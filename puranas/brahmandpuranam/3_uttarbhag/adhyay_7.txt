इन्द्र उवाच<br>
भगवन्सर्वमाख्यातं हिंसाद्यस्य तु लक्षणम् ।<br>
स्तेयस्य लक्षणं किं वा तन्मे विस्तरतो वद ॥ ३,७.१ ॥<br><br>
बृहस्पतिरुवाच<br>
पापानामधिकं पापं हननं जीवजातिनाम् ।<br>
एतस्मादधिकं पापं विश्वस्ते शरणं गते ॥ ३,७.२ ॥<br><br>
विश्वस्य हत्वा पापिष्ठं शूद्रं वाप्यन्त्यजातिजम् ।<br>
ब्रह्महत्याधिकं पापं तस्मान्नास्त्यस्य निष्कृतिः ॥ ३,७.३ ॥<br><br>
ब्रह्मज्ञस्य दरिद्रस्य कृच्छ्रार्जितधनस्य च ।<br>
बहुपुत्रकलत्रस्य तेन जीवितुमिच्छतः ।<br>
तद्द्रव्यस्तेयदोषस्य प्रायश्चित्तं न विद्यते ॥ ३,७.४ ॥<br><br>
विश्वस्तद्रव्यहरणं तस्याप्यधिकमुच्यते ।<br>
विश्वस्ते वाप्यविश्वस्ते न दरिद्रधनं हरेत् ॥ ३,७.५ ॥<br><br>
ततो देवद्विजातीनां हेमरत्नापहारकम् ।<br>
यो हन्यादविचारेण सोऽश्वमेधफलं लभेत् ॥ ३,७.६ ॥<br><br>
गुरुदेवद्विजसुहृत्पुत्रस्वात्मसुखेषु च ।<br>
स्तेयादधःक्रमेणैव दशोत्तरगुणं त्वघम् ॥ ३,७.७ ॥<br><br>
अन्त्यजात्पादजाद्वैश्यात्क्षत्रियाद्ब्राह्मणादपि ।<br>
दशोत्तरगुणैः पापैर्लिप्यते धनहारकः ॥ ३,७.८ ॥<br><br>
अत्रैवोदाहरन्तीममितिहासं पुरातनम् ।<br>
रहस्यातिरहस्यं च सर्वपापप्रणाशनम् ॥ ३,७.९ ॥<br><br>
पुरा काञ्चीपुरे जातो वज्राख्यो नाम चोरकः ।<br>
तस्मिन्पुरवरे रम्ये सर्वैश्वर्यसमन्विताः ।<br>
सर्वे नीरोगिणो दान्ताः सुखिनो दययाञ्चिताः ॥ ३,७.१० ॥<br><br>
सर्वैश्वर्यसमृद्धेऽस्मिन्नगरे स तु तस्करः ।<br>
स्तोकास्तोकक्रमेणैव बहुद्रव्यमपाहरत् ॥ ३,७.११ ॥<br><br>
तदरण्येऽवटं कृत्वा स्थापयामास लोभतः ।<br>
तद्गोपनं निशार्धायां तस्मिन्दूरं गते सति ॥ ३,७.१२ ॥<br><br>
किरातः कश्चिदागत्य तं दृष्ट्वा तु दशांशतः ।<br>
जहाराविदितस्तेन काष्ठभारं वहन्ययौ ॥ ३,७.१३ ॥<br><br>
सोऽपि तच्छिलयाच्छाद्य मृद्भिरापूर्ययत्नतः ।<br>
पुनश्च तत्पुरं प्रायाद्वज्रोऽपि धनतृष्मया ॥ ३,७.१४ ॥<br><br>
एवं बहुधनं त्दृत्वा निश्चिक्षेप महीतले ।<br>
किरातोऽपि गृहं प्राप्य बभाषे मुदितः प्रियाम् ॥ ३,७.१५ ॥<br><br>
मया काष्ठं समाहर्तुं गच्छता पथि निर्जने ।<br>
लब्धं धनमिदं भीरु समाधत्स्व धनार्थिनि ॥ ३,७.१६ ॥<br><br>
तच्छ्रुत्वा तत्समादाय निधायाभ्यन्तरे ततः ।<br>
चिन्तयन्ती ततो वाक्यमिदं स्वपतिमब्रवीत् ॥ ३,७.१७ ॥<br><br>
नित्यं संचरते विप्रो मामकानां गृहेषु यः ।<br>
मां विलोक्यैवमचिराद्बहुभाग्यवती भवेत् ॥ ३,७.१८ ॥<br><br>
चातुर्वर्ण्यासु नरीषु स्थेयं चेद्राजवल्लभा ।<br>
किं तु भिल्ले किराते च शैलूषे चान्त्यजातिजे ।<br>
लक्ष्मीर्न तिष्ठति चिरं शापाद्वल्मीकजन्मनः ॥ ३,७.१९ ॥<br><br>
तथापि बहुभाग्यानां पुण्यानामपि पात्रिणे ।<br>
दृष्टपूर्वं तु तद्वाक्यं न कदाचिद्वृथा भवेत् ॥ ३,७.२० ॥<br><br>
अथ वात्मप्रयासेन कृच्छ्राद्यल्लभ्यते धनम् ।<br>
तदेव तिष्ठति चिरादन्यद्गच्छति कालतः ॥ ३,७.२१ ॥<br><br>
स्वयमागतवित्तं तु धर्मार्थैर्विनियोजयेत् ।<br>
कुरुष्वैतेन तस्मात्त्वं वापीकूपादिकाञ्छुभान् ॥ ३,७.२२ ॥<br><br>
इति तद्वचनं श्रुत्वा भाविभाग्यप्रबोधितम् ।<br>
बहूदकसमं देशं तत्र तत्र व्यलोकयत् ॥ ३,७.२३ ॥<br><br>
निर्ममेऽथ महेन्द्रस्य दिग्भागे विमलोदकम् ।<br>
सुबहुद्रव्यसं साध्यं तटाकं चाक्षयोदकम् ॥ ३,७.२४ ॥<br><br>
दत्तेषु कर्मकारिभ्यो निखिलेषु धनेषु च ।<br>
असंबूर्णं तु तत्कर्म दृष्ट्वा चिन्ताकुलोऽभवत् ॥ ३,७.२५ ॥<br><br>
तं चोर वज्रनामानमज्ञातोऽनुचराम्यहम् ।<br>
तेनैव बहुधा क्षिप्तं धनं भूरि महीतले ॥ ३,७.२६ ॥<br><br>
स्तोकंस्तोकं हरिष्यामि तत्रतत्र धनं बहु ।<br>
इति निश्चित्य मनसा तेनाज्ञातस्तमन्वगात् ॥ ३,७.२७ ॥<br><br>
तथैवात्दृत्य तद्द्रव्यं तेन सेतुमपूरयत् ।<br>
मध्ये जलावृतस्तेन प्रासादश्चापि शार्ङ्गिणः ॥ ३,७.२८ ॥<br><br>
तत्तटाकमभूद्दिव्यमशोषितजलं महत् ।<br>
सेतुमध्ये चकारासौ शङ्करायतनं महत् ॥ ३,७.२९ ॥<br><br>
काननं च क्षयं नीतं बहुसत्त्वसमाकुलम् ।<br>
तेनाग्र्याणि महार्हाणि क्षेत्राण्यपि चकार सः ॥ ३,७.३० ॥<br><br>
देवताभ्यो द्विजेभ्यश्च पदत्तानि विभज्य वै ।<br>
ब्राह्मणांश्च समामन्त्र्य देवव्रातमुखान्बहून् ॥ ३,७.३१ ॥<br><br>
संतोष्य हेमवस्त्राद्यैरिदं वचनमब्रवीत् ।<br>
क्व चाहं वीरदत्ताख्यः किरातः काष्ठविक्रयी ॥ ३,७.३२ ॥<br><br>
क्व वा महासेतुबन्धः क्व देवालयकल्पना ।<br>
क्व वा क्षेत्राणि कॢप्तानि ब्राह्मणायतनानि च ॥ ३,७.३३ ॥<br><br>
कृपयैव कृतं सर्वं भवतां भूसुरोत्तमाः ।<br>
प्रतिगृह्य तथैवैतद्देवव्रातमुखा द्विजाः ॥ ३,७.३४ ॥<br><br>
द्विजवर्मेति नामास्मै तस्यै शीलवतीति च ।<br>
चक्रुः संतुष्टमनसो महात्मानो महौजसः ॥ ३,७.३५ ॥<br><br>
तेषां संरक्षणार्थाय बन्धुमिः सहितो वशी ।<br>
तत्रैव वसतिं चक्रे मुदितो भार्यया सह ॥ ३,७.३६ ॥<br><br>
पुरोहिताभिधानेन देवरातपुरन्त्विति ।<br>
नाम चक्रे पुरस्यास्य तोष यन्नखिलान्द्विजान् ॥ ३,७.३७ ॥<br><br>
ततः कालवशं प्राप्तो द्विजवर्मा मृतस्तदा ।<br>
यमस्य ब्रह्मणो विष्णोर्दूता रुद्रस्य चागताः ॥ ३,७.३८ ॥<br><br>
अन्योऽन्यमभवत्तेषां युद्धं देवासुरोपमम् ।<br>
अत्रान्तरे समागत्य नारदो मुनिरब्रवीत् ॥ ३,७.३९ ॥<br><br>
मा कुर्वन्तु मिथो युद्धं शृण्वन्तु वचनं मम ।<br>
अयं किरातश्चैर्येण सेतुबन्धं पुराकरोत् ॥ ३,७.४० ॥<br><br>
वायुभूतस्चरेदेको यावद्द्रव्यवतो मृतिः ।<br>
स बहुभ्यो हरेद्द्रव्यं तेषां यावत्तथा मृतिः ॥ ३,७.४१ ॥<br><br>
गतेष्वखिलदूतेषु श्रुत्वा नारदभाषितम् ।<br>
चचार द्वादशाब्दं तु वायुभूतोंऽतरिक्षगः ॥ ३,७.४२ ॥<br><br>
भार्यां तस्याह स मुनिस्तव दोषो न किञ्चन ।<br>
त्वया कृतेन पुण्येन ब्रह्मलोकमितो व्रज ॥ ३,७.४३ ॥<br><br>
वायुभूतं पतिं दृष्ट्वा नेच्छति ब्रह्ममन्दिरम् ।<br>
निर्वेदं परमापन्ना मुनिमेवमभाषत ॥ ३,७.४४ ॥<br><br>
विना पतिमहं तेन न गच्छेयं पितामहम् ।<br>
हहैवास्ते पतिर्यावत्स्वदेहं लभते तथा ॥ ३,७.४५ ॥<br><br>
ततस्तु या गतिस्तस्य तामेवानुचराम्यहम् ।<br>
परिहारोऽथवा किं तु मया कार्यस्तु तेन वा ॥ ३,७.४६ ॥<br><br>
इति तस्या वचः श्रुत्वा प्रीतः प्राह तपोधनः ।<br>
भोगात्मकं शरीरं तु कर्म कार्यकरं तव ॥ ३,७.४७ ॥<br><br>
मम प्रभावाद्भविता परिहारं वदामि ते ।<br>
निराहारो महातीर्थेस्नात्वा नित्यं हि सांबिकम् ॥ ३,७.४८ ॥<br><br>
पूजयित्वा शिवं भक्त्या कन्दमूलफलाशनः ।<br>
ध्यात्वा हृदि महेशानं शतरुद्रमनुं जपेत् ॥ ३,७.४९ ॥<br><br>
ब्रह्महा मुच्यते पापैरष्टोत्तरसहस्रतः ।<br>
पापैरन्यैश्च सकलैर्मुच्यते नात्र संशयः ॥ ३,७.५० ॥<br><br>
इत्यादिश्य ददौ तस्यै रुद्राध्यायं तपोधनः ।<br>
अनुगृह्येति तां नारीं तत्रैवान्तर्द्धिमागमत् ॥ ३,७.५१ ॥<br><br>
भर्तुः प्रियार्थे संकल्प्य जजाप परमं जपम् ।<br>
विमुक्तस्तेयदोषेण स्वशरीरमवाप सः ॥ ३,७.५२ ॥<br><br>
ततो वज्राभिधश्चौरः कालधर्ममुपागतः ।<br>
अन्ये तद्द्रव्यवन्तोऽपि कालधर्ममुपागताः ॥ ३,७.५३ ॥<br><br>
यमस्तु तान्समाहूय वाक्यं चैतदुवाच ह ॥ ३,७.५४ ॥<br><br>
भवद्भिस्तु कृतं पापं दैवात्सुकृतमप्युत ।<br>
किमिच्छथ फलं भोक्तुं दुष्कृतस्य शुभस्य वा ॥ ३,७.५५ ॥<br><br>
इति तस्य वचः श्रुत्वा प्रोचुर्वज्रादिकास्ततः ।<br>
सुकृतस्य फलं त्वादौ पश्चात्पापस्य भुज्यते ॥ ३,७.५६ ॥<br><br>
पुनराह यमो यूयं पुत्रमित्र कलत्रकैः ।<br>
एतस्यैव बलात्सर्वे त्रिदिवं गच्छत द्रुतम् ॥ ३,७.५७ ॥<br><br>
तेऽधिरुह्य विमानाग्र्यं द्विजवर्माणमाश्रिताः ।<br>
यथोचितफलोपेतास्त्रिदिवं जग्मुरञ्जसा ॥ ३,७.५८ ॥<br><br>
द्विजवर्माखिलांल्लोकानतीत्य प्रमदासखः ।<br>
गाणपत्यमनुप्राप्य कैलासेऽद्यापि मोदते ॥ ३,७.५९ ॥<br><br>
इन्द्र उवाच<br>
तारतम्यविभागं च कथय त्वं महामते ।<br>
सेतुबन्धादिकानां च पुण्यानां पुण्यवर्धनम् ॥ ३,७.६० ॥<br><br>
बृहस्पतिरुवाच<br>
पुण्यस्यार्द्धफलं प्राप्य द्विजवर्मा महायशाः ।<br>
वज्रः प्राप्य तदर्धं तु तदर्धेन युताः परे ॥ ३,७.६१ ॥<br><br>
मनोवाक्कायचेष्टाभिश्चतुर्धाक्रियते कृतिः ।<br>
विनश्येत्तेन तेनैव कृतैस्तत्परिहारकैः ॥ ३,७.६२ ॥<br><br>
इन्द्र उवाच<br>
आसवस्य तु किं रूपं को दोषः कश्चवा गुणः ।<br>
अन्नं दोषकरं किं तु तन्मे विस्तरतो वद ॥ ३,७.६३ ॥<br><br>
बृहस्पतिरुवाच<br>
पैष्टिकं तालजं कैरं माधूकं गुडसंभवम् ।<br>
क्रमान्न्यूनतरं पापं तदर्द्धार्द्धार्द्धतस्तथा ॥ ३,७.६४ ॥<br><br>
क्षत्रियादित्रिवर्णानामासवं पेयमुच्यते ।<br>
स्त्रीणामपि तृतीयादि पेयं स्याद्ब्राह्मणीं विना ॥ ३,७.६५ ॥<br><br>
पतिहीना च कन्या च त्यजेदृतुमती तथा ।<br>
अभर्तृसन्निधौ नारी मद्यं पिबति लोलुपा ॥ ३,७.६६ ॥<br><br>
उन्मादिनीति साख्याता तां त्यजेदन्त्यजामिव ॥ ३,७.६७ ॥<br><br>
दशाष्टषट्चतस्रस्तु द्विजातीनामयं भवेत् ।<br>
स्त्रीणां मद्यं तदर्द्धं स्यात्पादं स्याद्भर्तृसङ्गमे ॥ ३,७.६८ ॥<br><br>
मद्यं पीत्वा द्विजो मोहात्कृच्छ्रचान्द्रायमं चरेत् ।<br>
जपेच्चायुतगायत्रीं जातवेदसमेव वा ॥ ३,७.६९ ॥<br><br>
अम्बिका हृदयं वापि जपेच्छुद्धो भवेन्नरः ।<br>
क्षत्रियोऽपि त्रिवर्णानां द्विजादर्धोर्ऽधतः क्रमात् ॥ ३,७.७० ॥<br><br>
स्त्रीणामर्धार्धकॢप्तिः स्यात्कारयेद्वा द्विजैरपि ।<br>
अन्तर्जले सहस्रं वा जपेच्छुद्धिमवाप्नुयात् ॥ ३,७.७१ ॥<br><br>
लक्ष्मीः सरस्वती गौरी चण्डिका त्रिपुरांबिका ।<br>
भैरवो भैरवी काली महाशास्त्री च मातरः ॥ ३,७.७२ ॥<br><br>
अन्याश्च शक्तयस्तासां पूजने मधु शस्यते ।<br>
ब्राह्मणस्तु विना तेन यजेद्वेदाङ्गपारगः ॥ ३,७.७३ ॥<br><br>
तन्निवेदितमश्नन्तस्तदनन्यास्तदात्मकाः ।<br>
तासां प्रवाहा गच्छन्ति निर्लेपास्ते परां गतिम् ॥ ३,७.७४ ॥<br><br>
कृतस्याखिलपापस्य ज्ञानतोऽज्ञानतोऽपि वा ।<br>
प्रायश्चित्तमिदं प्रोक्तं पराशक्तेः पदस्मृतिः ॥ ३,७.७५ ॥<br><br>
अनभ्यर्च्य परां शक्तिं पिबेन्मद्यं तु योऽधमः ।<br>
रौरवे नरकेऽब्दं तु निवसेद्ब्रिन्दुसंख्यया ॥ ३,७.७६ ॥<br><br>
भोगेच्छया तु यो मद्यं पिबेत्स मानुषाधमः ।<br>
प्रायश्चितं न चैवास्य शिलाग्निपतनादृते ॥ ३,७.७७ ॥<br><br>
द्विजो मोहान्न तु पिबेत्स्नेहाद्वा कामतोऽपि वा ।<br>
अनुग्रहाच्च महतामनुतापाच्च कर्मणः ॥ ३,७.७८ ॥<br><br>
अर्चनाच्च पराशक्तेर्यमैश्च नियमैरपि ।<br>
चान्द्रायणेन कृच्छ्रेण दिनसंख्याकृतेन च ।<br>
शुद्ध्येच्च ब्राह्मणो दोषाद्द्विगुणाद्बुद्धिपूर्वतः ॥ ३,७.७९ ॥<br><br>
इति ब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने स्तेयपानकथनं नाम सप्तमोऽध्यायः
