<span style="font-size: 14pt; line-height: 170%"><br>
रणेभग्नं महादैत्यं भण्डदैत्यः सहोदरम् ।<br>
सेनानां कदनं श्रुत्वा सन्तप्तो बहुचिन्तया ॥ ३,२८.१ ॥<br><br>
उभावपि समेतौ तौ युक्तौ सर्वैश्चसैनिकैः ।<br>
प्रेषयामास युद्धाय भण्डदैत्यः सहोदरौ ॥ ३,२८.२ ॥<br><br>
तावुभौ परमक्रुद्धौ भण्डदैत्येन देशितौ ।<br>
विषङ्गश्च विशुक्रश्च महोद्यम मवापनुः ॥ ३,२८.३ ॥<br><br>
कनिष्ठसहितं तत्र युवराजं महाबलम् ।<br>
विशुक्रमनुवव्राज सेना त्रैलोक्यकम्पिनी ॥ ३,२८.४ ॥<br><br>
अक्षौहिणीचतुःशत्या सेनानामावृतश्च सः ।<br>
युवराजः प्रववृधे प्रतापेन महीयसा ॥ ३,२८.५ ॥<br><br>
उलूकजित्प्रभृतयो भागिनेया दशोद्धताः ।<br>
भण्डस्य च भगिन्यान्तु धूमिन्यां जातयोनयः ॥ ३,२८.६ ॥<br><br>
कृतास्त्रशिक्षा भण्डेन मातुलेन महीयसा ।<br>
विक्रमेण वलन्तस्ते सेनानाथाः प्रतस्थिरे ॥ ३,२८.७ ॥<br><br>
प्रोद्गतैश्चापनिर्घोषैर्घोषयन्तो दिशो दश ।<br>
द्वयोर्मातुलयोः प्रीतिं भागिनेया वितेनिरे ॥ ३,२८.८ ॥<br><br>
आरूढयानाः प्रत्येकगाढाहङ्कारशालिनः ।<br>
आकृष्टगुरुधन्वानो विशुक्रमनुवव्रजुः ॥ ३,२८.९ ॥<br><br>
यौवराज्यप्रभाचिह्नच्छत्रचामरशोभितः ।<br>
आरूढवारणः प्राप विशुक्रो युद्धमेदिनीम् ॥ ३,२८.१० ॥<br><br>
ततः कलकलारावकारिण्या सेनया वृतः ।<br>
विशुक्रः पटु दध्वान सिंहनादं भयङ्करम् ॥ ३,२८.११ ॥<br><br>
तत्क्षोभात्क्षुभितस्वान्ताः शक्तयः संभ्रमोद्धताः ।<br>
अग्निप्राकारवलयान्निर्जगमुर्बद्धपङ्कयः ॥ ३,२८.१२ ॥<br><br>
तडिन्मयमिवाकाशं कुर्वन्त्यः स्वस्वरोचिषा ।<br>
रक्ताम्वुजावृतमिव व्योमचक्रं रणोन्मुखाः ॥ ३,२८.१३ ॥<br><br>
अथ भण्डकनीयांसावागतौ युद्धदुर्मदौ ।<br>
निशम्य युगपद्योद्धं मन्त्रिणीदण्डनायके ॥ ३,२८.१४ ॥<br><br>
किरिचकं ज्ञेयचक्रमारूढे रथशेखरम् ।<br>
धृतातपत्रवलये चामराभ्यां च वीजिते ॥ ३,२८.१५ ॥<br><br>
अप्सरोभिः प्रनृत्ताभिर्गीयमानमहोदये ।<br>
निर्जगमतू रणं कर्तुमुभाभ्यां ललिताज्ञया ॥ ३,२८.१६ ॥<br><br>
श्रीचक्ररथराजस्य रक्षणार्थं निवेशिते ।<br>
शताक्षौहिणिकां सेनां वर्जयित्वास्त्रभीषणम् ॥ ३,२८.१७ ॥<br><br>
अन्यत्सर्वं चमुजालं निर्जगाम रणोन्मुखी ।<br>
पुरतः प्राचलद्दण्डनाथा रथनिषेदुषी ॥ ३,२८.१८ ॥<br><br>
एकयैव कराङ्गुल्या घूर्णयन्ती हलायुधम् ।<br>
मुसलं चान्यहस्तेन भ्रामयन्ती मुहुर्मुहुः ॥ ३,२८.१९ ॥<br><br>
तरलेन्दुकलाचूडास्फुरत्पोत्रमुखाम्बुजा ।<br>
पुरः प्रहर्त्री समरे सर्वदा विक्रमोद्धता ।<br>
अस्या अनुप्रचलिता गेयचक्ररथस्थिता ॥ ३,२८.२० ॥<br><br>
धनुषो ध्वनिना विश्वं पूरयन्ती महोद्धता ।<br>
वेणीकृतकचन्यस्तविलसच्चन्द्रपल्लवा ॥ ३,२८.२१ ॥<br><br>
स्फुरत्त्रितयनेत्रेण सिन्दूरतिलकत्विषा ।<br>
पाणिना पद्मरम्येण मणिकङ्कणचारुणा ॥ ३,२८.२२ ॥<br><br>
तूणीरमुखतः कृष्टं भ्रामयन्ती शिलीमुखम् ।<br>
जय वर्धस्ववर्धस्वेत्यतिहर्षसमाकुले ॥ ३,२८.२३ ॥<br><br>
नृत्यद्भिर्दिव्यमुनिभिर्वर्द्धिताशीर्वचोऽमृतैः ।<br>
गेयचक्ररथेन्द्रस्य चक्रनेमिविघट्टनैः ॥ ३,२८.२४ ॥<br><br>
दारयन्ती क्षितितलं दैत्यानां हृदयैः सह ।<br>
लोकातिशायिता विश्वमनोमोहनकारिणा ।<br>
गीतिबन्धेनामरीभिर्बह्वीभिर्गीतवैभवा ॥ ३,२८.२५ ॥<br><br>
अक्षौहिणीसहस्राणामष्टकं समरोद्धतम् ।<br>
कर्षती कल्पविश्लेषनिर्मर्यादाब्धिसंनिभम् ॥ ३,२८.२६ ॥<br><br>
तस्याः शक्तिचमूचक्रे काश्चित्कनकरोचिषः ।<br>
काश्चिद्दाडिमसंकाशाः काश्चिज्जीमूतरोचिषः ॥ ३,२८.२७ ॥<br><br>
अन्याः सिंदूररुचयः पराः पाटलपाटलाः ।<br>
काचाद्रिकाम्बराः काश्चित्पराः श्यामलकोमलाः ॥ ३,२८.२८ ॥<br><br>
अन्यास्तु हीरकप्रख्याः परा गारुत्मतोपमाः ।<br>
विरुद्धैः पञ्चभिर्बाणैर्मिश्रितैः शतकोटिभिः ॥ ३,२८.२९ ॥<br><br>
व्यञ्जयन्त्यो देहरुचं कतिचिद्विविधायुधाः ।<br>
असंख्याः शक्तयश्चेलुर्दण्डिन्यास्सैनिके तथा ॥ ३,२८.३० ॥<br><br>
तथैव सैन्यसन्नाहो मन्त्रिण्याः कुम्भसम्भव ।<br>
यथा भूषणवेषादि यथा प्रभावलक्षणम् ॥ ३,२८.३१ ॥<br><br>
यथा सद्गुणशालित्वं यथा चाश्रितलक्षणम् ।<br>
यथा दैत्यौघसंहारो यथा सर्वैश्च पूजिता ॥ ३,२८.३२ ॥<br><br>
यथा शक्तिर्महाराज्ञ्या देडिन्यश्च तथाखिलम् ।<br>
विशेषस्तु परं तस्याः साचिव्ये तत्करे स्थितम् ।<br>
महाराज्ञीवितीर्णं तदाज्ञामुद्राङ्गुलीयकम् ॥ ३,२८.३३ ॥<br><br>
इत्थं प्रचलिते सैन्ये मन्त्रिणीदण्डनाथयोः ।<br>
तद्भारभङ्गुरा भूमिर्देलालीलामलंबत ॥ ३,२८.३४ ॥<br><br>
ततः प्रववृते युद्धं तुमुलं रोमहर्षणम् ।<br>
उद्धूतधूलिजंबालीभूतसप्तार्णवीजलम् ॥ ३,२८.३५ ॥<br><br>
हयस्थैर्हयसादिन्यो रथस्थै रथसंस्थिताः ।<br>
आधोरणैर्हस्तिपकाः खड्गैः पद्गाश्च सङ्गताः ॥ ३,२८.३६ ॥<br><br>
दण्डनाथाविषङ्गेण समयुध्यन्त सङ्गरे ।<br>
विशुक्रेण समं श्यामा विकृष्टमणिकार्मुका ॥ ३,२८.३७ ॥<br><br>
अश्वरूढा चकारोच्चैः सहोलूकजिता रणम् ।<br>
सम्पदीशाच जग्राह पुरुषेण युयुत्सया ॥ ३,२८.३८ ॥<br><br>
विषेण नकुली देवी समाह्वास्त युयुत्सया ।<br>
कुन्तिषेणेन समरं महामाया तदाकरोत् ॥ ३,२८.३९ ॥<br><br>
मलदेन समं चक्रे युद्धमुन्मत्तभैरवी ।<br>
लघुश्यामा चकारोच्चैः कुशूरेण समं रणम् ॥ ३,२८.४० ॥<br><br>
स्वप्नेशी मङ्गलाख्येन दैत्येन्द्रेण रणंव्यधात् ।<br>
वाग्वादिनी तु जघटे द्रुघणेन समं रणे ॥ ३,२८.४१ ॥<br><br>
कोलाटेन च दुष्टेन चण्डकाल्यकरोद्रणम् ।<br>
अक्षौहिणीभिर्दैत्यानां शताक्षौहिणिकास्तथा ।<br>
महान्तं समरे चक्रुरन्योन्यं क्रोधमूर्छिताः ॥ ३,२८.४२ ॥<br><br>
प्रवर्तमाने समरे विशुक्रो दुष्टदानवः ।<br>
वर्धमानां शक्तिचमूं हीयमानां निजां चमूम् ॥ ३,२८.४३ ॥<br><br>
अवलोक्य रुषाविष्टः स कृष्टगुरुकार्मुकः ।<br>
शक्तिसैन्ये समस्तेऽपि तृषास्त्रं प्रमुमोच ह ॥ ३,२८.४४ ॥<br><br>
तेन दावानलज्वालादीप्तेन मथितं बलम् ।<br>
तृतीये युद्धदिवसे याममात्रं गते रवौ ।<br>
विशुक्रमुक्ततर्षास्त्रव्याकुलाः शक्तयोऽवन् ॥ ३,२८.४५ ॥<br><br>
क्षोभयन्निन्द्रियग्रामं तालुमूलं विशोषयन् ।<br>
रूक्षयन्कर्णकुहरमङ्गदौर्वल्यमाहवन् ॥ ३,२८.४६ ॥<br><br>
पातयन्पृथिवीपृष्ठे देहं विस्रंसितायुधम् ।<br>
आविर्बभूव शक्तीनामतितीव्रस्तृषाज्वरः ॥ ३,२८.४७ ॥<br><br>
युद्धेष्वनुद्यमकृता सर्वोत्साहविरोधिना ।<br>
तर्षेण तेन क्वथितं शक्तिसैन्यं विलोक्यसा ।<br>
मन्त्रिणी सह पोत्रिण्या भृशं चिन्तामवाप ह ॥ ३,२८.४८ ॥<br><br>
उवाच तां दण्डनाथामत्याहितविशङ्किनीम् ।<br>
रथस्थिता रथगता तत्प्रती कारकर्मणे ।<br>
सखि पोत्रिणि दुष्टस्य तर्षास्त्रमिदमागतम् ॥ ३,२८.४९ ॥<br><br>
शिथिलीकुरुते सैन्यमस्माकं हा विधेः क्रमः ।<br>
विशुष्कतालुमूलानां विभ्रष्टायुधतेजसाम् ।<br>
शक्तीनां मण्डलेनात्र समरे समुपेक्षितम् ॥ ३,२८.५० ॥<br><br>
न कापि कुरुते युद्धं न धारयति चायुधम् ।<br>
विशुष्कतालुमूलत्वा द्वक्तुमप्यालि न क्षमाः ॥ ३,२८.५१ ॥<br><br>
ईदृशीन्नो गतिं श्रुत्वा किं वक्ष्यति महेश्वरी ।<br>
कृता चापकृतिर्दैत्यैरुपायः प्रविचिन्त्यताम् ॥ ३,२८.५२ ॥<br><br>
सर्वत्र द्व्यष्टसाहस्राक्षौहिण्यमत्र पोत्रिणि ।<br>
एकापि शक्तिर्नैवास्ति या तर्षेण न पीडिता ॥ ३,२८.५३ ॥<br><br>
अत्रैवावसरे दृष्ट्वा मुक्तशस्त्रां पताकिनीम् ।<br>
रन्ध्रप्रहारिणो हन्त बाणैर्निघ्नन्ति दानवाः ॥ ३,२८.५४ ॥<br><br>
अत्रोपायस्त्वया कार्यो मया च समरोद्यमे ।<br>
त्वदीयरथपर्वस्थो योऽस्ति शीतमहार्णवः ॥ ३,२८.५५ ॥<br><br>
तमादिश समस्तानां शक्तीनां तर्षनुत्तये ।<br>
नाल्पैः पानीयपानाद्यैरेतासां तर्षसंक्षयः ॥ ३,२८.५६ ॥<br><br>
स एव मदिरासिंधुः शक्त्यौघं तर्पयिष्यति ।<br>
तमादिश महात्मानं समरोत्साहकारिणम् ।<br>
सर्वतर्षप्रशमनं महाबलविवर्धनम् ॥ ३,२८.५७ ॥<br><br>
इत्युक्ते दण्डनाथा सा सदुपायेन हर्षिता ।<br>
आजुहाव सुधासिंधुमाज्ञां चक्रेश्वरी रणे ॥ ३,२८.५८ ॥<br><br>
स मदालसरक्ताक्षो हेमाभः स्रग्विभूषितः ॥ ३,२८.५९ ॥<br><br>
प्रणम्य दण्डनाथां तां तदाज्ञापरिपारकः ॥ ३,२८.६० ॥<br><br>
आत्मानं बहुधा कृत्वा तरुणादित्यपाटलम् ।<br>
क्वचित्तापिच्छवच्छ्यामं क्वचिच्च धवलद्युतिम् ॥ ३,२८.६१ ॥<br><br>
कोटिशो मधुराधारा करिहस्तसमाकृतीः ।<br>
ववर्ष सिंधुराजोऽयं वायुना बहुलीकृतः ॥ ३,२८.६२ ॥<br><br>
पुष्कलावर्तकाद्यैस्तु कलपक्षयबलाहकैः ।<br>
निषिच्यमानो मध्येऽब्धिः शक्तिसैन्ये पपात ह ॥ ३,२८.६३ ॥<br><br>
यद्गन्धाघ्राममात्रेण मृत उत्तिष्ठते स्फुटम् ।<br>
दुर्बलः प्रबलश्च स्यात्तद्ववर्ष सुरांबुधिः ॥ ३,२८.६४ ॥<br><br>
परार्द्धसंख्यातीतास्ता मधुधारापरंपराः ।<br>
प्रपिबन्त्यः पिपासार्तैर्मुखैः शक्तय उत्थिताः ॥ ३,२८.६५ ॥<br><br>
यथा सा मदिरासिंधुवृष्टिर्दैत्येषु नो पतेत् ।<br>
तथा सैन्यस्य परितो महाप्राकारमण्डलम् ॥ ३,२८.६६ ॥<br><br>
लघुहस्ततया मुक्तैः शरजातैः सहस्रशः ।<br>
चकार विस्मयकरी कदंबवनवासिनी ॥ ३,२८.६७ ॥<br><br>
कर्मणा तेन सर्वेऽपि विस्मिता मरुतोऽभवन् ।<br>
अथ ताः शक्तयो भूरि पिबन्ति स्म रणान्तरे ॥ ३,२८.६८ ॥<br><br>
विविधा मदिराधारा बलोत्साहविवर्धनीः ।<br>
यस्या यस्या मनःप्रीती रुचिः स्वादो यथायथा ॥ ३,२८.६९ ॥<br><br>
तृतीये युद्धदिवसे प्रहरद्वितयावधि ।<br>
संततं मध्यधाराभिः प्रववर्ष सुरांबुधिः ॥ ३,२८.७० ॥<br><br>
गौडी पैष्टी च माध्वी च वरा कादंबरी तथा ।<br>
हैताली लाङ्गलेया च तालजातास्तथा सुराः ॥ ३,२८.७१ ॥<br><br>
कल्पवृक्षोद्भवा दिव्या नानादेशसमुद्भवाः ।<br>
सुस्वादुसौरभाद्याश्च शुभगन्धसुखप्रदाः ॥ ३,२८.७२ ॥<br><br>
बकुलप्रसवामोदा ध्वनन्त्यो बुद्बुदोज्ज्वलाः ।<br>
कटुकाश्च कषायाश्च मधुरास्तिक्ततास्पृशः ॥ ३,२८.७३ ॥<br><br>
बहुवर्मसमाविष्टाश्छेदिनीः पिच्छलास्तथा ।<br>
ईषदम्लाश्च कट्वम्ला मधुराम्लास्तथा पराः ॥ ३,२८.७४ ॥<br><br>
शस्त्रक्षतरुगाहन्त्री चास्थिसंधानदायिनी ।<br>
रणभ्रमहरा शीता लघ्व्यस्तद्वत्कवोष्ठकाः ॥ ३,२८.७५ ॥<br><br>
संतापहारिणीश्चैव वारुणीस्ता जयप्रदाः ।<br>
नानाविधाः सुराधारा ववर्ष मदिरार्णवः ॥ ३,२८.७६ ॥<br><br>
अविच्छिन्नं याममात्रमेकैका तत्र योगिनी ।<br>
ऐरावतकर प्रख्यां सुराधारां मुदा पपौ ॥ ३,२८.७७ ॥<br><br>
उत्तानं वदनं कृत्वा विलोलरसनाश्चलम् ।<br>
शक्तयः प्रपपुः सीधु मुदा मीलितलोचनाः ॥ ३,२८.७८ ॥<br><br>
इत्थं बहुविधं माध्वीधारापातैः सुधांबुधिः ।<br>
आगतस्तर्पयित्वा तु दिव्यरूपं समास्थितः ॥ ३,२८.७९ ॥<br><br>
पुनर्गत्वा दण्डनाथां प्रणम्य स सुरांबुधिः ।<br>
स्निग्धगंभीरघोषेण वाक्यं चेदमुवाच ताम् ॥ ३,२८.८० ॥<br><br>
देवि पश्य महाराज्ञि दण्डमण्डलनायिके ।<br>
मया संतर्पिता मुग्धरूपा शक्तिवरूथिनी ॥ ३,२८.८१ ॥<br><br>
काश्चिन्नृत्यन्ति गायन्त्यो कलक्वणितमेखलाः ।<br>
नृत्यन्तीनां पुरः काश्चित्करतालं वितन्वते ॥ ३,२८.८२ ॥<br><br>
काश्चिद्धसंति व्यावल्गद्वल्गुवक्षोजमण्डलाः ।<br>
पतन्त्यन्योन्यमङ्गेषु काश्चिदानन्दमन्थराः ॥ ३,२८.८३ ॥<br><br>
काश्चिद्वल्गन्ति च श्रोणिविगलन्मेखलांबराः ।<br>
काश्चिदुत्थाय संनद्धा घूर्णयन्ति निरायुधाः ॥ ३,२८.८४ ॥<br><br>
इत्थं निर्दिश्यमानास्ताः शक्ती मैरेय सिंधुनां ।<br>
अवलोक्य भृशं तुष्टा दण्डिनी तमुवाच ह ॥ ३,२८.८५ ॥<br><br>
परितुष्टास्मि मद्याब्धे त्वया साह्यमनुष्ठितम् ।<br>
देवकार्यमिद किञ्च निर्विघ्नितमिदं कृतम् ॥ ३,२८.८६ ॥<br><br>
अतः परं मत्प्रसादाद्द्वापरे याज्ञिकैर्मखे ।<br>
सोमपानवदत्यन्तमुपयोज्यो भविष्यसि ॥ ३,२८.८७ ॥<br><br>
मन्त्रेण पूतं त्वां यागे पास्यन्त्यखिलदेवताः ।<br>
यागेषु मन्त्रपूतेन पीतेन भवता जनाः ॥ ३,२८.८८ ॥<br><br>
सिद्धिमृद्धिं बलं स्वर्गमपवर्गं च बिभ्रतु ।<br>
महेश्वरी महादेवो बलदेवश्च भार्गवः ।<br>
दत्तात्रेयो विधिर्विष्णुस्त्वां पास्यन्ति महाजनाः ॥ ३,२८.८९ ॥<br><br>
यागे समर्चितस्त्वं तु सर्वसिद्धिं प्रदास्यसि ॥ ३,२८.९० ॥<br><br>
इत्थं वरप्रदानेन तोषयित्वा सुरांबुधिम् ॥ ३,२८.९१ ॥<br><br>
मन्त्रिणीं त्वरयामास पुनर्युद्धाय दण्डिनी ।<br>
पुनः प्रववृते युद्धं शक्तीनां दानवैः सह ॥ ३,२८.९२ ॥<br><br>
मुदाट्टहासनिर्भिन्नदिगष्टकधरा धरम् ।<br>
प्रत्यग्रमदिरामत्ताः पाटलीकृतलोचनाः ।<br>
शक्तयो दैत्यचक्रेषु न्यपतन्नेकहेलया ॥ ३,२८.९३ ॥<br><br>
द्वयेन द्वयमारेजे शक्तीनां समदश्रियाम् ।<br>
मदरागेण चक्षूंषि दैत्यरक्तेन शस्त्रिका ॥ ३,२८.९४ ॥<br><br>
तथा बभूव तुमुलं युद्धं शक्तिसुरद्विषाम् ।<br>
यथा मृत्युरवित्रस्तः प्रजाः संहरते स्वयम् ॥ ३,२८.९५ ॥<br><br>
संस्खलत्पदविन्यासा मदेनारक्तदृष्टयः ।<br>
स्खलदक्षरसंदर्भवीरभाषा रणोद्धताः ॥ ३,२८.९६ ॥<br><br>
कदंबगोलकाकारा दृष्टसर्वाङ्गदृष्टयः ।<br>
युवराजस्य सैन्यानि शक्त्यः समानाशयन् ॥ ३,२८.९७ ॥<br><br>
अक्षौहिणीशतं तत्र दण्डिनी सा व्यदारयत् ।<br>
अक्षौहिणीसार्द्धशत नाशयामास मन्त्रिणी ॥ ३,२८.९८ ॥<br><br>
अश्वारूढाप्रभृतयो मदारुणविलोचनाः ।<br>
अक्षौहिणीसार्धशतं नित्युरन्तकमन्दिरम् ॥ ३,२८.९९ ॥<br><br>
अङ्कुशेनातितीक्ष्णेन तुरगा रोहिणी रणे ।<br>
उलूकजितमुन्मथ्य परलोकातिथिं व्यधात् ॥ ३,२८.१०० ॥<br><br>
सम्पत्करीप्रभृतयः शक्तिदण्डाधिनायिकाः ।<br>
परुषेण मुखान्यन्यान्यवरुद्धाव्यदारयन् ॥ ३,२८.१०१ ॥<br><br>
अस्तं गते सवितरि ध्वस्तसर्वबलं ततः ।<br>
विशुक्रं योधयामास श्यामला कोपशालिनी ॥ ३,२८.१०२ ॥<br><br>
अस्त्रप्रत्य स्त्रमोक्षेण भीषणेन दिवौकसाम् ।<br>
महता रणकृत्येन योधयामास मन्त्रिणी ॥ ३,२८.१०३ ॥<br><br>
आयुधानि सुतीक्ष्णानि विशुक्रस्य महौजसः ।<br>
क्रमशः खण्डयन्ती सा केतनं रथसारथिम् ॥ ३,२८.१०४ ॥<br><br>
धनुर्गुणं धनुर्दण्डं खण्डयन्ती शिलीमुखैः ।<br>
अस्त्रेण ब्रह्मशिरसा ज्वलत्पावकरोचिषा ॥ ३,२८.१०५ ॥<br><br>
विशुक्रं मर्दयामास सोऽपतच्छूर्णविग्रहः ।<br>
विषङ्गं च महादैत्यं दण्डनाथा मदोद्धता ॥ ३,२८.१०६ ॥<br><br>
योधयामास चण्डन मुसलेन विनिघ्नती ।<br>
सचापि दुष्टो दनुजः कालदण्डनिभां गदाम् ।<br>
उद्यम्य बाहुना युद्धं चकाराशेषभीषणम् ॥ ३,२८.१०७ ॥<br><br>
अन्योन्यमङ्गं मृद्नन्तौ गदायुद्धप्रवर्तिनौ ।<br>
चण्डाट्टहासमुखरौ परिभ्रमणकारिणौ ॥ ३,२८.१०८ ॥<br><br>
कुर्वाणौ विविधांश्चारान्घूर्णन्तौ तूर्मवेष्टिनौ ।<br>
अन्योन्यदण्डहननैर्मोहयन्तौ मुहुर्मुहुः ॥ ३,२८.१०९ ॥<br><br>
अन्योन्यप्रहृतौ रन्ध्रमीक्षमाणौ महोद्धतौ ।<br>
महामुसलदण्डाग्रघट्टनक्षोभितांबरौ ।<br>
अयुध्येतां दुराधर्षौं दण्डिनीदैत्यशेखरौ ॥ ३,२८.११० ॥<br><br>
अथार्द्धरात्रिसमयपर्यन्तं कृतसंगरा ।<br>
संक्रुद्धा हन्तुमारेभे विषङ्गं दण्डनायिका ॥ ३,२८.१११ ॥<br><br>
तं मूर्धनि निमग्नेन हलेनाकृष्य वैरिणम् ।<br>
कठोरं ताडनं चक्रे मुसलेनाथ पोत्रिणी ॥ ३,२८.११२ ॥<br><br>
ततो मुसलघातेन त्यक्तप्राणो महासुरः ।<br>
चूर्णितेन शताङ्गेन समं भूतलमाश्रयत् ॥ ३,२८.११३ ॥<br><br>
इति कृत्वा महत्कर्म मन्त्रिणीदण्डनायिके ।<br>
तत्रैव तं निशा शेषं निन्यतुः शिबिरं प्रति ॥ ३,२८.११४ ॥<br><br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपख्याने विशुक्रविषङ्गवधो नामाष्टाविंशोऽध्यायः<br>
</span>
