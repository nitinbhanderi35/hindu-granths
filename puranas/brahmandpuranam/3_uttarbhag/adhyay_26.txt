प्रथमयुद्धदिवसः ।<br>
दशाक्षौहिणिकायुक्तः कुटिलाक्षोऽपि वीर्यवान् ।<br>
दण्डनाथाशरैस्तीक्ष्णै रणे भग्नः पलायितः ।<br>
दशाक्षौहिणिकं सैन्यं तया रात्रौ विनाशितम् ॥ ३,२६.१ ॥<br><br>
इमं वृत्तान्तमाकर्ण्य भण्डः क्षोभमथाययौ ।<br>
रात्रौ कपटसंग्रामं दुष्टानां निर्जरद्रुहाम् ।<br>
मन्त्रिणी दण्डनाथा च श्रुत्वा निर्वेदमापतुः ॥ ३,२६.२ ॥<br><br>
अहो बत महत्कष्टं दैत्यैर्देव्याः समागतम् ।<br>
उत्तानबुद्धिभिर्दूरमस्माभिश्चलितं पुरः ॥ ३,२६.३ ॥<br><br>
महाचक्ररथेन्द्रस्य न जातं रक्षणं बलैः ।<br>
एतं त्ववसरं प्राप्य रात्रौ दुष्टैः पराकृतम् ॥ ३,२६.४ ॥<br><br>
को वृत्तान्तोऽभवत्तत्र स्वामिन्या किं रणः कृतः ।<br>
अन्या वा शक्तयस्तत्र चक्रुर्युद्धं महासुरैः ॥ ३,२६.५ ॥<br><br>
विम्रष्टव्यमिदं कार्यं प्रवृत्तिस्तत्र कीदृशी ।<br>
महादेव्याश्च हृदये कः प्रसंगः प्रवर्तते ॥ ३,२६.६ ॥<br><br>
इति शङ्काकुलास्तत्र दण्डनाथापुरोगमाः ।<br>
मन्त्रिणीं पुरतः कृत्वा प्रचेलुर्ललितां प्रति ॥ ३,२६.७ ॥<br><br>
शक्तिचक्रचमूनाथाः सर्वास्ताः पूजिता द्रुतम् ।<br>
व्यतीतायां विभावर्यां रथेन्द्रं पर्यवारयन् ॥ ३,२६.८ ॥<br><br>
अवरुह्य स्वयानाभ्यां मन्त्रिणीदण्डनायिके ।<br>
अधस्तात्सैन्यमावेश्य तदारुरुहतू रथम् ॥ ३,२६.९ ॥<br><br>
क्रमेण नव पर्वाणि व्यतीत्य त्वरितक्रमैः ।<br>
तत्तत्सर्वगतैः शक्तिचक्रैः सम्यङ्निवेदितैः ॥ ३,२६.१० ॥<br><br>
अभजेतां महाराज्ञीं मन्त्रिणीदण्डनायिके ।<br>
ते व्यजिज्ञपतां देव्या अष्टाङ्गस्पृष्टभूतले ॥ ३,२६.११ ॥<br><br>
महाप्रमादः समभूदिति नः श्रुतमंबिके ।<br>
कूटयुद्धप्रकारेण दैत्यैरपकृतं खलैः ॥ ३,२६.१२ ॥<br><br>
स दुरात्मा दुराचारः प्रकाशसमारात्त्रसन् ।<br>
कुहकव्यवहारेण जयसिद्धिं तु काक्षति ॥ ३,२६.१३ ॥<br><br>
दैवान्नः स्वामिनीगात्रे दुष्टानाममरद्रुहाम् ।<br>
शरादिकपरामर्शो न जातस्तेन जीवति ॥ ३,२६.१४ ॥<br><br>
एकावलंबनं कृत्वा महाराज्ञि भवत्पदम् ।<br>
वयं सर्वा हि जीवामः साधयामः समीहितम् ॥ ३,२६.१५ ॥<br><br>
अतोऽस्माभिः प्रकर्तव्यं श्रीमत्यङ्गस्य रक्षणम् ।<br>
मायाविनश्च दैत्येन्द्रास्तत्र मन्त्रो विधीयताम् ॥ ३,२६.१६ ॥<br><br>
आपत्कालेषु जेतव्या भण्डाद्या दानवाधमाः ।<br>
कूटयुद्धं न कुर्वन्ति न विशन्ति चमूमिमाम् ॥ ३,२६.१७ ॥<br><br>
तथा महेन्द्रशैलस्य कार्यं दक्षिणदेशतः ।<br>
शिबिरं बहुविस्तारं योजनानां शतावधि ॥ ३,२६.१८ ॥<br><br>
वह्लिप्राकारवलयं रक्षणार्थं विधीयताम् ।<br>
अस्मत्सेनानिवेशस्य द्विषां दर्पशमाय च ॥ ३,२६.१९ ॥<br><br>
शतयोजनमात्रस्तु मध्यतेशः प्रकल्प्यताम् ।<br>
वह्निप्राकाराचक्रस्य द्वारन्दक्षिणतो भवेत् ॥ ३,२६.२० ॥<br><br>
यतो दक्षिणदेशस्थं शून्यकं विद्विषां पुरम् ।<br>
द्वारे च बहवः कल्प्याः परिवारा उदायुधाः ॥ ३,२६.२१ ॥<br><br>
निर्गच्छतां प्रविशतां जनानामुपरोधकाः ।<br>
अनालस्या अनिद्राश्च विधेयाः सततोद्यताः ॥ ३,२६.२२ ॥<br><br>
एवं च सति दुष्टानां कूटयुद्धं चिकीर्षितम् ।<br>
अवेलासु च संध्यासु मध्यरात्रिषु च द्विषाम् ।<br>
अशक्यमेव भवति प्रौढमाक्रमणं हठात् ॥ ३,२६.२३ ॥<br><br>
नो चेद्दुराशया दैत्या बहुमायापरिग्रहाः ।<br>
पश्यतोहरवत्सर्वं विलुठन्ति महद्बलम् ॥ ३,२६.२४ ॥<br><br>
मन्त्रिण्या दण्डनाथाया इति श्रुत्वा वचस्तदा ।<br>
शुचिदन्तरुचा मुक्ता वहन्ती ललिताब्रवीत् ॥ ३,२६.२५ ॥<br><br>
भवतीनामयं मन्त्रश्चारुबुद्ध्या विचारितः ।<br>
अयं कुशलधीमार्गोनीतिरेषा सनातनी ॥ ३,२६.२६ ॥<br><br>
स्वचक्रस्य पुरो रक्षां विधाय दृढसाधनैः ।<br>
परचक्राक्रमः कार्यो जिगीषद्भिर्महाजनैः ॥ ३,२६.२७ ॥<br><br>
इत्युक्त्वा मन्त्रिणीदण्डनाथे सा ललितेश्वरी ।<br>
ज्वालामालिनिकां नित्यामाहूयेदमुवाच ह ॥ ३,२६.२८ ॥<br><br>
वत्से त्वं वह्निरूपासि ज्वालामालामयाकृतिः ।<br>
त्वया विधीयतां रक्षा बलस्यास्य महीयसः ॥ ३,२६.२९ ॥<br><br>
शतयोजनविस्तारं परिवृत्य महीतलम् ।<br>
त्रिंशद्योजनमुन्नद्धं ज्वालाकारत्वमाव्रज ॥ ३,२६.३० ॥<br><br>
द्वारयोजनमात्रं तु मुक्त्वान्यत्र ज्वलत्तनुः ।<br>
वह्निज्वालात्वमापन्ना संरक्ष सकलं बलम् ॥ ३,२६.३१ ॥<br><br>
इत्युक्त्वा मन्त्रिणीदण्डनाथे सा ललितेश्वरी ।<br>
महेन्द्रोत्तरभूभागं चलितुं चक्र उद्यमम् ॥ ३,२६.३२ ॥<br><br>
सा च नित्यानित्यमयी ज्वलज्ज्वा लामयाकृतिः ।<br>
चतुर्दशीतिथिमयी तथेति प्रणनाम ताम् ॥ ३,२६.३३ ॥<br><br>
तयैव पूर्वनिर्दिष्टं महेन्द्रोत्तरभूतलम् ।<br>
कुण्डलीकृत्य जज्वालशालरूपेण सा पुनः ॥ ३,२६.३४ ॥<br><br>
नभोवलयजंबालज्वालामालामयाकृतिः ।<br>
बभासे दण्डनाथाया मन्त्रिनाथचमूरपि ॥ ३,२६.३५ ॥<br><br>
अन्या सामपि शक्तीनां महतीनां महद्बलम् ।<br>
विशङ्कटोदरं सालं प्रविवेश गतक्लमा ॥ ३,२६.३६ ॥<br><br>
राजचक्ररथेन्द्रं तु मध्ये संस्थाप्य दण्डिनी ।<br>
वामपक्षे रथं स्वीयं दक्षिणे श्यामलारथम् ॥ ३,२६.३७ ॥<br><br>
पश्चाद्भागे सम्पदेशीं पुरस्ताश्च हयासनाम् ।<br>
एवं संवेश्य परितश्चक्रराजरथस्य च ॥ ३,२६.३८ ॥<br><br>
द्वारे निवेशयामास विंशत्यक्षौहिणीयुताम् ।<br>
ज्वलद्दण्डायुधोदग्रां स्तम्भिनीं नाम देवताम् ॥ ३,२६.३९ ॥<br><br>
या देवी दण्डनाथाया विघ्नदेवीति विश्रुता ।<br>
एवं सुरक्षितं कृत्वा शिबिरं योत्रिणी तथा ।<br>
पूषण्युदितभूयिष्ठे पुनर्युद्धमुपाश्रयत् ॥ ३,२६.४० ॥<br><br>
कृत्वा किलकिलारावं ततः शक्तिमहाचमूः ।<br>
अग्निप्राकारकद्वारान्निर्जगां महारवा ॥ ३,२६.४१ ॥<br><br>
इत्थं सुरक्षितं श्रुत्वा ललिताशिबिरोदरम् ।<br>
भूयः संज्वरमापन्नः प्रचण्डो भण्डदानवः ॥ ३,२६.४२ ॥<br><br>
मन्त्रयित्वा पुनस्तत्र कुटिलाक्षपुरोगमैः ।<br>
विषङ्गेण विशुक्रेणासममात्मसुतैरपि ॥ ३,२६.४३ ॥<br><br>
एकौघस्य प्रसारेण युद्धं कर्तुं महाबलः ।<br>
चतुर्बाहुमुखान्पुत्रांश्चतुर्जलधिसन्निभान् ॥ ३,२६.४४ ॥<br><br>
चतुरान्युद्धकृत्येषु समाहूय स दानवः ।<br>
प्रेषयामास युद्धाय भण्डश्चण्डक्रुधा ज्वलन् ॥ ३,२६.४५ ॥<br><br>
त्रिंशत्संख्याश्च तत्पुत्रा महाकाया महाबलाः ।<br>
तेषां नामानि वक्ष्यामि समाकर्णय कुम्भज ॥ ३,२६.४६ ॥<br><br>
चतुर्बाहुश्चकोराक्षस्तृतीयस्तु चतुः शिराः ।<br>
वज्रघोषश्चोर्ध्वकेशो महाकायो महाहनुः ॥ ३,२६.४७ ॥<br><br>
मखशत्रुर्मखस्कन्दीसिंहघोषः सिरालकः ।<br>
लडुनः पट्टसेनश्च पुराजित्पूर्वमारकः ॥ ३,२६.४८ ॥<br><br>
स्वर्गशत्रुः स्वर्गबलो दुर्गाख्यः स्वर्गकण्टकः ।<br>
अतिमायो बृहन्माय उपमायश्च वीर्यवान् ॥ ३,२६.४९ ॥<br><br>
इत्येते दुर्मदाः पुत्रा भण्डदैत्यस्य दुर्द्धियः ।<br>
पितुः सदृशदोर्वीर्याः पितुः सदृशविग्रहाः ॥ ३,२६.५० ॥<br><br>
आगत्य भण्डचरणावभ्यवन्दत भक्तितः ।<br>
तानुद्वीक्ष्य प्रसन्नाभ्यां लोचनाभ्यां स दानवः ।<br>
सगौरवमिदं वाक्यं बभाषे कुलघातकः ॥ ३,२६.५१ ॥<br><br>
भो भो मदीयास्तनया भवतां कः समो भुवि ।<br>
भवतामेव सत्येन जितं विश्वं मया पुरा ॥ ३,२६.५२ ॥<br><br>
शक्रस्या ग्नेर्यमस्यापि निरृतेः पाशिनस्तथा ।<br>
कचेषु कर्षणं कोपात्कृतं युष्माभिराहवे ॥ ३,२६.५३ ॥<br><br>
अस्त्राण्यपि च शस्त्राणि जानीथ निखिलान्यपि ।<br>
जाग्रत्स्वेव ही युष्मासु कुलभ्रंशोऽयमागतः ॥ ३,२६.५४ ॥<br><br>
मायाविनी दुललिता काचित्स्त्री युद्धदुर्मदा ।<br>
बहुभिः स्वसमानाभिः स्त्रीभिर्युक्ता हिनस्ति नः ॥ ३,२६.५५ ॥<br><br>
तदेनां समरेऽवश्यमात्मवश्यां विधास्यथ ।<br>
जीवग्राहं च सा ग्राह्या भवद्भिर्ज्वलदायुधैः ॥ ३,२६.५६ ॥<br><br>
अप्रमेयप्रकोपान्धान्युष्मानेकां स्त्रियं प्रति ।<br>
सम्प्रेषणमनौचित्यं तथाप्येष विधेः क्रमः ॥ ३,२६.५७ ॥<br><br>
इममेकं सहध्वं च शौर्यकीतिविपर्ययम् ।<br>
इत्युक्त्वा भण्डदैत्येन्द्रस्तान्प्रहैषीद्रणं प्रति ।<br>
द्विशतं चाक्षौहिणीनां तत्सहायतयाहिनोत् ॥ ३,२६.५८ ॥<br><br>
द्विशत्यक्षौहिणीसेना मुख्यस्य तिलकायिता ।<br>
बद्धभ्रुकुटयः शस्त्रपाणयो निर्ययुर्गृहात् ॥ ३,२६.५९ ॥<br><br>
निर्गमे भण्डपुत्राणां भूः प्रकम्पमलम्बत ।<br>
उत्पाता विविधा जाता वित्रस्तं चाभवज्जगत् ॥ ३,२६.६० ॥<br><br>
तान्कुमारान्महासत्त्वांल्लाजवर्षैरवाकिरन् ।<br>
विथीषु यानैश्चलितान्पौरवृद्धपुरन्ध्रयः ॥ ३,२६.६१ ॥<br><br>
बन्दिनो मागधाश्चैव कुमाराणां स्तुतिं व्यधुः ।<br>
मङ्गलारार्तिकं चक्रुर्द्वारेद्वारे पुराङ्गनाः ॥ ३,२६.६२ ॥<br><br>
भिद्यमानेव वसुधा कृष्यमाणमिवाबरम् ।<br>
आसीत्तेषां विनिर्याणे घूर्णमान इवार्णवः ॥ ३,२६.६३ ॥<br><br>
द्विशत्यक्षौहिणीसेनां गृहीत्वा भण्डसूनवः ।<br>
क्रोधोद्यद्भ्रुकुटीक्रूरवदना निर्ययुः पुरात् ॥ ३,२६.६४ ॥<br><br>
शक्तिसैन्यानि सर्वाणि भक्षयामः क्षणाद्रणे ।<br>
तेषामायुधचक्राणि चूर्णयामः शितैशरैः ॥ ३,२६.६५ ॥<br><br>
अग्निप्राकारवलयं शमयामश्च रंहसा ।<br>
दुर्विदग्धां तां ललितां बन्दीकुर्मश्च सर्वरम् ॥ ३,२६.६६ ॥<br><br>
इत्यन्योन्यं प्रवल्गन्तो वीरभाषणघोषणैः ।<br>
आसेदुरग्निप्राकारसमीपं भण्डसूनवः ॥ ३,२६.६७ ॥<br><br>
यौवनेन मदेनान्धा भूयसा रुद्धदृष्टयः ।<br>
भ्रुकुटीकुटिलाश्चक्रुः सिंहनादंमहात्तरम् ॥ ३,२६.६८ ॥<br><br>
विदीर्णमिव तेनासीद्ब्रह्माण्ड चण्डिमस्पृशा ।<br>
उत्पातवारिदोत्सृष्टघोरनिर्घातरंहसा ॥ ३,२६.६९ ॥<br><br>
एतस्याननुभूतस्य महाशब्दस्य डम्बरः ।<br>
क्षोभयामास शक्तीनां श्रवांसि च मनांसि च ॥ ३,२६.७० ॥<br><br>
आगत्य ते कलकलं चक्रुःसार्धं स्वसैनिकैः ।<br>
विविधायुधसम्पातमूर्च्छद्वैमानिकच्छटम् ॥ ३,२६.७१ ॥<br><br>
चतुर्बाहुमखान्भूत्वा भण्डदैत्यकुमारकान् ।<br>
आगतान्युद्धकृत्याय बाला कौतूहलं दधे ॥ ३,२६.७२ ॥<br><br>
कुमारी ललितादेव्यास्तस्या निकटवासिनी ।<br>
समस्तशक्तिचक्राणां पूज्य विक्रमशालिनी ॥ ३,२६.७३ ॥<br><br>
ललितासदृशाकारा कुमारी कोपमादधे ।<br>
या सदा नववर्षेव सर्वविद्यामहाखनिः ॥ ३,२६.७४ ॥<br><br>
बालारुणतनुः श्रोणीशोणवर्णवपुर्लता ।<br>
महाराज्ञी पादपीठे नित्यमाहितसंनिधिः ॥ ३,२६.७५ ॥<br><br>
तस्या बहिश्चराः प्राणा या चतुर्थं विलोचनम् ।<br>
तानागतान्भण्डसुतान्संहरिष्यामि सत्वरम् ॥ ३,२६.७६ ॥<br><br>
इति निश्चित्य बालांबा महाराज्ञ्यै व्यजिज्ञपत् ।<br>
मातर्भण्डमहादैत्यसूनवो योद्धुमागताः ॥ ३,२६.७७ ॥<br><br>
तैः समं योद्धुमिच्छामि कुमारित्वात्सकौतुका ।<br>
सफुरन्ताविव मे बाहू युद्धकण्डूययानया ॥ ३,२६.७८ ॥<br><br>
क्रीडा ममैषा हन्तव्या न भवत्या निवारणैः ।<br>
अहं हि वालिका नित्यं क्रीडनेष्वनुरागिणी ॥ ३,२६.७९ ॥<br><br>
क्षणं रणक्रीडया च प्रीतिं यास्यामि चैतसा ।<br>
इति विज्ञापिता देवी प्रत्युवाच कुमारिकाम् ॥ ३,२६.८० ॥<br><br>
वत्से त्वमतिमृद्वङ्गी नववर्षा नवक्रमा ।<br>
नवीनयुद्धशिक्षा च कुमारी त्वं ममैकिका ॥ ३,२६.८१ ॥<br><br>
त्वां विना क्षणमात्रं मे न निश्वासः प्रवर्तते ।<br>
ममोच्छ्वसितमेवासि न त्वं याहि महाहवम् ॥ ३,२६.८२ ॥<br><br>
दण्डिनी मन्त्रिणी चैव शक्तयोऽन्याश्च कोटिशः ।<br>
संत्येव समरे कर्तुं वत्से त्वं किं प्रमाद्यसि ॥ ३,२६.८३ ॥<br><br>
इति श्रीललितादेव्या निरुद्धापि कुमारिका ।<br>
कौमारकौतुकाविष्टा पुनर्युद्धमयाचत ॥ ३,२६.८४ ॥<br><br>
सुदृढं निश्चयं दृष्ट्वा तस्याः श्रीललितांबिका ।<br>
अनुज्ञां कृतवत्येव गाढमाश्लिष्य बाहुभिः ॥ ३,२६.८५ ॥<br><br>
स्वकीयकवचादेकमाच्छिद्य कवचं ददौ ।<br>
स्वायुधेभ्यश्चायुधानि वितीर्यविससर्ज ताम् ॥ ३,२६.८६ ॥<br><br>
कर्णीरथं महाराज्ञ्या चापदण्डात्समुद्धृतम् ।<br>
हंसयुग्यशतैर्युक्तमारुरोह कुमारिका ॥ ३,२६.८७ ॥<br><br>
तस्यां रणे प्रवृत्तायां सर्वपर्वस्थदेवताः ।<br>
बद्धाञ्जलिपुटा नेमुः प्रधृतासिपरंपराः ॥ ३,२६.८८ ॥<br><br>
ताभिः प्रणम्यमाना सा चक्रराजरथोत्तमात् ।<br>
अवरुह्य तले सैन्यं वर्तमानमगाहत ॥ ३,२६.८९ ॥<br><br>
तामायान्तीमथो दृष्ट्वा कुमारीं कोपपाटलाम् ।<br>
मन्त्रिणीदण्डनाथे च सभये वाचमूचतुः ॥ ३,२६.९० ॥<br><br>
किं भर्तृदारिके युद्धे व्यवसायः कृतस्त्वया ।<br>
अकाण्डे किं महाराज्ञ्या प्रेषितासि रणं प्रति ॥ ३,२६.९१ ॥<br><br>
तदेतदुचितंनैव वर्तमानेऽपि सैनिके ।<br>
त्वं मूर्तं जीवितमसि श्रीदेव्या बालिके यतः ॥ ३,२६.९२ ॥<br><br>
निवर्तस्व रणोत्साहात्प्रणामस्ते विधीयते ।<br>
इति ताभ्यां प्रार्थितापि प्राचलद्दृढनिश्चया ॥ ३,२६.९३ ॥<br><br>
अत्यन्तं विस्मयाविष्टे मन्त्रिणीदण्डनायिके ।<br>
सहैव तस्या रक्षार्थं चेलतुः पार्श्वयोर्द्वयोः ॥ ३,२६.९४ ॥<br><br>
अथाग्निवरणद्वारा ताभ्यामनुगता सती ।<br>
प्रभूतसेनायुक्ताभ्यां निर्जगाम कुमारिका ॥ ३,२६.९५ ॥<br><br>
सनाथशक्तिसेनानां सर्वासामनुगृह्णती ।<br>
प्रणामाञ्जलिजालानि कर्णीरथकृतासना ॥ ३,२६.९६ ॥<br><br>
भण्डस्य तनयान्दुष्टानभ्यद्रवदरिन्दमा ।<br>
तस्याः प्रादेशिकं सैन्यं कुमार्या न हि विद्यते ॥ ३,२६.९७ ॥<br><br>
सर्वं हि ललितासैन्यं तत्सैन्यं समजायत ।<br>
ततः प्रववृते युद्धमत्युद्धतापराक्रमम् ॥ ३,२६.९८ ॥<br><br>
ववर्ष शरजालानि दैत्येन्द्रेषु कुमारिका ।<br>
भण्डासुरकुमारैस्तैर्महाराज्ञीकुमारिका ।<br>
यद्युद्धमतनोत्तत्तु स्पृहणीयं सुरासुरैः ॥ ३,२६.९९ ॥<br><br>
अत्यन्तविस्मिता दैत्यकुमारा नववर्षिणीम् ।<br>
कर्मीरथस्थामालोक्य किरन्तींशरमण्डलम् ॥ ३,२६.१०० ॥<br><br>
क्षणेक्षणे बालिकया क्रियमाणं महारणम् ।<br>
व्यजिज्ञपन्महाराज्ञ्यै भ्रमन्त्यः परिचारिकाः ॥ ३,२६.१०१ ॥<br><br>
मन्त्रिणीदण्डनाथे च न तां विजहतू रणे ।<br>
प्रेक्षकत्व मनुप्राप्ते तृष्णीमेव बभूवतुः ॥ ३,२६.१०२ ॥<br><br>
सर्वेषां दैत्यपुत्राणामेकरूपा कुमारिका ।<br>
प्रत्येकभिन्ना ददृशे बिंबमालेव भास्वतः ॥ ३,२६.१०३ ॥<br><br>
सायकैरग्निचूडालैस्तेषां मर्माणि भिन्दती ।<br>
रक्तोत्पलमिव क्रोधसंरक्तं बिभ्रती मुखम् ॥ ३,२६.१०४ ॥<br><br>
आश्चर्यं ब्रुवतो व्योम्नि पश्यतां त्रिदिवौकसाम् ।<br>
साधुवादैर्बहुविधैर्मत्रिणीदण्डनाथयोः ॥ ३,२६.१०५ ॥<br><br>
अर्च्यमाना रणं चक्रे लघुहस्ता कुमारिका ।<br>
द्वितीयं युद्धदिवसं समस्तमपि सा रणे ॥ ३,२६.१०६ ॥<br><br>
प्रकाशयामास बलं ललितादुहिता निजम् ।<br>
अस्त्रप्रत्यस्त्रमोक्षेण तान्सर्वानपि भिन्दती ॥ ३,२६.१०७ ॥<br><br>
नारायणास्त्रमोक्षेण महराज्ञीकुमारिका ।<br>
द्विशत्यक्षौहिणीसैन्यं भस्मसादकरोत्क्षणात् ॥ ३,२६.१०८ ॥<br><br>
अक्षौहिणीनां क्षयतः क्षणात्कोपमुपागताः ।<br>
आकृष्टगुरुधन्वानस्तेऽपतन्नेकहेलया ॥ ३,२६.१०९ ॥<br><br>
ततः कलकले जाते शक्तीनां च दिवौकसाम् ।<br>
युगपत्त्रिंशतो बाणानसृजत्सा कुमारिका ॥ ३,२६.११० ॥<br><br>
हस्तलाघवमाश्रित्य मुक्तैश्चन्द्रार्धसायकैः ।<br>
त्रिंशता त्रिंशतो भण्डपुत्राणा साहतं शिरः ॥ ३,२६.१११ ॥<br><br>
इति भण्डस्य पुत्रेषु प्राप्तेषु यमसादनम् ।<br>
अत्यन्तविस्मयाविष्टा वबृषुः पुष्पमभ्रगाः ॥ ३,२६.११२ ॥<br><br>
सा च पुत्री महाराज्ञ्याः विध्वस्तासुरमैनिका ।<br>
मन्त्रिणीदण्डनाथाभ्यामालिङ्ग्यत भृशं मुदा ॥ ३,२६.११३ ॥<br><br>
तस्याः पराक्रमोन्मेषैर्नृत्यन्त्योजयदायिभिः ।<br>
शक्तयस्तुमुलं चक्रुः साधुवादैर्जगत्त्रयम् ॥ ३,२६.११४ ॥<br><br>
सर्वाश्च शक्तिसेनान्यो दण्डनाथापुरःसराः ।<br>
तदाश्चर्यं महाराज्ञ्यै निवेदयितुमुद्गताः ॥ ३,२६.११५ ॥<br><br>
ताभिर्निवेद्यमानानि सा देवी ललितांबिका ।<br>
पुत्रीभुजावदानानि श्रुत्वा प्रीतिं समाययौ ॥ ३,२६.११६ ॥<br><br>
समस्तमपि तच्चक्रं शक्तीनां तत्पराक्रमैः ।<br>
अदृष्टपूर्वैर्देवेषु विस्मयस्य वशं गतम् ॥ ३,२६.११७ ॥<br><br>
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने भण्डपुत्रवधो नाम षड्विंशोऽध्यायः
