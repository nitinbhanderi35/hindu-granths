<span style="font-size: 14pt; line-height: 170%"><br>
आकर्ण्य ललितादेव्या यात्रानिगमनिस्वनम् ।<br>
महान्तं क्षोभमायाता भण्डासुरपुरालयाः ॥ ३,२१.१ ॥<br><br>
यत्र चास्ति दुराशस्य भण्डदैत्यस्य दुर्धियः ।<br>
महेन्द्रपर्वतोपान्ते महार्णवतटे पुरम् ॥ ३,२१.२ ॥<br><br>
तत्तु शून्यकनाम्नैव विख्यातं भुवनत्रये ।<br>
विषङ्गाग्रजदैत्यस्य सदावासः किलाभवत् ॥ ३,२१.३ ॥<br><br>
तस्मिन्नेव पुरे तस्य शतयोजनविस्तरे ।<br>
वित्रेसुर सुराः सर्वे श्रीदेव्यागमसंभ्रमात् ॥ ३,२१.४ ॥<br><br>
शतयोजनविस्तीर्णं तत्सर्वं पुरमासुरम् ।<br>
धूमैरिवावृतमभूदुत्पातजनितैर्मुहुः ॥ ३,२१.५ ॥<br><br>
अकाल एव निर्भिन्ना भित्तयो दैत्यपत्तने ।<br>
धूर्णमाना पतन्ति स्म महोल्का गगनस्थलात् ॥ ३,२१.६ ॥<br><br>
उत्पातानां प्राथमिको भूकंपः पर्यवर्तत ।<br>
मही जज्वाल सकला तत्र शून्यकपत्तने ॥ ३,२१.७ ॥<br><br>
अकाल एव हृत्कंपं भेजुर्दैत्यपुरौकसः ।<br>
ध्वजाग्रवर्तिनः कङ्कगृध्राश्चैव बकाः खगाः ॥ ३,२१.८ ॥<br><br>
आदित्यमण्डले दृष्ट्वादृष्ट्वा चक्रन्दुरुच्चकैः ।<br>
क्रव्यादा बहवस्तत्र लोचनैर्नावलोकिताः ॥ ३,२१.९ ॥<br><br>
मुहुराकाशवाणीभिः परुषाभिर्बभाषिरे ।<br>
सर्वतो दिक्षुदृश्यन्ते केतवस्तु मलीमसाः ॥ ३,२१.१० ॥<br><br>
धूमायमानाः प्रक्षोभजनका दैत्यरक्षसाम् ।<br>
दैत्यस्त्रीणां च विभ्रष्टा अकाले भूषणस्रजः ॥ ३,२१.११ ॥<br><br>
हाहेति दूरं क्रन्दन्त्यः पर्यश्रु समरोदिषुः ।<br>
दपणानां वर्मणां च ध्वजानां खड्गसंपदाम् ॥ ३,२१.१२ ॥<br><br>
मणीनामंबराणां च मालिन्यमभवन्मुहुः ।<br>
सौधेषु चन्द्रशालासु केलिवेश्मसु सर्वतः ॥ ३,२१.१३ ॥<br><br>
अट्टालकेषु गोष्ठेषु विपणेषु सभासु च ।<br>
चतुष्किकास्वलिङ्गेषु प्रग्रीवेषु वलेषु च ॥ ३,२१.१४ ॥<br><br>
सर्वतोभद्रवासेषु नन्द्यावर्तेषु वेश्मसु ।<br>
विच्छन्दकेषु संक्षुब्धेष्ववरोधनपालिषु ।<br>
स्वस्तिकेषु च सर्वेषु गर्भागारपुटेषु च ॥ ३,२१.१५ ॥<br><br>
गोपुरेषु कपाटेषु वलभीनां च सीमसु ।<br>
वातायनेषु कक्ष्यासु धिष्ण्येषु च खलेषु च ॥ ३,२१.१६ ॥<br><br>
सर्वत्र दैत्य नगरवासिभिर्जनमण्डलैः ।<br>
अश्रूयन्त महाघोषाः परुषा भूतभाषिताः ॥ ३,२१.१७ ॥<br><br>
शिथिली सवतो जाता घोरपर्णा भयानका ।<br>
करटैः कटुकालापैर्वलोकि दिवाकरः ।<br>
आराविषु करोटीनां कोटयश्चापतन्भुवि ॥ ३,२१.१८ ॥<br><br>
अपतन्वेदिमध्येषु बिन्दवः शोणितांभसाम् ।<br>
केशौघकाश्च निष्पेतुः सर्वतो धूमधूसराः ॥ ३,२१.१९ ॥<br><br>
भौमान्तरिक्षदिव्यानामुत्पातानामिति व्रजम् ।<br>
अवलोक्य भृशं त्रस्ताः सर्वे नगरवासिनः ।<br>
निवेदयामासुरमी भण्डाय प्रथितौजसे ॥ ३,२१.२० ॥<br><br>
स च भण्डः प्रचण्डोत्थैस्तैरुत्पातकदंबकैः ।<br>
असंजातधृतिभ्रंशो मन्त्र स्थानमुपागमत् ॥ ३,२१.२१ ॥<br><br>
मेरोरिव वपुर्भेदं बहुरत्नविचित्रितम् ।<br>
अध्यासामास दैत्येन्द्रः सिंहासनमनुत्तमम् ॥ ३,२१.२२ ॥<br><br>
स्फुरन्मुकुटलग्नानां रत्नानां किरणैर्घनैः ।<br>
दीपयन्नखिलाशान्तानद्युतद्दानवेश्वरः ॥ ३,२१.२३ ॥<br><br>
एकयोजनविस्तारे महत्यास्थानमण्डपे ।<br>
तुङ्गसिंहासनस्थं तं सिषेवाते तदानुजै ॥ ३,२१.२४ ॥<br><br>
विशुक्रश्च विषङ्गश्च महाबलपराक्रमौ ।<br>
त्रैलोक्यकण्टकीभूतभुजदण्डभयङ्करौ ॥ ३,२१.२५ ॥<br><br>
अग्रजस्य सदैवाज्ञामविलङ्घ्य मुहुर्मुहुः ।<br>
त्रैलोक्यविजये लब्धं वर्धयन्तौ महद्यशः ॥ ३,२१.२६ ॥<br><br>
न तेन शिरसा तस्य मृदूनन्तौ पादपीठिकाम् ।<br>
कृतां जरिप्रणामौ च समुपाविशता भुवि ॥ ३,२१.२७ ॥<br><br>
अथास्थाने स्थिते तस्मिन्नमरद्वेषिणां वरे ।<br>
सर्वे सामन्तदैत्येन्द्रास्तं द्रष्टुं समुपागताः ॥ ३,२१.२८ ॥<br><br>
तेषामे कैकसैन्यानां गणना न हि विद्यते ।<br>
स्वंस्वं नाम समुच्चार्य प्रणेमुर्भण्डकेश्वरम् ॥ ३,२१.२९ ॥<br><br>
म च तानसुरान्सर्वानतिधीरकनीनकैः ।<br>
संभावयन्समालोकैः कियन्तं चित्क्षणं स्थितः ॥ ३,२१.३० ॥<br><br>
अवोचत विशुक्रस्तमग्रजं दानवेश्वरम् ।<br>
मथ्यमानमहासिंधुसमानार्गलनिस्वनः ॥ ३,२१.३१ ॥<br><br>
देवत्वदीयदोर्द्दण्डविध्वस्तबलविक्रमाः ।<br>
पापिनः पामराचारा दुरात्मानः सुराधमाः ॥ ३,२१.३२ ॥<br><br>
शरण्यमन्यतः क्वापि नाप्नुवन्तो विषादिनः ।<br>
ज्वलज्ज्वालाकुले वह्नौ पतित्वा नाशमागताः ॥ ३,२१.३३ ॥<br><br>
तस्माद्देवात्समुत्पन्ना काचित्स्त्री बलगर्विता ।<br>
स्वयमेव किलास्राक्षुस्तां देवा वासवादयः ॥ ३,२१.३४ ॥<br><br>
तैः पुनः प्रबलोत्साहैः प्रोत्साहितपराक्रमाः ।<br>
बहुस्त्रीपरिवाराश्च विविधायुधमण्डिताः ॥ ३,२१.३५ ॥<br><br>
अस्माञ्जेतुं किलायान्ति हा कष्टं विधिवैशसम् ।<br>
अबलानां समूहस्छेद्बलिनोऽस्मान्विजेष्यते ॥ ३,२१.३६ ॥<br><br>
तर्हि पल्लवभङ्गेन पाषाणस्य विदारणम् ।<br>
ऊह्यमानमिदं हन्तुं परिहासाय कल्प्यते ॥ ३,२१.३७ ॥<br><br>
विडंबना न किमसौ लज्जाकरमिदं न किम् ।<br>
अस्मत्सैनिकनासीरभटेभ्योऽपि भवेद्भयम् ॥ ३,२१.३८ ॥<br><br>
कातरत्वं समापन्नाः शक्राद्यास्त्रिदिवौकसः ।<br>
ब्रह्मादयश्च निर्विण्णविग्रहा मद्बलायुधैः ॥ ३,२१.३९ ॥<br><br>
विष्णोश्च का कथैवास्ते वित्रस्तः स महेश्वरः ।<br>
अन्येषामिह का वार्ता दिक्पालास्ते पलायिताः ॥ ३,२१.४० ॥<br><br>
अस्माकमिषुभिस्तीक्ष्णैरदृश्यैरङ्गपातिभिः ।<br>
सर्वत्र विद्धवर्माणो दुर्मदा विबुधाः कृताः ॥ ३,२१.४१ ॥<br><br>
तादृशानामपि महापराक्रमभुजोष्मणाम् ।<br>
अस्माकंविजयायाद्य स्त्री काचिदभिधावति ॥ ३,२१.४२ ॥<br><br>
यद्यपि स्त्री तथाप्येषा नावमान्या कदाचन ।<br>
अल्पोऽपि रिपुरात्मज्ञैर्नावमान्यो जिगीषुभिः ॥ ३,२१.४३ ॥<br><br>
तस्मात्तदुत्सारणार्थं प्रेषणीयास्तु किङ्कराः ।<br>
सकचग्रहमाकृष्य सानेतव्या मदोद्धता ॥ ३,२१.४४ ॥<br><br>
देव त्वदीय शुद्धान्तर्वर्तिनीनां मृगीदृशाम् ।<br>
चिरेण चेटिकाभावं सा दुष्टा संश्रयिष्यति ॥ ३,२१.४५ ॥<br><br>
एकैकस्माद्भटादस्मात्सैन्येषु परिपन्थिनः ।<br>
शङ्कते खलु वित्रस्तं त्रैलोक्यं सचराचरम् ॥ ३,२१.४६ ॥<br><br>
अन्यद्देवस्य चित्तं तु प्रमाणमिति दानव ।<br>
निवेद्य भण्डदैत्यस्य क्रोधं तस्य व्यवीवृधत् ॥ ३,२१.४७ ॥<br><br>
विषङ्गस्तु महासत्त्वो विचारज्ञो विचक्षणः ।<br>
इदमाह महादैत्यमग्रजन्मानमुद्धतम् ॥ ३,२१.४८ ॥<br><br>
देव त्वमेव जानासि सर्वं कार्यमरिन्दम ।<br>
न तु ते क्वापि वक्तव्यं नीतिवर्त्मनि वर्तते ॥ ३,२१.४९ ॥<br><br>
सर्वं विचार्य कर्तव्यं विचारः परमा गतिः ।<br>
अविचारेण चेत्कर्म समूलमवकृन्तति ॥ ३,२१.५० ॥<br><br>
परस्य कटके चाराः प्रेषणीयाः प्रयत्नतः ।<br>
तेषां बलाबलं ज्ञेयं जयसंसिद्धिमिच्छता ॥ ३,२१.५१ ॥<br><br>
चारचक्षुर्दृढप्रज्ञः सदाशङ्कितमानसः ।<br>
अशङ्किताकारवांश्च गुप्तमन्त्रः स्वमन्त्रिषु ॥ ३,२१.५२ ॥<br><br>
षडुपायान्प्रयुञ्जानः सर्वत्रा भ्यर्हिते पदे ।<br>
विजयं लभते राजा जाल्मो मक्षु विनश्यति ॥ ३,२१.५३ ॥<br><br>
अविमृश्यैव यः कश्चिदारम्भः स विनाशकृत् ।<br>
विमृश्य तु कृतं कर्म विशेषाज्जयदायकम् ॥ ३,२१.५४ ॥<br><br>
तिर्यगित्यपि नारीति क्षुद्रा चेत्यपि राजभिः ।<br>
नावज्ञा वैरिणां कार्या शक्तेः सर्वत्र सम्भवः ॥ ३,२१.५५ ॥<br><br>
स्तंभोत्पन्नेन केनापि नरतिर्यग्वपुर्भृता ।<br>
भूतेन सर्वभूतानां हिरण्यकशिपुर्हतः ॥ ३,२१.५६ ॥<br><br>
पुरा हि चण्डिका नाम नारी मयाविजृंभिणी ।<br>
निशुम्भशुंभौ महिषं व्यापादितवती रणे ॥ ३,२१.५७ ॥<br><br>
तत्प्रसंगेन बहवस्तया दैत्या विनाशिताः ।<br>
अतो वदामिनावज्ञा स्त्रीमात्रे क्रियतां क्वचित् ॥ ३,२१.५८ ॥<br><br>
शक्तिरेव हि सर्वत्र कारणं विजयश्रियः ।<br>
शक्तेराधारतां प्रप्तैः स्त्रीपुंलिङ्गैर्न नो भयम् ॥ ३,२१.५९ ॥<br><br>
शक्तिस्तु सर्वतो भाति संसारस्य स्वभावतः ।<br>
तर्हि तस्या दुराशायाः प्रवृत्तिर्ज्ञायतां त्वया ॥ ३,२१.६० ॥<br><br>
केयं कस्मात्समुत्पन्ना किमाचारा किमाश्रया ।<br>
किंबला किंसहाया वा देव तत्प्रविचार्यताम् ॥ ३,२१.६१ ॥<br><br>
इत्युक्तः स विषङ्गेण को विचारो महौजसाम् ।<br>
अस्मद्बले महासत्त्वा अक्षौहिण्यधिपाः शतम् ॥ ३,२१.६२ ॥<br><br>
पातुं क्षमास्ते जलधीनलं दग्धुं त्रिविष्टपम् ।<br>
अरे पापसमाचार किंवृथा शङ्कसे स्त्रियः ॥ ३,२१.६३ ॥<br><br>
तत्सर्वं हि मया पूर्वं चारद्वारावलोकितम् ।<br>
अग्रे समुदिता काचिल्ललितानामधारिणी ॥ ३,२१.६४ ॥<br><br>
यथार्थनामवत्येषा पुष्पवत्पेशलाकृतिः ।<br>
न स्त्त्वं न च वीर्यं वा न संग्रामेषु वा गतिः ॥ ३,२१.६५ ॥<br><br>
सा चाविचारनिवहा किन्तु मायापरायणा ।<br>
तत्सत्त्वेनाविद्यमानं स्त्रीकदम्बकमात्मनः ॥ ३,२१.६६ ॥<br><br>
उत्पादितवती किं ते न चैवं तु विचेष्टते ।<br>
अथ वा भव दुक्तेन न्यायेनास्तु महद्बलम् ॥ ३,२१.६७ ॥<br><br>
त्रैलोक्योल्लङ्घिमहिमा भण्डः केन विजीयते ॥ ३,२१.६८ ॥<br><br>
इदानीमपि मद्बाहुबलसंमर्दमूर्च्छिताः ।<br>
श्वसितुं चापि पटवो न कदाचन नाकिनः ॥ ३,२१.६९ ॥<br><br>
केचित्पातालगर्भेषु केचिदम्बुधिवारिषु ।<br>
केचिद्दिगन्तकोणेषु केचित्कुञ्जेषुभूभृताम् ॥ ३,२१.७० ॥<br><br>
विलीना भृशवित्रस्तास्त्यक्तदारसुतश्रियः ।<br>
भ्रष्टाधिकाराः पशवश्छन्नवेषाश्चरन्ति ते ॥ ३,२१.७१ ॥<br><br>
एतादृशं न जानाति मम बाहुपराक्रमम् ।<br>
अबला न चिरोत्पन्ना तेनैषा दर्पमश्नुते ॥ ३,२१.७२ ॥<br><br>
न जानन्ति स्त्रियो मूढा वृथा कल्पितसाहसाः ।<br>
विनाशमनुधावन्ति कार्याकार्यविमोहिताः ॥ ३,२१.७३ ॥<br><br>
अथ वा तां पुरस्कृत्य यद्यागच्छन्ति नाकिनः ।<br>
यथा महोरगाः सिद्धाः साध्या वा युद्धदुर्मदाः ॥ ३,२१.७४ ॥<br><br>
ब्रह्मा वा पद्मनाभो वा रुद्रो वापि सुराधिपः ।<br>
अन्ये वा हरितां नाथास्तान्संपेष्टुमहं पटुः ॥ ३,२१.७५ ॥<br><br>
अथ वा मम सेनासु सेनान्यो रणदुर्मदाः ।<br>
पक्वकर्करिकापेषमवपेक्ष्यति वैरिणः ॥ ३,२१.७६ ॥<br><br>
कुटिलाक्षः कुरण्डश्च करङ्कः कालवाशितः ।<br>
वज्रदन्तो वज्रमुखो वज्रलोमा बलाहकः ॥ ३,२१.७७ ॥<br><br>
सूचीमुखः फलमुखो विकटो विकटाननः ।<br>
करालाक्षः कर्कटको मदनो दीर्घजिह्वकः ॥ ३,२१.७८ ॥<br><br>
हुंबको हलमुल्लुञ्चः कर्कशः कल्किवाहनः ।<br>
पुल्कसः पुण्ड३ एतुश्च चण्डबाहुश्च कुक्कुरः ॥ ३,२१.७९ ॥<br><br>
जंबुकाक्षो जृंभणश्च तीक्ष्मशृङ्गस्त्रिकण्टक ।<br>
चतुर्गुप्तश्चतुर्बाहुश्चकाराक्षश्चतुःशिराः ॥ ३,२१.८० ॥<br><br>
वज्रघोषश्चोर्ध्वकेशो महामायामहाहनुः ।<br>
मखशत्रुर्मखास्कन्दी सिंहघोषः शिरालकः ॥ ३,२१.८१ ॥<br><br>
अन्धकः सिंधुनेत्रश्च कूपकः कूपलोचनः ।<br>
गुहाक्षो गण्डगल्लश्च चण्डधर्मो यमान्तकः ॥ ३,२१.८२ ॥<br><br>
लडुनः पट्टसेनश्च पुरजित्पूर्वमारकः ।<br>
स्वर्गशत्रुः स्वर्गबलो दुर्गाख्यः स्वर्गकण्टकः ॥ ३,२१.८३ ॥<br><br>
अतिमायो बृहन्माय उपमाय उलूकजित् ।<br>
पुरुषेणो विषेणश्च कुन्तिषेणः परूषकः ॥ ३,२१.८४ ॥<br><br>
मलकश्च कशूरश्च मङ्गलो द्रघणस्तथा ।<br>
कोल्लाटः कुजिलाश्वश्च दासेरो बभ्रुवाहनः ॥ ३,२१.८५ ॥<br><br>
दृष्टहासो दृष्टकेतुः परिक्षेप्तापकञ्चुकः ।<br>
महामहो महादंष्ट्रो दुर्गतिः स्वर्गमेजयः ॥ ३,२१.८६ ॥<br><br>
षट्केतुः षड्वसुश्चैव षड्दन्त षट्प्रियस्तथा ।<br>
दुःशठो दुर्विनीतश्च छिन्नकर्णश्च मूषकः ॥ ३,२१.८७ ॥<br><br>
अदृहासी महाशी च महाशीर्षो मदोत्कटः ।<br>
कुम्भोत्कचः कुम्भनासः कुम्भग्रीवो घटोदरः ॥ ३,२१.८८ ॥<br><br>
अश्वमेढ्रो महाण्डश्च कुम्भाण्डः पूतिनासिकः ।<br>
पूतिदन्तः पूतिचक्षुः पूत्यास्यः पूतिमेहनः ॥ ३,२१.८९ ॥<br><br>
इत्येवमादयः शूरा हिरण्यकशिपोः समाः ।<br>
हिरण्याक्ष समाश्चैव मम पुत्रा महाबलाः ॥ ३,२१.९० ॥<br><br>
एकैकस्य सुतास्तेषु जाताः शुराः परःशतम् ।<br>
सेनान्यो मे मदोदुवृत्ता मम पुत्रैरनुद्रुताः ॥ ३,२१.९१ ॥<br><br>
नाशयिष्यन्ति समरे प्रोद्धतानमराधमान् ।<br>
ये केचित्कुपिता युद्धे सहस्राक्षौहिणी वराः ।<br>
भस्मशेषा भवेयुस्तै हा हन्त किमुताबला ॥ ३,२१.९२ ॥<br><br>
मायाविलासाः सर्वेऽपि तस्याः समरसीमनि ।<br>
महामायाविनोदाश्च कुप्युस्ते भस्मसाद्बलम् ॥ ३,२१.९३ ॥<br><br>
तद्वृथा शङ्कया खिन्नं मा ते भवतु मानसम् ।<br>
इत्यक्त्वा भण्डदैत्येन्द्रः समुत्थाय नृपासनात् ॥ ३,२१.९४ ॥<br><br>
उवाच निजसेनान्यं कुटिलाक्षं महाबलम् ।<br>
उत्तिष्ठ रे बलं सर्वं संनाहय समन्ततः ॥ ३,२१.९५ ॥<br><br>
शून्यकस्य समन्ताच्च द्वारेषु बलमर्पय ।<br>
दुर्गाणि संगृहाण त्वं कुरुक्षेपणिकाशतम् ॥ ३,२१.९६ ॥<br><br>
दुष्टाभिचाराः कर्तव्या मेत्रिभिश्च पुरोहितैः ।<br>
सज्जीकुरु त्वं शस्त्राणि युद्धमेतदुपस्थितम् ॥ ३,२१.९७ ॥<br><br>
सेनापतिषु यं केचिदग्रे प्रस्थापयाधुना ।<br>
अनेकबलसंघातसहितं घोरदर्शनम् ॥ ३,२१.९८ ॥<br><br>
तेन संग्रामसमये सन्निपत्य विनिर्जितम् ।<br>
केशेष्वाकृष्य तां मूढां देवसत्त्वे न दर्पिताम् ॥ ३,२१.९९ ॥<br><br>
इत्याभाष्य चमूनाथं सहस्रत्रितयाधिपम् ।<br>
कुटिलाक्षं महासत्त्वं स्वयं चान्तः पुरं ययौ ॥ ३,२१.१०० ॥<br><br>
अथापतन्त्याः श्रीदेव्या यात्रानिः साणनिःस्वनाः ।<br>
अश्रूयन्त च दैत्येन्द्रैरतिकर्णज्वरावहाः ॥ ३,२१.१०१ ॥<br><br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने भण्डासुराहङ्कारो नामैकविंशोऽध्यायः<br>
</span>
