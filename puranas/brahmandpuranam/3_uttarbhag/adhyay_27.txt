अथ नष्टेषु पुत्रेषु शोकानलपरिप्लुतः ।<br>
विललाप स दैत्येन्द्रो मत्वा जातं कुलक्षयम् ॥ ३,२७.१ ॥<br><br>
हा पुत्रा हा गुणोदारा हा मदेकपरायणाः ।<br>
हा मन्नेत्रसुधापूरा हा मत्कुलविवर्धनाः ॥ ३,२७.२ ॥<br><br>
हा समस्तसुरश्रेष्ठमदभञ्जनतत्पराः ।<br>
हा समस्तसुरस्त्रीणामन्तर्मोहनमन्मथाः ॥ ३,२७.३ ॥<br><br>
दिशत प्रीतिवाचं मे ममाङ्के वल्गताधुना ।<br>
किमिदानीमिमं तातमवमुच्य सुखं गताः ॥ ३,२७.४ ॥<br><br>
युष्मान्विना न शोभन्ते मम राज्यानि पुत्रकाः ।<br>
रिक्तानि मम गेहानि रिक्ता राजसभापि मे ॥ ३,२७.५ ॥<br><br>
कथमेवं विनिःशेषं हतायूयं दुराशयाः ।<br>
अप्रधृष्यभुजासत्त्वान्भवतो मत्कुलाङ्कुरान् ।<br>
कथमेकपदे दुष्टा वनिता संगरेऽवधीत् ॥ ३,२७.६ ॥<br><br>
मम नष्टानि सौख्यानि मम नष्टाः कुलस्त्रियः ।<br>
इतः परं कुले क्षीणे साहसानि सुखानि च ॥ ३,२७.७ ॥<br><br>
भवतः सुकृतैर्लब्ध्वा मम पूर्वजनुःकृतैः ।<br>
नाशोऽयं भवतामद्य जातो नष्टस्ततोऽस्म्यहम् ॥ ३,२७.८ ॥<br><br>
हा हतोऽस्मि विपन्नोऽस्मि मन्दभाग्योऽस्मि पुत्रकाः ।<br>
इति शोकात्स पर्यस्यन्प्रलपन्मुक्तमूर्धजः ।<br>
मूर्च्छया लुप्तहृदयो निष्पपात नुपासनात् ॥ ३,२७.९ ॥<br><br>
विशुक्रश्च विषङ्गश्च कुटिलाक्षश्च संसदि ।<br>
भण्डमाश्वासयामासुर्दैवस्य कुटिलक्रमैः ॥ ३,२७.१० ॥<br><br>
विशुक्र उवाच<br>
देवकि प्राकृत इव प्राप्तः शोकस्य वश्यताम् ।<br>
लपसि त्वे प्रति सुतान्प्राप्तमृत्यून्महाहवे ॥ ३,२७.११ ॥<br><br>
धर्मवान्विहितः पन्था वीराणामेष शाश्वतः ।<br>
अशोच्यमाहवे मृत्युं प्राप्नुवन्ति यदर्हितम् ॥ ३,२७.१२ ॥<br><br>
एतदेव विनाशाय शल्यवद्बाधते मनः ।<br>
यत्स्त्री समागत्य हठान्नि हन्ति सुभटान्रणे ॥ ३,२७.१३ ॥<br><br>
इत्युक्ते तेन दैत्येन पुत्रशोको व्यमुच्यत ।<br>
भण्डेन चण्डकालाग्निसदृशः क्रोध आदधे ॥ ३,२७.१४ ॥<br><br>
स कोशात्क्षिप्रमुद्धृत्य खड्गमुग्रं यमोपमम् ।<br>
विस्फारिताक्षियुगलो भृशं जज्वाल तेजसा ॥ ३,२७.१५ ॥<br><br>
इदानीमेव तां दुष्टां खड्गेनानेन खण्डशः ।<br>
शकलीकृत्य समरे श्रमं प्राप्स्यामि बन्धुभिः ॥ ३,२७.१६ ॥<br><br>
इति रोषस्खलद्वर्णः श्वसन्निव भुजङ्गमः ।<br>
खड्गं विधुन्वन्नुत्थाय प्रचचाला तिमत्तवत् ॥ ३,२७.१७ ॥<br><br>
तं निरुध्य च संभ्रान्ताः सर्वे दानवपुङ्गवाः ।<br>
वाचमूचुरतिक्रोधाज्ज्वलन्तो ललितां प्रति ॥ ३,२७.१८ ॥<br><br>
न तदर्थे त्वया कार्यः स्वामिन्संभ्रम ईदृशः ।<br>
अस्माभिः स्वबलैर्युक्तै रणोत्साहो विधीयते ॥ ३,२७.१९ ॥<br><br>
भवदाज्ञालवं प्राप्य समस्तभुवनं हठात् ।<br>
विमर्द्दयितुमीशाः स्मः किमु तां मुग्धभामिनीम् ॥ ३,२७.२० ॥<br><br>
किं चूषयामः सप्ताब्धीन्क्षोदयामोऽथ वा गिरीन् ।<br>
अधरोत्तरमेवैतत्त्रैलोक्यं करवाम वा ॥ ३,२७.२१ ॥<br><br>
छिनदाम सुरान्सर्वान्भिनदाम तदालयान् ।<br>
पिन्षाम हरित्पालानाज्ञां देहि महामते ॥ ३,२७.२२ ॥<br><br>
इत्युदीरित माकर्ण्य महाहङ्कारगर्वितम् ।<br>
उवाच वचनं क्रुद्धः प्रतिघारुणलोचनः ॥ ३,२७.२३ ॥<br><br>
विशुक्र भवता गत्वा मायान्तार्हितवर्ष्मणा ।<br>
जयविघ्नं महायन्त्रं कर्त्तव्यं कटके द्विषाम् ॥ ३,२७.२४ ॥<br><br>
इति तस्य वचः श्रुत्वा विशुक्रो रोषरूषितः ।<br>
मायातिरोहितवपुर्जगाम ललिताबलम् ॥ ३,२७.२५ ॥<br><br>
तस्मिन्प्रयातुमुद्युक्ते सुर्योऽस्तं समुपागतः ।<br>
पर्यस्तकिरणस्तोमपाटलीकृतदिङ्मुखः ॥ ३,२७.२६ ॥<br><br>
अनुरागवती संध्या प्रयान्तं भानुमालिनम् ।<br>
अनुवव्राज पातालकुञ्जे रन्तुमिवोत्सुका ॥ ३,२७.२७ ॥<br><br>
वेगात्प्रपततो भानोर्देहसंगात्समुत्थिताः ।<br>
चरमाब्धेरिव पयःकणास्तारा विरेजिरे ॥ ३,२७.२८ ॥<br><br>
अथाससाद बहुलं तमः कज्जलमेचकम् ।<br>
सार्थं कर्त्तुमिवोद्युक्तं सवर्णस्यासिदुर्धिया ॥ ३,२७.२९ ॥<br><br>
मायारथं समारूढो गूढशर्वरसंवृतः ।<br>
अदृश्यवपुरापेदे ललिताकटकं खलः ॥ ३,२७.३० ॥<br><br>
तत्र गत्वा ज्वलज्ज्वालं वह्निप्राकारमण्डलम् ।<br>
शतयोजनविस्तारामालोकयत्दुर्मतिः ॥ ३,२७.३१ ॥<br><br>
परितो विभ्रमञ्शालमवकाशमवाप्नुवन् ।<br>
दक्षिणं द्वारमासाद्य निदध्यौ क्षणमुद्धतः ॥ ३,२७.३२ ॥<br><br>
तत्रापश्यन्महासत्त्वास्सावधाना धृतायुधाः ।<br>
आरूढयानाः सनद्धवर्माणो द्वारदेशतः ॥ ३,२७.३३ ॥<br><br>
स्तंभिनीप्रमुखाः शक्तीर्विशत्यक्षौहिणीयुताः ।<br>
सर्वदा द्वाररक्षार्थं निर्दिष्टा दण्डनाथया ॥ ३,२७.३४ ॥<br><br>
विलोक्य विस्मयाविष्टो विचार्य च चिरं तदा ।<br>
शालस्य बहिरेवासौ स्थित्वा यन्त्रं समातनोत् ॥ ३,२७.३५ ॥<br><br>
गव्यूतिमात्रकायामे तत्समानप्रविस्तरे ।<br>
शिलापट्टे सुमहति प्रालिखद्यन्त्रमुत्तमम् ॥ ३,२७.३६ ॥<br><br>
अष्टदिक्ष्वष्टशूलेन संहाराक्षरमौलिना ।<br>
अष्टभिर्दैवतैश्चैव युक्तं यन्त्रं समालिखत् ॥ ३,२७.३७ ॥<br><br>
अलसा कृपणा दीना नितन्द्राच प्रमीलिका ।<br>
क्लीबा च निरहङ्कारा चेत्यष्टौ देवताः स्मृताः ॥ ३,२७.३८ ॥<br><br>
देवताष्टकमेतश्च शूलाष्टकपुटोपरि ।<br>
नियोज्य लिखितं यन्त्रं मायावी सममन्त्रयत् ॥ ३,२७.३९ ॥<br><br>
पूजां विधाय मन्त्रस्य बलिभिश्छागलादिभिः ।<br>
तद्यन्त्रं चारिकटके प्राक्षिपत्समरेऽसुरः ॥ ३,२७.४० ॥<br><br>
पाकारस्य बहिर्भागे वर्तिना तेन दुर्धिया ।<br>
क्षिप्तमुल्लङ्घ्य च रणे पपात कटकान्तरे ॥ ३,२७.४१ ॥<br><br>
तद्यन्त्रस्य विकारेण कटकस्थास्तुशक्तयः ।<br>
विमुक्तशस्त्रसंन्यासमास्थिता दीनमानसाः ॥ ३,२७.४२ ॥<br><br>
किं हतैरसुरैः कार्यं शस्त्राशस्त्रिक्रमैरलम् ।<br>
जयसिद्धफलं किं वा प्राणिहिंसा च पापदा ॥ ३,२७.४३ ॥<br><br>
अमराणां कृते कोऽयं किमस्माकं भविष्यति ।<br>
वृथा कलकलं कृत्वा न फलं युद्धकर्मणा ॥ ३,२७.४४ ॥<br><br>
का स्वामिनी महाराज्ञी का वासौ दण्डनायिका ।<br>
का वा सा मन्त्रिणी श्यामा भृत्यत्वं नोऽथ कीदृशम् ॥ ३,२७.४५ ॥<br><br>
इह सर्वाभिरस्माभिर्भृत्यभूताभिरेकिका ।<br>
वनिता स्वामिनीकृत्ये किं फलं मोक्ष्यते परम् ॥ ३,२७.४६ ॥<br><br>
परेषां मर्मभिदुरैरायुधैर्न प्रयोजनम् ।<br>
युद्धं शाम्यतु चास्माकं देहशस्त्रक्षतिप्रदम् ॥ ३,२७.४७ ॥<br><br>
युद्धे च मरणं भावि वृथा स्युर्जीवितानि नः ।<br>
युद्धे मृत्युर्भवेदेव इति तत्र प्रमैव का ॥ ३,२७.४८ ॥<br><br>
उत्साहेन फलं नास्ति निद्रैवैका सुखावहा ।<br>
आलस्यसदृशं नास्ति चित्तविश्रान्तिदायकम् ॥ ३,२७.४९ ॥<br><br>
एतादृशीश्च नो ज्ञात्वा सा राज्ञी किं करिष्यति ।<br>
तस्या राज्ञीत्वमपि नः समवायेन कल्पितम् ॥ ३,२७.५० ॥<br><br>
एवं चोपेक्षितास्माभिः सा विनष्टबला भवेत् ।<br>
नष्ट सत्त्वा च सा राज्ञी कान्नः शिक्षां करिष्यति ॥ ३,२७.५१ ॥<br><br>
एवमेव रणारंभं विमुच्य विधुतायुधाः ।<br>
शक्तयो निद्रया द्वारे घूर्णमाना इवाभवन् ॥ ३,२७.५२ ॥<br><br>
सर्वत्र मान्द्यं कार्येषु महदालस्यमागतम् ।<br>
शिथिलं चाभवत्सर्वं शक्तीनां कटकं महत् ॥ ३,२७.५३ ॥<br><br>
जयविघ्नं महायन्त्रमिति कृत्वा स दानवः ॥ ३,२७.५४ ॥<br><br>
निर्विद्य तत्प्रभावेण कटकं प्रमिमन्थिषुः ।<br>
द्वितीययुद्धदिवसस्यार्धरात्रे गते सति ॥ ३,२७.५५ ॥<br><br>
निस्मृत्य नगराद्भूयस्त्रिंशदक्षौहिणीवृतः ।<br>
आजगाम पुनर्दैत्यो विशुक्रः कटकं द्विषाम् ॥ ३,२७.५६ ॥<br><br>
अश्रूयन्त ततस्तस्य रणनिःसाणनिस्वनाः ।<br>
तथापि ता निरुद्योगाः शक्तयः कटकेऽभवन् ॥ ३,२७.५७ ॥<br><br>
तदा महानुभावत्वाद्विकारैर्विघ्नयन्त्रजैः ।<br>
अस्पृष्टे मन्त्रिणीदण्डनाथे चिन्तामवा पतुः ॥ ३,२७.५८ ॥<br><br>
अहो बत महत्कष्टमिदमापतितं भयम् ।<br>
कस्य वाथ विकारेण सैनिका निर्गतोद्यमाः ॥ ३,२७.५९ ॥<br><br>
निरस्तायुधसंरंभा निद्रातन्द्राविघूर्णिताः ।<br>
न मानयन्ति वाक्यानि रार्चयन्ति महेश्वरीम् ।<br>
औदासीन्यं वितन्वन्ति शक्तयो निस्पृहा इमाः ॥ ३,२७.६० ॥<br><br>
इति ते मन्त्रिणीदण्डनाथे चिन्तापरायणे ।<br>
चक्रस्यन्दनमारूढे महाराज्ञीं समूचतुः ॥ ३,२७.६१ ॥<br><br>
मन्त्रिण्युवाच<br>
देवि सक्य विकारोऽयं शक्तयो विगतोद्यमाः ।<br>
न शृण्वन्ति महाराज्ञि तवाज्ञां विश्वपालिताम् ॥ ३,२७.६२ ॥<br><br>
अन्योन्यं च विरक्तास्ताः पराच्यः सर्वकर्मसु ।<br>
निद्रातन्द्रामुकुलिता दुर्वाक्यानि वितन्वते ॥ ३,२७.६३ ॥<br><br>
का दण्डिनी मन्त्रिणी का महाराज्ञीति का पुनः ।<br>
युद्धं च कीदृशमिति क्षेपं भूरि वितन्वते ॥ ३,२७.६४ ॥<br><br>
अस्मिन्नेवान्तरे शत्रुरागच्छति महाबलः ।<br>
उद्दण्डभेरीनिस्वानैर्विभिन्दन्निव रोदसी ॥ ३,२७.६५ ॥<br><br>
अत्र यत्प्राप्तरूपं तन्महाराज्ञि प्रपद्यताम् ।<br>
इत्युक्त्वा सह दण्डिन्या मन्त्रिणी प्रणतिं व्यधात् ॥ ३,२७.६६ ॥<br><br>
ततः सा ललिता देवी कामेश्वरमुखं प्रति ।<br>
दत्तदृष्टडिः समहसदतिरक्तरदावलिः ॥ ३,२७.६७ ॥<br><br>
तस्याः स्मितप्रभापुञ्जे कुञ्जराकृतिमान्मुखे ।<br>
कटक्रोडगलद्दानः कश्चिदेव व्यजृंभत ॥ ३,२७.६८ ॥<br><br>
जपापटलपाटल्यो बालचन्द्रवपुर्धरः ।<br>
बीजपूरगदामिक्षुचापं शूलं सुदर्शनम् ॥ ३,२७.६९ ॥<br><br>
अब्जपाशोत्पलव्रीहिमञ्जरीवरदां कुशान् ।<br>
रत्नकुंभं च दशभिः स्वकैर्हस्तैः समुद्वहन् ॥ ३,२७.७० ॥<br><br>
तुन्दिलश्चन्द्रचूडालो मन्द्रबृंहितनिस्वनः ।<br>
सिद्धिलक्ष्मीसमाश्लिष्टः प्रणनाम महेश्वरीम् ॥ ३,२७.७१ ॥<br><br>
तया कृताशीः स महान्गणनाथो गजाननः ।<br>
जयविघ्नमहायन्त्रंभेत्तुं वेगाद्विनिर्ययौ ॥ ३,२७.७२ ॥<br><br>
अन्तरेवहि शालस्य भ्रमद्दन्तावलाननः ।<br>
निभृतं कुत्रचिल्लग्नं जयविघ्नं व्यलोकयत् ॥ ३,२७.७३ ॥<br><br>
स देवो घोरनिर्घातैर्दुःसहैर्दन्तपातनैः ।<br>
क्षणाच्चूर्मीकरोति स्म जयविघ्नमहाशिलाम् ॥ ३,२७.७४ ॥<br><br>
तत्र स्थिताभिर्दुष्टाभिर्देवताभिः सहैव सः ।<br>
परागशेषतां नीत्वा तद्यन्त्रं प्रक्षिपद्दिवि ॥ ३,२७.७५ ॥<br><br>
ततः किलकिलारावं कृत्वाऽलस्यविवर्जिताः ।<br>
उद्यताः समरं कर्तुं शक्तयः शस्त्रपाणयः ॥ ३,२७.७६ ॥<br><br>
स देतिवदनः कण्ठकलिताकुण्ठनिस्वनः ।<br>
जययन्त्रं हि तत्सृष्टं तथा रात्रौ व्यनाशयत् ॥ ३,२७.७७ ॥<br><br>
इमं वृत्तान्तमाकर्ण्य भण्डः स क्षोभमाययौ ।<br>
ससर्जय बहूनात्मरूपान्दन्तावलाननान् ॥ ३,२७.७८ ॥<br><br>
ते कटक्रोडविगलन्मदसौरभचञ्चलैः ।<br>
चञ्चरीककुलैरग्रे गीयमानमहोदयाः ॥ ३,२७.७९ ॥<br><br>
स्फुरद्दाडिमकिञ्जल्कविक्षेपकररोचिषः ।<br>
सदा रत्नाकरानेकहेलया पातुमुद्यताः ॥ ३,२७.८० ॥<br><br>
आमोदप्रमुखा ऋद्धिमुख्यशक्तिनिषेविताः ।<br>
आमोदश्च प्रमोदश्च मुमुखो दुर्मुखस्तथा ॥ ३,२७.८१ ॥<br><br>
अरिघ्नो विघ्नकर्त्ता च षडेते विघ्ननायकाः ।<br>
ते सप्तकोटिसंख्यानां हेरंबाणामधीश्वराः ॥ ३,२७.८२ ॥<br><br>
ते पुरश्चलितास्तस्य महागणपते रणे ।<br>
अग्निप्राकारवलयाद्विनिर्गत्य गजाननाः ॥ ३,२७.८३ ॥<br><br>
क्रोधहुङ्कारतुमुलाः प्रत्य पद्यन्त दानवान् ।<br>
पुनः प्रचण्डफूत्कारबधिरीकृतविष्टपाः ॥ ३,२७.८४ ॥<br><br>
पपात दैत्यसैन्येषु गणचक्रचमूगणः ।<br>
अच्छिदन्निशितैर्बाणैर्गणनाथः स दानवान् ॥ ३,२७.८५ ॥<br><br>
गणनाथेन तस्याभूद्विशुक्रस्य महौजसः ।<br>
युद्धमुद्धतहुङ्कारभिन्नकार्मुकनिःस्वनम् ॥ ३,२७.८६ ॥<br><br>
भ्रुकुटी कुटिले चक्रे दष्टोष्ठमतिपाटलम् ।<br>
विशुक्रो युधि बिभ्राणः समयुध्यत तेन सः ॥ ३,२७.८७ ॥<br><br>
शस्त्राघट्टननिस्वानैर्हुंकारैश्च सुरद्विषाम् ।<br>
दैत्यसप्तिखुरक्रीडत्कुद्दालीकूटनिस्वनैः ॥ ३,२७.८८ ॥<br><br>
फेत्कारैश्च गचेन्द्राणां भयेनाक्रन्दनैरपि ।<br>
हेषया च हयश्रेण्या रथचक्रस्वनैरपि ॥ ३,२७.८९ ॥<br><br>
धनुषां गुणनिस्स्वानैश्चक्रचीत्करणैरपि ॥ ३,२७.९० ॥<br><br>
शरसात्कारघोषैश्च वीरभाषाकदंबकैः ।<br>
अट्टहासैर्महेन्द्राणां सिंहनादैश्चभूरिशः ॥ ३,२७.९१ ॥<br><br>
क्षुभ्यद्दिगन्तरं तत्र ववृधे युद्धमुद्धतम् ।<br>
त्रिंशदक्षौहिणी सेना विशुक्रस्य दुरात्मनः ॥ ३,२७.९२ ॥<br><br>
प्रत्येकं योधया मासुर्गणनाथा महारथाः ।<br>
दन्तैर्मर्म विभिन्दन्तो विष्टंयतश्च शुण्डया ॥ ३,२७.९३ ॥<br><br>
क्रोधयन्तः कर्णतालैः पुष्कलावर्त्तकोपमैः ।<br>
नासाश्वासैश्च परुषैर्विक्षिपन्तः पताकिनीम् ॥ ३,२७.९४ ॥<br><br>
उरोभिर्मर्दयन्तश्च शैलवप्रसमप्रभैः ।<br>
पिंषन्तश्च पदाघातैः पीनैर्घ्नन्तस्तथोदरैः ॥ ३,२७.९५ ॥<br><br>
विभिन्दन्तश्च शूलेन कृत्तन्तश्चक्रपातनैः ।<br>
शङ्खस्वनेन महता त्रासयन्तो वरूथिनीम् ॥ ३,२७.९६ ॥<br><br>
गणनाथमुखोद्भूता गजवक्राः सहस्रशः ।<br>
धूलीशेषं समस्तं तत्सैन्यं चक्रुर्महोद्यताः ॥ ३,२७.९७ ॥<br><br>
अथ क्रोधसमाविष्टो निजसैन्यपुरोगमः ।<br>
प्रेषयामास देवस्य गजासुर मसौ पुनः ॥ ३,२७.९८ ॥<br><br>
प्रचण्डसिंहनादेन गजदैत्येन दुर्धिया ।<br>
सप्ताक्षौहिणियुक्तेन युयुधे स गणेश्वरः ॥ ३,२७.९९ ॥<br><br>
हीयमानं समालोक्य गजासुरभुजाबलम् ।<br>
वर्धमानं च तद्वीर्यं विशुक्रः प्रपलायितः ॥ ३,२७.१०० ॥<br><br>
स एक एव वीरेद्रः प्रचलन्नाखुवाहनः ।<br>
सप्ताक्षौहिणिकायुक्तं गजासुरममर्दयत् ॥ ३,२७.१०१ ॥<br><br>
गजासुरे च निहते विशुक्रे प्रपलायिते ।<br>
ललितान्तिकमापेदे महागमपतिर्मृधात् ॥ ३,२७.१०२ ॥<br><br>
कालरात्रिश्च दैत्यानां सा रात्रिर्विरतिं गता ।<br>
ललिता चाति मुदिता बभूवास्य पराक्रमैः ॥ ३,२७.१०३ ॥<br><br>
विततार महाराज्ञीप्रीयमाणा गणेशितुः ।<br>
सर्वदैवतपूजायाः पूर्वपूज्यत्वमुत्तमम् ॥ ३,२७.१०४ ॥<br><br>
इति श्रीब्रह्माण्डपुराणे उत्तरभागे हयग्रीवागस्त्यसंवादे ललितोपाख्याने गणनाथपराक्रमो नाम सप्तविंशोऽध्यायः
