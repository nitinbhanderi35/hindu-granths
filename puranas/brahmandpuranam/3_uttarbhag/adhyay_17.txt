<span style="font-size: 14pt; line-height: 200%"><br>
दण्डनाथाविनिर्याणे संख्यातीतैः सितप्रभैः ।<br>
छत्रैर्गगनमारेजे निःसंख्याशशिमण्डितम् ॥ ३,१७.१ ॥<br>
अन्योन्यसक्तैर्थवलच्छत्रैरन्तर्घनीभवत् ।<br>
तिमिरं नुनुदे भूयस्तत्काण्डमणिरोचिषा ॥ ३,१७.२ ॥<br>
वज्रप्रभाधगधगच्छायापूरितदिङ्मुखाः ।<br>
तालवृन्ताः शतविधाः क्रोडमुख्या बलेऽचलन् ॥ ३,१७.३ ॥<br>
चण्डो दण्डादयस्तीव्राभैरवाः शुलपाणयः ।<br>
ज्वलत्केशापिशङ्गाभास्तडिद्भासुरदिङ्मुखाः ॥ ३,१७.४ ॥<br>
दहत्य इव दैत्यौघांस्तीक्ष्णैर्मार्गणवह्निभिः ।<br>
प्रचेलुर्दण्डनाथायास्सेना नासीरधाविताः ॥ ३,१७.५ ॥<br>
अथ पोत्रीमुखीदेवीसमानाकृतिभूषणाः ।<br>
तत्समानायुधकरास्तत्समानस्ववाहनाः ॥ ३,१७.६ ॥<br>
तीक्ष्मदंष्ट३ इनिष्ठ्यूतवह्रिधूमामितांबराः ।<br>
तमालश्यामलाकाराः कपिलाः क्रूरलोचनाः ॥ ३,१७.७ ॥<br>
सहस्रमहिषारूढाः प्रचेलुः सूकराननाः ।<br>
अथ श्रीदण्डनाथा च करिचक्ररथोत्तमात् ॥ ३,१७.८ ॥<br>
अवरुह्य महासिंहमारुरोह स्ववाहनम् ।<br>
वज्रघोष इति ख्यातं धूतकेसरमण्डलम् ॥ ३,१७.९ ॥<br>
व्यक्तास्यं विकटाकारं विशङ्कटविलोचनम् ।<br>
दंष्ट्राकटकटत्कारबधिरीकृतदिक्तटम् ॥ ३,१७.१० ॥<br>
आदिकूर्मकठोरास्थि खर्परप्रतिमैर्नखैः ।<br>
विबन्तमिव भूचक्रमापातालं निमज्जिभिः ॥ ३,१७.११ ॥<br>
योजनत्रयमुत्तुङ्गं वगादुद्धूतवालधिम् ।<br>
सिंहवाहनमारुह्य व्यचलद्दण्डनायिका ॥ ३,१७.१२ ॥<br>
तस्यामसुरसंहारे प्रवृत्तायां ज्वलत्क्रुधि ।<br>
उद्वेगं बहुलं प्राप त्रैलोक्यं सचराचरम् ॥ ३,१७.१३ ॥<br>
किमसौ धक्ष्यति रुषा विश्वमद्यैव पोत्रिणी ।<br>
किं वा मुसलघातेन भूमिं द्वेधा करिष्यति ॥ ३,१७.१४ ॥<br>
अथ वा हलनिर्घातैः क्षोभयिष्यति वारिधीन् ।<br>
इति त्रस्तहृदः सर्वे गगने नाकिनां गणाः ॥ ३,१७.१५ ॥<br>
दूराद्रुतं विमानैश्च सत्रासं ददृशुर्गताः ।<br>
ववन्दिरे च ता देवा बद्धाञ्जलिपुटान्विताः ।<br>
मुहुर्द्वादशनामानि कीर्तयन्तो नभस्तले ॥ ३,१७.१६ ॥<br>
अगस्त्य उवाच<br>
कानि द्वादशनामानि तस्या देव्या वद प्रभो ।<br>
अश्वानन महाप्राज्ञ येषु मे कौतुकं महत् ॥ ३,१७.१७ ॥<br>
हयग्रीव उवाच<br>
शृणु द्वादशनामानि तस्या देव्या घटोद्भव ।<br>
यदाकर्णनमात्रेण प्रसन्ना सा भविष्यति ।<br>
पञ्चमी दण्डनाथा च संकेता समयेश्वरी ॥ ३,१७.१८ ॥<br>
तथा समयसंकेता वाराही पोत्रिणी तथा ।<br>
वार्ताली च महासेनाप्याज्ञा चक्रेश्वरी तथा ॥ ३,१७.१९ ॥<br>
अरिघ्नी चेति सम्प्रोक्तं नामद्वादशकं मुने ।<br>
नामद्वादशकाभिख्यवज्रपञ्जरमध्यगः ।<br>
संकटे दुःखमाप्नोति न कदाचन मानवः ॥ ३,१७.२० ॥<br>
एतैर्नामभिरभ्रस्थाः संकेतां बहु तुष्टुवुः ।<br>
तेषामनुग्रहार्थाय प्रचचालच सा पुनः ॥ ३,१७.२१ ॥<br>
अथ संकेतयोगिन्या मन्त्रनाथा पदस्पृशः ।<br>
निर्याणसूचनकरी दिवि दध्वान काहली ॥ ३,१७.२२ ॥<br>
शृङ्गारप्रायभूषाणां शार्दूलश्यामलत्विषाम् ।<br>
वीणासंयतपाणीनां शक्तीनां निर्ययौ बलम् ॥ ३,१७.२३ ॥<br>
काश्चद्गायन्ति नृत्यन्ति मत्तकोकिलनिःस्वनाः ।<br>
वीणावेणुमृदङ्गाद्याः सविलासपदक्रमाः ॥ ३,१७.२४ ॥<br>
प्रचेलुः शक्तयः श्यामा हर्षयन्त्यो जगज्जनान् ।<br>
मयूरवाहनाः काश्चित्कतिचिद्धंसवाहनाः ॥ ३,१७.२५ ॥<br>
कतिचिन्नकुलारूढाः कतिचित्कोकिलासनाः ।<br>
सर्वाश्च श्यामलाकाराः काश्चित्कर्णीरथस्थिताः ॥ ३,१७.२६ ॥<br>
कादंबमधुमत्ताश्च काश्चिदारूढसैन्धवाः ।<br>
मन्त्रनाथां पुरस्कृत्य संप्रचेलुः पुरः पुरः ॥ ३,१७.२७ ॥<br>
अथारुह्य समुत्तुङ्गध्वजचक्रं महारथम् ।<br>
बालार्कवर्णकवचा मदालोलविलोचना ॥ ३,१७.२८ ॥<br>
ईषत्प्रस्वेदकणिकामनोहरमुखांबुजा ।<br>
प्रेक्षयन्ती कटाक्षौधौः किञ्चिद्भ्रूवल्लिताण्डवैः ॥ ३,१७.२९ ॥<br>
समस्तमपि तत्सैन्यं शक्तीनामुद्धतोद्धतम् ।<br>
पिच्छत्रिकोणच्छत्रेण बिरुदेन महीयसा ॥ ३,१७.३० ॥<br>
आसां मध्ये न चान्यासां शक्तीनामुज्ज्वलोदया ।<br>
निर्जगाम घनश्यामश्यामला मन्त्रनायिका ॥ ३,१७.३१ ॥<br>
तां तुष्टुवुः षोडशभिर्नामभिर्नाकवासिनः ।<br>
तानि षोडशनामानि शृणु कुंभसमुद्भव ॥ ३,१७.३२ ॥<br>
संगीतयोगिनी श्यामा श्यामला मन्त्रनायिका ।<br>
मन्त्रिणी सचिवेशी च प्रधानेशी शुकप्रिया ॥ ३,१७.३३ ॥<br>
वीणावती वैणिकी च मुद्रिणी प्रियकप्रिया ।<br>
निपप्रिया कदंबेशी कदंबवनवासिनी ॥ ३,१७.३४ ॥<br>
सदामदा च नामानि षोडशैतानि कुंभज ।<br>
एतैर्यः सचिवेशानीं सकृत्स्तौति शरीरवान् ।<br>
तस्य त्रैलोक्यमखिलं हस्ते तिष्ठत्यसंशयम् ॥ ३,१७.३५ ॥<br>
मन्त्रिनाथा यत्रयत्र कटाक्षं विकिरत्यसौ ।<br>
तत्रतत्र गताशङ्कं शत्रुसैन्यं पतत्यलम् ॥ ३,१७.३६ ॥<br>
ललितापरमेशान्या राज्यचर्चा तु यावती ।<br>
शक्तीनामपि चर्चा या सा सर्वत्र जयप्रदा ॥ ३,१७.३७ ॥<br>
अथ संगीतयोगिन्याः करस्थाच्छुकपोतकात् ।<br>
निर्जगाम धनुर्वेदो वहन्सज्जं शरासनम् ॥ ३,१७.३८ ॥<br>
चतुर्बाहुयुतो वीरस्त्रिशिरास्त्रिविलोचनः ।<br>
नमस्कृत्य प्रधानेशीमिदमाह स भक्तिमान् ॥ ३,१७.३९ ॥<br>
देवि भण्डासुरेद्रस्य युद्धाय त्वं प्रवर्त्तसे ।<br>
अतस्तव मया साह्यं कर्तव्यं मन्त्रिनायिके ॥ ३,१७.४० ॥<br>
चित्रजीवमिमं नाम कोदण्डं सुमहत्तरम् ।<br>
गृहाण जगतामंब दानवानां निबर्हणम् ॥ ३,१७.४१ ॥<br>
इमौ चाक्षयबाणाढ्यौ तूणीरौ स्वर्णचित्रितौ ।<br>
गृहाण दैत्यनाशाय ममानुग्रहहेतवे ॥ ३,१७.४२ ॥<br>
इति प्रणम्य शिरसा धनुर्वेदेन भक्तितः ।<br>
अर्पितांश्चापतूणीराञ्जग्राह प्रियकप्रिया ॥ ३,१७.४३ ॥<br>
चित्रजीवं महाचापमादाय च शूकप्रिया ।<br>
विस्फारं जनयामास मौर्वीमुद्वाद्य भूरिशः ॥ ३,१७.४४ ॥<br>
संगीतयोगिनी चापध्वनिना पूरितं जगत् ।<br>
नाकालयानां च मनोन यनानन्दसंपदा ॥ ३,१७.४५ ॥<br>
यन्त्रिणी चेति द्वे तस्याः परिचारिके ।<br>
शुकं वीणां च सहसा वहन्त्यौ परिचेरतुः ॥ ३,१७.४६ ॥<br>
आलोलवलयक्वाणवर्धिष्णुगुणनिस्वनम् ।<br>
धारयन्ती घनश्यामा चकारातिमनोहरम् ॥ ३,१७.४७ ॥<br>
चित्रजीवशरासेन भूषिता गीतयोगिनी ।<br>
कदंबिनीव रुरुचे कदम्बच्छत्रकार्मुका ॥ ३,१७.४८ ॥<br>
कालीकटाक्षवत्तीक्ष्णो नृत्यद्भुजगभीषणः ।<br>
उल्लसन्दक्षिणे पाणौ विललास शिलीमुखः ॥ ३,१७.४९ ॥<br>
गेयचक्ररथारूढां तां पश्चाच्च सिषेविरे ।<br>
तद्वच्छ्यामलशोभाढ्या देव्यो बाणधनुर्धराः ॥ ३,१७.५० ॥<br>
सहस्राक्षौहिणीसंख्यास्तीव्रवेगा मदालसाः ।<br>
आपूरयन्त्यः ककुभं कलैः किलिकिलारवैः ॥ ३,१७.५१ ॥<br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने दण्डनाथाश्यामलासेनायात्रा नाम सप्तदशोऽध्यायः<br>
</span>
