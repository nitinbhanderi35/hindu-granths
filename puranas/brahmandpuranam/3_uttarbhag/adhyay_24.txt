<span style="font-size: 14pt; line-height: 200%"><br>
हतेषु तेषु रोषान्धो निश्वसञ्छून्यकेश्वरः ।<br>
कुजलाशमिति प्रोचे युयुत्साव्याकुलाशयः ॥ ३,२४.१ ॥<br>
भद्र सेनापतेऽस्माकमभद्रं समुपागतम् ।<br>
करङ्काद्यश्चमूनाथाः कन्दलद्भुजविक्रमाः ॥ ३,२४.२ ॥<br>
सर्पिणीमायया सर्वगीर्वाणमदभञ्जनाः ।<br>
पापीयस्या तया गूढमायया विनिपातिताः ॥ ३,२४.३ ॥<br>
बलाहकप्रभृतयः सप्त ये सैनिकाधिपाः ।<br>
तानुदग्रभुजासत्त्वान्प्राहिणु प्रधनं प्रति ॥ ३,२४.४ ॥<br>
त्रिशतं चाक्षौहिणीनां प्रस्थापय सहैव तैः ।<br>
ते मर्दयित्वा ललितासैन्यं मायापरायणाः ॥ ३,२४.५ ॥<br>
अये विजयमाहार्य संप्राप्स्यन्ति ममान्तिकम् ।<br>
कीकसगर्भसंजातास्ते प्रचण्डपराक्रमाः ॥ ३,२४.६ ॥<br>
बलाहकमुखाः सप्त भ्रातरो जयिनः सदा ।<br>
तेषामवश्यं विजयो भविष्यति रणाङ्गणे ॥ ३,२४.७ ॥<br>
इति भण्डासुरेणोक्तः कुटिलाक्षः समाह्वयत् ।<br>
बलाहकमुखान्सप्त सेनानाथान्मदोत्कटान् ॥ ३,२४.८ ॥<br>
बलाहकः प्रथमतस्तस्मा त्सूचीमुखोऽपरः ।<br>
अन्यः फालमुखश्चैव विकर्णो विकटाननः ॥ ३,२४.९ ॥<br>
करालायुः करटकः सप्तैते वीर्यशालिनः ।<br>
भण्डासुरं नमस्कृत्य युद्धकौतूहलोल्वणाः ॥ ३,२४.१० ॥<br>
कीकसासूनवः सर्वे भ्रातरोऽन्योन्यमावृताः ।<br>
अन्योन्यसुसहायाश्च निर्जगमुर्नगरान्तरात् ॥ ३,२४.११ ॥<br>
त्रिशाताक्षौहिणीसेनासेनान्योऽन्वगमंस्तदा ।<br>
उल्लिखन्ति केतुजालैरंबरे घनमण्डलम् ॥ ३,२४.१२ ॥<br>
घोरसंग्रामिणीपादा घातैर्मर्दितभूतला ।<br>
पिबन्ति धूलिकाजालैरशेषानपि सागरान् ॥ ३,२४.१३ ॥<br>
भेरीनिः साणतंपोट्टपणवानकनिस्वनैः ।<br>
नभोगुणमयं विश्वमादधानाः पदेपदे ॥ ३,२४.१४ ॥<br>
त्रिशताक्षौहिणीसेनां तां गृहीत्वा मदेद्धताः ।<br>
प्रवेष्टुमिव विश्वस्मिन्कैकसेयाः प्रतस्थिरे ॥ ३,२४.१५ ॥<br>
धृतरोषारुणाः सूर्यमण्डलो द्दीप्तकङ्कटाः ।<br>
उद्दीप्तशस्त्रभरणाश्चेलुर्द्दीप्तोर्ध्वकेशिनः ॥ ३,२४.१६ ॥<br>
सप्त लोकान्प्रमथितुं प्रोषिताः पूर्वमुद्धताः ।<br>
भण्डासुरेण महता जगद्विजयकारिणा ॥ ३,२४.१७ ॥<br>
सप्तलोकविमर्देन तेन दृष्ट्वा महाबलाः ।<br>
प्रोषिता ललितासैन्यं जेतुकामेन दुर्धिया ॥ ३,२४.१८ ॥<br>
ते पतन्तो रणतलमुच्चलच्छत्रपाणयः ।<br>
शक्तिसेनामभिमुखं सक्रोधमभिदुद्रुवुः ॥ ३,२४.१९ ॥<br>
मुहुः किलकिलाराबैर्घोषयन्तो दिशो दश ।<br>
देव्यास्तु सैनिकं यत्र तत्र ते जगमुरुद्धताः ॥ ३,२४.२० ॥<br>
सैन्यं च ललितादेव्याः सन्नद्धं शास्त्रभीषणम् ।<br>
अभ्यमित्रीणमभवद्बद्धभ्रुकुटिनिष्ठुरम् ॥ ३,२४.२१ ॥<br>
पाशिन्यो मुसलिन्यश्च चक्रिण्यश्चापरा मुने ।<br>
मुद्गरिण्यः पट्टिशिन्यः कोदण्डिन्यस्तथापराः ॥ ३,२४.२२ ॥<br>
अनेकाःशक्तयस्तीव्रा ललितासैन्यसंगताः ।<br>
पिबन्त्य इव दैत्याब्धिं सान्निपेतुः सहस्रशः ॥ ३,२४.२३ ॥<br>
आयातायात हे दुष्टाः पापिन्यो वनिताधमाः ।<br>
मायापरिग्रहैर्दूरं मोहयन्त्यो जडाशयान् ॥ ३,२४.२४ ॥<br>
नेष्यामो भवतीरद्य प्रेतनाथनिकेतनम् ।<br>
श्वसद्भुजगसंकाशैर्बाणैर त्यन्तभीषणैः ।<br>
इति शक्तीर्भर्त्सयन्तो दानवाश्चक्रुराहवम् ॥ ३,२४.२५ ॥<br>
काचिच्चिच्छेद दैत्येन्द्रं कण्ठे पट्टिशपातनात् ।<br>
तद्गलोद्गलितो रक्तपूर ऊर्ध्वमुखोऽभवत् ॥ ३,२४.२६ ॥<br>
तत्र लग्ना बहुतरा गृध्रा मण्डलतां गताः ।<br>
तैरेव प्रेतनाथस्य च्छत्रच्छविरुदञ्चिता ॥ ३,२४.२७ ॥<br>
काचिच्छक्तिः मुरारातिं मुक्तशक्त्यायुधं रणे ।<br>
लूनतच्छक्तिनैकेन बाणेन व्यलुनीत च ॥ ३,२४.२८ ॥<br>
एका तु गजमारूढा कस्यचिद्दैत्यदुर्मतेः ।<br>
उरःस्थले स्वकरिणा वप्राघातमशिक्षयत् ॥ ३,२४.२९ ॥<br>
काचित्प्रतिभटारूढं दन्तिनं कुंभसीमनि ।<br>
खड्गेन सहसा हत्वा गजस्य स्वप्रियं व्यधात् ॥ ३,२४.३० ॥<br>
करमुक्तेन चक्रेण कस्यचिद्देववैरिणः ।<br>
धनुर्दण्डं द्विधा कृत्वा स्वभ्रुवोः प्रतिमां तनेत् ॥ ३,२४.३१ ॥<br>
शक्तिरन्या शरैः शातैः शातयित्वा विरोधिनः ।<br>
कृपाणपद्मा रोमाल्यां स्वकीयायां मुदं व्यधात् ॥ ३,२४.३२ ॥<br>
काचिन्मुद्गरपातेन चूर्णयित्वा विरोधिनः ।<br>
रथ्यक्रनितंबस्य स्वस्य तेनातनोन्मुदम् ॥ ३,२४.३३ ॥<br>
रथकूबरमुग्रेण कस्यचिद्दानवप्रभोः ।<br>
खड्गेन छिन्दती स्वस्य प्रियमुव्यास्ततान ह ॥ ३,२४.३४ ॥<br>
अभ्यन्तरं शक्तिसेना दैत्यानां प्रविवेश ह ।<br>
प्रविवेश च दैत्यानां सेना शक्तिबलान्तरम् ॥ ३,२४.३५ ॥<br>
नीरक्षीरवदत्यन्ताश्लेषं शक्तिसुरद्विषाम् ।<br>
संकुलाकारतां प्राप्तो युद्धकालेऽभवत्तदा ॥ ३,२४.३६ ॥<br>
शक्तीनां खड्गपातेन लूनशुण्डारदद्वयाः ।<br>
दैत्यानां करिणो मत्ता महाक्रोडा इवाभवन् ॥ ३,२४.३७ ॥<br>
एवं प्रवृत्ते समरे वीराणां च भयङ्करे ।<br>
अशक्ये स्मर्तुमप्यन्तं कातरत्ववतां नृणाम् ।<br>
भीषणानां भीषणे च शस्त्रव्यापारदुर्गमे ॥ ३,२४.३८ ॥<br>
बलाहको महागृध्रं वज्रतीक्ष्णमुखादिकम् ।<br>
कालदण्डोपमं जङ्घाकाण्डे चण्डपराक्रमम् ॥ ३,२४.३९ ॥<br>
संहारगुप्तनामानं पूर्वमग्रे समुत्थितम् ।<br>
धूमवद्धूसराकारं पक्षक्षेपभयङ्करम् ॥ ३,२४.४० ॥<br>
आरुह्य विविधंयुद्धं कृतवान्युद्धदुर्मदः ।<br>
पक्षौ वितत्य क्रोशार्धं स स्थितो भीमनिःस्वनैः ।<br>
अङ्गारकुण्डवच्चञ्चुं विदार्याभक्षयच्चमूम् ॥ ३,२४.४१ ॥<br>
संहारगुप्तं स महागृध्रः क्रूरविलोचनः ।<br>
बलाहकमुवाहोच्चैराकृष्टधनुषं रणे ॥ ३,२४.४२ ॥<br>
बलाहको वपुर्धुन्वन्गृध्रपृष्ठकृतस्थितिः ।<br>
सपक्षकूटशैलस्थो बलाहक इवाभवत् ॥ ३,२४.४३ ॥<br>
सूचीमुखश्च दैत्येन्द्रः सूचीनिष्ठुरपक्षतिम् ।<br>
काकवाहनमारुह्य कठिनं समरं व्यधात् ॥ ३,२४.४४ ॥<br>
मत्तः पर्वतशृङ्गाभश्चञ्चूदण्डं समुद्वहन् ।<br>
कालदण्डप्रमाणेन जङ्घाकाण्डेन भीषणः ॥ ३,२४.४५ ॥<br>
पुष्कलावर्तकसमा जंबालसदृशद्यतिः ।<br>
क्रोशमात्रायतौ पक्षावुभावपि समुद्वहन् ॥ ३,२४.४६ ॥<br>
सूचीमुखाधिष्ठितोऽसौ करटः कटुवासितः ।<br>
मर्दयञ्चञ्चुघातेन शक्तीनां मण्डलं महत् ॥ ३,२४.४७ ॥<br>
अथो फलमुखः फालं गृहीत्वा निजमायुधम् ।<br>
कङ्कमारुह्य समरे चकाशे गिरिसन्निभम् ॥ ३,२४.४८ ॥<br>
विकर्णाख्यश्च दैत्येन्द्रश्चमूभर्ता महाबलः ।<br>
भेरुण्डपतनारूढः प्रचण्डयुद्धमातनोत् ॥ ३,२४.४९ ॥<br>
विकटानननामानं विलसत्पट्टिशायुधम् ।<br>
उवाह समरे चण्डः कुक्कुटोऽतिभयङ्करः ॥ ३,२४.५० ॥<br>
गर्जन्कण्ठस्थरोमाणि हर्षयञ्ज्वलदीक्षणः ।<br>
पश्यन्पुरः शक्तिसैन्यं चचाल चरणायुधः ॥ ३,२४.५१ ॥<br>
करालाक्षश्च भूभर्ता षष्ठोऽत्यन्तगरिष्ठदः ।<br>
वज्रनिष्ठुरघोषश्च प्राचलत्प्रेतवाहनः ॥ ३,२४.५२ ॥<br>
श्मशानमन्त्रशूरेणतेन संसाधितः पुरा ।<br>
प्रेतो भूतसमाविष्टस्तमुवाह रणाजिरे ॥ ३,२४.५३ ॥<br>
अवाङ्मुखो दीर्घबाहुः प्रसारितपदद्वयः ।<br>
प्रेतो वाहनतां प्राप्त ःकरालाक्षमथावहत् ॥ ३,२४.५४ ॥<br>
अन्यः करटको नाम दैत्यसेनाशिखामणिः ।<br>
मर्दयामास शक्तीनां सैन्यं वेतालवाहनः ॥ ३,२४.५५ ॥<br>
योजनायतमूर्तिः सन्वेतालः क्रूरलोचनः ।<br>
श्मशानभूमौ वेतालो मन्त्रेणानेन साधितः ॥ ३,२४.५६ ॥<br>
मर्दयामास पृतनां शक्तीनां तेन देशितः ।<br>
तस्य वेतालवर्यस्य वर्तमानोंससीमनि ।<br>
बहुधायुध्यत तदा शक्तिभिः सह दानवः ॥ ३,२४.५७ ॥<br>
एवमेते खलात्मानः सप्त सप्तार्णवोपमाः ।<br>
शक्तीनां सैनिकं तत्र व्याकुलीचक्रुरुद्धताः ॥ ३,२४.५८ ॥<br>
ते सप्त पूर्वं तपसा सवितारमतोषयन् ।<br>
तेन दत्तो वरस्तेषां तपस्तुष्टेन भास्वता ॥ ३,२४.५९ ॥<br>
कैकसेया महाभागा भवतां तपसाधुना ।<br>
परितुष्टोऽस्मि भद्रं वो भवन्तो वृणतां वरम् ॥ ३,२४.६० ॥<br>
इत्युक्ते दिननाथेन कैकसेयास्तपः कृशाः ।<br>
प्रार्थयामासुरत्यर्थं दुर्दान्तं वरमीदृशम् ॥ ३,२४.६१ ॥<br>
रणेषु सन्निधातव्यमस्माकं नेत्रकुक्षिषु ।<br>
भवता घोरतेजोभिर्दहता प्रतिरोधिनः ॥ ३,२४.६२ ॥<br>
त्वया यदा सन्निहितं तपनास्माकमक्षिषु ।<br>
तदाक्षिविषयः सर्वो निश्चेष्टो भवतात्प्रभो ॥ ३,२४.६३ ॥<br>
त्वत्सान्निध्यसमिद्धेन नेत्रेणास्माकमीक्षिताः ।<br>
स्तब्धशस्त्रा भविष्यन्ति प्रतिरोधकसैनिकाः ॥ ३,२४.६४ ॥<br>
ततः स्तब्धेषु शस्त्रेषु वीक्षणादेव नः प्रभो ।<br>
निश्चेष्टा रिपवोऽस्माभिर्हन्तव्याः सुकरत्वतः ॥ ३,२४.६५ ॥<br>
इति पूर्वं वरः प्राप्तः कैकसेयैर्दिवाकरात् ।<br>
वरदानेन ते तत्र युद्धे चेरुर्मधोद्धताः ॥ ३,२४.६६ ॥<br>
अथ सूर्यसमाविष्टनेत्रैस्तेस्तु निरीक्षिताः ।<br>
शक्तयः स्तब्धशस्त्रौघा विफलोत्साहतां गताः ॥ ३,२४.६७ ॥<br>
कीकसातनयैस्तैस्तु सप्तभिः सत्त्वशालिभिः ।<br>
विष्टंभितास्त्रशस्त्राणां शक्तीनां नोद्यमोऽभवत् ॥ ३,२४.६८ ॥<br>
उद्यमे क्रियमाणेऽपि शस्त्रस्तम्भेन भूयसा ।<br>
अभिभूताः सनिश्वासं शक्तयो जोषमासत ॥ ३,२४.६९ ॥<br>
अथ ते वासरं प्राप्य नानाप्रहरणोद्यताः ।<br>
व्यमर्दयञ्छक्तिसैन्यं दैत्याः स्वस्वामिदेशिताः ॥ ३,२४.७० ॥<br>
शक्तयस्तास्तु सैन्येन निर्व्यापारा निरायुधाः ।<br>
अक्षुभ्यन्त शरैस्तेषां वज्रकङ्कटभेदिभिः ॥ ३,२४.७१ ॥<br>
शक्तयो दैत्यशस्त्रौघैर्विद्धगात्राः सृतासृजः ।<br>
सुपल्लवा रणे रेजुः कङ्कोललतिका इव ॥ ३,२४.७२ ॥<br>
हाहाकारं वितन्वत्यः प्रपन्ना ललितेश्वरीम् ।<br>
चुक्रुशुः शक्तयः सर्वास्तैः स्तंभितनिजायुधाः ॥ ३,२४.७३ ॥<br>
अथ देव्याज्ञया दण्डनाथा प्रत्यङ्गरक्षिणी ।<br>
तिरस्करणिका देवी समुत्तस्थौ रणाजिरे ॥ ३,२४.७४ ॥<br>
तमोलिप्ताह्वयं नाम विमानं सर्वतोमुखम् ।<br>
महामाया समारुह्य शक्तीनामभयं व्यधात् ॥ ३,२४.७५ ॥<br>
तमालश्यामलाकारा श्यामकञ्चुकधारिणी ।<br>
श्यामच्छाये तमोलिप्ते श्यामयुक्ततुरङ्गमे ॥ ३,२४.७६ ॥<br>
वासन्ती मोहनाभिख्यं धनुरादाय सस्वनम् ।<br>
सिंहनादं विनद्येषूनवर्षत्सर्पसन्निभान् ॥ ३,२४.७७ ॥<br>
कृष्णरूपभुजङ्ग भानधोमुसलसंनिभान् ।<br>
मोहनास्त्रविनिष्ठ्यूतान्बाणान्दैत्या न सेहिरे ॥ ३,२४.७८ ॥<br>
इतस्ततो मर्द्यमाना महामायाशिलीमुखैः ।<br>
प्रकोपं परमं प्राप्ता बलाहकमुखाः खलाः ॥ ३,२४.७९ ॥<br>
अथो तिरस्करण्यंबा दण्डनाथानिदेशतः ।<br>
अन्धाभिधं महास्त्रं सा मुमोच द्विषतां गणे ॥ ३,२४.८० ॥<br>
बलाहकाद्यास्ते सप्त दिननाथवरोद्धताः ।<br>
अन्धास्त्रेण निजं नेत्रं दधिरे च्छादितं यथा ॥ ३,२४.८१ ॥<br>
तिरस्करणिकादेव्या महामोहनधन्वनः ।<br>
उद्गतेनान्धबाणेन चक्षुस्तेषां व्यधीयत ॥ ३,२४.८२ ॥<br>
अन्धीकृताश्च ते सप्त न तु प्रैक्षन्त किञ्चन ।<br>
तद्वीक्षणस्य विरहाच्छस्त्रस्तम्भः क्षयं गतः ॥ ३,२४.८३ ॥<br>
पुनः ससिंहनादं ताः प्रोद्यतायुधपाणयः ।<br>
चक्रुः समरसन्नाहं दैत्यानां प्रजिघांसया ॥ ३,२४.८४ ॥<br>
तिरस्करणिकां देवीमग्रे कृत्वा महाबलाम् ।<br>
सदुपायप्रसङ्गेन भृशं तुष्टा रणं व्यधुः ॥ ३,२४.८५ ॥<br>
साधुसाधु महाभागे तिरस्करणिकांबिके ।<br>
स्थाने कृततिरस्कारा द्विपामेषां दुरात्मनाम् ॥ ३,२४.८६ ॥<br>
त्वं हि दुर्जननेत्राणां तिरस्कारमहौषधी ।<br>
त्वया बद्धदृशानेन दैत्यचक्रेण भूयते ॥ ३,२४.८७ ॥<br>
देवकार्यमिदं देवि त्वया सम्यगनुष्टितम् ।<br>
अस्मादृशामजय्येषु यदेषु व्यसनं कृतम् ॥ ३,२४.८८ ॥<br>
तत्त्वयैव दुराचारानेतान्सप्त महासुरान् ।<br>
निहतांल्ललिता श्रुत्वा सन्तोषं परमाप्स्यति ॥ ३,२४.८९ ॥<br>
एवं त्वया विरचिते दण्डिनीप्रीति माप्स्यति ।<br>
मन्त्रिण्यपि महाभागायास्यत्येव परां मुदम् ॥ ३,२४.९० ॥<br>
तस्मात्त्वमेव सप्तैतान्निगृहण रणाजिरे ।<br>
एषां सैन्यं तु निखिलं नाशयाम उदायुधाः ॥ ३,२४.९१ ॥<br>
इत्युक्त्वा प्रेरिता ताभिः शक्तिभियुर्द्धकौतुकान् ।<br>
तमोलिप्तेन यानेन बलाहकबलं ययौ ॥ ३,२४.९२ ॥<br>
तामायान्तीं समावेक्ष्य ते सप्ताथ सुराधमाः ।<br>
पुनरेव च सावित्रं वरं सस्मरुरञ्जसा ॥ ३,२४.९३ ॥<br>
प्रविष्टमपि सावित्रं नाशकं तन्निरोधने ।<br>
तिरस्कृतं तु नेत्रस्थं तिरस्करणितेजसा ॥ ३,२४.९४ ॥<br>
वरदानास्त्ररोषान्धं महाबलपराक्रमम् ।<br>
अस्त्रेण च रुषा चान्धं बलाहकमहासुरम् ।<br>
आकृष्य केशेष्वसिना चकर्तान्तर्धिदेवता ॥ ३,२४.९५ ॥<br>
तस्य वाहनगृध्रस्य लुनाना पत्रिणा शिरः ।<br>
सूचीमुखस्याभिमुखं तिरस्करणिका व्रजत् ॥ ३,२४.९६ ॥<br>
तस्य पट्टिशपातेन विलूय कठिनं शिरः ।<br>
अन्येषामपि पञ्चानां पञ्चत्वमकरोच्छनैः ॥ ३,२४.९७ ॥<br>
तैः सप्तदैत्यमुण्डैश्चग्रथितान्योन्यकेशकैः ।<br>
हारदाम गले कृत्वा ननादान्तर्धिदेवता ॥ ३,२४.९८ ॥<br>
समस्तमपि तत्सैन्यं शक्तयः क्रोधसूर्च्छिताः ।<br>
हत्वा तद्रक्तसलिलैर्बह्वीः प्रावाहयन्नदीः ॥ ३,२४.९९ ॥<br>
तत्राश्चर्यमभूद्भूरि माहामायांबिकाकृतम् ।<br>
बलाहकादिसेनान्यां दृष्टिरोधनवैभवात् ॥ ३,२४.१०० ॥<br>
हतशिष्टाः कतिपया बहुवित्राससङ्कुलाः ।<br>
शरणं जग्मुरत्यार्त्ताः क्रन्दन्तं शून्यकेश्वरम् ॥ ३,२४.१०१ ॥<br>
दण्डिनीं च महामायां प्रशंसन्ति मुहुर्मुहुः ।<br>
प्रसादमपरं चक्षुस्तस्या आदायपिप्रियुः ॥ ३,२४.१०२ ॥<br>
साधुसाध्विति तत्रस्थाः शक्तयः कम्पमौलयः ।<br>
तिरस्करणिकां देवीमश्लाघन्त पदेपदे ॥ ३,२४.१०३ ॥<br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने बलाहकादिसप्तसेनापतिवधो नाम चतुर्विंशोऽध्यायः<br>
</span>
