अगस्त्य उवाच<br>
कीदृशं यन्त्रमेतस्या मन्त्रोवा कीदृशो वरः ।<br>
उपदेष्टा च कीदृक्स्याच्छिष्यो वा कीदृशः स्मृतः ॥ ३,४१.१ ॥<br><br>
सर्वज्ञस्त्वं हयग्रीव साक्षात्परमपूरुषः ।<br>
स्वामिन्मयि कृपादृष्ट्या सर्वमेतन्निवेदय ॥ ३,४१.२ ॥<br><br>
हयग्रीव उवाच<br>
मन्त्रं श्रीचक्रगेवास्याः सेयं हि त्रिपुरांबिका ।<br>
सैषैव हि महालक्ष्मीः स्फुरच्चैवात्मनः पुरा ॥ ३,४१.३ ॥<br><br>
पस्यति स्म तदा चक्रं ज्योतिर्मयविजृंभितम् ।<br>
अस्य चक्रस्य माहात्म्यमपरिज्ञेयमेव हि ॥ ३,४१.४ ॥<br><br>
साक्षात्सैव महालक्ष्मीः श्रीचक्रमिति तत्त्वतः ।<br>
यदभ्यर्च्य महाविष्णुः सर्वलोकविमोहनम् ।<br>
कामसंमोहिनीरूपं भेजे राजीवलोचनः ॥ ३,४१.५ ॥<br><br>
अर्चयित्वा तदीशानः सर्वविद्येश्वरोऽभवत् ।<br>
तदाराध्य विशेषेण ब्रह्मा ब्रह्माण्डसूरभूत् ।<br>
मुनीनां मोहनश्चासीत्स्मरो यद्वरिवस्यया ॥ ३,४१.६ ॥<br><br>
श्रीदेव्याः पुरतश्चक्रं हेमरौप्यादिनिर्मितम् ।<br>
निधाय गन्धैरभ्यर्च्य षोडशाक्षरविद्यया ॥ ३,४१.७ ॥<br><br>
प्रत्यहं तुलसीपत्रैः पवित्रैर्मङ्गलाकृतिः ।<br>
सहस्रैर्मूलमन्त्रेण श्रीदेवीध्यानसंयुतः ॥ ३,४१.८ ॥<br><br>
अर्चयित्वा च मध्वाज्यशर्करापायसैः शुभैः ।<br>
अनवद्यैश्च नैवेद्यैर्माषापूपैर्मनोहरैः ॥ ३,४१.९ ॥<br><br>
यः प्रीणति महालक्ष्मीं मतिमान्मण्डलत्रये ।<br>
महसा तस्य सांनिध्यमाधत्ते परमेश्वरी ॥ ३,४१.१० ॥<br><br>
मनसा वाञ्छितं यच्च प्रसन्ना तत्प्रपूरयेत् ।<br>
धवलै कुसुमैश्चक्रमुक्तरीत्या तु योर्ऽचयेत् ॥ ३,४१.११ ॥<br><br>
तस्यैव रसनाभागे नित्यं नृत्यति भारती ।<br>
पाटलैः कुसुमैश्चक्रं योर्ऽचयेदुक्तमार्गतः ।<br>
सार्वभौमं च राजानं दासवद्वशयेदसौ ॥ ३,४१.१२ ॥<br><br>
पीतवर्णैः शुभैः पुष्पैः पूर्ववत्पूजयेच्च यः ।<br>
तस्य वक्षस्थले नित्यं साक्षाच्छ्रीर्वसति ध्रुवम् ॥ ३,४१.१३ ॥<br><br>
दुर्गन्धैर्गन्धहीनैश्च सुवर्णैरपि नार्चयेत् ।<br>
सुगन्धैरेव कुसुमैः पुष्पैश्चाभ्यर्चर्योच्छवाम् ॥ ३,४१.१४ ॥<br><br>
कामाक्ष्यैव महालक्ष्मीश्चक्रं श्रीचक्रमेव हि ।<br>
श्रीविद्यैषा परा विद्या नायिका गुरुनायिका ॥ ३,४१.१५ ॥<br><br>
एतस्या मन्त्रराजस्तु श्रीविद्यैव तपोधन ।<br>
कामराजान्तमन्त्रान्ते श्रीबीजेन समन्वितः ॥ ३,४१.१६ ॥<br><br>
षोडशाक्षरविद्येयं श्रीविद्येति प्रकीर्तिता ।<br>
इत्थं रहस्यमाख्यातं गोपनीयं प्रयत्नतः ॥ ३,४१.१७ ॥<br><br>
तिसृणामपि मूर्तीनां शक्तिर्विद्येयमीरिता ।<br>
सर्वेषा मपि मन्त्राणां विद्यैषा प्राणरूपिणी ॥ ३,४१.१८ ॥<br><br>
पारंपर्येण विज्ञाता विद्येयं बन्धमोचिनी ।<br>
संस्मृता पापहरणी जरामृत्युविनाशिनी ॥ ३,४१.१९ ॥<br><br>
पूजिता दुःखदौर्भाग्यव्याधिदारिद्रयनाशिनी ।<br>
स्तुता विघ्नौघशमिनी ध्याता सर्वार्थसिद्धिदा ॥ ३,४१.२० ॥<br><br>
मुद्राविशेषतत्त्वज्ञो दीक्षाक्षपितकल्मषः ।<br>
भजेद्यः परमेशानीमभीष्टफलमाप्नुयात् ॥ ३,४१.२१ ॥<br><br>
धवलांबरसंवीतां धवलावासमध्यगाम् ।<br>
पूजयेद्धवलैः पुष्पैर्ब्रह्मचर्ययुतो नरः ॥ ३,४१.२२ ॥<br><br>
धवलैश्चैव नैवेद्यैर्दधिक्षीरौदनादिभिः ।<br>
संकल्पधवलैर्वापि पूजयेत्परमेश्वरीम् ॥ ३,४१.२३ ॥<br><br>
श्रीर्वालन्त्र्यक्षीबीजैः क्रमात्खण्डेषु योजिताम् ।<br>
षोडशाक्षरविद्यां तामर्चयेच्छुद्धमानसः ॥ ३,४१.२४ ॥<br><br>
अनुलोमविलोमेन प्रजपन्मात्रिकाक्षरैः ॥ ३,४१.२५ ॥<br><br>
भावयन्नेव देवाग्रे श्रीदेवीं दीपरूपिणीम् ।<br>
मनसोपांशुना वापि निगदेनापि तापस ॥ ३,४१.२६ ॥<br><br>
श्रीदेवीन्याससहितः श्रीदेवीकृतविग्रहः ।<br>
एकलक्षजपेनैव महापापैः प्रमुच्यते ॥ ३,४१.२७ ॥<br><br>
लक्षद्वयेन देवर्षे सप्तजन्मकृतान्यपि ।<br>
पापानि नाशयत्येव साधकस्य परा कला ॥ ३,४१.२८ ॥<br><br>
लक्षत्रितयजापेन सहस्रजनिपातकैः ।<br>
मुच्यते नात्र संदेहो निर्मलो नितरां मुने ।<br>
क्रमात्षोडशलक्षेण देवीसांनिध्यमाप्नुयात् ॥ ३,४१.२९ ॥<br><br>
पूजा त्रैकालिकी नित्यं जपस्तर्पणमेव च ।<br>
होमो ब्राह्मणभुक्तिश्च पुरश्चरणमुच्यते ॥ ३,४१.३० ॥<br><br>
होमतर्पणयोः स्वाहा न्यासपूजनयोर्नमः ।<br>
मन्त्रान्ते पूजयेद्देवीं जपकाले यथोचितम् ॥ ३,४१.३१ ॥<br><br>
जपाद्दशांशो होमः स्यात्तद्दशांशं तु तर्पणम् ।<br>
तद्दशांशं ब्राह्मणानां भोजनं विन्ध्यमर्दन ॥ ३,४१.३२ ॥<br><br>
देशकालोपघाते तु यद्यदङ्गं विहीयते ।<br>
तत्संख्याद्विगुणं जप्त्वा पुरश्चर्यां समापयेत् ॥ ३,४१.३३ ॥<br><br>
ततः काम्यप्रयोगार्थं पुनर्लक्षत्रयं जपेत् ।<br>
व्रतस्थो निर्विकारश्च त्रिकालं पूजनेरतः ।<br>
पश्चाद्वश्यादिकर्माणि कुर्वन्सिद्धिमवाप्स्यति ॥ ३,४१.३४ ॥<br><br>
अभ्यर्च्य चक्रमध्यस्थो मन्त्री चिन्तयते यदा ।<br>
सर्वमात्मानमरुणं साध्यमप्यरुणीकृतम् ॥ ३,४१.३५ ॥<br><br>
ततो भवति विन्ध्यारे सर्वसौभाग्यसुन्दरः ।<br>
वल्लभः सर्वलोकानां वशयेन्नात्रसंशयः ॥ ३,४१.३६ ॥<br><br>
रोचनाकुङ्कुमाभ्यां तु समभागं तु चन्दनम् ।<br>
शतमष्टोत्तरं जप्त्वा तिलकं कारयेद्बुधः ॥ ३,४१.३७ ॥<br><br>
ततो यमीक्षते वक्ति स्पृशते चिन्तयेच्च यम् ।<br>
अर्धेन च शरीरेण स वशं याति दासवत् ॥ ३,४१.३८ ॥<br><br>
तथा पुष्पं फलं गन्धं पानं वस्त्रं तपोधन ।<br>
शतमष्टोत्तरं जप्त्वा यस्यै संप्रोष्यते स्त्रियै ।<br>
सद्य आकृष्यते सा तु विमूढहृदया सती ॥ ३,४१.३९ ॥<br><br>
लिखेद्रोचन यैकान्ते प्रतिमामवनीतले ।<br>
सुरूपां च सशृङ्गारवेषाभरणमण्डिताम् ॥ ३,४१.४० ॥<br><br>
तद्भालगलहृन्नाभिजानुमण्डलयोजितम् ।<br>
जन्मनाममहाविद्यामङ्कुशान्तर्विदर्भितम् ॥ ३,४१.४१ ॥<br><br>
सर्वाङ्गसंधिसंलीनामालिख्य मदनाक्षरैः ।<br>
तदाशाभिमुखो भूत्वा त्रिपुरीकृतविग्रहः ॥ ३,४१.४२ ॥<br><br>
बद्ध्वा तु क्षोभिणीं मुद्रां विद्यामष्टशतं जपेत् ।<br>
संयोज्य दहनागारे चन्द्रसूर्यप्रभाकुले ॥ ३,४१.४३ ॥<br><br>
ततो विह्वलितापाङ्गीमनङ्गशरपीडिताम् ।<br>
प्रज्वलन्मदनोन्मेषप्रस्फुरज्जघनस्थलाम् ॥ ३,४१.४४ ॥<br><br>
शक्तिचक्रे लसद्रश्मिवलनाकवलीकृताम् ।<br>
दूरीकृतसुचारित्रां विशालनयनाम्बुजाम् ॥ ३,४१.४५ ॥<br><br>
आकृष्टनयनां नष्टधैर्यसंलीनव्रीडनाम् ।<br>
मन्त्रयन्त्रौषधमहामुद्रानिगडबन्धनाम् ।<br>
दूरीकृतसुचारित्रां विशालनयनाम्बुजाम् ॥ ३,४१.४६ ॥<br><br>
मनोऽधिकमहामन्त्रजपमानां हृतांशुकाम् ।<br>
विमूढामिव विक्षुब्धामिव प्लुष्टामिवाद्भुताम् ॥ ३,४१.४७ ॥<br><br>
लिखितामिव निःसंज्ञामिव प्रमथितामिव ।<br>
निलीनामिव निश्चेष्टामिवान्यत्वं गतामिव ॥ ३,४१.४८ ॥<br><br>
भ्रमन्मन्त्रानिलोद्धूतवेणुपत्राकृतिं च खे ।<br>
भ्रमन्तीं भावयेन्नारीं योजनानां शतादपि ॥ ३,४१.४९ ॥<br><br>
चक्रमध्यगतां पृथ्वीं सशैलवनकाननाम् ।<br>
चतुःसमुद्रपर्यन्तं ज्वलन्तीं चिन्तयेत्ततः ॥ ३,४१.५० ॥<br><br>
षण्मासाभ्यासयोगेन जायते मदनोपमः ।<br>
दृष्ट्वा कर्षयते लोकं दृष्ट्वैव कुरुते वशम् ॥ ३,४१.५१ ॥<br><br>
दृष्ट्वा संक्षोभयेन्नारीं दृष्ट्वैव हरते विषम् ।<br>
दृष्ट्वा करीति वागीशं दृष्ट्वा सर्वं विमोहयेत् ।<br>
दृष्ट्वा चातुर्थिकादींश्च ज्वरान्नाशयते क्षणात् ॥ ३,४१.५२ ॥<br><br>
पीतद्रव्येण लिखितं चक्रं गूढं तु धारयेत् ।<br>
वाक्स्तंभं वादिनां क्षिप्रं कुरुते नात्र संशयः ॥ ३,४१.५३ ॥<br><br>
महानीलीरसेनापि शत्रुनामयुतं लिखेत् ।<br>
दक्षिणाभिमुखो वह्नौ दग्ध्वा मारयते रिपून् ॥ ३,४१.५४ ॥<br><br>
महिषाश्वपुरीषाभ्यां गोमूत्रैर्नाम टङ्कितम् ।<br>
आरनालस्थितं चक्रं विद्वेषं कुरुते द्विषाम् ॥ ३,४१.५५ ॥<br><br>
युक्त्वा रोचनया नाम काकपक्षेण मध्यगम् ।<br>
लंबमानस्तदाकारो उच्चाटनकरं परम् ॥ ३,४१.५६ ॥<br><br>
दुग्धलाक्षारोचनाभिर्महानीलीरसेन च ।<br>
लिखित्वा धारयंश्चक्रं चातुर्वर्ण्यं वशं नयेत् ॥ ३,४१.५७ ॥<br><br>
अनेनैव विधानेन जलमध्ये यदि क्षिपेत् ।<br>
सौभाग्यमतुलं तस्य स्नानपानान्न संशयः ॥ ३,४१.५८ ॥<br><br>
चक्रमध्यगतं देशं नगरीं वा वराङ्गनाम् ।<br>
ज्वलन्तीं चिन्तयेन्नित्यं सप्ताहात्क्षोभयेन्मुने ॥ ३,४१.५९ ॥<br><br>
लिखित्वा पीतवर्णं तु चक्रमेतद्यदाचरेत् ।<br>
पूर्वाशाभिमुखो भूत्वा स्तंभयेत्सर्ववादिनः ॥ ३,४१.६० ॥<br><br>
सिंदूरवर्णलिखितं पूजयेदुत्तरामुखः ।<br>
यदा तदा स्ववशगो लोको भवति नान्यथा ॥ ३,४१.६१ ॥<br><br>
चक्रं गौरिकयालिख्यपूजयेत्पश्चिमामुखः ।<br>
यः ससर्वाङ्गनाकर्षवश्यक्षोभकरो भवेत् ॥ ३,४१.६२ ॥<br><br>
पूजयेद्विन्ध्यदर्पारे रहस्येकचरो गिरौ ।<br>
अजरामरतां मन्त्री लभते नात्र संशयः ॥ ३,४१.६३ ॥<br><br>
रहस्यमेतत्कथितं गोपितव्यं महामुने ।<br>
गोपनात्सर्वसिद्धिः स्याद्भ्रंश एव प्रकाशनात् ॥ ३,४१.६४ ॥<br><br>
अविधाय पुरश्चर्यां यः कर्म कुरुते मुने ।<br>
देवताशापमाप्नोति न च सिद्धिं स विन्दति ॥ ३,४१.६५ ॥<br><br>
प्रयोगदोषशान्त्यर्थं पुनर्लक्षं जपेद्बुधः ।<br>
कुर्याच्च विधिवत्पूजां पुनर्योग्यो भवेन्नरः ॥ ३,४१.६६ ॥<br><br>
निष्कामो देवतां नित्यं योर्ऽचयेद्भक्तिनिर्भरः ॥ ३,४१.६७ ॥<br><br>
तामेव चिन्तयन्नास्ते यथाशक्ति मनुं जपन् ॥ ३,४१.६८ ॥<br><br>
सैव तस्यैहिकं भारं वहेन्मुक्तिं च साधयेत् ।<br>
सदा संनिहिता तस्य सर्वं च कथयेत सा ॥ ३,४१.६९ ॥<br><br>
वात्सल्यसहिता धेनु यथा वत्समनुव्रजेत् ।<br>
तथानुगच्छेत्सा देवी स्वभक्तं शरणागतम् ॥ ३,४१.७० ॥<br><br>
अगस्त्य उवाच<br>
शरणागतशब्दस्य कोर्ऽथो वद हया नन ।<br>
वत्सं गौरिव यं गौरी धावन्तमनुधावति ॥ ३,४१.७१ ॥<br><br>
हयग्रीव उवाच<br>
यः पुमानखिलं भारमैहिकामुष्मिकात्मकम् ।<br>
श्रीदेवतायां निक्षिप्य सदा तद्गतमानसः ॥ ३,४१.७२ ॥<br><br>
सर्वानुकूलः सर्वत्र प्रतिकूलविवर्जितः ।<br>
अनन्यशरणो गौरीं दृढं सम्प्रार्थ्य रक्षणे ॥ ३,४१.७३ ॥<br><br>
रक्षिष्यतीति विश्वासस्तत्सेवैकप्रयोजनः ।<br>
वरिवस्यातत्परः स्यात्सा एव शरणागतिः ॥ ३,४१.७४ ॥<br><br>
यदा कदाचित्स्तुतिनिन्दनादौ निन्दन्तु लोकाः स्तुवतां जनो वा ।<br>
इति स्वरूपं सुधिया समीक्ष्य विषादखेदौ न भजेत्प्रपन्नः ॥ ३,४१.७५ ॥<br><br>
अनुकूलस्य संकल्पः प्रतिकूलस्य वर्जनम् ।<br>
रक्षिष्यतीति विश्वासो गोप्तृत्ववरणं तथा ॥ ३,४१.७६ ॥<br><br>
आत्मनिक्षेपकार्पण्ये षड्विधा शरणागतिः ।<br>
अङ्गीकृत्यात्मनिक्षेपं पञ्चाङ्गानि समर्पयेत् ।<br>
न ह्यस्य सदृशं किञ्चिद्भुक्तिमुक्त्योस्तु साधनम् ॥ ३,४१.७७ ॥<br><br>
अमानित्वमदंभित्वमहिंसा क्षान्तिरार्जवम् ।<br>
आचार्योपासनं शौचं स्थैर्यमात्मविनिग्रहः ॥ ३,४१.७८ ॥<br><br>
इन्द्रियार्थेषु वैराग्यमनहङ्कार एव च ।<br>
जन्ममृत्युजराव्याधिदुःखदोषानुदर्शनम् ।<br>
असक्तिरनभिष्वङ्गः पुत्रदारगृहादिषु ॥ ३,४१.७९ ॥<br><br>
नित्यं च समचित्तत्वमिष्टानिष्टोपपत्तिषु ।<br>
मयि चानन्यभावेन भक्तिख्यभिचारिणी ॥ ३,४१.८० ॥<br><br>
विविक्तदेशसेवित्वमरतिर्जनसंसदि ।<br>
अध्यात्मज्ञाननित्यत्वं तत्त्वज्ञानार्थदर्शनम् ।<br>
एतानि सर्वदा ज्ञानसाधनानि समभ्यसेत् ॥ ३,४१.८१ ॥<br><br>
तत्कर्मकृत्तत्परमस्तद्भक्तः संगवर्जितः ।<br>
निर्वैरः सर्वभूतेषु यः स याति परां श्रियम् ॥ ३,४१.८२ ॥<br><br>
गुरुस्तु मादृशो धीमान्ख्यातो वातापितापन ।<br>
शिष्योऽपि त्वादृशः प्रोक्तो रहस्याम्नायदेशिकः ॥ ३,४१.८३ ॥<br><br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने एकचत्वारिंशोऽध्यायः
