<span style="font-size: 14pt; line-height: 200%"><br>
इन्द्र उवाच<br>
अगम्यागमनं किं वा को दोषः का च निष्कृतिः ।<br>
एतन्मे मुनिशार्दूल विस्तराद्वक्तुमर्हसि ॥ ३,८.१ ॥<br>
बृहस्पतिरुवाच<br>
अगम्यागमनं नाम मातृस्वसृगुरुस्त्रियः ।<br>
मातुलस्य प्रिया चेति गत्वेमा नास्ति निष्कृतिः ॥ ३,८.२ ॥<br>
मातृसङ्गे तु यदघं तदेव स्वसृसङ्गमे ।<br>
गुरुस्त्रीसंगमे तद्वद्गुरवो बहवः स्मृताः ॥ ३,८.३ ॥<br>
ब्रह्मोपदेशमारभ्य यावद्वेदान्तदर्शनम् ।<br>
एकेन वक्ष्यते येन स महागुरुरुच्यते ॥ ३,८.४ ॥<br>
ब्रह्मोपदेशमेकत्र वेदशास्त्राण्यथैकतः ।<br>
आचार्यः स तु विज्ञेयस्तदेकैकास्तु देशिकाः ॥ ३,८.५ ॥<br>
गुरोरात्मान्तमेव स्यादायार्यस्य प्रियागमे ।<br>
द्वादशाब्दं चरेत्कृच्छ३ एकैकं तु षडब्दतः ॥ ३,८.६ ॥<br>
मातुलस्य प्रियां गत्वा षडब्दं कृच्छ्रमाचरेत् ।<br>
ब्राह्मणस्तु सजातीयां प्रमदां यदि गच्छति ॥ ३,८.७ ॥<br>
उपोषितस्त्रिरात्रं तु प्राणायामशतं चरेत् ।<br>
कुलटां तु सजातीयां त्रिरात्रेण विशुध्यति ॥ ३,८.८ ॥<br>
पञ्चाहात्क्षत्रियाङ्गत्वा सप्ताहा द्वैश्यजामपि ।<br>
चक्रीकिरातकैवर्तकर्मकारादियोषितः ॥ ३,८.९ ॥<br>
शुद्धिः स्याद्द्वादशाहेन धराशक्त्यर्चनेन च ।<br>
अनन्त्यजां ब्राह्मणो गत्वा प्रमादादब्दतः शुचिः ॥ ३,८.१० ॥<br>
देवदासी ब्रह्मदासी स्वतन्त्राशूद्रदासिका ।<br>
दासी चतुर्विधा प्रोक्ता द्वे चाद्ये क्षत्रियासमे ॥ ३,८.११ ॥<br>
अन्यावेश्याङ्गनातुल्या तदन्या हीनजातिवत् ।<br>
आत्मदासीं द्विजो मोहादुक्तार्थे दोषमाप्नुयात् ॥ ३,८.१२ ॥<br>
स्वस्त्रीमृतुमतीं गत्वा प्राजापत्यं चरेद्व्रतम् ।<br>
द्विगुणेन परां नारीं चतुर्भिः क्षत्रियाङ्गनाम् ॥ ३,८.१३ ॥<br>
अष्टभिर्वैश्यनारीं च शूद्रां षौडशभिस्तथा ।<br>
द्वात्रिंशता संकरजां वेश्यां शूद्रामिवाचरेत् ॥ ३,८.१४ ॥<br>
रजस्वलां तु यो भार्यां मोहतो गन्तुमिच्छति ।<br>
स्नात्वान्यवस्त्रसंयुक्तमुक्तार्थेनैव शुध्यति ॥ ३,८.१५ ॥<br>
उपोष्य तच्छेषदिनं स्नात्वा कर्म समाचरेत् ।<br>
तथैवान्याङ्गनां गत्वा तदुक्तार्थं समाचरेत् ॥ ३,८.१६ ॥<br>
पित्रोरनुज्ञया कन्यां यो गच्छेद्विधिना विना ।<br>
त्रिरात्रोपोषणाच्छुद्धिस्तामेवोद्वाहयेत्तदा ॥ ३,८.१७ ॥<br>
कन्यां दत्त्वा तु योऽन्यस्मै दत्ता यश्चानुयच्छति ।<br>
पित्रोरनुज्ञया पाददिनार्धेन विशुध्यति ॥ ३,८.१८ ॥<br>
ज्ञातः पितृभ्यां यो मासं कन्याभावे तु गच्छति ।<br>
वृषलः स तु विज्ञेयः सर्वकर्मबहिष्कृतः ॥ ३,८.१९ ॥<br>
ज्ञातः पितृभ्यां यो गत्वा परोढां तद्विनाशने ।<br>
विधवा जायते नेयं पूर्वगन्तारमाप्नुयात् ॥ ३,८.२० ॥<br>
अनुग्रहाद्द्विजातीनामुद्वाहविधिना तथा ।<br>
त्यागकर्माणि कुर्वीत श्रौतस्मार्तादिकानि च ॥ ३,८.२१ ॥<br>
आदावुद्वाहिता वापि तद्विनाशेऽन्यदः पिता ।<br>
भोगेच्छोः साधनं सा तु न येग्याखिलकर्मसु ॥ ३,८.२२ ॥<br>
ब्रह्मादिपिपीलकान्तं जगत्स्थावरजङ्गमम् ।<br>
पञ्चभूतात्मकं प्रोक्तं चतुर्वासनयान्वितम् ॥ ३,८.२३ ॥<br>
जन्माद्याहारमथननिद्राभीत्यश्च सर्वदा ।<br>
आहारेण विना जन्तुर्नाहारो मदनात्स्मृतः ॥ ३,८.२४ ॥<br>
दुस्तरो मदनस्तस्मात्सर्वेषां प्राणिनामपि ।<br>
पुन्नारीरूपवत्कृत्वा मदननेनैव विश्वसृक् ॥ ३,८.२५ ॥<br>
प्रवृत्तिमकरोदादौ सृष्टिस्थितिलयात्मिकाम् ।<br>
तत्प्रवृत्त्या प्रवर्तन्ते तन्निवृत्त्याक्षयां गतिम् ॥ ३,८.२६ ॥<br>
प्रवृत्त्यैव यथा मुक्तिं प्राप्नुयुर्ये न धीयुताः ।<br>
तद्रहस्यं तदोपायं शृणु वक्ष्यामि सांप्रतम् ॥ ३,८.२७ ॥<br>
सर्वात्मको वासुदेवः पुरुषस्तु पुरातनः ।<br>
इयं हि मूलप्रकृतिर्लक्ष्मीः सर्वजगत्प्रसूः ॥ ३,८.२८ ॥<br>
पञ्चापञ्चात्मतृप्त्यर्थं मथनं क्रियतेतराम् ।<br>
एवं मन्त्रानुभावात्स्यान्मथनं क्रियते यदि ॥ ३,८.२९ ॥<br>
तावुभौ मन्त्रकर्माणौ न दोषो विद्यते तयोः ॥ ३,८.३० ॥<br>
तपोबलवतामेतत्केवलानामधोगतिः ।<br>
स्वस्त्रीविषय एवेदं तयोरपि विधेर्बलात् ॥ ३,८.३१ ॥<br>
परस्परात्म्यैक्यहृदोर्देव्या भक्त्यार्द्रचेतसोः ।<br>
तयोरपि मनाक्चेन्न निषिद्धदिवसेष्वघम् ॥ ३,८.३२ ॥<br>
इयमंबा जगद्धात्री पुरुषोऽयं सदाशिवः ।<br>
पञ्चविंशतितत्त्वानां प्रीतये मथ्यतेऽधुना ॥ ३,८.३३ ॥<br>
एतन्मन्त्रानुभावाच्च मथनं क्रियते यदि ।<br>
तावुभौ पुण्यकर्माणौ न दोषो विद्यते तयोः ॥ ३,८.३४ ॥<br>
इदं च शृणु देवेन्द्र रहस्यं परमं महत् ।<br>
सर्वेषामेव पापानां यौगपद्येन नाशनम् ॥ ३,८.३५ ॥<br>
भक्तिश्रद्धासमायुक्तः स्नात्वान्तर्जलसंस्थितः ।<br>
अष्टोत्तरसहस्रं तु जपेत्पञ्चदशाक्षरीम् ॥ ३,८.३६ ॥<br>
आराध्य च परां शक्तिं मुच्यते सर्वकिल्बिषैः ।<br>
तेन नश्यन्ति पापानि कल्पकोटिकृतान्यपि ।<br>
सर्वापद्भ्यो विमुच्येत सर्वाभीष्टं च विन्दति ॥ ३,८.३७ ॥<br>
इन्द्र उवाच<br>
भगवन्सर्वधर्मज्ञ सर्वभूतहिते रत ।<br>
संयोगजस्य पापस्य विशेषं वक्तुमर्हसि ॥ ३,८.३८ ॥<br>
बृहस्पतिरुवाच<br>
संयोगजं तु यत्पापं तच्चतुर्धा निगद्यते ।<br>
कर्ता प्रधानः सहकृन्निमित्तोऽनुमतः क्रमात् ॥ ३,८.३९ ॥<br>
क्रमाद्दशांशतोऽघं स्याच्छुद्धिः पूर्वोक्तमार्गतः ॥ ३,८.४० ॥<br>
मद्यं कलञ्जं निर्यासं छत्राकं गृञ्जनं तथा ।<br>
लशुनं च कलिङ्गं च महाकोशातकीं तथा ॥ ३,८.४१ ॥<br>
बिंबीं च कवकं चैव हस्तिनीं शिशुलंबिकाम् ।<br>
औदुंबरं च वार्ताकं कतकं बिल्वमल्लिका ॥ ३,८.४२ ॥<br>
क्रमाद्दशगुणं न्यूनमघमेषां विनिर्दिशेत् ।<br>
पुरग्रामाङ्गवैश्याङ्गवेश्योपायनविक्रयी ॥ ३,८.४३ ॥<br>
सेवकः पुरसंस्थश्च कुग्रामस्थोऽभिशस्तकः ।<br>
वैद्यो वैखानसः शैवो नारीजीवोऽन्नविक्रयी ॥ ३,८.४४ ॥<br>
शस्त्रजीवी परिव्राट्च वैदिकाचारनिन्दकः ।<br>
क्रमाद्दशगुणान्न्यूनमेषामन्नादने भवेत् ॥ ३,८.४५ ॥<br>
स्वतन्त्रं तैलकॢप्तं तु ह्युक्तार्थं पापमादिशेत् ।<br>
तैरेव दृष्टं तद्भुक्तमुक्तपापं विनिर्दिशेत् ॥ ३,८.४६ ॥<br>
ब्रह्मक्षत्रविशां चैव सशूद्राणां यथौदनम् ।<br>
तैलपक्वमदृष्टं च भुञ्जन्पादमघं भवेत् ॥ ३,८.४७ ॥<br>
द्विजात्मदासीकॢप्तं च तया दृष्टे तदर्धके ।<br>
वेश्यायास्तु त्रिपादं स्यात्तथा दृष्टे तदोदने ॥ ३,८.४८ ॥<br>
शूद्रावत्स्यात्तु गोपान्नं विना गव्यचतुष्टयम् ।<br>
तैलाज्यगुडसंयुक्तं पक्वं वैश्यान्न दुष्यति ॥ ३,८.४९ ॥<br>
वैश्यावद्ब्राह्मणी भ्रष्टा तया दृष्टेन किञ्चन ॥ ३,८.५० ॥<br>
ब्रुवस्यान्नं द्विजो भुक्त्वा प्राणायामशतं चरेत् ।<br>
अथवान्तर्जले जप्त्वाद्रुपदां वा त्रिवारकम् ॥ ३,८.५१ ॥<br>
इदं विष्णुस्त्र्यंबकं वा त्थैवान्तर्जले जपेत् ।<br>
उपोष्य रजनीमेकां ततः पापाद्विशुध्यति ॥ ३,८.५२ ॥<br>
अथवा प्रोक्षयेदन्नमब्लिङ्गैः पावमानिकैः ।<br>
अन्नसूक्तं जपित्वा तु भृगुर्वै वारुणीति च ॥ ३,८.५३ ॥<br>
ब्रह्मार्पणमिति श्लोकं जप्त्वा नियममाश्रितः ।<br>
उपोष्य रजनीमेकां ततः शुद्धो भविष्यति ॥ ३,८.५४ ॥<br>
स्त्री भुक्त्वा तु ब्रुवाद्यन्नमेकाद्यान्भोजये द्द्विजान् ।<br>
आपदि ब्राह्मणो ह्येषामन्नं भुक्त्वा न दोषभाक् ॥ ३,८.५५ ॥<br>
इदं विष्णुरिति मन्त्रेण सप्तवाराभिमन्त्रितम् ।<br>
सोऽहंभावेन तद्ध्यात्वा भुक्त्वा दोषैर्न लिप्यते ॥ ३,८.५६ ॥<br>
अथवा शङ्करं ध्यायञ्जप्त्वा त्रैय्यंबकं मनुम् ।<br>
सोऽहंभावेन तज्ज्ञानान्न दोषैः प्रविलिप्यते ॥ ३,८.५७ ॥<br>
इदं रहस्यं देवेन्द्र शृणुष्व वचनं मम ।<br>
ध्यात्वा देवीं परां शक्तिं जप्त्वा पञ्चदशाक्षरीम् ॥ ३,८.५८ ॥<br>
तन्निवेदितबुद्ध्यादौ योऽश्नाति प्रत्यहं द्विजः ।<br>
नास्यान्नदोषजं किञ्चिन्न दारिद्रयभयं तथा ॥ ३,८.५९ ॥<br>
न व्याधिजं भयं तस्य न च शत्रुभयं तथा ।<br>
जपतो मुक्तिरेवास्य सदा सर्वत्र मङ्गलम् ॥ ३,८.६० ॥<br>
एष ते कथितः शक्र पापानामपि विस्तरः ।<br>
प्रायश्चित्तं तथा तेषां किमन्यच्छ्रोतुमिच्छसि ॥ ३,८.६१ ॥<br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्यानेऽष्टमोऽध्यायः<br>
</span>
