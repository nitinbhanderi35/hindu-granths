हयग्रीव उवाच<br>
किरिचक्ररथेन्द्रस्य पञ्चपर्वसमाश्रिताः ।<br>
देवताश्च शृणु प्राज्ञ नाम यच्छृण्वतां जयः ॥ ३,२०.१ ॥<br><br>
प्रथमं पर्वबिन्द्वाख्यं संप्राप्ता दण्डनायिका ।<br>
सा तत्र जगदुद्दण्डकण्टकव्रातघस्मरी ॥ ३,२०.२ ॥<br><br>
नानाविधाभिर्ज्वालाभिर्नर्तयन्ती जयश्रियम् ॥ ३,२०.३ ॥<br><br>
उद्दण्डपोत्रनिर्घातनिर्भिन्नोद्धतदानवाः ।<br>
दंष्ट्राबालमृगाङ्कांशुविभावनविभावरी ॥ ३,२०.४ ॥<br><br>
प्रावृषेण्यपयोवाहव्यूहनीलवपुर्ल्लता ।<br>
किरिचक्ररथेन्द्रस्य सालङ्कारायते सदा ।<br>
पोत्रिणी पुत्रिताशेषविश्वावर्तकदंबिका ॥ ३,२०.५ ॥<br><br>
तस्यैव रथनाभस्य द्वितीयं पर्व संश्रिताः ।<br>
जृंभिनी मोहिनी चैव स्तंभिनी तिस्र एव हि ।<br>
उत्फुल्लदाडिमीप्रख्यं सर्वदानवमर्दनाः ॥ ३,२०.६ ॥<br><br>
मुसलं च हलं हालापात्रं मणिगणर्पितम् ।<br>
ज्वलन्माणिक्यवलयैर्बि भ्राणाः पाणिपल्लवैः ॥ ३,२०.७ ॥<br><br>
अतितीक्ष्णकरालाक्ष्यो ज्वालाभिर्दैत्यसैनिकान् ।<br>
दहन्त्य इव निःशङ्कं सेवन्ते सूकराननाम् ॥ ३,२०.८ ॥<br><br>
किरिचक्ररथेन्द्रस्य तृतीयं पर्व संश्रिताः ।<br>
अन्धिन्याद्याः पञ्च देव्यो देवीयन्त्रकृतास्पदाः ॥ ३,२०.९ ॥<br><br>
कठोरेणाट्टहासेन भिन्दन्त्यो भुवनत्रयम् ।<br>
ज्वाला इव तु कल्पग्नेरङ्गनावेषमाश्रिताः ॥ ३,२०.१० ॥<br><br>
भण्डासुरस्य सर्वेषां सैन्यानां रुधिरप्लुतिम् ।<br>
लिलिक्षमाणा जिह्वाभिर्लेलिहानाभिरुज्ज्वलाः ॥ ३,२०.११ ॥<br><br>
सेवन्तें सततं दण्डनाथामुद्दण्डविक्रमाम् ।<br>
किरिचक्ररथेन्द्रस्य चतुर्थं पर्व संश्रिताः ॥ ३,२०.१२ ॥<br><br>
ब्रह्माद्याः पञ्चमीवर्ज्या अष्टमीरवर्जिता अपि ।<br>
षडेव देव्यः षट्चक्रज्वलज्ज्वालाकलेवराः ॥ ३,२०.१३ ॥<br><br>
महता विक्रमौघेण विबन्त्य इव दानवान् ।<br>
आज्ञया दण्डनाथायास्तं प्रदेशमुपासते ॥ ३,२०.१४ ॥<br><br>
तस्यैव पर्वणोऽधस्तात्त्वरिताः स्थानमाश्रिताः ।<br>
यक्षिणी शङ्खिनी चैव लाकिनी हाकिनी तथा ॥ ३,२०.१५ ॥<br><br>
शाकिनी डाकिनी चैव तासामैक्यस्वरूपिणी ।<br>
हाकिनी सप्तमीत्येताश्चण्डदोर्दण्डविक्रमाः ॥ ३,२०.१६ ॥<br><br>
पिबन्त्य इव भूतानि पिबन्त्य इव मेदिनीम् ।<br>
त्वचं रक्तं तथा मांसं मेदोऽस्थि च विरोधिनाम् ॥ ३,२०.१७ ॥<br><br>
मज्जानमथ शुक्रं च पिबन्तयो विकटाननाः ।<br>
निष्ठुरैः सिंहनादैश्च पूरयन्त्यो दिशो दश ॥ ३,२०.१८ ॥<br><br>
धातुनाथा इति प्रोक्ता अणिमाद्यष्टसिद्धिदाः ।<br>
मोहने मारणे चैव स्तंभने ताडने तथा ॥ ३,२०.१९ ॥<br><br>
भक्षणे दुष्टदैत्यानामामूलं च निकृन्तने ।<br>
पण्डिताः खण्डिताशेषविपदो भक्तिशालिषु ॥ ३,२०.२० ॥<br><br>
धातुनाथा इतिप्रोक्ताः सर्वधातुषु संस्थिताः ।<br>
सप्तापि वारिधीनूर्मिमालासंचुंबितांबरान् ॥ ३,२०.२१ ॥<br><br>
क्षणर्धेनैव निष्पातुं निष्पन्नबहुसाहसाः ।<br>
शकटा कारदन्ताश्च भयङ्करविलोचनाः ॥ ३,२०.२२ ॥<br><br>
स्वस्वामिनीद्रोहकृतां स्वकीयसमयद्रुहाम् ।<br>
वैदिकद्रोहणादेव द्रोहिणां वीरवैरिणाम् ॥ ३,२०.२३ ॥<br><br>
यज्ञद्रोहकृतां दुष्टदैत्यानां भक्षणे समाः ।<br>
नित्यमेव च सेवन्ते पोत्रिणीं दण्डनायिकाम् ॥ ३,२०.२४ ॥<br><br>
तस्यैव पर्वणः पार्श्वे द्वितीये दिव्यमन्दिरे ।<br>
क्रोधिनी स्तंभिनी ख्याते वर्तेते देवते उभे ॥ ३,२०.२५ ॥<br><br>
चामरे वीजयन्त्यौ च लोलकङ्कणदोर्लते ।<br>
देवद्विषां चमूरक्तहालापानमहोद्धते ॥ ३,२०.२६ ॥<br><br>
सदा विघूर्णमानाक्ष्यौ सदा प्रहसितानने ।<br>
अथ तस्य रथेन्द्रस्य किरिचक्राश्रितस्य च ॥ ३,२०.२७ ॥<br><br>
पार्श्वद्वयकृतावासमायुधद्वन्द्वमुत्तमम् ।<br>
हलं च मुसलं चैव देवतारूपमास्थितम् ॥ ३,२०.२८ ॥<br><br>
स्वकीयमुकुटस्थाने स्वकीयायुधविग्रहम् ।<br>
आबिभ्राणं जग षिघस्मरं विबुधैः स्मृतम् ॥ ३,२०.२९ ॥<br><br>
एतदायुधयुग्मेन ललिता दडनायिका ।<br>
खण्डयिष्यति संग्रामं विषङ्गं नामदानहम् ॥ ३,२०.३० ॥<br><br>
तस्यैव पर्वणो दण्डनाथाया अग्रसीमनि ।<br>
वर्त्तमानो महाभीमः सिंहो नादैर्ध्वनन्नभः ॥ ३,२०.३१ ॥<br><br>
दंष्ट्राकटकटात्कार बधिरीकृतदिङ्मुखः ।<br>
चण्डोच्चण्ड इति ख्यातश्चतुर्हस्तस्त्रिलोचनः ॥ ३,२०.३२ ॥<br><br>
शूलखड्गप्रेतपाशान्दधानो दीप्तविग्रहः ।<br>
सदा संसेवते देवीं पश्यन्नेव हि पोत्रिणीम् ॥ ३,२०.३३ ॥<br><br>
किरिचक्ररथेन्द्रस्य षष्टं पर्व समाश्रिताः ।<br>
वार्त्ताल्याद्या अष्ट देव्यो दिक्ष्वष्टासूपविश्रुताः ॥ ३,२०.३४ ॥<br><br>
अष्टपर्वतनिष्पातघोरनिर्घातनिःस्वनाः ।<br>
अष्टनागस्फुरद्भूषा अनष्टबलतेजसः ॥ ३,२०.३५ ॥<br><br>
प्रकृष्टदोष्प्रकाण्डोष्महुतदानवकोटयः ।<br>
सेवन्ते ललितां देव्यो दण्डनाथामहर्निशम् ॥ ३,२०.३६ ॥<br><br>
तासामाख्याश्च विख्याताः समाकर्णय कुंभज ।<br>
वार्ताली चैव वाराहीसा वाराहमुखी परा ॥ ३,२०.३७ ॥<br><br>
अन्धिनी रोधिनी चैव जृंभिणी चैव मोहिनी ।<br>
स्तंभिनीति रिपुक्षोभस्तंभनोच्चाटनक्षमाः ॥ ३,२०.३८ ॥<br><br>
तासां च पर्वणो वामभागे सततसंस्थितिः ।<br>
दण्डनाथोपवाह्यस्तु कासरो धूसराकृतिः ॥ ३,२०.३९ ॥<br><br>
अर्धक्रोशायतः शृङ्गद्वितये क्रोशविग्रहः ।<br>
खड्गवन्निष्ठुरैर्लोमजातैः संवृतविग्रहः ॥ ३,२०.४० ॥<br><br>
कालदण्डवदुच्चण्डबालकाण्डभयङ्करः ।<br>
नीलाञ्जनाचलप्रख्यो विकटोन्नतरुष्टभूः ॥ ३,२०.४१ ॥<br><br>
महानीलगिरिश्रेष्ठगरिष्ठस्कन्धमण्डलः ।<br>
प्रभूतोष्मलनिश्वासप्रसराकंपितांबुधिः ॥ ३,२०.४२ ॥<br><br>
घर्घरध्वनिना कालमहिषं विहसन्निव ।<br>
वर्त्तते खुरविक्षिप्तपुष्कलावर्तवारिदः ॥ ३,२०.४३ ॥<br><br>
तस्यैव पर्वणोऽधस्ताच्चित्रस्थानकृतालयाः ।<br>
इन्द्रादयोऽनेकभेदा दिशामष्टकदेवताः ॥ ३,२०.४४ ॥<br><br>
ललितायां कार्यसिद्धिं विज्ञापयितुमागताः ।<br>
इन्द्रश्चाप्सरसश्चैव स चतुष्षष्टिकोटयः ॥ ३,२०.४५ ॥<br><br>
सिद्ध अग्निश्च साध्याश्च विश्वेदेवास्तथापरे ।<br>
विश्वकर्मा मयश्चैव मातरश्च बलोन्नताः ॥ ३,२०.४६ ॥<br><br>
रुद्राश्च परिचाराश्च रुद्राश्चैव पिशाचकाः ।<br>
क्रन्दञ्चिरक्षसां नाथा राक्षसा बहवस्तथा ॥ ३,२०.४७ ॥<br><br>
मित्राश्च तत्र गन्धर्वाः सदा गानविशारदाः ।<br>
विश्वावसुप्रभृतयो विख्यातास्तत्पुरोगमाः ॥ ३,२०.४८ ॥<br><br>
तथा भूतगणाश्चान्ये वरुणो वासवः परे ।<br>
विद्याधराः किन्नराश्च मारुतेश्वर एव च ॥ ३,२०.४९ ॥<br><br>
तथा चित्ररथश्चैव रथकारक कारकाः ।<br>
तुंबुरुर्नारदो यक्षः सोमोयक्षेश्वरस्तथा ॥ ३,२०.५० ॥<br><br>
देवैश्च भगवांस्तत्र गोविन्दः कमलापतिः ।<br>
ईशानश्च जगच्चक्रभक्षकः शूलभीषणः ॥ ३,२०.५१ ॥<br><br>
ब्रह्मा चैवाश्विनीपुत्रो वैद्यविद्याविशारदौ ।<br>
धन्वन्तरिश्च भगवानथान्ये गणनायकाः ॥ ३,२०.५२ ॥<br><br>
कटकाण्डगलद्दान संतर्पितमधुव्रताः ।<br>
अनन्तो वासुकिस्तक्षः कर्केटः पद्म एव च ॥ ३,२०.५३ ॥<br><br>
महापद्मः शङ्खपालो गुलिकः सुबलस्तथा ।<br>
एते नागेश्वराश्चैव नागकोटिभिरावृताः ॥ ३,२०.५४ ॥<br><br>
एवंप्रकारा बहवो देवतास्तत्र जाग्रति ।<br>
पूर्वादिदिशमारभ्य परितः कृतमन्दिराः ॥ ३,२०.५५ ॥<br><br>
तत्रैव देवताश्चक्रे चक्राकारा मरुद्दिशः ।<br>
आश्रित्य किल वर्तन्ते तदधिष्ठातृदेवताः ॥ ३,२०.५६ ॥<br><br>
जृंभिणी स्तंभिनी चैव मोहिनी तिस्र एव च ।<br>
तस्यैव पर्वणः प्रान्ते किरिचक्रस्य भास्वतः ॥ ३,२०.५७ ॥<br><br>
कपालं च गदां बिभ्रदूर्ध्वकेशो महावपुः ।<br>
पातालतलजंबालबहुला कारकालिमा ॥ ३,२०.५८ ॥<br><br>
अट्टहासमहावज्रदीर्णब्रह्माण्डमण्डलः ।<br>
भिन्दन्डमरुकध्वानै रोदसीकन्दरोदरम् ॥ ३,२०.५९ ॥<br><br>
फूत्कारीत्रिपुरायुक्तं फणिपाशं करे वहन् ।<br>
क्षेत्रपालः सदा भाति सेवमानः किटीश्वरीम् ॥ ३,२०.६० ॥<br><br>
तस्यैव च समीपस्थस्तस्या वाहनकेसरी ।<br>
यमा रुह्य प्रववृते भण्टासुरबधैषिणी ॥ ३,२०.६१ ॥<br><br>
प्रागुक्तमेव देवेशीवाहसिंहस्य लक्षण्म् ।<br>
तस्यैव पर्वणोऽधस्ताद्दण्डनाथासमत्विषः ॥ ३,२०.६२ ॥<br><br>
दण्डिनीसदृशाशेषभूषणायुधमण्डिताः ।<br>
शम्याः क्रोडाननाश्चन्द्ररेखोत्तंसितकुन्तलाः ॥ ३,२०.६३ ॥<br><br>
हलं च मुसलं हस्ते घूर्णयन्त्यो मुहुर्मुहुः ।<br>
ललिताद्रोहिणां श्यामाद्रोहिणां स्वामिनीद्रुहाम् ॥ ३,२०.६४ ॥<br><br>
रक्तस्रोतोभिरुत्कूलैः पूरयन्त्यः कपालकम् ।<br>
निजभक्तद्रोहकृता मन्त्रमालाविभूषणाः ॥ ३,२०.६५ ॥<br><br>
स्वगोष्ठीसमायाक्षेपकारिणां मुण्डमण्डलैः ।<br>
अखण्डरक्तविच्छर्दैर्बिभ्रत्यो वक्षसि क्रजः ॥ ३,२०.६६ ॥<br><br>
सहस्रं देवताः प्रोक्ताः सेवमानाः किटीश्वरीम् ॥ ३,२०.६७ ॥<br><br>
तासां नामानि सर्वासां दण्डिन्याः कुंभसंभव ।<br>
सहस्रनामाध्याये तु वक्ष्यन्ते नाधुना पुनः ॥ ३,२०.६८ ॥<br><br>
अथ तासां देवतानां कोलास्यानां समीपतः ।<br>
वाहनं कृष्णसारङ्गो दण्डिन्याः समये स्थितः ॥ ३,२०.६९ ॥<br><br>
क्रोशार्धार्द्धायतः शृङ्गे तदर्धार्धायतो मुखे ।<br>
क्रोशप्रमाणापादश्च सदा चोद्धृतवालधिः ॥ ३,२०.७० ॥<br><br>
उदरे धवलच्छायो हुङ्कारेण महीयसा ।<br>
हसन्मारुतवाहस्य हरिणस्य पराक्रमम् ॥ ३,२०.७१ ॥<br><br>
तस्यैव पर्वणो देशे वर्त्तते वाहनोत्तमम् ।<br>
किरिचक्ररथेन्द्रस्य स्थितस्तत्रैव पर्वणि ॥ ३,२०.७२ ॥<br><br>
वर्त्तते मदिरासिंधुर्देवतारूपमास्थिता ।<br>
माणिक्यगिरिवच्छोणं हस्ते पिशितपिण्डकम् ॥ ३,२०.७३ ॥<br><br>
दधाना घूर्णमा नाक्षी हेमांभोजस्रगावृता ।<br>
मदशक्त्या समाश्लिष्टा धृतरक्तसरोजया ॥ ३,२०.७४ ॥<br><br>
यदायदा भण्डदैत्यः संग्रामे संप्रवर्तते ।<br>
युद्धस्वेद मनुप्राप्ताः शक्तयः स्युः पिपासिताः ॥ ३,२०.७५ ॥<br><br>
तदातदा सुरासिंधुरात्मानं बहुधा क्षिपन् ।<br>
रणे खेदं देवतानामञ्जसापाकरिष्यति ॥ ३,२०.७६ ॥<br><br>
तदप्यद्भुतमे वर्षे भविष्यति न संशयः ।<br>
तदा श्रोष्यसि संग्रामे कथ्यमानं मया मुदा ॥ ३,२०.७७ ॥<br><br>
तस्यैव पर्वणोऽधस्तादष्टदिक्ष्वघ एव हि ।<br>
उपर्यपि कृतावासा हेतुकाद्या दश स्मृताः ॥ ३,२०.७८ ॥<br><br>
महान्तो भैरवश्रेष्ठाः ख्याता विपुलविक्रमाः ।<br>
उद्दीप्तायुत तेजोभिर्द्दिवा दीपितभानवः ॥ ३,२०.७९ ॥<br><br>
कल्पान्तकाले दण्डिन्या आज्ञया विश्वघस्मराः ।<br>
अत्युदग्रप्रकृतयो रददष्टौष्ठसंपुटाः ॥ ३,२०.८० ॥<br><br>
त्रिशूलाग्रविनिर्भिन्नमहावारिदमण्डलाः ।<br>
हेतुकस्त्रिपुरारिश्च तृतीयश्चाग्निभैरवः ॥ ३,२०.८१ ॥<br><br>
यमजिह्वैकपादौ च तथा कालकरालकौ ।<br>
भीमरूपो हाटकेशस्तथैवाचलनामवान् ॥ ३,२०.८२ ॥<br><br>
एते दशैव विख्याता दशकोटिभटान्विताः ।<br>
तस्यैव किरिचक्रस्य वर्तन्ते पर्वसीमनि ॥ ३,२०.८३ ॥<br><br>
एवं हि दण्डनाथायाः किरिचक्रस्य देवताः ।<br>
जृंभिण्याद्यचलेन्द्रान्ताः प्रोक्तास्त्रैलोक्यपावनाः ॥ ३,२०.८४ ॥<br><br>
तत्रत्यैर्देवतावृन्दैर्बहवस्तत्र संगरे ।<br>
दानवा मारयिष्यन्ते पास्यन्ते रक्तवृष्टयः ॥ ३,२०.८५ ॥<br><br>
इत्थं बहुविधत्राणं पर्वस्थैर्देवतागणैः ।<br>
किरिचक्रं दण्डनेत्र्या रथरत्नं चचाल ह ॥ ३,२०.८६ ॥<br><br>
चक्रराजरथो यत्र तत्र गेयरथोत्तमः ।<br>
यत्र गेयरथस्तत्र किरिचक्ररथोत्तमः ॥ ३,२०.८७ ॥<br><br>
एतद्रथ त्रयं तत्र त्रैलोक्यमिव जङ्गमम् ।<br>
शक्तिसेनासहस्रस्यान्तश्चचार तदा शुभम् ॥ ३,२०.८८ ॥<br><br>
मेरुमन्दरविन्ध्यानां समवाय इवाभवत् ।<br>
महाघोषः प्रववृते शक्तीनां सैन्यमण्डले ।<br>
चचाल वसुधा सर्वा तच्चक्ररवदारिता ॥ ३,२०.८९ ॥<br><br>
ललिता चक्रराजाख्या रथनाथस्य कीर्तिताः ।<br>
षट्सारथय उद्दण्डपाशग्रहणकोविदाः ॥ ३,२०.९० ॥<br><br>
यत्र गेयरथस्तत्र किरिचक्ररथोत्तमम् ।<br>
इति देवी प्रथमतस्तथा त्रिपुरभैरवी ॥ ३,२०.९१ ॥<br><br>
संहारभैरवश्चान्यो रक्तयोगिनिवल्लभः ।<br>
सारसः पञ्चमश्चैव चामुण्डा च तथा परा ॥ ३,२०.९२ ॥<br><br>
एतासु देवतास्तत्र रथसारथयः स्मृताः ।<br>
गेयच क्ररथेन्द्रस्य सारथिस्तु हसंतिका ॥ ३,२०.९३ ॥<br><br>
किरिचक्ररथेन्द्रस्य स्तंभिनी सारथिः स्मृता ।<br>
दशयोजनमुन्नम्रो ललितारथपुङ्गवः ॥ ३,२०.९४ ॥<br><br>
सप्तयोजनमुच्छ्रायो गीतसक्ररथोत्तमः ।<br>
षड्योजनसमुन्नम्रो किरिचक्ररथो मुने ॥ ३,२०.९५ ॥<br><br>
महामुक्तातपत्रं तु दशयोजनविस्तृतम् ।<br>
वर्तते ललितेशान्या रथ एव न चान्यतः ॥ ३,२०.९६ ॥<br><br>
तदेव शक्तिसाम्राज्यसूचकं परिकीर्तितम् ।<br>
सामान्यमातपत्रं तु तथद्वन्द्वेपि वर्तते ॥ ३,२०.९७ ॥<br><br>
अथ सा ललितेशानी सर्वशक्तिमहेश्वरी ।<br>
महासाम्राज्यपदवीमारूढा परमेश्वरी ॥ ३,२०.९८ ॥<br><br>
चचाल भण्डदेत्यस्य क्षयसिद्ध्यभिकाङ्क्षिणी ।<br>
शब्दायन्ते दिशः सर्वाः कंपते च वसुंधरा ॥ ३,२०.९९ ॥<br><br>
क्षुभ्यन्ति सर्वभूतानि ललितेशाविनिर्गमे ।<br>
देवदुन्दुभयो नेदुर्निपेतुः पुष्पवृष्टयः ॥ ३,२०.१०० ॥<br><br>
विश्वावसुप्रभृतयो गन्धर्वाः सुरगायकाः ।<br>
तुम्बुरुर्नारदश्चैव साक्षादेव सरस्वती ॥ ३,२०.१०१ ॥<br><br>
जयमङ्गल पद्यानि पठन्तः पटुगीतिभिः ।<br>
हर्षसंफुल्लवदनाः स्फुरत्पुलकभूषणाः ।<br>
मुहुर्जयजयेत्येवं स्तुवाना ललितेश्वरीम् ॥ ३,२०.१०२ ॥<br><br>
हर्षेणाढ्या मदोन्मत्ताः प्रनृत्यन्तः पदेपदे ।<br>
सप्तर्षयो वशिष्ठाद्या ऋग्यजुः सामरूपिभिः ॥ ३,२०.१०३ ॥<br><br>
अथर्वरूपैर्मन्त्रैश्च वर्धयन्तो जयश्रियम् ।<br>
हविषेव महावह्निशिखामत्यन्तपाविनीम् ॥ ३,२०.१०४ ॥<br><br>
आशीर्वादेन महता वर्धयामासुरुत्तमाः ।<br>
तैः स्तूयमाना ललिता राजमाना रथोत्तमे ॥ ३,२०.१०५ ॥<br><br>
भण्डासुरं विनिर्जेतुमुद्दण्डैः सह सैनिकैः ॥ ३,२०.१०६ ॥<br><br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने किरिचक्ररथदेवताप्रकाशनं नाम विंशोऽध्यायः
