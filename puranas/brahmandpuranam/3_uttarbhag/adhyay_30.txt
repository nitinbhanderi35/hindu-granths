अगस्त्य उवाच<br>
अश्वानन महाप्राज्ञ श्रुतमाख्यानमुत्तमम् ।<br>
विक्रमो ललितादेव्या विशिष्टो वर्णितस्त्वया ॥ ३,३०.१ ॥<br><br>
चरितैरनघैर्देव्याः सुप्रीतोऽस्मि हयानन ।<br>
श्रुता सा महतीशक्तिर्मन्त्रिणीदण्डनाथयोः ॥ ३,३०.२ ॥<br><br>
पश्चात्किमकरोत्तत्र युद्धानन्तरमंबिका ।<br>
चतुर्थदिनशर्वर्यां विभातायां हयानन ॥ ३,३०.३ ॥<br><br>
हयग्रीव उवाच<br>
शृणु कुम्भज तत्प्राज्ञ यत्तया जगदंबया ।<br>
पश्चादाचरितं कर्म निहते भण्डदानवे ॥ ३,३०.४ ॥<br><br>
शक्तीनामखिलं सैन्यं दैत्ययुधशतार्दितम् ।<br>
मुहुराह्लादयामास लोचनैरमृताप्लुतैः ॥ ३,३०.५ ॥<br><br>
ललितापरमेशान्याः कटाक्षामृतधारया ।<br>
जहुर्युद्धपरिश्रान्तिं शक्तयः प्रीतिमानसाः ॥ ३,३०.६ ॥<br><br>
अस्मिन्नवसरे देवा भण्डमर्दनतोषिताः ।<br>
सर्वेऽपि सेवितुं प्राप्ता ब्रह्मविष्णुपुरोगमाः ॥ ३,३०.७ ॥<br><br>
ब्रह्मा विष्णुश्च रुद्रश्च शक्राद्यास्त्रिदशास्तथा ।<br>
आदित्या वसवो रुद्रा मरुतः साध्यदेवताः ॥ ३,३०.८ ॥<br><br>
सिद्धाः किंपुरुषा यक्षा निरृत्याद्या निशाचराः ।<br>
प्रह्लादाद्या महादैत्याः सर्वेऽप्यण्डनिवासिनः ॥ ३,३०.९ ॥<br><br>
आगत्य तुष्टुवुः प्रीत्या सिंहासनमहेश्वरीम् ॥ ३,३०.१० ॥<br><br>
ब्रह्माद्या ऊचुः<br>
नमोनमस्ते जगदेकनाथे नमोनमः श्रीत्रिपुराभिधाने ।<br>
नमोनमो भण्डमहासुरघ्ने नमोऽस्तु कामेश्वरि वामकेशि ॥ ३,३०.११ ॥<br><br>
चिन्तामणे चिन्तितदानदक्षेऽचिन्तये चिराकारतरङ्गमाले ।<br>
चित्राम्बरे चित्रजगत्प्रसूते चित्राख्यनित्ये सुखदे नमस्ते ॥ ३,३०.१२ ॥<br><br>
मोक्षप्रदे मुग्धशशाङ्कचूडे मुग्धस्मिते मोहनभेददक्षे ।<br>
मुद्रेश्वरीचर्चितराजतन्त्रे मुद्राप्रिये देवि नमोनमस्ते ॥ ३,३०.१३ ॥<br><br>
क्रूरान्तकध्वंसिनि कोमलाङ्गे कोपेषु कालीं तनुमादधाने ।<br>
क्रोडानने पालितसैन्यचक्रे क्रोडीकृताशेषभये नमस्ते ॥ ३,३०.१४ ॥<br><br>
षडङ्गदेवीपरिवारकृष्णे षडङ्गयुक्तश्रुतिवाक्यमृग्ये ।<br>
षट्चक्रसंस्थे च षडूर्मियुक्ते षड्भावरूपे ललिते नमस्ते ॥ ३,३०.१५ ॥<br><br>
कामे शिवे मुख्यसमस्तनित्ये कान्तासनान्ते कमलायताक्षि ।<br>
कामप्रदे कामिनि कामशंभोः काम्ये कलानामधिपे नमस्ते ॥ ३,३०.१६ ॥<br><br>
दिव्यौषधाद्ये नगरौघरूपे दिव्ये दिनाधीशसहस्रकान्ते ।<br>
देदीप्यमाने दयया सनाथे देवाधिदेवप्रमदे नमस्ते ॥ ३,३०.१७ ॥<br><br>
सदाणिमाद्यष्टकसेवनीये सदाशिवात्मोज्ज्वलमञ्चवासे ।<br>
सभ्ये सदेकाल यपादपूज्ये सवित्रि लोकस्य नमोनमस्ते ॥ ३,३०.१८ ॥<br><br>
ब्राह्मीमुखैर्मातृगणैर्निषेव्ये ब्रह्मप्रिये ब्राह्मणबन्धमेत्रि ।<br>
ब्रह्मामृतस्रोतसि राजहंसिब्रह्मेश्वरि श्रीललिते नमस्ते ॥ ३,३०.१९ ॥<br><br>
संक्षोभिणीमुख्यसमस्तमुद्रासंसेविते संसरणप्रहन्त्रि ।<br>
संसारलीलाकृतिसारसाक्षि सदा नमस्ते ललितेऽधिनाथे ।<br>
नित्ये कलाषोडशकेन नामाकर्षिण्यधीशि प्रमथेन सेव्ये ॥ ३,३०.२० ॥<br><br>
नित्ये निरातङ्कदयाप्रपञ्चे नीलालकश्रेणि नमोनमस्ते ।<br>
अनङ्गपुष्पादिभिरुन्नदाभिरनङ्गदेवीभिरजस्रसेव्ये ।<br>
अभव्यहन्त्र्यक्षरराशिरूपे हतारिवर्गे ललिते नमस्ते ॥ ३,३०.२१ ॥<br><br>
संक्षोभिणीमुख्यचतुर्दशार्चिर्मालावृतोदारमहाप्रदीप्ते ।<br>
आत्मानमाबिभ्रति विभ्रमाढ्ये शुभ्राश्रये शुभ्रपदे नमस्ते ॥ ३,३०.२२ ॥<br><br>
सशर्वसिद्धादि कशक्तिवन्द्ये सर्वज्ञविज्ञातपदारविन्दे ।<br>
सर्वाधिके सर्वगते समस्तसिद्धिप्रदे श्रीललिते नमस्ते ॥ ३,३०.२३ ॥<br><br>
सर्वज्ञजातप्रथमाभिरन्यदेवी भिरप्याश्रितचक्रभूमे ।<br>
सर्वामराकाङ्क्षितपूरयित्रि सर्वस्य लोकस्य सवित्रि पाहि ॥ ३,३०.२४ ॥<br><br>
वन्दे वशिन्यादिकवाग्विभूते वर्द्धिष्णुचक्र द्युतिवाहवाहे ।<br>
बलाहकश्यामकचे वचोऽब्धे वरप्रदे सुंदरि पाहि विश्वम् ॥ ३,३०.२५ ॥<br><br>
बाणादिदिव्यायुधसार्वभौमे भण्डासुरानीकवनान्तदावे ।<br>
अत्युग्रतेजोज्ज्वलितांबुराशे प्रसेव्यमाने परितो नमस्ते ॥ ३,३०.२६ ॥<br><br>
कामेशि वज्रेशि भगेश्यरूपे कन्ये कले कालविलोपदक्षे ।<br>
कथाविशेषीकृतदैत्यसैन्ये कामेशयान्ते कमले नमस्ते ॥ ३,३०.२७ ॥<br><br>
बिन्दुस्थिते बिन्दुकलैकरूपे बिन्द्वात्मिके बृंहितचित्प्रकाशे ।<br>
बृहत्कुचंभोजविलोलहारे बृहत्प्रभावे ललिते नमस्ते ॥ ३,३०.२८ ॥<br><br>
कामेश्वरोत्संगसदानिवासे कालात्मिके देवि कृतानुकंपे ।<br>
कल्पावसानोत्थित कालिरूपे कामप्रदे कल्पलते नमस्ते ॥ ३,३०.२९ ॥<br><br>
सवारुणे सांद्रसुधांशुशीते सारङ्गशावाक्षि सरोजवक्त्रे ।<br>
सारस्य सारस्य सदैकभूमे समस्तविद्येश्वरि संनतिस्ते ॥ ३,३०.३० ॥<br><br>
तव प्रभावेण चिदग्निजायां श्रीशंभुनाथप्रकडीकृतायाः ।<br>
भण्डासुराद्याः समरे प्रचण्डा हता जगत्कण्टकतां प्रयाताः ॥ ३,३०.३१ ॥<br><br>
नव्यानि सर्वाणि वपूंषि कृत्वा हि सांद्रकारुण्यसुधाप्लवैर्न्नः ।<br>
त्वया समस्तं भुवनं सहर्षं सुजीवितं सुंदरि सभ्यलभ्ये ॥ ३,३०.३२ ॥<br><br>
श्रीशंभुनाथस्य महाशयस्य द्वितीयतेजः प्रसरात्मके यः ।<br>
स्थाण्वाश्रमे कॢप्ततया विरक्तः सतीवियोगेन विरस्तभोगः ॥ ३,३०.३३ ॥<br><br>
तेनाद्रिवंशे धृतजन्मलाभां कन्यामुमां योजयितुं प्रवृत्ताः ।<br>
एवं स्मरं प्रेरितवन्त एव तस्यान्तिकं घोर तपःस्थितस्य ॥ ३,३०.३४ ॥<br><br>
तेनाथ वैराग्यतपोविघातक्रोधेन लालाटकृशानुदग्धः ।<br>
भस्मावशेषो मदनस्ततोऽभूत्ततो हि भण्डासुर एष जातः ॥ ३,३०.३५ ॥<br><br>
ततो वधस्तस्य दुराशयस्य कृतो भवत्या रणदुर्मदस्य ।<br>
अथास्मदर्थे त्वतनुस्सजातस्त्वं कामसंजीवनमाशुकुर्याः ॥ ३,३०.३६ ॥<br><br>
इयं रतिर्भर्तृवियोगखिन्ना वैधव्यमत्यन्तमभव्यमाप ।<br>
पुनस्त्वदुत्पादितकामसंगाद्भविष्यति श्रीललिते सनाथा ॥ ३,३०.३७ ॥<br><br>
तया तु दृष्टेन मनोभवेन संमोहितः पूर्ववदिन्दुमौलिः ।<br>
चिरं कृतात्यन्तमहासपर्या तां पार्वतीं द्राक्परिणेष्यतीशः ॥ ३,३०.३८ ॥<br><br>
तयोश्च संगाद्भविता कुमारः समस्तगीर्वाणचमूविनेता ।<br>
तेनैव वीरेण रणे निरस्य स तारको नाम सुरारिराजः ॥ ३,३०.३९ ॥<br><br>
यो भण्डदैत्यस्य दुराशयस्य मित्रं स लोकत्रयधूमकेतुः ।<br>
श्रीकण्ठपुत्रैण रणे हतश्चेत्प्राणप्रतिष्ठैव तदा भवेन्नः ॥ ३,३०.४० ॥<br><br>
तस्मात्त्वमंबत्रिपुरे जनानां मानापहं मन्मथवीरवर्यम् ।<br>
उत्पाद्यरत्या विधवात्वदुःखमपाकुरु व्याकुलकुन्तलायाः ॥ ३,३०.४१ ॥<br><br>
एषा त्वनाथा भवतीं प्रपन्ना भर्तृप्रणाशेन कृशाङ्गयष्टिः ।<br>
नमस्करोति त्रिपुराभिधाने तदत्र कारुण्यकलां विधेहि ॥ ३,३०.४२ ॥<br><br>
हयग्रीव उवाच<br>
इति स्तुत्वा महेशानी ब्रह्माद्या विबुधोत्तमाः ।<br>
तां रतिं दर्शयमासुर्मलिनां शोककर्शितम् ॥ ३,३०.४३ ॥<br><br>
सा पर्यश्रुमुखी कीर्णकुन्तला धूलिधूसरा ।<br>
ननाम जगदंबां वै वैधव्यत्यक्तभूषणा ॥ ३,३०.४४ ॥<br><br>
अथ तद्दर्शनोत्पन्नकारुण्या परमेश्वरी ।<br>
ततः कटाक्षादुत्पन्नः स्मयमानसुखांबुजः ॥ ३,३०.४५ ॥<br><br>
पूर्वदेहाधिकरुचिर्मन्मथो मदमेदुरः ।<br>
द्विभुजः सर्वभूषाढ्यः पुष्पेषुः पुष्पकार्मुकः ॥ ३,३०.४६ ॥<br><br>
आनन्दयन्कटाक्षेण पूर्वजन्मप्रियां रतिम् ।<br>
अथ सापि रतिर्देवी महत्यानन्दसागरे ।<br>
मज्जन्ती निजभर्तारमवरोक्य मुदं गता ॥ ३,३०.४७ ॥<br><br>
आनन्दयन्कटाक्षेण पूर्वजन्मप्रियां रतिम् ।<br>
अथ सापि रतिर्देवी महत्यानन्दसागरे ।<br>
मज्जन्ती निजभर्तारमवलोक्य मुदं गता ॥ ३,३०.४८ ॥<br><br>
श्यामले स्नापयित्वैनां वस्त्रकाञ्च्यादिभूषणैः ।<br>
अलङ्कृत्य यथापूर्वं शीघ्रमानीयतामिह ॥ ३,३०.४९ ॥<br><br>
तदाज्ञां शिरसा धृत्वा श्यामा सर्वं तथाकरोत ।<br>
ब्रह्मर्षिभिर्वसिष्ठाद्यैर्वैवाहि कविधानतः ॥ ३,३०.५० ॥<br><br>
कारयामास दंपत्योः पाणिग्रहणमङ्गलम् ।<br>
अप्सरोभिश्च सर्वाभिर्नृत्यगीतादिसंयुतम् ॥ ३,३०.५१ ॥<br><br>
एतद्दृष्ट्वा महेन्द्राद्या ऋषयश्च तपोधनाः ।<br>
साधुसाध्विति शंसंतस्तुष्टुवुर्ललितांबिकाम् ॥ ३,३०.५२ ॥<br><br>
पुष्पवृष्टिं विमुञ्चन्तः सर्वे सन्तुष्टमानसाः ।<br>
बभूवुस्तौ महाभक्त्या प्रणम्य ललितेश्वरीम् ॥ ३,३०.५३ ॥<br><br>
तत्पार्श्वे तु समागत्य बद्धाञ्जलिपुटौ स्थितौ ।<br>
अथ कन्दर्पवीरोऽपि नमस्कृत्य महेश्वरीम् ।<br>
व्यज्ञापयदिदं वाक्यं भक्तिनिर्भरमानसः ॥ ३,३०.५४ ॥<br><br>
यद्दग्धमीशनेत्रेण वपुर्मे ललितांबिके ।<br>
तत्त्वदीयकटाक्षस्य प्रसादात्पुनरागतम् ॥ ३,३०.५५ ॥<br><br>
तव पुत्रोऽस्मि दासोऽस्मि क्वापि कृत्ये नियुङ्क्ष्व माम् ।<br>
इत्युक्ता परमेशानी तमाह मकरध्वजम् ॥ ३,३०.५६ ॥<br><br>
श्रीदेव्युवाच<br>
वत्सागच्छ मनोजन्मन्न भयं तव विद्यते ।<br>
मत्प्रसादाज्जगत्सर्वं मोहयाव्याहताशुग ॥ ३,३०.५७ ॥<br><br>
तद्बाणपातनाज्जातधैर्यविप्लव ईश्वरः ।<br>
पर्वतस्य सुतां गौरीं परिणेष्यति सत्वरम् ॥ ३,३०.५८ ॥<br><br>
सहस्रकोटयः कामा मत्प्रसादात्त्वदुद्भवाः ।<br>
सर्वेषां देहमाविश्य दास्यन्ति रतिमुत्तमाम् ॥ ३,३०.५९ ॥<br><br>
मत्प्रसादेन वैराग्यात्संक्रुद्धोऽपि स ईश्वरः ।<br>
देहदाहं विधातुं ते न समर्थो भविष्यति ॥ ३,३०.६० ॥<br><br>
अदृश्यमूर्तिः सर्वेषां प्राणिनां भवमोहनः ।<br>
स्वभार्याविरहाशङ्की देहस्यार्धं प्रदास्यति ।<br>
प्रयातोऽसौ कातरात्मा त्वद्बाणाहतमानसः ॥ ३,३०.६१ ॥<br><br>
अद्य प्रभृति कन्दर्प मत्प्रसादान्महीयसः ।<br>
त्वन्निन्दां ये करिष्यन्ति त्वयि वा विमुखाशयाः ।<br>
अवश्यं क्लीबतैव स्यात्तेषां जन्मनिजन्मनि ॥ ३,३०.६२ ॥<br><br>
ये पापिष्ठा दुरात्मानो मद्भक्तद्रोहिणश्च हि ।<br>
तानगम्यासु नारीषु पातयित्वा विनाशय ॥ ३,३०.६३ ॥<br><br>
येषां मदीय पूजासु मद्भक्तेष्वादृतं मनः ।<br>
तेषां कामसुखं सर्वं संपादय समीप्सितम् ॥ ३,३०.६४ ॥<br><br>
इति श्रीललितादेव्या कृताज्ञावचनं स्मरः ।<br>
तथेति शिरसा बिभ्रत्सांजलिर्निर्ययौ ततः ॥ ३,३०.६५ ॥<br><br>
तस्यानङ्गस्य सर्वेभ्यो रोमकूपेभ्य उत्थिताः ।<br>
बहवः शोभनाकारा मदना विश्वमोहनाः ॥ ३,३०.६६ ॥<br><br>
तैर्विमोह्य समस्तं च जगच्चक्रं मनोभवः ।<br>
पुनः स्थाण्वाश्रमं प्राप चन्द्रमौलेर्जिगीषया ॥ ३,३०.६७ ॥<br><br>
वसंतेन च मित्रेण सेनान्या शीतरोचिषा ।<br>
रागेण पीठमर्देन मन्दानिलरयेण च ॥ ३,३०.६८ ॥<br><br>
पुंस्कोकिलगलत्स्वानकाहलीभिश्च संयुतः ।<br>
शृङ्गारवीरसंपन्नो रत्यालिङ्गितविग्रहः ॥ ३,३०.६९ ॥<br><br>
जैत्र शरासनं धुन्वन्प्रवीराणां पुरोगमः ।<br>
मदनारेरभिमुखं प्राप्य निभय आस्थितः ॥ ३,३०.७० ॥<br><br>
तपोनिष्ठं चन्द्रचूडं ताडयामास सायकैः ।<br>
अथ कन्दर्पबाणौधैस्ताडितश्चन्द्रशेखरः ।<br>
दूरीचकार वैराग्यं तपस्तत्त्याज दुष्करम् ॥ ३,३०.७१ ॥<br><br>
नियमानखिलांस्त्यक्त्वा त्यक्तधैर्यः शिवः कृतः ।<br>
तामेव पार्वतीं ध्यात्वा भूयोभूयः स्मरातुरः ॥ ३,३०.७२ ॥<br><br>
निशश्वास वहञ्शर्वः पाण्डुरं गण्डमण्डलम् ।<br>
बाष्पायमाणो विरही संतप्तो धैर्यविप्लवात् ।<br>
भूयोभूयो गिरिसुतां पूर्वदृष्टामनुस्मरन् ॥ ३,३०.७३ ॥<br><br>
अनङ्गबाणदहनैस्तप्यमानस्य शूलिनः ।<br>
न चन्द्ररेखा नो गङ्गा देहतापच्छिदेऽभवत् ॥ ३,३०.७४ ॥<br><br>
नन्दिभृङ्गिमहाकालप्रमुखैर्गणमण्डलैः ।<br>
आहृते पुष्पशयने विलुलोठ मुहुर्मुहुः ॥ ३,३०.७५ ॥<br><br>
नन्दिनो हस्तमालंब्य पुष्पतल्पान्तरात्पुनः ।<br>
पुष्पतल्पान्तरं गत्वा व्यचेष्टत मुहुर्मुहुः ॥ ३,३०.७६ ॥<br><br>
न पुष्पशयनेनेन्दुखण्डनिर्गलितामृते ।<br>
न हिमानीपयसि वा निवृत्तस्तद्वपुर्ज्वरः ॥ ३,३०.७७ ॥<br><br>
स तनेरतनुज्वालां शमयिष्यन्मुहुर्मुहुः ।<br>
शिलीभूतान्हिमपयः पट्टानध्यवसच्छिवः ।<br>
भूयः शैलसुतारूपं चित्रपट्टे नखैर्लिखत् ॥ ३,३०.७८ ॥<br><br>
तदालोकनतोऽदूरमनङ्गार्तिमवर्धयत् ।<br>
तामालिख्य ह्रिया नम्रां वीक्षमाणां कटाक्षतः ॥ ३,३०.७९ ॥<br><br>
तच्चित्रपट्टमङ्गेषु रोमहर्षेषु चाक्षिपत् ।<br>
चिन्तासंगेन महता महात्या रतिसंपदा ।<br>
भूयसा स्मरतापेन विव्यथे विषमेक्षणः ॥ ३,३०.८० ॥<br><br>
तामेव सर्वतः पश्यंस्तस्यामेव मनो दिशन् ।<br>
तथैव संल्लपन्सार्धमुन्मादेनोपपन्नया ॥ ३,३०.८१ ॥<br><br>
तन्मात्रभूतहृदयस्तच्चित्तस्तत्परायणः ।<br>
तत्कथासुधया नीतसमस्तरजनीदिनः ॥ ३,३०.८२ ॥<br><br>
तच्छीलवर्णन रतस्तद्रूपालोकनोत्सुकः ।<br>
तच्चारुभोगसंकल्पमालाकरसुमालिकः ।<br>
तन्मयत्वमनुप्राप्तस्ततापातितरां शिवः ॥ ३,३०.८३ ॥<br><br>
इमां मनोभव रुजमचिकित्स्यां स धूर्जटिः ।<br>
अवलोक्य विवाहाय भृशमुद्यमवानभूत् ॥ ३,३०.८४ ॥<br><br>
इत्थं विमोह्य तं देवं कन्दर्पो ललिताज्ञया ।<br>
अथ तां पर्वतसुतामाशुगैरभ्यतापयत् ॥ ३,३०.८५ ॥<br><br>
प्रभूतविरहज्वालामलिनैः श्वसितानलैः ।<br>
शुष्यमाणाधरदलो भृशं पाण्डुकपोलभूः ॥ ३,३०.८६ ॥<br><br>
नाहारे वा न शयने न स्वापे धृतिमिच्छति ।<br>
मखीसहस्रैः सिषिचे नित्यं शीतोपचारकैः ॥ ३,३०.८७ ॥<br><br>
पुनः पुनस्तप्यमाना पुनरेव च विह्वला ।<br>
न जगाम रुजाशान्ति मन्मथाग्नेर्महीयसः ॥ ३,३०.८८ ॥<br><br>
न निद्रां पार्वती भेजे विरहेणोपतापिता ।<br>
स्वतनोस्तापनेनासौ पितुः खेदमवर्धयत् ॥ ३,३०.८९ ॥<br><br>
अप्रतीकारपुरुषं विरहं तुहितुः शिवे ।<br>
अवलोक्य स शैलेन्द्रो महादुःखमवाप्तवान् ॥ ३,३०.९० ॥<br><br>
भद्रे त्वं तपसा देवं तोषयित्वा महेश्वरम् ।<br>
भार्तारं तं समृच्छेति पित्रा सम्प्रेरिताथ सा ॥ ३,३०.९१ ॥<br><br>
हिमवच्छैलशिखरे गौरीशिखरनामनि ।<br>
वकार पतिलाभाय पार्वती दुष्करं तपः ॥ ३,३०.९२ ॥<br><br>
शिशिरेषु जलावासा ग्रीष्मे दहनमध्यगा ।<br>
अर्के निविष्टदृष्टिश्च सुघोरं तप आस्थिता ॥ ३,३०.९३ ॥<br><br>
तेनैव तपसा तुष्टः सान्निध्यं दत्तवाञ्छिवः ।<br>
अङ्गीचकार तां भार्यां वैवाहिकविधानतः ॥ ३,३०.९४ ॥<br><br>
अथाद्रिपतिना दत्तां तनयां नलिनेक्षणाम् ।<br>
सप्तर्षिद्वारतः पूर्वं प्रार्थितामुदवोढ सः ॥ ३,३०.९५ ॥<br><br>
तया च रममाणोऽसौ बहुकालं महेश्वरः ।<br>
ओषधीप्रस्थनगरे श्वशुरस्य गृहेऽवसत् ॥ ३,३०.९६ ॥<br><br>
पुनः कैलासमागत्य समस्तैः प्रमथैः सह ।<br>
पार्वतीमानिनायाद्रिनाथस्य प्रीतिमावहत् ॥ ३,३०.९७ ॥<br><br>
रममाणस्तया सार्थं कैलासे मन्दरे तथा ।<br>
विन्ध्याद्रौ हेमशैले च मलये पारियात्रके ॥ ३,३०.९८ ॥<br><br>
नानाविधेषु स्थानेषु रतिं प्राप महेश्वरः ।<br>
अथ तस्यां ससर्जोग्रं वीर्यं सा सोढुमक्षमा ॥ ३,३०.९९ ॥<br><br>
भुव्यत्यजत्सापि वह्नौ कृत्तिकासु स चाक्षिपत् ।<br>
ताश्च गङ्गाजलेऽमुञ्चन्सा चैव शरकानने ॥ ३,३०.१०० ॥<br><br>
तत्रोद्भूतो महावीरो महासेनः षडाननः ।<br>
गङ्गायाश्चान्तिकं नीतो धूर्जटिर्वृद्धि मागमत् ॥ ३,३०.१०१ ॥<br><br>
स वर्धमानो दिवसेदिवसे तीव्रविक्रमः ।<br>
शिक्षितो निजतातेन सर्वा विद्या अवाप्तवान् ॥ ३,३०.१०२ ॥<br><br>
अथ तातकृतानुज्ञः सुरसैन्यपतिर्भवन् ।<br>
तारकं मारयामास समस्तैः सह दानवैः ॥ ३,३०.१०३ ॥<br><br>
ततस्तारकदैत्येन्द्रवधसन्तोषशालिना ।<br>
शक्रेण दत्तां स गुहो देवसेनामुपानयत् ॥ ३,३०.१०४ ॥<br><br>
सा शक्रतनया देवसेना नाम यशस्विनी ।<br>
आसाद्यरमणं स्कन्दमानन्दं मृशमादधौ ॥ ३,३०.१०५ ॥<br><br>
इत्थं संमोहिताशेषविश्वचक्रो मनोभवः ।<br>
देवकार्यं सुसम्पाद्य जगाम श्रीपुरं पुनः ॥ ३,३०.१०६ ॥<br><br>
यत्र श्रीनगरे पुण्ये ललिता परमेश्वरी ।<br>
वर्तते जगतामृद्ध्यै तत्र तां सेवितुं ययौ ॥ ३,३०.१०७ ॥<br><br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने मदनपुनर्भवो नाम त्रिंशोऽध्यायः
