अगस्त्य उवाच<br>
कथं भण्डासुरो जातः कथं वा त्रिपुरांबिका ।<br>
कथं बभञ्ज तं संख्ये तत्सर्वं वद विस्तरात् ॥ ३,११.१ ॥<br><br>
हयग्रीव उवाच<br>
पुरा दाक्षायणीं त्यक्त्वा पितुर्यज्ञविनाशनम् ॥ ३,११.२ ॥<br><br>
आत्मानमात्मना पश्यञ्ज्ञानानन्दरसात्मकः ।<br>
उपास्यमानो मुनिभिरद्वन्द्वगुणलक्षणः ॥ ३,११.३ ॥<br><br>
गङ्गाकूले हिमवतः पर्यन्ते प्रविवेश ह ।<br>
सापि शङ्करमा राध्य चिरकालं मनस्विनी ॥ ३,११.४ ॥<br><br>
योगेन स्वां तनुं त्यक्त्वा सुतासीद्धिमभूभृतः ॥ ३,११.५ ॥<br><br>
स शैलो नारदाच्छ्रुत्वा रुद्राणीति स्वकन्याकाम् ।<br>
तस्य शुश्रूषणार्थाय स्थापयामास चान्तिके ॥ ३,११.६ ॥<br><br>
एतस्मिन्नन्तरे देवास्तारकेण हि पीडिताः ।<br>
ब्रह्मणोक्ताः समाहूय मदनं चेदमब्रुवन् ॥ ३,११.७ ॥<br><br>
सर्गादौ भगवान्ब्रह्म सृजमानोऽखिलाः प्रजाः ।<br>
न निर्वृतिरभूत्तस्य कदाचिदपि मानसे ।<br>
तपश्चचार सुचिरं मनोवाक्कायकर्मभिः ॥ ३,११.८ ॥<br><br>
ततः प्रसन्नो भगवान्सलक्ष्मीको जनार्दनः ।<br>
वरेण च्छन्दयामास वरदः सर्वदेहिनाम् ॥ ३,११.९ ॥<br><br>
ब्रह्मोवाच ।<br>
यदि तुष्टोऽसि भगवन्ननायासेन वै जगत् ।<br>
चराचरयुतं चैतत्सृजामि त्वत्प्रसादतः ॥ ३,११.१० ॥<br><br>
एवमुक्तो विधात्रा तु महाल क्ष्मीमुदैक्षत ।<br>
तदा प्रादुरभूस्त्वं हि जगन्मोहनरूपधृक् ॥ ३,११.११ ॥<br><br>
तवायुधार्थं दत्तं च पुष्पबाणेक्षुकार्मुकम् ।<br>
विजयत्वमजेयत्वं प्रादा त्प्रमुदितो हरिः ॥ ३,११.१२ ॥<br><br>
असौ सृजति भूतानि कारणेन स्वकर्मणा ।<br>
साक्षिभूतः स्वजनतो भवान्भजतु निर्वृन्तिम् ॥ ३,११.१३ ॥<br><br>
एष दत्तवरो ब्रह्मा त्वयि विन्यस्य तद्भरम् ।<br>
मनसो निर्वृतिं प्राप्य वर्ततेऽद्यापि मन्मथ ॥ ३,११.१४ ॥<br><br>
अमोघं बलवीर्यं ते न ते मोघः पराक्रमः ॥ ३,११.१५ ॥<br><br>
सुकुमाराण्यमोघानि कुसुमास्त्राणि ते सदा ।<br>
ब्रह्मदत्तवरोऽयं हि तारको नाम दानवः ॥ ३,११.१६ ॥<br><br>
बाधते सकलांल्लोकानस्मानपि विशेषतः ।<br>
शिवपुत्रादृतेऽन्यत्र न भयं तस्य विद्यते ॥ ३,११.१७ ॥<br><br>
त्वां विनास्मिन्महाकार्ये न कश्चित्प्रवदेदपि ।<br>
स्वकराच्च भवेत्कार्यं भवतो नान्यतः क्वचित् ॥ ३,११.१८ ॥<br><br>
आत्म्यैक्यधयाननिरतः शिवो गौर्या समन्वितः ।<br>
हिमाचलतले रम्ये वर्तते मुनिभिर्वृतः ॥ ३,११.१९ ॥<br><br>
तं नियोजय गौर्यां तु जनिष्यति च तत्सुतः ।<br>
ईषत्कार्यमिदं कृत्वा त्रायस्वास्मान्महाबल ॥ ३,११.२० ॥<br><br>
एवमभ्यर्थितो देवैः स्तूयमानो मुहुर्मुहुः ।<br>
जगामात्मविनाशाय यतो हिमवतस्तटम् ॥ ३,११.२१ ॥<br><br>
किमप्याराधयान्तं तु ध्यानसंमीलितेक्षणम् ।<br>
ददर्शेशानमासीनं कुसुमषुरुदायुधः ॥ ३,११.२२ ॥<br><br>
एतस्मिन्नन्तरे तत्र हिमवत्तनया शिवम् ।<br>
आरिराधयिषुश्चा गाद्बिभ्राणा रूपमद्भुतम् ॥ ३,११.२३ ॥<br><br>
समेत्य शम्भुं गिरिजां गन्धपुष्पोपहारकैः ।<br>
शुश्रूषणपरां तत्र ददर्शातिबलः स्मरः ॥ ३,११.२४ ॥<br><br>
अदृश्यः सर्वभूतानान्नातिदूरेऽस्य संस्थितः ।<br>
सुमनोमार्गणैरग्र्यैस्स विव्याध महेश्वरम् ॥ ३,११.२५ ॥<br><br>
विस्मृत्य स हि कार्याणि बाणविद्धोऽन्तिके स्थिताम् ।<br>
गौरीं विलोकयामास मन्मथाविष्टचेतनः ॥ ३,११.२६ ॥<br><br>
धृतिमालंब्य तु पुनः किमेतदिति चिन्तयन् ।<br>
ददर्शाग्रे तु सन्नद्धं मन्मथं कुसुमायुधम् ॥ ३,११.२७ ॥<br><br>
तं दृष्ट्वा कुपितः शूली त्रैलोक्यदहनक्षमः ।<br>
तार्तीयं चक्षुरुन्मील्य ददाह मकरध्वजम् ॥ ३,११.२८ ॥<br><br>
शिवेनैवमवज्ञाता दुःखिता शैलकन्यका ।<br>
अनुज्ञया ततः पित्रोस्तपः कर्तुमगाद्वनम् ॥ ३,११.२९ ॥<br><br>
अथ तद्भस्म संवीक्ष्य चित्रकर्मा गणेश्वरः ।<br>
तद्भस्मना तु पुरुषं चित्राकारं चकार सः ॥ ३,११.३० ॥<br><br>
तं विचित्रतनुं रुद्रो ददर्शाग्रे तु पूरुषम् ।<br>
तत्क्षणाज्जात जीवोऽभून्मूर्तिमानिव मन्मथः ।<br>
महाबलोऽतितेजस्वी मध्याह्नार्कसमप्रभः ॥ ३,११.३१ ॥<br><br>
तं चित्रकर्मा बाहुभ्यां समालिङ्ग्य मुदान्वितः ।<br>
स्तुहि वाल महादेवं स तु सर्वार्थसिद्धिदः ॥ ३,११.३२ ॥<br><br>
इत्युक्त्वा शतरुद्रीयमुपादिशदमेयधीः ।<br>
ननाम शतशो रुद्रं शतरुद्रियमाजपन् ॥ ३,११.३३ ॥<br><br>
ततः प्रसन्नो भगवान्महादेवो वृषध्वजः ।<br>
वरेण च्छन्दयामास वरं वव्रे स बालकः ॥ ३,११.३४ ॥<br><br>
प्रतिद्वन्द्विबलार्थं तु मद्बलेनोपयोक्ष्यति ।<br>
तदस्त्रशस्त्रमुख्यानि वृथा कुर्वन्तु नो मम ॥ ३,११.३५ ॥<br><br>
तथेति तत्प्रतिश्रुत्य विचार्य किमपि प्रभुः ।<br>
षष्टिवर्षसहस्राणि राज्यमस्मै ददौ पुनः ॥ ३,११.३६ ॥<br><br>
एतद्दृष्ट्वा तु चरितं धाता भण्डिति भण्डिति ।<br>
यदुवाच ततो नाम्ना भण्डो लोकेषु कथ्यते ॥ ३,११.३७ ॥<br><br>
इति दत्त्वा वरं तस्मै सर्वैर्मुनिगणैर्वृतः ।<br>
दत्त्वास्त्राणि च शस्त्राणि तत्रैवान्तरधाच्च सः ॥ ३,११.३८ ॥<br><br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने भण्डासुरप्रादुर्भावो नामैकादशोऽध्यायः
