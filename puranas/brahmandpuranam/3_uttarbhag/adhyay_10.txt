हयग्रीव उवाच<br>
अथ देवा महेन्द्राद्या विष्णुना प्रभविष्मुना ।<br>
अङ्गीकृता महाधीराः प्रमोदं परमं ययुः ॥ ३,१०.१ ॥<br><br>
मलकाद्यास्तु ते सर्वे दैत्या विष्णुपराङ्मुखाः ।<br>
संत्यक्ताश्च श्रिया देव्या भृशमुद्वेगमागताः ॥ ३,१०.२ ॥<br><br>
ततो जगृहिरे दैत्या धन्वन्तरिकरस्थितम् ।<br>
परमामृतसाराढ्यं कलशं कनकोद्भवम् ।<br>
अथासुराणां देवानामन्योन्यं कलहोऽभवत् ॥ ३,१०.३ ॥<br><br>
एतस्मिन्नन्तरे विष्णुः सर्वलोकैकरक्षकः ।<br>
सम्यगाराधयामासललितां स्वैक्यरूपिणीम् ॥ ३,१०.४ ॥<br><br>
सुराणामसुराणां च रणं वीक्ष्य सुदारुणम् ।<br>
ब्रह्मा निजपदं प्राप शंभुः कैलासमास्थितः ॥ ३,१०.५ ॥<br><br>
मलकं योधयामास दैत्यानामधिपं वृषा ।<br>
असुरैश्च सुराः सर्वे सांपरायमकुर्वत ॥ ३,१०.६ ॥<br><br>
भगवानपि योगीन्द्रः समाराध्य महेश्वरीम् ।<br>
तदेकध्यानयोगेन तद्रूपः समजायत ॥ ३,१०.७ ॥<br><br>
सर्वसंमोहिनी सा तु साक्षाच्छृङ्गारनायिका ।<br>
सर्वशृङ्गारवेषाढ्या सर्वाभरणभूषिता ॥ ३,१०.८ ॥<br><br>
सुराणामसुराणां च निवार्य रणमुल्वणम् ।<br>
मन्दस्मितेन दैतेयान्मोहयन्ती जगद ह ॥ ३,१०.९ ॥<br><br>
अलं युद्धेन किं शस्त्रेर्मर्मस्थानविभेदिभिः ।<br>
निष्ठुरैः किं वृथालापैः कण्ठशोषणहेतुभिः ॥ ३,१०.१० ॥<br><br>
अहमेवात्र मध्यस्था युष्माकं च दिवौकसाम् ।<br>
यूयं तथामी नितरामत्र हि क्लेशभागिनः ॥ ३,१०.११ ॥<br><br>
सर्वेषां सममेवाद्य दास्याम्यमृतमद्भुतम् ।<br>
मम हस्ते प्रदातव्यं सुधापात्रमनुत्तमम् ॥ ३,१०.१२ ॥<br><br>
इति तस्या वचः श्रुत्वा दैत्यास्तद्वाक्यमोहिताः ।<br>
पीयूषकलशं तस्यै ददुस्ते मुग्धचेतसः ॥ ३,१०.१३ ॥<br><br>
सा तत्पात्रं समादाय जगन्मोहनरूपिणी ।<br>
सुराणामसुराणां च वृथक्पङ्क्तिं चकार ह ॥ ३,१०.१४ ॥<br><br>
द्वयोः पङ्क्त्योश्च मध्यस्थास्तानुवाच सुरासुरान् ।<br>
तूष्णीं भवन्तु सर्वेऽपि क्रमशो दीयते मया ॥ ३,१०.१५ ॥<br><br>
तद्वाक्यमुररीचक्रुस्ते सर्वे समवायिनः ।<br>
सा तु संमोहिताश्लेषलोका दातुं प्रचक्रमे ॥ ३,१०.१६ ॥<br><br>
क्वणत्कनकदर्वीका क्वणन्मङ्गलकङ्कणा ।<br>
कमनीयविभूषाढ्या कला सा परमा बभौ ॥ ३,१०.१७ ॥<br><br>
वामे वामे करांभोजे सुधाकलशमुज्ज्वलम् ।<br>
सुधां तां देवतापङ्क्तौ पूर्वं दर्व्या तदादिशत् ॥ ३,१०.१८ ॥<br><br>
दिशन्ती क्रमशास्तत्र चन्द्रभास्करसूचितम् ।<br>
दर्वीकरेण चिच्छेद सैंहिकेयं तु मध्यगम् ।<br>
पीतामृतशिरोमात्रं तस्य व्योम जगाम च ॥ ३,१०.१९ ॥<br><br>
तं दृष्ट्वाप्यसुरास्तत्र तूष्णीमासन्विमोहिताः ।<br>
एवं क्रमेण तत्सर्वं विबुधेभ्यो वितीर्य सा ।<br>
असुराणां पुरः पात्रं सानिनाय तिरोदधे ॥ ३,१०.२० ॥<br><br>
रिक्तपात्रं तु तं दृष्ट्वा सर्वे दैतेयदानवाः ।<br>
उद्वेलं केवलं क्रोधं प्राप्ता युद्धचिकीर्षया ॥ ३,१०.२१ ॥<br><br>
इन्द्रादयः सुराः सर्वे सुधापानाद्बलोत्तराः ।<br>
दुर्वलैरसुरैः सार्धं समयुद्ध्यन्त सायुधाः ॥ ३,१०.२२ ॥<br><br>
ते विध्यमानाः शतशो दानवेन्द्राः सुरोत्तमैः ।<br>
दिगन्तान्कतिचिज्जग्मुः पातालं कतिचिद्ययुः ॥ ३,१०.२३ ॥<br><br>
दैत्यं मलकनामानं विजित्य विबुधेश्वरः ।<br>
आत्मीयां श्रियमाजह्रे श्रीकटाक्ष समीक्षितः ॥ ३,१०.२४ ॥<br><br>
पुनः सिंहासनं प्राप्य महेन्द्रः सुरसेवितः ।<br>
त्रैलोक्यं पालयामास पूर्ववत्पूर्वदेवजित् ॥ ३,१०.२५ ॥<br><br>
निर्भया निखिला देवास्त्रैलोक्ये सचराचरे ।<br>
यथाकामं चरन्ति स्म सर्वदा हृष्टचेतसः ॥ ३,१०.२६ ॥<br><br>
तदा तदखिलं दृष्ट्वा मोहिनीचरितं मुनिः ।<br>
विस्मितः कामचारी तु कैलासं नारदो गतः ॥ ३,१०.२७ ॥<br><br>
नन्दिना च कृतानुज्ञः प्रणम्य परमेश्वरम् ।<br>
तेन संभाव्यमानोऽसौ तुष्टो विष्टरमास्त सः ॥ ३,१०.२८ ॥<br><br>
आसनस्थं महादेवो मुनिं स्वेच्छाविहारिणम् ।<br>
पप्रच्छ पार्वतीजानिः स्वच्छस्फटिकसन्निभः ॥ ३,१०.२९ ॥<br><br>
भगवन्सर्ववृत्तज्ञ पवित्रीकृतविष्टर ।<br>
कलहप्रिय देवर्षे किं वृत्तं तत्र नाकिनाम् ॥ ३,१०.३० ॥<br><br>
सुराणामसुराणां वा विजयः समजायत ।<br>
किं वाप्यमृतवृत्तान्तं विष्णुना वापि किं कृतम् ॥ ३,१०.३१ ॥<br><br>
इति पृष्टो महेशेन नारदो मुनिसत्तमः ।<br>
उवाच विस्मयाविष्टः प्रसन्नवदनेक्षणः ॥ ३,१०.३२ ॥<br><br>
सर्वं जानासि भगवन्सर्वज्ञोऽसि यतस्ततः ।<br>
तथापि परिपृष्टेन मया तद्वक्ष्यतेऽधुना ॥ ३,१०.३३ ॥<br><br>
तादृशे समरे घोरे सति दैत्यदिवौकसाम् ।<br>
आदिनारायमः श्रीमान्मोहिनीरूपमादधे ॥ ३,१०.३४ ॥<br><br>
तामुदारविभूषाढ्यां मूर्तां शृङ्गारदेवताम् ।<br>
सुरासुराः समालोक्य विरताः समरोध्यमात् ॥ ३,१०.३५ ॥<br><br>
तन्मायामोहिता दैत्याः सुधापात्रं च याचिताः ।<br>
कृत्वा तामेव मध्यस्थामर्पयामासुरञ्जसा ॥ ३,१०.३६ ॥<br><br>
तदा देवी तदादाय मन्दस्मितमनोहरा ।<br>
देवेभ्य एव पीयूषमशेषं विततार सा ॥ ३,१०.३७ ॥<br><br>
तिरोहितामदृष्ट्वा तां दृष्ट्वा शून्यं च पात्रकम् ।<br>
ज्वलन्मन्युमुखा दैत्या युद्धाय पुनरुत्थिताः ॥ ३,१०.३८ ॥<br><br>
अमरैरमृतास्वादादत्युल्वणपराक्रमैः ।<br>
पराजिता महादैत्या नष्टाः पातालमभ्ययुः ॥ ३,१०.३९ ॥<br><br>
इमं वृत्तान्तमाकर्ण्य भवानीपतिख्ययः ।<br>
नारदं प्रेषयित्वाशु तदुक्तं सततं स्मरन् ॥ ३,१०.४० ॥<br><br>
अज्ञातः प्रमथैः सर्वैः स्कन्दनन्दिविनायकैः ।<br>
पार्वतीसहितो विष्णुमाजगाम सविस्मयः ॥ ३,१०.४१ ॥<br><br>
क्षीरोदतीरगं दृष्ट्वा सस्त्रीकं वृषवाहनम् ।<br>
भोगिभोगासनाद्विष्णुः समुत्थाय समागतः ॥ ३,१०.४२ ॥<br><br>
वाहनादवरुह्येशः पार्वत्या सहितः स्थितम् ।<br>
तं दृष्ट्वा शीघ्रमागत्य संपूज्यार्घ्यादितो मुदा ॥ ३,१०.४३ ॥<br><br>
सस्नेहं गाढमालिङ्ग्य भवानीपतिमच्युतः ।<br>
तदागमनकार्यं च पृष्टवान्विष्टरश्रवाः ॥ ३,१०.४४ ॥<br><br>
तमुवाच महादेवो भगवन्पुरुषोत्तम ।<br>
महायोगेश्वर श्रीमन्सर्वसौभाग्यसुन्दरम् ॥ ३,१०.४५ ॥<br><br>
सर्वसंमोहजनकमवाङ्मनसगोचरम् ।<br>
यद्रूपं भवतोपात्तं तन्मह्यं संप्रदर्शय ॥ ३,१०.४६ ॥<br><br>
द्रष्टुमिच्छामि ते रूपं शृङ्गारस्याधिदैवतम् ।<br>
अवश्यं दर्शनीयं मे त्वं हि प्रार्थितकामधृक् ॥ ३,१०.४७ ॥<br><br>
इति संप्रार्थितः शश्वन्महादेवेन तेन सः ।<br>
यद्ध्यानवैभवाल्लब्धं रूपमद्वैतमद्भुतम् ॥ ३,१०.४८ ॥<br><br>
तदेवानन्यमनसा ध्यात्वा किञ्चिद्विहस्य सः ।<br>
तथास्त्विति तिरोऽधत्त महायोगेश्वरो हरिः ॥ ३,१०.४९ ॥<br><br>
शर्वोऽपि सर्वतश्चक्षुर्मुहुर्व्यापारयन्क्वचित् ।<br>
अदृष्टपूर्वमाराममभिरामं व्यलोकयत् ॥ ३,१०.५० ॥<br><br>
विकसत्कुसुमश्रेणीविनोदिमधुपालिकम् ।<br>
चंपकस्तबकामोदसुरभीकृतदिक्तटम् ॥ ३,१०.५१ ॥<br><br>
माकन्दवृन्दमाध्वीकमाद्यदुल्लोलकोकिलम् ।<br>
अशोकमण्डलीकाण्डसताण्डवशिखण्डिकम् ॥ ३,१०.५२ ॥<br><br>
भृङ्गालिनवझङ्कारजितवल्लकिनिस्वनम् ।<br>
पाटलोदारसौरभ्यपाटलीकुसुमोज्ज्वलम् ॥ ३,१०.५३ ॥<br><br>
तमालतालहिन्तालकृतमालाविलासितम् ।<br>
पर्यन्तदीर्घिकादीर्घपङ्कजश्रीपरिष्कृतम् ॥ ३,१०.५४ ॥<br><br>
वातपातचलच्चारुपल्लवोत्फुल्लपुष्पकम् ।<br>
सन्तानप्रसवामोदसन्तानाधिकवासितम् ॥ ३,१०.५५ ॥<br><br>
तत्र सर्वत्र पुष्पाढ्ये सर्वलोकमनोहरे ।<br>
पारिजाततरोर्मूले कान्ता काचिददृश्यत ॥ ३,१०.५६ ॥<br><br>
बालार्कपाटलाकारा नवयौवनदर्पिता ।<br>
आकृष्टपद्मरागाभा चरणाब्जनखच्छदा ॥ ३,१०.५७ ॥<br><br>
यावकश्रीविनिक्षेपपादलौहित्यवाहिनी ।<br>
कलनिःस्वनमञ्जीरपदपद्ममनोहरा ॥ ३,१०.५८ ॥<br><br>
अनङ्गवीरतूणीरदर्पोन्मदनजङ्घिका ।<br>
करिशुण्डाकदलिकाकान्तितुल्योरुशोभिनी ॥ ३,१०.५९ ॥<br><br>
अरुणेन दुकूलेन सुस्पर्शेन तनीयसा ।<br>
अलङ्कृतनितंबाढ्या जघनाभोगभासुरा ॥ ३,१०.६० ॥<br><br>
नवमाणिक्यसन्नद्धहेमकाञ्जीविराजिता ।<br>
नतनाभिमहावर्त्तत्रिवल्यूर्मिप्रभाझरा ॥ ३,१०.६१ ॥<br><br>
स्तनकुड्मलहिन्दोलमुक्तादामशतावृता ।<br>
अतिपीवरवक्षोजभारभङ्गुरमध्यभूः ॥ ३,१०.६२ ॥<br><br>
शिरीषकोमलभुजा कङ्कणाङ्गदशालिनी ।<br>
सोर्मिकां गुलिमन्मृष्टशङ्खसुन्दरकन्धरा ॥ ३,१०.६३ ॥<br><br>
मुखदर्पणवृत्ताभचुबुकापाटलाघरा ।<br>
शुचिभिः पङ्क्तिभिः शुद्धैर्विद्यारूपैर्विभास्वरैः ॥ ३,१०.६४ ॥<br><br>
कुन्दकुड्मलसच्छायैर्दन्तैर्दर्शितचन्द्रिका ।<br>
स्थूलमौक्तिकसन्नद्धनासाभरणभासुरा ॥ ३,१०.६५ ॥<br><br>
केतकान्तर्द्दलद्रोणिदीर्घदीर्घविलोचना ।<br>
अर्धेन्दुतुलिताफाले सम्यक्कॢप्तालकच्छटा ॥ ३,१०.६६ ॥<br><br>
पालीवतंसमाणिक्यकुण्डलामण्डितश्रुतिः ।<br>
नवकर्पूरकस्तूरीरसामोदितवीटिका ॥ ३,१०.६७ ॥<br><br>
शरच्चरुनिशानाथमण्डलीमधुरानना ।<br>
स्फुरत्कस्तूरितिलका नीलकुन्तलसंहतिः ॥ ३,१०.६८ ॥<br><br>
सीमन्तरेखाविन्यस्तसिंदूरश्रेणिभासुरा ॥ ३,१०.६९ ॥<br><br>
स्फरच्चन्द्रकलोत्तंसमदलोलविलोचना ।<br>
सर्वशृङ्गारवेषाढ्या सर्वाभरणमण्डिता ॥ ३,१०.७० ॥<br><br>
तामिमां कन्दुकक्रीडालोलामालोलभूषणाम् ।<br>
दृष्ट्वा क्षिप्रमुमां त्यक्त्वा सोऽन्वधावदथेश्वरः ॥ ३,१०.७१ ॥<br><br>
उमापि तं समोवेक्ष्य धावन्तं चात्मनः प्रियम् ।<br>
स्वात्मानं स्वात्मर्सोन्दर्यं निन्दन्ती चातिविस्मिता ।<br>
तस्थाववाङ्मुखी तूष्णीं लज्जासूयासमन्विता ॥ ३,१०.७२ ॥<br><br>
गृहीत्वा कथमप्येनामालिलिग मुहुर्मुहुः ।<br>
उद्धूयोद्धूय साप्येवं धावति स्म सुदूरतः ॥ ३,१०.७३ ॥<br><br>
पुनर्गृहीत्वा तामीशः कामं कामवशीसृतः ।<br>
आश्र्लिष्टं चातिवेगेन तद्वीर्यं प्रच्युतं तदा ॥ ३,१०.७४ ॥<br><br>
ततः समुत्थितो देवो महाशास्ता महाबलः ।<br>
अनेककोटिदैत्येन्द्रगर्वनिर्वापणक्षमः ॥ ३,१०.७५ ॥<br><br>
तद्वीर्यबिन्दुसंस्पर्शात्सा भूमिस्तत्रतत्र च ।<br>
रजतस्वर्मवर्णाभूल्लक्षणाद्विन्ध्यमर्दन ॥ ३,१०.७६ ॥<br><br>
तथैवान्तर्दधे सापि देवता विश्वमोहिनी ।<br>
निवृत्तः स गिरीशोऽपि गिरिं गौरीसखो ययौ ॥ ३,१०.७७ ॥<br><br>
अथाद्भुतमिदं वक्ष्ये लोपामुद्रापते शृणु ।<br>
यन्न कस्यचिदाख्यातं ममैव त्दृदयेस्थितम् ॥ ३,१०.७८ ॥<br><br>
पुरा भण्डासुरो नाम सर्वदैत्यशिखामणिः ।<br>
पूर्वं देवान्बहुविधान्यः शास्ता स्वेच्छया पटुः ॥ ३,१०.७९ ॥<br><br>
विशुक्रं नाम दैतेयं वर्गसंरक्षणक्षमम् ।<br>
शुक्रतुल्यं विचारज्ञं दक्षांसेन ससर्ज सः ॥ ३,१०.८० ॥<br><br>
वामांसेन विषाङ्गं च सृष्टवान्दुष्टशेखरम् ।<br>
धूमिनीनामधेयां च भगिनीं भण्डदानवः ॥ ३,१०.८१ ॥<br><br>
भ्रातृभ्यामुग्रवीर्याभ्यां सहितो निहताहितः ।<br>
ब्रह्माण्डं खण्डयामास शौर्यवीर्यसमुच्छ्रितः ॥ ३,१०.८२ ॥<br><br>
ब्रह्मविष्णुमहेशाश्च तं दृष्ट्वा दीप्ततेजसम् ।<br>
पलायनपराः सद्यः स्वे स्वे धाम्नि सदावसन् ॥ ३,१०.८३ ॥<br><br>
तदानीमेव तद्बाहुमंमर्द्दन विमूर्च्छिताः ।<br>
श्वसितुं चापि पटवो नाभवन्नाकिनां गणाः ॥ ३,१०.८४ ॥<br><br>
केचित्पातालगर्भेषु केचिदंबुधिवारिषु ।<br>
केचिद्दिगन्तकोणेषु केचित्कुञ्जेषु भूभृताम् ॥ ३,१०.८५ ॥<br><br>
विलीना भृशवित्रस्तास्त्यक्तदारसुतस्त्रियः ।<br>
भ्रष्टाधिकारा ऋभवो विचेरुश्छन्नवेषकाः ॥ ३,१०.८६ ॥<br><br>
यक्षान्महोरगान्सिद्धान्साध्यान्समरदुर्मदान् ।<br>
ब्रह्माणं पद्मनाभं च रुद्रं वज्रिणमेव च ।<br>
मत्वा तृणायितान्सर्वांल्लोकान्भण्डः शशासह ॥ ३,१०.८७ ॥<br><br>
अथ भण्डासुरं हन्तुं त्रैलोक्यं चापि रक्षितुम् ।<br>
तृतीयमुदभूद्रूपं महायागानलान्मुने ॥ ३,१०.८८ ॥<br><br>
यद्रूपशालिनीमाहुर्ललिता परदेवताम् ।<br>
पाशाङ्कुशधनुर्वाणपरिष्कृतचतुर्भुजाम् ॥ ३,१०.८९ ॥<br><br>
सा देवी परम शक्तिः परब्रह्मस्वरूपिणी ।<br>
जघान भण्डदैत्येन्द्रं युद्धे युद्धविशारदा ॥ ३,१०.९० ॥<br><br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने मोहिनीप्रादुर्भावमलकासुरवधो नाम दशमोऽध्यायः<br>
समाप्तश्चोपोद्धातखण्डः ।
