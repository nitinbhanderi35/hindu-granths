<span style="font-size: 14pt; line-height: 200%"><br>
हयग्रीव उवाच<br>
अथ वापीत्रयादीनां कक्ष्याभेदान्प्रचक्ष्महे ।<br>
एषां श्रवणमात्रेण जायते श्रीमहोदयः ॥ ३,३५.१ ॥<br>
सहस्रस्तम्भशालस्यांतरमारुतयोजने ।<br>
मनो नाम महाशालः सर्वरत्नविचित्रितः ॥ ३,३५.२ ॥<br>
पूर्ववद्गोपुरद्वारकपाटार्गलसंयुतः ।<br>
तन्मध्यकक्ष्याभागस्तु सर्वाप्यमृतवापिका ॥ ३,३५.३ ॥<br>
यत्पीत्वा योगिनः सिद्धा वज्रकाया महाबलाः ।<br>
भवन्ति पुरुषाः प्राज्ञास्तदेव हि रसायनम् ॥ ३,३५.४ ॥<br>
वाप्याममृतमय्यां तु वर्तते तोयतां गतम् ।<br>
तद्गन्धाघ्राणमात्रेण सिद्धिकान्तापतिर्भवेत् ॥ ३,३५.५ ॥<br>
अस्पृशन्नपि विन्धयारे पुरुषः क्षीणकल्मषः ।<br>
उभयोः शालयोः पार्श्वे सुधावापीतटद्वये ॥ ३,३५.६ ॥<br>
अधक्रोशसमायामा अन्यास्सर्वाश्च वापिकाः ।<br>
चतुर्योजनदूरं तु तलं तस्या जलान्तरे ॥ ३,३५.७ ॥<br>
सोपानावलयस्तस्या नानारत्नविचित्रिताः ।<br>
स्वर्णवर्णा रत्नवर्णास्तस्यां हंसाश्च सारसाः ॥ ३,३५.८ ॥<br>
आस्फोट्यते तटद्वन्द्वतरङ्गैर्मन्दचञ्चलैः ।<br>
पक्षिणस्तज्जलं पीत्वा रसायनमयं नवम् ॥ ३,३५.९ ॥<br>
अजरामरतां प्राप्तास्तत्र विन्ध्यनिषूदन ।<br>
सदाकूजितलक्षेण तत्र कारण्डवद्विजाः ॥ ३,३५.१० ॥<br>
जपन्ति ललितादेव्या मन्त्रमेव महत्तरम् ।<br>
परितो वापिकाचक्रपरिवेषणभूयसा ॥ ३,३५.११ ॥<br>
न तत्र गन्तु मार्गोऽस्ति नौकावाहनमन्तरा ।<br>
आज्ञया केवलं तत्र मन्त्रिणी दण्डनाथयोः ।<br>
तारा नाम महाशक्तिर्वर्तते तोरणेश्वरी ॥ ३,३५.१२ ॥<br>
बह्व्यस्तत्रोत्पलश्यामास्तारायाः परिचारिकाः ।<br>
रत्ननौकासहस्रेण खेलन्त्यो सरसीजले ॥ ३,३५.१३ ॥<br>
अपरं पारमायान्ति पुनर्यान्ति परं तटम् ।<br>
वीणावेणुमृदङ्गादि वादयन्त्यो मुहुर्मुहुः ॥ ३,३५.१४ ॥<br>
कोटिशस्तत्र ताराया नाविक्यो नवयौवनाः ।<br>
मुहुर्गायन्ति नृत्यन्ति देव्याः पुण्यतमं यशः ॥ ३,३५.१५ ॥<br>
अरित्रपाणयः काश्चित्काश्चिच्छूगाम्बुपाणयः ।<br>
पिबन्त्यस्तत्सुधातोयं संचरन्त्यस्तरीशतैः ॥ ३,३५.१६ ॥<br>
तासां नौकावाहिकानां शक्तीनां श्यामलत्विषाम् ।<br>
प्रधानभूता तारांबा जलौघशमनक्षमा ॥ ३,३५.१७ ॥<br>
आज्ञां विना तयोस्तारा मन्त्रिणीदण्डधारयोः ।<br>
त्रिनेत्रस्यापि नो दत्ते वापिकांभसि सन्तरम् ॥ ३,३५.१८ ॥<br>
गायन्तीनां चलन्तीनां नौकाभिर्मणिचारुभिः ।<br>
महाराज्ञी महौदार्यं पतन्तीनां पदेपदे ॥ ३,३५.१९ ॥<br>
पिबन्तीनां मधु भृशं माणिक्यचषकोदरैः ।<br>
प्रतिनौकं मणिगृहे वसन्तीनां मनोहरे ॥ ३,३५.२० ॥<br>
तारातरणिशक्तीनां समवायोऽतिसुन्दरः ।<br>
काश्चिन्नौकाः सुवर्णाढ्याः काश्चिद्रत्नकृता मुने ॥ ३,३५.२१ ॥<br>
मकराकारमापन्नाः काश्चिन्नौका मृगाननाः ।<br>
काश्चित्सिंहासना नावः काश्चिद्दन्तावलाननाः ॥ ३,३५.२२ ॥<br>
इत्थं विचित्ररूपाभिर्नौङ्काभिः परिवेष्टिता ।<br>
तारांबामहतीं नौकामधिगम्य विराजते ॥ ३,३५.२३ ॥<br>
अनुलोमविलोमाभ्यां सञ्चारं वापिकाजले ।<br>
तन्वाना सततं तारा कक्ष्यामेनां हि रक्षति ॥ ३,३५.२४ ॥<br>
मनशालस्यान्तराले सप्तयोजनदूरतः ।<br>
बुद्धिशाल इति ख्यातश्चतुर्योजनमुच्छ्रितः ॥ ३,३५.२५ ॥<br>
तन्मध्यकक्ष्याभागेऽस्ति सर्वाप्यानन्दवापिका ।<br>
तत्र दिव्यं महामद्यं बकुलामोदमेदुरम् ।<br>
प्रतप्तकनकच्छायं तज्जलत्वेन वर्त्तते ॥ ३,३५.२६ ॥<br>
आनन्दवापिकागाधाः पूर्ववत्परिकीर्त्तिताः ।<br>
सोपानादिक्रमश्चैव पक्षिणास्तत्र पूर्ववत् ॥ ३,३५.२७ ॥<br>
तत्रत्यं सलिलं मद्यं पायम्पायं तटस्थिताः ।<br>
विहरन्ति मदोन्मत्ताः शक्तयो मदपाटलाः ॥ ३,३५.२८ ॥<br>
साक्षाच्च वारुणी देवी तत्र नौकाधिनायिका ।<br>
यां सुधामालिनीमाहुर्यामा हुरमृतेश्वरीम् ॥ ३,३५.२९ ॥<br>
सा तत्र मणिनौकास्थशक्तिसेनासमावृता ।<br>
ईषदालोकमात्रेण त्रैलोक्यमददायिनी ॥ ३,३५.३० ॥<br>
तरुणादित्य सङ्काश मदारक्तकपोलभूः ।<br>
पारिजातप्रसूनस्रक्परिवीतकचाचिता ॥ ३,३५.३१ ॥<br>
वहन्ती मदिरापूर्णं चषकं लोलदुत्पलम् ।<br>
पक्वं पिशितखण्डं च मणिपात्रे तथान्यके ॥ ३,३५.३२ ॥<br>
वारुणीतरणिश्रेणीनायिका तत्र राजते ।<br>
साप्याज्ञयैव सर्वेषां मन्त्रिणीदण्डनाथयोः ।<br>
ददाति वापीतरणं त्रिनेत्रस्यापि नान्यथा ॥ ३,३५.३३ ॥<br>
अथ बुद्धिमहाशालान्तरे मारुतयोजने ।<br>
अहङ्कारमहाशालः पूर्ववद्गोपुरान्वितः ॥ ३,३५.३४ ॥<br>
तयोस्तु शालयोर्मध्ये कक्ष्याभूरखिला मुने ।<br>
विमर्शवापिका नाम सौषुम्णामृतरूपिणी ॥ ३,३५.३५ ॥<br>
तन्महायोगिनामन्तर्मनो मारुतपूरितम् ।<br>
सुषुम्णदण्डविवरे जागर्ति परमामृतम् ॥ ३,३५.३६ ॥<br>
तदेव तस्याः सलिलं वापिकायास्तपोधन ।<br>
पूर्ववत्तटसोपानपक्षिनौका हि ताः स्मृताः ॥ ३,३५.३७ ॥<br>
तत्र नौकेश्वरी देवी क्लरुकुल्लेतिविश्रुता ।<br>
तमालश्यामलाकारा श्यामकञ्चुकधारिणी ॥ ३,३५.३८ ॥<br>
नौकेश्वरीभिरन्याभिस्स्वसमानाभिरावृता ।<br>
रत्नारित्रकरा नित्यमुल्लसन्मदमांसला ॥ ३,३५.३९ ॥<br>
परितो भ्राम्यति मुने मणिनौकाधिरोहिणी ।<br>
वापिका पयसागाधा पूर्ववत्परिकीर्तिता ॥ ३,३५.४० ॥<br>
अहङ्कारस्य शालस्यान्तरे मारुतयोजने ।<br>
सूर्यबिंबमहाशालश्चतुर्योजन मुच्छ्रितः ॥ ३,३५.४१ ॥<br>
सूर्यस्यापि महानासीद्यदभूदरुणोदयः ।<br>
तन्मध्यकक्ष्या वसुधा खचिता कुरविन्दकैः ॥ ३,३५.४२ ॥<br>
तत्र बालातपोद्गारे ललिता परमेश्वरी ।<br>
अतितीव्रतपस्तप्त्वा सूर्योऽलभत तां द्युतिम् ॥ ३,३५.४३ ॥<br>
ग्रहराशिगणाः सर्वे नक्षत्राण्यपि तारकाः ।<br>
तेऽत्रेव हि तपस्तप्त्वा लोकभासकतां गताः ॥ ३,३५.४४ ॥<br>
मार्तण्डभैरवस्तत्र भिन्नो द्वादशधा मुने ।<br>
शक्तिभिस्तैजसीभिश्च कोटिसंख्याभिरन्वितः ३५.४५ ।<br>
महाप्रकाशरूपश्च मदारुणविलोचनः ।<br>
कङ्कोलितरुखण्डेषु नित्यं क्रीडारसोत्सुकः ।<br>
वर्तते विन्ध्यदर्पारे पारे यस्तन्मयस्थितः ॥ ३,३५.४६ ॥<br>
महाप्रकाशनाम्रास्ति तस्य शक्तिर्महीयसी ।<br>
चक्षुष्मत्यपराशक्तिश्छाया देवी परा स्मृता ॥ ३,३५.४७ ॥<br>
इत्थं तिसृभि रिष्टाभिः शक्तिभिः परिवारितः ।<br>
ललिताया महेशान्याः सदा विद्या हृदा जपन् ॥ ३,३५.४८ ॥<br>
तद्भक्तानामिन्द्रियाणि भास्वराणि प्रकाशयन् ।<br>
बहिरन्तस्तमोजालं समूलमवमर्दयन् ॥ ३,३५.४९ ॥<br>
तत्र बालातपोद्गारे भाति मार्तण्डभैरवः ।<br>
सूर्यबिम्बमहाशालान्तरे मारुतयोजने ॥ ३,३५.५० ॥<br>
चन्द्रबिम्बमयः शालश्चतुर्योजनमुच्छ्रितः ।<br>
पूर्ववद्गोपुरद्वारकपाटार्गलसंयुतः ॥ ३,३५.५१ ॥<br>
तन्मध्यभूः समस्तापि चन्द्रिकाद्वारमुच्यते ॥ ३,३५.५२ ॥<br>
तत्रैव चन्द्रिकाद्वारे तपस्तप्त्वा सुदारुणम् ।<br>
अत्रिनेत्रसमुत्पन्नश्चन्द्रमाः कान्तिमाययौ ॥ ३,३५.५३ ॥<br>
अत्र श्रीसोमनाथाख्यो वर्तते निर्मलाकृतिः ।<br>
देवस्त्रलोक्यतिमिरध्वंसी संसारवर्तकः ॥ ३,३५.५४ ॥<br>
पिबञ्च षकसम्पूर्णं निर्मलं चन्द्रिकामृतम् ।<br>
सप्तविंशतिनक्षत्रशक्तिभिः परिवारितः ॥ ३,३५.५५ ॥<br>
सदा पूर्णनिजाकारो निष्कलङ्को निजाकृतिः ।<br>
तत्रैव चन्द्रिकाद्वारे वर्तते भगवाञ्छशी ॥ ३,३५.५६ ॥<br>
ललिताया जपैध्यानैः स्तोत्रैः पूजाशतैरपि ।<br>
अश्विन्यादियुतस्तत्र कालं नयति चन्द्रमाः ॥ ३,३५.५७ ॥<br>
अन्याश्च शक्तयस्तारानामधेयाः सहस्रशः ।<br>
सन्ति तस्यैव निकटे सा कक्षा तत्प्र पूरिता ॥ ३,३५.५८ ॥<br>
अथ चन्द्रस्य शालस्यान्तरे मारुतयोजने ।<br>
शृङ्गारो नाम शालोऽस्ति चतुर्योजनमुच्छ्रितः ॥ ३,३५.५९ ॥<br>
शृङ्गारागाररूपैस्तु कौस्तुभैरिव निर्मितः ।<br>
महाशृङ्गारपरिखा तन्मध्ये वसुधाखिला ॥ ३,३५.६० ॥<br>
परिखावलये तत्र शृङ्गाररसपूरिते ।<br>
शृङ्गारशक्तयः सन्ति नानाभूषणभासुराः ॥ ३,३५.६१ ॥<br>
तत्र नौकासहस्रेण संचरन्त्यो मदोद्धताः ।<br>
उपासते सदा सत्तं नौकास्थं कुसुमायुधम् ॥ ३,३५.६२ ॥<br>
स तु संमोहयत्येव विश्वं सम्मोहनादिभिः ।<br>
विशिखैरखिलांल्लोकांल्ललिताज्ञावशंवदः ॥ ३,३५.६३ ॥<br>
तत्प्रभावेण संमूढा महापद्माटवीस्थलम् ।<br>
वनितुं शुद्धवेषाश्च ललिताभक्तिनिर्भराः ।<br>
सावधानेन मनसा यान्ति पद्माटदीस्थलम् ॥ ३,३५.६४ ॥<br>
न गन्तुं पारयत्येव सुरसिद्धनराः सुराः ।<br>
ब्रह्मविष्णुमहेशास्तु शुद्धचित्ताः स्वभावतः ।<br>
तदाज्ञया परं यान्ति महापद्माटवीस्थलम् ॥ ३,३५.६५ ॥<br>
संसारिणश्च रागान्धाबहुसंकल्पकल्पनाः ।<br>
महाकुलाश्च पुरुषा विकल्पज्ञानधूसराः ॥ ३,३५.६६ ॥<br>
प्रभूतरागगहनाः प्रौढव्यामोहदायिनीम् ।<br>
महाशृङ्गारपरिखान्तरितुं न विचक्षणाः ॥ ३,३५.६७ ॥<br>
यस्मादजेयसैन्दर्यस्त्रैलोक्यजनमोहनः ।<br>
महाशृङ्गारपरिखाधिकारी वर्तते स्मरः ॥ ३,३५.६८ ॥<br>
तस्य सर्वमतिक्रम्य महतामपि मोहनम् ।<br>
महापद्माटवीं गन्तुं न कोऽपि भवति क्षमः ॥ ३,३५.६९ ॥<br>
अथ शृङ्गारशालस्यान्तराले सप्तयोजने ।<br>
चिन्तामणिगृहं नाम चक्रराजमहालयः ॥ ३,३५.७० ॥<br>
तन्मध्यभूः समस्तापि परितो रत्नभूषिता ।<br>
महापद्माटवी नाम सर्वसौभाग्यदायिनी ॥ ३,३५.७१ ॥<br>
शृङ्गाराख्यामहाकालपर्यन्तं गोपुरं मुने ।<br>
चतुर्दिक्ष्वप्येवमेव गोपुराणां व्यवस्थितिः ॥ ३,३५.७२ ॥<br>
सर्वदिक्षु तदुक्तानि गोपुराणिशतं मुने ।<br>
शालास्तु विंशतिः प्रोक्ताः पञ्चसंख्याधिकाः शुभाः ॥ ३,३५.७३ ॥<br>
सर्वेषामपि शालानां मूलं योजनसंमितम् ।<br>
पद्माटवीस्थलं वक्ष्ये सावधानो मुने शृणु ॥ ३,३५.७४ ॥<br>
समस्तरत्नखचिते तत्र षड्योजनान्तरे ।<br>
परितस्थलपद्मानि महाकाण्डानि संति वै ॥ ३,३५.७५ ॥<br>
काण्डास्तु योजनायामा मृदुभिः कण्टकैर्वृताः ।<br>
पत्राणि तालदशकमात्रायामानि संति वै ॥ ३,३५.७६ ॥<br>
केसराश्च सरोजानां पञ्चतालसमायताः ।<br>
दशतालसमुन्नम्रः कर्णिकाः परिकीर्तिताः ॥ ३,३५.७७ ॥<br>
अत्यन्तकोमलान्यत्र सदा विकसितानि च ।<br>
नवसौरभहृद्यानि विशङ्कटदलानि च ।<br>
बहुशः संति पद्मानि कोटीनामपि कोटिशः ॥ ३,३५.७८ ॥<br>
महापद्माटवीकक्ष्यापूर्वभागे घटोद्भव ।<br>
क्रोशोन्नतो वह्निरूपो वर्तुलाकारसंस्थितः ॥ ३,३५.७९ ॥<br>
अर्द्धयोजनविस्तारः कलाभिर्दशभिर्युतः ।<br>
अर्घ्यपात्रमहाधारो वर्तते कुम्भसम्भव ॥ ३,३५.८० ॥<br>
तदाधारस्य परितः शक्तयो दीप्तविग्रहाः ।<br>
धूम्रार्चिःप्रमुखा भान्ति कला दश विभावसोः ॥ ३,३५.८१ ॥<br>
दीप्ततारुण्यलक्ष्मीका नानालङ्कारभूषिताः ।<br>
आधाररूपं श्रीमन्तं भगवन्तं हविर्भुजम् ।<br>
परिष्वज्यैव परितो वर्तन्ते मन्मथालसाः ॥ ३,३५.८२ ॥<br>
धूम्रार्चिरुष्णा ज्वलिनी ज्वालिनी विस्फुलिङ्गिनी ।<br>
सुश्रीःसुरूपा कपिला हव्यकव्यवहेतिच ।<br>
एता दशकलाः प्रोक्ता वह्नेराधाररूपिणः ॥ ३,३५.८३ ॥<br>
तत्राधारे स्थितो देवः पात्ररूपं समाश्रितः ।<br>
सूर्यस्त्रिलोकीतिमिरप्रध्वंसप्रथितोदयः ॥ ३,३५.८४ ॥<br>
सूर्यात्मकं तु तत्पात्रं सार्द्धयोजनमुन्नतम् ।<br>
योजनायामविस्तारं महाज्योतिः प्रकाशितम् ॥ ३,३५.८५ ॥<br>
तत्पात्रात्परितः सक्तवपुषः पुत्रिका इव ।<br>
वर्तन्ते द्वादश कला अतिभास्वररोचिषः ॥ ३,३५.८६ ॥<br>
तपिनी तापिनी धूम्रा मरीचिर्ज्वलिनी रुचिः ।<br>
सुषुम्णा भोगदा विश्वा बोधिनी धारिणी क्षमा ॥ ३,३५.८७ ॥<br>
तस्मिन्पात्रे परानन्दकारणं परमामृतम् ।<br>
सर्वौंषधि रसाढ्यं च हृद्यसौरभसंयुतम् ॥ ३,३५.८८ ॥<br>
नीलोत्पलैश्च कह्लारैरम्लानैरतिसौरभैः ।<br>
वास्यमानं सदा हृद्यं शीतलं लघु निर्मलम् ॥ ३,३५.८९ ॥<br>
चलद्वीचिशतोदारं ललिताभ्यर्चनोचितम् ।<br>
सदा शब्दायमानं च भासतेऽर्चनकारणम् ॥ ३,३५.९० ॥<br>
तदर्घ्यममृतं प्रोक्तं निशाकरकलामयम् ।<br>
तस्मिंस्तनीयसीर्नौका मणिकॢप्ताः समास्थिताः ।<br>
निशाकरकला हृद्याः क्रीडन्ति नवयौवनाः ॥ ३,३५.९१ ॥<br>
अमृता मानदा पूष्णा तुष्टिः पुष्टी रतिर्धृतिः ।<br>
शशिनी चन्द्रिका कान्तिर्ज्योत्स्ना श्रीः प्रीतिरङ्गदा ॥ ३,३५.९२ ॥<br>
पूर्णा पूर्णामृता चेति कलाः पीयूष रोचिषः ।<br>
नवयौवनसंपूर्णाः सदा प्रहसिताननाः ॥ ३,३५.९३ ॥<br>
पुष्टिर्ऋद्धिः स्थितिर्मेधा कान्तिर्लक्ष्मीर्द्युतिर्धृतिः ।<br>
जरा सिद्धिरिति प्रोक्ताः क्रीडन्ति ब्रह्मणः कलाः ॥ ३,३५.९४ ॥<br>
स्थितिश्च पालिनी शान्तिश्चेश्वरी ततिकामिके ।<br>
वरदाह्लादिनी प्रीतिर्दीर्घा चेति हरेः कलाः ॥ ३,३५.९५ ॥<br>
तीक्ष्णा रौद्री भया निद्रा तन्द्रा क्षुत्क्रोधिनी त्रपा ।<br>
उत्कारी मृत्युरप्येता रोद्ध्र्यस्तत्र स्थिताः कलाः ॥ ३,३५.९६ ॥<br>
ईश्वरस्य कलाः पीताः श्वेताश्चैवारुणाः सिताः ।<br>
चतस्र एव प्रोक्तास्तु शङ्करस्य कला अथ ॥ ३,३५.९७ ॥<br>
निवृत्तिश्च प्रतिष्ठा च विद्या शान्तिस्तथैव च ।<br>
इन्दिरा दीपिका चैव रेचिका चैव मोचिका ॥ ३,३५.९८ ॥<br>
परा सूक्ष्मा च विन्ध्यारे तथा सूक्ष्मामृता कला ।<br>
ज्ञानामृता व्याधिनी च व्यापिनी व्योमरूपिका ।<br>
एताः षोडश संप्रोक्तास्तत्र क्रीडन्ति शक्तयः ॥ ३,३५.९९ ॥<br>
रुद्रनौकासमारूढास्ततश्चेतश्च चञ्चलाः ।<br>
शक्तिरुपेण खेलन्ति तत्र विद्याः सहस्रशः ॥ ३,३५.१०० ॥<br>
अर्घ्यसंशोधनार्थाय कल्पिताः परमेष्ठिना ।<br>
तदर्घ्यममृतं पीत्वा सदा माद्यन्ति शक्तयः ॥ ३,३५.१०१ ॥<br>
महापद्माटवीवासा महाचक्रस्थिता अपि ।<br>
मुहुर्मुहुर्नवनवं मुहुस्चाबद्धसौरभम् ॥ ३,३५.१०२ ॥<br>
रत्नकुम्भसहस्रैश्च सुवर्णघटकोटिभिः ।<br>
आपूर्यापूर्य सततं तदर्घ्यममृतं महत् ॥ ३,३५.१०३ ॥<br>
चिन्तामणिगृहस्थानां परिचारकशक्तयः ।<br>
अणिमादिकशक्तीनामर्घ्ययन्ति मदोद्धताः ॥ ३,३५.१०४ ॥<br>
महापद्माटवीकक्ष्यापूर्वभागेऽर्घ्यकल्पनम् ।<br>
इत्थ समीरितं पश्चात्तत्रान्यदपि कथ्यते ॥ ३,३५.१०५ ॥<br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने महापद्माटव्यार्घ्यस्थापनकथनं नाम पञ्चत्रिंशोऽध्यायः<br>
</span>
