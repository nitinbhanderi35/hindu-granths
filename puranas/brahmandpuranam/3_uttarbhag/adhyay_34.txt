<span style="font-size: 14pt; line-height: 200%"><br>
अगस्त्य उवाच<br>
षोडशावरणं चक्रं किं तद्रुद्राधिदैवतम् ।<br>
तत्र स्थिताश्च रुद्राः के केन नाम्ना प्रकीर्तिताः ॥ ३,३४.१ ॥<br>
केष्वावरणबिंबेषु किन्नामानो वसंति ते ।<br>
यौगिकं रौढिकं नाम तेषां ब्रूहि कृपानिधे ॥ ३,३४.२ ॥<br>
हयग्रीव उवाच<br>
तत्र रुद्रालयः प्रोक्तो मुक्ताजालकनिर्मितः ।<br>
पञ्चयोजनविस्तारस्तत्संख्यायामशोभितः ॥ ३,३४.३ ॥<br>
षोडशावरणैर्युक्तो मध्यपीठमनोहरः ।<br>
मध्यपीठे महारुद्रो ज्वलन्मन्युस्त्रिलोचनः ॥ ३,३४.४ ॥<br>
सज्जकार्मुकहस्तश्च सर्वदा वर्तते मुने ।<br>
त्रिकोणे कथिता रुद्रास्त्रय एव घटोद्भव ॥ ३,३४.५ ॥<br>
<sup id="cite_ref-1" class="reference"><a href="#cite_note-1">[१]</a></sup>हिरण्यबाहुः सेनानीर्दिशांपतिरथापरः ॥ ३,३४.६ ॥<br>
वृक्षाश्च हरिकेशाश्च तथा पशुपतिः परः ।<br>
शष्पिञ्जरस्त्विषीमांश्च पथीनां पतिरेव च ॥ ३,३४.७ ॥<br>
एते षट्कोणगाः किं च बभ्रुशास्त्वष्टकोणके ।<br>
विव्याध्यन्नपतिश्चैव हरिकेशोपवीतिनौ ॥ ३,३४.८ ॥<br>
पुष्टानां पतिरप्यन्यो भवो हेतिस्तथैव च ।<br>
दशपत्रे त्वावरणे प्रथमो जगतां पतिः ॥ ३,३४.९ ॥<br>
रुद्रातताविनौ क्षेत्रपतिः सूतस्तथापरः ।<br>
अहं त्वन्यो वनपती रोहितः स्थपतिस्तथा ॥ ३,३४.१० ॥<br>
वृक्षाणां पतिरप्यन्यश्चैते सज्जशरासनाः ।<br>
मन्त्री च वाणिजश्चैव तथा कक्षपतिः परः ॥ ३,३४.११ ॥<br>
भवन्तिस्तु चतुर्थः स्यात्पञ्चमो वारिवस्ततः ।<br>
ओषधीनां पतिश्चैव षष्ठः कलशसंभव ॥ ३,३४.१२ ॥<br>
उच्चैर्घोषाक्रन्दयन्तौ पतीनां च पतिस्तथा ।<br>
कृत्स्नवीतश्च धावंश्च सत्त्वानां पतिरेव च ॥ ३,३४.१३ ॥<br>
एते द्वादश पत्रस्थाः पञ्चमावरणस्थिताः ।<br>
सहमानश्च निर्व्याधिरव्याधीनां पतिस्तथा ॥ ३,३४.१४ ॥<br>
ककुभश्च निषङ्गी च स्तेनानां च पतिस्तथा ।<br>
निचेरुश्चेति विज्ञेयाः षष्ठावरणदेवताः ॥ ३,३४.१५ ॥<br>
अधः परिचरोऽरण्यः पतिः किं च सृकाविषः ।<br>
जिघांसंतो मुष्णतां च पतयः कुंभसंभव ॥ ३,३४.१६ ॥<br>
असीमन्तश्च सुप्राज्ञस्तथा नक्तञ्चरो मुने ।<br>
प्रकृतीनां पतिश्चैव उष्णीषी च गिरेश्चरः ॥ ३,३४.१७ ॥<br>
कुलुञ्चानां पतिश्चैवेषुमन्तः कलशोद्भव ।<br>
धन्वाविदश्चातन्वानप्रतिपूर्वदधानकाः ॥ ३,३४.१८ ॥<br>
आयच्छतः षोडशैते षोडशारनिवासिनः ।<br>
विसृजन्तस्तथास्यन्तो विध्यन्तश्चापि सिंधुप ॥ ३,३४.१९ ॥<br>
आसीनाश्च शयानाश्च यन्तो जाग्रत एव च ।<br>
तिष्ठन्तश्चैव धावन्तः सभ्याश्चैव समाधिपाः ॥ ३,३४.२० ॥<br>
अश्वाश्चैवाश्वपतय अव्याधिन्यस्तथैव च ।<br>
विविध्यन्तो गणाध्यक्षा बृहन्तो विन्ध्यमर्द्दन ॥ ३,३४.२१ ॥<br>
गृत्सश्चाष्टादशविधा देवता अष्टमावृतौ ।<br>
अथ गृत्साधिपतयो व्राता व्राताधिपास्तथा ॥ ३,३४.२२ ॥<br>
गणाश्च गणपाश्चैव विश्वरूपा विरूपकाः ।<br>
महान्तः क्षुल्लकाश्चैव रथिनश्चारथाः परे ॥ ३,३४.२३ ॥<br>
रथाश्च रथपत्त्याख्याः सेनाः सेनान्य एव च ।<br>
क्षत्तारः संग्रहीतारस्तक्षाणो रथकारकाः ॥ ३,३४.२४ ॥<br>
कुलालश्चेति रुद्रास्ते नवमावृतिदेवताः ।<br>
कर्माराश्चैव पुञ्जिष्ठा निषादाश्चेषुकृद्गणाः ॥ ३,३४.२५ ॥<br>
धन्वकारा मृगयवः श्वनयः श्वान एव च ।<br>
अश्वाश्चैवश्वपतयो भवो रुद्रो घटोद्भव ॥ ३,३४.२६ ॥<br>
शर्वः पशुपतिर्नीलग्रीवश्च शितिकण्ठकः ।<br>
कपर्दी व्युप्तकेशश्च सहस्राक्षस्तथापरः ॥ ३,३४.२७ ॥<br>
शतधन्वा च गिरिशः शिपिविष्टश्च कुंभज ।<br>
मीढुष्टम इति प्रोक्ता रुद्रा दशमशालगाः ॥ ३,३४.२८ ॥<br>
अथैकादशचक्रस्था इषुमद्ध्रस्ववामनाः ।<br>
बृहंश्च वर्षीयांश्चैव वृद्धः समृद्धिना सह ॥ ३,३४.२९ ॥<br>
अग्र्यः प्रथम आशुश्चाजिरोन्यः शीघ्रशिभ्यकौ ।<br>
उर्म्यावस्वन्यरुद्रौ च स्रोतस्यो दिव्य एव च ॥ ३,३४.३० ॥<br>
ज्येष्ठश्चैव कनिष्ठश्च पूर्वजावरजौ तथा ।<br>
मध्यमश्चावगम्यश्च जघन्यश्च घटोद्भव ॥ ३,३४.३१ ॥<br>
चतुर्विंशतिराख्याता एते रुद्रा महाबलाः ।<br>
अथ बुध्न्यः सोम्यरुद्रः प्रतिसर्पकयाम्यकौ ॥ ३,३४.३२ ॥<br>
क्षेम्योवोचवखल्यश्च ततः श्लोक्यावसान्यकौ ।<br>
वन्यः कक्ष्यः श्रवश्चैव ततोऽन्यस्तु प्रतिश्रवः ॥ ३,३४.३३ ॥<br>
आशुषेणश्चाशुरथः शूरश्च तपसां निधे ।<br>
अवभिन्दश्च वर्मी च वरूथी बिल्मिना सह ॥ ३,३४.३४ ॥<br>
कवची च श्रुतश्चैव सेनो दुन्दुभ्य एव च ।<br>
आहनन्यश्च धृष्णुश्च ते च षड्विंशतिः स्मृताः ।<br>
द्वादशावरणस्थास्ते महाकाया महाबलाः ॥ ३,३४.३५ ॥<br>
प्रभृशाश्चैव दूताश्च प्रहिताश्च निषङ्गिणः ।<br>
अन्यस्त्विषुधिमानन्यस्तक्ष्णेषुश्च तथा युधि ॥ ३,३४.३६ ॥<br>
स्वायुधश्च सुधन्वा च स्तुत्यः पथ्यश्च कुंभज ।<br>
काप्यो नाट्यस्तथा सूधः सरस्यो विन्ध्यमर्दन ॥ ३,३४.३७ ॥<br>
ततश्चान्यो नाधमानो वेशन्तः कुप्य एव च ।<br>
अवधवर्ष्योऽवर्ष्यश्च मेध्यो विद्युत्य एव च ॥ ३,३४.३८ ॥<br>
इध्र्यातप्यौ तथा वात्यौ रेष्म्यश्चैव तथापरः ।<br>
वास्तव्यो वास्तुपश्चैव सोमश्चेति महाबलाः ॥ ३,३४.३९ ॥<br>
त्रयोदशावरणगाञ्छृणु रुद्रांश्च तान्मुने ।<br>
रुद्रस्ताम्रारुणः शङ्गस्तथा पशुपतिर्मुने ॥ ३,३४.४० ॥<br>
उग्रो भीमस्तथैवाग्रे वधदूरेवधावपि ।<br>
हन्ता चैव हनीयांश्च वृषश्च हरिकेशकः ॥ ३,३४.४१ ॥<br>
तारः शंभुर्मयोभूश्च शङ्करश्च मयस्करः ।<br>
शिवः शिवतरश्चैव तीर्थ्यः कुल्यस्तथैव च ।<br>
पार्योऽपार्यः प्रतरणस्तथा चोत्तरणो मुने ॥ ३,३४.४२ ॥<br>
आतर्यश्च तथा लभ्यः षष्ठः फेन्यस्तथैव च ।<br>
चतुर्दशावरणके कथिता रुद्रदेवताः ॥ ३,३४.४३ ॥<br>
सिकत्यश्च प्रवाह्यश्च तथेरिण्यस्तपोनिधे ।<br>
प्रपथ्यः किंशिलश्चैव क्षयणस्तदनन्तरम् ॥ ३,३४.४४ ॥<br>
कपर्दी च पुलस्त्यंश्च गोष्ठ्यो गृह्यस्तथैव च ।<br>
तल्प्यो गेह्यस्तथा काट्यो गह्वरेष्ठोरुदीपकः ॥ ३,३४.४५ ॥<br>
निवेष्ट्यश्चापि पान्तव्यो रथन्यः शुक्य एव च ।<br>
हरीत्यलोथा लोप्याश्च उर्य्यसूर्म्यै तथा मुने ॥ ३,३४.४६ ॥<br>
पयेयश्च पर्णशश्च तथा वगुरमाणकः ।<br>
अभिघ्ननाशिदुश्चैव प्रखिदन् किरिकास्तथा ॥ ३,३४.४७ ॥<br>
देवानां हृदयश्चैव द्वात्रिंशद्रुद्रदेवताः ।<br>
वर्तते सायुधाः प्राज्ञ नित्यं पञ्चादशावृतौ ॥ ३,३४.४८ ॥<br>
षोडशे त्वावरणके पूर्वादिद्वारवर्तिनः ।<br>
विक्षिणत्काविचिन्वत्कास्तथा निर्हतनामकाः ॥ ३,३४.४९ ॥<br>
आमीवक्ताश्च निष्टप्ता महारुद्रमुपासते ।<br>
इति षोडशशालेषु स्थितै रुद्रैः सहस्रशः ॥ ३,३४.५० ॥<br>
सेवितस्तु महारुद्रो ललिताज्ञाप्रवर्तकः ।<br>
वर्तंते जगतामृद्ध्यै मुक्ताशालेशकोणके ॥ ३,३४.५१ ॥<br>
शतरुद्रियसंख्याता एते रुद्रा महाबलाः ।<br>
ललिताभक्तिसम्पन्नान्पालयन्ति दिवानिशम् ।<br>
अभक्तांल्ललितादेव्याः प्रत्यूहैर्योजयन्त्यमी ॥ ३,३४.५२ ॥<br>
इत्थं शक्रादिदिक्पाला मुक्ताशालं समाश्रिताः ।<br>
ललितापरमेश्वर्याः सेवामेव वितन्वते ॥ ३,३४.५३ ॥<br>
अथ मुक्ताख्यशालस्यान्तरे मारुतयोजने ।<br>
शालो मारकताभिख्यश्चतुर्योजनमुच्छ्रितः ॥ ३,३४.५४ ॥<br>
पूर्ववद्गोपुरादीनां संस्थानैश्च सुशोभितः ।<br>
तत्र श्रीदण्डनाथाया दहनादिविदिग्गताः ॥ ३,३४.५५ ॥<br>
चत्वारो निलयाः प्रोक्ता मन्त्रिणीगृहविस्तराः ।<br>
गीतिचक्ररथेन्द्रस्य याः पर्वाणि समाश्रिताः ॥ ३,३४.५६ ॥<br>
भण्डासुरमहायुद्धे ता देव्यस्तत्र जाग्रति ।<br>
सर्वाः स्थल्यो मरकतश्रेणिभिः खचिताः शुभाः ॥ ३,३४.५७ ॥<br>
हेमतालवनाढ्याश्च सर्ववस्तुसमाकुलाः ।<br>
तत्र देव्यः समस्ताश्च दण्डनाथासमश्रियः ॥ ३,३४.५८ ॥<br>
हलोद्धर्णहलाद्धर्णमुसलाः सञ्चरन्त्यपि ।<br>
संख्यातीतास्तालवृक्षा नवस्वर्णविचित्रिताः ॥ ३,३४.५९ ॥<br>
योजनायतकाण्डाश्च दलैर्युक्ता विशङ्कटैः ।<br>
हेमत्वचोऽतिसुस्निग्धाः सच्छायाः फलभङ्गुराः ॥ ३,३४.६० ॥<br>
आमूलाग्रं लम्बमानास्ताला हालाघटाकुलाः ।<br>
वर्तन्ते दण्डनाथायाः प्रीत्यर्थं शिल्पिभिः कृताः ॥ ३,३४.६१ ॥<br>
तं च तालरसापूरं पीत्वापीत्वा मदाकुलाः ।<br>
जृंभिण्याद्याश्चक्रदेव्यो हेतुकाद्याश्च भैरवाः ॥ ३,३४.६२ ॥<br>
सप्तनिग्रहदेव्यश्च नृत्यन्ति मदविह्वलाः ।<br>
चतुर्विदिक्षु दण्डिन्या यत्रयत्र महादृशः ॥ ३,३४.६३ ॥<br>
तत्र पूर्वादिदिग्भागे देवीसदृशवर्चसः ।<br>
उन्मत्तभैरवी चैव स्वप्नेशी सर्वतोदिशम् ॥ ३,३४.६४ ॥<br>
निवासो दण्डनाथायाः केवलं त्वाभिमानिकः ।<br>
तस्यास्तु सेवावासोऽन्यो महापद्माटवीस्थले ।<br>
तत्कक्षातिदवीयस्त्वान्सेवार्थं तत्र तद्गृहः ॥ ३,३४.६५ ॥<br>
अथो मरकताकारे शाले तत्सप्तयोजने ।<br>
प्राकारो विद्रुमाकारः प्रातरर्यमपाटलः ॥ ३,३४.६६ ॥<br>
तत्र स्थलास्तु सकला विद्रुमैरेव निर्मिताः ।<br>
तद्वद्विद्रुमसंकाशो ब्रह्मा नलिनविष्टरः ॥ ३,३४.६७ ॥<br>
ब्रह्मलोकात्समागत्य सार्द्धं सर्वैर्मुनीश्वरैः ।<br>
सदा श्रीललितादेव्याः सेवनार्थमतन्द्रितः ॥ ३,३४.६८ ॥<br>
मरीच्याद्यैः प्रजासृग्भिर्वर्तते साकमब्धिप ।<br>
चतुर्दशापि विद्यास्ता उपविद्याः सहस्रशः ॥ ३,३४.६९ ॥<br>
<sup id="cite_ref-2" class="reference"><a href="#cite_note-2">[२]</a></sup>चतुष्षष्टिकलाश्चैव शरीरिण्यो महत्तराः ।<br>
प्राकारे विद्रुमाकारे ब्रह्मलोकसमाश्रिताः ।<br>
वर्तन्ते जगतामृद्ध्यै ललिता देवताज्ञया ॥ ३,३४.७० ॥<br>
अथ विद्रुमशालस्यान्तरे मारुतयोजने ।<br>
माणिक्यमण्डपस्थाने परीतः सर्वतोदिशम् ।<br>
वर्तते विष्णुलोकस्तु ललितासेवनोत्सुकः ॥ ३,३४.७१ ॥<br>
तत्र वैष्णवलोके तु विष्णुः साक्षात्सनातनः ।<br>
चतुर्घा दशधा चैव तथा द्वादशधा पुनः ।<br>
विभिन्नमूर्तिः सततं वर्तते माधवः सदा ॥ ३,३४.७२ ॥<br>
भण्डासुरमहायुद्धे ये श्रीदेवीनखोद्भवाः ।<br>
दशावतारदेवास्तु तेऽपि माणिक्यमण्डपे ॥ ३,३४.७३ ॥<br>
पूर्वकक्षान्तरेभ्यस्तु तत्कक्षायां विशेषतः ।<br>
उपर्याच्छादनामात्रं माणिक्यदृषदां गणैः ॥ ३,३४.७४ ॥<br>
तत्र कक्षान्तरे देवः शङ्खचक्रगदाधरः ।<br>
भिन्नो द्वादशमूर्त्या च पूर्वाद्याशासुरक्षति ॥ ३,३४.७५ ॥<br>
जाम्बूनदप्रभश्चक्री पूर्वस्यां दिशि केशवः ।<br>
पश्चान्नारायणः शङ्खी नीलजीमूतसंनिभः ॥ ३,३४.७६ ॥<br>
इन्दीवरदलश्यामो मधुमान्माधवोऽवति ।<br>
गोविन्दो दक्षिणे पार्श्वे धन्वी चन्द्रप्रभो महान् ॥ ३,३४.७७ ॥<br>
उत्तरे हलधृग्विष्णुः पद्मकिञ्जल्कसंनिभः ।<br>
आग्नेय्यामरविन्दाभो मुसली मधुसूदनः ॥ ३,३४.७८ ॥<br>
त्रिविक्रमः खड्गपाणिर्नैरृत्ये ज्वलनप्रभः ।<br>
वायव्यां वामनो वज्री तरुणादित्य दीप्तिमान् ॥ ३,३४.७९ ॥<br>
ईशान्यां पुण्डरीकाभः श्रीधरः पट्टिशायुधः ।<br>
विद्युत्प्रभो हृषीकेशो ह्यवाच्यां दिशि मुद्गरी ॥ ३,३४.८० ॥<br>
पद्मनाभः शार्ङ्गपाणिः सहस्रार्कसमप्रभः ।<br>
माणिक्यमण्डपस्थानमनुलोम्येन वेष्टते ॥ ३,३४.८१ ॥<br>
सर्वायुधः सर्वशक्तिः सर्वज्ञः सर्वतोमुखः ।<br>
इन्द्रगोपकसंकाशः पाशहस्तोऽपराजितः ॥ ३,३४.८२ ॥<br>
दामोदरस्तु सर्वात्मा ललिताभक्तिनिर्भरः ।<br>
माणिक्यमण्डपस्थानं विलोमेन विवेष्टते ॥ ३,३४.८३ ॥<br>
इति द्वादशभिर्देहैर्भगवानम्बुजेक्षणः ।<br>
माणिक्यमण्डपगतो विष्णुलोके विराजते ॥ ३,३४.८४ ॥<br>
अथ नानारत्नशालान्तरे मारुतयोजने ।<br>
सहस्रस्तम्भकं नाम मण्डपं सुमनोहरम् ॥ ३,३४.८५ ॥<br>
नानारत्नैस्तु खचितं नानारत्नैरलङ्कृतम् ।<br>
नानारत्नकृतश्शालस्तुङ्गस्तत्राभिवर्तते ॥ ३,३४.८६ ॥<br>
एका पङ्क्तिः सहस्रैस्तु स्तम्भस्तिर्यक्प्रवर्तते ।<br>
तादृशाः पङ्क्तयो बह्व्यः स्तम्भानां तु चतुर्दिशम् ॥ ३,३४.८७ ॥<br>
उपर्याच्छादनं चापि पूर्ववद्रत्नदारुभिः ।<br>
शिवलोकस्तत्र महाञ्जागर्ति स्फुरितद्युतिः ॥ ३,३४.८८ ॥<br>
शैवागमा मूर्तिमन्तस्तत्राष्टाविंशतिः स्मृताः ।<br>
नन्दिभृङ्गिमहाकालप्रमुखास्तत्र चोत्तमाः ॥ ३,३४.८९ ॥<br>
षड्विंशत्तत्त्वदेवाश्च गजवक्त्राः सहस्रशः ।<br>
शिवलोकोत्तमे तस्मिन्सहस्रस्तम्भमण्डपे ॥ ३,३४.९० ॥<br>
ईशानः सर्वविद्यानामधिपश्चन्द्रशेखरः ।<br>
ललिताज्ञापालकश्च ललिताज्ञाप्रवर्तकः ॥ ३,३४.९१ ॥<br>
ललितामन्त्र जापी च नित्यमानन्दमानसः ।<br>
शेव्या दृष्ट्या स्वभक्तानां ललितामन्त्रसिद्धये ॥ ३,३४.९२ ॥<br>
अन्तर्बहिस्तमः पुञ्जनिर्भेदनपटीयसीम् ।<br>
महाप्रकाशरूपां तां मेधाशक्तिं प्रकाशयन् ॥ ३,३४.९३ ॥<br>
सर्वज्ञः सर्वकर्ता च सहस्रस्तम्भमण्डपे ।<br>
वर्तमानो महादेव देवीः श्रीभक्तिनिर्भरः ।<br>
तत्तच्छालान्समाश्रित्य वर्तते कुम्भसंभवः ॥ ३,३४.९४ ॥<br>
इति श्रीब्रह्माण्डमहापुराणे उत्तरभागे हयग्रीवागस्त्य संवादे ललितोपाख्याने दिक्पालादिशिवलोकान्तरकथनं नाम चतुस्त्रिंशोऽध्यायः<br>
</span>
