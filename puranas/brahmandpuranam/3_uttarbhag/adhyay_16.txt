<span style="font-size: 14pt; line-height: 200%"><br>
अथ सा जगतां माता ललिता परमेश्वरी ।<br>
त्रैलोक्यकण्टकं भण्डं दैत्यं जेतुं विनिर्ययौ ॥ ३,१६.१ ॥<br>
चकार मर्दलाकारानंभोराशींस्तु सप्त ते ।<br>
प्रभूतमर्द्दलध्वानैः पूरयामासुरंबरम् ॥ ३,१६.२ ॥<br>
मृदङ्गमुरजाश्चैव पटहोऽतुकुलीङ्गणाः ।<br>
सेलुकाझल्लरीराङ्घाहुहुकाहुण्डुकाघटाः ॥ ३,१६.३ ॥<br>
आनकाः पणवाश्चैव गोमुखाश्चार्धचन्द्रिकाः ।<br>
यवमध्या मुष्टिमध्या मर्द्दलाडिण्डिमा अपि ॥ ३,१६.४ ॥<br>
झर्झराश्च बरीताश्च इङ्ग्यालिङ्ग्यप्रभेदजाः ।<br>
उद्धकाश्चैतुहुण्डाश्च निःसाणा बर्बराः परे ॥ ३,१६.५ ॥<br>
हुङ्कारा काकतुण्डाश्च वाद्यभेदास्तथापरे ।<br>
दध्वनुः शक्तिसेनाभिराहताः समरोद्यमे ॥ ३,१६.६ ॥<br>
ललितापरमेशान्या अङ्कुशास्त्रान्समुद्गता ।<br>
संपत्करी नाम देवी चचाल सह शक्तिभिः ॥ ३,१६.७ ॥<br>
अनेककोटिमातङ्गतुरङ्गरथपङ्क्तिभिः ।<br>
सेविता तरुणादित्यपाटला संपदीश्वरी ॥ ३,१६.८ ॥<br>
मत्तमुद्दण्डसंग्रामरसिकं शैलसन्निभम् ।<br>
रणकोलाहलं नाम सारुरोह मतङ्गजम् ॥ ३,१६.९ ॥<br>
तामन्वगा ययौ सेना महती धोरराविणी ।<br>
लोलाभिः केतुमालाभिरुल्लिखन्ती धनाधनात् ॥ ३,१६.१० ॥<br>
तस्याश्च संपन्नाथायाः पीनस्तनसुसंकटः ।<br>
कण्टको घनसंनाहो रुरुचे वक्षसिस्थितः ॥ ३,१६.११ ॥<br>
कंपमाना खड्गलता व्यरुचत्तत्करे धृता ।<br>
कुटिला कालनाथस्य भृकुटीव भयङ्करा ॥ ३,१६.१२ ॥<br>
उत्पातवातसंपाताच्चलिता इव पर्वताः ।<br>
तामन्वगा ययुः कोटिसंख्याकाः कुञ्जरोत्तमाः ॥ ३,१६.१३ ॥<br>
अथ श्रीललितादेव्या श्रीपाशायुधसंभवा ।<br>
अतित्वरितविक्रान्तिरश्वारूढाचलत्पुरः ॥ ३,१६.१४ ॥<br>
तया सह हयप्रायं सैन्यं हेषातरङ्गितम् ।<br>
व्यचरत्खुरकुद्दालविदारितमहीतलम् ॥ ३,१६.१५ ॥<br>
वनायुजाश्च कांबोजाः पारदाः सिंधुदेशजाः ।<br>
टङ्कणाः पर्वतीयाश्च पारसीकास्तथा परे ॥ ३,१६.१६ ॥<br>
अजानेया घट्टधरा दरदाः काल वन्दिजाः ।<br>
वाल्मीकयावनोद्भूता गान्धर्वाश्चाथ ये हयाः ॥ ३,१६.१७ ॥<br>
प्राग्देशजाताः कैराता प्रान्तदेशोद्भवास्तथा ।<br>
विनीताः साधुवोढारो वेगिनः स्थिरचेतसः ॥ ३,१६.१८ ॥<br>
स्वामिचित्तविशेषज्ञा महायुद्धसहिष्णवः ।<br>
लक्षणैर्बहुभिर्युक्ता जितक्रोधा जितश्रमाः ॥ ३,१६.१९ ॥<br>
पञ्चधारासु शक्षढ्या विनीताश्च प्लवान्विताः ॥ ३,१६.२० ॥<br>
फलशुक्तिश्रिया युक्ताः श्वेतशुक्तिसमन्विताः ।<br>
देवपद्मं देवमणिं देवस्वस्तिकमेव च ॥ ३,१६.२१ ॥<br>
अथ स्वस्तिकशुक्तिश्च गडुरं पुष्पगण्डिकाम् ।<br>
एतानि शुभलक्ष्माणि ज्यराज्यप्रदानि च ।<br>
वहन्तो वातजवना वाजिनस्तां समन्वयुः ॥ ३,१६.२२ ॥<br>
अपराजितनामानमतितेजस्विनं चलम् ।<br>
अत्यन्तोत्तुङ्गवर्ष्माणं कविकाविलसन्मुखम् ॥ ३,१६.२३ ॥<br>
पार्श्वद्वयेऽपि पतितस्फुरत्केसरमण्डलम् ।<br>
स्थूलवालधिविक्षेपक्षिप्यमाणपयोधरम् ॥ ३,१६.२४ ॥<br>
जङ्घाकाण्डसमुन्नद्धमणिकिङ्किणिभासुरम् ।<br>
वादयन्तमिवोच्चण्डैः खुरनिष्ठुरकुट्टनैः ॥ ३,१६.२५ ॥<br>
भूमण्डलमहावाद्यं विजयस्य समृद्धये ।<br>
घोषमाणं प्रति मुहुः संदर्शितगतिक्रमम् ॥ ३,१६.२६ ॥<br>
आलोलचामरव्याजाद्वहन्तं पक्षती इव ।<br>
भाण्डैर्मनोहरैर्युक्तं घर्घरीजालमण्डितम् ॥ ३,१६.२७ ॥<br>
एषां घोषस्य कपटाद्धुङ्कुर्वतीमि वासुरान् ।<br>
अश्वारूढा महादेवी समारूढा हयं ययौ ॥ ३,१६.२८ ॥<br>
चतुर्भिर्वाहुभिः पाशमङ्कुशं वेत्रमेव च ।<br>
हयवल्गां च दधती बहुविक्रमशोभिनी ॥ ३,१६.२९ ॥<br>
तरुणादित्यसङ्काशा ज्वलत्काञ्चीतरङ्गिणी ।<br>
सञ्चचाल हयारूढा नर्तयन्तीव वाजिनम् ॥ ३,१६.३० ॥<br>
अथ श्रीदण्डनाथाया निर्याणपटहध्वनिः ।<br>
उद्दण्डसिन्धुनिस्वानश्चकार बधिरं जगत् ॥ ३,१६.३१ ॥<br>
वज्रबाणैः कठोरैश्चभिन्दन्त्यः ककुभो दश ।<br>
अन्युद्धतभुजाश्मानः शक्तयः काश्चिदुच्छ्रिताः ॥ ३,१६.३२ ॥<br>
काश्चिच्छ्रीदण्डनाथायाः सेनानासीरसङ्गताः ।<br>
खड्गं फलकमादाय पुप्लुवुश्चण्डसक्तयः ॥ ३,१६.३३ ॥<br>
अत्यन्तसैन्यसम्बाधं वेत्रसंताडनैः शतैः ।<br>
निवारयन्त्यो वेत्रिण्यो व्युच्छलन्ति स्मशक्तयः ॥ ३,१६.३४ ॥<br>
अथ तुङ्गध्वजश्रेणीर्महिषाङ्का मृगाङ्किकाम् ।<br>
सिहाङ्काश्चैव बिभ्राणाः शक्तयो व्यचलन्पुरा ॥ ३,१६.३५ ॥<br>
ततः श्रीदण्डनाथायाः श्वेतच्छत्रं सहस्रशः ।<br>
स्फुरत्कराः प्रचलिताः शक्तयः काश्चिदाददुः ॥ ३,१६.३६ ॥<br>
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने ससेनविजययात्रा नाम षोडशोऽध्यायः<br>
</span>
