<span style="font-size: 14pt; line-height: 200%"><br>
अगस्त्य उवाच<br>
चक्रराजरथेन्द्रस्य याःपर्वणि समाश्रिताः ।<br>
देवता प्रकटाभिख्यास्तासामाख्यां निवेदय ॥ ३,१९.१ ॥<br>
संख्याश्च तासामखिला वर्णभेदांश्च शोभनान् ।<br>
आयुधानि च दिव्यानि कथयस्व हयानन ॥ ३,१९.२ ॥<br>
हयग्रीव उवाच<br>
नवमं पर्व दीप्तस्य रथस्य समुपस्थिताः ।<br>
दश प्रोक्ता सिद्धिदेव्यस्तासां नामानि मच्छृणु ॥ ३,१९.३ ॥<br>
अणिमा महिमा चैव लघिमा गरिमा तथा ।<br>
ईशिता वशिता चैव प्राप्तिः सिद्धिश्च सप्तमी ॥ ३,१९.४ ॥<br>
प्राकाम्यमुक्तिसिद्धिश्च सर्वकामाभिधापरा ।<br>
एता देव्यश्चतुर्बाह्व्यो जपाकुसुमसंनिभाः ॥ ३,१९.५ ॥<br>
चिन्तामणिकपालं च त्रिशूलं सिद्धिकज्जलम् ।<br>
दधाना दयया पूर्णा योगिभिश्च निषेविताः ॥ ३,१९.६ ॥<br>
तत्र पूर्वार्द्धभागे च ब्रह्माद्या अष्ट शक्तयः ।<br>
ब्राह्मी माहेश्वरी चैव कौमारी वैष्मवी तथा ।<br>
वाराही चैव मांहेन्द्री चामुण्डा चैव सप्तमी ॥ ३,१९.७ ॥<br>
महालक्ष्मीरष्टमी च द्विभुजाः शोणविग्रहाः ।<br>
कपालमुत्पलं चैव बिभ्राणा रक्तवाससः ॥ ३,१९.८ ॥<br>
अथ वान्य प्रकारेण केचिद्ध्यानं पचक्षते ।<br>
ब्रह्मादिसदृशाकारा ब्रह्मादिसदृशायुधाः ॥ ३,१९.९ ॥<br>
ब्रह्मादीनां परं चिह्नं धारयन्त्यः प्रकीर्तिताः ।<br>
तासामूर्ध्वस्थानगतां मुद्रा देव्यो महत्तराः ॥ ३,१९.१० ॥<br>
मुद्राविरचनायुक्तैर्हस्तैः कमलकान्तिभिः ।<br>
दाडिमीपुष्पसङ्काशाः पीतांबरमनोहराः ॥ ३,१९.११ ॥<br>
चतुर्भुजा भुजद्वन्द्वधृतचर्मकृपाणकाः ।<br>
मदरक्तविलोलाक्ष्यस्तासां नामानि मच्छृणु ॥ ३,१९.१२ ॥<br>
सर्वसंक्षोभिणी चैव सर्वविद्राविणी तथा ।<br>
सर्वाकर्षणकृन्मुद्रा तथा सर्ववशङ्करी ॥ ३,१९.१३ ॥<br>
सर्वोन्मादनमुद्रा च यष्टिः सर्वमहाङ्कुशा ।<br>
सर्वखेचरिका मुद्रा सर्वबीजा तथापरा ॥ ३,१९.१४ ॥<br>
सर्वयोनिश्च नवमी तथा सर्वत्रिशण्डिका ।<br>
सिद्धिब्राहयादिमुद्रास्ता एताः प्रकटशक्तयः ॥ ३,१९.१५ ॥<br>
भण्डासुरस्य संहारं कर्तुं रक्तरथे स्थिताः ।<br>
या गुप्ताख्याः पूर्वमुक्तास्तासां नामानि मच्छृणु ॥ ३,१९.१६ ॥<br>
कामाकर्षणिका चैव बुद्ध्याकर्षणिका कला ।<br>
अहङ्काराकर्षिणी च शब्दाकर्षणिका कला ॥ ३,१९.१७ ॥<br>
स्पर्शाकर्षणिका नित्या रूपाकर्षणिका कला ।<br>
रसाकर्षणिका नित्या गन्धाकर्षणिका कला ॥ ३,१९.१८ ॥<br>
चित्ताकर्षणिका नित्या धैर्याकर्षणिका कला ।<br>
स्मृत्या कर्षणिका नित्या नामाकर्षणिका कला ॥ ३,१९.१९ ॥<br>
बीजाकर्षणिका नित्या चात्मकर्षणिका कला ।<br>
अमृताकर्षणी नित्या शरीराकर्षिणी कला ॥ ३,१९.२० ॥<br>
एताः षोडश शीतांशुकलारूपाश्च शक्तयः ।<br>
अष्टमं पर्व सम्प्राप्ता गुप्ता नाम्ना प्रकीर्तिताः ॥ ३,१९.२१ ॥<br>
विद्रुमद्रुमसङ्काशा मन्दस्मित मनोहराः ।<br>
चतुर्भुजास्त्रिनेत्राश्च चन्द्रार्कमुकुजोज्ज्वलाः ॥ ३,१९.२२ ॥<br>
चापबाणौ चर्मखड्गौ दधाना दिव्यकान्तयः ।<br>
भण्डासुरवधार्थाय प्रवृत्ताः कुम्भसम्भव ॥ ३,१९.२३ ॥<br>
सायन्तनज्वलद्दीपप्रख्यचक्ररथस्य तु ।<br>
सप्तमे पर्वणि कृतावासा गुप्ततराभिधाः ॥ ३,१९.२४ ॥<br>
अनङ्गमदनानङ्गमदनातुरया सह ।<br>
अनङ्गलेखा चानङ्गवेगानङ्गाङ्कुशापि च ॥ ३,१९.२५ ॥<br>
अनङ्गमालिग्यपरा एता देव्यो जपात्विषः ।<br>
इक्षुचापं पुष्पशरान्पुष्पकन्दुकमुत्पलम् ॥ ३,१९.२६ ॥<br>
बिभ्रत्योऽदभ्रविक्रान्तिशालिन्यो ललिताज्ञया ।<br>
भण्डासुरमभिक्रुद्धाः प्रज्वलन्त्य इव स्थिताः ॥ ३,१९.२७ ॥<br>
अथ चक्ररथेन्द्रस्य षष्ठं पर्व समाश्रिताः ।<br>
सर्वसंक्षोभिणीमुख्याः सम्प्रदायाख्यया युताः ॥ ३,१९.२८ ॥<br>
वेणीकृतकचस्तोमाः सिंदूरतिलकोज्ज्वलाः ।<br>
अतितीव्रस्वभावाश्च कालानलसमत्विषः ॥ ३,१९.२९ ॥<br>
वह्निबाणं वह्निचापं वह्निरूपमसिं तथा ।<br>
वह्निचक्राख्याफलकं दधाना दीप्तविग्रहाः ॥ ३,१९.३० ॥<br>
असुरेन्द्रं प्रति क्रुद्धाः कामभस्मसमुद्भवाः ।<br>
आज्ञाशक्तय एवैता ललिताया महौजसः ॥ ३,१९.३१ ॥<br>
सर्वसंक्षोभिणी चैव सर्वविद्राविणी तथा ।<br>
सर्वाकर्षणिका शक्तिः सर्वाह्लादिनिका तथा ॥ ३,१९.३२ ॥<br>
सर्वसंमोहिनीशक्तिः सर्वस्तम्भनशक्तिका ।<br>
सर्वजृंभणशक्तिश्च सर्वोन्मादनशक्तिका ॥ ३,१९.३३ ॥<br>
सर्वार्थसाधिका शक्तिः सर्वसम्पत्तिपूरणी ।<br>
सर्वमन्त्रमयी शक्तिः सर्वद्वन्द्वक्षयङ्करी ॥ ३,१९.३४ ॥<br>
एवं तु सम्प्रदायानां नामानि कथितानि वै ।<br>
अथ पञ्चमपर्वस्थाः कुलोत्तीर्णा इति स्मृताः ॥ ३,१९.३५ ॥<br>
ताश्च सप्तटिकसङ्काशाः परशुं पाशमेव च ।<br>
गदां घण्टां मणिं चैव दधाना दीप्तविग्रहाः ॥ ३,१९.३६ ॥<br>
देवद्विषमति क्रुद्धा भ्रुकुटीकुटिलाननाः ।<br>
एतासामपि नामानि समाकर्मय कुम्भज ॥ ३,१९.३७ ॥<br>
सर्वसिद्धिप्रदा देवी सर्वसम्पत्प्रदा तथा ।<br>
सर्वप्रियङ्करी देवी सर्वमङ्गलकारिणी ॥ ३,१९.३८ ॥<br>
सर्वकामप्रदा देवी सर्वदुःखविमोचिनी ॥ ३,१९.३९ ॥<br>
सर्वमृत्युप्रशमिनी सर्वविघ्ननिवारिणी ।<br>
सर्वाङ्गसुन्दरी देवी सर्वसौभाग्यदायिनी ॥ ३,१९.४० ॥<br>
दशैन्ताः कथिता देव्यो दयया पूरिताशयाः ।<br>
चक्रे तुरीयपर्वस्था मुक्ताहारसमत्विषः ॥ ३,१९.४१ ॥<br>
निगर्भयोगिनीनाम्ना प्रथिता दश कीर्तिताः ।<br>
सर्वज्ञा सर्वशक्तिश्च सर्वैश्वर्यप्रदा तथा ॥ ३,१९.४२ ॥<br>
सर्वज्ञानमयी देवी सर्वव्याधिविनाशिनी ।<br>
सर्वाधारस्वरूपा च सर्वपापहरा तथा ॥ ३,१९.४३ ॥<br>
सर्वानन्दमयी देवी सर्वरक्षास्वरूपिणी ।<br>
दशमी देवताज्ञेया सर्वेष्सितफलप्रदा ॥ ३,१९.४४ ॥<br>
एताश्चतुर्भुजा ज्ञेया वज्रं शक्तिं च तोमरम् ।<br>
चक्रं चैवाभिबिभ्राणा भण्डासुरवधोद्यताः ॥ ३,१९.४५ ॥<br>
अथ चक्ररथेन्द्रस्य तृतीयं पर्वसंश्रिताः ।<br>
रहस्ययोगिनीनाम्ना प्रख्याता वागधीश्वराः ॥ ३,१९.४६ ॥<br>
रक्ताशोकप्रसूनाभाबाणकार्मुकपाणयः ।<br>
कवचच्छन्नसर्वाङ्गयो वीणापुस्तकशोभिताः ॥ ३,१९.४७ ॥<br>
वशिनी चैव कामेशी भोगिनी विमला तथा ।<br>
अरुणाच जविन्याख्या सर्वेशी कौलिनी तथा ॥ ३,१९.४८ ॥<br>
अष्टावेताः स्मृता देव्यो दैत्यसंहारहेतवः ।<br>
अथ चक्ररथेन्द्रस्य द्वितीयं पर्वसंश्रिताः ॥ ३,१९.४९ ॥<br>
चापबाणौ पानपात्रं मातुरुङ्गं कृपाणिकाम् ।<br>
तिस्रस्त्रिपीठनिलया अष्टबाहुसमन्विताः ॥ ३,१९.५० ॥<br>
पलकं नागपाशं च घण्टां चैव महाध्वनिम् ।<br>
विभ्राणा मदिरामत्ता अतिगुप्तरहस्यकाः ॥ ३,१९.५१ ॥<br>
कामेशी चैव वज्रेशी भगमालिन्यथापरा ।<br>
तिस्र एताः स्मृता देव्यो भण्डे कोपसमन्विताः ॥ ३,१९.५२ ॥<br>
ललितासममाहात्म्या ललितासमतेजसः ।<br>
एतास्तु नित्यं श्रीदेव्या अन्तरङ्गाः प्रकीर्तिताः ॥ ३,१९.५३ ॥<br>
अथानन्दमहापीठे रथमध्यमपर्वणि ।<br>
परितो रचितावासाः प्रोक्ताः पञ्चदशाक्षराः ॥ ३,१९.५४ ॥<br>
तिथिनित्याः कालरूपा विश्वं व्याप्यैव संस्थिताः ।<br>
भण्डासुरादिदैत्येषु प्रक्षुब्धभ्रुकुटीतटाः ॥ ३,१९.५५ ॥<br>
देवीसमनिजाकारा देवीसमनिजायुधाः ।<br>
जगतामुपकाराय वर्तमाना युगेयुगे ॥ ३,१९.५६ ॥<br>
तासां नामानि मत्तस्त्वमवधारयकुम्भज ।<br>
कामेशी भगमाला च नित्यक्लिन्ना तथैव च ॥ ३,१९.५७ ॥<br>
भेरुण्डा वह्निवासिन्यो महावज्रेश्वरी तथा ।<br>
दती च त्वरिता देवी नवमी कुलसुन्दरी ॥ ३,१९.५८ ॥<br>
नित्या नीलपताका च विजया सर्वमङ्गला ।<br>
ज्वालामालिनिकाचित्रे दश पञ्च च कीर्तिताः ॥ ३,१९.५९ ॥<br>
एताभिः सहिता देवी सदा सेवैकबुद्धिभिः ।<br>
दुष्टं भण्डासुरं जेतुं निर्ययौ परमेश्वरी ॥ ३,१९.६० ॥<br>
मन्त्रिनाथा महाचक्रे गीतिं चक्रे रथोत्तमे ।<br>
सप्तपर्वाणि चोक्तानि तत्र देव्याश्च ताः शृणु ॥ ३,१९.६१ ॥<br>
गेयचक्ररथे पर्वमध्यपीढनिकेतना ।<br>
संगीतयोगिनी प्रोक्ता श्रीदेव्या अतिवल्लभा ॥ ३,१९.६२ ॥<br>
तदेव प्रथमं पर्व मन्त्रिण्यास्तु निवासभूः ।<br>
अथ द्वितीयपर्वस्था गेयचक्रे रथोत्तमे ॥ ३,१९.६३ ॥<br>
रतिः प्रीतिर्मनोजा च वीणाकार्मुकपाणयः ।<br>
तमालश्यामलाकारा दानवोन्मूलनक्षमाः ॥ ३,१९.६४ ॥<br>
तृतीयपर्वसंरूढा मनोभूबाणदेवता ।<br>
द्राविणी शोषिणी चैव बन्धिनी मोहिनी तथा ॥ ३,१९.६५ ॥<br>
उन्मादिनीति पञ्चैता दीप्तकार्मुकपाणयः ।<br>
तत्र पर्वण्यधस्तात्तु वर्तमाना महौजसः ॥ ३,१९.६६ ॥<br>
कामराजश्च कन्दर्पौं मन्मथो मकरध्वजः ।<br>
मनोभवः पञ्चमः स्यादेते त्रैलोक्यमोहनाः ॥ ३,१९.६७ ॥<br>
कस्तूरीतिलकोल्लासिभालामुक्ताविराजिताः ।<br>
कवचच्छन्नसर्वाङ्गाः पलाशप्रसवत्विषः ॥ ३,१९.६८ ॥<br>
पञ्चकामा इमे प्रोक्ता भण्डासुरवधार्थिनः ।<br>
जेयचक्ररथेन्द्रस्य चतुर्थं पर्व संश्रिताः ॥ ३,१९.६९ ॥<br>
ब्रह्मीमुख्यास्तु पूर्वोक्ताश्चण्डिका त्वष्टमी परा ।<br>
तत्र पर्वण्यधस्ताच्च लक्ष्मीश्चैव सरस्वती ॥ ३,१९.७० ॥<br>
रतिः प्रीतिः कीर्तिशान्ती पुष्टिस्तुष्टिश्च शक्तयः ।<br>
एताश्चक्रोधरक्ताक्ष्यो दैत्यं हन्तुं महाबलम् ॥ ३,१९.७१ ॥<br>
कुन्तचक्रधराः प्रोक्ताः कुमार्यः कुंभसंभव ।<br>
पञ्चमं पर्व संप्राप्ता वामाद्याः षोडशापराः ॥ ३,१९.७२ ॥<br>
गीतिं चक्रू रथेन्द्रस्य तासां नामानि मच्छृणु ।<br>
वामा ज्येष्टा च रौद्री च शान्तिः श्रद्धा सरस्वती ॥ ३,१९.७३ ॥<br>
श्रीभूशाक्तिश्च लक्ष्मीश्च सृष्टिश्चैव तु मोहिनी ।<br>
तथा प्रमाथिनी चाश्वसिनी वीचिस्तथैव च ॥ ३,१९.७४ ॥<br>
विद्युन्मालिन्यथ सुरानन्दाथो नागबुद्धिका ।<br>
एतास्तु कुरविन्दाभा जगत्क्षोभणलंपटाः ॥ ३,१९.७५ ॥<br>
महासरसमन्नाहमादधानाः पदेपदे ।<br>
वज्रकङ्कटसंछन्ना अट्टहासोज्ज्वलाः परे ।<br>
वज्रदण्डौ शतघ्नीं च संबिभ्राणा भुशुण्डिकाः ॥ ३,१९.७६ ॥<br>
अथ गीतिरथेन्द्रस्य षष्ठं पर्व समाश्रिताः ।<br>
असिताङ्गप्रभृतयो भैरवाः शस्त्रभीषणाः ॥ ३,१९.७७ ॥<br>
त्रिशिखं पानपात्रं च बिभ्राणा नीलवर्चसः ।<br>
असिताङ्गो रुरुश्चण्डः क्रोध उन्मत्तभैरवः ॥ ३,१९.७८ ॥<br>
कपाली भीषणश्चैव संहारश्चाष्ट भैरवाः ।<br>
अथ गीतिरथेन्द्रस्य सप्तमं पर्व संश्रिताः ॥ ३,१९.७९ ॥<br>
मातङ्गी सिद्धलक्ष्मीश्च महामातङ्गिकापि च ।<br>
महती सिद्धलक्ष्मीश्च शोणा बाणधनुर्धराः ॥ ३,१९.८० ॥<br>
तस्यैव पर्वणोऽधस्ताद्गणपः क्षेत्रपस्तथा ।<br>
दुर्गांबा बटुकश्चेंव सर्वे ते शस्त्रपाणयः ॥ ३,१९.८१ ॥<br>
तत्रैव पर्वणोऽधस्ताल्लक्ष्मीश्चैव सरस्वती ।<br>
शङ्खः पद्मो निधिश्चैव ते सर्वे शस्त्रपाणयः ॥ ३,१९.८२ ॥<br>
लोकद्विषं प्रति क्रुद्धा भण्डं चण्डपराक्रमम् ।<br>
शक्रादयश्च विष्म्वन्ता दश दिक्चक्रनायकाः ॥ ३,१९.८३ ॥<br>
शक्तिरूपास्तत्र पर्वण्यधस्तात्कृतसंश्रयाः ।<br>
वज्रे शक्तिं कालदण्डमकिं पाशं ध्वजं तथा ॥ ३,१९.८४ ॥<br>
गदां त्रिशूलं दर्भास्त्रं वज्रं च दधतस्त्वमी ।<br>
सेवन्ते मन्त्रिनाथां तां नित्यं भक्तिसमन्विताः ॥ ३,१९.८५ ॥<br>
भण्डासुरान्दुर्दुरूढान्निहन्तुं विश्वकण्टकान् ।<br>
मन्त्रिनाथाश्रयद्वारा ललिताज्ञापनोत्सुकाः ॥ ३,१९.८६ ॥<br>
गीतिचक्ररथोपान्ते दिक्पालाः संश्रयं ददुः ।<br>
सर्वेषां चैव देवानां मन्त्रिणी द्वारतः कृता ॥ ३,१९.८७ ॥<br>
विज्ञापना महादेव्याः कार्यसिद्धिं प्रयच्छति ।<br>
राक्षी विज्ञापना चेति प्रधानद्वारतः कृता ॥ ३,१९.८८ ॥<br>
यथा खलु फलप्राप्तिः सेवकानां हि जायते ।<br>
अन्यथा कथमेतेषां सामर्थ्यं ज्वलितौजसः ॥ ३,१९.८९ ॥<br>
अपधृष्यप्रभावायाः श्रीदेव्या उपसर्पणे ।<br>
सा हि संगीतविद्येति श्रीदेव्या अतिवल्लभा ॥ ३,१९.९० ॥<br>
नातिलङ्घति च क्वापि तदुक्तं कार्यसिद्धिषु ।<br>
श्रीदेव्याःशक्तिसाम्राज्ये सर्वकर्माणि मन्त्रिणी ॥ ३,१९.९१ ॥<br>
अकर्त्तुमन्यथा कर्तुं कर्तुं चैव प्रगल्भते ।<br>
तस्मात्सर्वेऽपि दिक्पालाः श्रीदेव्या जयकाङ्क्षिणः ।<br>
तस्याः प्रधानभूतायाः सेवामेव वितन्वते ॥ ३,१९.९२ ॥<br>
इति श्रीललितादेव्याश्चक्रराजरथोत्तमे ।<br>
पर्वस्थितानां देवीनां नामानि कथितान्यलम् ॥ ३,१९.९३ ॥<br>
भण्डासुरस्य संहारे तस्या दिव्यायुधान्यपि ।<br>
प्रोक्तानि गेयचक्रस्य पर्वदेव्याश्च कीर्तिताः ॥ ३,१९.९४ ॥<br>
इमानि सर्वदेवीनां नामान्याकर्णयन्ति ये ।<br>
सर्वपापविनिर्मुक्तास्ते स्युर्विजयिनो नराः ॥ ३,१९.९५ ॥<br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपख्याने श्रीचक्रराजरथज्ञेयचक्ररथपर्वस्थदेवतानामप्रकाशनं नामैकोनविंशोऽध्यायः<br>
</span>
