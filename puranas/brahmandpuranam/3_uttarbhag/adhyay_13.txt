<span style="font-size: 14pt; line-height: 200%"><br>
देवा ऊचुः<br>
जय देवि जगन्मातर्जय देवि परात्परे ।<br>
जय कल्याणनिलये जय कामकलात्मिके ॥ १ ॥<br>
जयकारि च वामाक्षि जय कामाक्षि सुन्दरि ।<br>
जयाखिलसुराराध्ये जय कामेशि मानदे ॥ २ ॥<br>
जय ब्रह्ममये देवि ब्रह्मात्मकरसात्मिके ।<br>
जय नारायणि परे नन्दिताशेषविष्टपे ॥ ३ ॥<br>
जय श्रीकण्ठदयिते जय श्रीललितेंबिके ।<br>
जय श्रीविजये देवि विजय श्रीसमृद्धिदे ॥ ४ ॥<br>
जातस्य जायमानस्य इष्टापूर्तस्य हेतवे ।<br>
नमस्तस्यै त्रिजगतां पालयित्र्यै परात्परे ॥ ५ ॥<br>
कलामुहूर्तकाष्ठाहर्मासर्तुशरदात्मने ।<br>
नमः सहस्रशीर्षायै सहस्रमुखलोचने ॥ ६ ॥<br>
नमः सहस्रहस्ताब्जपादपङ्कजशोभिते ।<br>
अणोरणुतरे देवि महतोऽपि महीयसि ॥ ७ ॥<br>
परात्परतरे मातस्तेजस्तेजीयसामपि ।<br>
अतलं तु भवेत्पादौ वितलं जानुनी तव ॥ ८ ॥<br>
रसातलं कटीदेशः कुक्षिस्ते धरणी भवेत् ।<br>
हृदयं तु भुवर्लोकः स्वस्ते मुखमुदाहृतम् ॥ ९ ॥<br>
दृशश्चन्द्रार्कदहना दिशस्ते बाहवोंबिके ।<br>
मरुतस्तु तवोच्छ्वासा वाचस्ते श्रुतयोऽखिलाः ॥ १० ॥<br>
क्रीडा ते लोकरचना सखा ते चिन्मयः शिवः ।<br>
आहारस्ते सदानन्दो वासस्ते हृदये सताम् ॥ ११ ॥<br>
दृश्यादृश्य स्वरूपाणि रूपाणि भुवनानि ते ।<br>
शिरोरुहा घनास्ते तु तारकाः कुसुमानि ते ॥ १२ ॥<br>
धर्माद्या बाहवस्ते स्युरधर्माद्यायुधानि ते ।<br>
यमाश्च नियमाश्चैव करपादरुहास्तथा ॥ १३ ॥<br>
स्तनौ स्वाहास्वधाकरौ लोकोज्जीवनकारकौ ।<br>
प्राणायामस्तु ते नासा रसना ते सरस्वती ॥ १४ ॥<br>
प्रत्याहारस्त्विद्रिंयाणि ध्यानं ते धीस्तु सत्तमा ।<br>
मनस्ते धारणाशक्तिर्हृदयं ते समाधिकः ॥ १५ ॥<br>
महीरुहास्तेङ्गरुहाः प्रभातं वसनं तव ।<br>
भूतं भव्यं भविष्यच्च नित्यं च तव विग्रहः ॥ १६ ॥<br>
यज्ञरूपा जगद्धात्री विश्वरूपा च पावनी ।<br>
आदौ या तु दयाभूता ससर्ज निखिलाः प्रजाः ॥ १७ ॥<br>
हृदयस्थापि लोकानामदृश्या मोहनात्मिका ॥ १८ ॥<br>
नामरूपविभागं च या करोति स्वलीलया ।<br>
तान्यधिष्ठाय तिष्ठन्ती तेष्वसक्तार्थकामदा ।<br>
नमस्तस्यै महादेव्यै सर्वशक्त्यै नमोनमः ॥ १९ ॥<br>
यदाज्ञया प्रवर्तन्ते वह्निसूर्यैदुमारुताः ।<br>
पृथिव्यादीनि भूतानि तस्यै देव्यै नमोनमः ॥ २० ॥<br>
या ससर्जादिधातारं सर्गादावादिभूरिदम् ।<br>
दधार स्वयमेवैका तस्यै देव्यै नमोनमः ॥ २१ ॥<br>
यथा धृता तु धरिणी ययाकाशममेयया ।<br>
यस्यामुदेति सविता तस्यै देव्यै नमोनमः ॥ २२ ॥<br>
यत्रोदेति जगत्कृत्स्नं यत्र तिष्ठति निर्भरम् ।<br>
यत्रान्तमेति काले तु तस्यै देव्यै नमोनमः ॥ २३ ॥<br>
नमोनमस्ते रजसे भवायै नमोनमः सात्त्विकसंस्थितायै ।<br>
नमोनमस्ते तमसे हरायै नमोनमो निर्गुणतः शिवायै ॥ २४ ॥<br>
नमोनमस्ते जगदेकमात्रे नमोनमस्ते जगदेकपित्रे ।<br>
नमोनमस्तेऽखिलरूपतन्त्रे नमोनमस्तेऽखिलयन्त्ररूपे ॥ २५ ॥<br>
नमोनमो लोकगुरुप्रधाने नमोनमस्तेऽखिलवाग्विभूत्यै ।<br>
नमोऽस्तु लक्ष्म्यै जगदेकतुष्ट्यै नमोनमः शांभवि सर्वशक्त्यै ॥ २६ ॥<br>
अनादिमध्यान्तमपाञ्चभौतिकं ह्यवाङ्मनोगम्यमतर्क्यवैभवम् ।<br>
अरूपमद्वन्द्वमदृष्टगोचरं प्रभावमग्र्यं कथमंब वर्णये ॥ २७ ॥<br>
प्रसीद विश्वेश्वरि विश्ववन्दिते प्रसीद विद्येश्वरि वेदरूपिणि ।<br>
प्रसीद मायामयि मन्त्राविग्रहे प्रसीद सर्वेश्वरि सर्वरूपिणि ॥ २८ ॥<br>
इति स्तत्वा महादेवीं देवाः सर्वे सवासवाः ।<br>
भूयोभूयो नमस्कृत्य शरणं जगमुरञ्जसा ॥ २९ ॥<br>
ततः प्रसन्ना सा देवी प्रणतं वीक्ष्य वासवम् ।<br>
वरेण च्छन्दयामास वरदाखिलदेहिनाम् ॥ ३० ॥<br>
इन्द्र उवाच<br>
यदि तुष्टासि कर्याणि वरं दैत्येन्द्र पीडितः ।<br>
दुर्धरं जीवितं देहि त्वां गताः शरणार्थिनः ॥ ३१ ॥<br>
श्रीदेव्युवाच<br>
अहमेव विनिर्जित्य भण्डं दैत्यकुलोद्भवम् ।<br>
अचिरात्तव दास्यामि त्रैलोक्यं सचराचरम् ॥ ३२ ॥<br>
निर्भया मुदिताः सन्तु सर्वे देवगणास्तथा ।<br>
ये स्तोष्यन्ति च मां भक्त्या स्तवेनानेन मानवाः ॥ ३३ ॥<br>
भाजनं ते भविष्यन्ति धर्मश्रीयशसां सदा ।<br>
विद्याविनयसंपन्ना नीरोगा दीर्घजीविनः ॥ ३४ ॥<br>
पुत्रमित्रकल त्राढ्या भवन्तु मदनुग्रहात् ।<br>
इति लब्धवरा देवा देवेन्द्रोऽपि महाबलः ॥ ३५ ॥<br>
आमोदं परमं जग्मुस्तां विलोक्य मुहुर्मुहुः ॥ ३६ ॥<br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने ललितास्तवराजो नाम त्रयोदशोऽध्यायः<br>
</span>
