<span style="font-size: 14pt; line-height: 200%">रुद्रकोपानलाज्जातो यतो भण्डो महाबलः।<br>
तस्माद्रौद्रस्वभावो हि दानवश्चाभवत्ततः॥३,१२.१॥   3.4.12.1<br>
अथागच्छन्महातेजाः शुक्रो दैत्यपुरोहितः।<br>
समायाताश्च शतशो दैतेयाः सुमहाबलाः॥३,१२.२॥<br>
अथाहूय मयं भण्डो दैत्यवंश्यादिशिल्पिनम्।<br>
नियुक्तो भृगुपुत्रेण निजगादार्थवद्वचः॥३,१२.३॥<br>
यत्र स्थित्वा तु दैत्येन्द्रैस्त्रैलोक्यं शासितं पुरा।<br>
तद्गत्वा शोणितपुरं कुरुष्व त्वं यथापुरम्॥३,१२.४॥<br>
तच्छ्रुत्वा वचनं शिल्पी स गत्वाथ पुरं महत्।<br>
चक्रेऽमरपुरप्रख्यं मनसैवेक्षणेन तु॥३,१२.५॥<br>
अथाभिषिक्तः शुक्रेण दैतेयैश्च महाबलैः।<br>
शुशभे परया लक्ष्म्या तेजसा च समन्वितः॥३,१२.६॥<br>
हिरण्याय तु यद्दत्तं किरीटं ब्रह्मणा पुरा।<br>
सजीवमविनाश्यं च दैत्येन्द्रैरपि भूषितम्।<br>
दधौ भृगुसुतोत्सृष्टं भण्डो बालार्कसन्निभम्॥३,१२.७॥<br>
चामरे चन्द्रसंकाशे सजीवे ब्रह्म निर्मिते।<br>
न रोगो न च दुःखानि संदधौ यन्निषेवणात्॥३,१२.८॥<br>
तस्यातपत्रं प्रददौ ब्रह्मणैव पुरा कृतम्।<br>
यस्य च्छायानिषण्णास्तु बाध्यन्ते नास्त्रकोटिभिः॥३,१२.९॥<br>
धनुश्च विजयं नाम शङ्खं च रिपुघातिनम्।<br>
अन्यान्यपि महार्हाणि भूषणानि प्रदत्तवान्॥३,१२.१०॥<br>
तस्य सिंहासनं प्रादादक्षय्यं सूर्यसन्निभम्।<br>
ततः सिंहासनासीनः सर्वाभरणभूषितः।<br>
बभूवातीव तेजस्वी रत्नमुत्तेजितं यथा॥३,१२.११॥<br>
बभूवुरथ दैतेयास्तयाष्टौ तु महाबलाः।<br>
इन्द्रशत्रुरमित्रघ्नो विद्युन्माली विभीषणः।<br>
उग्रकर्मोग्रधन्वा च विजयश्रुति पारगः॥३,१२.१२॥<br>
सुमोहिनी कुमुदिनी चित्राङ्गी सुंदरी तथा।<br>
चतस्रो वनितास्तस्य बभूवुः प्रियदर्शनाः॥३,१२.१३॥<br>
तमसेवन्त कालज्ञा देवाः सर्वे सवासवाः।<br>
स्यन्दनास्तुरगा नागाः पादाताश्च सहस्रशः॥३,१२.१४॥<br>
संबभूवुर्महाकाया महान्तो जितकाशिनः।<br>
बभूवुर्दानवाः सर्वे भृगुपुत्रमतानुगाः॥३,१२.१५॥<br>
अर्चयन्तो महादेवमास्थिताः शिवशासने।<br>
बभूवुर्दानवास्तत्र पुत्रपौत्रधनान्विताः।<br>
गृहेगृहे च यज्ञाश्च संबभूवुः समन्ततः॥३,१२.१६॥<br>
ऋचो यजूंषि सामानि मीमांसान्यायकादयः।<br>
प्रवर्तन्ते स्म दैत्यानां भूयः प्रतिगृहं तदा॥३,१२.१७॥<br>
यथाश्रमेषु मुख्येषु मुनीनां च द्विजन्मनाम्।<br>
तथा यज्ञेषु दैत्यानां बुभुजुर्हव्यभोजिनः॥३,१२.१८॥<br>
एवं कृतवतोऽप्यस्य भण्डस्य जितकाशिनः।<br>
षष्टिवर्षसहस्राणि व्यतीतानि क्षणार्धवत्॥३,१२.१९॥<br>
वर्धमानमथो दैत्यं तपसा च बलेन च।<br>
हीयमानबलं चेन्द्रं संप्रेक्ष्य कमलापतिः॥३,१२.२०॥<br>
ससर्ज सहसा काञ्चिन्मायां लोकविमोहिनीम्।<br>
तामुवाच ततो मायां देवदेवो जनार्दनः॥३,१२.२१॥<br>
त्वं हि सर्वाणि भूतानि मोहयन्ती निजौजसा।<br>
विचरस्व यथाकामं त्वां न ज्ञास्यति कश्चन॥३,१२.२२॥<br>
त्वं तु शीघ्रमितो गत्वा भण्डं दैतेयनायकम्।<br>
मोहयित्वाचिरेणैव विषयानुपभोक्ष्यसे॥३,१२.२३॥<br>
एवं लब्ध्वा वरं माया तं प्रणम्य जनार्दनम्।<br>
ययाचेऽप्सरसो मुख्याः सहायार्थं तु काश्चन॥३,१२.२४॥<br>
तया संप्रार्थितो भूयः प्रेषयामास काश्चन।<br>
ताभिर्विश्वाचिमुख्याभिः सहिता सा मृगेक्षणा।<br>
प्रययौ मानसस्याग्यं तटमुज्ज्वलभूरुहम्॥३,१२.२५॥<br>
यत्र क्रीडति दैत्येन्द्रो निजनारीभिरन्वितः।<br>
तत्र सा मृगशावाक्षी मूले चंपकशाखिनः।<br>
निवासमकरोद्रम्यं गायन्ती मधुरस्वरम्॥३,१२.२६॥<br>
अथागतस्तु दैत्येन्द्रो बलिभिर्भन्त्रिभिर्वृतः।<br>
श्रुत्वा तु वीणानिनदं ददर्श च वराङ्गनाम्॥३,१२.२७॥<br>
तां दृष्ट्वा चारुसर्वाङ्गीं विद्युल्लेखामिवापराम्।<br>
मायामये महागर्ते पतितो मदनाभिधे॥३,१२.२८॥<br>
अथास्य मन्त्रिणोऽभूवन्त्दृदये स्मरतापि ताः॥३,१२.२९॥<br>
तेन दैतेयनाथेन चिरं संप्रर्थिता सती।<br>
तैश्च संप्रर्थितास्ताश्च प्रतिशूश्रुवुरञ्जसा॥३,१२.३०॥<br>
यास्त्वलभ्या महायज्ञैरश्वमेधादिकैरपि।<br>
ता लब्ध्वा मोहिनीमुख्या निर्वृतिं परमां ययुः॥३,१२.३१॥<br>
विसस्मरुस्तदा वेदांस्तथा देवमुमापतिम्।<br>
विजहुस्ते तथा यज्ञक्रियाश्चान्याः शुभावहाः॥३,१२.३२॥<br>
अवमानहतश्चासीत्तेषामपि पुरोहितः।<br>
मुहूर्त्तमिव तेषां तु ययावब्दायुतं तदा॥३,१२.३३॥<br>
मोहितेष्वथ दैत्येषु सर्वे देवाः सवासवाः।<br>
विमुक्तोपद्रवा ब्रह्मन्नामोदं परमं ययुः॥३,१२.३४॥<br>
कदाचिदथ देवेन्द्रं वीक्ष्य सिंहासने स्थितम्।<br>
सर्वदेवैः परिवृतं नारदो मुनिराययौ॥३,१२.३५॥<br>
प्रणम्य मुनिशार्दूलं ज्वलन्तमिव पावकम्।<br>
कृताञ्जलिपुटो भूत्वा देवेशो वाक्यमब्रवीत्॥३,१२.३६॥<br>
भगवन्सर्वधर्मज्ञ परापरविदां वर।<br>
तत्रैव गमनं ते स्याद्यं धन्यं कर्तुमिच्छसि॥३,१२.३७॥<br>
भविष्यच्छोभनाकारं तवागमनकारणम्।<br>
त्वद्वाक्यामृतमाकर्ण्य श्रवणानन्दनिर्भरम्।<br>
अशेषदुःखान्युत्तीर्य कृतार्थः स्यां मुनीश्वर॥३,१२.३८॥<br>
नारद उवाच<br>
अथ संमोहितो भण्डो दैत्येन्द्रो विष्णुमायया।<br>
तया विमुक्तो लोकांस्त्रीन्दहेताग्निरिवापरः॥३,१२.३९॥<br>
अधिकस्तव तेजोभिरस्त्रैर्मायाबलेन च।<br>
तस्य तेजोऽपहारस्तु कर्तव्योऽतिबलस्य तु॥३,१२.४०॥<br>
विनाराधनतो देव्याः पराशक्तेस्तु वासव।<br>
अशक्योऽन्येन तपसा कल्पकोटिशतैरपि॥३,१२.४१॥<br>
पुरैवोदयतः शत्रोराराधयत बालिशाः।<br>
आराधिता भगवती सा वः श्रेयो विधास्यति॥३,१२.४२॥<br>
एवं संबोधितस्तेन शक्रो देवगणेश्वरः।<br>
तं मुनिं पूजयामास सर्वदेवैः समन्वितः।<br>
तपसे कृतसन्नाहो ययौ हैमवतं तटम्॥३,१२.४३॥<br>
तत्र भागीरथीतीरे सर्वर्तुकुसुमोज्ज्वले।<br>
पराशक्तेर्महापूजां चक्रेऽखिलसुरैः समम्।<br>
इन्द्रप्रस्थमभून्नाम्रा तदाद्यखिलसिद्धिदम्॥३,१२.४४॥<br>
ब्रह्मात्मजोपदिष्टेन कुर्वतां विधिना पराम्।<br>
देव्यास्तु महतीं पूजां जपध्यानरतात्मनाम्॥३,१२.४५॥<br>
उग्रे तपसि संस्थानामनन्या र्पितचेतसाम्।<br>
दशवर्षसहस्राणि दशाहानि च संययुः॥३,१२.४६॥<br>
मोहितानथ तान्दृष्ट्वा भृगुपुत्रो महामतिः।<br>
भण्डासुरं समभ्येत्य निजगाद पुरोहितः॥३,१२.४७॥<br>
त्वामेवाश्रित्य राजेन्द्र सदा दानवसत्तमाः।<br>
निर्भयास्त्रिषु लोकेषु चरन्तीच्छविहारिणः॥३,१२.४८॥<br>
जातिमात्रं हि भवतो हन्ति सर्वान्सदा हरिः।<br>
तेनैव निर्मिता माया यया संमोहितो भवान्॥३,१२.४९॥<br>
भवन्तं मोहितं दृष्ट्वा रन्ध्र्रान्वेषण तत्परः।<br>
भवतां विजयार्थाय करोतीन्द्रो महत्तपः॥३,१२.५०॥<br>
यदि तुष्टा जगद्धात्री तस्यैव विजयो भवेत्।<br>
इमां मायामयीं त्यक्त्वा मन्त्रिभिः सहितो भवान्।<br>
गत्वा हैमवतं शैलं परेषां विघ्नमाचर॥३,१२.५१॥<br>
एवमुक्तस्तु गुरुणा हित्वा पर्यङ्कमुत्तमम्।<br>
मन्त्रिवृद्धानु पाहूय यथावृत्तान्तमाह सः॥३,१२.५२॥<br>
तच्छ्रुत्वा नृपतिं प्राह श्रुतवर्मा विमृश्य च।<br>
षष्टिवर्षसहस्राणां राज्यं तव शिवार्पितम्॥३,१२.५३॥<br>
तस्मादप्यधिकं वीर गतमासीदनेकशः।<br>
अशक्यप्रतिकार्योऽयं यः कालशिवचोदितः॥३,१२.५४॥<br>
अशक्यप्रतिकार्योऽयं तदभ्यर्चनतो विना।<br>
काले तु भोगः कर्त्तव्यो दुःखस्य च सुखस्य वा॥३,१२.५५॥<br>
अथाह भीमकर्माख्यो नोपेक्ष्योऽरिर्यथाबलम्।<br>
क्रियाविघ्ने कृतेऽस्माभिर्विजयस्ते भविष्यति॥३,१२.५६॥<br>
तव युद्धे महाराज परार्थं बलहारिणी।<br>
दत्ता विद्या शिवेनैव तस्मात्ते विजयः सदा॥३,१२.५७॥<br>
अनुमेने च तद्वाक्यं भण्डो दानवनायकः।<br>
निर्गत्य सहसेनाभिर्ययौ हैमवतं तटम्॥३,१२.५८॥<br>
तपोविघ्नकरान्दृष्ट्वा दानवाञ्जगदंबिका।<br>
अलङ्घ्यमकरोदग्रे महाप्राकारमुज्ज्वलम्॥३,१२.५९॥<br>
तं दृष्ट्वा दानवेन्द्रोऽपि किमेतदिति विस्मितः।<br>
संक्रुद्धो दानवास्त्रेण बभञ्जातिबलेन तु॥३,१२.६०॥<br>
पुनरेव तदग्रेऽभूदलङ्घ्यः सर्वदानवैः।<br>
वायव्यास्त्रेण तं धीरो बभञ्ज च ननाद च॥३,१२.६१॥<br>
पौनः पुन्येन तद्भस्म प्राभूत्पुनरुपस्थितम्।<br>
एतद्दृष्ट्वा तु दैत्येन्द्रो विषण्मः स्वपुरं ययौ॥३,१२.६२॥<br>
तां च दृष्ट्वा जगद्धात्रीं दृष्ट्वा प्राकारमुज्ज्वलम्।<br>
भयाद्विव्यथिरे देवा विमुक्तसकलक्रियाः॥३,१२.६३॥<br>
तानुवाच ततः शक्रो दैत्येन्द्रोऽयमिहागतः।<br>
अशक्यः समरे योद्धुमस्माभिरखिलैरपि॥३,१२.६४॥<br>
पलायितानामपि नो गतिरन्या न कुत्रचित्।<br>
कुण्डं योजनविस्तारं सम्यक्कृत्वा तु शोभनम्॥३,१२.६५॥<br>
महायागविधानेन प्रणिधाय हुताशनम्।<br>
यजामः परमां शाक्तिं महामासैर्वयं सुराः॥३,१२.६६॥<br>
ब्रह्मभूता भविष्यामो भोक्ष्यामो वा त्रिविष्टपम्।<br>
एवमुक्तास्तु ते सर्वेदेवाः सेन्द्रपुरोगमाः॥३,१२.६७॥<br>
विधिवज्जुहुवुर्मांसान्युत्कृत्योत्कृत्य मन्त्रतः।<br>
हुतेषु सर्वमांसेषु पादेषु च करेषु च॥३,१२.६८॥<br>
होतुमिच्छत्सु देवेषु कलेवरमशेषतः।<br>
प्रादुर्बभूव परमन्तेजः पुञ्जो ह्यनुत्तमः॥३,१२.६९॥<br>
तन्मध्यतः समुदभूच्चक्राकारमनुत्तमम्।<br>
तन्मध्ये तु महादेवीमुदयार्कसमप्रभाम्॥३,१२.७०॥<br>
जगदुज्जीवनकरीं ब्रह्मविष्णुशिवात्मिकाम्।<br>
सौन्दर्यसारसीमां तामानन्दरससागराम्॥३,१२.७१॥<br>
जपाकुसुमसंकाशां दाडिमीकुसुमांबराम्।<br>
सर्वाभरणसंयुक्तां शृङ्गारैकरसालयाम्॥३,१२.७२॥<br>
कृपातरङ्गितापाङ्गनयनालोककौमुदीम्।<br>
पाशाङ्कुशेक्षुकोदण्डपञ्चबाणलसत्कराम्॥३,१२.७३॥<br>
तां विलोक्य महादेवीं देवाः सर्वे सवासवाः।<br>
प्रणेमुर्मुदितात्मानो भूयोभूयोऽखिलात्मिकम्॥३,१२.७४॥<br>
तया विलोकिताः सद्यस्ते सर्वे विगतज्वराः।<br>
संपूर्णाङ्गा दृढतरा वज्रदेहा महाबलाः।<br>
तुष्टुवुश्च महादेवीमंबिकामखिलार्थदाम्॥३,१२.७५॥<br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने ललिताप्रादुर्भावो नाम द्वादशोऽध्यायः<br>
<br>
</span>
