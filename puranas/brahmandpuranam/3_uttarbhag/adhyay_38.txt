अगस्त्य उवाच<br>
श्रुतमेतन्महावृत्तमाविर्भावादिकं महत् ।<br>
भण्डासुरवधश्चैव देव्याः श्रीनगरस्थितिः ॥ ३,३८.१ ॥<br><br>
इदानीं श्रोतुमिच्छामि तस्या मत्रस्य साधनम् ।<br>
तन्मन्त्राणां लक्षणं च सर्वमेतन्निवेदय ॥ ३,३८.२ ॥<br><br>
हयग्रीव उवाच<br>
सर्वेभ्योऽपि पदार्थेभ्यः शाब्दं वस्तु महत्तरम् ।<br>
सर्वेभ्योऽपि हि शब्देभ्यो वेदराशिर्महान्मुने ॥ ३,३८.३ ॥<br><br>
सर्वेभ्योऽपि हि वेदेभ्यो वेदमन्त्रा महत्तराः ।<br>
सर्वेभ्यो वेदमन्त्रेभ्यो विष्णुमन्त्रा महत्तराः ॥ ३,३८.४ ॥<br><br>
तेभ्योऽपि दौर्गमन्त्रास्तु महान्तो मुनिपुङ्गव ।<br>
तेभ्यो गाणपता मन्त्रा मुने वीर्य महत्तराः ॥ ३,३८.५ ॥<br><br>
तेभ्योऽप्यर्कस्य मन्त्रास्तु तेभ्यः शैवा महत्तराः ।<br>
तेभ्योऽपि लक्ष्मीमन्त्रास्तु तेभ्यः सारस्वता वराः ॥ ३,३८.६ ॥<br><br>
तेभ्योऽपि गिरिजामन्त्रास्तेभ्यश्चाम्नायभेदजाः ।<br>
सर्वाम्नायमनुभ्योऽपि वाराहा मनवो वराः ॥ ३,३८.७ ॥<br><br>
तेभ्यः श्यामामनुवरा विशिष्टा इल्वलान्तक ।<br>
तेभ्योऽपि ललितामन्त्रा दशभेदविभेदिताः ॥ ३,३८.८ ॥<br><br>
तेषु द्वौ मनुराजौ तु वरिष्ठौ विन्ध्यमर्दन ।<br>
लोपामुद्रा कामराज इति ख्यातिमुपागतौ ॥ ३,३८.९ ॥<br><br>
ह्रादिस्तु लोपामुद्रा स्यात्कामराजस्तु कादिकाः ।<br>
हंसादेर्वाच्यतां याताः कामराजो महेस्वरः ॥ ३,३८.१० ॥<br><br>
स्मरादेर्वाच्यतां याता देवी श्रीललितांबिका ।<br>
हादिकाद्योर्मन्त्रयोस्तु भेदो वर्णत्रयोद्भवः ॥ ३,३८.११ ॥<br><br>
त्योश्च कामराजोऽयं सिद्धिदो भक्तिशालिनाम् ।<br>
शिवेन शक्त्या कामेन क्षित्या चैव तु मायया ॥ ३,३८.१२ ॥<br><br>
हंसेन भृगुणा चैव कामेन शशिमौलिना ।<br>
शक्रेण भुवनेशेन चन्द्रेण च मनोभुवा ॥ ३,३८.१३ ॥<br><br>
क्षित्या हृल्लेखया चैव प्रोक्तो हंसादिमन्त्रराट् ।<br>
कामादिमन्त्रराजस्तु स्मरयोनिः श्रियो मुखे ॥ ३,३८.१४ ॥<br><br>
पञ्चत्रिकमहाविद्या ललितांबा प्रवाचिकाम् ।<br>
ये यजन्ति महाभागास्तेषां सर्वत्र सिद्धये ॥ ३,३८.१५ ॥<br><br>
सद्गुरोस्तु मनुं प्राप्य त्रिपञ्चार्णपरिष्कृतम् ।<br>
सम्यक्संसाधयेद्विद्वान्वक्ष्यमाणप्रकारतः ॥ ३,३८.१६ ॥<br><br>
तत्क्रमेण प्रवक्ष्यामि सावधानो मुने शृणु ।<br>
प्रातरुत्थाय शिरसिस्मृत्वा कमलमुज्ज्वलम् ॥ ३,३८.१७ ॥<br><br>
सहस्रपत्रशोभाढ्यं सकेशरसुकर्णिकम् ।<br>
तत्र श्रीमद्गुरुं ध्वात्वा प्रसन्नं करुणामयम् ॥ ३,३८.१८ ॥<br><br>
ततोबहिर्विनिर्गत्य कुर्याच्छौचादिकाः क्रियाः ।<br>
अथागत्य च तैलेन सामोदेन विलेपितः ॥ ३,३८.१९ ॥<br><br>
उद्वर्तितश्च सुस्नातः शुद्धेनोष्णेन वारिणा ।<br>
आपो निसर्गतः पूताः किं पुनर्वह्निसंयुताः ।<br>
तस्मादुष्णोदके स्नायात्तदभावे यथोदकम् ॥ ३,३८.२० ॥<br><br>
परिधाय पटौ शुद्धे कौसुम्भौ वाथ वारुणौ ।<br>
आचम्य प्रयतो विद्वान्हृदि ध्यायन्परांबिकाम् ॥ ३,३८.२१ ॥<br><br>
ऊर्ध्वपुण्ड्रं त्रिपुण्डं वा पट्टवर्धनमेव वा ।<br>
अगस्त्यपत्राकारं वा धृत्वा भाले निजोचितम् ।<br>
अन्तर्हितश्च शुद्धात्मा सन्ध्यावन्दनमाचरेत् ॥ ३,३८.२२ ॥<br><br>
अश्वत्थपत्राकारेण पात्रेण सकुशाक्षतम् ।<br>
सपुष्पचन्दनं चार्ध्यं मार्तण्डाय समुत्क्षिपेत् ॥ ३,३८.२३ ॥<br><br>
तथार्ध्यभावदेवत्वाल्ललितायै त्रिरर्ध्यकम् ।<br>
तर्प्पयित्वा यथाशक्ति मूलेन ललितेश्वरीम् ॥ ३,३८.२४ ॥<br><br>
देवर्षिपितृवर्गांश्च तर्पयित्वा विधानतः ।<br>
दिवाकरमुपास्थाय देवीं च रविबिम्बगाम् ॥ ३,३८.२५ ॥<br><br>
मौनी विशुद्धहृदयः प्रविश्य मखमन्दिरम् ।<br>
चारुकर्पूरकस्तूरीचन्दनादिविलेपितः ॥ ३,३८.२६ ॥<br><br>
भूषणैर्भूषिताङ्गश्च चारुशृङ्गारवेषधृक् ।<br>
आमोदिकुसुमस्रग्भिरवतंसितकुन्तलः ॥ ३,३८.२७ ॥<br><br>
संकल्पभूषणो वाथ यथाविभवभूषणः ।<br>
पूजाखण्डे वक्ष्यमाणान्कृत्वा न्यासाननुक्रमात् ॥ ३,३८.२८ ॥<br><br>
मृद्वासने समासीनो ध्यायेच्छ्रीनगरं महत् ।<br>
नानावृक्षमहोद्यानमारभ्य ललितावधि ॥ ३,३८.२९ ॥<br><br>
ध्यायेच्छ्रीनगरं दिव्यं बहिरन्तरतः शुचिः ।<br>
पूजाखण्डोक्तमार्गेम पूजां कृत्वा विलक्षणः ॥ ३,३८.३० ॥<br><br>
अक्षमालां समादाय चन्द्रकस्तूरिवासिताम् ।<br>
उदङ्मुखः प्राङ्खो वा जपेत्सिंहासनेश्वरीम् ।<br>
षट्त्रिंशल्लक्षसंख्यां तु जपेद्विद्या प्रसीदति ॥ ३,३८.३१ ॥<br><br>
तद्दशांशस्तु होमः स्यात्तद्दशांशं च तर्पणम् ।<br>
तद्दशांशं ब्राह्मणानां भोजनं समुदीरितम् ॥ ३,३८.३२ ॥<br><br>
एवं स सिद्धमन्त्रस्तु कुर्यात्काम्यजपं पुनः ।<br>
लक्षमात्रं जपित्वा तु मनुष्यान्वशमानयेत् ॥ ३,३८.३३ ॥<br><br>
लक्षद्वितयजाप्येन नारीः सर्वा वशं नयेत् ।<br>
लक्षत्रितयजापेन सर्वान्वशयते नृपान् ॥ ३,३८.३४ ॥<br><br>
चतुर्लक्षजपे जाते क्षुभ्यन्ति फणिकन्यकाः ।<br>
पञ्चलक्षजपे जाते सर्वाः पातालयोषितः ॥ ३,३८.३५ ॥<br><br>
भूलोकसुन्दरीवर्गो वश्यःषड्लक्षजापतः ।<br>
क्षुभ्यन्ति सप्त लक्षेण स्वर्गलोकमृगीदृशः ॥ ३,३८.३६ ॥<br><br>
देवयोनिभवाः सर्वेऽप्यष्टलक्षजपाद्वशाः ।<br>
नवलक्षेण गीर्वाणा नखिलान्वशमानयेत् ॥ ३,३८.३७ ॥<br><br>
लक्षैकादशजाप्येन ब्रह्मविष्णुमहेश्वरान् ।<br>
लक्षद्वादशजापेन सिद्धीरष्टौ वशं नयेत् ॥ ३,३८.३८ ॥<br><br>
इन्द्रस्येन्द्रत्वमेतेन मन्त्रेण ह्यभवत्पुरा ।<br>
विष्णोर्विष्णुत्वमेतेन शिवस्य शिवतामुना ॥ ३,३८.३९ ॥<br><br>
इन्दोश्चन्द्रत्वमेतेन भानोर्भास्करतामुना ।<br>
सर्वासां देवतानां च तास्ताः सिद्धय उज्ज्वलाः ।<br>
अनेन मन्त्रराजेन जाता इत्यवधारय ॥ ३,३८.४० ॥<br><br>
एतन्मन्त्रस्य जापी तु सर्वपापविवर्जितः ।<br>
त्रैलोक्यसुन्दराकारो मन्मथस्यापि मोहकृत् ॥ ३,३८.४१ ॥<br><br>
सर्वाभिः सिद्धिभिर्युक्तः सर्वज्ञः सर्वपूजितः ।<br>
दर्शनादेव सर्वषामन्तरालस्य पूरकः ॥ ३,३८.४२ ॥<br><br>
वाचा वाचस्पतिसमः श्रिया श्रीपतिसानभः ।<br>
बले मरुत्समानः स्यात्स्थिरत्वे हिमवानिव ॥ ३,३८.४३ ॥<br><br>
औन्नत्ये मेरुतुल्यः स्याद्गांभीर्येण महार्णवः ।<br>
क्षणात्क्षोभकरो मूर्त्या ग्रामपल्लीपुरादिषु ॥ ३,३८.४४ ॥<br><br>
ईषद्भूभङ्गमात्रेण स्तम्भको जृंभकस्तथा ।<br>
उच्चाटको मोहकश्च मारको दुष्टचेतसाम् ॥ ३,३८.४५ ॥<br><br>
क्रुद्धः प्रसीदति हठात्तस्य दर्शनहर्षितः ।<br>
अष्टादशसु विद्यासु निरूढिमभिगच्छति ॥ ३,३८.४६ ॥<br><br>
मन्दाकिनीपूरसमा मधुरा तस्य भारती ।<br>
न तस्याविदितं किञ्चित्सर्वशास्त्रेषु कुम्भज ॥ ३,३८.४७ ॥<br><br>
दर्शनानि च सर्वाणि कर्तु खण्डयितुं पटुः ।<br>
तत्त्वञ्जानाति निखिलं सर्वज्ञत्वं च गच्छति ॥ ३,३८.४८ ॥<br><br>
सदा दयार्द्रहृदयं तस्य सर्वेषु जन्तुषु ।<br>
तत्कोपाग्नेर्विषयतां गन्तुं नालं जगत्त्रयी ॥ ३,३८.४९ ॥<br><br>
तस्य दर्शनवेलायां श्लथन्नीवीनिबन्धनाः ।<br>
विश्रस्तरशनाबन्धा गलत्कुण्डलसञ्चयाः ॥ ३,३८.५० ॥<br><br>
घर्मवारिकणश्रेणीमुक्ताभूषितमूर्तयः ।<br>
अत्यन्तरागतरलव्यापारनयनाञ्चलाः ॥ ३,३८.५१ ॥<br><br>
स्रंसमानकरांभोजमणिकङ्कणपङ्क्तयः ।<br>
ऊरुस्तम्भेन निष्पन्दा नमितास्याश्च लज्जया ॥ ३,३८.५२ ॥<br><br>
द्रवत्कन्दर्पसदनाः पुलकाङ्कुरभूषणाः ।<br>
अन्यमाकारमिव च प्राप्ता मानसजन्मना ॥ ३,३८.५३ ॥<br><br>
दीप्यमाना इवोद्दामरागज्वालाकदंबकैः ।<br>
वीक्ष्यमाणा इवानङ्गशरपावकवृष्टिभिः ॥ ३,३८.५४ ॥<br><br>
उत्कण्ठया तुद्यमानाः खिद्यमाना तनूष्मणा ।<br>
सिच्यमानाः श्रमजलैः शुच्यमानाश्च लज्जया ॥ ३,३८.५५ ॥<br><br>
कुलं जातिं च शीलं च लज्जां च परिवारकम् ।<br>
लोकाद्भयं बन्धुभयं परलोकभये तथा ॥ ३,३८.५६ ॥<br><br>
मुञ्चन्त्यो हृदि याचन्त्यो भवन्ति हरिणीदृशः ।<br>
अरण्ये पत्तने वापि देवालयमठेषु वा ।<br>
यत्र कुत्रापि तिष्ठन्तं तं धावन्ति मृगीदृशः ॥ ३,३८.५७ ॥<br><br>
अत्याहतो यथैवांभोबिन्दुर्भ्रमति पुष्करे ।<br>
तद्वद्भ्रमन्ति चित्तानि दर्शने तस्य सुभ्रुवाम् ॥ ३,३८.५८ ॥<br><br>
विनीतानवनीतानां विद्रावणमहाफलम् ।<br>
तं सेवन्ते समस्तानां विद्यानामपि पङ्क्तयः ॥ ३,३८.५९ ॥<br><br>
चन्द्रार्कमण्डलद्वन्द्वकुचमण्डलशोभिनी ।<br>
त्रिलोके ललना तस्य दर्शनादनुरज्यति ।<br>
अन्यासां तु वराकीणां वक्तव्यं किं तपोधन ॥ ३,३८.६० ॥<br><br>
पत्तनेषु च वीथीषु चत्वरेषु वनेषु च ।<br>
तत्कीर्तिघोषणा पुण्या सदा द्युसद्द्रुमायते ॥ ३,३८.६१ ॥<br><br>
तस्य दर्शनतः पाप जालं नश्यति पापिनाम् ।<br>
तद्गुणा एव घोक्ष्यन्ते सर्वत्र कविपुङ्गवैः ॥ ३,३८.६२ ॥<br><br>
भिन्नैर्वर्णैरायुधैश्च भिन्नैर्वाहनभूषणैः ।<br>
ये ध्यायन्ति महादेवीं तास्ताः सिद्धीर्भञ्जति ते ॥ ३,३८.६३ ॥<br><br>
मनोरादिमखण्डस्तु कुन्देन्दुधवलद्युतिः ।<br>
अहश्चक्रे ज्वलज्ज्वालश्चिन्तनीयस्तु मूलके ॥ ३,३८.६४ ॥<br><br>
इन्द्रगोपक संकाशो द्वितीयो मनुखण्डकः ।<br>
नीभालनीयेऽहश्चक्रे आबालान्तज्वलच्छिखः ॥ ३,३८.६५ ॥<br><br>
अथ बालादिपद्मस्थद्विदलांबुजकोटरे ।<br>
नीभालनीयस्तार्तीयखण्डो दुरितखण्डकः ॥ ३,३८.६६ ॥<br><br>
मुक्ता ध्येया शशिजोत्स्ना धवलाकृतिरंबिका ।<br>
रक्तसंध्यकरोचिः स्याद्वशीकरणकर्मणि ॥ ३,३८.६७ ॥<br><br>
सर्वसंपत्तिलाभे तु श्यामलाङ्गी विचिन्त्यते ।<br>
नीला च मूकीकरणे पीता स्तंभनकर्मणि ॥ ३,३८.६८ ॥<br><br>
कवित्वे विशदाकारा स्फटिकोपलनिर्मला ।<br>
धनलाभे सुवर्णाभा चिन्त्यते ललितांबिका ॥ ३,३८.६९ ॥<br><br>
आमूलमाब्रह्मबिलं ज्वलन्माणिक्यदीपवत् ।<br>
ये ध्यायन्ति महापुञ्जं ते स्युः संसिद्धसिद्धयः ॥ ३,३८.७० ॥<br><br>
एवं बहुप्रकारेण ध्यानभेदेन कुम्भज ।<br>
निभालयन्तः श्रीदेवीं भजन्ति महतीं श्रियम् ।<br>
प्राप्यते सद्भिरेवैषा नासद्भिस्तु कदाचन ॥ ३,३८.७१ ॥<br><br>
यैस्तु तप्तं तपस्तीव्रं तैरेवात्मनि ध्यायते ।<br>
तस्य नो पश्चिमं जन्म स्वयं यो वा न शङ्करः ।<br>
न तेन लभ्यते विद्या ललिता परमेश्वरी ॥ ३,३८.७२ ॥<br><br>
वंशे तु यस्य कस्यापि भवेदेष मनुर्यदि ।<br>
तद्वंश्याः सर्व एव स्युर्मुक्तास्तृप्ता न संशयः ॥ ३,३८.७३ ॥<br><br>
गुप्ताद्गुप्ततरैवैषा सर्वशास्त्रेषु निश्चिता ।<br>
वेदाः समस्तशास्त्राणि स्तुवन्ति ललितेश्वरीम् ॥ ३,३८.७४ ॥<br><br>
परमात्मेयमेव स्यादियमेव परा गतिः ।<br>
इयमेव महत्तीर्थमियमेव महत्फलम् ॥ ३,३८.७५ ॥<br><br>
इमां गायन्ति मुनयो ध्यायन्ति सनकादयः ।<br>
अर्चन्तीमां सुरश्रेष्ठा ब्रह्माद्याः पञ्चसिद्धिदाम् ॥ ३,३८.७६ ॥<br><br>
न प्राप्यते कुचारित्रैः कुत्सितैः कुटिलाशयैः ।<br>
दैवबाह्यैर्वृथातर्कैर्वृथा विभ्रान्त बुद्धिभिः ॥ ३,३८.७७ ॥<br><br>
नष्टैरशीलैरुच्छिष्टैः कुलभ्रष्टैश्च निष्ठुरैः ।<br>
दर्शनद्वेषिभिः पापशीलैराचारनिन्दकैः ॥ ३,३८.७८ ॥<br><br>
उद्धतैरुद्धतालापैर्दांभिकैरतिमानिभिः ।<br>
एतादृशानां मर्त्यानां देवानां चातिदुर्लभा ॥ ३,३८.७९ ॥<br><br>
देवतानां च पूज्यत्वमस्याः प्रोक्तं घटोद्भव ।<br>
भण्डासुर वधायैषा प्रादुर्भूता चिदग्नितः ॥ ३,३८.८० ॥<br><br>
महात्रिपुरसुन्दर्या सूर्तिस्तेजोविजृंभिता ।<br>
कामाक्षीति विधात्रा तु प्रस्तुता ललितेश्वरी ॥ ३,३८.८१ ॥<br><br>
ध्यायतः परया भक्त्या तां परां ललितांबिकाम् ।<br>
सदाशिवस्य मनसो लालनाल्ललिताभिधा ॥ ३,३८.८२ ॥<br><br>
यद्यत्कृतवती कृत्यं तत्सर्वं विनिवेदितम् ।<br>
पूजाविधानमखिलं शास्त्रोक्तेनैव वर्त्मना ।<br>
खण्डान्तरे वदिष्यामि तद्विलासं महाद्भुतम् ॥ ३,३८.८३ ॥<br><br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने मन्त्रराजसाधनप्रकारकथनन्नामाष्टत्रिंशोऽध्यायः
