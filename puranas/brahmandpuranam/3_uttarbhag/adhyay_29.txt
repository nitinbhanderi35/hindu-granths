<span style="font-size: 14pt; line-height: 200%">अगस्त्य उवाच<br>
अश्वानन महाप्राज्ञ वर्णितं मन्त्रिणीबलम् ।<br>
विषङ्गस्य वधो युद्धे वर्णितो दण्डनाथया ॥ ३,२९.१ ॥<br>
श्रीदेव्याः श्रोतुमिच्छामि रणचक्रे पराक्रमम् ।<br>
सोदरस्यापदं दृष्ट्वा भण्डः किमकरोच्छुचा ॥ ३,२९.२ ॥<br>
कथं तस्य रणोत्साहः कैः समं समयुध्यत ।<br>
सहायाः केऽभवंस्तस्य हतभ्रातृतनूभुवः ॥ ३,२९.३ ॥<br>
हयग्रीव उवाच<br>
इदं शृणु महाप्राज्ञ सर्वपापनिकृन्तनम् ।<br>
ललिताचरितं पुण्यमणिमादिगुमप्रदम् ॥ ३,२९.४ ॥<br>
वैषुवायनकालेषु पुण्येषु समयेषु च ।<br>
सिद्धिदं सर्वपापघ्नं कीर्तिदं पञ्चपर्वसु ॥ ३,२९.५ ॥<br>
तदा हतौ रणे तत्र श्रुत्वा निजसहोदरौ ।<br>
शोकेन महताविष्टो भण्डः प्रविललाप सः ॥ ३,२९.६ ॥<br>
विकीर्मकेशो धरणौ मूर्छितः पतितस्तदा ।<br>
न लेभे किञ्चिदाश्वासं भ्रातृव्यसनकर्शितः ॥ ३,२९.७ ॥<br>
पुनः पुनः प्रविलपन्कुटिलाक्षेण भूरिशः ।<br>
आश्वास्यामानः शोकेन युक्तः कोपमवाप सः ॥ ३,२९.८ ॥<br>
फालं वहन्नतिक्रूरं भ्रमद्भ्रुकुटिभीषणम् ।<br>
अङ्गारपाटलाक्षश्च निःश्वसन्कृष्णसर्पवत् ॥ ३,२९.९ ॥<br>
उवाच कुटिलाक्षं द्राक्समस्तपृतनापतिम् ।<br>
क्षिप्रं मुहुर्मुहुः स्पृष्ट्वा धुन्वानः करवालिकाम् ॥ ३,२९.१० ॥<br>
क्रोधहुङ्कारमातन्वन्गर्जन्नुत्पातमेघवत् ॥ ३,२९.११ ॥<br>
ययैव दृष्टया मायाबलाद्युद्धे विनाशिताः ।<br>
भ्रातरो मम पुत्राश्च सेनानाथाः सहस्रशः ॥ ३,२९.१२ ॥<br>
तस्याः स्त्रियाः प्रमत्तायाः कण्ठोत्थैः शोणितद्रवैः ।<br>
भ्रातृपुत्रमहाशोकवह्निं निर्वापयाम्यहम् ॥ ३,२९.१३ ॥<br>
गच्छ रे कुटिलाक्ष त्वं सज्जीकुरु पताकिनीम् ।<br>
इत्युक्त्वा कठिनं वर्म वज्रपातसहं महत् ॥ ३,२९.१४ ॥<br>
दधानो भुजमध्येन बध्नन्पृष्ठ तथेषुधी ।<br>
उद्दाममौर्विनिःश्वासकठोरं भ्रामयन्धनुः ॥ ३,२९.१५ ॥<br>
कालाग्निरिव संक्रुद्धो निर्जगाम निजात्पुरात् ।<br>
तालजङ्घादिकैः सार्द्धंपूर्वद्वारे निवेशिते ॥ ३,२९.१६ ॥<br>
चतुर्भिर्धृतशस्त्रौघैर्धृतवर्मभिरुद्धतैः ।<br>
पञ्चत्रिंशच्चमूनाथैः कुटिलाक्षपुरःसरैः ॥ ३,२९.१७ ॥<br>
सर्वसेनापतीन्द्रेण कुटिलाक्षेण स क्रुधा ।<br>
मिलितेन च भण्डेन चत्वारिंशच्चमूवराः ॥ ३,२९.१८ ॥<br>
दीप्तायुधा दीप्तकेशा निर्जग्मुर्दीप्तकङ्कटाः ।<br>
द्विसहस्राक्षौहिणीनां पञ्चाशीतिः परार्धिका ॥ ३,२९.१९ ॥<br>
तदेनमन्वगादेकहेलया मथितुं द्विषः ।<br>
भण्डासुरे विनिर्याते सर्वसैनिकसंकुले ॥ ३,२९.२० ॥<br>
शून्यके नगरे तत्र स्त्रीमात्रमवशेषितम् ।<br>
आभिलो नाम दैत्येन्द्रो रथवर्यो महारथः ।<br>
सहस्रयुग्यसिंहाढ्यमारुरोह रणोद्धतः ॥ ३,२९.२१ ॥<br>
तत्वरे विज्वलज्ज्वालाकालाग्निरिव दीप्तिमान् ।<br>
घातको नाम वै खड्गश्चन्द्रहाससमाकृतिः ॥ ३,२९.२२ ॥<br>
इतस्ततश्चलन्तीनां सेनानां धूलिरुत्थिता ।<br>
वोढुं तासां भरं भूमिरक्षमेव दिवं ययौ ॥ ३,२९.२३ ॥<br>
केचिद्भूमेरपर्याप्ताः प्रचेलुर्व्योमवर्त्मना ।<br>
केषाञ्चित्स्कन्धमारूढाः केचिच्चेलुर्महारथाः ॥ ३,२९.२४ ॥<br>
न दिक्षु न च भूचक्रे न व्योमनि च ते ममुः ।<br>
दुःखदुखेन ते चेलुरन्योन्याश्लेषपीडिताः ॥ ३,२९.२५ ॥<br>
अत्यन्त सेनासंमर्दाद्रथचक्रैर्विचूर्णिताः ।<br>
केचित्पादेन नागानां मर्दिता न्यपतन्भुवि ॥ ३,२९.२६ ॥<br>
इत्थं प्रचलिता तेन समं सर्वैश्च सैनिकैः ।<br>
वज्रनिष्पेषसदृशो मेघनादो व्यधीयत ॥ ३,२९.२७ ॥<br>
तेनातीव कठोरेण सिंहनादेन भूयसा ।<br>
भण्डदैत्यमुखोत्थेन विदीर्णमभवज्जगत् ॥ ३,२९.२८ ॥<br>
सागराः शोषमापन्नाश्चन्द्राकारै प्रपलायितौ ।<br>
उडूनि न्यपतन्व्योम्नो भूमिर्देलायिताभवत् ॥ ३,२९.२९ ॥<br>
दिङ्नागाश्चाभवंस्त्रस्ता मूर्च्छिताश्च दिवौकसः ।<br>
शक्तीनां कटकं चासीदकाण्डत्रासविह्वलम् ॥ ३,२९.३० ॥<br>
प्राणान्संधारयामासुः कथञ्चिन्मध्य आहवे ।<br>
शक्तयो भयविभ्रष्टान्यायुधानि पुनर्दधुः ॥ ३,२९.३१ ॥<br>
वह्निप्राकारवलयं प्रशान्तं पुनरुत्थितम् ।<br>
दैत्येन्द्रसिंहनादेन चमूनाथधनुःस्वनैः ॥ ३,२९.३२ ॥<br>
क्रन्दनैश्चापि योद्धॄणामभूच्छब्दमयं जगत् ।<br>
तेन नादेन महता भण्डदैत्यविनिर्गमम् ।<br>
निश्चित्य ललिता देवी स्वयं योद्धुं प्रचक्रमे ॥ ३,२९.३३ ॥<br>
अशक्यमन्यशक्तीनामाकलय्य महाहवम् ।<br>
भण्डदैत्येन दुष्टेन स्वयमुद्योगमास्थिता ॥ ३,२९.३४ ॥<br>
चक्रराजरथस्तस्याः प्रचचाल महोदयः ।<br>
चतुर्वेदमहाचक्रपुरुषार्थमहाभयः ॥ ३,२९.३५ ॥<br>
आनन्दध्वजसंयुक्तो नवभिः पर्वभिर्युतः ।<br>
नवपर्वस्थदेवीभिराकृष्टगुरुधन्विभिः ॥ ३,२९.३६ ॥<br>
परार्धाधिकसंख्यातपरिवारसमृद्धिभिः ।<br>
पर्वस्थानेषु सर्वेषु पालितः सर्वतो दिशम् ॥ ३,२९.३७ ॥<br>
दशयोजनमुन्नद्धश्चतुर्योजन विस्तृतः ।<br>
महाराज्ञीचक्रराजो रथेन्द्रः प्रचलन्बभौ ॥ ३,२९.३८ ॥<br>
तस्मिन्प्रचलिते जुष्टे श्यामया दण्डनाथया ।<br>
गेयचक्रं तु बालाग्रे किरिचक्रं तु बृष्ठतः ॥ ३,२९.३९ ॥<br>
अन्यासामपि शक्तीनां वाहनानि परार्द्धशः ।<br>
नृसिंहोष्ट्रनरव्यालमृगपक्षिहयास्तथा ॥ ३,२९.४० ॥<br>
गजभेरुण्डशरभ व्याघ्रवातमृगास्तथा ।<br>
एतादृशश्च तिर्यञ्चोऽप्यन्ये वाहनतां गताः ॥ ३,२९.४१ ॥<br>
मुहुरुच्चावचाः शक्तीर्भण्डासुरवधोद्यताः ।<br>
योजनायामविस्तारमपि तद्द्वारमण्डलम् ।<br>
वह्निप्राकारचक्रस्य न पर्याप्तं चमूपतेः ॥ ३,२९.४२ ॥<br>
ज्वालामालिनिका नित्या द्वारस्यात्यन्तविस्तृतिम् ।<br>
विततान समस्तानां सैन्यानां निर्गमैषिणी ॥ ३,२९.४३ ॥<br>
अथ सा जगतां माता महाराज्ञी महोदया ।<br>
निर्जगामा ग्निपुरता वरद्वारात्प्रतापिनी ॥ ३,२९.४४ ॥<br>
देवदुन्दुभयो नेदुः पतिताः पुष्पवृष्टयः ।<br>
महामुक्तातपत्रं तद्दिवि दीप्तमदृश्यत ॥ ३,२९.४५ ॥<br>
निमित्तानि प्रसन्नानि शंसकानि जयश्रियाः ।<br>
अभवंल्ललितासैन्ये उत्पातास्तु द्विषां बले ॥ ३,२९.४६ ॥<br>
ततः प्रववृते युद्धं सेन योरुभयोरपि ।<br>
प्रसर्पद्विशिखैः स्तोमबद्धान्धतमसच्छटम् ॥ ३,२९.४७ ॥<br>
हन्यमानगजस्तोमसृतशोणितबिन्दुभिः ।<br>
ह्नीयमाणशिरश्छन्नदैत्यश्वेतातपत्रकम् ॥ ३,२९.४८ ॥<br>
न दिशो न नभो नागा न भूमिर्न च किञ्चन ।<br>
दृश्यते केवलं दृष्टं रजोमात्रं च सूर्च्छितम् ॥ ३,२९.४९ ॥<br>
नृत्यत्कबन्धनिवहाविर्भूततटपादपम् ।<br>
दैत्यकेशसहस्रैस्तु शैवालाङ्कुरकोमला ॥ ३,२९.५० ॥<br>
श्वेतातपत्रयवलयश्वेतपङ्कजभासुरा ।<br>
चक्रकृत्तकरिग्रामपादकूर्मपरंपरा ॥ ३,२९.५१ ॥<br>
शक्तिध्वस्तमहादैत्यगलगण्डशिलोच्चया ।<br>
विलूनकाण्डैः पतितैः सफेना बलचामरैः ॥ ३,२९.५२ ॥<br>
तीक्ष्णासिवल्लरीजालैर्निबिडीकृततीरभूः ।<br>
दैत्यवीरेक्षमश्रेणिमुक्तिंसपुटभासुरा ॥ ३,२९.५३ ॥<br>
दैत्यवाहनसंघातन क्रमीनशताकुला ।<br>
प्रावहच्छोणितनदी सेनयोर्युध्यमानयोः ॥ ३,२९.५४ ॥<br>
इत्थं प्रववृते युद्धं मृत्योश्च त्रासदायकम् ।<br>
चतुर्थयुद्धदिवसे प्रातरा रभ्यभीषणम् ।<br>
प्रहरद्वयपर्यन्तं सेनयोरुभयोरपि ॥ ३,२९.५५ ॥<br>
ततः श्रीललितादेव्या भण्डस्याथाभवद्रणः ।<br>
अस्त्रप्रत्यस्त्रसंक्षोभैस्तुमुलीकृतदिक्तटः ॥ ३,२९.५६ ॥<br>
धनुर्ज्यातलटङ्कारहुङ्कारैरतिभीषणः ।<br>
तूणीरवदनात्कृष्टधनुर्वरविनिः सृतैः ।<br>
विमुक्तैर्विशिशैर्भीमैराहवे प्राणहारिभिः ॥ ३,२९.५७ ॥<br>
हस्तलाघववेगेन न प्राज्ञायत किञ्चन ।<br>
महाराज्ञीकरांभोजव्यापारं शरमोक्षणे ।<br>
शृणु सर्वं प्रवक्ष्यामि कुम्भसंभव सङ्गरे ॥ ३,२९.५८ ॥<br>
संधाने त्वेकधा तस्य दशधा चापनिर्गमे ।<br>
शतधा गगने दैत्यसैन्यप्राप्तौ सहस्रधा ।<br>
दैत्याङ्गसंगे संप्राप्ताः कोटिसंख्याः शिलीमुखाः ॥ ३,२९.५९ ॥<br>
परान्धकारं सृजती भिन्दती रोदसी शरैः ।<br>
मर्माभिनत्प्रचण्डस्य महाराज्ञी महेषुभिः ॥ ३,२९.६० ॥<br>
वहत्कोपारुणं नेत्रं ततो भण्डः स दानवः ।<br>
ववष शरजालेन महता ललितेश्वरीम् ॥ ३,२९.६१ ॥<br>
अन्धतामिस्रकं नाम महास्त्रं प्रमुमोच सः ।<br>
महातरणिबाणेन तन्नुनोद महेश्वरी ॥ ३,२९.६२ ॥<br>
पाखण्डास्त्रं महावीरो भण्डः प्रमुमुचे रणे ।<br>
गायत्र्यस्त्रं तस्य नुत्यै ससर्ज जगदंबिका ॥ ३,२९.६३ ॥<br>
अन्धास्त्रमसृजद्भण्डः शक्तिदृष्टिविनाशनम् ।<br>
चाक्षुष्मतमहास्त्रेण शमयायास तत्प्रसूः ॥ ३,२९.६४ ॥<br>
शक्तिनाशाभिधं भण्डो मुमोचास्त्रं महारणे ।<br>
विश्वावसोरथास्त्रेण तस्य दर्पमपाकरोत् ॥ ३,२९.६५ ॥<br>
अन्तकास्त्रं ससर्जोच्चैः संक्रुद्धो भडदानवः ।<br>
महामृत्युञ्जयास्त्रेण नाशयामास तद्बलम् ॥ ३,२९.६६ ॥<br>
सर्वास्त्रस्मृतिनाशाख्यमस्त्रं भण्डो व्यमुञ्चत ।<br>
धारणास्त्रेण चक्रेशी तद्बलं समनाशयत् ॥ ३,२९.६७ ॥<br>
भयास्त्रमसृजद्भण्डः शक्तीनां भीतिदायकम् ।<br>
अभयङ्करमैन्द्रास्त्रं मुमुचे जगदंबिका ॥ ३,२९.६८ ॥<br>
महारोगास्त्रमसृजच्छक्तिसेनासु दानवः ।<br>
राजयक्ष्मादयो रोगास्ततोऽभूवन्सहस्रशः ॥ ३,२९.६९ ॥<br>
तन्निवारणसिद्ध्यर्थं ललिता परमेश्वरी ।<br>
नामत्रयमहामन्त्रमहास्त्रं सा मुमोच ह ॥ ३,२९.७० ॥<br>
अच्युतश्चाप्यनन्तश्च गोविन्दस्तु शरोत्थिताः ।<br>
हुङ्कारमात्रतो दग्ध्वारोगांस्ताननयन्मुदम् ॥ ३,२९.७१ ॥<br>
नत्वा च तां महेशानीं तद्भक्तव्याधिमर्दनम् ।<br>
विधातुं त्रिषु लोकेषु नियुक्ताः स्वपदं ययुः ॥ ३,२९.७२ ॥<br>
आयुर्नाशनमस्त्रं तु मुक्तवान्भण्डदानवः ।<br>
कालसंकर्षणीरूपमस्त्रं राज्ञी व्यमुञ्चत ॥ ३,२९.७३ ॥<br>
महासुरास्त्रमुद्दामं व्यसृजद्भण्डदानवः ।<br>
ततः सहस्रशो जाता महाकाया महाबलाः ॥ ३,२९.७४ ॥<br>
मधुश्च कैटभश्चैव महिषासुर एव च ।<br>
धूम्रलोचनदैत्यश्च चण्डमुण्डादयोऽसुराः ॥ ३,२९.७५ ॥<br>
चिक्षुभश्चामरश्चैव रक्तबीजोऽसुरस्तथा ।<br>
शुम्भश्चैव निशुम्भश्च कालकेया महाबलाः ॥ ३,२९.७६ ॥<br>
धूम्राभिधानाश्च परे तस्मादस्त्रात्समुत्थिताः ।<br>
ते सर्वे दानवश्रेष्ठाः कठोरैः शस्त्रमण्डलैः ॥ ३,२९.७७ ॥<br>
शक्तिसेनां मर्दयन्तो नर्द्दन्तश्च भयङ्करम् ।<br>
हाहेति क्रन्दमानाश्चशक्तयो दैत्यमर्दिताः ॥ ३,२९.७८ ॥<br>
ललितां शरणं प्राप्ताः पाहि पाहीति सत्वरम् ।<br>
अथ देवी भृशं क्रुद्धा रुषाट्टहासमातनोत् ॥ ३,२९.७९ ॥<br>
ततः समुत्थिता काचिद्दुर्गा नाम यशस्विनी ।<br>
समस्तदेवतेजोभिर्निर्मिता विश्वरूपिणी ॥ ३,२९.८० ॥<br>
शूलं च शूलिना दत्तं चक्रं चक्रिसमर्पितम् ।<br>
शङ्खं वरुणदत्तश्च शक्तिं दत्तां हविर्भुजा ॥ ३,२९.८१ ॥<br>
चापमक्षयतूणीरौ मरुद्दत्तौ महामृधे ।<br>
वज्रिदत्तं च कुलिशं चषकन्धनदार्पितम् ॥ ३,२९.८२ ॥<br>
कालदण्डं महादण्डं पाशं पाशधरार्पितम् ।<br>
ब्रह्मदत्तां कुण्डिकां च घण्टामैरावतार्पिताम् ॥ ३,२९.८३ ॥<br>
मृत्युदत्तौ खड्गखेटौ हारं जलधिनार्पितम् ।<br>
विश्वकर्मप्रदत्तानि भूषणानि च बिभ्रती ॥ ३,२९.८४ ॥<br>
अङ्गैः सहस्रकिरणश्रेणिभासुररश्मिभिः ।<br>
आयुधानि समस्तानि दीपयन्ति महोदयैः ॥ ३,२९.८५ ॥<br>
अन्यदत्तैरथान्यैश्च शोभमाना परिच्छदैः ।<br>
सिंहवाहनमारुह्य युद्धं नारायणीव्यधात् ॥ ३,२९.८६ ॥<br>
तथा ते महिषप्रख्या दानवा विनिपातिताः ।<br>
चण्डिकासप्तशत्यां तु यथा कर्म पुराकरोत् ॥ ३,२९.८७ ॥<br>
तथैव समरञ्चक्रे महिषादिमदापहम् ।<br>
तत्कृत्वा दुष्करं कर्म ललितां प्रणनाम सा ॥ ३,२९.८८ ॥<br>
मूकास्त्रमसृद्दुष्टः शक्तिसेनासु दानवः ।<br>
महावाग्वा दिनी नाम ससर्जास्त्रं जगत्प्रसूः ॥ ३,२९.८९ ॥<br>
विद्यारूपस्य वेदस्य तस्करानसुराधमान् ।<br>
ससर्ज तत्र समरे दुर्मदो भण्डदानवः ॥ ३,२९.९० ॥<br>
दक्षहस्ताङ्गुष्ठनखान्महाराज्ञ्या तिरस्कृतः ।<br>
अर्णवास्त्रं महादीरो भण्डदैत्यो रणेऽसृजत् ॥ ३,२९.९१ ॥<br>
तत्रोद्दामपयः पूरे शक्तिसैन्यं ममजज च ।<br>
अथ श्रीललितादक्षहस्ततर्जनिकानखात् ।<br>
आदिकूर्मः समुत्पन्नो योजनायतविस्तरः ॥ ३,२९.९२ ॥<br>
धृतास्तेन महाभोगखर्परेण प्रथीयसा ।<br>
शक्तयो हर्षमापन्नाः सागरास्त्रभयं जहुः ॥ ३,२९.९३ ॥<br>
तत्सामुद्रं च भगवान्सकलं सलिलं पपौ ।<br>
हैरण्याक्षं महास्त्रं तु विजहौ दुष्टदानवः ॥ ३,२९.९४ ॥<br>
तस्मात्सहस्रशो जाता हिरण्याक्षा गदायुधाः ।<br>
तैर्हन्यमाने शक्तीनां सैन्ये सन्त्रा सविह्वले ।<br>
इतस्ततः प्रचलिते शिथिले रणकर्मणि ॥ ३,२९.९५ ॥<br>
अथ श्रीललितादक्षहस्तमध्याङ्गुलीनखात् ।<br>
महावराहः समभूच्छ्वेतः कैलाससंनिभः ॥ ३,२९.९६ ॥<br>
तेन वज्रसमानेन पोत्रिणाभिविदारिताः ।<br>
कोटिशस्ते हिरण्याक्षा मर्द्यमानाः क्षयं गताः ॥ ३,२९.९७ ॥<br>
अथभण्डस्त्वतिक्रोधाद्भुकुटीं विततान ह ।<br>
तस्य भ्रुकुटितो जाता हिरण्याः कोटिसंख्यकाः ॥ ३,२९.९८ ॥<br>
ज्वलदादित्यवद्दीप्ता दीपप्रहरणाश्व ते ।<br>
अमर्दयच्चक्तिसैन्यं प्रह्लादं चाप्यमर्दयन् ॥ ३,२९.९९ ॥<br>
यः प्रह्लादोऽस्ति शक्तीनां परमानन्दलक्षणः ।<br>
स एव बालकोभूत्वा हिरण्यपरिपीडितः ॥ ३,२९.१०० ॥<br>
ललितां शरणं प्राप्तस्तेन राज्ञी कृपामगात् ।<br>
अथ शक्त्या नन्दरूपं प्रह्लादं परिरक्षितुम् ॥ ३,२९.१०१ ॥<br>
दक्षहस्तानामिकाग्रं धुनोति स्म महेश्वरी ।<br>
तस्माद्धूतसटाजालः प्रज्वलल्लोचनत्रयः ॥ ३,२९.१०२ ॥<br>
सिंहास्यः पुरुषा कारः कण्ठस्याधो जनार्दनः ।<br>
नखायुधः कालरुद्ररूपी घोराट्टहासवान् ॥ ३,२९.१०३ ॥<br>
सहस्रसंख्यदोर्दण्डो ललिताज्ञानुपालकः ।<br>
हिरण्यकशिपून्सर्वान्भण्डभ्रुकुटिसंभवान् ॥ ३,२९.१०४ ॥<br>
क्षणाद्विदारयामास नखैः कुलिशकर्कशैः ।<br>
बलीन्द्रास्त्रं महाघोरं सर्वदैवतनाशनम् ।<br>
अमुञ्चल्ललिता देवी प्रतिभण्डमहासुरम् ॥ ३,२९.१०५ ॥<br>
तदस्त्रदर्पनाशाय वामनाः शतशोऽभवन् ।<br>
महाराज्ञीदक्षहस्तकनिष्ठाग्रान्महौजसः ॥ ३,२९.१०६ ॥<br>
क्षणेक्षणे वर्धमानाः पाशहस्ता महाबलाः ।<br>
बलीन्द्रानस्त्रसंभूतान्बध्नन्तः पाशबन्धनैः ॥ ३,२९.१०७ ॥<br>
दक्षहस्तकनिष्ठाग्राज्जाताः कामेशयोषितः ।<br>
महाकाया महोत्साहास्तदस्त्रं समनाशयन् ॥ ३,२९.१०८ ॥<br>
हैहयास्त्रं समसृजद्भण्डदैत्यो रणाजिरे ।<br>
तस्मात्सहस्रशोजाताः सहस्रार्जुनकोटयः ॥ ३,२९.१०९ ॥<br>
अथ श्रीललितावामहस्ताङ्गुष्टनखादितः ।<br>
प्रज्वलन्भार्गवो रामः सक्रोधः सिंहनादवान् ॥ ३,२९.११० ॥<br>
धारया दारयन्नेतान्कुठारस्य कठोरया ।<br>
सहस्रार्जुनसंख्यातान्क्षणादेव व्यनाशयन् ॥ ३,२९.१११ ॥<br>
अथ क्रुद्धो भण्डदैत्यः क्रोधाद्धुङ्कारमातनोत् ।<br>
तस्माद्धुङ्कारतो जातश्चन्द्रहासकृपाणवान् ॥ ३,२९.११२ ॥<br>
सहस्राक्षौहिणीरक्षःसेनया परिवारितः ।<br>
कनिष्ठं कुंभकर्णं च मेघनादं च नन्दनम् ।<br>
गृहीत्वा शक्तिसैन्यं तदतिदूरममर्दयत् ॥ ३,२९.११३ ॥<br>
अथ श्रीललितावामहस्ततर्जनिकानखात् ।<br>
कोदण्डरामः समभूल्लक्ष्मणेन समन्वितः ॥ ३,२९.११४ ॥<br>
जटामुकुटवान्वल्लीबन्ध्धतूणीरपृष्टभूः ।<br>
नीलोत्पलदलश्यामो धनुर्विस्फारयन्मुहुः ॥ ३,२९.११५ ॥<br>
नाशयामास दिव्यास्त्रैः क्षणाद्राक्षससैनिकम् ।<br>
मर्दयामास पौलस्त्यं कुंभकर्णं च सोदरम् ।<br>
लक्ष्मणो मेघनादं च महावीरमनाशयत् ॥ ३,२९.११६ ॥<br>
द्विविदास्त्रं महाभीममसृजद्भण्डदानवः ।<br>
तस्मादनेकशो जाताः कपयः पिङ्गलोचनाः ॥ ३,२९.११७ ॥<br>
क्रोधेनात्यन्तता म्रास्याः प्रत्येकं हनुमत्समाः ।<br>
व्यनाशयच्छक्तिसैन्यं क्रूरक्रेङ्कारकारिणः ॥ ३,२९.११८ ॥<br>
अथ श्रीललितावामहस्तमध्याङ्गुलीनखात् ।<br>
आविर्बभूव तालाङ्कः क्रोधमध्यारुणेक्षणः ॥ ३,२९.११९ ॥<br>
नीलांबरपिनद्धाङ्गः कैलासाचलनिर्मलः ।<br>
द्विविदास्त्रसमुद्भूतान्कपीन्सर्न्वान्व्यनाशयन् ॥ ३,२९.१२० ॥<br>
राजासुरं नाम महत्ससर्जास्त्रं महाबलः ।<br>
तस्मादस्त्रात्समुद्भूता बहवो नृपदानवाः ॥ ३,२९.१२१ ॥<br>
शिशुपालो दन्तवक्त्रः शाल्वः काशीपतिस्तथा ।<br>
पौण्ड्रको वासुदेवश्च रुक्मी डिंभकहंसकौ ॥ ३,२९.१२२ ॥<br>
शंबरश्च प्रलंबश्च तथा बाणासुरोऽपि च ।<br>
कंसश्चाणूरमल्लश्च मुष्टिकोत्पलशेखरौ ॥ ३,२९.१२३ ॥<br>
अरिष्टो धेनुकः केशी कालियो यमलार्जुनौ ।<br>
पूतना शकटश्चैव तृणावर्तादयोऽसुराः ॥ ३,२९.१२४ ॥<br>
नरकाख्यो महावीरो विष्णुरूपी मुरासुरः ।<br>
अनेके सह सेनाभिरुत्थिताः शस्त्रपाणयः ॥ ३,२९.१२५ ॥<br>
तान्विनाशयितुं सर्वान्वासुदेवः सनातनः ।<br>
श्रीदेवीवामहस्ताब्जानामिकानखसंभवः ॥ ३,२९.१२६ ॥<br>
चतुर्व्यूहं समातेने चत्वारस्ते ततोऽभवन् ।<br>
वासुदेवो द्वितीयस्तु संकर्षण इति स्मृतः ॥ ३,२९.१२७ ॥<br>
प्रद्युम्नश्चानिरुद्धश्च ते सर्वे प्रीद्यतायुधाः ।<br>
तानशेषान्दुराचारान्भूमेर्भारप्रवर्तकान् ॥ ३,२९.१२८ ॥<br>
नाशयामासुरुर्वीशवेषच्छन्नान्महासुरान् ॥ ३,२९.१२९ ॥<br>
अथ तेषु विनष्टेषु संक्रुद्धो भण्ड्रदानवः ।<br>
धर्मविप्लावकं घोरं कल्यस्त्रं सममुञ्चत ॥ ३,२९.१३० ॥<br>
ततः कल्यस्त्रतोजाता आन्ध्राः पुण्डाश्च भूमिपाः ।<br>
किराताः शबरा हूणा यवनाः पापवृत्तयः ॥ ३,२९.१३१ ॥<br>
वेद विप्लावका धर्मद्रोहिणः प्राणहिंसकाः ।<br>
वर्णाश्रमेषु सांकर्यकारिणो मलिनाङ्गकाः ।<br>
ललिताशक्तिसैन्यानि भूयोभूयो व्यमर्दयन् ॥ ३,२९.१३२ ॥<br>
अथ श्रीललितावामहस्तपद्मस्य भास्वतः ।<br>
कनिष्ठिकानखोद्भूतः कल्किर्नाम जनार्दनः ॥ ३,२९.१३३ ॥<br>
अश्वारूढः प्रतीप्त श्रीरट्टहासं चकार सः ।<br>
तस्यैव ध्वनिना सर्वे वज्रनिष्पेषबन्धुना ॥ ३,२९.१३४ ॥<br>
किराता मूर्च्छिता नेशुः शक्तयश्चापि हर्षिताः ।<br>
दशावतारनाथास्ते कृत्वेदं कर्म दुष्करम् ॥ ३,२९.१३५ ॥<br>
ललितां तां नमस्कृत्य बद्धाञ्जलिपुटाः स्थिताः ।<br>
प्रतिकल्पं धर्मरक्षां कर्तुं मत्स्या दिजन्मभिः ।<br>
ललितांबानियुक्तास्ते वैकुण्ठाय प्रतस्थिरे ॥ ३,२९.१३६ ॥<br>
इत्थं समस्तेष्वस्त्रंषु नाशितेषु दुराशयः ।<br>
महामोहास्त्रमसृजच्छक्तयस्तेन मूर्छिताः ॥ ३,२९.१३७ ॥<br>
शांभवास्त्रं विसृज्यांबा महामोहास्त्रमक्षिणोत् ।<br>
अस्त्रप्रत्यस्त्रधाराभिरित्थं जाते महाहवे ।<br>
अस्तशैलङ्गभस्तीशो गन्तुमारभतारुणः ॥ ३,२९.१३८ ॥<br>
अथ नारायणास्त्रेण सा देवी ललितांबिका ।<br>
सर्वा अक्षौहिणीस्तस्य भस्मसादकरोद्रणे ॥ ३,२९.१३९ ॥<br>
अथ पाशुपतास्त्रेण दीप्तकालानलत्विषा ।<br>
चत्वारिंशच्चमूनाथान्महाराज्ञी व्यमर्दयत् ॥ ३,२९.१४० ॥<br>
अथैकशेषं तं दुष्टं निहताशेषबान्धवम् ।<br>
क्रोधेन प्रज्वलन्तं च जगद्विप्लवकारिणम् ॥ ३,२९.१४१ ॥<br>
महासुरं महासत्त्वं भण्डं चण्डपराक्रमम् ।<br>
महाकामेश्वरास्त्रेण सहस्रादित्यवर्चसा ।<br>
गतासुमकरोन्माता ललिता परमेश्वरी ॥ ३,२९.१४२ ॥<br>
तदस्त्रज्वालयाक्रान्तं शून्यकं तस्य पट्टनम् ।<br>
सस्त्रीकं च सबालं च सगोष्ठं धनधान्यकम् ॥ ३,२९.१४३ ॥<br>
निर्दग्धमासीत्सहसा स्थलमात्रमशिष्यत ।<br>
भण्डस्य संक्षयेणासीत्त्रैलोक्यं हर्षनर्तितम् ॥ ३,२९.१४४ ॥<br>
इत्थं विधाय सुरकार्यमनिन्द्यशीला श्रीचक्रराजरथमण्डलमण्डनश्रीः ।<br>
कामेश्वरी त्रिजगतां जननी बभासे विद्योतमानविभवा विज्यश्रियाढ्या ॥ ३,२९.१४५ ॥<br>
सैन्यं समस्तमपि सङ्गरकर्मखिन्नं भण्डासुरप्रबलबाणकृशानुतप्तम् ।<br>
अस्तं गते सवितरि प्रथितप्रभावा श्रीदेवता शिबिरमात्मन आनिनाय ॥ ३,२९.१४६ ॥<br>
यो भण्डदानववधं ललितांबयेमं कॢप्तं सकृत्पठति तस्य तपोधनेन्द्र ।<br>
नाशं प्रयान्ति कदनानि दृताष्टसिद्धेर्भुक्तिश्च मुक्तिरपि वर्तत एव हस्ते ॥ ३,२९.१४७ ॥<br>
इमं पवित्रं ललितापराक्रमं समस्तपापघ्नमशेषसिद्धिदम् ।<br>
पठन्ति पुण्येषु दिनेषु ये नरा भजन्ति ते भाग्यसमृद्धिमुत्तमाम् ॥ ३,२९.१४८ ॥<br>
इति श्रीब्रह्माण्डपुराणे उत्तरभागे हयग्रीवागस्त्यसंवादे ललितोपाख्याने भण्डासुरवधो नामैकोनत्रिंशोऽध्यायः<br>
</span>
