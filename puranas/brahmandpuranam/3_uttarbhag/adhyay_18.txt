अथ राजनायिका श्रिताज्वलिताङ्कुशा फणिसमानपाशभृत् ।<br>
कलनिक्वणद्वलयमैक्ष्वं धनुर्दधती प्रदीप्तकुसुमेषुपञ्चका ॥ ३,१८.१ ॥<br><br>
उदयत्सहत्स्रमहसा सहस्रतोऽप्यतिपाटलं निजवपुः प्रभाझरम् ।<br>
किरती दिशासु वदनस्य कान्तिभिः सृजतीव चन्द्रमयमभ्रमण्डलम् ॥ ३,१८.२ ॥<br><br>
दशयोजनायतिमाता जगत्त्रयीमभिवृण्वता विशदमौक्तिकात्मना ।<br>
धवलातपत्रवलयेन भासुरा शशिमण्डलस्य सखितामुपेयुषा ॥ ३,१८.३ ॥<br><br>
अभिवीजिता च मणिकान्तशोभिना विजयादिमुख्यपरिचारिकागणैः ।<br>
नवचन्द्रिकालहरिकान्तिकन्दलीचतुरेण चामरचतुष्टयेन च ॥ ३,१८.४ ॥<br><br>
शक्त्यैकराज्यपदवीमभिसूचयन्ती साम्राज्यचिह्नशतमण्डितसैन्यदेशा ।<br>
संगीतवाद्यरचनाभिरथामरीणां संस्तूयमानविभवा विशदप्रकाशा ॥ ३,१८.५ ॥<br><br>
वाचामगोचरमगोचरमेव बुद्धेरीदृक्तया न कलनीयमनन्यतुल्यम् ॥ ३,१८.६ ॥<br><br>
त्रैलोक्यगर्भपरिपूरितशक्तिचक्रसाम्राज्यसंपदभिमानमभिस्पृशन्ती ।<br>
आबद्धभक्तिविपुलाञ्जलिशेखराणामारादहंप्रथमिका कृतसेवनानाम् ॥ ३,१८.७ ॥<br><br>
ब्रह्मेशविष्णुवृषमुख्यसुरोत्तमानां वक्त्राणिवर्षितनुतीनि कटाक्षयन्ती ।<br>
उद्दीप्तपुष्पशरपञ्चकतः समुत्थैज्योतिर्मयं त्रिभुवनं सहसा दधाना ॥ ३,१८.८ ॥<br><br>
विद्युत्समद्युतिभिरप्सरसां समूहैर्विक्षिप्यमाणजयमङ्गललाजवर्षा ।<br>
कामेश्वरीप्रभृतिभिः कमनीयभाभिः संग्रामवेषरचनासुमनोहराभिः ॥ ३,१८.९ ॥<br><br>
दीप्तायुधद्युतितिरस्कृत भास्कराभिर्नित्याभिरङ्घ्रिसविधे समुपाक्यमाना ।<br>
श्रीचक्रनामतिलकं दशयोजनातितुङ्गध्वजोल्लिखितमेघकदंबमुच्चैः ॥ ३,१८.१० ॥<br><br>
तीव्राभिरावणसुशक्तिपरंपरभिर्युक्तं रथं समरकर्मणि चालयन्ती ।<br>
प्रोद्यत्पिशङ्गरुचिभागमलांशुकेन वीतामनोहररुचिस्समरे व्यभासीत् ॥ ३,१८.११ ॥<br><br>
पञ्चाधिकैर्विशतिनामरत्नैः प्रपञ्चपापप्रशमातिदक्षैः ।<br>
संस्तूयमाना ललिता मरुद्भिः संग्राममुद्दिश्य समुच्चचाल ॥ ३,१८.१२ ॥<br><br>
अगस्त्य उवाच<br>
वीजिवक्त्र महाबुद्धे पञ्चविंशतिनामभिः ।<br>
ललितापरमेशान्या देहि कर्णरसायनम् ॥ ३,१८.१३ ॥<br><br>
हयग्रीव उवाच<br>
सिंहासना श्रीललिता महाराज्ञी पराङ्कुशा ।<br>
चापिनी त्रिपुरा चैव महात्रिपुरसुन्दरी ॥ ३,१८.१४ ॥<br><br>
सुन्दरी चक्रनाथा च साम्राजी चक्रिणी तथा ।<br>
चक्रेश्वरी महादेवी कामेशी परमेश्वरी ॥ ३,१८.१५ ॥<br><br>
कामराजप्रिया कामकोटिगा चक्रवर्तिनी ।<br>
महाविद्या शिवानङ्गवल्लभा सर्वपाटला ॥ ३,१८.१६ ॥<br><br>
कुलनाथाम्नायनाथा सर्वाम्नायनिवासिनी ।<br>
शृङ्गारनायिका चेति पञ्चविंशतिनामभिः ॥ ३,१८.१७ ॥<br><br>
स्तुवन्ति ये महाभागां ललितां परमेश्वरीम् ।<br>
ते प्राप्नुवन्ति सौभाग्यमष्टौ सिद्धीर्महद्यशः ॥ ३,१८.१८ ॥<br><br>
इत्थं प्रचण्डसंरंभं चालयन्ती महद्बलम् ।<br>
भण्डासुरं प्रति क्रुद्धा चचाल ललितांबिका ॥ ३,१८.१९ ॥<br><br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने ललितापरमेश्वरीसेनाजय यात्रा नामाष्टादशोऽध्यायः
