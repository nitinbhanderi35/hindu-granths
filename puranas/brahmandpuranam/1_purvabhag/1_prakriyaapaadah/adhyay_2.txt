<span style="font-size: 14pt; line-height: 200%">प्रत्यवोचन्पुनः सूतमृषयस्ते तपोधनाः ।<br>
कुत्र सत्रं समभत्तेवषामद्भुतकर्मणाम् ॥ १,२.१ ॥<br>
कियन्तं चैव तत्कालं कथं च समवर्त्तत ।<br>
आचचक्षे पुराणं च कथं तत्सप्रभञ्जनः ॥ १,२.२ ॥<br>
आचख्यौ विस्तरेणैव पर कौतूहलं हि नः ।<br>
इति संचोदितः सूतः प्रत्युवाच शुभं वचः ॥ १,२.३ ॥<br>
शृणुध्वं यत्र ते धीरा मेनिरे मन्त्रमुत्तमम् ।<br>
यावन्तं चाभवत्कालं यथा च समवर्तत ॥ १,२.४ ॥<br>
सिसृक्षमाणो विश्वं हि यजते विसृजत्पुरा ।<br>
सत्रं हि तेऽतिपुण्यं च सहस्रपरिवत्सरान् ॥ १,२.५ ॥<br>
तपोगृहपतेर्यत्र ब्रह्मा चैवाभवत्स्वयम् ।<br>
इडाया यत्र पत्नीत्वं शामित्रं यत्र बुद्धिमान् ॥ १,२.६ ॥<br>
मृत्युश्चके महातेजास्तस्मिन्सत्रे महात्मनाम् ।<br>
विबुधाश्चोषिरे तत्र सहस्रपरिवत्सरान् ॥ १,२.७ ॥<br>
भ्रमतो धर्मचक्रस्य यत्र नेमिरशीर्यत ।<br>
कर्मणा तेन विख्यातं नैमिषं मुनिपूजितम् ॥ १,२.८ ॥<br>
यत्र सा गोमती पुण्या सिद्धचारणसेविता ।<br>
रोहिणी स सुता तत्र गोमती साभवत्क्षणात् ॥ १,२.९ ॥<br>
शक्तिर्ज्येष्ठा समभवद्वसिष्ठस्य महात्मनः ।<br>
रुन्धत्याः सुतायात्रादानमुत्तमतेजसः ॥ १,२.१० ॥<br>
कल्माषपादो नृपतिर्यत्र शक्रश्च शक्तिना ।<br>
यत्र वैरं समभवद्विश्वामित्रवसिष्ठयोः ॥ १,२.११ ॥<br>
अदृश्यन्त्यां समभवन्मुनिर्यत्र पराशरः ।<br>
पराभवो वसिष्ठस्य यस्य ज्ञाने ह्यवर्त्तयत् ॥ १,२.१२ ॥<br>
तत्र ते मेनिरे शैलं नैमिषे ब्रह्मवादिनः ।<br>
नैमिषं जज्ञिरे यस्मान्नैमिषीयास्ततः स्मृताः ॥ १,२.१३ ॥<br>
तत्सत्रमभवत्तेषां समा द्वादश धीमताम् ।<br>
पुरूरवसि विक्रान्ते प्रशासति वसुंधराम् ॥ १,२.१४ ॥<br>
अष्टादश समुद्रस्य द्वीपानश्रन् पुरूरवाः ।<br>
तुतोष नैव रत्नानां लोभादिति हि नः श्रुतम् ॥ १,२.१५ ॥<br>
उर्वशी चकमे तं च देवदूतप्रचोदिता ।<br>
आजहार च तत्सत्रमुर्वश्या सह संगतः ॥ १,२.१६ ॥<br>
तस्मिन्नरपतौ सत्रे नैमिषीयाः प्रचक्रिरे ।<br>
यं गर्भं सुषुवे गङ्गा पावकाद्दीप्ततेजसम् ॥ १,२.१७ ॥<br>
तत्तुल्यं पर्वते न्यस्तं हिरण्यं समपद्यत ।<br>
हिरण्मयं ततश्चके यज्ञवाटं महात्मनाम् ॥ १,२.१८ ॥<br>
विश्वकर्मा स्वयन्देवो भावनो लोकभावनः ।<br>
स प्रविश्य ततः सत्रे तेषाममिततेजसाम् ॥ १,२.१९ ॥<br>
ऐडः पुरूरवा भेजे तं देशं मृगयां चरन् ।<br>
तं दृष्ट्वा महादाश्वर्यं यज्ञवाटं हिरण्मयम् ॥ १,२.२० ॥<br>
लोभेन हतविज्ञानस्तदादातुमुपाक्रमत् ।<br>
नैमिषेयास्ततस्तस्य चुक्रुधुर्नृपतिं भृशम् ॥ १,२.२१ ॥<br>
निजघ्नुश्चापि तं क्रुद्धाः कुशवज्रैर्मनीषिणः ।<br>
तपोनिष्ठाश्च राजानं मुनयो देवचोदिताः ॥ १,२.२२ ॥<br>
कुशवज्रौर्विनिष्पिष्टः स राजा व्यजहात्तनुम् ।<br>
और्वशेयैस्ततस्तस्य युद्धं चक्रे नृपो भुवि ॥ १,२.२३ ॥<br>
नहुषस्य महात्मानं पितरं यं प्रचक्षते ।<br>
स तेष्ववभृथेष्वेव धर्म्मशीलो महीपतिः ॥ १,२.२४ ॥<br>
आयुरायभवायाग्र्यमस्मिन् सत्रे नरोत्तमः ।<br>
शान्तयित्वा तु राजानं तदा ब्रह्मविदस्तथा ॥ १,२.२५ ॥<br>
सत्रमारेभिरे कर्त्तुं पृथ्वीवत्सा त्ममूर्तयः ।<br>
बभूव सत्रे तेषां तु ब्रह्मचर्यं महात्मनाम् ॥ १,२.२६ ॥<br>
विश्वं सिसृक्षमाणानां पुरा विस्वसृजामिव ।<br>
वैखानसैः प्रियसखैर्वाल खिल्यैर्मरीचिभिः ॥ १,२.२७ ॥<br>
अजैश्च मुनिभिर्जातं सूर्यवैश्वानरप्रभः ।<br>
वितृदेवाप्सरःसिद्धैर्गन्धर्वोरगचारणैः ॥ १,२.२८ ॥<br>
भारतैः शुशुभे राजा देवैरिन्द्रसमो यथा ।<br>
स्तोत्रशस्त्रैर्गृहैर्देवान्पितॄन्पित्र्यैश्च कर्मभिः ॥ १,२.२९ ॥<br>
आनर्चुःस्म यथाजाति गन्धर्वादीन् यथाविधि ।<br>
आराधने स सस्मार ततः कर्मान्तरेषु च ॥ १,२.३० ॥<br>
जगुः सामानि गन्धर्वा ननृतुश्चाप्सरोगणाः ।<br>
व्याजह्रुर्मुनयो वाचं चित्राक्षरपदां शुभाम् ॥ १,२.३१ ॥<br>
मन्त्रादि तत्र विद्वांसो जजपुश्च परस्परम् ।<br>
वितण्डावचनैश्चैव निजघ्नुः प्रतिवादिनः ॥ १,२.३२ ॥<br>
ऋषयश्चैव विद्वांसः शब्दार्थन्यायकोविदाः ।<br>
न तत्र हारितं किञ्चिद्विविशुर्ब्रह्मराक्षसाः ॥ १,२.३३ ॥<br>
नैव यज्ञहरा दैत्या नैव वाजमुखास्त्रिणः ।<br>
प्रायश्चित्तं दरिद्रं च न तत्र समजायत ॥ १,२.३४ ॥<br>
शक्तिप्रज्ञाक्रियायेगैर्विधिराशीष्वनुष्टितः ।<br>
एवं च ववृधे सत्रं द्वादशाब्दं मनीषिणाम् ॥ १,२.३५ ॥<br>
ऋषीणां नैमिषीयाणां तदभूदिव वज्रिणः ।<br>
वृद्धाद्या ऋत्विजो वीरा ज्योतिष्टोमान् पृथक्पृथक् ॥ १,२.३६ ॥<br>
चक्रिरे पृष्ठगमनाः सर्वानयुतदक्षिणान् ।<br>
समाप्तयज्ञो यत्रास्ते वासुदेवं महाधिपम् ॥ १,२.३७ ॥<br>
पप्रच्छुरमितात्मानं भवद्भिर्यदहं द्विजः ।<br>
प्रचोदितः स्ववंशार्थं स च तानब्रवीत्प्रभुः ॥ १,२.३८ ॥<br>
शिष्यःस्वयंभुवो देवः सर्वं प्रत्यक्षदृग्वशी ।<br>
अणिमादिभिरष्टाभिः सूक्ष्मैरङ्गैः समन्वितः ॥ १,२.३९ ॥<br>
तिर्यग्वातादिभिर्वर्षैः सर्वां ल्लोकान्बिभर्ति यः ।<br>
सप्तस्कन्धा भृताः शाखाः सर्वतोयाजराजरान् ॥ १,२.४० ॥<br>
विषयैर्मरुतो यस्य संस्थिताः सप्तसप्तकाः ।<br>
व्यूहत्रयाणां सूतानां कुर्वन् सत्रं महाबलः ॥ १,२.४१ ॥<br>
तेजसश्वाप्युपायानां दधातीह शरीरिणः ।<br>
प्राणाद्या वृत्तयः पञ्च धारणानां स्ववृत्तिभिः ॥ १,२.४२ ॥<br>
पूर्यमाणः शरीराणां धारणं यस्य कुर्वते ।<br>
आकाशयोनिर्द्विगुणः शब्दस्पर्शसमन्वितः ॥ १,२.४३ ॥<br>
वाचोरणिः समाख्याता शब्दशास्त्रविचक्षणैः ।<br>
भारत्याः श्लक्ष्णया सर्वान्मुनीन्प्रह्लादयन्निव ॥ १,२.४४ ॥<br>
पुराणज्ञाः सुमनसः पुराणाश्रययुक्तया ।<br>
पुराणनियता विप्राः कथामकथयद्विभुः ॥ १,२.४५ ॥<br>
एतत्सर्वं यथावृत्तमाख्यानं द्विजसत्तमाः ।<br>
ऋषीणां च परं चैतल्लोकतत्त्वमनुत्तमम् ॥ १,२.४६ ॥<br>
ब्रह्मणा यत्पुरा प्रोक्तं पुराणं ज्ञानमुत्तमम् ।<br>
देवतानामृषीणां च सर्वपापप्रमोचनम् ॥ १,२.४७ ॥<br>
विस्तरेणानुपूर्व्या च तस्य वक्ष्याम्यनुक्रमम् ॥ १,२.४८ ॥<br>
इति श्रीब्रह्माण्डे महापुराणे वायुप्रोक्ते पूर्वभागे प्रथमे प्रक्रियापादे नैमिषाख्यानकथनं नाम द्वितीयोऽध्यायः<br>
</span>
