<span style="font-size: 14pt; line-height: 200%"><br>
श्रीसूत उवाच<br>
आपोऽग्रे सर्वगा आसन्नेतस्मिन्पृथिवीतले ।<br>
शान्तवातैः प्रलीनेऽस्मिन्न प्राज्ञायत किञ्चन ॥ १,५.१ ॥<br>
एकार्णवे तदा तस्मिन्नष्टे स्थावरजङ्गमे ।<br>
विभुर्भवति स ब्रह्मा सहस्राक्षः सहस्रपात् ॥ १,५.२ ॥<br>
सहस्रशीर्षा पुरुषो रुक्मवर्णो ह्यतीन्द्रियः ।<br>
ब्रह्म नारायणाख्यस्तु सुष्वाप सलिले तदा ॥ १,५.३ ॥<br>
सत्त्वोद्रेकान्निषिद्धस्तु शून्यं लोकमवैक्षत ।<br>
इमं चोदाहरन्त्यत्र श्लोकं नारायणं प्रति ॥ १,५.४ ॥<br>
आपो नारा इति प्रोक्ता आपो वै नरसूनवः ।<br>
अयनं तस्य ताः प्रोक्तास्तेन नारायणः स्मृतः ॥ १,५.५ ॥<br>
तुल्यं युगसहस्रस्य वसन्कालमुपास्यतः ।<br>
स्वर्णपत्रे प्रकुरुते ब्रह्मत्वादर्शकारणात् ॥ १,५.६ ॥<br>
ब्रह्मा तु सलिले तस्मिन्नवाग्भूत्वा तदा चरन् ।<br>
निशायामिव खद्योतः प्रावृट्काले ततस्ततः ॥ १,५.७ ॥<br>
ततस्तु सलिले तस्मिन् विज्ञायान्तर्गते महत् ।<br>
अनुमानादसंमूढो भूमेरद्धरणं प्रति ॥ १,५.८ ॥<br>
ओङ्काराष्टतनुं त्वन्यां कल्पादिषु यथा पुरा ।<br>
ततो महात्मा मनसा दिव्यरूपम चिन्तयत् ॥ १,५.९ ॥<br>
सलिलेऽवप्लुतां भूमिं दृष्ट्वा स समचिन्तयत् ।<br>
किं तु रूपमहं कृत्वा सलिलादुद्धरे महीम् ॥ १,५.१० ॥<br>
जलक्रीडासमुचितं वाराहं रूपमस्मरत् ।<br>
अदृश्यं सर्वभूतानां वाङ्मयं ब्रह्मसंज्ञितम् ॥ १,५.११ ॥<br>
दशयोजनविस्तीर्णमायतं शतयोजनम् ।<br>
नीलमेघप्रतीकाशं मेघस्तनितनिःस्वनम् ॥ १,५.१२ ॥<br>
महापर्वतवर्ष्माणं श्वेततीक्ष्णोग्रदंष्ट्रिणम् ।<br>
विद्युदग्निप्रतिकाशमादित्यसमतेजसम् ॥ १,५.१३ ॥<br>
पीनवृत्तायतस्कन्धं विष्णुविक्रमगामि च ।<br>
पीनोन्नतकटीदेशं वृषलक्षणपूजितम् ॥ १,५.१४ ॥<br>
आस्थाय रूपमतुलं वाराहममितं हरिः ।<br>
पृथिव्युद्धरणार्थाय प्रविवेश रसातलम् ॥ १,५.१५ ॥<br>
दीक्षासमाप्तीष्टिदंष्ट्रःक्रतुदन्तो जुहूमुखः ।<br>
अग्निजिह्वो दर्भरोमा ब्रह्मशीर्षो महातपाः ॥ १,५.१६ ॥<br>
वेदस्कन्धो हविर्गन्धिर्हव्यकव्यादिवेगवान् ।<br>
प्राग्वंशकायो द्युतिमान्नानादीक्षाभिरन्वितः ॥ १,५.१७ ॥<br>
दक्षिणा हृदयो योगी श्रद्धासत्त्वमयो विभुः ।<br>
उपाकर्मरुचिश्चैव प्रवर्ग्यावर्तभूषणः ॥ १,५.१८ ॥<br>
नानाछन्दोगतिपथो गुह्योपनिषदासनः ।<br>
मायापत्नीसहायो वै गिरिशृङ्गमिवोच्छ्रयः ॥ १,५.१९ ॥<br>
अहोरात्रेक्षणाधरो वेदाङ्गश्रुतिभूषणः ।<br>
आज्यगन्धः स्रुवस्तुण्डः सामघोषस्वनो महान् ॥ १,५.२० ॥<br>
सत्यधर्ममयः श्रीमान् कर्मविक्रमसत्कृतः ।<br>
प्रायश्चित्तनखो घोरः पशुजानुर्महामखः ॥ १,५.२१ ॥<br>
उद्गातांत्रो होमलिङ्गः फलबीजमहोषधीः ।<br>
वाद्यन्तरात्मसत्रस्य नास्मिकासोमशोणितः ॥ १,५.२२ ॥<br>
भक्ता यज्ञवराहान्ताश्चापः संप्राविशत्पुनः ।<br>
अग्निसंछादितां भूमिं समामिच्छन्प्रजापतिम् ॥ १,५.२३ ॥<br>
उपगम्या जुहावैता मद्यश्चाद्यसमन्यसत् ।<br>
सामुद्राश्च समुद्रेषु नादेयाश्च नदीषु च ।<br>
पृथक्तास्तु समीकृत्य पृथिव्यां सोऽचिनोद्गिरीन् ॥ १,५.२४ ॥<br>
प्राक्सर्गे दह्यमानास्तु तदा संवर्तकाग्निना ।<br>
तेनाग्निना विलीनास्ते पर्वता भुवि सर्वशः ॥ १,५.२५ ॥<br>
सत्यादेकार्णवे तस्मिन् वायुना यत्तु संहिताः ।<br>
निषिक्ता यत्रयत्रासंस्तत्रतत्राचलोऽभवत् ॥ १,५.२६ ॥<br>
ततस्तेषु प्रकीर्णेषु लोकोदधिगिरींस्तथा ।<br>
विश्वकर्मा विभजते कल्पादिषु पुनः पुनः ॥ १,५.२७ ॥<br>
ससमुद्रामिमां पृथ्वीं सप्तद्वीपां सपर्वताम् ।<br>
भूराद्यांश्चतुरो लोकान्पुनःपुनरकल्पयत् ॥ १,५.२८ ॥<br>
लोकान्प्रकल्पयित्वा च प्रजासर्ग ससर्ज ह ।<br>
ब्रह्मा स्वयंभूर्भगवां सिसृक्षुर्विविधाः प्रजाः ॥ १,५.२९ ॥<br>
ससर्ज सृष्टं तद्रूपं कल्पादिषु यथा पुरा ।<br>
तस्याभिध्यायतः सर्गं तदा वै बुद्धिपूर्वकम् ॥ १,५.३० ॥<br>
प्रधानसमकाले च प्रादुर्भूतस्तमो मयः ।<br>
तमो मोहो महामोहस्तामिस्रो ह्यन्धसंज्ञितः ॥ १,५.३१ ॥<br>
अविद्या पञ्चपर्वैषा प्रादुर्भूता महात्मनः ।<br>
पञ्चधावस्थितः सर्गो ध्यायत साभिमानिनः ॥ १,५.३२ ॥<br>
सर्वतस्तमसा चैव बीजकुंभलतावृताः ।<br>
बहिरन्तश्चाप्रकाशस्तथानिःसंज्ञ एव च ॥ १,५.३३ ॥<br>
यस्मात्तेषां कृता बुद्धिर्दुःखानि करणानि च ।<br>
तस्माच्च संवृतात्मानो नगा मुख्याः प्रकीर्तिताः ॥ १,५.३४ ॥<br>
मुख्यसर्गे तदोद्भूतं दृष्ट्वा ब्रह्मात्मसंभवः ।<br>
अप्रतीतमनाः सोथ तदोत्पत्तिममन्यत ॥ १,५.३५ ॥<br>
तस्याभिध्यायतश्चान्यस्तिर्यक्स्रोतोऽभ्यवर्तत ।<br>
यस्मात्तिर्यग्विवर्त्तेत तिर्यकस्रोतस्ततः स्मृतः ॥ १,५.३६ ॥<br>
तमोबहुत्वात्ते सर्वे ह्यज्ञानबहुलाः स्मृताः ।<br>
उत्पाद्यग्राहिमश्चैव तेऽज्ञाने ज्ञानमानिनः ॥ १,५.३७ ॥<br>
अहङ्कृता अहंमाना अष्टाविंशद्द्विधात्मिकाः ।<br>
एकादशन्द्रियविधा नवधात्मादयस्तथा ॥ १,५.३८ ॥<br>
अष्टौ तु तारकाद्याश्च तेषां शक्तिवधाः स्मृताः ।<br>
अन्तः प्रकाशास्ते सर्वे आवृताश्च बहिः पुनः ॥ १,५.३९ ॥<br>
तिर्यक्स्रोतस उच्यन्ते वश्यात्मानस्त्रिसंज्ञकाः ॥ १,५.४० ॥<br>
तिर्यक्स्रोतस्तु सृष्ट्वा वै द्वितीयं विश्वमीश्वरः ।<br>
अभिप्रायमथोद्भूतं दृष्ट्वा सर्गं तथाविधम् ॥ १,५.४१ ॥<br>
तस्याभिध्यायतो योन्त्यः सात्त्विकः समजायत ।<br>
ऊर्द्धस्रोतस्तृतीयस्तु तद्वै चोर्द्धं व्यवस्थितम् ॥ १,५.४२ ॥<br>
यस्मादूर्द्धं न्यवर्तन्त तदूर्द्धस्रोतसंज्ञकम् ।<br>
ताः सुखं प्रीतिबहुला बहिरन्तश्च वावृताः ॥ १,५.४३ ॥<br>
प्रकाशा बहिरन्तश्च ऊर्द्धस्रोतःप्रजाः स्मृताः ।<br>
नवधातादयस्ते वै तुष्टात्मानो बुधाः स्मृताः ॥ १,५.४४ ॥<br>
ऊर्द्धस्रोतस्तृतीयो यः स्मृतः सर्वः सदैविकः ।<br>
ऊर्द्धस्रोतःसु सृष्टेषु देवेषु स तदा प्रभुः ॥ १,५.४५ ॥<br>
प्रीतिमानभवद्ब्रह्मा ततोऽन्यं नाभिमन्यत ।<br>
सर्गमन्यं सिसृक्षुस्तं साधकं पुनरीश्वरः ॥ १,५.४६ ॥<br>
तस्याभिध्यायतः सर्गं सत्याभिध्यायिनस्तदा ।<br>
प्रादुर्बभौ भौतसर्गः सोर्वाक्स्रोतस्तु साधकः ॥ १,५.४७ ॥<br>
यस्मात्तेर्वाक्प्रवर्तन्ते ततोर्वाक्स्रोतसस्तु ते ।<br>
ते च प्रकाशबहुलास्तमस्पृष्टरजोधिकाः ॥ १,५.४८ ॥<br>
तस्मात्ते दुःखबहुला भूयोभूयश्च कारिणः ।<br>
प्रकाशा बहिरन्तश्च मनुष्याः साधकाश्च ते ॥ १,५.४९ ॥<br>
लक्षणैर्नारकाद्यैस्तैरष्टधा च व्यवस्थिताः ।<br>
सिद्धात्मानो मनुष्यास्ते गन्धर्वैः सह धर्मिणः ॥ १,५.५० ॥<br>
पञ्चमोऽनुग्रहः सर्गश्चतुर्द्धा स व्यवस्थितः ।<br>
विपर्ययेण शक्त्या च सिद्ध मुख्यास्तथैव च ॥ १,५.५१ ॥<br>
निवृत्ता वर्तमानाश्च प्रजायन्ते पुनःपुनः ।<br>
भूतादिकानां सत्त्वानां षष्ठः सर्गः स उच्यते ॥ १,५.५२ ॥<br>
स्वादनाश्चाप्यशीलाश्च ज्ञेया भूतादिकाश्च ते ।<br>
प्रथमो महतः सर्गो विज्ञेयो ब्रह्मणस्तु सः ॥ १,५.५३ ॥<br>
तन्मात्राणां द्वितीयस्तु भूत सर्गः स उच्यते ।<br>
वैकारिकस्तृतीयस्तु चैद्रियः सर्ग उच्यते ॥ १,५.५४ ॥<br>
इत्येत प्राकृताः सर्गा उत्पन्ना बुद्धिपूर्वकाः ।<br>
मुख्यसर्गश्चतुर्थस्तु मुख्या वै स्थावराः स्मृताः ॥ १,५.५५ ॥<br>
तिर्यक्स्रोतः ससर्गस्तु तैर्यग्योन्यस्तु पञ्चमः ।<br>
तथोर्द्धस्रोतसां सर्गः षष्ठो देवत उच्यते ॥ १,५.५६ ॥<br>
तत्रोर्द्धस्रोतसां सर्गः सप्तमः स तु मानुषः ।<br>
अष्टमोनुग्रहः सर्गः सात्त्विकस्तामसश्च सः ॥ १,५.५७ ॥<br>
पञ्चैते वैकृताः सर्गाः प्राकृताद्यास्त्रयः स्मृताः ।<br>
प्राकृतो वैकृतश्चैव कौमारो नवमः स्मृतः ॥ १,५.५८ ॥<br>
प्राकृता बुद्धिपूर्वास्तु त्रयः सर्गास्तु वैकृताः ।<br>
बुद्धिपूर्वाः प्रवर्तेयुस्तद्वर्गा ब्राह्मणास्तु वै ॥ १,५.५९ ॥<br>
विस्तराच्च यथा सर्वे कीर्त्यमानं निबोधत ।<br>
चतुर्द्धा च स्थितस्सोऽपि सर्वभूतेषु कृत्स्नशः ॥ १,५.६० ॥<br>
विपर्यायेण शक्त्या च बुद्ध्या सिद्ध्या तथैव च ।<br>
स्थावरेषु विपर्यासस्तिर्यग्योनिषु शक्तितः ॥ १,५.६१ ॥ (तुलनीय -  पद्म पुराणम् <a class="external text" href="https://sa.wikisource.org/s/i5k">१.३.७३</a>, लिङ्ग पुराणम् <a class="external text" href="https://sa.wikisource.org/s/4ii">१.७०.१५८</a> <br>
सिद्धात्मानो मनुष्यास्तु पुष्टिर्देवेषु कृत्स्नशः ।<br>
अथो ससर्ज वै ब्रह्मा मानसानात्मनः समान् ॥ १,५.६२ ॥<br>
वैवर्त्येन तु ज्ञानेन निवृत्तास्ते महौजसः ।<br>
संबुद्ध्य चैव नामाथो अपवृत्तास्त्रयस्तु ते ॥ १,५.६३ ॥<br>
असृष्ट्वैव प्रजासर्गं प्रतिसर्गं ततस्ततः ।<br>
ब्रह्मा तेषु व्यरक्तेषु ततोऽन्यान्साधकान्सृजन् ॥ १,५.६४ ॥<br>
स्थानाभिमानिनो देवाः पुनर्ब्रह्मानुशासनम् ।<br>
अभूतसृष्ट्यवस्था ये स्थानिनस्तान्निबोध मे ॥ १,५.६५ ॥<br>
आपोऽग्निः पृथिवी वायुरन्तरिक्षो दिवं तथा ।<br>
स्वर्गो दिशः समुद्राश्च नद्यश्चैव वनस्पतीन् ॥ १,५.६६ ॥<br>
औषधीनां तथात्मानो ह्यात्मनो वृक्षवीरुधाम् ।<br>
लताः काष्ठाः कलाश्चैव मुहूर्ताः संधिरात्र्यहाः ॥ १,५.६७ ॥<br>
अर्द्धमासाश्च मासाश्च अयनाब्दयुगानि च ।<br>
स्थाने स्रोतःस्वभीमानाः स्थानाख्याश्चैव ते स्मृताः ॥ १,५.६८ ॥<br>
स्थानात्मनः स सृष्ट्वा तु ततोऽन्यान्स तदासृजत् ।<br>
देवांश्चैव पितॄंश्चैव यौरिमा वर्द्धिताः प्रजाः ॥ १,५.६९ ॥<br>
भृग्वङ्गिरा मरीचिश्च पुलस्त्यः पुलहः क्रतुः ।<br>
दक्षोऽत्रिश्च वसिष्ठश्च सासृजन्नव मानसान् ॥ १,५.७० ॥<br>
नव ब्रह्माण इत्येते पुराणे निश्चयं गताः ।<br>
ब्रह्मा यथात्मकानां तु सर्वेषां ब्रह्मयोगिनाम् ॥ १,५.७१ ॥<br>
ततोऽसृजत्पुनर्ब्रह्मा रुद्रं रोषत्मसंभवम् ।<br>
संकल्पं चैव धर्म च सर्वेषामेव पर्वतौ ॥ १,५.७२ ॥<br>
सोऽसृजद्व्यवसायं तु ब्रह्मा भूतं सुखात्मकम् ।<br>
संकल्पाच्चैव संकल्पो जज्ञे सोऽव्यक्तयोनिनः ॥ १,५.७३ ॥<br>
प्राणाद्दक्षोऽसृजद्वाचं चक्षुर्भ्यां च मरीचिनम् ।<br>
भृगुश्च हृदयाज्जज्ञे ऋषिः सलिलयोनिनः ॥ १,५.७४ ॥<br>
शिरसश्चाङ्गिराश्चैव श्रोत्रादत्रिस्तथैव च ।<br>
पुलस्त्यश्च तथोदानाद्व्यानात्तु पुलहस्तथा ॥ १,५.७५ ॥<br>
समानतो वसिष्ठश्च ह्यपानान्निर्ममे क्रतुम् ।<br>
इत्येते ब्रह्मणः श्रेष्ठाः पुत्रा वै द्वादश स्मृताः ॥ १,५.७६ ॥<br>
धर्मादयः प्रथमजा विज्ञेया ब्रह्ममः स्मृताः ।<br>
भृग्वादयस्तु ये सृष्टा न च ते ब्रह्मवादिनः ॥ १,५.७७ ॥<br>
गृहमेधिपुराणास्ते विज्ञेया ब्रह्मणः सुताः ।<br>
द्वादशैते प्रसूयन्ते सह रूद्रेण च द्विजाः ॥ १,५.७८ ॥<br>
क्रतुः सनत्कुमारश्च द्वावेतावूर्द्धरेतसौ ।<br>
पूर्वोत्पत्तौ पुरा ह्येतौ सर्वेषामपि पूर्वजौ ॥ १,५.७९ ॥<br>
व्यतीतौ सप्तमे कल्पे पुराणौ लोकसाधकौ ।<br>
विरजेतेऽत्र वै लोके तेजसाक्षिप्य चात्मनः ॥ १,५.८० ॥<br>
तापुभौ योगधर्माणावारोप्यात्मानमात्मना ।<br>
प्रजाधर्मं च कामं च वर्तयेते महौजसौ ॥ १,५.८१ ॥<br>
यथोत्पन्नस्तथैवेह कुमार इति चोच्यते ।<br>
ततः सनत्कुमारेति नाम तस्य प्रतिष्ठितम् ॥ १,५.८२ ॥<br>
तेषां द्वादश ते वंशा दिव्या देवगाणान्विताः ।<br>
क्रियावन्तः प्रजावन्तो महर्षिभिरलङ्कृताः ॥ १,५.८३ ॥<br>
प्राणजांस्तु स दृष्ट्वा वै ब्रह्मा द्वादश सात्त्विकान् ।<br>
ततोऽसुरान्पितॄन्देवान्मनुष्यांश्चासृजत्प्रभुः ॥ १,५.८४ ॥<br>
मुखाद्देवानजनयत्पितॄंश्चैवाथ वक्षसः ।<br>
प्रजननान्मनुष्यान्वै जघनान्निर्ममेऽसुरान् ॥ १,५.८५ ॥<br>
नक्तं सृजन्पुनर्ब्रह्मा ज्योत्स्नाया मानुषात्मनः ।<br>
सुधायाश्च पितॄंश्चैव देवदेवः ससर्जह ॥ १,५.८६ ॥<br>
मुख्यामुख्यान्सृजन्देवानसुरांश्च ततः पुनः ।<br>
मनसश्च मनुष्यांश्च पितृवन्महतः पितॄन् ॥ १,५.८७ ॥<br>
विद्युतोऽशनिमेघांश्च लोहितेन्द्रधनूंषि च ।<br>
ऋचो यजूंषि सामानि निर्ममे यज्ञसिद्धये ॥ १,५.८८ ॥<br>
उच्चावचानि भूतानि महसस्तस्य जज्ञिरे ।<br>
ब्रह्मणस्तु प्रजासर्गं देवार्षिपितृमानवम् ॥ १,५.८९ ॥<br>
पुनः सृजति भूतानि चराणि स्थावराणि च ।<br>
यक्षान्पिशाचान् गन्धर्वान्सर्वशोऽप्सरसस्तथा ॥ १,५.९० ॥<br>
नरकिन्नररक्षांसि वयः पशुमृगोरगान् ।<br>
अव्ययं वा व्ययञ्चैव द्वयं स्थावरजङ्गमम् ॥ १,५.९१ ॥<br>
तेषां ते यान्ति कर्माणि प्राक्सृष्टानि स्वयंभुवा ।<br>
तान्येव प्रतिपद्यन्ते सृज्यमानाः पुनः पुनः ॥ १,५.९२ ॥<br>
हिंस्राहिंस्रे मृदुक्रूरे धर्माधर्मौं कृताकृते ।<br>
तेषामेव पृथक्सूतमविभक्तं त्रयं विदुः ॥ १,५.९३ ॥<br>
एतदेवं च नैवं च न चोभे नानुभे तथा ।<br>
कर्म स्वविषयं प्राहुः सत्त्वस्थाः समदर्शिनः ॥ १,५.९४ ॥<br>
नामात्मपञ्चभूतानां कृतानां च प्रपञ्चताम् ।<br>
दिवशब्देन पञ्चैते निर्ममे समहेश्वरः ॥ १,५.९५ ॥<br>
आर्षाणि चैव नामानि याश्च देवेषु सृष्टयः ।<br>
शर्वर्यां न प्रसूयन्ते पुनस्तेभ्योदधत्प्रभुः ॥ १,५.९६ ॥<br>
इत्येवं कारणाद्भूतो लोकसर्गः स्वयंभुवः ।<br>
महदाद्या विशेषान्ता विकाराः प्राकृताः स्वयम् ॥ १,५.९७ ॥<br>
चन्द्रसूर्यप्रभो लोको ग्रहनक्षत्रमण्डितः ।<br>
नदीभिश्च समुद्रैश्च पर्वतैश्च सहस्रशः ॥ १,५.९८ ॥<br>
पुरैश्च विविधै रम्यैः स्फीतैर्जनपदैस्तथा ।<br>
अस्मिन् ब्रह्मवनेऽव्यक्तो ब्रह्मा चरति सर्ववित् ॥ १,५.९९ ॥<br>
अव्यक्तबीजप्रभवस्तस्यैवानुग्रहे स्थितः ।<br>
बुद्धिस्कन्धमयश्चैव इन्द्रियान्तरकोटरः ॥ १,५.१०० ॥<br>
महाभूतप्रकाशश्च विशेषैः पत्रवांस्तु सः ।<br>
धर्माधर्मसुपुष्पस्तु सुखदुःखफलोदयः ॥ १,५.१०१ ॥<br>
आजीवः सर्वभूतानां ब्रह्मवृक्षः सनातनः ।<br>
एतद्ब्रह्मवनं चैव ब्रह्मवृक्षस्य तस्य तत् ॥ १,५.१०२ ॥<br>
अव्यक्तं कारणं यत्र नित्यं सदसदात्मकम् ।<br>
प्रधानं प्रकृतिंमायां चैवाहुस्तत्त्वचिन्तकाः ॥ १,५.१०३ ॥<br>
इत्येषोऽनुग्रहःमर्गो ब्रह्मनैमित्तिकः स्मृतः ।<br>
अबुद्धिपूर्वकाः सर्गा ब्रह्मणः प्राकृतास्त्रयः ॥ १,५.१०४ ॥<br>
सुख्यादयस्तु षट्सर्गा वैकृता बुद्धिपूर्वकाः ।<br>
वैकल्पात्संप्रवर्तन्ते ब्रह्मणस्तेभिमन्यवः ॥ १,५.१०५ ॥<br>
इत्येते प्राकृताश्चैव वैकृताश्च नव स्मृताः ।<br>
सर्गाः परस्परोत्पन्नाः कारणं तु बुधैः स्मृतम् ॥ १,५.१०६ ॥<br>
मूर्द्धानं वै यस्य वेदा वदन्ति वियन्नाभिश्चन्द्रसूर्यौं च नेत्रे ।<br>
दिशः श्रोत्रे विद्धि पादौ क्षितिं च सोऽचिन्त्यात्मा सर्वभूतप्रणेता ॥ १,५.१०७ ॥<br>
वक्त्राद्यस्य ब्राह्मणाः संप्रसूता वक्षसश्चैव क्षत्रियाः पूर्वभागे ।<br>
वैश्या ऊरुभ्यां यस्य पद्भ्यां च शूद्राः सर्वे वर्णा गात्रतः संप्रसूताः ॥ १,५.१०८ ॥<br>
नारायणात्परोव्यक्तादण्डमव्यक्तसंज्ञितम् ।<br>
अण्डजस्तु स्वयं ब्रह्मा लोकास्तेन कृताः स्वयम् ॥ १,५.१०९ ॥<br>
तत्र कल्पान् दशस्थित्वा सत्यं गच्छन्ति ते पुनः ।<br>
ते लोका ब्रह्मलोकं वै अपरावर्तिनीं गतिम् ॥ १,५.११० ॥<br>
आधिपत्यं विना ते वै ऐश्वर्येण तु तत्समाः ।<br>
भवन्ति ब्रह्मणा तुल्या रूपेण विषयेण च ॥ १,५.१११ ॥<br>
तत्र ते ह्यवतिष्ठन्ते प्रीतियुक्ताः स्वसंयुताः ।<br>
अवश्यंभाविनार्थेन प्राकृतं तनुते स्वयम् ॥ १,५.११२ ॥<br>
नानात्वनाभिसंबध्यास्तदा तत्कालभाविताः ।<br>
स्वपतोऽबुद्धिपूर्व हि बोधो भवति वै यथा ॥ १,५.११३ ॥<br>
तत्कालभाविते तेषां तथा ज्ञानं प्रवर्त्तते ।<br>
प्रत्याहारैस्तु भेदानां तेषां हि न तु शुष्मिणाम् ॥ १,५.११४ ॥<br>
तैश्व सार्धं प्रवर्तन्ते कार्याणि कारणानि च ।<br>
नानात्वदर्शिनां तेषां ब्रह्मलोकनिवासिनाम् ॥ १,५.११५ ॥<br>
विनिवृत्तविकाराणां स्वेन धर्मेण तिष्ठताम् ।<br>
तुल्यलक्षण सिद्धास्तु शुभात्मानो निरञ्जनाः ॥ १,५.११६ ॥<br>
प्राकृते करणोपेताः स्वात्मन्येव व्यवस्थिताः ।<br>
प्रस्थापयित्वा चात्मानं प्रकृतिस्त्वेष तत्तवतः ॥ १,५.११७ ॥<br>
पुरुषान्यबहुत्वेन प्रतीता न प्रवर्तते ।<br>
प्रवर्तते पुनः सर्गस्तेषां साकारणात्मनाम् ॥ १,५.११८ ॥<br>
संयोगः प्रकृतिर्ज्ञेया यक्तानां तत्त्वदर्शिनाम् ।<br>
तत्रोपवर्गिणी तेषामपुनर्भारगामिनाम् ॥ १,५.११९ ॥<br>
अभावतः पुनः सत्यं शान्तानामर्चिषामिव ।<br>
ततरतेषु गतेषूर्द्धं त्रैलोक्यात्तु मुदात्मसु ॥ १,५.१२० ॥<br>
ते सार्द्धं चैर्महर्ल्लोकस्तदानासादितस्तु वै ।<br>
तच्छिष्या ये ह तिष्ठन्ति कल्पदाह उपस्थिते ॥ १,५.१२१ ॥<br>
गन्धर्वाद्याः पिशाचाश्चमानुषा ब्रह्मणादयः ।<br>
पशवः पक्षिणश्चैव स्थावराः ससरीसृपाः ॥ १,५.१२२ ॥<br>
तिष्ठत्सुतेषु तत्कालं पृथिवीतलवसिषु ।<br>
सहस्रंयत्तु रश्मीनां सूर्यस्येह विनश्यति ॥ १,५.१२३ ॥<br>
ते सप्त रश्मयो भूत्वा एकैको जायते रविः ।<br>
क्रमेण शतमानास्ते त्रींल्लोकान्प्रदहन्त्युत ॥ १,५.१२४ ॥<br>
जङ्गमान्स्थावरांश्चैव नदीः सर्वाश्च पर्वतान् ।<br>
शुष्के पूर्वमनावृष्ट्या चैस्तैशचैव प्रतापिताः ॥ १,५.१२५ ॥<br>
तदा ते विवशाः सर्वे निर्दग्धाः सूर्यरश्मिभिः ।<br>
जङ्गमाः स्थावराश्चैव धर्माधर्मादिकास्तु वै ॥ १,५.१२६ ॥<br>
दग्धदेहास्तदा ते तु धूतपापा युगात्यये ।<br>
ख्यातातपा विनिर्मुक्ताः शुभया चातिबन्धया ॥ १,५.१२७ ॥<br>
ततस्ते ह्युपपद्यन्ते तुल्यरूपैर्जनैर्जनाः ।<br>
उषित्वा रजनीं ते च ब्रह्मणोऽव्यक्तजन्मनः ॥ १,५.१२८ ॥<br>
पुनः सर्गे भवन्तीह मानस्यो ब्रह्मणः प्रजाः ।<br>
ततस्तेषु प्रपन्नेषु जनैस्त्रैलोक्यवासिषु ॥ १,५.१२९ ॥<br>
निर्दग्धेषु च लोकेषु तदा सूर्यैस्तु सप्तभिः ।<br>
वृष्ट्या क्षितौ प्लावितायां विजनेष्वर्णवेषु वा ॥ १,५.१३० ॥<br>
समुद्राश्चैव मेघाश्च आपश्चैवाथ पार्थिवाः ।<br>
शरमाणा व्रजन्त्येव सलिलाख्यास्तथाचलाः ॥ १,५.१३१ ॥<br>
आगतागतिकं चैव यदा तु सलिलं बहु ।<br>
संछाद्येमां स्थितां भूमिमर्णवाख्यं तदाभवत ॥ १,५.१३२ ॥<br>
आभाति यस्माच्चाभासाद्भाशब्दः कान्तिदीप्तिषु ।<br>
स सर्वः समनुप्राप्ता मासां भाभ्यो विभाव्यते ॥ १,५.१३३ ॥<br>
तदन्तस्तनुते यस्मात्सर्वां पृथ्वीं समततः ।<br>
धातुस्तनोति विस्तारं ततोपतनवः स्मृताः ॥ १,५.१३४ ॥<br>
शार इत्येव शीर्णे तु नानार्थो धातु रुच्यते ।<br>
एकार्णवे भवन्त्यापो न शीर्णास्तेन ता नराः ॥ १,५.१३५ ॥<br>
तस्मिन् युगसहस्रान्ते संस्थिते ब्रह्मणोऽहनि ।<br>
तावत्कालं रजन्यां च वर्तन्त्यां सलिलात्मनः ॥ १,५.१३६ ॥<br>
ततस्ते सलिले तस्मिन्नष्टाग्नौ पृथिवीतले ।<br>
प्रशान्तवातेऽन्धकारे निरालोके समन्ततः ॥ १,५.१३७ ॥<br>
येनैवाधिष्ठितं हीदं ब्रह्मणः पुरुषः प्रभुः ।<br>
विभागमस्य लोकस्य प्रकर्तुं पुनरैच्छत ॥ १,५.१३८ ॥<br>
एकार्णवे ततस्तस्मिन्नष्टे स्थावर जङ्गमे ।<br>
तदा भवति स ब्रह्मा सहस्राक्षः सहस्रपात् ॥ १,५.१३९ ॥<br>
सहस्रशीर्षा पुरुषो रुक्मवर्णो ह्यतीन्द्रियः ।<br>
ब्रह्मा नारायणा ख्यस्तु सुष्वाप सलिले तदा ॥ १,५.१४० ॥<br>
सत्त्वोद्रेकात्प्रबुद्धस्तु स शून्यं लोकमैक्षत ।<br>
अनेनाद्येन पादेन पुराणं परिकीर्तितम् ॥ १,५.१४१ ॥<br>
इति श्रीब्रह्माण्डे महापुराणे वायुप्रोक्ते पूर्वभागे प्रथमे प्रक्रियापादे लोककल्पनं नाम पञ्चमोऽध्यायः<br>
</span>
