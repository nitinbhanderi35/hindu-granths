<span style="font-size: 14pt; line-height: 200%">सूत उवाच  <br>
शृणु तेषां कथां दिव्यां सर्वपापप्रमोचनीम्  <br>
कथ्यमानां मया चित्रां बह्वर्थां श्रुतिसंमताम्  १  <br>
य इमां धारयेन्नित्यं शृणुयाद्वाप्यभीक्ष्णशः  <br>
स्ववंशं धारणं कृत्वा स्वर्गलोके महीयते  २  <br>
विश्वतारा या च पंच यथावृत्तं यथाश्रुतम्  <br>
कीर्त्यमानं निबोधार्थं पूर्वेषां कीर्त्तिवर्द्धनम्  ३  <br>
धन्यं यशस्यमायुष्यं स्वर्ग्यं शत्रुघ्नमेव च  <br>
कीर्त्तनं स्थिरकीर्तीनां सर्वेषां पुण्यकर्मणाम्  ४  <br>
यस्मात्कल्पायते कल्पः समग्रं शुचये शुचिः  <br>
तस्मै हिरण्यगर्भाय पुरुषायेश्वराय च  ५  <br>
अजाय प्रथमायैव वरिष्ठाय प्रजासृजे  <br>
ब्रह्मणे लोकतन्त्राय नमस्कृत्य स्वयंभुवे  ६  <br>
महदाद्यं विशेषांतं सवैरूप्यं सलक्षणम्  <br>
पंचप्रमाणं षद्श्रांतः पुरुषाधिष्ठितं च यत्  ७  <br>
आसंयमात्प्रवक्ष्यामि भूतसर्गमनुत्तमम्  <br>
अव्यक्तं कारणं यत्तन्नित्यं सदसदात्मकम्  ८  <br>
प्रधानं प्रकृतिं चैव यमाहुस्तत्त्वचिंतकाः  <br>
गंधरूपरसैर्हीनं शब्दस्पर्शविवर्जितम्  ९  <br>
जगद्योनिम्महाभूतं परं ब्रह्मसनातनम्  <br>
विग्रहं सर्वभूतानामव्यक्तमभवत्किल  १०  <br>
अनाद्यंतमजं सूक्ष्मं त्रिगुणं प्रभवाप्ययम्  <br>
असांप्रतिकमज्ञेयं ब्रह्म यत्सदसत्परम्  ११  <br>
तस्यात्मना सर्वमिदं व्याप्तमासीत्तमोमयम्  <br>
गुणसाम्ये तदा तस्मिन्नविभातं तमोमयम्  १२  <br>
सर्गकाले प्रधानस्य क्षत्रज्ञाधिष्ठितस्य वै  <br>
गुणभावाद्भासमाने महातत्त्व बभूव ह  १३  <br>
सूक्ष्मः स तु महानग्रे अव्यक्तेन समावृतः  <br>
सत्त्वोद्रे को महानग्रे सत्त्वमात्रप्रकाशकः  १४  <br>
सत्त्वान्महान्स विज्ञेय एकस्तत्कारणः स्मृतः  <br>
लिंगमात्रं समुत्पन्नं क्षेत्रज्ञाधिष्ठितं महत्  १५  <br>
संकल्पोऽध्यवसायश्च तस्य वृत्तिद्वयं स्मृतम्  <br>
महासृष्टिं च कुरुते वीतमानः सिसृक्षया  १६  <br>
धर्मादीनि च भूतानि लोकतत्त्वार्थहेतवः  <br>
मनो महात्मनि ब्रह्म दुर्बुद्धिख्यातिरीश्वरात्  १७  <br>
प्रज्ञासंधिश्च सर्वस्वं संख्यायतनरश्मिभिः  <br>
मनुते सर्वभूतानां तस्माच्चेष्टफलो विभुः  १८  <br>
भोक्ता त्राता विभक्तात्मा वर्त्तनं मन उच्यते  <br>
तत्त्वानां संग्रहे यस्मान्महांश्च परिमाणतः  १९  <br>
शेषेभ्यो गुणतत्त्वेभ्यो महानिव तनुः स्मृतः  <br>
विभक्तिमानं मनुते विभागं मन्यतेऽपि वा  २०  <br>
पुरुषो भोगसंबंधात्तेन चासौ सति स्मृतः  <br>
बृहत्त्वाद्बृंहणत्वाच्च भावानामखिलाश्रयात्  २१  <br>
यस्माद्बृंहयत भावान् ब्रह्मा तेन निरुच्यते  <br>
आपूरयति यस्माच्च सर्वान् देहाननुग्रहैः  २२  <br>
बुध्यते पुरुषश्चात्र सर्वान् भावान्पृथक् पृथक्  <br>
तस्मिंस्तु कार्यकरणं संसिद्धं ब्रह्मणः पुरा  २३  <br>
प्राकृतं देवि वर्तं मां क्षेत्रज्ञो ब्रह्मसंमितः  <br>
स वै शरीरी प्रथमः पुरा पुरुष उच्यते  २४  <br>
आदिकर्त्ता स भूतानां ब्रह्माग्रे समवर्त्तिनाम्  २५  <br>
हिरण्यगर्भः सोऽण्डेऽस्मिन्प्रादुर्भूतश्चतुर्मुखः  <br>
सर्गे च प्रतिसर्गे च क्षेत्रज्ञो ब्रह्म संमितः  २६  <br>
करणैः सह पृच्छंते प्रत्याहारैस्त्यजंति च  <br>
भजंते च पुनर्देहांस्ते समाहारसंधिसु  २७  <br>
हिरण्मयस्तु यो मेरुस्तस्योद्धर्तुर्महात्मनः  <br>
गर्तोदकं संबुदास्तु हरेयुश्चापि पंचताः  २८  <br>
यस्मिन्नंड इमे लोकाः सप्त वै संप्रतिष्ठिताः  <br>
पृथिवी सप्तभिर्द्वीपैः समुद्रैः सह सप्तभिः  २९  <br>
पर्वतैः सुमहद्भिश्च नदीभिश्च सहस्रशः  <br>
अन्तःस्थस्य त्विमे लोका अंतर्विश्वमिदं जगत्  ३०  <br>
चन्द्रादित्यौ सनक्षत्रौ संग्रहः सह वायुना  <br>
लोकालोकं च यत् किंचिदंडे तस्मिन्प्रतिष्ठितम्  ३१  <br>
आपो दशगुणे नैव तेजसा बाह्यतो वृताः  <br>
तेजो दशगुणेनैव बाह्यतो वायुना वृतम्  ३२  <br>
वायुर्दशगुणेनैव बाह्यतो नभसा वृतः  <br>
आकाशमावृतं सर्वं बहिर्भूतादिना तथा  ३३  <br>
भूतादिर्महता चैव प्रधानेनावृतो महान्  <br>
एभिरावरणैरंडं सप्तभिः प्राकृतैर्वृतम्  ३४  <br>
इच्छया वृत्य चान्योन्यमरणे प्रकृतयः स्थितः  <br>
प्रसर्गकाले स्थित्वा च ग्रसंतश्च परस्परम्  ३५  <br>
एवं परस्परैश्चैव धारयंति परस्परम्  <br>
आधाराधेयभावेन विकारास्ते विकारिषु  ३६  <br>
अव्यक्तं क्षेत्रमित्युक्तं ब्रह्म क्षेत्रज्ञमुच्यते  <br>
इत्येवं प्राकृतः सर्गः क्षेत्रज्ञाधिष्ठितस्तु सः  ३७  <br>
अबुद्धिपूर्वः प्रथमः प्रादुर्भूतस्तडिद्यथा  <br>
एतद्धिरण्यगर्भस्य जन्म यो वेत्ति तत्त्वतः  <br>
आयुष्मान्कीर्तिमान्धन्यः प्रज्ञावांश्च न संशयः  ३८  <br>
इति श्रीब्रह्मांडे महापुराणे वायुप्रोक्ते पूर्वभागे प्रथमे प्रक्रियापादे हिरण्यगर्भोत्पत्तिवर्णनं नाम तृतीयोऽध्याय  ३  <br>
<br>
</span>
