सुत उवाच<br>
आत्मन्यवस्थिते व्यक्ते विकारे प्रतिसंहते ।<br>
साधर्म्येणावतिष्ठेते प्रधानपुरुषौ तदा ॥ १,४.१ ॥<br><br>
तमःसत्त्व गुणावेतौ समत्वेन व्यवस्थितौ ।<br>
अनुद्रिक्तावनुचरौ तेन प्रोक्तौ परस्परम् ॥ १,४.२ ॥<br><br>
गुणसाम्ये लयो ज्ञेय आधिक्ये सृष्टिरुच्यते ।<br>
सत्त्ववृद्धौ स्थितिरभूद्ध्रुवं पद्म शिखास्थितम् ॥ १,४.३ ॥<br><br>
यदा तमसि सत्त्वे च रजोप्यनुगतं स्थितम् ।<br>
रजः प्रवर्तकं तच्च बीजेष्विव यथा जलम् ॥ १,४.४ ॥<br><br>
गुणा वैषम्यमासाद्य प्रसंगेन प्रतिष्ठिताः ।<br>
गुणेभ्यः क्षोभ्यमाणेभ्यस्त्रयो ज्ञेया हि सादरे ॥ १,४.५ ॥<br><br>
शाश्वताः परमा गुह्याः सर्वात्मानः शरीरिणः ।<br>
सत्त्वं विष्णू रजो ब्रह्मा तमो रुद्रः प्रजापतिः ॥ १,४.६ ॥<br><br>
रजःप्रकाशकोविष्णुर्ब्रह्मस्रष्टृत्वमाप्नुयात् ।<br>
जायते च यतश्चत्रा लोकसृष्टिर्महोजसः ॥ १,४.७ ॥<br><br>
तमःप्रकाशको विष्णुः कालत्वेन व्यवस्थितः ।<br>
सत्त्वप्रकाशको विष्णुः स्थितित्वेन व्यवस्थितः ॥ १,४.८ ॥<br><br>
एत एव त्रयो लोका एत एव त्रयो गुणाः ।<br>
एत एव त्रयो वेदा एत एव त्रजोऽग्नयः ॥ १,४.९ ॥<br><br>
परस्परान्वया ह्येते परस्परमनुव्रताः ।<br>
परस्परेण वर्तन्ते प्रेरयन्ति परस्परम् ॥ १,४.१० ॥<br><br>
अन्योन्यं मिथुनं ह्येते अन्योन्यमुपजीविनः ।<br>
क्षणं वियोगो न ह्येषां न त्यजन्ति परस्परम् ॥ १,४.११ ॥<br><br>
प्रधानगुणवैषम्यात्सर्गकाले प्रवर्त्तते ।<br>
अदृष्टाधिष्ठितात्पूर्वे तस्मात्सदसदात्मकात् ॥ १,४.१२ ॥<br><br>
ब्रह्मा बुद्धित्वमिथुनं युगपत्संबभूव ह ।<br>
तस्मात्तमोव्यक्तमयं क्षेत्रज्ञो ब्रह्मसंज्ञकः ॥ १,४.१३ ॥<br><br>
संसिद्धकार्यकरणो ब्रह्मग्रे समवर्त्तत ।<br>
तेजसाप्रतिमो धीमानव्यक्तः संप्रकाशकः ॥ १,४.१४ ॥<br><br>
स वै शरीरप्रथमो धारणत्वव्यवस्थितः ।<br>
ज्ञानेनाप्रतिमेनेह वैराग्येण च सप्ततिः ॥ १,४.१५ ॥<br><br>
अव्यक्तत्वाय तेनास्य मनसा यद्यदिच्छति ।<br>
वशीकृतत्वात्त्रैगुण्यात्सापेक्षत्वाच्च भावतः ॥ १,४.१६ ॥<br><br>
चतुर्मुखस्तु ब्रह्मत्वे कालत्वे चान्तकृद्भवः ।<br>
सहस्रमूर्धा पुरुषस्तिस्रोऽवस्थाःस्वयंभुवः ॥ १,४.१७ ॥<br><br>
सर्वं रजश्च ब्रह्मत्वे कालत्वे चरजस्तमः ।<br>
सात्त्विकः पुरुषत्वे च गुणवृतं स्वयंभुवः ॥ १,४.१८ ॥<br><br>
ब्रह्मत्वे सृजते लोकान् कालत्वे संक्षयत्यपि ।<br>
पुरुषत्वे उदासीनस्तिस्रोऽवस्थाः स्वयंभुवः ॥ १,४.१९ ॥<br><br>
ब्रह्मा कमल पत्राक्षः कालो जात्यञ्जनप्रभः ।<br>
पुरुषः पुण्डरीकाक्षो रूपेण परमात्मनः ॥ १,४.२० ॥<br><br>
एकधा स द्विधा चैव त्रिधा च बहुधा पुनः ।<br>
योगीश्वरः शरीराणि करोति विकरोतिच ॥ १,४.२१ ॥<br><br>
नानाकृतिक्रियारूपमाश्रयन्तिस्वलीलया ।<br>
त्रिधा यद्वर्तते लोके तस्मात्र्रिगुण उच्यते ॥ १,४.२२ ॥<br><br>
चतुर्द्धा प्रविभक्तत्वाच्चतुर्व्यूहः प्रकीर्त्तितः ।<br>
यदा शेते तदार्धाते यद्भुङ्क्ते विषयान्प्रभुः ॥ १,४.२३ ॥<br><br>
यत्स्वस्थाः सततं भावस्तस्मादात्मा निरूच्यते ।<br>
ऋषिः सर्वगतश्चात्र शरीरे सोऽभ्ययात्प्रभुः ॥ १,४.२४ ॥<br><br>
स्वामी सर्वस्य यत्सर्वंविष्णुः सर्वप्रवेशनात् ।<br>
भगवानग्रसद्भावान्नागो नागस्वसंश्रयात् ॥ १,४.२५ ॥<br><br>
परमः संप्रहृष्टत्वाद्देवतादोमिति स्मृतिः ।<br>
सर्वज्ञः सर्वविज्ञानात्सर्वःसर्वंयतस्ततः ॥ १,४.२६ ॥<br><br>
नराणां स्वापनं ब्रह्मा तस्मान्नारायणः स्मृतः ।<br>
त्रिधा विभज्य चात्मानं सकलः संप्रवर्त्तते ॥ १,४.२७ ॥<br><br>
सृजते ग्रसते चैव पाल्यते च त्रिभिः स्वयम् ।<br>
सोऽग्रे हिरण्यगर्भः सन् प्रादुर्भूतः स्वयं प्रभुः ॥ १,४.२८ ॥<br><br>
आद्यो हि स्ववशश्चैव अजातत्वादजः स्मृतः ।<br>
तस्माद्धिरण्यगर्भश्च पुराणेषु निरुच्यते ॥ १,४.२९ ॥<br><br>
स्वयंभुवो निवृत्तस्य कालो वर्णाग्रतस्तु यः ।<br>
न शक्यः परिसंख्यातुं मनुवर्षशतैरपि ॥ १,४.३० ॥<br><br>
कल्पसंख्यानिवृत्तस्तु परार्धो ब्रह्मणः स्मृतः ।<br>
तावत्त्वे सोऽस्य कालोऽन्यस्तस्यान्ते प्रतिबुद्ध्यते ॥ १,४.३१ ॥<br><br>
कोटिवर्षसहस्राणि गृहभूतानि यानि च ।<br>
समतीतानि कल्पानां तावच्छेषात्परेतु ये ॥ १,४.३२ ॥<br><br>
यत्स्वयं वर्त्तते कल्पो वाराहस्तन्निबोधत ।<br>
प्रथमं सांप्रतस्तेषां कल्पो वै वर्त्तते च यः ॥ १,४.३३ ॥<br><br>
पूर्णे युगसहस्रे तु परिपाल्यं नरेश्वरैः ॥ १,४.३४ ॥<br><br>
इति श्रीब्रह्माण्डे महापुराणे वायुप्रोक्ते पूर्वभागे प्रथमे प्रक्रियापदे लोककल्पनं नाम चतुर्थोऽध्यायः
