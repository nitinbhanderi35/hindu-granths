<span style="font-size: 14pt; line-height: 200%"><br>
ऋषय ऊचुः ।।<br>
महादेवस्य महात्म्यं प्रभुत्वं च महात्मनः ।।<br>
श्रोतुमिच्छामहे सम्यगैश्वर्यगुणविस्तरम् ।। २६.१ ।।<br>
सूत उवाच ।।<br>
पूर्वं त्रैलोक्यविजये विष्णुना समुदात्दृ तम् ।।<br>
बलिं बद्ध्वा महावीर्यं त्रैलोक्याधिपतिं पुरा ।। २६.२ ।।<br>
प्रनष्टेषु तु दैत्येषु प्रहृष्टे तु शचीपतौ ।।<br>
अथाजग्मुः प्रभुं द्रष्टुं सर्वे देवाः सनातनम् ।। २६.३ ।।<br>
यत्रास्ते विश्वरूपात्मा क्षीरोदस्य मसीपतः ।।<br>
सिद्धा ब्रह्मर्षयो यक्षा गंधर्वाप्सरसां गणाः ।। २६.४ ।।<br>
नागा देवर्षयश्चैव नद्यः सर्वे च पर्वताः ।।<br>
अभिगम्य महात्मानं स्तुवंति पुरुषं हरिम् ।। २६.५ ।।<br>
त्वं धाता त्वं च कर्तासि त्वं लोकान्सृजसि प्रभो ।।<br>
त्वत्प्रसादाच्च कल्याणं प्राप्तं त्रैलोक्यमव्ययम् ।। २६.६ ।।<br>
असुराश्च जिताः सर्वे बलिर्बद्धश्च वै त्वया ।।<br>
एवमुक्तः सुरैर्विष्णः सिद्धैश्च परमर्षिभिः ।। २६.७ ।।<br>
प्रत्युवाच तदा देवान् सर्वांस्तान्पुरुषोत्तमः ।।<br>
श्रूयतामभिधास्यामि कारणं सुरसत्तमाः ।। २६.८ ।।<br>
यः स्रष्टा सर्वभूतानां कालः कालकरः प्रभुः ।।<br>
येनाहं ब्रह्मणा सार्द्धं सृष्टा लोकाश्च मायया ।। २६.९ ।।<br>
तस्यैव च प्रसादेन आदौ सिद्धत्वमागतः ।।<br>
पुरा तमसि चाव्यक्ते त्रैलोक्ये ग्रसिते मया ।। २६.१० ।।<br>
उदरस्थेषु भूतेषु त्वेकोऽहं शयित स्तदा ।।<br>
सहस्रशीर्षा भूत्वा च सहस्राक्षः सहस्रपात् ।। २६.११ ।।<br>
शंखचक्रगदापाणिः शयितो विमलेंऽभसि ।।<br>
एतस्मिन्नंतरे दूरात्पश्यामि ह्यमितप्रभम् ।। २६.१२ ।।<br>
शतसूर्यप्रतीकाशं ज्वलंतं स्वेन तेजसा ।।<br>
चतुर्वक्त्रं महायोगं पुरुषं कांचनप्रभम् ।। २६.१३ ।।<br>
कृष्णाजिनधरं देवं कमंडलुविभूषितम् ।।<br>
निमेषांतरमात्रेण प्राप्तोऽसौ पुरुषोत्तमः ।। २६.१४ ।।<br>
ततो मामब्रवीद्ब्रह्मा सर्वलोकनमस्कृतः ।।<br>
कस्त्वं कुतो वा कि चेह तिष्ठसे वद मे विभो ।। २६.१५ ।।<br>
अहं कर्तास्मि लोकानां स्वयंभूर्विश्वतोमुखः ।।<br>
एवमुक्तस्तदा तेन ब्रह्मणाऽहमुवाच तम् ।। २६.१६ ।।<br>
अहं कर्त्ता हि लोकानां संहर्ता च पुनः पुनः ।।<br>
एवं संभाषमाणौ तु परस्परजयैषिणौ ।। २६.१७ ।।<br>
उत्तरां दिशमास्थाय ज्वालामद्राक्ष्व विष्ठिताम् ।।<br>
ज्वालां ततस्तामालोक्य विस्मितौ च तदानघाः ।। २६.१८ ।।<br>
तेजसा च बलेनाथ शार्वं ज्योतिः कृतांजली ।।<br>
वर्द्धमानां तदा ज्वालामत्यंतपरमाद्भुताम् ।। २६.१९ ।।<br>
अभिदुद्राव तां ज्वालां ब्रह्मा चाहं च सत्वरौ ।।<br>
दिवं भूमिं च निर्भिद्य तिष्ठंतं जवालमंडलम् ।। २६.२० ।।<br>
तस्या ज्वालस्य मध्ये तु पश्यावो विपुलप्रभम् ।।<br>
प्रादेशमात्रमव्यक्तं लिंगं परमदीप्तिमत् ।। २६.२१ ।।<br>
न च तत्कांचनं मध्ये नशैलं न च राजतम् ।।<br>
अनिर्देश्यमचिन्त्यं च लक्ष्यालक्ष्यं पुनः पुनः ।। २६.२२ ।।<br>
ज्वालामालासहस्राढ्यं विस्मयं परमद्भुतम् ।।<br>
महता तेजसायुक्तं वर्दभमानंभृशंतथा ।। २६.२३ ।।<br>
ज्वालामालाततं न्यस्तं सर्वभूतभयंकरम् ।।<br>
घोररूपिणमत्यर्थं भिंदं तमिव रोदसी ।। २६.२४ ।।<br>
ततो मामब्रवीद्ब्रह्मा अधो गच्छ त्वमाशु वै ।।<br>
अंतमस्य विजानीवो लिंगस्य तु महात्मनः ।। २६.२५ ।।<br>
अहमूर्ध्वं गमिष्यामि यावदंतोऽस्य दृश्यते ।।<br>
तदा तु समयं कृत्वा गत उर्द्ध्वमधश्च हि ।। २६.२६ ।।<br>
ततो वर्षसहस्रं तु ह्यहं पुनरधो गतः ।।<br>
न पश्यामि च तस्यांतं भीतश्चाहं ततोऽभवम् ।। २६.२७ ।।<br>
तथैव ब्रह्मा ह्यूध्व च न चांतं तस्य लब्धवान् ।।<br>
समागतो मया सार्द्ध तत्रैव च महाभसि ।। २६.२८ ।।<br>
ततो विस्मयमापन्नौ भीतौ तस्य महात्मनः ।।<br>
मायया मोहितौ तेन नष्टसंज्ञै व्यवस्थितौ ।। २६.२९ ।।<br>
ततो ध्यानरतौ तत्र चेश्वरं सर्वतोमुखम् ।।<br>
प्रभवं निधनं चैव लौकानां प्रभुमव्ययम् ।। २६.३० ।।<br>
प्रह्वांजलिपुटौ भूत्वा तस्मै शर्वाय शूलिने ।।<br>
महाभैरवनादाय भीमरूपाय दंष्ट्रिणे ।।<br>
अव्यक्तायाथ महते नमस्कारं प्रकुर्वहे ।। २६.३१ ।।<br>
नमोऽस्तु ते लोकसुरेश देव नमोऽस्तु ते भूतपते महात्मन् ।।<br>
नमोऽस्तु ते शाश्वतसिद्धयोगिने नमोस्तु ते सर्वजगत्प्रतिष्ठित ।। २६.३२ ।।<br>
परमेष्ठी परं ब्रह्म त्वक्षरं परमं पदम् ।।<br>
ज्येष्ठस्त्वं वामदेवश्च रुद्रः स्कंदः शिवः प्रभुः ।। २६.३३ ।।<br>
त्वं य५स्त्वं वषट्कारस्त्वमोंकारः परंतपः ।।<br>
स्वाहाकारो नमस्कारः संस्कारः सर्वकर्मणाम् ।। २६.३४ ।।<br>
स्वधाकारश्च यज्ञश्च व्रतानि नियमास्तथा ।।<br>
वेदा लोकाश्च देवाश्च भगवानेव सर्वशः ।। २६.३५ ।।<br>
आकाशस्य च शब्दस्त्वंभूतानां प्रभवाप्ययः ।।<br>
भूमौ गंधो रसश्चाप्सु तेजोरूपं महेश्वरः ।। २६.३६ ।।<br>
वायोः स्पर्शश्च देवेश वपुश्चंद्रमसस्तथा ।। २६.३७ ।।<br>
बुद्धौ ज्ञानं च देवेश प्रकृतेर्बीजमेव च ।। २६.३८ ।।<br>
संहर्त्ता सर्वलोकानां कालो मृत्युमयोंऽतकः ।।<br>
त्वं धारयसि लोकांस्त्रींस्त्वमेव सृजसि प्रभो ।। २६.३९ ।।<br>
पूर्वेण वदनेन त्वमिंद्रत्वं प्रकरोषि वै ।।<br>
दक्षिणेन तु वक्त्रेण लोकान्संक्षिपसे पुनः ।। २६.४० ।।<br>
पश्चिमेन तु वक्त्रेण वरुणस्थो न संशयः ।।<br>
उत्तरेण तु वक्त्रेण सोमस्त्वं देवसत्तमः ।। २६.४१ ।।<br>
एकधा बहुधा देव लोकानां प्रभवाप्ययः ।।<br>
आदित्या वसवो रुद्रा मरुतश्च सहाश्विनः ।। २६.४२ ।।<br>
साध्या विद्याधरा नागाश्चारणाश्च तपोधनाः ।।<br>
वालखिल्या महात्मानस्तपः सिद्धाश्च सुव्रताः ।। २६.४३ ।।<br>
त्वत्तः प्रसूता देवेश ये चान्ये नियतव्रताः ।।<br>
उमा सीता सिनीवाली कुहूर्गायत्र्य एव च ।। २६.४४ ।।<br>
लक्ष्मीः कीर्त्तिर्धृतिर्मेधा लज्जा कांतिर्वपुः स्वधा ।।<br>
तुष्टिः पुष्टिः क्रिया चैव वाचां देवी सरस्वती ।।<br>
त्वत्तः प्रसूता देवेश संध्या रात्रिस्तथैव च ।। २६.४५ ।।<br>
सूर्यायुतानामयुतप्रभाव नमोऽस्तु ते चंद्रसहस्रगौर ।।<br>
नमोऽस्तु ते वज्रपिनाकधारिणे नमोस्तु ते देव हिरण्यवाससे ।। २६.४६ ।।<br>
नमोस्तु ते भस्मविभूषितांग नमोऽस्तु ते कामशरीरनाशन ।।<br>
नमोऽस्तु ते देव हिरण्यरेतसे नमोऽस्तु ते देव हिरण्यवाससे ।। २६.४७ ।।<br>
नमोऽस्तु ते देव हिरण्ययोने नमोऽस्तु ते देव हिरण्यनाभ ।।<br>
नमोऽस्तु ते देव हिरण्यरेतसे नमोऽस्तु ते नेत्रसहस्रचित्र ।। २६.४८ ।।<br>
नमोऽस्तु ते देव हिरण्यवर्ण नमोऽस्तु ते देव हिरण्यकेश ।।<br>
नमोऽस्तु ते देव हिरण्यवीर नमोऽस्तु ते देव हिरण्यदायिने ।। २६.४९ ।।<br>
नमोऽस्तु ते देव हिरण्यनाथ नमोऽश्तुते देव हिरण्यनाद ।।<br>
नमोऽस्तु ते देव पिनाकपाणे नमोऽश्तुते ते शंकर नीलकंठ ।। २६.५० ।।<br>
एवं संस्तूयमानस्तु व्यक्तो भूत्वा महामतिः ।।<br>
देवदेवो जगद्योनिः सूर्य कोटिसमप्रभः ।। २६.५१ ।।<br>
आबभाषे कृपाविष्टो महादेवो महाद्युतिः ।।<br>
वक्त्रकोटिसहस्रेण ग्रसमान इवांबरम् ।। २६.५२ ।।<br>
कंबुग्रीवः सुज ठरो नानाभूषणभूषितः ।।<br>
नानारत्नविचित्रांगो नानामाल्यानुलेपनः ।। २६.५३ ।।<br>
पिनाकपाणिर्भगवान्सुरपूज्यस्त्रिशूलधृक् ।।<br>
व्यालय ज्ञोपवीती च सुराणामभयंकरः ।। २६.५४ ।।<br>
दुंदुभिस्वरनिर्घोषः पर्जन्यनिनदोपमः ।।<br>
मुक्तो हासस्तदा तेन सर्वमापूरयञ्जगत् ।। २६.५५ ।।<br>
तेन शब्देन महता चावां भीतौ महात्मनः ।।<br>
अथोवाच महादेवः प्रीतोऽहं सुरसत्तमौ ।। २६.५६ ।।<br>
पश्यतां च महायोगं भयं सर्व प्रमुच्यताम् ।।<br>
युवां प्रसूतौ गात्रेभ्यो मम पूर्वं सनातनौ ।। २६.५७ ।।<br>
्यं मे दक्षिणो बाहुर्ब्रह्मा लोकपितामहः ।।<br>
वामो बाहुश्च मे विष्णुर्नित्यं युद्धेष्वनिर्जितः ।। २६.५८ ।।<br>
प्रीतोऽहं युवयोः सम्यग्वरं दद्यां यथैप्सितम् ।।<br>
ततः प्रहृष्टमनसौ प्रणतौ पादयोः प्रभोः ।। २६.५९ ।।<br>
अब्रूतां च महादेवं प्रसादाभिमुखं स्थितम् ।।<br>
यदि प्रीतिः समुत्पन्ना यदि देयो वरश्च ते ।।<br>
भक्तिर्भवतु नौ नित्यं त्वयि देव सुरेश्वर ।। २६.६० ।।<br>
देवदेव उवाच ।।<br>
एवमस्तु महाभागौ सृजतां विपुलाः प्रजाः ।।<br>
एवमुक्त्वा स भगवांस्तत्रैवातरधाद्विभुः ।। २६.६१ ।।<br>
एष एव मयोक्तो वः प्रभावस्तस्य धीमतः ।।<br>
एतद्धि परमं ज्ञानमव्यक्तं शिवसंज्ञितम् ।। २६.६२ ।।<br>
एतत्सूक्ष्ममचिंत्यं च पश्यंति ज्ञ३नचक्षुषः ।।<br>
तस्मै देवाधिदेवाय नमस्कारं प्रकुर्महे ।।<br>
महादेव नमस्तेऽस्तु महेश्वर नमोऽस्तु ते ।। २६.६३ ।।<br>
सूत उवाच ।।<br>
एतच्छ्रुत्वा गताः सर्वे सुराः स्वं स्वं निवेशनम् ।।<br>
नमस्कारं प्रकुर्वाणाः शंकराय महात्मने ।। २६.६४ ।।<br>
इमं स्तवं पठिद्यस्तु चेश्वरस्य महात्मनः ।।<br>
कामांश्च लभते सर्वान् पापेभ्यश्च प्रमुच्यते ।। २६.६५ ।।<br>
एतत्सर्वं तदा तेन न विष्णुना प्रभविष्णुना ।।<br>
महादेवप्रसादेन ह्युक्तं ब्रह्म सनातनम् ।।<br>
एतद्वः सर्वमाख्यातं मया माहेश्वरं बलम् ।। २६.६६ ।।<br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे<br>
लिंगोत्पत्तिकथनं नाम षड्विंशतितमोऽध्यायः ।। २६ ।।<br>
<br>
</span>
