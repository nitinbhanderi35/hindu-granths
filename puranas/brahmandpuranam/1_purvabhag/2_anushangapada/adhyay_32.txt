<span style="font-size: 14pt; line-height: 200%"><br>
सूत उवाच ।।<br>
आसीदिह समुद्रांता वसुधेति यथा श्रुतम् ।।<br>
वसु धत्ते यतस्तस्माद्वसुधा सेति गीयते ।। ३७.१ ।।<br>
मधुकैटभयोः पूर्वं मेदसा संपरिप्लुता ।।<br>
तेनेयं मेदिनीत्युक्ता निरुक्त्या ब्रह्मवादिभिः ।। ३७.२ ।।<br>
ततोऽभ्युपगमाद्राज्ञः पृथोर्वैन्यस्य धीमतः ।।<br>
दुहितृत्वमनुप्राप्ता पृथिवी पठ्यते ततः ।। ३७.३ ।।<br>
पृथुना प्रविभागश्चधरायाः साधितः पुरा ।।<br>
तस्याकरवती राज्ञः पत्तनाकरमालिनी ।। ३७.४ ।।<br>
चातुर्वर्णमयसमाकीर्णा रक्षिता तेन धीमता ।।<br>
एवंप्रभावोराजाऽसीद्वैन्यः सद्विजसत्तमाः ।। ३७.५ ।।<br>
नमस्यश्चैव पूच्यश्च भूतग्रामेण सर्वशः ।।<br>
ब्राह्मणैश्च महाभागैर्वेदवेदांगपारगैः ।। ३७.६ ।।<br>
पृथुरेव नमस्कार्यो ब्रह्मयोनिः सनातनः ।।<br>
पार्थिवैश्च महाभागैः प्रार्थयद्भिर्महद्यशः ।। ३७.७ ।।<br>
आदिराजो नमस्कार्यः पृथुर्वैन्यः प्रतापवान् ।।<br>
योधैरपि च संग्रामे प्राप्तुकामैर्जयं युधि ।। ३७.८ ।।<br>
आदिकर्त्तारणानां वै नमस्यः पृथुरेव हि ।।<br>
यो हि योद्धा रणं याति कीर्त्तयित्वा पृथुं नृपम् ।। ३७.९ ।।<br>
स घोररूपात्संग्रामात्क्षेमी तरति कीर्त्तिमान् ।।<br>
वैश्यैरपि च राजर्षिर्वेश्यवृत्तिमिहास्थितैः ।। ३७.१० ।।<br>
पृथुरेव नमस्कार्यो वृत्तिदानान्महायशाः ।।<br>
एते वत्सविशेषाश्च दोग्धारः क्षीरमेव च ।। ३७.११ ।।<br>
पात्राणि च मयोक्तानि सर्वाण्येव यथाक्रमम् ।।<br>
ब्रह्मणा प्रथमं दुग्धा पुरा पृथ्वी महात्मना ।। ३७.१२ ।।<br>
वायुं कृत्वा तथा वत्सं बीजानि वसुधातले ।।<br>
ततः स्वायंभुवे पूर्वं तदा मन्वंतरे पुनः ।। ३७.१३ ।।<br>
वत्सं स्वायंभुवं कृत्वा सर्वसस्यानि चैव हि ।।<br>
ततः स्वारोचिषे वापि प्राप्ते मन्वंतरेऽधुना ।। ३७.१४ ।।<br>
वत्सं स्वारोचिषं कृत्वा दुग्धा सस्यानि मेदिनी ।।<br>
उत्तमेन तु तेनापि दुग्धा देवानु जेन तु ।। ३७.१५ ।।<br>
मनुं कृत्वोत्तमं वत्सं सर्वसस्यानि धीमता ।।<br>
पुनश्च पंचमे पृथ्वी तामसस्यान्तरे मनोः ।। ३७.१६ ।।<br>
दुग्धेयं तामसं वत्सं कृत्वा वै बलबंधुना ।।<br>
चारिष्टवस्य वै षष्ठे संप्राप्ते चांतरे मनोः ।। ३७.१७ ।।<br>
दुग्धा मही पुराणेन वत्सं चारिष्टवं प्रति ।।<br>
चाक्षुषे चापि संप्राप्ते तदा मन्वंतरे पुनः ।। ३७.१८ ।।<br>
दुग्धा मही पुराणेन वत्सं कृत्वा तु चाक्षुषम् ।।<br>
चाक्षुषस्यांतरेऽतीते प्राप्ते वैवस्वते पुनः ।। ३७.१९ ।।<br>
वैन्येनेयं पुरा दुग्धा यथा ते कथितं मया ।।<br>
एतैर्दुग्धा पुरा पृथ्वी व्यतीतेष्वंतरेषु वै ।। ३७.२० ।।<br>
देवादिभिर्मनुष्यैश्च ततो भूतादिभिश्च ह ।।<br>
एवं सर्वेषु विज्ञेया अतीतानागतेष्विह ।। ३७.२१ ।।<br>
देवा मन्वंतरे स्वस्थाः पृथोस्तु श्रृणुत प्रजाः ।।<br>
पृथोस्तु पुत्रौ विक्रांतौ जज्ञातेऽन्तर्द्धिपावनौ ।। ३७.२२ ।।<br>
शिखंडिनी हविर्धानमंतर्द्धानाव्द्यजायत ।।<br>
हविर्धानात्षडाग्नेयी धिषणाजनयत्सुतान् ।। ३७.२३ ।।<br>
प्राचीनबर्हिषं शुक्लं गयं कृष्णं प्रजाजिनौ ।।<br>
प्राचीनबर्हिर्भगवान्महानासीत्प्रजापतिः ।। ३७.२४ ।।<br>
बलश्रुततपोवीर्यैः पृथिव्यामेकराडसौ ।।<br>
प्राचीनाग्राः कुशास्तस्य तस्मात्प्राचीनबर्ह्यसौ ।। ३७.२५ ।।<br>
समुद्रतनयायां तु कृतदारः स वै प्रभुः<br>
महतस्तपसः पारे सवर्णायां प्रजापतिः ।। ३७.२६ ।।<br>
सवर्णाऽधत्त सामुद्री दश प्राचीनबर्हिषः ।।<br>
सर्वान्प्रचेतसो नाम धनुर्वेदस्य पारगान् ।। ३७.२७ ।।<br>
अपृथग्धर्मचरणास्तेऽतप्यंत महात्तपः ।।<br>
दशवर्ष सहस्राणि समुद्रसलिलेशयाः ।। ३७.२८ ।।<br>
तपश्चतेषु पृथिवीं तप्यत्स्वथ महीरुहाः ।।<br>
अरक्ष्यमाणामावब्रुर्बभूवाथ प्रजाक्षयः ।। ३७.२९ ।।<br>
प्रत्याहृते तदा तस्मिञ्चाक्षुषस्यांतरे मनोः ।।<br>
नाशकन्मारुतो वातुं वृत्तं खमभवद्द्रुमैः ।। ३७.३० ।।<br>
दशवर्षसहस्राणि न शेकुश्चेष्टितुं प्रजाः ।।<br>
तदुपश्रुत्य तपसा सर्वे युक्ताः प्रचेतसः ।। ३७.३१ ।।<br>
मुखेभ्यो वायुमग्निं च ससृजुर्जातमन्यवः ।।<br>
उन्मूलानथ वृक्षांस्तान्कृत्वा वायुरशोषयत् ।। ३७.३२ ।।<br>
तानग्निरदहद्धोर एवमासीद्दुमक्षयः ।।<br>
द्रुमक्षयमथो बुद्ध्वा किंचिच्छिष्टेषु शाखिषु ।। ३७.३३ ।।<br>
उपगम्याब्रवी देतान्राजा सोमः प्रचेतसः ।।<br>
दृष्ट्वा प्रयोजनं सत्यं लोकसंतानकारणात् ।। ३७.३४ ।।<br>
कोपं त्यजत राजानः सर्वे प्राचीनबर्हिषः ।।<br>
वृक्षाः क्षित्यां जनिष्यंति शाम्यतामग्निमारुतौ ।। ३७.३५ ।।<br>
रत्नभूता च कन्येयं वृक्षाणां वरवर्णिनीः ।।<br>
भविष्यज्जनता ह्येषा धृता गर्भेण वै मया ।। ३७.३६ ।।<br>
मारिषा नाम नाम्नैषा वृक्षैरेव विनिर्मिता ।।<br>
भार्या भवतु वो ह्येषा सोमगर्भा विवर्द्धिता ।। ३७.३७ ।।<br>
युष्माकं तेजसाऽर्द्धेन मम चार्धेन तेजसा ।।<br>
अस्यामुत्पत्स्यते विद्वान्दक्षो नाम प्रजापतिः ।। ३७.३८ ।।<br>
स इमां दग्धभूयिष्ठां युष्मत्तेजोमयेन वै ।।<br>
अग्निनाऽग्निसमो भूयः प्रजाः संवर्द्धयिष्यति ।। ३७.३९ ।।<br>
ततः सोमस्य वचनाज्जगृहुस्ते प्रचेतसः ।।<br>
संत्दृत्य कोपं वृक्षेभ्यः पत्नीं धर्मेण मारिषाम् ।। ३७.४० ।।<br>
मारिषायां ततस्ते वै मनसा गर्भमादधुः ।।<br>
दशभ्यस्तु प्रचेतोभ्यो मारिषायां प्रजापतिः ।। ३७.४१ ।।<br>
दक्षो जज्ञे महातेजाः सोमस्यांशेन वीर्यवान् ।।<br>
असृजन्मनसा त्वादौ प्रजा दक्षोऽथ मैथुनात् ।। ३७.४२ ।।<br>
अचरांश्च चरांश्चैव द्विपदोऽथ चतुष्पदः ।।<br>
विसृज्य मनसा दक्षः पश्चादसृजत स्त्रियः ।। ३७.४३ ।।<br>
ददौ स दश धर्माय कश्यपाय त्रयां दश ।।<br>
कालस्य नयने युक्ताः सप्तविंशतिमिंदवे ।। ३७.४४ ।।<br>
एभ्यो दत्त्वा ततोऽन्या वै चतस्रोऽरिष्टनेमिने ।।<br>
द्वे चैव बहुपुत्राय द्वे चैवांगिरसे तथा ।। ३७.४५ ।।<br>
कन्यामेकां कृशाश्वाय तेभ्योऽपत्यं बभूव ह ।।<br>
अंतरं चाक्षुषस्याथ मनोः षष्ठं तु गीयते ।। ३७.४६ ।।<br>
मनोर्वैवस्वतस्यापि सप्तमस्य प्रजापतेः ।।<br>
वसुदेवाः खगा गावो नागा दितिजदानवाः ।। ३७.४७ ।।<br>
गंधर्वाप्सरसश्चैव जज्ञिरेऽन्याश्च जातयः ।।<br>
ततः प्रभृति लोकेऽस्मिन्प्रजा मैथुनसंभवाः ।।<br>
संकल्पाद्दर्शनात्स्पर्शात्पूर्वासां सृष्टिरुच्यते ।। ३७.४८ ।।<br>
ऋषिरुवाच ।।<br>
देवानां दानवानां च देवर्षिणां च ते शुभः ।।<br>
संभवः कथितः पूर्वं दक्षस्य च महात्मनः ।। ३७.४९ ।।<br>
प्राणात्प्रजापतेर्जन्म दक्षस्य कथितं त्वया ।।<br>
कथं प्राचे तस्त्वं च पुनर्लेभे महातपाः ।। ३७.५० ।।<br>
एतं नः संशयं सूत व्याख्यातुं त्वमिहार्हसि ।।<br>
दौहित्रश्चैव सोमस्य कथं श्र्वशुरतां गतः ।। ३७.५१ ।।<br>
सूत उवाच ।।<br>
उत्पत्तिश्च निरोधश्च नित्यं भूतेषु सत्तमाः ।।<br>
ऋषयोऽत्र न सुह्यंति विद्यावन्तश्च ये जनाः ।। ३७.५२ ।।<br>
युगे युगे भवंत्येते सर्वे दक्षादयो द्विजाः ।।<br>
पुनश्चैव निरुध्यंते विद्वांस्तत्र न मुह्यति ।। ३७.५३ ।।<br>
ज्यैष्ठ्यकानिष्ठ्यमप्येषां पूर्वमासीद्द्विजोत्तमाः ।।<br>
तप एव गरीयोऽभूत्प्रभावश्चैव कारणम् ।। ३७.५४ ।।<br>
इमां विसृष्टिं यो वेद चाक्षुषस्य चराचरम् ।।<br>
प्रजावानायुषस्तीर्णः स्वर्गलोके महीयते ।। ३७.५५ ।।<br>
एवं सर्गः समाख्यातश्चाक्षुषस्य समासतः ।।<br>
इत्येते षट् निसर्गाश्च क्रांता मन्वंतरात्मकाः ।। ३७.५६ ।।<br>
स्वायंभुवाद्याः संक्षेपाच्चाशुषांता यथाक्रमम् ।।<br>
एते सर्गा यथा प्राज्ञैः प्रोक्ता ये द्विजसत्तमाः ।। ३७.५७ ।।<br>
वैवस्वतनिसर्गेण तेषां ज्ञेयस्तु विस्तरः ।।<br>
अन्यूनानतिरिक्तास्ते सर्वे सर्गा विवस्वतः ।। ३७.५८ ।।<br>
आरोग्यायुः प्रमाणेभ्यो धर्मतः कामतोऽर्थतः ।।<br>
एतानेव गुणानेति यः पठन्ननसूयकः ।। ३७.५९ ।।<br>
वैवस्वतस्य वक्ष्यामि सांप्रतस्य महात्मनः ।।<br>
समासव्यासतः सर्गं ब्रुवतो मे निबोधत ।। ३७.६० ।।<br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे चाक्षुषसर्गवर्णनं नाम सप्तत्रिंशत्तमोऽध्यायः ।। ३७ ।।<br>
</span>
