वायुरुवाच ॥<br>
ऋषयस्तद्वचः श्रुत्वा सूतमाहुस्तदुत्तरम् ॥<br>
कथं वेदाः पुनर्व्यस्तास्तन्नो ब्रूहि महामते ॥ ३४.१ ॥<br><br>
सूत उवाच ॥<br>
द्वापरे तु पुरावृत्ते मनोः स्वायंभुवांतरे ॥<br>
ब्रह्मा मनुमुवाचेदं रक्षवेदं महामते ॥ ३४.२ ॥<br><br>
परिवृत्तं युगं तात स्वल्पवीर्या द्विजातयः ॥<br>
संवृता युगदोषेण सर्वे चैव यथाक्रमम् ॥ ३४.३ ॥<br><br>
तस्य मानं युगवशादल्पं चैव हि दृश्यते ॥<br>
दशसाहस्रभागेन ह्यवशिष्टं कृतोदितम् ॥ ३४.४ ॥<br><br>
वाय तेजो बलं चाल्पं सर्वं चैव प्रणश्यति ॥<br>
वेदक्रिया हि कार्याः स्युर्माभूद्वेदविनाशनम् ॥ ३४.५ ॥<br><br>
वेदे नाशमनुप्राप्ते यज्ञो नाशं गमिष्यति ॥<br>
यज्ञे नष्टे वेदनाशस्ततः सर्वं प्रणश्यति ॥ ३४.६ ॥<br><br>
आद्यो वेदश्च तुष्पादः शतसाहस्रसंमितः ॥<br>
पुनर्दशगुणः कृष्णो यज्ञो वै सर्वकामधुक् ॥ ३४.७ ॥<br><br>
एवमुक्तस्तथेत्युक्त्वा मनुर्लौकहिते रतः ॥<br>
वेदमेकं चतुष्पादं चतुर्द्धा व्यभजत्प्रभुः ॥ ३४.८ ॥<br><br>
ब्रह्मणो वचनात्तात लोकानां हितकाम्यया ॥<br>
तदहं वर्त्तमानेन युष्माकं वेदकल्पनम् ॥ ३४.९ ॥<br><br>
मन्वंतरेण वक्ष्यमि व्यतीतानां प्रकल्पनम् ॥<br>
प्रत्यक्षेण वरोक्षंवै तन्निबोधत सत्तमाः ॥ ३४.१० ॥<br><br>
अस्मिन्युगे तदा व्यासः पाराशर्यः परंतपः ॥<br>
द्वैपायन इति ख्यातो विष्णोरंशः सनातनः ॥ ३४.११ ॥<br><br>
ब्रह्मणा चोदितः सोऽस्मिन् वेदं वक्तुं प्रचक्रमे ॥<br>
अथ शिष्यान्सजग्राह चतुरो वेदकारणात् ॥ ३४.१२ ॥<br><br>
जैमिनिं च सुमन्तुं च वैशंपायनमेव च ॥<br>
चतुर्थं पैलमेतेषां पंचमं लोमहर्षणम् ॥ ३४.१३ ॥<br><br>
ऋग्वेदश्रावकं पैलमग्रहीद्विधिवद्द्विजाः ॥<br>
यजुर्वेदप्रवक्तारं वैशंपायनमेव च ॥ ३४.१४ ॥<br><br>
जैमिनिं सामवेदार्थश्रावकं सोऽन्वपद्यत ॥<br>
तथैवाथ र्ववेदस्य सुमंतुमृषिसत्तमम् ॥ ३४.१५ ॥<br><br>
इतिहासपुराणस्य कलपवाक्यस्य चैव हि ॥<br>
मां चैव प्रतिजग्राह भगवानीश्वरः प्रभुः ॥ ३४.१६ ॥<br><br>
एक आसीद्यजुर्वेदस्तं चतुर्द्धा व्यकल्पयत् ॥<br>
चातुर्होत्रमभूत्तस्मिंस्तेन यज्ञमकल्पयत् ॥ ३४.१७ ॥<br><br>
आध्वर्यवं यजुर्भिस्तु ऋग्भिर्होत्रं तथैव च ॥<br>
औद्गात्रं सामभिश्चक्रे ब्रह्मत्वं चाप्यथर्वभिः ॥ ३४.१८ ॥<br><br>
ततः स ऋच उद्धृत्य ऋग्वेदं समकल्पयत् ॥<br>
होतृकं कल्पयत्तेन यजुर्वेदं जगत्पतिः ॥ ३४.१९ ॥<br><br>
सामभिः सामवेदं च तेनौद्गात्रमकल्पयत् ॥<br>
रा५स्त्वथर्ववेदेन सर्वकर्माण्यकारयत् ॥ ३४.२० ॥<br><br>
आख्यानैश्चाप्युपाख्यानैर्गाथाभिः कल्पजोक्तिभिः ॥<br>
पुरामसंहितां चक्रे पुराणार्थविशारदः ॥ ३४.२१ ॥<br><br>
यच्छिष्टं तु यजुर्वेदे तेन य५मयुंजत ॥<br>
यजनात्स यजुर्वेद इति शास्त्रविनिश्चयः ॥ ३४.२२ ॥<br><br>
पादानामुद्धतत्वाच्च यजूंषि विषमाणि च ॥<br>
शतेनोद्धतवीर्यस्तु ऋत्विग्भिर्वेदपारगैः ॥ ३४.२३ ॥<br><br>
प्रयुज्यते ह्यश्वमेधस्तेन वा पुष्यते तु सः ॥<br>
ऋचो गृहीत्वा पैलस्तु व्यभजत्तु द्विधा पुनः ॥ ३४.२४ ॥<br><br>
द्वे कृत्वा संहिते चैव शिष्याभ्यामददाद्विभुः॥<br>
इंद्रप्रमत्तये चैकां द्वितीयां बाष्कलाय च ॥ ३४.२५ ॥<br><br>
चतस्रः संहिताः कृत्वा बाष्कलो द्विजसत्तमः ॥<br>
शिष्यानध्यापयामास शुश्रुषाभिरतान्हितान् ॥ ३४.२६ ॥<br><br>
बोध्यां तु प्रथमां शाखां द्वितीयामग्निमातरम् ॥<br>
पाराशरीं तृतीयां तु याज्ञवल्क्यामथापराम् ॥ ३४.२७ ॥<br><br>
इंद्रप्रमतिरेकां तु संहितामृषिसत्तमः ॥<br>
अध्यापयन्महाभागं मांडूकेयं यशस्विनम् ॥ ३४.२८ ॥<br><br>
स्त्यस्रवसमग्र्यं तु पुत्रं स तु महायशाः ॥<br>
सत्यस्रवाः सत्यहितं पुत्रमध्यापयद्विभुः ॥ ३४.२९ ॥<br><br>
सोऽपि सत्यहितः पुत्रं पुनरध्यापयद्द्विजाः ॥<br>
सत्यश्रियं महात्मानं सत्य धर्मपरायणम् ॥ ३४.३० ॥<br><br>
अभवंस्तस्य शिष्या वै त्रयस्तु सुमहौजसः ॥<br>
सत्यश्रियाश्च विद्वांसः शास्त्रग्रहणतत्पराः ॥ ३४.३१ ॥<br><br>
शाकल्यः प्रथमस्तेषां तस्मादन्यो रथीतरः ॥<br>
बाष्कलिश्च भरद्वाज इति शाखाप्रवर्त्तकाः ॥ ३४.३२ ॥<br><br>
देवमित्रस्तु शाकल्यो ज्ञानाहंकारगर्वितः ॥<br>
जनकस्य स यज्ञे वै विनाशामगमद्द्विजाः ॥ ३४.३३ ॥<br><br>
शांशपायन उवाच ॥<br>
कथं विनाशमगमत्स मुनिर्ज्ञानगर्वितः ॥<br>
जनकस्याश्वमेधे तु कथ वादाऽभ्यजायत ॥ ३४.३४ ॥<br><br>
किमर्थं वाऽभवद्वादः केन सार्द्धमथापि वा ॥<br>
एतत्सर्वं यथा वृत्तमाचक्ष्त्र विदितं तव ॥ ३४.३५ ॥<br><br>
सूत उवाच ॥<br>
जनकस्याश्वमेधे तु महानासीत्समागमः ॥<br>
ऋषीणां हि सहस्राणि तत्राजग्मुरनेकशः ॥ ३४.३६ ॥<br><br>
राजर्षेर्जनकस्याथ तं यज्ञं हि दिदृक्षवः ॥<br>
आगतान्ब्राह्मणान्दृष्ट्वा जिज्ञासास्याभवत्ततः ॥ ३४.३७ ॥<br><br>
को न्वेषां ब्राह्मणश्रेष्ठः कथं मे निश्चयो भवेत् ॥<br>
इति निश्चित्य मनसा बुद्धिं चक्रे जनाधिपः ॥ ३४.३८ ॥<br><br>
गवां सहस्रमादाय सुवर्णमधिकं ततः ॥<br>
ग्रामान्रत्नानि दासीस्छ मुनीन्प्राह नराधिपः ॥ ३४.३९ ॥<br><br>
सर्वानहं प्रपन्नो वः शिरसा श्रेष्ठभागिनः ॥<br>
यदेतदाहृतं वित्तं यो वा श्रेष्ठतमो भवेत् ॥ ३४.४० ॥<br><br>
तस्मै तदुपनीतं मे वित्त वित्तं द्विजोत्तमाः ॥<br>
जनकस्य वचः श्रुत्वा ऋषयस्ते श्रुतिक्षमाः ॥ ३४.४१ ॥<br><br>
दृष्ट्वा धनं महासारं धनगृध्ना जिघृक्षवः ॥<br>
आह्वयांचक्रिरेऽन्योन्यं वेदज्ञानमदोल्बणान् ॥ ३४.४२ ॥<br><br>
मनसा गतवित्तास्ते ममैतद्धनमित्युत ॥<br>
ममैतन्न तवेत्यन्यो ब्रूहि वा किं विकत्थसे ॥ ३४.४३ ॥<br><br>
इत्येवं धनदोषेण वादांश्चकुरनेकशः ॥<br>
अथान्यस्तत्रवै विद्वान्ब्रह्मणस्तु सुतः कविः ॥ ३४.४४ ॥<br><br>
याज्ञवल्क्यो महातेजास्तपस्वी ब्रह्मवित्तमः ॥<br>
ब्रह्मणोंऽशसमुत्पन्नो वाक्यं प्रोवाच सुस्वरम् ॥ ३४.४५ ॥<br><br>
शिष्यं ब्रह्मविदां श्रेष्ठं धनमेतद्गृहाण वै ॥<br>
नयस्व च गृहंवत्स ममैतन्नात्र संशयः ॥ ३४.४६ ॥<br><br>
सर्ववादेष्वहं वक्ता नान्यः कश्चित्तु मत्समः ॥<br>
यो वा न प्रीयते विद्वान्समाह्वयतु माचिरम् ॥ ३४.४७ ॥<br><br>
ततो ब्रह्मार्णवः क्षुब्दः समुद्र इव संप्लवे ॥<br>
तानुवाच ततः स्वस्थो याज्ञवल्क्यो हसन्निव ॥ ३४.४८ ॥<br><br>
क्रोधं मा कार्ष्ट विद्वांसो भवंतः सत्यवादिनः ॥<br>
वदामहे यथाशक्ति जिज्ञासंतः परस्परम् ॥ ३४.४९ ॥<br><br>
ततोऽभ्युपगतास्तेषां वादाः शब्दैरनेकशः ॥<br>
सहस्रधा शुभैरर्थैः सुक्ष्मदर्शनसंभवैः ॥ ३४.५० ॥<br><br>
लोके वेदे तथाऽध्यात्मविद्यास्थानैरलंकृतैः ॥<br>
संत्युत्तमगुणैर्युक्ता नृपस्यापि परीक्षकाः ॥ ३४.५१ ॥<br><br>
वादाः समभवंस्तत्र धनहेतोर्महात्मनाम् ॥<br>
ऋषयस्त्वेकतः सर्वे याज्ञवल्क्यस्तथैकतः ॥ ३४.५२ ॥<br><br>
सर्वे ते मुनयस्तेन याज्ञवल्क्येन धीमता ॥<br>
एकैकशस्ततः पृष्टा नैवोत्तरमथाब्रुवन् ॥ ३४.५३ ॥<br><br>
स विजित्य मुनीन्सर्वान् ब्रह्मराशिर्महामतिः ॥<br>
शाकल्यमिति होवाच वादकर्त्तारमंजसा ॥ ३४.५४ ॥<br><br>
शाकल्य वद वक्तव्यं किं ध्यायन्नवतिष्ठसे ॥<br>
पणस्तु यजमानेन बद्धो नीतो यथा धृतः ॥ ३४.५५ ॥<br><br>
एवं स धर्षितस्तेन रोषात्ताम्रास्यलोचनः ॥<br>
प्रोवाच याज्ञवल्क्यं सपुरुषं मुनिसन्निधौ ॥ ३४.५६ ॥<br><br>
त्वमस्मास्तृणवत्कृत्वा तथैवान्यान्द्विजोत्तमान् ॥<br>
विद्याधनं महासारं स्वयंग्राहं जिघृक्षसि ॥ ३४.५७ ॥<br><br>
शाकल्येनैवमुक्तस्तु याज्ञवल्क्यस्तमब्रवीत् ॥<br>
ब्रह्मिष्ठानां बलं विद्धि विद्यातत्त्वार्थदर्शनम् ॥ ३४.५८ ॥<br><br>
कामस्यार्थेन संबंधस्तेनार्थं कामयामहे ॥<br>
कामप्रश्र्नधना विप्राः कामप्रश्नं वदामहे ॥ ३४.५९ ॥<br><br>
पणश्चैवास्य राजर्षेस्तस्मान्नीतं धनं मया ॥<br>
एतच्छ्रुत्वा वचस्तस्य शाकल्यः क्रोधमूर्च्छितः ॥ ३४.६० ॥<br><br>
या५वल्क्यमथोवाच कामप्रश्नार्थकृद्वचः ॥<br>
ब्रूहीदानीं मयोद्दिष्टान्कामप्रश्नान्यथार्थतः ॥ ३४.६१ ॥<br><br>
ततः समभवद्वादस्तयोर्ब्रह्मविदोर्महान् ॥<br>
साग्रं प्रश्नसहस्रं तु शाकल्यः सोऽकरोत्तदा ॥ ३४.६२ ॥<br><br>
याज्ञवल्क्योऽब्रवीत्सर्वमृषीणां श्रृण्वतां तदा ॥<br>
शाकल्यस्त्वास निर्वादो याज्ञवल्क्यस्तमब्रवीत् ॥ ३४.६३ ॥<br><br>
प्रश्नमेकं ममापि त्वं शाकल्य वद कामिकम् ॥<br>
पणप्राप्यस्य वादस्य ब्रुवतोर्मृत्युरत्र वै ॥ ३४.६४ ॥<br><br>
सुसूक्ष्मज्ञानसंयुक्तं सांख्यंयोगमथापि वा ॥<br>
अध्यात्मस्य गतिं मुख्यां ध्यानमार्गमथापि वा ॥ ३४.६५ ॥<br><br>
अथ संचोदितः प्रश्नो याज्ञवल्क्येन धीमता ॥<br>
शाकल्यस्तमविज्ञाय तथा मृत्युमवाप्तवान् ॥ ३४.६६ ॥<br><br>
एवं स्मृतः स शाकल्यः प्रश्नव्याख्यानपीडितः ॥<br>
एवं विवादः सुमहानासीत्तेषां धनार्थिनाम् ॥ ३४.६७ ॥<br><br>
ऋषीणामृषिभिः सार्द्धं याज्ञवल्क्यस्य चैव हि ॥<br>
याज्ञवल्क्यो धनं गृह्य यशो विख्याय चात्मनः ॥<br>
जगाम वै गृहं स्वच्छं शिष्यैः परिवृतो वशी ॥ ३४.६८ ॥<br><br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे<br>
व्यासशिष्योत्पत्तिवर्णनं नाम चतुस्त्रिंशत्तमोऽध्यायः ॥ ३४ ॥<br><br>
