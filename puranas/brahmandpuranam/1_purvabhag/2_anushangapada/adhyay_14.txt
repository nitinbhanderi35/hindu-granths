<span style="font-size: 14pt; line-height: 200%"><br>
सूत उवाच ॥<br>
प्लक्षद्वीपं प्रवक्ष्यामि यथावदिह संग्रहात् ॥<br>
श्रृणुतेमं यथातत्त्वं ब्रुवतो मे द्विजोत्तमाः ॥ १९.१ ॥<br>
जंबूद्वीपस्य विस्ताराद्द्विगुणास्तस्य विस्तरः ॥<br>
विस्तराद्द्विगुणश्चास्य परिणाहः समंततः ॥ १९.२ ॥<br>
तेनावृतः समुद्रो वै द्वीपेन लवणोदकः ॥<br>
तत्र पुण्या जनपदाश्चिरान्न म्रियते जनः ॥ १९.३ ॥<br>
कृत एव च दुर्भिक्षं जराव्याधिभयं कुतः ॥<br>
तत्रापि पर्वताः पुण्याः सप्तैव मणिभूषणाः ॥ १९.४ ॥<br>
रत्नाकरास्तथा नद्यस्तासां नामानि च बुवे ॥<br>
ब्लक्षद्वीपादिषु त्वेषु सप्त सप्त तु पंचसु ॥ १९.५ ॥<br>
ऋज्वायताः प्रतिदिशं निविष्टा वर्षपर्वताः ॥<br>
प्लक्षद्वीपे तु वक्ष्यामि सप्तद्वीपान् महा बलान् ॥ १९.६ ॥<br>
गोमेदकोऽत्र प्रथमः पर्वतो मेघसन्निभः ॥<br>
ख्यायते यस्य नाम्ना तु वर्षं गोमेदसंज्ञितम् ॥ १९.७ ॥<br>
द्वितीयः पर्वतश्चंद्रः सर्वौष धिसमन्वितः ॥<br>
अश्विभ्याममृतस्यार्थमोषध्यो यत्र संभृताः ॥ १९.८ ॥<br>
तृतीयो नारदो नाम दुर्गशैलो महोच्चयः ॥<br>
तत्राचले समुत्पन्नौ पूर्वं नारदपर्वतौ ॥ १९.९ ॥<br>
चतुर्थस्तत्र वै शैलो दुदुंभिर्न्नाम नामतः ॥<br>
छन्दमृत्युः पुरा तस्मिन्दुंदुभिः सादितः सुरैः ॥ १९.१० ॥<br>
रज्जुदोलोरुकामं यः शाल्मलिश्चासुरान्तकृत् ॥<br>
पंचमः सोमको नाम देवैर्यत्रामृतं पुरा ॥ १९.११ ॥<br>
संभृतं चाहृतं चैव मातुरर्थे गरुत्मता ॥<br>
षष्टस्तु सुमना नाम सप्तमर्षभ उच्यते ॥ १९.१२ ॥<br>
हिरण्यक्षो वराहेण तस्मिञ्छैले निषूदितः ॥<br>
वैभ्राजः सप्तमस्तत्र भ्राजिष्णुः स्फाटिको महान् ॥ १९.१३ ॥<br>
अर्चिर्भिर्भ्राजते यस्माद्वैभ्राजस्तेन संस्मृतः ॥<br>
तेषां वर्षाणि वक्ष्यामि नामतस्तु यथाक्रमम् ॥ १९.१४ ॥<br>
गोमेदं प्रथमं वर्षं नाम्नाशांतभयं स्मृतम् ॥<br>
चन्द्रस्य शिशिरं नाम नारदस्य सुखोदयम् ॥ १९.१५ ॥<br>
आनंदं दुंदुभेर्वर्षं सोमकस्यशिवं स्मृतम् ॥<br>
क्षेमकं वृषभस्यापि वैभ्राजस्य ध्रुवं तथा ॥ १९.१६ ॥<br>
एतेषु देवगंधर्वाः सिद्धाश्च सह चारणैः ॥<br>
विहरंति रमंते च दृश्यमानाश्च तैः सह ॥ १९.१७ ॥<br>
तेषां नद्यस्तु सप्तैव प्रतिवर्षं समुद्रगाः ॥<br>
नामतस्ताः प्रवक्ष्यामि सप्तगंगास्तपोधनाः ॥ १९.१८ ॥<br>
अनुतप्तासुखी चैव विपाशा त्रिदिवा क्रमुः ॥<br>
अमृता सुकृता चैव सप्तैताः सरितां वराः ॥ १९.१९ ॥<br>
अभिगच्छंति ता नद्यस्ताभ्यश्चान्याः सहस्रशः ॥<br>
बहूदका ह्योघवत्यो यतो वर्षति वासवः ॥ १९.२० ॥<br>
ताः पिबंति सदा हृष्टा नदीजनपदास्तु ते ॥<br>
शुभाः शांतभयाश्चैव प्रमुदं शैशिराः शिवाः ॥ १९.२१ ॥<br>
आनंदाश्च सुखाश्चैव क्षेमकाश्च ध्रुवैः सह ॥<br>
वर्णाश्रमाचारयुता प्रजास्तेष्ववधिष्ठिताः ॥ १९.२२ ॥<br>
सर्वे त्वरोगाः सुबलाः प्रजाश्चामयव र्जिताः ॥<br>
अवसर्पिणी न तेष्वस्ति तथैवोत्सर्पिणी न च ॥ १९.२३ ॥<br>
न तत्रास्ति युगावस्था चतुर्युगकृता क्वचित् ॥<br>
त्रेतायुगसमः कालः सर्वदा तत्र वर्त्तते ॥ १९.२४ ॥<br>
प्लक्षद्वीपादिषु ज्ञेयः पंचस्वेतेषु सर्वशः ॥<br>
देशस्यानुविधानेन कालस्यानुविधाः स्मृताः ॥ १९.२५ ॥<br>
पंचवर्षसहस्राणि तेषु जीवंति मानवाः ॥<br>
सुरूपाश्च सुवेषाश्च ह्यरोगा बलिनस्तथा ॥ १९.२६ ॥<br>
सुखमायुर्बलं रुपमारोग्यं धर्म एव च ॥<br>
प्लक्षद्वीपादिषु ज्ञेयः शाकद्वीपांतिकेषु वै ॥ १९.२७ ॥<br>
प्रक्षद्वीपः पृथुः श्रीमान्सर्वतो धनधान्यवान् ॥<br>
दिव्यौषधिफलोपेतः सर्वौषधिवनस्पतिः ॥ १९.२८ ॥<br>
आवृतः पशुभिः सर्वैर्ग्राम्यारण्यैः सहस्रशः ॥<br>
जंबूवृक्षेम संख्यातस्तस्य मध्ये द्विजोत्तमाः ॥ १९.२९ ॥<br>
प्लक्षो नाम महावृक्षस्तस्य नाम्ना स उच्यते ॥<br>
स तत्र पूज्यते स्थाने मध्ये जनपदस्य ह ॥ १९.३० ॥<br>
स चापीक्षुरसोदेन प्रक्षद्वीपः समावृतः ॥<br>
प्लक्षद्वीपसमेनैव वैपुल्यद्विस्तरेण तु ॥ १९.३१ ॥<br>
इत्येवं संनिवेशो वः प्लक्षद्वीपस्य कीर्तितः ॥<br>
आनुपूर्व्यात्समासेन शाल्मलं तु निबोधत ॥ १९.३२ ॥<br>
ततस्तृतीयं वक्ष्यामि शाल्मलं द्वीपसुत्तमम् ॥<br>
शाल्मलेन समुद्रस्तु द्वीपेनेक्षुरसोदकः ॥ १९.३३ ॥<br>
प्लक्षद्वीपस्य विस्ताराद्द्विगुणेन समावृतः ॥<br>
तत्रापि पर्वताः सप्त विज्ञेया रत्नयोनयः ॥ १९.३४ ॥<br>
रत्नाकरास्तथा नद्यस्तेषां वर्षेषु सप्तसु ॥<br>
प्रथमः सूर्यसंकाशः कुमुदो नाम पर्वतः ॥ १९.३५ ॥<br>
सर्वधातुमयैः श्रृंगैः शिलाजालसमाकुलैः ॥<br>
द्वितीयः पर्वतश्चात्र ह्युत्तमो नाम विश्रुतः ॥ १९.३६ ॥<br>
हरितालमयैः श्रृंगैर्दिवमावृत्य तिष्ठति ॥<br>
तृतियः पर्वतस्तत्र बलाहक इति श्रुतः ॥ १९.३७ ॥<br>
जात्यंजनमयैः श्रृंगैर्दिवमावृत्य तिष्ठति ॥<br>
चतुर्थः पर्वतो द्रोणो यत्र सा वै सहोषधिः ॥ १९.३८ ॥<br>
विशल्यकरणी चैव मृतसञ्जीविनी तथा ॥<br>
कंकस्तु पंचमस्तत्र पर्वतः सुमहोदयः ॥ १९.३९ ॥<br>
नित्यपुष्पफलोपेतो वृक्षवीरुत्समावृतः ॥<br>
षष्ठस्तु पर्वतस्तत्र महिषो मेघसन्निभः ॥ १९.४० ॥<br>
यस्मिन्सोऽग्निर्निवसति महिषो नाम वारिजः ॥<br>
सप्तमः पर्वतस्तत्र ककुद्मान्नाम भाष्यते ॥ १९.४१ ॥<br>
तत्र रत्नान्यनेकानि स्वयं रक्षति वासवः ॥<br>
प्रजापतिमुपादाय प्रजाभ्यो विधिवत्स्वयम् ॥ १९.४२ ॥<br>
इत्येते पर्वताः सप्त शाल्मले मणिभूषणाः ॥<br>
तेषां वर्षाणि वक्ष्यामि सर्पैव तु शुभानि वै ॥ १९.४३ ॥<br>
कुमुदस्य स्मृतं श्वेतमुत्तमस्य च लोहितम् ॥<br>
बलाहकस्य जीमूतं द्रोणस्य हरितं स्मृतम् ॥ १९.४४ ॥<br>
कंकस्य वैद्युतं नाम महिषस्य च मानसम् ॥<br>
ककुदः सुप्रदं नाम सप्तैतानि तु सप्तधा ॥ १९.४५ ॥<br>
वर्षाणि पर्वताश्चैव नदीस्तेषु निबोधत ॥<br>
ज्योतिः शांतिस्तथा तुष्टा चंद्रा शुक्रा विमोचनी ॥ १९.४६ ॥<br>
निवृत्तिः सप्तमी तासां प्रतिवर्षं तु ताः स्मृताः ॥<br>
तासां समीपगाश्चान्याः शतशोऽथ सहस्रशः ॥ १९.४७ ॥<br>
न संख्यां परिसंख्यातुं शक्नुयात्कोऽपि मानवः ॥<br>
इत्येष संनिवेशो वः शाल्मलस्य प्रकीर्त्तितः ॥ १९.४८ ॥<br>
प्लक्षवृक्षेण संख्यातस्तस्य मध्ये महा द्रुमः ॥<br>
शाल्मलिर्विपुलस्कंधस्तस्य नाम्ना स उच्यते ॥ १९.४९ ॥<br>
शाल्मलस्तु समुद्रेण सुरोदेन समावृतः ॥<br>
विस्तराच्छाल्मलस्वैव समे न तु समंततः ॥ १९.५० ॥<br>
उत्तरेषु तु धर्मज्ञाद्वीपेषु श्रृणुत प्रजाः ॥<br>
यथाश्रुतं यथान्यायं ब्रुवतो मे निबोधत ॥ १९.५१ ॥<br>
कुशद्वीपं प्रवक्ष्यामि चतुर्थं तु समासतः ॥<br>
सुरोदकः परिवृतः कुशद्वीपेन सर्वतः ॥ १९.५२ ॥<br>
शाल्मलस्य तु विस्ताराद्द्विगुणेन समंततः ॥<br>
सप्तैव च गिरींस्तत्र वर्ण्यमानान्निबोधत ॥ १९.५३ ॥<br>
कुशद्वीपे तु विज्ञेयः पर्वतो विद्रुमश्च यः ॥<br>
द्वीपस्य प्रथमस्तस्य द्वितीयो हेमपर्वतः ॥ १९.५४ ॥<br>
तृतीयो द्युतिमान्नाम जीमूतसदृशो गिरिः ॥<br>
चतुर्थः पुष्पवान्नाम पंचमस्तु कुशेशयः ॥ १९.५५ ॥<br>
षष्ठो हरिगिरिर्नाम सप्तमो मंदरः स्मृतः ॥<br>
मंदा इति ह्यपां नाम मंदरो दारणादयम् ॥ १९.५६ ॥<br>
तेषामंतरविष्कंभो द्विगुणः प्रविभागतः ॥<br>
उद्भिदं प्रथमं वर्षं द्वितीयं वेणुमण्डलम् ॥ १९.५७ ॥<br>
तृतीयं वै रथाकारं चतुर्थं लवणं स्मृतम् ॥<br>
पंचमं धृतिमद्वर्षं षष्ठं वर्षं प्रभाकरम् ॥ १९.५८ ॥<br>
सप्तमं कपिलं नाम सर्वे ते वर्ष भावकाः ॥<br>
एतेषु देवगंधर्वाः प्रजास्तु जगदीश्वराः ॥ १९.५९ ॥<br>
विहरंति रमंते च हृष्यमाणास्तु सर्वशः ॥<br>
न तेषु दस्यवः संति म्लेच्छ जातय एव च ॥ १९.६० ॥<br>
गौरप्रायो जनः सर्वः क्रमाच्च म्रियते तथा ॥<br>
तत्रापि नद्यः सप्तैव धूतपापाशिवा तथा ॥ १९.६१ ॥<br>
पवित्रा संततिश्चैव विद्युद्दंभा मही तथा ॥<br>
अन्यास्ताभ्योऽपरिज्ञाताः शतशोऽथ सहस्रशः ॥ १९.६२ ॥<br>
अभिगच्छंति ताः सर्वा यतो वर्षति वासवः ॥<br>
घृतोदेन कुशद्वीपो बाह्यतः परिवारितः ॥ १९.६३ ॥<br>
विज्ञेयः स तु विस्तारात्कुशद्वीपसमेन तु ॥<br>
इत्येष सन्निवेशो वः कुशद्वीपस्य कीर्त्तितः ॥ १९.६४ ॥<br>
क्रौंचद्वीपस्य विस्तारं वक्ष्याम्यहमतः परम् ॥<br>
कुशद्वीपस्य विस्ताराद्द्विगुणः स तु वै स्मृतः ॥ १९.६५ ॥<br>
घृतोदकसमुद्रो वै क्रौंच द्वीपेन संयुतः ॥<br>
तस्मिन्द्वीपे नगश्रेष्ठः क्रौंचस्तु प्रथमो गिरिः ॥ १९.६६ ॥<br>
क्रौंचात्परो वामनको वामनादंधकारकः ॥<br>
अंधकारात्परश्चापि दिवावृन्नाम पर्वतः ॥ १९.६७ ॥<br>
दिवावृतः परश्चापि द्विविदो गिरिसत्तमः ॥<br>
द्विविदात्परतश्चापि पुंडरीको महागिरिः ॥ १९.६८ ॥<br>
पुंडरीकात्परश्चापि प्रोच्यते दुंदुभिस्वनः ॥<br>
एते रत्नमयाः सप्त क्रैंचद्वीपस्य पर्वताः ॥ १९.६९ ॥<br>
बहुपुष्पफलोपेतनानावृक्षलतावृताः ॥<br>
परस्परेण द्विगुणा विस्तृता हर्षवर्द्धनाः ॥ १९.७० ॥<br>
वर्षाणि तत्र वक्ष्यामि नामतस्तान्निबोधत ॥<br>
क्रौंचस्य कुशलो देशो वामनस्य मनोनुगः ॥ १९.७१ ॥<br>
मनोनुगात्परश्चोष्णस्तृतीयं वर्षमुच्यते ॥<br>
उष्णात्परः पीवरकः पीवरादंधकारकः ॥ १९.७२ ॥<br>
अंधकारात्परश्चापि मुनिदेशः स्मृतो बुधैः ॥<br>
मुनिदेशात्परश्चैव प्रोच्यते दुंदुभिस्वनः ॥ १९.७३ ॥<br>
सिद्धचारणसंकीर्णो गौरप्रयो जनः स्मतः ॥<br>
तत्रापि नद्यः सप्तैव प्रतिवर्ष स्मृताः शुभाः ॥ १९.७४ ॥<br>
गौरी कुमुद्वती चैव संध्या रात्रिर्मनोजवा ॥<br>
ख्यातिश्च पुंडरीका च गंगाः सप्तविधाः स्मृताः ॥ १९.७५ ॥<br>
तासां सहस्रशश्चान्या नद्यो यास्तु समीपगाः ॥<br>
अभिगच्छंति ताः सर्वा विपुलाः सुबहूदकाः ॥ १९.७६ ॥<br>
क्रौंचद्वीपः समुद्रेण दधिमंडौदकेन तु ॥<br>
आवृतः सर्वतः श्रीमान्क्रौंचद्वीपसमेन तु ॥ १९.७७ ॥<br>
प्लक्षद्वीपादयो ह्येते समासेन प्रकीर्त्तिताः ॥<br>
तेषां निसर्गोद्वीपानामानुपूर्व्येण सर्वशः ॥ १९.७८ ॥<br>
न शक्यो विस्तराद्वक्तुं दिव्यवर्षशतैरपि ॥<br>
निसर्गो यः प्रजानां तु संहारो यश्च तासु वै ॥ १९.७९ ॥<br>
शाकद्वीपं प्रवक्ष्यामि यथावदिह निश्चयात् ॥<br>
श्रृणुध्वं तु यथातथ्यं ब्रुवतो मे यथार्थवत् ॥ १९.८० ॥<br>
क्रौंचद्वीपस्य विस्ताराद्द्विगुणास्तस्य विस्तरः ॥<br>
परिवार्य समुद्रं स दधिमंडोदकं स्थितः ॥ १९.८१ ॥<br>
तत्र पुण्या जनपदाश्चिरात्तु म्रियते जनः ॥<br>
कुत एव च दुर्भिक्षं जराव्याधिभयं कुतः ॥ १९.८२ ॥<br>
तत्रापि पर्वताः शभ्राः सप्तैव मणिभूषणाः ॥<br>
रत्नाकरास्तथा नद्यस्तेषां नामानि मे श्रृणु ॥ १९.८३ ॥<br>
देवर्षिगंधर्वयुतः प्रथमो मेरुरुच्यते ॥<br>
प्रागायतः स सौवर्णो ह्युदयो नाम पर्वतः ॥ १९.८४ ॥<br>
वृष्ट्यर्थं जलदास्तत्र प्रभंवति च यांति च ॥<br>
तस्यापरेण सुमहाञ्जलधारो महागिरिः ॥ १९.८५ ॥<br>
यतो नित्यमुपादत्ते वासवः परमं जलम् ॥<br>
ततो वर्षं प्रभवति वर्षाकाले प्रजास्विह ॥ १९.८६ ॥<br>
तस्योत्तरे रैवतको यत्र नित्यं प्रतिष्ठितम् ॥<br>
रेवती दिवि नक्षत्रं पितामहकृतो विधिः ॥ १९.८७ ॥<br>
तस्यापरेण सुमहान् श्यामो नाम महागिरिः ॥<br>
तस्माच्छ्यामत्वमापन्नाः प्रजाः पूर्वमिमाः किल ॥ १९.८८ ॥<br>
तस्यापरेण सुमहान्नाजतोऽस्तगिरिः स्मृतः ॥<br>
तस्यापरे चांबिकेयो दुर्गशैलो महागिरिः ॥ १९.८९ ॥<br>
अंबिकेयात्परो रम्यः सर्वौषधिसमन्वितः ॥<br>
केसरी केसरयुतो यतो वायुः प्रजापतिः ॥ १९.९० ॥<br>
उदयात्प्रथमं वर्षं महात्तज्जलदं स्मृतम् ॥<br>
द्वितीयं जलधारस्य सुकुमारमिति स्मृतम् ॥ १९.९१ ॥<br>
रैवतस्य तु कौमारं श्यामस्य च मणीवकम् ॥<br>
अस्तस्यापि शुभं वर्षं विज्ञेयं कुसुमोत्तरम् ॥ १९.९२ ॥<br>
अम्बिकेयस्य मोदाकं केसरस्य महाद्रुमम् ॥<br>
द्वीपस्य परिमाणं तु ह्रस्वदीर्घत्वमेव च ॥ १९.९३ ॥<br>
क्रौंचद्वीपेन विख्यातं तस्य केतुर्महाद्रुमः ॥<br>
शाको नाम महोत्सेधस्तस्य पूज्या महानुगाः ॥ १९.९४ ॥<br>
तत्र पुण्या जनपदाश्चातुर्वर्ण्यसमन्विताः ॥<br>
नद्यश्चापि महापुण्या गंगाः सप्तविधास्तथा ॥ १९.९५ ॥<br>
सुकुमारी कुमारी च नलिनी वेणुका च या ॥<br>
इक्षुश्च वेणुका चैव गभस्तिः सप्तमी तथा ॥ १९.९६ ॥<br>
नद्यश्चान्याः पुण्यजलाः शीततोयवहाः शुभाः ॥<br>
सहस्रशः समाख्याता यतो वर्षति वासवः ॥ १९.९७ ॥<br>
न तासां नामधेयानि परिमाणं तथैव च ॥<br>
शक्यं वै परिसंख्यातुं पुण्यास्ताः सरिदुत्तमाः ॥ १९.९८ ॥<br>
ताः पिबंति सदा हृष्टा नदीर्जनपदास्तु ते ॥<br>
शांशपायनविस्तीर्णो द्वीपोऽसौ चक्रसंस्थितः ॥ १९.९९ ॥<br>
नदीजलैः प्रतिच्छन्नः पर्वतैश्चाभ्रसन्निभैः ॥<br>
सर्वधातुविचित्रैश्च मणिविद्रुमभूषितैः ॥ १९.१०० ॥<br>
नगरैश्चैव विविधैः स्फीतैर्जनपदैरपि ॥<br>
वृक्षैः पुष्पफलोपेतैः समंताद्धनधान्यवान् ॥ १९.१०१ ॥<br>
क्षीरोदेन समुद्रेण सर्वतः परिवारितः ॥<br>
शाकद्वीपस्य विस्तारात्समेन तु समंन्ततः ॥ १९.१०२ ॥<br>
तस्मिञ्जनपदाः पुण्याः पर्वताः सरितः शुभाः ॥<br>
वर्णाश्रमसमाकीर्णा देशास्ते सप्त वै स्मृताः ॥ १९.१०३ ॥<br>
न संकरश्च तेष्वस्ति वर्णाश्रमकृतः क्वचित् ॥<br>
धर्मस्य चाव्यभीचारादेकांतसुखिताः प्रजाः ॥ १९.१०४ ॥<br>
न तेषु लोभो माया वा हीर्षासूयाकृतः कुतः ॥<br>
विपर्ययो न तेष्वस्ति कालात्स्वाभाविकं परम् ॥ १९.१०५ ॥<br>
करावाप्तिर्न तेष्वस्ति न दंडो न च दंड्यकाः ॥<br>
स्वधर्मेणैव धर्म ज्ञास्ते रक्षंति परस्परम् ॥ १९.१०६ ॥<br>
एतावदेव शक्यं वै तस्मिन्द्वीपे प्रभाषितुम् ॥<br>
एतावदेव श्रोतव्यं शाकद्वीपनिवासिनाम् ॥ १९.१०७ ॥<br>
पुष्करं सप्तमं द्वीपं प्रवक्ष्यामि निबोधत ॥<br>
पुष्करेण तु द्वीपेन वृतः क्षीरोदको बहिः ॥ १९.१०८ ॥<br>
शाकद्वीपस्य विस्ताराद्द्विगुणेन संमततः ॥<br>
पुष्करे पर्वतः श्रीमानेक एव महाशिलः ॥ १९.१०९ ॥<br>
चित्रैर्मणिमयैः श्रृंगैः शिलाजालैः समुच्छ्रितः ॥<br>
द्वीपस्य तस्य पूर्वर्द्धे चित्रसानुः स्थितो महान् ॥ १९.११० ॥<br>
स मंडलसहस्राणि विस्तीर्णः पंचविंशतिः ॥<br>
उर्द्धं चैव चतुस्त्रिंशत्सहस्राणि महीतलात् ॥ १९.१११ ॥<br>
द्वीपर्धस्य परिक्षिप्तः पर्वतो मानसोत्तरः ॥<br>
स्थितो वेलासमीपे तु नवचंद्र इवोदितः ॥ १९.११२ ॥<br>
योजनानां सहस्राणि ऊर्ध्वं पंचाशदुच्छ्रितः ॥<br>
तावदेव च विस्तीर्णः सर्वतः परिमंडलः ॥ १९.११३ ॥<br>
स एव द्वीपपश्चार्द्धे मानसः पृथिवीधरः ॥<br>
एक एव महासारः सन्निवेशो द्विधा कृतः ॥ १९.११४ ॥<br>
स्वादूदकेनोदधिना सर्वतः परिवारितः ॥<br>
पुष्करद्वीपविस्ताराद्विस्तीर्णोऽसौ समंततः ॥ १९.११५ ॥<br>
तस्मिन्द्वीपे स्मृतौ द्वौ तु पुण्यौ जनपदौ शुभौ ॥<br>
अभितो मानसस्याथ पर्वतस्य तु मंडले ॥ १९.११६ ॥<br>
महावीतं तु यद्वर्ष बाह्यतो मानसस्य तत् ॥<br>
त्स्यैवाभ्यंतरेणापि धातकीखंडमुच्यते ॥ १९.११७ ॥<br>
दशवर्षसहस्राणि तत्र जीवति मानवाः ॥<br>
अरोगाः सुखबाहुल्या मानसीं सिद्धिमास्थिताः ॥ १९.११८ ॥<br>
मससायुश्च रूपं च तस्मिन्वर्षद्वये स्मृतम् ॥<br>
अधमोत्तमा न तेष्वस्ति तुल्यास्ते रूपशीलतः ॥ १९.११९ ॥<br>
न तत्र दस्युर्दमको नेर्ष्यासूया भयं तथा ॥<br>
निग्रहो न च दंडोऽस्ति न लोभो न परिग्रहः ॥ १९.१२० ॥<br>
सत्यानृतं न तत्रास्ति धर्माधर्मौ तथैव च ॥<br>
वर्णाश्रमौ वा वार्ता वा पाशुपाल्यं वणिक्पथः ॥ १९.१२१ ॥<br>
त्रयी विद्या दंडनीतिः शुश्रूषा शिल्पमेव च ॥<br>
वर्षद्वये सर्वमेतत्पुष्करस्य न विद्यते ॥ १९.१२२ ॥<br>
न तत्र वर्षं नद्यो वा शीतोष्णं वापि विद्यते ॥<br>
उद्भिदान्युदकान्यत्र गिरिप्रस्रवणानि च ॥ १९.१२३ ॥<br>
उत्तराणां कुरूणां च तुल्यकालो जनस्तथा ॥<br>
सर्वर्त्तुसुसुखस्तत्र जराक्रमविवर्जितः ॥ १९.१२४ ॥<br>
इत्येष धातकीखंडे महा वीते तथैव च ॥<br>
आनुपूर्व्याद्विधिः कृत्स्नः पुष्करस्य प्रकीर्त्तितः ॥ १९.१२५ ॥<br>
स्वादूदकेनोदधिना पुष्करः परिवारितः ॥<br>
विस्तारान्मंडलाच्चैव पुष्करस्य समेन तु ॥ १९.१२६ ॥<br>
एवं द्वीपाः समुद्रैस्तु सप्त सप्तभिरावृताः ॥<br>
द्वीपस्यानंतरो यस्तु सामुद्रस्तत्समस्तु सः ॥ १९.१२७ ॥<br>
एवं द्वीपसमुद्राणां वृद्धिर्ज्ञेया परस्परात् ॥<br>
अपां चैव समुद्रेकात्सामुद्र इति संज्ञितः ॥ १९.१२८ ॥<br>
विशंतिर्निवसंत्यस्मिन्प्रजा यस्माच्चतुर्विधाः ॥<br>
तस्माद्वर्षमिति प्रोक्तं प्रजानां सुखदं यतः ॥ १९.१२९ ॥<br>
ऋष इत्येष रमणे वृषशक्तिप्रबंधने ॥<br>
रतिप्रबधनात्मिद्धं वर्षं तत्तेषु तेन वै ॥ १९.१३० ॥<br>
शुक्लपक्षे चन्द्रवृद्ध्या समुद्रः पूर्यते सदा ॥<br>
प्रक्षीयमाणे बहुले क्षीयतेऽस्तमिते खगे ॥ १९.१३१ ॥<br>
आपूर्यमाणो ह्युदधिः स्वत एवाभिपूर्यते ॥<br>
तथोपक्षीयमाणेऽपि स्वात्मन्येवावकृष्यते ॥ १९.१३२ ॥<br>
उखास्थमग्निसंयोगादुद्रिक्तं दृश्यते यथा ॥<br>
महोदधिगतं तोयं स्वत उद्रिच्यते तथा ॥ १९.१३३ ॥<br>
अन्यूनानतिरिक्तांश्च वंर्द्वत्यापो ह्रसंति च ॥<br>
उदयास्तमये त्विन्दौ पक्षयोः शुक्लकृष्णयोः ॥ १९.१३४ ॥<br>
क्षयवृद्धत्वमुदधेः सोमवृद्धिक्षयात्पुनः ॥<br>
दशोत्तराणि पंचैव ह्यंगुलानि शतानि च ॥ १९.१३५ ॥<br>
अपां वृद्धिः क्षयो दृष्टः सामुद्रीणां तु पर्वसु ॥<br>
द्विराप्कत्वात्स्मृता द्वीपाः सर्वतश्चोदकावृताः ॥ १९.१३६ ॥<br>
उदकस्यायनं यस्मात्तस्मादुदधिरुच्यते ॥<br>
अपर्वाणस्तु गिरयः पर्वभिः पर्वताः स्मृताः ॥ १९.१३७ ॥<br>
प्लक्षद्वीपे तु गोमेदः पर्वतस्तेन चौच्यते ॥<br>
शाल्मलिः शाल्मले द्वीपे पूज्यते सुमहाव्रतैः ॥ १९.१३८ ॥<br>
कुशद्वीपे कुशस्तंबस्तस्यनाम्ना स उच्यते ॥<br>
क्रौंचद्वीपे गिरिः कौंचो मध्ये जनपदस्य ह ॥ १९.१३९ ॥<br>
शाकद्वीपे द्रुमः शाकस्तस्य नाम्ना स उच्यते ॥<br>
न्यग्रोधः पुष्करद्वीपे तत्रत्यैः स नमस्कृतः ॥ १९.१४० ॥<br>
महादेवः पूज्यते तु ब्रह्मा त्रिभुवनेश्वरः ॥<br>
तस्मिन्नि वसति ब्रह्मा साध्यैः सार्द्धं प्रजापतिः ॥ १९.१४१ ॥<br>
उपासंते तत्र देवास्त्रयस्त्रिंशन्महर्षिभिः ॥<br>
स तत्र पूज्यते चैव देवेर्देवोतमोतमः ॥ १९.१४२ ॥<br>
जंबूद्वीपात्प्रवर्त्तंते रत्नानि विविधानि च ॥<br>
द्वीपेषु तेषु सर्वेषु प्रजानां क्रमतस्तु वै ॥ १९.१४३ ॥<br>
सर्वशो ब्रह्मवर्येण सत्येन च दमेन च ॥<br>
आरोग्ययुःप्रमाणाभ्यां प्रमाणं द्विगुणं ततः ॥ १९.१४४ ॥<br>
एतस्मिन्पुष्करद्वीपे यदुक्तं वर्षकद्वयम् ॥<br>
गोपायति प्रजास्तत्र स्वयंभूर्जड पण्डिताः ॥ १९.१४५ ॥<br>
ईश्वरो दंडसुद्यम्य ब्रह्मा त्रिभुवनेश्वरः ॥<br>
स विष्णोः सचिवो देवः स पिता स पितामहः ॥ १९.१४६ ॥<br>
भोजनं चाप्रयत्नेन तत्र स्वयमुपस्थितम् ॥<br>
षड्रसं सुमहावीर्यं भुंजते तु प्रजाः सदा ॥ १९.१४७ ॥<br>
परेण पुष्करस्यार्द्धे आवृत्यावस्थितो महान् ॥<br>
स्वादूदकः समुद्रस्तु समंतात्परिवेष्ट्य तम् ॥ १९.१४८ ॥<br>
परेण तस्य महती दृश्यते लोकसंस्थितिः ॥<br>
कांचनी द्विगुणा भूमिः सर्वाह्येकशिलोपमा ॥ १९.१४९ ॥<br>
तस्यापरेण शैलश्च पर्यासात्पस्मिंडलः ॥<br>
प्रकाशश्चाप्रकाशश्च लोकालोकः स उच्यते ॥ १९.१५० ॥<br>
आलोकस्तस्य चार्वक्तु निरालोकस्ततः परम् ॥<br>
योजनानां सहस्राणि दश तस्योच्छ्रयः समृतः ॥ १९.१५१ ॥<br>
तावांश्च विस्तरस्तस्य पृथिव्यां कामगश्च सः ॥<br>
आलोको लोकवृत्तिस्थो निरालोको ह्यलौकिकः ॥ १९.१५२ ॥<br>
लोकार्द्धे संमिता लोका निरालोकास्तु बाह्यतः ॥<br>
लोकविस्तारमात्रं तु ह्यलोकः सर्वतो बहिः ॥ १९.१५३ ॥<br>
परिच्छिन्नः समंताच्च उदकेनावृतस्तु सः ॥<br>
आलोकात्परतश्चापि ह्यंडमा वृत्य तिष्ठति ॥ १९.१५४ ॥<br>
अण्डस्यान्तस्त्विमे लोकाः सप्तद्वीपा च मेदिनी ॥<br>
भूर्लोकोऽथ भुवर्ल्लोकः स्वर्लोकोऽथ महस्तथा ॥ १९.१५५ ॥<br>
जनस्तपस्तथा सत्यमेतावांल्लोकसंग्रहः ॥<br>
एतावानेव विज्ञेयो लोकांतश्चैव यः परः ॥ १९.१५६ ॥<br>
कुंभस्थायी भवेद्यादृवप्रतीच्यां दिशि चन्द्रमाः ॥<br>
आदितः शुक्लपक्षस्य वपुश्चांडस्य तद्विधम् ॥ १९.१५७ ॥<br>
अंडानामीदृशानां तु कोट्यो ज्ञेयाः सहस्रशः ॥<br>
तिर्यगूर्ध्वमधो वापि कारणस्याव्ययात्मनः ॥ १९.१५८ ॥<br>
धरणैः प्राकृतैस्तत्तदावृतं प्रति सप्तभिः ॥<br>
दशाधिक्येन चान्योन्यं धारयंति परस्परम् ॥ १९.१५९ ॥<br>
परस्परावृताः सर्वे उत्पन्नाश्च परस्परम् ॥<br>
अण्डस्यास्य समंतात्तु सन्निविष्टो घनोदधिः ॥ १९.१६० ॥<br>
समंतात्तु वनोदेन धार्यमाणः स तिष्टति ॥<br>
बाह्यतो घनतो यस्य तिर्यगूर्द्ध्वं तु मंडलम् ॥ १९.१६१ ॥<br>
धार्यमाणं समंतात्तु तिष्ठते यत्तु तेजसा ॥<br>
अयोगुडनिभो वाह्नः समंता न्मंडलाकृतिः ॥ १९.१६२ ॥<br>
समंताद्धनवातेन धार्यमाणः स तिष्ठति ॥<br>
घनवातं तथाकाशो दधानः खलु तिष्ठति ॥ १९.१६३ ॥<br>
भूतादिश्च तथा काशं भूतादिश्चाप्यसौ महान् ॥<br>
महाश्च सोऽप्यनंतेन ह्यव्यक्तेन तु धार्यते ॥ १९.१६४ ॥<br>
अनंतमपरिव्यक्तं दशधा सूक्ष्ममेव च ॥<br>
अनंतम कृतात्मानमनादिनिधनं च यत् ॥ १९.१६५ ॥<br>
अनित्यं परतोऽघोरमनालंबमनामयम् ॥<br>
नैकयोजनसाहस्रं विप्रकृष्टमनावृतम् ॥ १९.१६६ ॥<br>
तम एव निरालोकममर्य्यादमदैशिकम् ॥<br>
देवानामप्यविदितं व्यवहारविवर्जितम् ॥ १९.१६७ ॥<br>
तमसोंते च विश्यातमाकाशांते ह्यभास्वरम् ॥<br>
मर्यादायामनंतस्य देवस्यायतनं महत् ॥ १९.१६८ ॥<br>
त्रिदशानामगम्यं ततस्थानं दिव्यमिति श्रुतिः ॥<br>
महतो देवदेवस्य मर्यादा या व्यवस्थिताः ॥ १९.१६९ ॥<br>
चंद्रादित्यावधस्तात्तु ये लोकाः प्रथिता बुधैः ॥<br>
ते लोका इत्यभिहिता जगतस्च न संशयः ॥ १९.१७० ॥<br>
रसातलतलाः सप्तसप्तैवोर्द्ध्वतलाश्च ये ॥<br>
सप्तस्कंधस्तथा वायोः सब्रह्मसदना द्विजाः ॥ १९.१७१ ॥<br>
आपातालाद्दिवं यावदत्र पंचविधा गतिः ॥<br>
प्रमाणमेतज्जगत एष संसारसागरः ॥ १९.१७२ ॥<br>
अनाद्यंतां व्रजंत्येव नैकजातिसमुद्भवाः ॥<br>
विचित्रा जगतः सा वै प्रकृतिर्ब्रह्मणः स्थिता ॥ १९.१७३ ॥<br>
यच्चैह दैविकं वाथ निसर्गं बहुविस्तरः ॥<br>
अतींद्रियेर्महाभागैः सिद्धैरपि न लक्षितः ॥ १९.१७४ ॥<br>
पृथिव्यंब्वग्निवायूनां नभसस्तमसस्तथा ॥<br>
मानसस्य तु देहस्य अनंतस्य द्विजोत्तमाः ॥ १९.१७५ ॥<br>
क्षयो वा परिणामो वा अन्तो वापि न विद्यते ॥<br>
अनंत एष सर्वत्र एवं ज्ञानेषु पठ्यते ॥ १९.१७६ ॥<br>
तस्य चोक्तं मया पूर्व तस्मिन्नामानुकीर्तने ॥<br>
यः पद्मनाभनाम्ना तु तत्कार्त्स्न्येन च कीर्त्तितः ॥ १९.१७७ ॥<br>
स एव सर्वत्र गतः सर्वस्थानेषु पूज्यते ॥<br>
भूमौ रसातले चैव आकाशे पवनेऽनले ॥ १९.१७८ ॥<br>
अर्णवेषु च सर्वेषु दिवि चैव न संशयः ॥<br>
तथा तमसि विज्ञेय एष एव महाद्युतिः ॥ १९.१७९ ॥<br>
अनेकधा विभक्तांगो महायोगी जनार्दनः ॥<br>
सर्वलोकेषु लोकेश इज्यते बहुधा प्रभुः ॥ १९.१८० ॥<br>
एवं परस्परोत्पन्न धार्यंते च परस्परम् ॥<br>
आधाराधेयभावेन विकारास्तेऽविकारिणः ॥ १९.१८१ ॥<br>
पृथ्व्यादयो विकारास्ते परिच्छिन्नाः परस्परम् ॥<br>
परस्परधिकाश्चैव प्रविष्टास्ते परस्परम् ॥ १९.१८२ ॥<br>
यस्मात्सृषटास्तु तेऽन्योन्यं तस्मात्स्थैर्यमुपागताः ॥<br>
प्रागासन्नविशेषास्तु विशेषोऽन्यविशेषणात् ॥ १९.१८३ ॥<br>
पृथिव्याद्यास्तु वाद्यंतापरिच्छिन्नास्त्रयस्तु ते ॥<br>
गुणोपचयसारेण परिच्छेदो विशेषतः ॥ १९.१८४ ॥<br>
शेषाणां तु परिच्छेदः सौक्ष्म्यान्नेह विभाव्यते ॥<br>
भूतेभ्यः परतस्तेभ्यो व्यालोका सा धरा स्मृता ॥ १९.१८५ ॥<br>
भूतान्यालोक आकाशे परिच्छिन्नानि सर्वशः ॥<br>
पात्रे महति पात्राणि यथैवांतर्गतानि तु ॥ १९.१८६ ॥<br>
भवंत्यन्योन्यहीनानि परस्परसमाश्रयात् ॥<br>
तथा ह्यालोक आकाशे भेदास्त्वंतर्गता मताः ॥ १९.१८७ ॥<br>
कृत्त्नान्येतानि चत्वारि ह्यन्योन्यस्याधिकानि तु ॥<br>
यावदेतानि भूतानि तावदुत्पत्तिरुच्यते ॥ १९.१८८ ॥<br>
तंतुनामिव संतारो भूतेष्वंतर्गतो मतः ॥<br>
प्रत्या ख्याय तु भूतानि कार्योत्पर्त्तिन विद्यते ॥ १९.१८९ ॥<br>
तस्मात्परिमिता भेदाः स्मृताः कार्य्यात्मकास्तु ते ॥<br>
कारणात्मकास्तथैक स्युर्भेदा ये महदादयः ॥ १९.१९० ॥<br>
इत्येष संनिवेशो वै मया प्रोक्तो विभागशः ॥<br>
सप्तद्वीपसमुद्राड्यो याथातथ्यन वै द्विजाः ॥ १९.१९१ ॥<br>
विस्तरान्मंडलाश्चैव प्रसंख्यानेन चैव हि ॥<br>
वैश्वरूप्रधानस्य परिणामैकदेशिकः ॥ १९.१९२ ॥<br>
अधिष्ठितं भगवता यस्य सर्वमिदं जगत् ॥<br>
एवंभूतगणाः सप्त सन्निविष्टाः परस्परम् ॥ १९.१९३ ॥<br>
एतावान्संनिवेशस्तु मया शक्यः प्रभाषितुम् ॥<br>
एतावदेव श्रोतव्यं संनिवेशे तु पार्थेवे ॥ १९.१९४ ॥<br>
सप्त प्रकृतयस्त्वेता धारयंति परस्परम् ॥<br>
तास्त्वहं परिमाणेन नं संख्यातुमिहोत्सहे ॥ १९.१९५ ॥<br>
असंख्याताः प्रकृतयस्तिर्य्यगूर्द्ध्वमधस्तथा ॥<br>
तारकासंनिवेशश्च यावद्दिव्यानुमण्डलम् ॥ १९.१९६ ॥<br>
पर्य्या यसन्निवेशस्तु भूमेस्तदनु मण्डलः ॥<br>
अत ऊर्ध्वं प्रवक्ष्यामि कृथिव्या वै विचक्षणाः ॥ १९.१९७ ॥<br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषङ्गपादे<br>
प्लक्षादिद्वीपवर्णनं नामैकोनविंशतितमोऽध्यायः ॥ १९ ॥ <br>
<br>
</span>
