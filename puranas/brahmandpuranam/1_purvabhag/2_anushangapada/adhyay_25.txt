शांशापायनिरुवाच ।।<br>
कथं त्रेतायुगमुखे यज्ञस्य स्यात्प्रवर्त्तनम् ।।<br>
पूर्वं स्वायंभुवे सर्गे यथावत्तच्च ब्रूहि मे ।। ३०.१ ।।<br><br>
अंतर्हितायां संध्यायां सार्द्धं कृतयुगेन वै ।।<br>
कालाख्यायां प्रवृत्तायां प्राप्ते त्रेतायुगे तदा ।। ३०.२ ।।<br><br>
औषधीषु च जातासु प्रवृत्ते वृष्टिसर्जने ।।<br>
प्रतिष्ठितायां वार्त्तायां गृहाश्रमपरे पुनः ।। ३०.३ ।।<br><br>
वर्णाश्रमव्यवस्थानं कृतवंतश्च संख्यया ।।<br>
संभारांस्तांस्तु मंभृत्य कथं यज्ञः प्रवर्त्तितः ।। ३०.४ ।।<br><br>
एतच्छुत्वाऽब्रवीत्सूतः श्रूयतां शांशपायने ।।<br>
यथा त्रेतायुगमुखे यज्ञस्य स्यात्प्रवर्तनम् ।। ३०.५ ।।<br><br>
पूर्वं स्वायंभुवे सर्गे तद्वक्ष्याम्यानुपूर्व्यतः ।।<br>
अंतर्हितायां संध्यायां सार्द्धं कृतयुगेन तु ।। ३०.६ ।।<br><br>
कालाख्यायां प्रवृत्तायां प्रप्ते त्रेतायुगे तदा ।।<br>
औषधीषु च जातासु प्रवृत्ते वृष्टिसर्जने ।। ३०.७ ।।<br><br>
प्रतिष्ठितायां वार्त्तायां गृहश्रमपरेषु च ।।<br>
वर्णाश्रमव्यवस्थानं कृत्वा मंत्रांस्तु संहतान् ।। ३०.८ ।।<br><br>
मंत्रांस्तान्योजयित्वाथ इहामुत्र च कर्मसु ।।<br>
तदा विश्वभुगिंद्रश्च यज्ञं प्रावर्त्तयत्प्रभुः ।। ३०.९ ।।<br><br>
दैवतैः सहितैः सर्वैः सर्वसंभारसंभृतैः ।।<br>
तस्याश्वमेधे वितते समाजग्मुर्महर्षयः ।। ३०.१० ।।<br><br>
यजंतं पशुभिर्मेध्यैरूचुः सर्वे समागताः ।।<br>
कर्मव्यग्रेषु ऋत्विक्षु संतते यज्ञकर्मणि ।। ३०.११ ।।<br><br>
संप्रगीथेषु सर्वेषु सामगेष्वथ सुस्वरम् ।।<br>
परिक्रांतेषु लघुषु ह्यध्वर्युवृषभेषु च ।। ३०.१२ ।।<br><br>
आलब्धेषु च मेध्येषु तथा पशुगणेषु च ।।<br>
हविष्यग्नौ हूयमाने ब्राह्मणैश्चाग्निहोत्रिभिः ।। ३०.१३ ।।<br><br>
आहूतेषु च सर्वेषु यज्ञभाक्षु क्रमात्तदा ।।<br>
य इंद्रियात्मका देवास्तदा ते यज्ञभागिनः ।। ३०.१४ ।।<br><br>
तद्यजन्ते तदा देवान्कल्पादिषु भवंति ये ।।<br>
अध्वर्यवः प्रैषकाले व्युत्थिता वै महर्षयः ।। ३०.१५ ।।<br><br>
महर्षयस्तु तान्दृष्ट्वा दीनान्पशुगणांस्तदा ।।<br>
प्रपच्छुरिन्द्रं संभूय कोऽयं यज्ञविधिस्तव ।। ३०.१६ ।।<br><br>
अधर्मो बलवानेष हिंसाधर्मेप्सया ततः ।।<br>
ततः पशुवधश्चैष तव यज्ञे सुरोत्तम ।। ३०.१७ ।।<br><br>
अधर्मो धर्मघाताय प्रारब्धः पशुहिसया ।।<br>
नायं धर्मो ह्यधर्मोऽयं न हिंसा धर्म उच्यते ।। ३०.१८ ।।<br><br>
आगमेन भवान्यज्ञं करोतु यदिहेच्छति ।।<br>
विधिदृष्टेन यज्ञेन धर्मेणाव्यपसेतुना ।। ३०.१९ ।।<br><br>
यज्ञबीजैः सुरेश्रष्ठ येषु हिंसा न विद्यते ।।<br>
त्रिवर्षं परमं कालमुषितैरप्ररोहिभिः ।। ३०.२० ।।<br><br>
एष धर्मो महाप्राज्ञ विरंचिविहितः पुरा ।।<br>
एवं विश्वभुगिंद्रस्तु ऋषिभिस्तत्त्वदर्शिभिः ।। ३०.२१ ।।<br><br>
तदा विवादः सुमहानिंद्रस्यासीन्महर्षिभिः ।।<br>
जंगमस्थावरैः कैर्हि यष्टव्यमिति चोच्यते ।। ३०.२२ ।।<br><br>
ते तु खिन्ना विवादेन तत्त्वमुक्त्वा महर्षयः ।।<br>
सन्धाय वाक्यमिंद्रेण पप्रच्छुः खेचरं वसुम् ।। ३०.२३ ।।<br><br>
सहाप्राज्ञ कथं दृष्टस्त्वया यज्ञविधिर्नृप ।।<br>
औत्तानपादे प्रब्रूहि संशयं नो नुद प्रभो ।। ३०.२४ ।।<br><br>
श्रुत्वा वाक्यं वसुस्तेषामविचार्य बलाबलम् ।।<br>
वेदशास्त्रमनुस्मृत्य यज्ञतत्त्वमुवाच ह ।। ३०.२५ ।।<br><br>
यथोपनीर्तैर्यष्टव्यमिति होवाच पार्थिवः ।।<br>
यष्टव्यं पशुभिर्मेध्यैरथ बीजैः फलैरपि ।। ३०.२६ ।।<br><br>
हिंसास्वभावो यज्ञस्य इति मे दर्शनागमौ ।।<br>
यथेह देवता मंत्रा हिंसालिंगा महर्षिभिः ।। ३०.२७ ।।<br><br>
दीर्घेण तपसा युक्तैर्दर्शनैस्तारकादिभिः ।।<br>
तत्प्रामाण्यान्मया चोक्तं तस्मात्स प्राप्तुमर्हथ ।। ३०.२८ ।।<br><br>
यदि प्रमाणं तान्येव मंत्रवाक्यानि वै द्विजाः ।।<br>
तथा प्रवततां यज्ञो ह्यन्यथा वोऽनृतं वचः ।। ३०.२९ ।।<br><br>
एवं कृतोत्तरास्ते वै युक्तात्मानस्तपोधनाः ।।<br>
अवश्यभावितं दृष्ट्वा तमथो वाग्यताऽभवन् ।। ३०.३० ।।<br><br>
इत्युक्तमात्रे नृपतिः प्रविवेश रसातलम् ।।<br>
ऊर्ध्वचारी वसुर्भूत्वा रसातलचरोऽभवत् ।। ३०.३१ ।।<br><br>
वसुधा तलवासी तु तेन वाक्येन सोऽभवत् ।।<br>
धर्माणां संशयच्छेत्ता राजा वसुरधोगतः ।। ३०.३२ ।।<br><br>
तस्मान्न वाच्यमेकेन बहुज्ञेनापि संशये ।।<br>
बहुद्वारस्य धर्मस्य सूक्ष्मा दूरतरा गतिः ।। ३०.३३ ।।<br><br>
तस्मान्न निश्चयाद्वक्तुं धर्मः शक्यस्तु केनचित् ।।<br>
देवानृषीनुपादाय स्वायंभुवमृते मनुम् ।। ३०.३४ ।।<br><br>
तस्मादहिंसा धर्मस्य द्वारमुक्तं महर्षिभिः ।।<br>
ऋषिकोटिसहस्राणि स्वतपोभिर्दिवं ययुः ।। ३०.३५ ।।<br><br>
तस्मान्न दानं यज्ञं वा प्रशंसंति महर्षयः ।।<br>
उञ्छमूलफलं शाकमुदपात्रं तपोधनाः ।। ३०.३६ ।।<br><br>
एतद्दत्वा विभवतः स्वर्गे लोके प्रतिष्ठिताः ।।<br>
अद्रोहश्चाप्य लोभश्च तपो भुतदया दमः ।। ३०.३७ ।।<br><br>
ब्रह्मचर्यं तथा सत्यमनुक्रोशः क्षमा धृतिः ।।<br>
सनातनस्य धर्मस्य मूलमेतद्दुरासदम् ।। ३०.३८ ।।<br><br>
श्रूयंते हि तपःसिद्धा ब्रह्मक्षत्रादयोऽनघाः ।।<br>
प्रियव्रतोत्तानपादौ ध्रुवो मेधातिथिर्वसुः ।। ३०.३९ ।।<br><br>
सुधामा विरजाश्चैव शंखः पांड्यज एव च ।।<br>
प्रचीनबर्हिः पर्जन्यो हविर्धानादयो नृपः ।। ३०.४० ।।<br><br>
एते चान्ये च बहवः स्वैस्तपोभिर्दिवं गताः ।।<br>
राजर्षयो महासत्त्वा येषां कीर्त्तिः प्रतिष्ठिता ।। ३०.४१ ।।<br><br>
तस्माद्विशिष्यते यज्ञात्तपः सर्वैस्तु कारणः ।।<br>
ब्रह्मणा तपसा सृष्टं जगद्विश्वमिदं पुरा ।। ३०.४२ ।।<br><br>
तस्मान्नान्वेति तद्यज्ञस्तपोमूलमिदं स्मृतम् ।।<br>
द्रव्यमंत्रात्मको यज्ञस्तपस्त्वनशनात्मकम् ।। ३०.४३ ।।<br><br>
यज्ञेन देवानाप्नोति वैराजं तपसा पुनः ।।<br>
ब्राह्मं तु कर्म संन्यासाद्वैराग्यात्प्रकृतेर्जयम् ।। ३०.४४ ।।<br><br>
ज्ञानात्प्राप्नोति कैवल्यं पंचैतागतयः स्मृताः ।।<br>
एवं विवादः सुमहान्य ज्ञस्यासीत्प्रवर्त्तने ।। ३०.४५ ।।<br><br>
देवतानामृषीणां च पूर्व स्वायंभुवेऽन्तरे ।।<br>
ततस्तमृषयो दृष्ट्वा हतं धर्मबलेन तु ।। ३०.४६ ।।<br><br>
वसोर्वाक्यमना दृत्य जगमुः सर्वे यथागतम् ।।<br>
गतेषु मुनिसंघेषु देवा यज्ञं समाप्नुवन् ।। ३०.४७ ।।<br><br>
यज्ञप्रवर्त्तनं ह्येवमासीत्स्वायंभुवेऽन्तरे ।।<br>
ततः प्रभृति यज्ञोऽयं युगैः सह विवर्त्तितः ।। ३०.४८ ।।<br><br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे<br>
यज्ञप्रवर्त्तनं नाम त्रिशत्तमोऽध्यायः ।। ३० ।।<br>
