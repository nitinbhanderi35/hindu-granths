सूत उवाच ।.<br>
अधःप्रमाणमूर्द्ध्व च वक्ष्यमाणं निबोधत ।।<br>
पृथिवी वायुराकाशमापो ज्योतिश्च पञ्चमम् ।। २०.१ ।।<br><br>
अनंता धातवो ह्येतं व्यापकास्तु प्रकीर्त्तिताः ।।<br>
जननी सर्वभूतानां सर्वसत्त्वधरा धरा ।। २०.२ ।।<br><br>
नानाजनपदाकीर्णा नानाधिष्ठानपत्तना ।।<br>
नानानदनदीशैला नैकजातिसमाकुला ।। २०.३ ।।<br><br>
अनंता गीयते देवी पृथिवी बहुविस्तरा ।।<br>
नदीनदससुद्रस्थास्तंथा क्षुद्राश्रयस्थिताः ।। २०.४ ।।<br><br>
पर्वताकाशसंस्थाश्च अंतर्भूमिगाताश्च याः ।।<br>
आपोऽनंता हि विज्ञेयास्तथाग्निः सर्वलोकगः ।। २०.५ ।।<br><br>
अनंतः पठ्यते चैव व्यापकः सर्वसंभवः ।।<br>
तथाकाशमनालेख्यं रम्यं नानाश्रयं स्मृतम् ।। २०.६ ।।<br><br>
अनन्तं पठ्यते चैव वायुश्चाकाशसम्भवः ।।<br>
आपः पृथिव्यामुदके पृथिव्युपरि संस्थिताः ।। २०.७ ।।<br><br>
आकाशश्चापरमथ पुनर्भूमिः पुनर्जलम् ।।<br>
एवं मतमनंतस्य भौतिकस्य न विद्यते ।। २०.८ ।।<br><br>
परस्परैः सोपचिता भूमिश्चैव निबोधत ।।<br>
भूमिर्जलमथा काशमिति या या परंपरा ।। २०.९ ।।<br><br>
स्थितिरेषा तु विख्याता सप्तमेऽस्मिन्नसातले ।।<br>
दशयोजनसाहस्रमेकं भौमं रसातलम् ।। २०.१० ।।<br><br>
साधुभिः परिसंख्यातमेकैकेनैव विस्तरम् ।।<br>
प्रथमं तत्वलं नाम सुतलं तु ततः परम् ।। २०.११ ।।<br><br>
ततस्तलातलं विद्यादतलं बहुविस्तरम् ।।<br>
ततोऽर्वाक्च तलं नाम परतश्च रसातलम् ।। २०.१२ ।।<br><br>
एतेषामप्यधोभागे पातालं सप्तमं स्मृतम् ।।<br>
कृष्णभौमश्च प्रथमो भूमिभागः प्रकीर्त्तितः ।। २०.१३ ।।<br><br>
पांडुभूमिर्द्वितीयस्तु तृतीयो नीलमृत्तिकः ।।<br>
पीतभौमश्चतुर्थस्तु पंचमः शर्करामयः ।। २०.१४ ।।<br><br>
षष्ठः शिलामयो ज्ञेयः सौवर्णः सप्तमः स्मृतः ।।<br>
प्रथमेऽस्मिंस्तले ख्यातमसुरेंद्रस्य मंदिरम् ।। २०.१५ ।।<br><br>
नमुचेरिंद्रशत्रोश्च महानादस्य चालयम् ।।<br>
पुरं च शंकुकर्णस्य कबंधस्य च मंदिरम् ।। २०.१६ ।।<br><br>
निष्कुलादस्य च पुरं प्रहृष्टजनसंकुलम् ।।<br>
राक्षसस्य च भीमस्य शूलदंतस्य चालयम् ।। २०.१७ ।।<br><br>
लोहिताक्षकलिंगानां नगरं श्वापदस्य च ।।<br>
धनंजयस्य च पुरं नागेंद्रस्य महात्मनः ।। २०.१८ ।।<br><br>
कालियस्य च नागस्य नगरं कौशिकस्य च।।<br>
एवं पुरसहस्राणि नागदानवरक्षसाम् ।। २०.१९ ।।<br><br>
तले ज्ञेयानि प्रथमे कृष्णभौमे न संशयः ।।<br>
द्वितीये सुतले विप्रा दैत्येंद्रस्य च रक्षसः ।। २०.२० ।।<br><br>
महाजंभस्य तु तथा नगरं प्रथमस्य तु ।।<br>
इयग्रीवस्य कृष्णस्य निकुम्भस्य च मंदिरम् ।। २०.२१ ।।<br><br>
शंखख्यस्य च दैत्यस्य नगरं गोमुखस्य च ।।<br>
राक्षसस्य च नीलस्य मेघस्य कथनस्य च ।। २०.२२ ।।<br><br>
आलयं कुकुपादस्य महोष्णीषस्य चालयम् ।।<br>
कंबलस्य च नागस्य पुरमश्वतरस्य च ।। २०.२३ ।।<br><br>
कद्रूपुत्रस्य च पुरं तक्षकस्य महात्मनः ।।<br>
एवं पुरसहस्राणि नागदानवरक्षसाम् ।। २०.२४ ।।<br><br>
द्वितीयेऽस्मिन् तले विप्राः पांडुभौमे न संशयः ।।<br>
तृतीये तु तले ख्यातं प्रह्लादस्य महात्मनः ।। २०.२५ ।।<br><br>
अनुद्रादस्य च पुरं पुरमग्निमुखस्य च ।।<br>
तारकाश्यस्य च पुरं पुरं त्रिशिरसस्तथा ।। २०.२६ ।।<br><br>
शिशुमारस्य च पुरं त्रिपुरस्य तथा पुरम् ।।<br>
पुरंजनस्य दैत्यस्य हृष्टपुष्टजनाकुलम् ।। २०.२७ ।।<br><br>
च्यवनस्य तु विज्ञेयं राक्षसस्य च मंदिरम् ।।<br>
राक्षसेंद्रस्य च पुरं कुम्भिलस्य खरस्य च ।। २०.२८ ।।<br><br>
विराधस्य च क्रूरस्य पुरमुल्कासुखस्य च ।।<br>
हेमकस्य च नागस्य तथा पांडुरकस्य च ।। २०.२९ ।।<br><br>
मणिनागस्य च पुरं कपिलस्य च मंदिरम् ।।<br>
नेदकस्योरगपतोर्विशालाक्षस्य मंदिरम् ।। २०.३० ।।<br><br>
एवं पुरसहस्राणि नागदानवरक्षसाम् ।।<br>
तृतीयेऽस्मिंस्तले विप्रा नीलभौमे न संशयः ।। २०.३१ ।।<br><br>
चतुर्थे दैत्यसिंहस्य कालनेमेर्महात्मनः ।।<br>
गजकर्णस्य च पुरं नगरं कुञ्जरस्य च ।। २०.३२ ।।<br><br>
राक्षसेंद्रस्य च पुरं सुमालेर्बहुविस्तरम् ।।<br>
मुंजस्य लोकनाथस्य वृकवक्त्रस्य चालयम् ।। २०.३३ ।।<br><br>
बहुयोजनविस्तीर्णं बहुपक्षिसमाकुलम् ।।<br>
नगलं वैनतेयस्य चतुर्थेऽस्मिन्नसातले ।। २०.३४ ।।<br><br>
पञ्चमे शर्कराभौमे बहुयोजनविस्तरम् ।।<br>
विरोजनस्य नगरं दैत्यसिंहस्य धीमतः ।। २०.३५ ।।<br><br>
वैद्युतस्याग्निजि ह्वस्य हिरण्याक्षस्य चालयम् ।।<br>
पुरं च विद्युज्जिह्वस्य राक्षसेन्द्रस्य धीमतः ।। २०.३६ ।।<br><br>
सहामेघस्य च पुरं राक्षसेंद्रस्य मालिनः ।।<br>
किर्मीरस्य च नागस्य स्वस्तिकस्य जयस्य च ।। २०.३७ ।।<br><br>
एवं पुरसहस्राणि नागदानवरक्षसाम् ।।<br>
पञ्चमेऽस्मिंस्तले ज्ञेयं शर्करानिचये सदा ।। २०.३८ ।।<br><br>
षष्ठे तले दैत्यपतेः केसरे नगरोत्तमम् ।।<br>
सुपर्वणः पुलोम्नश्च नगरं महिषस्य च ।। २०.३९ ।।<br><br>
राक्षसेंद्रस्य च पुरं सुरोषस्य महात्मनः ।।<br>
तत्रास्ते सुरमापुत्रः शतशीर्षो मुदा युतः ।। २०.४० ।।<br><br>
महेंद्रस्य सखा श्रीमान्वासुकिनाम नागराट् ।।<br>
एवं पुरसहस्राणि नागदानवरक्षसाम् ।। २०.४१ ।।<br><br>
षष्ठे तलेऽस्मिन्विख्याते शिलाभौमे रसातले ।।<br>
सप्तमे तु तले ज्ञेयं पाताले सर्वपश्चिमे ।। २०.४२ ।।<br><br>
पुरं बलेः प्रमुदितं नरना रीगणाकुलम् ।।<br>
असुराशीविषैः पूर्णं सुखितैर्देवशत्रुभिः ।। २०.४३ ।।<br><br>
मुचुकुन्दस्य देत्यस्य तत्रैव नगरं महात् ।।<br>
अनेकैर्दितिपुत्राणां समुदीर्णैर्महापुरैः ।। २०.४४ ।।<br><br>
तथैव नागनगरैर्द्युतिमद्भिः सहस्रशः ।।<br>
दैत्यानां दानवानां च समुदीर्णैर्महापुरैः ।। २०.४५ ।।<br><br>
उदीर्णै राक्षसावासैरनेकैश्च समाकुलम् ।।<br>
पातालांते च विप्रेंद्रा विस्तीण बहुयोजने ।। २०.४६ ।।<br><br>
आस्ते रक्तारविंदाक्षो महात्मा ह्यजरामरः ।।<br>
धौतशंखोदरवपुर्नील वासा महाबलः ।। २०.४७ ।।<br><br>
विशालभोगो द्युतिमांश्चित्रमाल्यधरो बली ।।<br>
रुक्मश्रृङ्गावदातेन दीप्तास्येन विराजता ।। २०.४८ ।।<br><br>
प्रभुर्मुख सहस्रेण शोभते चैककुण्डली ।।<br>
स जिह्वामालया दीप्तो लोलज्ज्वालानलार्चिषा ।। २०.४९ ।।<br><br>
ज्वालामालापरिक्षिप्तः कैलास इव लक्ष्य ते ।।<br>
स तु नेत्रसहस्रेण द्विगुणेन विराजता ।। २०.५० ।।<br><br>
बालसूर्याभिताम्रेण शरीरस्निग्धपांडुना ।।<br>
तस्य कुंदेंदुवर्णस्य नेत्रमाला विराजते ।। २०.५१ ।।<br><br>
तरुणादित्यमालेव श्वेतपर्वतमूर्द्धनि ।।<br>
विकरालोच्छ्रिततनुर्लक्ष्यते शयनासने ।। २०.५२ ।।<br><br>
विस्तीर्ण इव मेदिन्यां सहस्रशिखरो गिरिः ।।<br>
महानागैर्महाभोगैर्महाविज्ञैर्महात्मभिः ।। २०.५३ ।।<br><br>
उपास्यते महातेजा महानागपतिः स्वयम् ।।<br>
स राजा सर्वनागानां शेषोऽनंतो महाद्युतिः ।। २०.५४ ।।<br><br>
सा वैष्णवी व्यवहृतिर्मर्यादा या व्यवस्थिता ।।<br>
सप्तैवमेते कथिता व्यवहार्या रसातलाः ।। २०.५५ ।।<br><br>
देवासुरम हानागराक्षसाध्युषिताः सदा ।।<br>
अतः परमनालोकमगम्यं सिद्धसाधुभिः ।। २०.५६ ।।<br><br>
देवानामप्यविदितं व्यवहारविवक्षया ।।<br>
पृथ्व्यंबुव ङ्निवायूनां नभसश्च द्विजोत्तमाः ।। २०.५७ ।।<br><br>
महत्त्वमृषिभिश्चैवं वर्ण्यते नात्र संशयः ।।<br>
अत ऊर्द्ध्वं प्रवक्ष्यामि सूर्याचंद्रमसोर्गतिम् ।। २०.५८ ।।<br><br>
इति श्रीब्रह्मांडे महापुराणे वायुप्रोक्ते पूर्वभागे<br>
द्वितीयेऽनुषंगपादेऽधोलोकवर्णनं नाम विंशतितमोऽध्यायः ।। २० ।।<br><br>
