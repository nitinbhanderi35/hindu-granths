<span style="font-size: 14pt; line-height: 170%"><br>
सूत उवाच ।।<br>
ऋषिकाणां सुताश्चापि विज्ञेया ऋषिपुत्रकाः ।।<br>
ब्राह्यणानां प्रवक्तारो नामतश्च निबोधत ।। ३३.१ ।।<br><br>
सप्रधानाः प्रवक्ष्यन्ते समासाच्च श्रुतर्षयः ।।<br>
बह्वृचो भार्गवः पैलः सांकृत्यो जाजलिस्तथा ।। ३३.२ ।।<br><br>
संध्यास्तिर्माठरश्चैव याज्ञवल्क्यः पराशरः ।।<br>
उपमन्युरिंद्रप्रमतिर्माडूकिः शाकलिश्च सः ।। ३३.३ ।।<br><br>
बाष्कलिः शोकपाणिश्च नैलः पैलोऽलकस्तथा ।।<br>
पन्नगाः पक्षगंताश्च षडशीतिः श्रुतर्षयः ।। ३३.४ ।।<br><br>
एते द्विजातयो मुख्या बह्वृचानां श्रुतर्षयः ।।<br>
वैशंपायनलौहित्यौ कंठकालावशावधः ।। ३३.५ ।।<br><br>
श्यामापतिः पलाडुश्च आलंबिः कमलापतिः ।।<br>
तेषां शिष्याः प्रशिष्याश्च षडशीति श्रुतर्षयः ।। ३३.६ ।।<br><br>
एते द्विजर्षयः प्रोक्ताश्चरकाध्वर्यवो द्विजाः ।।<br>
चैमिनिः सभरद्वाजः काव्यः पौष्यंजिरेव च ।। ३३.७ ।।<br><br>
हिरण्यनाभः कौशिल्यो लौगाक्षिः कुसुमिस्तथा ।।<br>
लंगली शालिहोत्रश्च शक्तिराजश्च भार्गवः ।। ३३.८ ।।<br><br>
सामगानामथाचार्य ऐलो राजा पुरूरवाः ।।<br>
षट्चत्वारिंशदन्ये वै तेषां शिष्याः श्रुतर्षयः ।। ३३.९ ।।<br><br>
कौशीतिः कंकमुद्गश्च कुंडकः सपराशरः ।।<br>
लोभालोभश्च धर्मात्मा तथा ब्रह्म बलश्च सः ।। ३३.१० ।।<br><br>
क्रंथलोऽथो मदगलो मार्कंडेयोऽथ धर्मवित् ।।<br>
इत्येते नवतिर्ज्ञेया होत्रवद्ब्रह्मचारिणः ।। ३३.११ ।।<br><br>
चरकाध्वर्यवश्चापि ह्यनुमंन्त्रं तु ब्राह्मणम् ।।<br>
चलूभिः सुमतिश्चैव तथा देववरश्च यः ।। ३३.१२ ।।<br><br>
अनुकृष्णस्तथायुश्च अनुभूमिस्तथैव च ।।<br>
तथाप्रीतः कृशाश्वश्व सुमूलिर्बाष्कलिस्तथा ।। ३३.१३ ।।<br><br>
चरकाध्वर्यकाध्वर्युनमस्युर्ब्रह्मचारिणः ।।<br>
वैयासकिः शुको विद्वाँल्लौकिर्भूरिश्रवास्तथा ।। ३३.१४ ।।<br><br>
सोमाविरतुनांतक्यस्तथा धौम्यश्च काश्यपः ।।<br>
आरण्या इलकश्चैव उपमन्युर्विदस्तथा ।। ३३.१५ ।।<br><br>
भार्गवो मधुकः पिंगः श्वेत केतुस्तथैव च ।।<br>
प्रजादर्पः कहोडश्च याज्ञवल्क्योऽथ शौनकः ।। ३३.१६ ।।<br><br>
अनंगो निरतालश्च मध्यमाध्वर्यवस्तुते ।।<br>
अदितिर्देवमाता च जलापा चैव मानवी ।। ३३.१७ ।।<br><br>
उर्वशी विश्वयोषा च ह्यप्सरःप्रवरे शुभे ।।<br>
मुद्गला चातुजीवैव तारा चैव यशस्विनी ।। ३३.१८ ।।<br><br>
प्रातिमेधी च मार्गा च सुजाता च महातपा ।।<br>
लोपामुद्रा च धर्मज्ञा या च कोशीतिका स्मृता ।। ३३.१९ ।।<br><br>
एताश्च ब्रह्मवादिन्य अप्सरो रूपंसमताः ।।<br>
इत्येता मुख्यशः प्रोक्ता मया च ऋषिपुत्रकाः ।। ३३.२० ।।<br><br>
वैदशाखाप्रणयनास्ततस्ते ऋषयः स्मृताः ।।<br>
ईश्वरा मंत्रवक्तार ऋषयो ह्यृषिकास्तथा ।। ३३.२१ ।।<br><br>
ऋषिपुत्राः प्रवक्तरः कल्पानां ब्राह्मणस्य तु ।।<br>
ईश्वराणामृषीणां च ऋषिकाणां सहात्मजैः ।। ३३.२२ ।।<br><br>
तथा वाक्यानि जनीष्व यथैषां मंत्रदृष्टयः ।।<br>
तत्राज्ञायुक्तमद्वैतं दीप्तं गंभीरशब्दवत् ।। ३३.२३ ।।<br><br>
अत्यंतमपरोक्षं च लिंगं नाम तथैव च ।।<br>
सर्वभूतान्यभूतं च परिदानं च यद्भवेत् ।। ३३.२४ ।।<br><br>
क्वचिन्निरुक्तप्रोक्तार्थं वाक्यं स्वायंभुवं विदुः ।।<br>
यत्किंचिन्मंत्रसंयुक्तं तत्र नामविभक्तिभिः ।। ३३.२५ ।।<br><br>
प्रत्यक्षाभिहितं चैवमृषीणां वचनं मतम् ।।<br>
नैगमैर्विविधैः शब्दैर्निपातैर्बहुलं च यत् ।। ३३.२६ ।।<br><br>
यच्चाप्यस्ति महद्वाक्यमृषीकाणां वचः स्मृतम् ।।<br>
अविस्पष्टपदं यच्च यच्च स्याद्बहुसंशयम् ।। ३३.२७ ।।<br><br>
ऋषिपुत्रवचस्तद्वै सर्वाश्च परिदेवताः ।।<br>
हेतुदृष्टांत बहुलं चित्रशब्दमपार्थकम् ।। ३३.२८ ।।<br><br>
सर्वास्तु तमशक्तं च वाक्यमेतत्तु मानुषम् ।।<br>
मिश्रा इति समाख्याताः प्रभावादृषितां गाताः ।। ३३.२९ ।।<br><br>
समुत्कर्षाय कर्षाभ्यां जातिव्यत्याससंभवाः ।।<br>
भूतभव्यभवज्ज्ञान जन्मदुःखचिकित्सनम् ।। ३३.३० ।।<br><br>
मिश्राणां तद्भवेद्वाक्यं गुरोर्बलप्रवर्त्तनम् ।।<br>
धर्मशास्त्रप्रणेतारो महिम्ना सर्वगाश्च वै ।। ३३.३१ ।।<br><br>
तपःप्रकर्षः सुमहान्येषां ते ऋषयः स्मृताः ।।<br>
बृहस्पतिश्च शुक्रश्च व्यासः सारस्वतस्तथा ।। ३३.३२ ।।<br><br>
व्यासाः शास्त्रप्रणयना वेदव्यास इति स्मृताः ।।<br>
यस्मादवारजाः संतः पूर्वेभ्यो मेधयाधिकाः ।। ३३.३३ ।।<br><br>
ऐश्वर्येण च संपन्नास्ततस्ते ऋषयः स्मृताः ।।<br>
यस्मिन्कालो न चं वयः प्रमाणमृषिभावने ।। ३३.३४ ।।<br><br>
दृश्यते हि पुमान्कश्चित्कश्चिज्ज्येष्ठतमो धिया ।।<br>
यस्माद्बुद्ध्या च वर्षीयान्बलोऽपि श्रुतवानृषिः ।। ३३.३५ ।।<br><br>
यः कश्चित्पादवान्मध्ये प्रयुक्तोऽक्षर संपदा ।।<br>
विनियुक्तावसानां तु तामृचं परिचक्षते ।। ३३.३६ ।।<br><br>
यः कश्चित्करणैर्मंत्रो न च पादक्षरैर्मितः ।।<br>
अतियुक्तावसानं च तद्यजुर्वै प्रचक्षते ।। ३३.३७ ।।<br><br>
ह्रींकारः प्रणवो गीतः प्रस्तावश्च चतुर्थकम् ।।<br>
पंचमः प्रतिहोत्रश्च षष्ठमाहुरुपद्रवम् ।। ३३.३८ ।।<br><br>
निधनं सप्तमं साम्नः सप्तविंध्य मिदं स्मृतम् ।।<br>
पंचविंध्य इति प्रोक्तं ह्रींकारः प्रणवादृते ।। ३३.३९ ।।<br><br>
ब्रह्मणे धर्ममत्युक्तौ यत्तदा ज्ञाप्यतेऽर्थतः ।।<br>
आशास्तिस्तु प्रसंख्याता विलापः परिदेवना ।। ३३.४० ।।<br><br>
क्रोधाद्वा द्वेषणाच्चैव प्रश्राख्यानं तथैव च ।।<br>
एतत्तु सर्वविद्यानां विहितं मंत्रलक्षणम् ।। ३३.४१ ।।<br><br>
मंत्रा नवविधाः प्रोक्ता ऋग्यजुः सामलक्षणाः ।।<br>
मूर्तिर्निन्दा प्रशंसा चाक्रोशस्तोषस्तथैव च ।। ३३.४२ ।।<br><br>
प्रश्रानुज्ञास्तथाख्यानमाशास्मतिविधयो मताः ।।<br>
मंत्रभेदांश्च वक्ष्यामि चतुर्विशतिलक्षणान् ।। ३३.४३ ।।<br><br>
प्रशंसा स्तुतिराक्रोशो निंदा च परिदेवना ।।<br>
अभिशापो विशापश्च प्रश्नः प्रतिवचस्तथा ।। ३३.४४ ।।<br><br>
आशीर्यज्ञस्तथाऽक्षेप अर्थाख्यानं च संकथा ।।<br>
वियोगा ह्यभियोगाश्च कथा संस्था वरश्च वै ।। ३३.४५ ।।<br><br>
प्रतिषेधोप देशौ च नमस्कारः स्पृहा तथा ।।<br>
विलापश्चेति मंत्राणां चतुर्विंशतिरुद्धृताः ।। ३३.४६ ।।<br><br>
ऋषिभिर्यज्ञतत्त्वज्ञैर्विहितं ब्रह्मणं पुरा ।।<br>
हेतु र्निर्वचनं निन्दा प्रशस्तिः संशयो निधिः ।। ३३.४७ ।।<br><br>
पुराकृतिपुराकल्पौ व्यवधारणकल्पना ।।<br>
ुपमा च दशैते वै विधयो ब्राह्मणस्य तु ।। ३३.४८ ।।<br><br>
लक्षणं ब्राह्मणस्यैनद्विहितं सर्वशाखिनाम ।।<br>
हेतुर्हंतेः स्मृतो धातोर्यन्निहंत्युदितं परैः ।। ३३.४९ ।।<br><br>
अथवार्थे परिप्राप्ते हिनो तेर्गतिकर्मणा ।।<br>
तथा निर्वचनं ब्रूयाद्वाक्यार्थस्यावधारणम् ।। ३३.५० ।।<br><br>
निन्दां तामाहुरायार्या यद्दोषे निन्दनं वचः ।।<br>
प्रपूर्वाच्छंसतेर्धातोः प्रशंसागुणवत्तया ।। ३३.५१ ।।<br><br>
इदं त्विदमिदं नैदमित्यनिश्चित्य संशयम् ।।<br>
इदमेवं विधातव्यमित्ययं विधिरुच्यते ।। ३३.५२ ।।<br><br>
अन्यस्यान्यस्य चौक्तिर्या बुधैः सोक्ता पुराकृतिः ।।<br>
यो ह्यत्यंतपरोक्षार्थः स पुराकल्प उच्यते ।। ३३.५३ ।।<br><br>
पुरातिक्रांतवाचित्वात्पुराकल्पस्य कल्प नाम् ।।<br>
मंत्रब्राह्मणकल्पैश्च निगमैः शुद्धविस्तरैः ।। ३३.५४ ।।<br><br>
अनिश्चित्य कृतामाहुर्व्यवधारणकल्पनाम् ।।<br>
यथा हीदं तथा तद्वै इदं चैव तथैव तत् ।। ३३.५५ ।।<br><br>
इत्येवमेषा ह्युपमा दशमो ब्राह्मणस्य तु ।।<br>
इत्येतद्ब्रह्मणस्यादौ विहितं रक्षणं बुधैः ।। ३३.५६ ।।<br><br>
तस्य तद्विद्भिरुद्दिष्टा व्याख्याम्यनुपदं द्विजैः ।।<br>
मंत्राणां कल्पना चैव विधिदृष्टिषु कर्मसु ।। ३३.५७ ।।<br><br>
मंत्रो मन्त्रयतेर्द्धातोर्ब्राह्मणो ब्राह्मणेन तु ।।<br>
अल्पाक्षरमसंदिग्धं सारवद्विश्वतोमुखम् ।।<br>
अस्तोभमनवद्यं च सूत्रं सूत्रविदो विदुः ।। ३३.५८ ।।<br><br>
इति श्रीब्रह्माण्डे महापुराणे वायुप्रोक्ते पूर्वभागे द्वितीयेऽनुषंगपादे<br>
ऋषिलक्षणं नाम त्रयस्त्रिंत्तमोऽध्यायः ।। ३३ ।।<br><br>
<br>
</span>
