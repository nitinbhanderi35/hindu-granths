सुत उवाच ॥<br>
अथान्तरेषु सर्वेषु अतीतानागतेष्विह ॥<br>
तुल्याभिमानिनः सर्वे जायंते नामरूपतः ॥ १४.१ ॥<br><br>
देवाश्चाष्टविधा ये च तस्मिन्मम्वन्तरेऽधिपाः ॥<br>
ऋषयो मनवश्चैव सर्वे तुल्यप्रयोजनाः ॥ १४.२ ॥<br><br>
महर्षिसर्गः संक्रांतो वंशं स्वायंभुवस्य तु ॥<br>
विस्तरेणानुपूर्व्या च कीर्त्य मानं निबोधत ॥ १४.३ ॥<br><br>
मनोः स्वायंभूवस्यासन् दश पौत्रास्तु तत्समाः ॥<br>
यैरियं पृथिवी सर्वा सप्तद्वीपा सपत्तना ॥ १४.४ ॥<br><br>
ससमुद्रा करवती प्रतिवर्षं निवेशिता ॥<br>
स्वायंभुवेंऽतरे पूर्वमाद्ये त्रेतायुगे तथा ॥ १४.५ ॥<br><br>
प्रियव्रतस्य पुत्रैस्तैः पौत्रैः स्वायंभुवस्य तु ॥<br>
प्रजा सत्त्वतपोयुक्तैस्तैरियं विनिवेशिता ॥ १४.६ ॥<br><br>
प्रियव्रतात्प्रजोपेतान् वीरान्काम्यान्व्यजायत ॥<br>
कन्या सा तु महाभाग कर्दमस्य प्रजा पतेः ॥ १४.७ ॥<br><br>
कन्ये द्वे दश पुत्राश्च सम्राट् कुक्षिश्च ते शुभे ॥<br>
तयोर्वै भ्रातरः शूराः प्रजापतिसमा दश ॥ १४.८ ॥<br><br>
आग्नीध्रश्चाग्निबा हुश्च मेधा मेधातिथिर्वसुः ॥<br>
ज्योतिष्मान् द्युतिमान्हव्यः सवनः सभ्र एव च ॥ १४.९ ॥<br><br>
प्रियव्रतोऽभ्यषिंचत्तान्सप्तसप्तसु पार्थिवान् ॥<br>
द्वीपेषु तेषु धर्मेण द्वीपांताश्च निबोधत ॥ १४.१० ॥<br><br>
जंबूद्वीपेश्वरं चक्रे आग्नीध्रं सुमहाबलम् ॥<br>
प्लक्षद्वीपेश्वरश्चापि तेन मेधातिथिः कृतः ॥ १४.११ ॥<br><br>
शाल्मले तु वपुष्मंतं राजानं सोऽभिषिक्तवान् ॥<br>
ज्योतिष्मंतं कुशद्वीपे राजानं कृतवान्प्रभुः ॥ १४.१२ ॥<br><br>
द्युतिमंतं च राजानं क्रौंचद्वीपेऽभ्यषेचयत् ॥<br>
शाकद्वीपेश्वरं चापि हव्यं चक्रे प्रियव्रतः ॥ १४.१३ ॥<br><br>
पुष्कराधिपतिं चैव सवनं कृतवान्प्रभुः ॥<br>
पुष्करे सवनस्याथ महावीतः सुतोऽभवत् ॥ १४.१४ ॥<br><br>
धातकिश्चापि द्वावेतौ पुत्रौ पुत्रवता वरौ ॥<br>
महावीतं स्मृतं वर्षं तस्य नाम्ना महात्मनः ॥ १४.१५ ॥<br><br>
नाम्ना च धातकेश्चापि धातकीखंड उच्यते ॥<br>
हव्यो व्यजनयत्पुत्राञ् शाकद्वीपेश्वराञ् प्रभुः ॥ १४.१६ ॥<br><br>
जलदं च कुमारं च सुकुमारं मणीवकम् ॥<br>
कुसुमोत्तरमोदाकौ सप्तमं च महाद्रुगम् ॥ १४.१७ ॥<br><br>
जलदं जलदस्याथ प्रथमं वर्षमुच्यते ॥<br>
कुमारस्य तु कौमारं द्वितीयं परिकीर्तितम् ॥ १४.१८ ॥<br><br>
सुकुमारं तृतीयं तु सुकुमारस्य तत्स्सतम् ॥<br>
मणीवस्य चतुर्थं तु मणीवकमिहोच्यते ॥ १४.१९ ॥<br><br>
कुसुमोत्तरवर्षं यत्पञ्चमं कुसुमोत्तरम् ॥<br>
मोदकस्यापि मोदाकं षष्ठं वर्षं प्रकीर्त्तितम् ॥ १४.२० ॥<br><br>
महाद्रुमस्य नाम्ना च सप्तमं तन्महाद्रुमम् ॥<br>
तेषां तु नामभिस्तानि सप्त वर्षाणि तत्र वै ॥ १४.२१ ॥<br><br>
क्रौंचद्वीपेश्वरस्यापि पुत्रो द्युतिमतस्तु वै ॥<br>
कुशलो मनोनुगस्छोष्णः पावनश्चांधकारकः ॥ १४.२२ ॥<br><br>
मुनिश्च दुंदुभिश्चैव सुता द्युतिमतस्तु वै ॥<br>
तेषां स्वनामभिर्देशाः क्रौंचद्वीपाश्रयाः शुभाः ॥ १४.२३ ॥<br><br>
कुशलस्य तु देशोऽभूत कौशलो नाम विश्रुतः ॥<br>
देशो मनोनुगस्यापि मानोनुगे इते स्मृतः ॥ १४.२४ ॥<br><br>
उष्णस्योष्णः स्मृतो देशः पावनस्यापि पावनः ॥<br>
अंधकारस्य देशस्तु आंधकारः प्रकीर्त्तितः ॥ १४.२५ ॥<br><br>
मुनेश्च मौनिदेशो वै दुंदुभेर्दुंदुभिः स्मृतः ॥<br>
एते जनपदाः सप्त क्रौंचद्वीपे तु भास्वराः ॥ १४.२६ ॥<br><br>
ज्योतिष्मतः कुशद्वीपे सप्तैवासन्महौजसः ॥<br>
उद्भिज्जो वेणुमांश्चैव वैरथो लवणो धृतिः ॥ १४.२७ ॥<br><br>
षष्ठः प्रभाकरश्चा पि सप्तमः कपिलः स्मृतः ॥<br>
उद्भिज्जं प्रथमं वर्षं द्वितीयं वेणुमण्डलम् ॥ १४.२८ ॥<br><br>
तृतीयं वै रथाकारं चतुर्थं लवणं स्मृतम् ॥<br>
पंचमं धृतिमद्वर्षं षष्ठं वर्षं प्रभाकरम् ॥ १४.२९ ॥<br><br>
सप्तमं कपिलं नाम कपिलस्य प्रकीर्त्तितम् ॥<br>
तेषां देशाः कशद्वीपे तत्सनामान एव च ॥ १४.३० ॥<br><br>
आश्रमाचारयुक्ताभिः प्रजाभिः समलंकृताः ॥<br>
शाल्मलस्येश्वराः सप्त सुतास्ते च वपुष्मतः ॥ १४.३१ ॥<br><br>
श्वेतश्च हरितश्चैव जीमूतो रोहितस्तथा ॥<br>
वैद्युतो मानसश्चापि सुप्रभः सप्तमस्तथा ॥ १४.३२ ॥<br><br>
श्वेतस्तु देशः श्वेतस्य हरितस्य सुहारितः ॥<br>
जीमूतस्यापि जीमूतो रोहितस्यापि रोहितः ॥ १४.३३ ॥<br><br>
वैद्युतो वैद्युतस्यापि मानसस्य तु मानसः ॥<br>
सुप्रभः सुप्रभस्यापि सप्तैते देशपालकाः ॥ १४.३४ ॥<br><br>
प्लक्ष द्वीपं प्रवक्ष्यामि जंबूद्वीपादनंतरम् ॥<br>
सप्त मेधातिथे पुत्राः प्लक्षद्वीपेश्वरा नृपाः ॥ १४.३५ ॥<br><br>
ज्येष्ठः शांतभयो नाम द्वितीयः शिशिरः स्मृतः ॥<br>
सुखोदयस्तृतीयस्तु चतुर्थो नंद उच्यते ॥ १४.३६ ॥<br><br>
शिवस्तु पेचमस्तेषां क्षेमकः षष्ठ उच्यते ॥<br>
ध्रुवस्तु सप्तमो ज्ञेयः पुत्रा मेधातिथेः स्मृताः ॥ १४.३७ ॥<br><br>
सप्तानां नामभिस्तेषां तानि वर्षाणि सप्त वै ॥<br>
तस्माच्छांतभयं चैव शिशिरं च सुखोदयम् ॥ १४.३८ ॥<br><br>
आनंदं च शिवं चैव क्षेमकं च ध्रुवं तथा ॥<br>
तानि तेषां समानानि सप्त वर्षाणि भागशः ॥ १४.३९ ॥<br><br>
निवेशितानि तैस्तानि पूर्वं स्वायंभूवेंतरे ॥<br>
मेधा तिथेस्तु पुत्रैस्तैः प्लक्षद्वीपेश्वरैर्नृबैः ॥ १४.४० ॥<br><br>
वर्णाश्रमाचारयुक्ताः प्लक्षद्वीपे प्रजाः कृताः ॥<br>
प्लक्षद्वीपादिषु त्वेषु शाकद्वीपांतिकेषु वै ॥ १४.४१ ॥<br><br>
ज्ञेयः पंचसु धर्मो वै वर्णाश्रमविभाजकः ॥<br>
सुखमायुश्च रूपं च बलं धर्मश्च नित्यशः ॥ १४.४२ ॥<br><br>
पंचस्वेतेषु द्वीपेषु सर्वसाधा रणं स्मृतम् ॥<br>
प्रक्षद्वीपः परिष्क्रांतो जंबूद्वीपं निबोधत ॥ १४.४३ ॥<br><br>
आग्नीध्रं ज्येष्ठदायादं काम्यापुत्रं महाबलम् ॥<br>
प्रियव्रतोऽभ्य षिंचत्तं जंबूद्वीपेश्वरं नृपम् ॥ १४.४४ ॥<br><br>
तस्य पुत्रा बभूवुर्हि प्रजापतिसमा नव ॥<br>
ज्येष्ठो नाभिरिति ख्यातस्तस्य किंपुरुषोऽनुजः ॥ १४.४५ ॥<br><br>
हरिवर्षस्तृतीयस्तु चतुर्थोऽभूदिलावृतः ॥<br>
रम्यस्तु पंचमः पुत्रो हिरण्वान् षष्ठ उच्यते ॥ १४.४६ ॥<br><br>
कुरुस्तु सप्तमस्तेषां भद्राश्वश्चाष्टमः स्मृतः ॥<br>
नवमः केतुमालश्च तेषां देशान्निबोधत ॥ १४.४७ ॥<br><br>
नाभेस्तु दक्षिणं वर्षं हिमाख्यं तु पिता ददौ ॥<br>
हेमकूटं तु यद्वर्षं ददौ किपुरुषाय तत् ॥ १४.४८ ॥<br><br>
नैषधं यत्स्मृतं वर्षं हरिवर्षाय तं ददौ ॥<br>
मध्यमं यत्सुमेरोस्तु ददौ स तदिलावृतम् ॥ १४.४९ ॥<br><br>
नीलं तु यत्स्मृतं वर्षं रम्यायैतप्तिता ददौ ॥<br>
श्वेतं यदुत्तरं तस्मात्पित्रा दत्तं हिरण्वते ॥ १४.५० ॥<br><br>
यदुत्तरे श्रृंगवतो वर्षं तत्कुरवे ददौ ॥<br>
साल्यवन्तं तथा वर्षं भद्राश्वाय न्यवेदयत् ॥ १४.५१ ॥<br><br>
गन्धमादनवर्षं तु केतुमाले न्यवेदयत् ॥<br>
इत्येतानि मयोक्तानि नव वर्षाणि भागशः ॥ १४.५२ ॥<br><br>
आग्नी ध्रस्तेषु वर्षेषु पुत्रांस्तानभ्यषेचयत् ॥<br>
यथाक्रमं स धर्मात्मा ततस्तु तपसि स्थितः ॥ १४.५३ ॥<br><br>
इत्येतौः सप्तभिः कृत्स्ना सप्तद्वीपा निवे शिताः ॥<br>
प्रियव्रतस्य पुत्रैस्तैः पौतैः स्वायंभुवस्य च ॥ १४.५४ ॥<br><br>
एवं वर्षेषु सर्वेषु सन्निवेशाः पुनः पुनः ॥<br>
क्रियंते प्रलये वृत्ते सप्त सप्तसु पार्थिवैः ॥ १४.५५ ॥<br><br>
एवं स्वभावः कल्पानां द्वीपानां च निवेशने ॥<br>
यानि किंपुरुषाद्यानि वर्णाण्यष्टौ श्रुतानि तु ॥ १४.५६ ॥<br><br>
तेषां स्वभावतः सिद्धिः सुखप्रायमयत्नतः ॥<br>
विपर्ययो न तेष्वस्ति जरामृत्युभयं न च ॥ १४.५७ ॥<br><br>
धर्माधर्मौ न तेष्वास्ता नोत्तमाधममध्यमाः ॥<br>
न तेष्वस्ति युगावस्था क्षेत्रेष्वष्टासु सर्वशः ॥ १४.५८ ॥<br><br>
नाभेर्निसर्गं वक्ष्यामि हिमाह्वेऽस्मिन्निबोधत ॥<br>
नाभिस्त्वज नयत्पुत्रं मेरुदेव्यां महाद्युतिम् ॥ १४.५९ ॥<br><br>
ऋषभं पार्थिवश्रेष्ठं सर्वक्षत्रस्य पूर्वजम् ॥<br>
ऋषभाद्भरतो जज्ञे वीरः पुत्रशताग्रजः ॥ १४.६० ॥<br><br>
सोभिषिच्यर्षभः पुत्रं महाप्रव्रज्यया स्थितः ॥<br>
हिमाह्वं दक्षिणं वर्षं भरताय न्यवेदयत् ॥ १४.६१ ॥<br><br>
तस्मात्तु भारतं वर्षं तस्य नाम्ना विदुर्बुधाः ॥<br>
भरतस्यात्मजो विद्वान्सुमतिर्नाम धार्मिकः ॥ १४.६२ ॥<br><br>
बभूव तस्मिन् राज्ये तंभरतस्त्वभ्यषेचयत् ॥<br>
पुत्रसंक्रामितश्रीस्तु वनं राजा विवेश सः ॥ १४.६३ ॥<br><br>
तेजसस्तत्सुतश्चापि प्रजापतिरमित्रजित् ॥<br>
तेजसस्यात्मजो विद्वानिंद्रद्युम्न इति स्मृतः ॥ १४.६४ ॥<br><br>
परमेष्ठी सुतश्चापि निधने तस्य चाप्यभूत् ॥<br>
प्रतीहारः कुलं तस्य नाम्ना जज्ञे तदन्वयः ॥ १४.६५ ॥<br><br>
प्रतिहर्तेति विख्यातो जज्ञे तस्यापि धीमतः ॥<br>
उन्नेता प्रतिहर्तुस्तु भूमा तस्य सुतः स्मृतः ॥ १४.६६ ॥<br><br>
उद्गीथस्तस्य पुत्रोऽभूतप्रस्ताविश्चापि तत्सुतः ॥<br>
प्रस्तावेस्तु विभुः पुत्रः पृथुस्तस्य सुतोऽभवत् ॥ १४.६७ ॥<br><br>
पृथोश्चापि सुतो नक्तो नक्तस्यापि गयः सुतः ॥<br>
गयस्यापि नरः पुत्रो नरस्यापि सुतो विराट् ॥ १४.६८ ॥<br><br>
विराट्सुतो महावीर्यो धीमांस्तस्य सुतोऽभवत् ॥<br>
धीमतश्च महान्पुत्रो महतश्चापि भौवनः ॥ १४.६९ ॥<br><br>
भौवनस्य सतस्त्वष्टा विरजास्तस्य चात्मजः ॥<br>
रजा विरजसः पुत्रः शतजिद्रजसस्तथा ॥ १४.७० ॥<br><br>
तस्य पुत्रशतं त्वासीद्राजानः सर्व एव तु ॥<br>
विश्वज्योतिष्प्रधानास्ते यैरिमा वर्द्धिताः प्रजाः ॥ १४.७१ ॥<br><br>
तैरिदं भारतं वर्षं सप्तद्वीपमिहांकितम् ॥<br>
तेषां वंशप्रसूतैस्तु भुक्तेयं भारती पुरा ॥ १४.७२ ॥<br><br>
कृतत्रेतादियुक्तास्तु युगाख्या ह्येकसप्ततिः ॥<br>
येऽतीतास्तैर्युगैः सार्धं राजानस्ते तदन्वयाः ॥ १४.७३ ॥<br><br>
स्वायंभुवेंऽतरे पूर्वं शतशोऽथ सहस्रशः ॥<br>
एवं स्वायं भुवः सर्गो येनेदं पूरितं जगत् ॥ १४.७४ ॥<br><br>
ऋषिभिर्दैवतैश्चापि पिर्तृगन्धवराक्षसैः ॥<br>
यक्षभूतपिशाचैश्च मनुष्यमृगपक्षिभिः ॥<br>
तेषां सृष्टिरियं प्रोक्ता युगैः सह विवर्त्तते ॥ १४.७५ ॥<br><br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे<br>
प्रियव्रतवंशानुकीर्त्तनं नाम चतुदशोऽध्यायः ॥ १४ ॥<br>
