<span style="font-size: 14pt; line-height: 200%"><br>
सूत उवाच ।।<br>
सरथोऽधिष्ठितो देवैरादित्यैर्मुनिभिस्तथा ।।<br>
गंधर्वैरप्सरोभिश्च ग्रामणीसर्पराक्षसैः ।। २३.१ ।।<br>
एते वसंति वै सूर्ये द्वौ द्वौ मासौ क्रमेण तु ।।<br>
धाताऽर्यमा पुलस्त्यश्च पुलहश्च प्रजापतिः ।। २३.२ ।।<br>
ऐरावतो वासुकिश्च कंसो भीमश्च तावुभौ ।।<br>
रथकृच्च रथौजाश्च यक्षावेतावुदाहृतौ ।। २३.३ ।।<br>
तुंबुरुर्नारदश्चैव सुस्थला पुंजिकस्थला ।।<br>
रक्षो हेतिः प्रहेतिश्च यातुधानावुदाहृतौ ।। २३.४ ।।<br>
एते वसंति वै सूर्य्ये मधुमाधवयोः सदा ।।<br>
मित्रश्च वरुणश्चैव मुनिरत्रिरुदाहृतः ।। २३.५ ।।<br>
तथा वसिष्ठो विख्यातः सहजन्या च मेनका ।।<br>
राक्षसौ च समाख्यातौ पौरुषेयो वधस्तथा ।। २३.६ ।।<br>
हाहा हूहूश्च गंधर्वौ यज्ञश्चापि रथस्वनः ।।<br>
रथचित्रस्तथैवान्यो नागसाक्षकसंज्ञेतः ।। २३.७ ।।<br>
रंभकश्च वसन्त्येते मासयोः शुचिशुक्रयोः ।।<br>
ततः सूर्ये पुनस्त्वन्या निवसंतीह देवताः ।। २३.८ ।।<br>
इद्रश्चैव विवस्वांश्च अंगिरा भृगुरेव च ।।<br>
एलापत्रस्तथा सर्पः शंखपालाश्च तावुभौ ।। २३.९ ।।<br>
विश्वावसूग्रसेनौ च श्वेतश्चैवारुणस्तथा ।।<br>
प्रम्लोचा इति विख्याताऽनुम्लोचेति च ते उभे ।। २३.१० ।।<br>
यातुधानस्तदा सर्पो व्याघ्रश्चव तु तावुभौ ।।<br>
नभोनभस्ययोरेष गणो वसति भास्करे ।। २३.११ ।।<br>
शरद्यन्याः पुनः शुभ्रा वसंति मुनिदेवताः<br>
पर्जन्यश्चैव पूषा च भारद्वाजः सगौतमः ।। २३.१२ ।।<br>
परावसुश्च गंधर्वस्तथैव सुरुचिश्च यः ।।<br>
विश्वाची च घृताची च उभे ते शुभलक्षणे ।। २३.१३ ।।<br>
नाग ऐरावतश्चैव विश्रुतश्च धनंजयः ।।<br>
श्येनजिच्च सुषेणश्च सेनीर्ग्रामणीश्च तौ ।। २३.१४ ।।<br>
आपो वातश्च द्वावेतौ यातुधानावुदाहृतौ ।।<br>
वसंत्येते तु वै सूर्ये सदैवाश्विनकर्तिके ।। २३.१५ ।।<br>
हैमन्तिकौ तु द्वौ मासौ वसंति च दिवाकरे ।।<br>
अंशो भगश्च द्वावैतौ कश्यपश्य क्रतुश्च ह ।। २३.१६ ।।<br>
भुजंगश्च महापद्मः सर्पः कर्कोटकस्तथा ।।<br>
चित्रसेनश्च गंधर्व ऊर्णायुश्चैव तावुभौ ।। २३.१७ ।।<br>
उर्वशी पूर्वचित्तिश्च तथैवाप्सरसा उभे ।।<br>
तार्क्षश्चारिष्टनेमिश्च सेनानीर्ग्रामणीश्च तौ ।। २३.१८ ।।<br>
विद्युत्स्फूर्जः शतायुश्च यातुधानावुदाहृतौ ।।<br>
सहे चैव सहस्ये च वसंत्येते दिवाकरे ।। २३.१९ ।।<br>
ततः शैशिरयोश्चापि मासयोर्निवसंति वै ।।<br>
त्वष्टा विष्णुर्जामदग्न्यो विश्वामित्रस्तथैव च ।। २३.२० ।।<br>
काद्रवेयौ तथा नागौ कंबलाश्वतरावुभौ ।।<br>
गंधर्वो धृतराष्ट्रश्च सूर्यवर्चास्तथैव च ।। २३.२१ ।।<br>
तिलोत्तमा तथा रंभा ब्रह्मापेतश्च राक्षसः ।।<br>
यज्ञापेतस्तथैवान्यो विख्यातो राक्षसोत्तमः ।। २३.२२ ।।<br>
ऋतजित्सत्यजिच्चैव गंधर्वौ समुदाहृतौ ।।<br>
तपस्तपस्ययोः सूर्ये वसंति मुनिसत्तमाः ।। २३.२३ ।।<br>
पितृदेवमनुष्यादीन्स सदाप्याययन्प्रभुः ।।<br>
परिवर्त्तत्यहोरात्रकारणं सविता द्विजाः ।। २३.२४ ।।<br>
एते देवा वसंत्यर्के द्वौ द्वौ मासौ क्रमेण तु ।।<br>
स्थानाभिमानिनो ह्येते गणा द्वादशसप्तकाः ।। २३.२५ ।।<br>
सूर्यस्याप्याययंत्येते तेजसा तेज उत्तममा ।।<br>
ग्रथितैः स्वैर्वचोभिश्च स्तुवंति ह्यृषयो रविम् ।। २३.२६ ।।<br>
गंधर्वाप्सरसश्चैव गीतनृत्यैरुपासते ।।<br>
ग्रामणीयक्षभूतानि कुर्वतेऽभीषुसंग्रहम् ।। २३.२७ ।।<br>
सर्पा वहंति वै सूर्यं यातुधानास्तु यांति च ।।<br>
वालखिल्या नंयत्यस्तं परिवार्योदयाद्रविम् ।। २३.२८ ।।<br>
एतेषामेव देवानां यथावीर्यं यथातपः ।।<br>
यथाधर्मं यथायोगं यथासत्यं यथाबलम् ।। २३.२९ ।।<br>
तपत्यसौ तथा सूर्य एषामिन्द्रस्तु तेजसा ।।<br>
इत्येते निवसंतीह द्वौ द्वौ मासौ दिवाकरे ।। २३.३० ।।<br>
ऋषयो देवगंधर्वाः पन्नगाप्सरसां गणाः ।।<br>
ग्रामण्यश्च तथा यक्षा यातुधानाश्च मुख्यशः ।। २३.३१ ।।<br>
एते तपंति वर्षंति भांति वांति सृजंति च ।।<br>
भूतानां चशुभं कर्म व्यपोहंति प्रकीर्त्तिताः ।। २३.३२ ।।<br>
मानवानां शुभं ह्येते हरंते दुरितात्मनाम् ।।<br>
दुरितं सुप्रचाराणां व्यपोहंति क्वचित्क्वचित् ।। २३.३३ ।।<br>
एते सहैव सूर्येण भ्रमंति दिवासानुगाः ।।<br>
वर्षंतश्च तपंतश्च ह्लादयंतश्च वै प्रजाः ।। २३.३४ ।।<br>
गोपायंति च भूतानि सर्वाणीहामनुक्षयात् ।।<br>
स्थानाभिमानिनामेतत्स्थानं मन्वंतरेषु वै ।। २३.३५ ।।<br>
अतीतानागतानां च वर्त्तंते सांप्रतं च ये ।।<br>
एवं वसंति वै सूर्ये सप्तकास्ते चतुर्दश ।।<br>
चतुर्दशसु सर्वेषु गणा मन्वंतरेष्विह ।। २३.३६ ।।<br>
ग्रीष्मे च वर्षासु च मुंचमानो घर्मं हिमं वर्ष दिनं निशां च ।।<br>
गच्छत्यसावृतुवशात्परिवृत्तरश्मिर्देवान् पितॄंश्च मनुजांश्च हि तर्पयन्वै ।। २३.३७ ।।<br>
प्रीणाति देवानमृतेन सूर्यः सोमं सुषुम्णेन च वर्द्धयित्वा ।।<br>
शुक्ले तु पूर्णं दिवसक्रमेण तं कृष्णपक्षे विबुधाः पिबंति ।। २३.३८ ।।<br>
पीतं च सोमं हि कलावशिष्टं कृष्णक्षये रश्मिभिरक्षरंतम् ।।<br>
सुधामृतं तत्पितरः पिबंति देवाश्च सौम्याश्च तथैव काव्याः ।। २३.३९ ।।<br>
सूर्येण गोभिश्च समुज्झिताभिरद्भिः पुनश्चैव समुद्धृताभिः ।।<br>
वृष्ट्याभिवृद्धाभिरथौषधीभिर्मर्त्याः क्षुधं त्वन्नपानैर्जयंति ।। २३.४० ।।<br>
तृप्तिश्च शुक्ले सुधया सुराणां पक्षे च कृष्णे सुधया पितॄणाम् ।।<br>
अन्नेन शश्वच्च दधाति मर्त्यान्सूर्यस्तपंस्तान्सुबिभर्त्ति गोभिः ।। २३.४१ ।।<br>
ह्रियन्हरिस्तैर्हरिभिस्तुरंगमैर्हरत्यथापः किरणैर्हरिद्भिः ।।<br>
विसर्गकाले विसृजंश्च ताः पुनर्बिभर्त्ति शश्वत्सविता चराचरम् ।। २३.४२ ।।<br>
हरिर्हरिद्भिर्ह्रि यते तुरंगमैः पिबत्यथापो हरिभिः सहस्रधा ।।<br>
ततः प्रमुंचत्यपि तास्त्वसौ हरिः समूह्यमानो हरिभिस्तुरंगमैः ।। २३.४३ ।।<br>
इत्येष एकचक्रेण सूर्यस्तूर्णरथेन तु ।।<br>
भद्रैस्तैरक्रमैरश्वैः स्पंदने वैदिकक्षयः ।। २३.४४ ।।<br>
अहोरात्राद्रथेनासावेकचक्रेण वै भ्रमन् ।।<br>
सप्तद्वीपसमुद्रांतां सप्तभिः सप्तभिर्हयैः ।। २३.४५ ।।<br>
छंदोभिरश्वरूपैस्तैर्यतश्चक्रं ततः स्थितैः ।।<br>
कामरूपैः सकृद्युक्तैर्वामतस्तैर्मनोजवैः ।। २३.४६ ।।<br>
हरितैरव्ययैः पिंगैरीश्वरैर्ब्रह्मवादिभिः ।।<br>
त्र्यशीतिमंडलशतं भ्रमंत्यब्देन ते हयाः ।। २३.४७ ।।<br>
बाह्यमाभ्यंतरं चैव मंडलं दिवसक्रमात् ।।<br>
कल्पादौ संप्र युक्तास्ते वहंत्याभूतसंप्लवात् ।। २३.४८ ।।<br>
आवृत्ता वालखिल्यैस्ते भ्रमंते रात्र्यहानि तु ।।<br>
वचोभिरग्र्यैर्ग्रथितैः स्तूयमानो महर्षिभिः ।। २३.४९ ।।<br>
सेव्यते गीतनृत्यैश्च गंधर्वैश्चाप्सरोगणैः ।।<br>
पतंगैः पतगैरश्वैर्भ्रममाणो दिवस्पतिः ।। २३.५० ।।<br>
रथस्त्रिचक्रःसोमस्य कुंदाभास्तस्य वाजिनः ।।<br>
वामदक्षिणतो युक्ता दश तेन चरंत्यसौ ।। २३.५१ ।।<br>
वीथ्याश्रयाणि ऋक्षाणि ध्रुवाधारेण वेगिताः ।।<br>
ह्रासवृद्धी तथैवास्य रश्मीनां सूर्यवत्स्मृते ।। २३.५२ ।।<br>
त्रिचक्रोभयतोऽश्वश्च विज्ञेयः शशिनो रथः ।।<br>
अपां गणात्समुत्पन्नो रथः साश्वः ससारथिः ।। २३.५३ ।।<br>
शतारैश्च त्रिभिश्चक्रैर्युक्तः शुक्लैर्हयोत्तमैः ।।<br>
दशभिस्तु कृशैर्दिव्यैरसंगैस्तैर्मनोजवैः ।। २३.५४ ।।<br>
सकृद्युक्ते रथे तस्मिन्वहंते चायुगक्षयात् ।।<br>
संगृहीतरथे तस्मिञ्श्वेतश्चक्षुःश्रवाश्च वै ।। २३.५५ ।।<br>
अश्वास्तमेकवर्णस्ते वहंते शंखवर्चसः ।।<br>
यजुश्चंडमनाश्चैव वृषो वाजी नरो हयः ।। २३.५६ ।।<br>
अश्वो गविष्णुर्विख्यातो हंसो व्योमो मृगस्तथा ।।<br>
इत्येते नामभिः सर्वे दश चंद्रमसो हयाः ।। २३.५७ ।।<br>
एते चंद्रमसं देवं वहंति सह दीक्षया ।।<br>
देवैः परिवृतः सोमः पितृभिश्चैव गच्छति ।। २३.५८ ।।<br>
सोमस्य शुक्लपक्षादौ भास्करे परतः स्थिरे ।।<br>
आपूर्यते परस्यांते सततं दिवसक्रमात् ।। २३.५९ ।।<br>
देवैः पीततनुं सोममाप्याययति नित्यदा ।।<br>
क्षीणं पंचदशाहं तु रश्मिनैकेन भास्करः ।। २३.६० ।।<br>
आपूरयन्सुषुम्णेन भागं भागमहःक्रमात् ।।<br>
सुषुम्णाप्यायमानस्य शुक्ला वर्द्धंति वै कलाः ।। २३.६१ ।।<br>
तस्माद्ध्रसंति वै कृष्णे शुक्ले स्वाप्याययंति तम् ।।<br>
इत्येवं सूर्यवीर्येण चंद्रश्चाप्यायितस्ततः ।। २३.६२ ।।<br>
पौर्णमास्यां स दृश्येत शुक्लः संपूर्णमंडलः ।।<br>
एवमाप्यायितः सोमः शुक्ल पक्षे दिनक्रमात् ।। २३.६३ ।।<br>
ततो द्वितीयाप्रभृति बहुलस्य चतुर्द्दशीम् ।।<br>
अपां सारमयस्येंदो रसमात्रात्मकस्य तु ।। २३.६४ ।।<br>
पिबत्यंबुमयं देवा हृष्टाः सौम्यं स्वधामृतम् ।।<br>
संभृतं त्वर्द्धमासेन ह्यमृतं सूर्यतेजसा ।। २३.६५ ।।<br>
भक्षार्थममृतं सोमः पौर्णमास्यामुपासते ।।<br>
एकां रात्रिं सुरैः सर्वैः पितृभिः सर्षिभिः सह ।। २३.६६ ।।<br>
सोमस्य कृष्णपक्षादौ भास्कराभिमुखस्य तु ।।<br>
प्रक्षीयंते पिदृदेवैः पीयमानाः कलाः क्रमात् ।। २३.६७ ।।<br>
त्रयश्च त्रिंशतश्चैव त्रयस्त्रिंशत्तथैव च ।।<br>
त्रयश्च त्रिसहस्राश्च देवाः सोमं पिबंति वै ।। २३.६८ ।।<br>
इत्येतैः पीयमानस्य कृष्णा वर्द्धति वै कलाः ।।<br>
क्षीयंति तस्माच्छुक्लाश्च कृष्णा आप्याययंति च ।। २३.६९ ।।<br>
एवं दिनक्रमात्पीते विबुधैस्तु निशाकरे ।।<br>
पीत्वार्द्ध मासं गच्छंति चामावास्यां सुरोत्तमाः ।। २३.७० ।।<br>
पितरश्चोपतिष्ठंति ह्यमावास्यां निशाकरम् ।।<br>
ततः पंचदशेकाले किंचिच्छिष्टे कलात्मके ।। २३.७१ ।।<br>
अपराह्णे पितृगणा जघन्यं पयुपासते ।।<br>
पिबन्ति द्विलवं कालं शिष्टास्तस्य कलास्तु याः ।। २३.७२ ।।<br>
निःसृतं तदमावास्यां गभस्तिभ्यः स्वधामृतम् ।।<br>
तां स्वधां मासतृप्त्यै च पीत्वा गच्छंति तेऽमृतम् ।। २३.७३ ।।<br>
सूर्यस्तस्मिन्सुषुम्णे यस्तापितस्तेन चंद्रमाः ।।<br>
कृष्णपक्षे सुरैस्तद्वत्पीयते वै सुधामयः ।। २३.७४ ।।<br>
सौम्या बर्हिषदश्चैव अग्निष्वात्ताश्च ते त्रिधा ।।<br>
काव्यश्चैव तु ये प्रोक्ताः पितरः सर्व एव ते ।। २३.७५ ।।<br>
संवत्सरास्तु वै काव्याः पंचाब्दा ये द्विचैः स्मृताः ।।<br>
सौम्यास्तु ऋतुवो ज्ञेया मासा बर्हिषदः स्मृताः ।। २३.७६ ।।<br>
अग्निष्वात्तार्त्तवाश्चैव पितृसर्गा हि वै द्विजाः ।।<br>
पितृभिः पीयमानस्य पंचदश्यां कला तु वै ।। २३.७७ ।।<br>
यावत्प्रक्षीयते तस्य भागः पंचदशस्तु यः ।।<br>
अमावास्यां तदा तस्य तत आपूर्यते परः ।। २३.७८ ।।<br>
वृद्धक्षयौ वै पक्षादौ षोडश्यां शशिनः स्मृता ।।<br>
एवं सूर्यनिमित्तैष क्षयोवृद्धिर्निशाकरे ।। २३.७९ ।।<br>
ताराग्रहाणां वक्ष्यामि स्वर्भानोश्च रथान्पुनः ।।<br>
तोयतेजोमयः शुभ्रः सोमपुत्रस्य वै रथः ।। २३.८० ।।<br>
सोपासंगपताकस्तु सध्वजो मेघनिस्वनः ।।<br>
भार्गवस्य रथः श्रीमांस्तेजसा सूर्यसन्निभः ।। २३.८१ ।।<br>
पृथिवीसंभवैर्युक्तो नानावर्णैर्हयोत्तमैः ।।<br>
श्वेतः पिशंगः सारंगो नीलः पीतो विलोहितः ।। २३.८२ ।।<br>
कृष्णश्च हरितश्चैव पृषतः पृश्निरेव च ।।<br>
दशभिस्तैर्महाभागैरकृशैर्वातरंहसैः ।। २३.८३ ।।<br>
अष्टाश्वः कांचनः श्रीमान्भौमस्यापि रथोत्तमः ।।<br>
असंगैर्लोहितैरश्वैः सर्वगैरग्निसंभवैः ।। २३.८४ ।।<br>
प्रसर्पति कुमारो वै ऋजुवक्रानुवक्रगैः ।।<br>
ततश्चांगिरसो विद्वान्देवाचार्यो बृहस्पतिः ।। २३.८५ ।।<br>
गौरैरश्वैः कांचनेन स्यंदनेन प्रसर्पति ।।<br>
अब्जैस्तु वाजिभिर्दिव्यैरष्टभिर्वातरंहसैः ।। २३.८६ ।।<br>
नक्षत्रेऽब्दं स तिष्ठन्वै संवेधास्तेन गच्छति ।।<br>
ततः शनैश्चरोऽप्यश्वैः सबलैर्व्योमसंभवैः ।। २३.८७ ।।<br>
कार्ष्णायसं समारुह्य स्यंदनं याति वै शनैः ।।<br>
स्वर्भानोश्च तथैवाश्वाः कृष्णा ह्यष्टौ मनोजवाः ।। २३.८८ ।।<br>
रथं तमोमयं तस्य सकृद्युक्ता वहंत्युत ।।<br>
आदित्यान्निःसृतो राहुः सोमं गच्छति पर्वसु ।। २३.८९ ।।<br>
आदित्यमेति सोमश्च पुनः सौरेषु पर्वसु ।।<br>
अथ केतुरथस्याश्वा अष्टौ वै वातरंहसः ।। २३.९० ।।<br>
पलालधूमवर्णाभा सबला रासभारुणाः ।।<br>
एते वाहा ग्रहाणां च ह्युपाख्याता रथैः सह ।। २३.९१ ।।<br>
सर्वे ध्रुवनिबद्धास्ते प्रवृद्धा वातरश्मिभिः ।।<br>
तपंते  भ्राम्यमाणास्तु यथायोगं भ्रमंति वै ।। २३.९२ ।।<br>
वायव्याभिरदृश्याभिः प्रवृद्धा वातरश्मिभिः ।।<br>
परिभ्रमंति तद्बद्धांश्चंद्रसूर्यग्रहा दिवि ।। २३.९३ ।।<br>
भ्रमंतमनुगछंति ध्रुवं ते ज्योतिषां गणाः ।।<br>
यथा नह्युदके नौस्तु सलिलेन सहोह्यते ।। २३.९४ ।।<br>
तथा देवालया ह्येते ऊह्यंते वातरश्मिभिः ।।<br>
सर्प्पमाणा न दृश्यंते व्योम्नि देवगणास्तु ते ।। २३.९५ ।।<br>
यावत्यश्चैव ताराश्च तावंतो वातरश्मयः ।।<br>
सर्वा ध्रुवे निबद्धाश्च भ्रमंत्यो भ्रामयंति ताः ।। २३.९६ ।।<br>
तैलपीडा यथा चक्रं भ्रमंतो भ्रामयंति ह ।।<br>
तथा भ्रमंति ज्योतींषि वातबद्धानि सर्वशः ।। २३.९७ ।।<br>
अलातचक्रवद्यांति वातचक्रेरितानि तु ।।<br>
यतो ज्योतींषि वहते प्रवहस्तेन स स्मृतः ।। २३.९८ ।।<br>
एवं ध्रुवनिबद्धोऽसौ सर्पते ज्योतिषां गणः ।।<br>
सैष तारामयो ज्ञेयः शिशुमारो ध्रुवो दिवि ।। २३.९९ ।।<br>
यदह्ना कुरुते पापं दृष्ट्वा तन्निशि मुञ्चते ।।<br>
यावत्यश्चैव तारास्ताः शिशुमाराश्रिता दिवि ।। २३.१०० ।।<br>
तावंत्येव तु वर्षाणि जीवताभ्यधिकानि तु ।।<br>
साकारः शिशुमारश्च विज्ञेयः प्रविभागशः ।। २३.१०१ ।।<br>
औत्तानपादस्तस्याथ विज्ञेयो ह्युत्तरो हनुः ।।<br>
यज्ञः परस्तु विज्ञेयो धर्मो मूर्द्धानमाश्रितः ।। २३.१०२ ।।<br>
हृदि नारायणः साध्यो ह्यश्विनौ पूर्वपादयोः ।।<br>
वरुणश्चार्यमा चैव पश्चिमे तस्य सक्थिनी ।। २३.१०३ ।।<br>
शिश्नं संवत्सरस्तस्य मित्रोऽपानं समाश्रितः ।।<br>
पुच्छेऽग्निश्च महेंद्रश्च मारीचः कश्यपो ध्रुवः ।। २३.१०४ ।।<br>
तारकाः शिशुमारस्य नास्तं यांति चतुष्टयम् ।।<br>
नक्षत्रचन्द्रसूर्याश्च ग्रहास्तारागणैः सह ।। २३.१०५ ।।<br>
उन्मुखा विमुखाः सर्वे वक्रीभूताः श्रिता दिवि ।।<br>
ध्रुवेणाधिष्ठिताश्चैव ध्रुवमेव प्रदक्षिणम् ।। २३.१०६ ।।<br>
परियांतीश्वरश्रेष्ठं मेढीभूतं ध्रुवं दिवि ।।<br>
अग्नींद्रकश्यपानां तु चरमोऽसौ ध्रुवः स्मृतः ।। २३.१०७ ।।<br>
एक एव भ्रमत्येष मेरुपर्वतमूर्द्धनि ।।<br>
ज्योतिषां चक्रमेतद्धि गदा कर्षन्नवाङ्मुखः ।।<br>
मेरुमालोकयत्येष पर्यंते हि प्रदक्षिणम् ।। २३.१०८ ।।<br>
इति श्रीब्रह्मांडे महाoवायुप्रोक्ते पूर्वभागे द्वितीयेऽनुषंगपादे ध्रुवचर्याकीर्त्तनं नाम त्रयोविंशतितमोऽध्यायः ।। २३ ।।<br>
</span>
