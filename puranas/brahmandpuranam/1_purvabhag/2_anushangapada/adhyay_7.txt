<span style="font-size: 14pt; line-height: 200%">सूत उवाच ।<br>
योऽसावग्नेरभिमानी स्मृतः स्वायंभुवेऽन्तरे ।<br>
ब्रह्मणो मानसः पुत्रस्तस्मात्स्वाहा व्यजायत १ ।<br>
पावकं पवमानं च शुचिरग्निश्च यः स्मृतः ।<br>
निर्मथ्यः पवमानस्तु वैद्युतः पावकः स्मृतः २ ।<br>
शुचिः सौरस्तु विज्ञेयः स्वाहापुत्रास्तु ते त्रयः ।<br>
निर्मथ्यः पवमानस्तु शुचिः सौरस्तु यः स्मृतः ३ ।<br>
अब्योनिर्वैद्युतश्चैव तेषां स्थानानि तानि वै ।<br>
पवमानात्मजश्चैव कव्यवाहन उच्यते ४ ।<br>
पावकिः सहरक्षस्तु हव्यवाहः शुचेः सुतः ।<br>
देवानां हव्यवाहोऽग्निः पितॄणां कव्यवाहनः ५ ।<br>
सह रक्षोऽसुराणां तु त्रयाणां तु त्रयोऽग्नयः ।<br>
एतेषां पुत्रपौत्रास्तु चत्वारिंशन्न वैव तु ६ ।<br>
वक्ष्यामि नामभिस्तेषां प्रविभागं पृथक्पृथक् ।<br>
विश्रुतो लौकिकोऽग्निस्तु प्रथमो ब्रह्मणः सुतः ७ ।<br>
ब्रह्मो दत्ताग्निसत्पुत्रो भरतो नाम विश्रुतः ।<br>
वैश्वानरः सुतस्तस्य वहन् हव्यं समाः शतम् ८ ।<br>
संभृतोऽथर्वणा पूर्वमेधितिः पुष्करोदधौ ।<br>
सोथर्वा लौकिकोऽग्निस्तु दर्पहाऽथर्वणः स्मृतः ९ ।<br>
अथर्वा तु भृगुर्जज्ञे ह्यग्निराथर्वणः स्मृतः ।<br>
तस्मात्स लौकिकोऽग्निस्तु दध्यङ्ङाथर्वणो मतः १० ।<br>
आथर्वः पवमानस्तु निर्मथ्यः कविभिः स्मृतः ।<br>
स ज्ञेयो गार्हपत्योऽग्निस्तस्य पुत्रद्वयं स्मृतम् ११ ।<br>
शंस्यस्त्वाहवनीयोऽग्नेः स्मृतो यो हव्यवाहनः ।<br>
द्वितीयस्तु सुतः प्रोक्तः शुकोऽग्निर्यः प्रणीयते १२ ।<br>
तथा सव्यापसव्यौ च शंस्यस्याग्नेः सुतावुभौ ।<br>
शंस्यस्तु षोडश नदीश्चकमे हव्यवाहनः १३ ।<br>
यो सावाहवनीयोऽग्निरभिमानी द्विजैः स्मृतः ।<br>
कावेरीं कृष्णवेणां च नर्मदां यमुनां तथा १४ ।<br>
गोदावरीं वितस्तां च चन्द्रभागामिरावतीम् ।<br>
विपाशां कौशिकीं चैव शतद्रूं सरयूं तथा १५ ।<br>
सीतां सरस्वतीं चैव ह्रादिनीं पावनीं तथा ।<br>
तासु षोडशधामानं प्रविभज्य पृथक्पृथक् १६ ।<br>
आत्मानं व्यदधात्तासु धिष्णीष्वथ बभूव सः ।<br>
कृत्तिकाचारिणी धिष्णी जज्ञिरे ताश्च धिष्णयः १७ ।<br>
धिष्णीषु जज्ञिरे यस्माद् धिष्णयस्तेन कीर्त्तिताः ।<br>
इत्येते वै नदीपुत्रा धिष्णीष्वेवं विजज्ञिरे १८ ।<br>
तेषां विहरणीया ये उपस्थेयाश्च येऽग्नयः ।<br>
ताञ्शृणुध्वं समासेन कीर्त्यमानान्यथातथम् १९ ।<br>
विभुः प्रवाहणो ग्नीध्रस्तत्रस्था धिष्णयोऽपरे ।<br>
विधीयंते यथास्थानं सूत्याहे सवने क्रमात् २०* ।<br>
अनुद्देश्य निवास्यानामग्नीनां शृणुत क्रमम् ।<br>
सम्राडग्निं कृशानुर्यो द्वितीयोंऽतरवेदिकः २१ ।<br>
सम्राडग्नमुखानष्टौ उपतिष्ठंति तान् द्विजान् ।<br>
परिषत्पवमानस्तु द्वितीयः सोऽनुदिश्यते २२ ।<br>
प्रतल्कान्यो नभोनाम चत्वरेसौ विभाव्यते ।<br>
हव्यस्ततो ह्यसंमृष्टः शामित्रेऽग्नौ विभाव्यते २३ ।<br>
ऋतुधामा च सुज्योतिरौदुंबर्यः प्रकीर्त्यते ।<br>
विश्वव्यचाः समुद्रो ऽग्निर्ब्रह्मस्थाने स कीर्त्यते २४ ।<br>
ब्रह्मज्योतिर्वसुर्धामा ब्रह्मस्थाने स उच्यते ।<br>
अजैकपादुपस्थो यः स वै शालासुखीयकः २५ ।<br>
अनुद्देश्यो ह्यहिर्बुध्न्यो सोऽग्निर्गृहपतिः स्मृतः ।<br>
शंस्यस्यैते सुताः सर्वे उपस्थेया द्विजैः स्मृताः २६ ।<br>
ततो विहरणीयांश्च वक्ष्याम्यष्टौ च तत्सुतान् ।<br>
विभुः प्रवाहणोऽग्नीध्रस्तेषां धिष्ण्यस्तथा परे २७ ।<br>
विधीयंते यथास्थानं सौत्येऽह्नि सवने क्रमात् ।<br>
होत्रीयस्तु स्मृते ह्यग्निर्वह्निर्यो हव्यवाहनः २८ ।<br>
प्रशांतोऽग्निः प्रचेतास्तु द्वितीयश्चात्र नामकः ।<br>
ततोऽग्निर्वैश्वदेवस्तु ब्राह्मणाच्छंसिरुच्यते २९ ।<br>
उशिगग्निः कविर्यस्तु पोतोऽग्निः स विभाव्यते ।<br>
आवारिरग्निर्वाभारिर्वैष्ठीयः स विभाव्यते ३० ।<br>
अवस्फूर्जो विवस्वांस्तु आस्थांश्चैव स उच्यते ।<br>
अष्टमः सुध्युरग्निर्यो मार्जालीयः स उच्यते ३१ ।<br>
धिष्ण्यावाहरणा ह्येते सौत्येह्नीज्यंत वै द्विजैः ।<br>
अपां योनिः स्मृतोऽसौ स ह्यप्सुनामा विभाव्यते ३२ ।<br>
ततो यः पावको नाम्ना अब्जो यो गर्भ उच्यते ।<br>
अग्निः सोऽवभृथे ज्ञेयो वरुणेन सहेज्यते ३३ ।<br>
हृच्छयस्तत्सुतो ह्यग्निर्जठरे यो नृणां पचन् ।<br>
मृत्युमाञ्जाठरस्याग्नेर्विद्वानग्निः सुतः स्मृतः ३४ ।<br>
परस्परोत्थितः सोऽग्निर्भूतानीह विनिर्दहेत् ।<br>
पुत्रस्त्वग्नेर्मन्युमतो घोरः संवर्तकः स्मृतः ३५ ।<br>
पिबन्नपः स वसति समुद्रे वडवामुखः ।<br>
समुद्र वासिनः पुत्रः सहरक्षो विभाव्यते ३६ ।<br>
सहरक्षसुतः क्षामो गृहाणां दहते नृणाम् ।<br>
क्रव्यादग्निः सुतस्तस्य पुरुषानत्ति यो मृतान् ३७ ।<br>
इत्येते पावकस्याग्नेः पुत्रा एव प्रकीर्त्तिताः ।<br>
ततः शुचिस्तु वै सौरो गंधर्वैरायुराहुतः ३८ ।<br>
मथितो यस्त्वरण्यां च सोऽग्निरग्निं समिंधति ।<br>
आयुर्नाम्ना तु भगवानसौ यस्तु प्रणीयते ३९ ।<br>
आयुषो महिषः पुत्रः सहसो नाम तत्सुतः ।<br>
पाकयज्ञेष्वभीमानी सोग्निस्तु सहसः स्मृतः ४० ।<br>
पुत्रश्च सहसस्याग्नेरद्भुतः स महायशाः ।<br>
विविधिश्चाद्भुतस्यापि पुत्रोऽग्नेस्तु माहान्स्मृतः ४१ ।<br>
प्रायश्चित्तेष्वभीमानी हुतं भुंक्ते हविः सदा ।<br>
विविधेस्तु सुतो ह्यर्क्कस्तस्य चाग्नेः सुता इमे ४२ ।<br>
अनीकवान् वाजसृक् च रक्षोहा चष्टिकृत्तथा ।<br>
सुरभिर्वसुरन्नादो प्रविष्टो यः स रुक्मराट् ४३ ।<br>
शुचेरग्नेः प्रजा ह्येषा वह्नयश्च चतुर्द्दश ।<br>
इत्येते चाग्नयः प्रोक्ताः प्रणीयंतेध्वरेषु वै ४४ ।<br>
आदिसर्गे व्यतीता वै यामैः सह सुरोत्तमैः ।<br>
स्वायंभुवेऽन्तरे पूर्वमग्नयस्तेभिमानिनः ४५ ।<br>
एते विहरणीयेषु चेतनाचेतनेषु वै ।<br>
स्थानाभिमानिनो लोके प्रागासन्हव्यवाहनाः ४६ ।<br>
काम्यनैमित्तिका यज्ञेष्वेते कर्मस्ववस्थिताः ।<br>
पूर्वमन्वतरेऽतीताः शुक्रैर्यागैश्च तैः सह ४७ ।<br>
देवैर्महात्मभिः पुण्यैः प्रथमस्यांतरे मनोः ।<br>
इत्येतानि मजोक्तानि स्थानानि स्थानिनश्च ह ४८ ।<br>
तैरेव तु प्रसंख्यातमतीतानागतेष्विह ।<br>
सन्वंतरेषु सर्वेषु लक्षणं जातवेदसाम् ४९ ।<br>
सर्वे तपस्विनो ह्येते सर्वे ब्रह्मभृतस्तथा ।<br>
प्रजानां पतयः सर्वे ज्योतिष्मंतश्च ते स्मृताः ५० ।<br>
स्वारोचिषादिषु ज्ञेयाः सावर्ण्यं तेषु सप्तसु ।<br>
मन्वंतरेषु सर्वेषु नामरूपप्रयोजनैः ५१ ।<br>
वर्त्तंते वर्त्तमानैश्च यामैर्देवैः सहाग्नयः ।<br>
अनागतैः सुरैः सार्द्धं वर्त्स्यंतेऽनागताग्नयः ५२ ।<br>
इत्येष निचयोऽग्नीनामनुक्रांतो यथाक्रमम् ।<br>
विस्तरेणानुपुर्व्या च पितॄणां वक्ष्यते पुनः ५३ ।<br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे।<br>
अग्निनिचयो नाम द्वादशोऽध्यायः १२ ।<br>
<br>
</span>
