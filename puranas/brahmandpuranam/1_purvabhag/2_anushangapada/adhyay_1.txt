<span style="font-size: 14pt; line-height: 200%"><br>
सूत उवाच<br>
इत्येवं प्रथमं पादं प्रकृत्यर्थं प्रकीर्तितम् ।<br>
श्रुत्वा तु संहृष्टमनाः कापेयः संशयायति ॥ १,६.१ ॥<br>
आराध्य वचसा सूतं तस्यार्थ त्वपरां कथाम् ।<br>
अथ प्रबृति कल्पज्ञः प्रतिसंधिः प्रचक्षते ॥ १,६.२ ॥<br>
समतीतस्य कल्पस्य वर्तमानस्य चानयोः ।<br>
कल्पयोरन्तरं यत्र प्रतिसंधिश्च यस्तयोः ।<br>
एतद्वेदितुमिच्छामि यथावत्कुशलो ह्यसि ॥ १,६.३ ॥<br>
कापेयेनैवमुक्तस्तु सूतः प्रवदतां वरः ।<br>
त्रैलोक्यस्योद्भवं कृत्स्नमाख्यातुमुपचक्रमे ॥ १,६.४ ॥<br>
सूत उवाच<br>
अत्र वै वर्णयिष्यामि याथातथ्येन सुव्रताः ।<br>
कल्पं भूतं भविष्यं च प्रतिसंधिश्च यस्तयोः ॥ १,६.५ ॥<br>
मन्वन्तराणि कल्पेषु यानि यानि च सुव्रताः ।<br>
यश्चायं वर्तते कल्पो वाराहः सांप्रतः शुभः ॥ १,६.६ ॥<br>
अस्मात्कल्पात्तु यः पूर्वः कल्पोऽतीतः सनातनः ।<br>
तस्य चास्य च कल्पस्य मध्यावस्थां निबोधत ॥ १,६.७ ॥<br>
प्रत्यागते पूर्वकल्पे प्रतिसंधिं विनानघाः ।<br>
अन्यः प्रवर्त्तते कल्पो जनलोकादयः पुनः ॥ १,६.८ ॥<br>
व्युच्छिन्नप्रतिसंधिस्तु कल्पात्कल्पः परस्परम् ।<br>
व्युच्छिद्यन्ते प्रजाः सर्वाः कल्पान्ते सर्वशस्तदा ॥ १,६.९ ॥<br>
तस्मात्कल्पात्तु कल्पस्य प्रतिसंधिर्न विद्यते ।<br>
मन्वन्तरे युगाख्यानामविच्छिन्नास्तु संधयः ॥ १,६.१० ॥<br>
परस्परात्प्रवर्तन्ते मन्वन्तरयुगैः सह ।<br>
उक्ता ये प्रक्रियार्थेन पूर्वकल्पाः समासतः ॥ १,६.११ ॥<br>
तेषां परार्द्धकल्पानां पूर्वे यस्मात्तु यः परः ।<br>
आसीत्कल्पे व्यतीते वै परर्द्धात्परमस्तु यः ॥ १,६.१२ ॥<br>
कल्पास्त्वन्ये भविष्या ये ह्यपरार्द्धगुणीकृताः ।<br>
प्रथमः सांप्रतस्तेषां कल्पों यो वर्तते द्विजाः ॥ १,६.१३ ॥<br>
अस्मिन्पूर्वे परार्द्धे तु द्वितीयः पर उच्यते ।<br>
एष संस्थितकालस्तु प्रत्याहारस्ततः स्मृतः ॥ १,६.१४ ॥<br>
अस्मात्कल्पात्ततः पूर्वं कल्पोऽतीतः पुरातनः ।<br>
चतुर्युगसहस्रति सह मन्वन्तरैः पुरा ॥ १,६.१५ ॥<br>
क्षीणे कल्पे ततस्तस्मिन् दाहकाल उपस्थिते ।<br>
तस्मिन्काले तदा देवा आसन्वैमानिकास्तु ये ॥ १,६.१६ ॥<br>
नक्षत्रग्रहताराश्च चन्द्रसूर्यादयस्तु ते ।<br>
अष्टाविंशतिरेवैताः कोट्यस्तु सुकृतात्म नाम् ॥ १,६.१७ ॥<br>
मन्वन्तरे यथैकस्मिन् चतुर्द्दशसु वै तथा ।<br>
त्रीणि कोटिशतान्यासन् कोट्यो द्विनवतिस्तथा ॥ १,६.१८ ॥<br>
अथाधिकासप्त तिश्च सहस्राणां पुरा स्मृता ।<br>
एकैकस्मिंस्तु कल्पे वै देवा वैमानिकाः स्मृताः ॥ १,६.१९ ॥<br>
अथ मन्वन्तरेष्वासंश्चतुर्दशसु खे दिवि ।<br>
देवाश्च पितरश्चैव ऋषयोऽमृतपास्तथा ॥ १,६.२० ॥<br>
तेषामनुचराश्चैव पत्न्यः पुत्रास्तथैव च ।<br>
वर्णाश्रमातिरिक्ताश्च तस्मिन्काले तु खे सुराः ॥ १,६.२१ ॥<br>
तैस्तैः सायुज्यगैः सार्द्ध प्राप्ते वस्तुमये तदा ।<br>
तुल्यनिष्ठाभवन्सर्वे प्राप्ते ह्याभूतसंप्लवे ॥ १,६.२२ ॥<br>
ततस्तेऽवश्यभावित्वादू बुद्ध्याः पर्या यमात्मनः ।<br>
त्रैलोक्यवासिनो देवा इह तानाभिमानिनः ॥ १,६.२३ ॥<br>
स्थितिकाले तदा पूर्णे आसन्ने पश्चिमोत्तरे ।<br>
कल्पावसानिका देवास्त स्मिनप्राप्ते ह्युपप्लवे ॥ १,६.२४ ॥<br>
तदोत्सुका विषादेंन त्यक्तस्थानानि भागशः ।<br>
महर्लोकाय संविग्नास्ततस्ते दधिरे मनः ॥ १,६.२५ ॥<br>
ते युक्ता नुपपद्यन्ते महतीं च शरीरिके ।<br>
विशुद्धिबहुलाः सर्वे मानसीं सिद्धिमास्थिताः ॥ १,६.२६ ॥<br>
तैः कल्पवासिभिः सार्द्धं महानासादितस्तदा ।<br>
ब्राह्मणैः क्षत्रियैर्वैश्यैस्तद्भवैश्चापरैर्जनैः ॥ १,६.२७ ॥<br>
गत्वा तु ते महार्लोकं देवसंघाश्चतुर्द्दश ।<br>
स्ततस्ते जनलोकाय सोद्वेगा दधिरे मनः ॥ १,६.२८ ॥<br>
एतेन क्रमयोगेन ययुस्ते कल्पवासिनः ।<br>
एवं देवयुगानां तु सहस्राणि परस्परम् ॥ १,६.२९ ॥<br>
विशुद्धिबहुलाः सर्वे मानसीं सिद्धिमास्थिताः ।<br>
तैः कल्पवासिभिः सार्द्धं जन आसादितस्तु वै ॥ १,६.३० ॥<br>
तत्र कल्पान्दश स्थित्वा सत्यं गच्छन्ति वै पुनः ।<br>
गत्वा ते ब्रह्मलोकं वै अपरावर्त्तिनीं गतिम् ॥ १,६.३१ ॥<br>
आधिपत्यं विमाने वै ऐश्वर्येण तु तत्समाः ।<br>
भवन्ति ब्रह्मणा तुल्या रूपेण विषयेण च ॥ १,६.३२ ॥<br>
तत्र ते ह्यवतिष्ठन्त प्रीतियुक्ताश्च संयमान् ।<br>
आनन्दं ब्रह्मणः प्राप्य मुच्यन्ते ब्रह्मणा सह ॥ १,६.३३ ॥<br>
अवश्यभाविनार्थेन प्राकृतेनैव ते स्वयम् ।<br>
मानार्चनाभिः संबद्धास्तदा तत्कालभाविताः ॥ १,६.३४ ॥<br>
स्वपतो बुद्धिपूर्वं तु बोधो भवति वै यथा ।<br>
तथातु भाविते सेवां तथानन्दः प्रवर्तते ॥ १,६.३५ ॥<br>
प्रत्याहारैस्तु भोदानां येषां भिन्नानि शुष्मिणाम् ।<br>
तैः सार्द्ध वर्द्धते तेषां कार्याणि करणानि च ॥ १,६.३६ ॥<br>
नाना त्वदर्शिनां तेषां ब्रह्मलोकनिवासिनाम् ।<br>
विनिवृत्ताधिकारणां स्वेन धर्मेण तिष्ठताम् ॥ १,६.३७ ॥<br>
ते तुल्यलक्षणाः सिद्धाः शुद्धात्मानो निरञ्जनाः ।<br>
प्राकृते करणोपेताः स्वात्मन्येव व्यवस्थिताः ॥ १,६.३८ ॥<br>
प्रख्यापयित्वा चात्मानं प्रकृतिस्त्वेष तत्त्वतः ।<br>
पुरुषान्यबहुत्वेन प्रतीता तत्प्रवर्तते ॥ १,६.३९ ॥<br>
प्रवर्तिते पुनः सर्गे तेषां साकारणात्मनाम् ।<br>
संयोगे प्रकृतिर्ज्ञैया मुक्तानां तत्त्वदर्शिनाम् ॥ १,६.४० ॥<br>
तत्रोपवर्गिणां तेषां न पुनर्मार्गगामिनाम् ।<br>
अभावः पुनरुत्पन्नः शान्तानामर्चिषामिव ॥ १,६.४१ ॥<br>
ततस्तेषु गतेषूर्ध्वं त्रैलोक्येषु महात्मसु ।<br>
एतैः सार्धं महर्लोकस्तदानासादितस्तु वै ॥ १,६.४२ ॥<br>
तच्छिष्या वै भविष्यन्ति कल्पदाह उपस्थिते ।<br>
गन्धर्वाद्याः पिशाचाश्च मानुषा ब्राह्मणादयः ॥ १,६.४३ ॥<br>
पशवः पक्षिणस्चैव स्थावराश्च सरीसृपाः ।<br>
तिष्ठत्सु तेषु तत्कालं पृथिवीतलवासिषु ॥ १,६.४४ ॥<br>
सहस्रं यत्तु रश्मीनां स्वयमेव विभाव्यते ।<br>
तत्सप्तरश्मयो भूत्वा एकैको जायते रविः ॥ १,६.४५ ॥<br>
क्रमेणोत्तिष्टमानास्ते त्रींल्लोकान्प्रदहन्त्युत ।<br>
जङ्गमाः स्थावराश्चैवनद्यः सर्वे च पर्वताः ॥ १,६.४६ ॥<br>
शुष्काः पूर्वमनावृष्ट्या सूर्य्यैस्ते च प्रधूपिताः ।<br>
तदा तु विवशाः सर्वे निर्दग्धाः सूर्यरश्मि भिः ॥ १,६.४७ ॥<br>
जङ्गमाः स्थावराश्चैव धर्माधर्मात्मकास्तु वै ।<br>
दग्धदेहास्तदा ते तु धूतपापायुगान्तरे ॥ १,६.४८ ॥<br>
ख्यातातपा विनिर्मुक्ताः शुभय चातिबन्धया ।<br>
ततस्ते ह्युपपद्यन्ते तुल्यरूपैर्जनैर्जनाः ॥ १,६.४९ ॥<br>
उषित्वा रजनीं तत्र ब्रह्मणोऽव्यक्तजन्मनः ।<br>
पुनः सर्गे भवन्तीह मानसा ब्रह्मणः सुताः ॥ १,६.५० ॥<br>
ततस्तेषूपपन्नेषु जनैस्त्रैलोक्यवासिषु ।<br>
निर्दग्धेषु च लोकेषु तदा सूर्यैस्तु सप्तभिः ॥ १,६.५१ ॥<br>
वृष्ट्या क्षितौ प्लावितायां विजनेष्वर्णवेषु च ।<br>
सामुद्राश्चैव मेघाश्च आपः सर्वाश्च पार्थिवाः ॥ १,६.५२ ॥<br>
शरमाणा व्रजन्त्येव सलिलाख्यास्तथा नुगाः ।<br>
आगतागतिकं चैव यदा तत्सलिलं बहु ॥ १,६.५३ ॥<br>
संछाद्येमां स्थितां भमिमर्णवाख्यं तदाभवत् ।<br>
आभाति यस्मात्स्वाभासो भाशब्दो व्याप्तिदीप्तिषु ॥ १,६.५४ ॥<br>
सर्वतः समनुप्राप्त्या तासां चाम्भो विभाव्यते ।<br>
तदन्तस्तनुते यस्मात्सर्वां पृथ्वीं समन्त ततः ॥ १,६.५५ ॥<br>
धातुस्तनोति विस्तारे नचैतास्तनवः स्मृताः ।<br>
शर इत्येष शीर्णे तु नानार्थो धातुरुच्यते ॥ १,६.५६ ॥<br>
एकार्णवे भवत्यापो न शीघ्रास्तेन ते नराः ।<br>
तस्मिन् युगसहस्रान्ते संस्थिते ब्रह्मणोऽहनि ॥ १,६.५७ ॥<br>
तावत्काले रजन्यां च वर्तन्त्यां सलिलात्मना ।<br>
ततस्तु सलिले तास्मिन्नष्टाग्नौ पृथवीतले ॥ १,६.५८ ॥<br>
प्रशान्तवातेऽन्धकारे निरालोके समन्ततः ।<br>
एतेनाधिष्ठितं हीदं ब्रह्मा स पुरुषः प्रभुः ॥ १,६.५९ ॥<br>
विभागमस्य लोकस्य प्रकर्तुं पुनरैच्छत ।<br>
एकार्णवे तदा तस्मिन्नष्टे स्थावरजङ्गमे ॥ १,६.६० ॥<br>
तदा भवति स ब्रह्मा सहस्राक्षः सहस्रपात् ।<br>
सहस्रशीर्षा पुरुषो रुक्मवर्णो जितेन्द्रियः ।<br>
इमं चोदाहरन्त्यत्रर्श्लोकं नारायणं प्रति ॥ १,६.६१ ॥<br>
आपो नारास्तत्तनव इत्यर्था ननुशुश्रुम ।<br>
आपूर्यमाणास्तत्रास्ते तेन नारायणः स्मृतः ॥ १,६.६२ ॥<br>
सहस्रशीर्षा सुमनाः सहस्रपात्सहस्रचक्षुर्वदनः सहस्रकृत् ।<br>
सहस्रबाहुः प्रथमः प्रजापतिस्त्रयीमयोऽयं पुरुषो निरुच्यते ॥ १,६.६३ ॥<br>
आदित्यवर्णो भुवनस्य गोप्ता एको ह्यमूर्तः प्रथमस्त्वसो विराट् ।<br>
हिरण्य गर्भः पुरुषो महात्मा संपद्यते वै मनसः परस्तात् ॥ १,६.६४ ॥<br>
कल्पादौ रजसोद्रिक्तो ब्रह्मा भूस्त्वासृजत्प्रभुः ।<br>
कल्पान्ते तमसोद्रिक्तः कालो भूत्वाग्रसत्पुनः ॥ १,६.६५ ॥<br>
स वै नारायणो भूत्वा सत्त्वोद्रिक्तो जलाशये ।<br>
त्रिधा विभज्य चात्मानं त्रैलोक्ये संप्रवर्त्तते ॥ १,६.६६ ॥<br>
सृजति ग्रसते चैव वीक्ष्यते च त्रिभिः स्वयम् ।<br>
एकार्णवे तदा तस्मिन्नष्टे स्थावरजङ्गमे ॥ १,६.६७ ॥<br>
चतुर्युगसहस्रान्ते सर्वतः स जलावृते ।<br>
ब्रह्मां नारायणाख्यस्तु स चकाशे भवे स्वयम् ॥ १,६.६८ ॥<br>
चतुर्विधाः प्रजाः सर्वा ब्रह्मशक्त्या तमोवृताः ।<br>
पश्यन्ति तं महर्लोके कालं सुप्तं महर्षयः ॥ १,६.६९ ॥<br>
भृग्वादयो यथोद्दिष्टास्तस्मिन् काले महर्षयः ।<br>
सत्यादयस्तथा त्वष्टौ कल्पे लीने महर्षयः ।<br>
तदा विवर्त्यमानैस्तैर्महत्परिगतं पराम् ॥ १,६.७० ॥<br>
गत्यर्थादृषतेर्धातोर्नामनिष्पत्तिरुच्यते ।<br>
यस्मादृषतिसत्त्वेन महत्तस्मान्महर्षयः ॥ १,६.७१ ॥<br>
महर्लोकस्थितैर्दृष्टः कालः सुप्तस्तदा च तैः ।<br>
सत्त्वाद्याः सप्त ये त्वासन्कल्पेऽतीते महर्षयः ॥ १,६.७२ ॥<br>
एवं ब्रह्मा तासु तासु रजनीषु सहस्रशः ।<br>
दृष्टवन्तस्तदानीताः कालं सुप्तं महर्षयः ॥ १,६.७३ ॥<br>
कल्पस्यादौ सुबहुला यस्मात्संस्थाश्चतुर्द्दश ।<br>
कल्पया मास वै ब्रह्मा तस्मात्कल्पो निरुच्यते ॥ १,६.७४ ॥<br>
स स्रष्टा सर्वभूतानां कल्पादिषु पुनः पुनः ।<br>
व्यक्ताव्यको महादेवस्तस्य सर्वमिदं जगत् ॥ १,६.७५ ॥<br>
इत्येष प्रतिसंबन्धः कीर्तितः कल्पयोर्द्वयोः ।<br>
सांप्रतं हि तयोर्मध्ये प्रागवस्था बभूव ह ॥ १,६.७६ ॥<br>
कीर्तितस्तु समासेन पूर्वकल्पे यथातथम् ।<br>
सांप्रतं संप्रवक्ष्यामि कल्पमेतं निबोधत ॥ १,६.७७ ॥<br>
इति श्रीब्रह्माण्डे महापुराणे वायुप्रोक्ते पूर्वभागे द्वितीये अनुषङ्गापादे कल्पमन्वन्तराख्यानवर्णनं नाम षष्ठोऽध्यायः<br>
</span>
