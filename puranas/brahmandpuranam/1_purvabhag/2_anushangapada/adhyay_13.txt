<span style="font-size: 14pt; line-height: 200%"><br>
सूत उवाच ।।<br>
मध्ये हिमवतः पृष्ठे कैलासो नाम पर्वतः ।।<br>
तस्मिन्निवसति श्रीमान्कुबेरः सह राक्षसैः ।। १८.१ ।।<br>
अप्सरोनुचरो राजा मोदते ह्यलकाधिपः ।।<br>
कैलासपादात्संभूतं पुण्यं शीतजलं शुभम् ।। १८.२ ।।<br>
मदं नाम्ना कुमुद्वत्त्त्सरस्तूदधिसन्निभम् ।।<br>
तस्माद्दिव्यात्प्रभवति नदी मंदाकिनी शुभा ।। १८.३ ।।<br>
दिव्यं च नंदनवनं तस्यास्तीरे महद्वनम् ।।<br>
प्रागुत्तरेम कैलासाद्दिव्यं सर्वौषधि गिरिम् ।। १८.४ ।।<br>
रत्नधातुमयं चित्रं सबलं पर्वतं प्रति ।।<br>
चन्द्रप्रभो नाम गिरिः सुशुभ्रो रत्नसन्निभः ।। १८.५ ।।<br>
तस्य पादे महाद्दिव्यं स्वच्छोदं नाम तत्सरः ।।<br>
तस्माद्दिव्यात्प्रभवति स्वच्छोदा नाम निम्नगा ।। १८.६ ।।<br>
तस्यास्तीरे महद्दिव्यं वनं चैत्ररथं शुभम् ।।<br>
तस्मिन् गिरौ निवसति मणिभद्रः सहानुगः ।। १८.७ ।।<br>
यक्षसेनापतिः क्रूरो गुह्यकैः परिवारितः ।।<br>
पुण्या मंदाकिनी चैव नदी स्वच्छोदका च या ।। १८.८ ।।<br>
महीमंडलमध्येन प्रविष्टे ते महोदधिम् ।।<br>
कैलासाद्दक्षिणे प्राच्यां शिवसत्त्वौषधिं गिरिम् ।। १८.९ ।।<br>
मनः शिलामयं दिव्यं चित्रांगं पर्वतं प्रति ।।<br>
लोहितो हेमश्रृंगश्च गिरिः सूर्यप्रभो महान् ।। १८.१० ।।<br>
तस्य पादे महद्दिव्यं लोहितं नाम तत्सरः ।।<br>
तस्मात्पुण्यः प्रभवति लौहित्यः स नदो महान् ।। १८.११ ।।<br>
देवारण्यं विशोकं च तस्य तीरे महद्वनम् ।।<br>
तस्मिन्गिरौ निवसति यक्षो मणिधरो वशी ।। १८.१२ ।।<br>
सौम्यैः मुधार्मिकैश्चैव गुह्यके परिवारितः ।।<br>
कैलासाद्दक्षिणे पार्श्वे क्रूरसत्त्वौषधिर्गिरिः ।। १८.१३ ।।<br>
वृत्रकायात्किलोत्पन्नमञ्जनं त्रिककुं प्रति ।।<br>
सर्वधातुमयस्तत्र सुमहान्वैद्युतो गिरिः ।। १८.१४ ।।<br>
तस्य पादे सरः पुण्यं मानसं सिद्धसेवितम् ।।<br>
तस्मात्प्रभवते पुण्या सरयूर्लोकविश्रुता ।। १८.१५ ।।<br>
तस्यास्तीरे वनं दिव्यं वैभ्राजं नाम विश्रुतम् ।।<br>
कुबेरानुचरस्तत्र प्रहेतितनयो वशी ।। १८.१६ ।।<br>
ब्रह्मापेतो निवसति राक्षसोऽनंतविक्रमः ।।<br>
अतरिक्षचरैर्घोरैर्यातुधानशतैर्वृतः ।। १८.१७ ।।<br>
अपरेण तु कैलासात्पुण्यसत्त्वौषधिर्गिरिः ।।<br>
अरुणः पर्वतश्रेष्ठो रुक्मधातुमयः शुभः ।। १८.१८ ।।<br>
भवस्य दयितः श्रीमान्पर्वतो मेघसन्निभः ।।<br>
शातकौंभमयैः शुभ्रैः शिलाजालैः समावृतः ।। १८.१९ ।।<br>
शतसंख्यैस्तापनीयैः श्रृंगैर्दिवमिवोल्लिखन् ।।<br>
मुंजवांस्तु महादिव्यो दुर्गः शैलो हिमांचितः ।। १८.२० ।।<br>
तस्मिन्गिरौ निवसति गिरीशो धूम्रलोचनः ।।<br>
तस्या पादात्प्रभवति शैलोदं नाम तत्सरः ।। १८.२१ ।।<br>
तस्मात्प्रभवते पुण्या शिलोदा नाम निम्रगा ।।<br>
सा चक्षुः सीतयोर्मध्ये प्रविष्टा लवणोदधिम् ।। १८.२२ ।।<br>
तस्यास्तीरे वनं दिव्यं विश्रुतं सुरभीति वै ।।<br>
सव्योत्तरेण कैलासाच्छिवः सत्त्वौषधिर्गिरिः ।। १८.२३ ।।<br>
गौरं नाम गिरिश्रेष्ठं हरितालमयं प्रति ।।<br>
हिरण्यश्रृंगः सुमहान् दिव्यो मणिमयो गिरिः ।। १८.२४ ।।<br>
तस्या पादे महाद्दिव्यं शुभं काञ्चनवालुकम् ।।<br>
रम्यं बिंदुसरो नाम यत्र राजा भगीरथः ।। १८.२५ ।।<br>
गंगनिमित्तं राजर्षिरुवास बहुलाः समाः ।।<br>
दिवं यास्यंति ते पूर्वे गंगतोयपरिप्लुताः ।। १८.२६ ।।<br>
मदीय इति निश्चित्य समाहितमनाः शिवे ।।<br>
तत्र त्रिपथगा देवी प्रथमं तु प्रतिष्ठिता ।।<br>
सोमपादात्प्रसूता सा सप्तधा प्रतिपद्यते ।। १८.२७ ।।<br>
यूपा मणिमयास्तत्र वितताश्च हिरण्मयाः ।।<br>
तत्रेष्ट्वा तु गतः सिद्धिं शक्रः सर्वैः सुरैः सह ।। १८.२८ ।।<br>
दिवि च्छायापथो यस्तु अनुनक्षत्रमंडलः ।।<br>
दृश्यते भास्वरो रात्रौ देवी त्रिपथगा तु सा ।। १८.२९ ।।<br>
अंतरिक्षं दिवंचैव भावयंती सुरापगा ।।<br>
भवोत्तमांगे पतिता संरूद्धा यौगमायया ।। १८.३० ।।<br>
तस्या ये बिंदवः केचित् क्रुद्धायाः पतिता भुवि ।।<br>
कृतं तु तैर्बिदुसरस्ततो बिंदुसरः स्मृतम् ।। १८.३१ ।।<br>
ततो निरूद्धा सा देवी भवेन स्मयता किल ।।<br>
चिंतयामास मनसा शंकरक्षेपमं प्रति ।। १८.३२ ।।<br>
भित्त्वा विशामि पातालं स्रोतसागृह्य शंकरम् ।।<br>
ज्ञात्वा तम्या अभिप्रायं क्रूरं देव्याश्चिकीर्षितम् ।। १८.३३ ।।<br>
तिरोभावयितुं बुद्धिरासीदंगेषु तां नदीम् ।।<br>
तस्यावलेपं ज्ञात्वा तु नद्याःक्रुद्धस्तुशंकरः ।। १८.३४ ।।<br>
न्यरुपाच्च शिरस्येनां वेगेन पततीं भुवि ।।<br>
एतस्मिन्नेव काले तु दृष्ट्वा राजानमग्रतः ।। १८.३५ ।।<br>
धमनीसंततं क्षीणं क्षुधया व्याकुलेन्द्रियम् ।।<br>
अनेन तोषितश्चाहं नद्यर्थं पूर्वमेव तु ।। १८.३६ ।।<br>
बुद्धाऽस्य वरदानं च कोपं नियतवांस्तु सः ।।<br>
ब्रह्मणो वचनं श्रुत्वा धारय स्वर्णदीमिति ।। १८.३७ ।।<br>
ततो विसर्जयामास संरुद्धां स्वेन तेजसा ।।<br>
नदीं भगीरथस्यार्थे तपसोग्रेण तोषितः ।। १८.३८ ।।<br>
ततो विसृज्यमानायाः स्रोत स्तत्सप्तधा गतम् ।।<br>
तिस्रः प्राचीमभिमुखं प्रतीचीं तिस्र एव तु ।। १८.३९ ।।<br>
नद्याः स्रोतस्तु गंगायाः प्रत्यपद्यत सप्तधा ।।<br>
नलिनी ह्लादिनी चैव पावनी चैव प्राच्यगाः ।। १८.४० ।।<br>
सीता चक्षुश्च सिन्धुश्च प्रतीचीं दिशमास्थिताः ।।<br>
सप्तमी त्वन्वगात्तासां दक्षिणेन भगीरथम् ।। १८.४१ ।।<br>
तस्माद्भागीरथी या सा प्रविष्टा लवणोदधिम् ।।<br>
सप्तैता भावयंतीदं हिमाह्वं वर्षमेव तु ।। १८.४२ ।।<br>
प्रसूताः सप्त नद्यस्ताः शुभा बिन्दु सरोद्भवाः ।।<br>
नानादेशान्प्लावयन्त्यो मलेच्छप्रायास्तु सर्वशः ।। १८.४३ ।।<br>
उपगच्छंति ताः सर्वा यतो वर्षति वासवः ।।<br>
शिलीन्ध्रान्कुन्त लांश्चीनान्बर्बरान्यवनाध्रकान् ।। १८.४४ ।।<br>
पुष्कराश्च कुलिन्दांश्च अचोंलद्विचराश्च ये ।।<br>
कृत्वा त्रिधा सिंहवंतं सीताऽगात्पश्चिमोद धिम् ।। १८.४५ ।।<br>
अथ चीनमरूंश्चैव तालांश्च मसमूलिकान् ।।<br>
भद्रास्तुषाराँल्लाम्याकान्बाह्लवान्पारटान्खशान् ।। १८.४६ ।।<br>
एताञ्जनपदां श्चक्षुः प्रावयंती गतोदधिम् ।।<br>
दरदांश्च सकाश्मीरान् गांधरान् रौरसान् कुहान् ।। १८.४७ ।।<br>
शिवशैलानिन्द्रपदान्वसतीश्च विसर्जमान् ।।<br>
सैंधवान्रंध्रकरकाञ्छमठाभीररोहकान् ।। १८.४८ ।।<br>
शुनामुखांश्चोर्द्ध्वमरून्सिन्धुरेतान्निषेवते ।।<br>
गंधर्वकिन्नरान्यक्षान्रक्षोविद्याधरोरगान् ।। १८.४९ ।।<br>
कलापग्रामकांश्चैव पारदांस्तद्गणान् खशान् ।।<br>
किरातांश्च पुलिन्दांश्च कुरून् सभरतानपि ।। १८.५० ।।<br>
पंचालान्काशिमत्स्यांश्च मगधांगांस्तथैव च ।।<br>
सुह्मोत्तरांश्च वंगांश्च ताम्रलिप्तांस्तथैव च ।। १८.५१ ।।<br>
एताञ्जनपदान्मान्यान्गंगा भावयते शुभान् ।।<br>
ततः प्रतिहता विंध्यात्प्रविष्टा लवणोदधिम् ।। १८.५२ ।।<br>
ततश्च ह्लादिनी पुण्य प्राचीमभिमुखा ययौ ।।<br>
प्रावयंत्युपभागांश्च नैषधांश्च त्रिगर्त कान् ।। १८.५३ ।।<br>
धीवरानृषिकांश्चैव तथा नीलमुखानपि ।।<br>
केकरानौष्टकर्णांश्च किरातानपि चैव हि ।। १८.५४ ।।<br>
कालोदरान्विवर्णाश्च कुमारान्स्वर्णभूमिकान् ।।<br>
आमंडलं समुद्रस्य तिरोभूतांश्च पूर्वतः ।। १८.५५ ।।<br>
ततस्तु पावनी चापि प्राचीमेव दिशं ययौ ।।<br>
सुपथान्पावयं तीह त्विंद्रद्युम्नसरोपि च ।। १८.५६ ।।<br>
तथा खरपथांश्चैव वेत्रशंकुपथानपि ।।<br>
मध्यतोजानकिमथो कुथप्रावरणान्ययौ ।। १८.५७ ।।<br>
इंद्रद्वीप समुद्रं तु प्रविष्टां लवणोदधिम् ।।<br>
ततस्तु नलिनी प्रायात् प्राचीमाशां जवेन तु ।। १८.५८ ।।<br>
तोमरान्भावयंतीह हंसमार्गान्सहैहयान् ।।<br>
पूर्वन्देशांश्च सेवंती भित्त्वा सा बहुधागिरीन् ।। १८.५९ ।।<br>
कर्णप्रावरणान्प्राप्य संगत्या श्वमुखानपि ।।<br>
सिकतापर्वतमरुं गत्वा विद्याधरान्ययौ ।। १८.६० ।।<br>
नगमंडलमध्येन प्रविष्टा लवणोदधिम् ।।<br>
तासां नद्युपनद्यश्च शतशोऽथ सहस्रशः ।। १८.६१ ।।<br>
उपगच्छंति ताः सर्वा यतो वर्षति वासवः ।।<br>
वक्वौकसायास्तीरे तु वनं सुरभि विश्रुतम् ।। १८.६२ ।।<br>
हिरण्यश्रृंगे वसति विद्वान्कौबेरको वशी ।।<br>
यज्ञोपेतश्च सुमहानमितौजाः सुविक्रमः ।। १८.६३ ।।<br>
तत्रत्यैस्तैः परिवृतौ विद्वद्भिर्ब्रह्मराक्षसैः ।।<br>
कुबेरानुचरा ह्येते चत्वारस्तु समाः स्मृताः ।। १८.६४ ।।<br>
एवमेव तु विज्ञेया ऋद्धिः पर्वतवासिनाम् ।।<br>
परस्परेण द्विगुणा धर्मतः कामतोऽर्थतः ।। १८.६५ ।।<br>
हेमकूटस्य पृष्ठे तु वर्चोवन्नामतः सरः ।।<br>
मनस्विनीप्रभवति तस्माज्ज्योतिष्मती च या ।। १८.६६ ।।<br>
अवगाढे ह्युभयतः समुद्रौ पूर्वपश्चिमौ ।।<br>
सरो विष्णुपदं नाम निषधे पर्वतोत्तमे ।। १८.६७ ।।<br>
तस्माद्द्वयं प्रभवति गांधर्वी नाकुली च तैः ।।<br>
मेरोः पार्श्वात्प्रभवति ह्रदश्चंद्रप्रभो महान् ।। १८.६८ ।।<br>
तत्र जंबूनदी पुण्या यस्या जांबूनदं स्मृतम् ।।<br>
पयोदं तु सरो नीले सुशुभ्रं पुंडरीकवत् ।। १८.६९ ।।<br>
पुंडरीका पयोदा य तस्मान्नद्यौ विनिर्गते ।।<br>
श्वेतात्प्रवर्त्तते पुण्यं सरयूर्मानसाद्ध्रुवम् ।। १८.७० ।।<br>
ज्योत्स्ना च मृगाकामा च तस्माद्द्वे संबभूवतुः ।।<br>
सरः कुरुषु विख्यातं पद्ममीनद्विजाकुलम् ।। १८.७१ ।।<br>
रुद्रकांतमिति ख्यातं निर्मितं तद्भवेन तु ।।<br>
अन्ये चाप्यत्र विख्याताः पद्मामीनद्विजाकुलाः ।। १८.७२ ।।<br>
नाम्ना ह्रदा जया नाम द्वादशोदधिसन्निभाः ।।<br>
तेभ्यः शांता य माध्वी च द्वे नद्यौ संबभूवतुः ।। १८.७३ ।।<br>
यानि किंपुरुषाद्यानि तेषु देवो न वर्षति ।।<br>
उद्भिदान्युदकान्यत्र प्रवहंति सरिद्वराः ।। १८.७४ ।।<br>
ऋषभो दुन्दुभिश्चैव धूम्नश्च सुमहागिरिः ।।<br>
पूर्वायता महापर्वा निमग्ना लवणाभसि ।। १८.७५ ।।<br>
चंद्रः काकस्तथा द्रोणः सुमहांतः शिलोच्चयाः ।।<br>
उदग्याता उदीच्यांता अवगाढा महोदधिम् ।। १८.७६ ।।<br>
सोमकश्च वराहश्च नारदश्च महीधरः ।।<br>
प्रतीच्यामायतास्ते वै प्रविष्टा लवणोदधिम ।। १८.७७ ।।<br>
चक्रो बलाहकश्चैव मैनाको यश्च पर्वतः ।।<br>
आयतास्ते महाशैलाः समुद्रं दक्षिणं प्रति ।। १८.७८ ।।<br>
चक्रमैनाकयोर्मध्य विदिशं दक्षिणां प्रति ।।<br>
तत्र संवर्त्तको नाम सोऽग्निः पिबति तज्जलम् ।। १८.७९ ।।<br>
नाम्ना समुद्रवासस्तु और्वः स वडवामुखः ।।<br>
द्वादशैते प्रविष्टा हि पर्वता लवणोदधिम् ।। १८.८० ।।<br>
महेंद्रभयवित्रस्ताः पक्षच्छेदभयात्पुरा ।।<br>
यदेतद्दृश्यते चंद्रे श्वेते कृष्णशशाकृति ।। १८.८१ ।।<br>
भारतस्य तु वर्षस्य भेदास्ते नव कीर्त्तिताः ।।<br>
इहोदितस्य दृश्यंते यथान्येऽन्यत्र चोदिते ।। १८.८२ ।।<br>
उत्तरोत्तरमेतेषां वर्षमुद्दिश्यते गुणैः ।।<br>
आरोग्यायुः प्रमाणानां धर्मतः कामतोऽर्थतः ।। १८.८३ ।।<br>
समन्वितानि भूतानि पुण्यैरेतैस्तु भागशः ।।<br>
वसंति नानाजातीनि तेषु वर्षेषु तानि वै ।।<br>
इत्येषा धारयंतीदं पृथ्वी विश्वं जगत्स्थितम् ।। १८.८४ ।।<br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे<br>
जम्बूद्वीपवर्णनं नामाऽष्टादशोऽध्यायः ।। १८ ।।<br>
<br>
</span>
