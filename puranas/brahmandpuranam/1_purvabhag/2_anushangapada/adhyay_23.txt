<span style="font-size: 14pt; line-height: 200%"><br>
ऋषिरुवाच ॥<br>
अगात्कथममावस्यां मासि मासि दिवं नृपः ॥<br>
ऐलः पुरूरवाः सूत कथं वा तर्पयत्पितॄन् ॥ २८.१ ॥<br>
सूत उवाच ॥<br>
तस्य तेऽहं प्रवक्ष्यामि प्रभावं शांशपायने ॥<br>
ऐलस्यादित्यसंयोगं सोमस्य च महात्मनः ॥ २८.२ ॥<br>
अंतःसारमयस्येंदोः पक्षयोः शुक्लकृष्णयोः ॥<br>
ह्रासवृद्धी पितृमतः पित्र्यस्य च विनिर्णयम् ॥ २८.३ ॥<br>
सोमाच्चैवामृतप्राप्तिं पितॄणां तर्पणं तथा ॥<br>
काव्याग्निष्वात्तसौम्यानां पितॄणां चैव दर्शनम् ॥ २८.४ ॥<br>
यथा पुरूरवाश्चैव तर्पयामास वै पितॄन् ॥<br>
एतत्सर्वं प्रवक्ष्यामि पर्वाणि च यथाक्रमम् ॥ २८.५ ॥<br>
यदा तु चंद्रसूर्यौ वै नक्षत्रेण समागतौ ॥<br>
अमावस्यां निवसत एकरात्रैकमंडलौ ॥ २८.६ ॥<br>
स गच्छति तदा द्रष्टुं दिवाकरनिशाकरौ ॥<br>
अमावस्याममावास्यां मातामहपितामहौ ॥ २८.७ ॥<br>
अभिवाद्य स तौ तत्र कालापेक्षः प्रतीक्षते ॥<br>
प्रस्यंदमानात्सोमात्तु पित्रर्थं तु परिश्रवान् ॥ २८.८ ॥<br>
ऐलः पुरूरवा विद्वान्मासश्राद्धचिकीर्षया ॥<br>
उपास्ते पितृमंतं तं सोमं दिवि समास्थितः ॥ २८.९ ॥<br>
द्विलवां कुहूमात्रां च ते उभे तु विचार्य सः ॥<br>
सिनीवालीप्रमाणेभ्यः सिनीवालीमुपास्य सः ॥ २८.१० ॥<br>
कुहूमात्रः कलां चैव ज्ञात्वोपास्ते कुहूं तथा ॥<br>
स तदा तामुपासीनः कालापेक्षः प्रपश्यति ॥ २८.११ ॥<br>
सुधामृतं तु तत्सोमात्स्रवद्वै मासतृप्तये ॥<br>
दशभिः पंचभिश्चैव सुधामृतपरिस्रवैः ॥ २८.१२ ॥<br>
कृष्णपक्षे भुजां प्रीत्या दह्यमानां तथांशुभिः ॥<br>
सद्यः प्रक्षरता तेन सौम्येन मधुना तु सः ॥ २८.१३ ॥<br>
निर्वातेष्त्रथ पक्षेषु पित्र्येण विधिना दिवि ॥<br>
सुधामृतेन राजैंद्रस्तर्प यामास वै पितॄन् ॥ २८.१४ ॥<br>
सौम्यान्बर्हिषदः काव्यानग्निष्वात्तांस्तथैव च ॥<br>
ऋतमग्निस्तु यः प्रोक्तः स तु संवत्सरो मतः ॥ २८.१५ ॥<br>
जज्ञिरे ह्यृतवस्तस्माद्ध्यृतुभ्यश्चार्त्तवास्तथा ॥<br>
आर्तवा ह्यर्द्धमासाख्याः पितरो ह्यृतुसूनवः ॥ २८.१६ ॥<br>
ऋतवः पितामहा मासा अयनाह्यब्दसूनवः ॥<br>
प्रपितामहास्तु वै देवाः पंचाब्दा ब्रह्मणः सुताः ॥ २८.१७ ॥<br>
सौम्यास्तु सोमजा ज्ञेयाः काव्या ज्ञेयाः कवेः सुताः ॥<br>
उपहूताः स्मृता देवाः सोमजाः सोमपाः स्मृताः ॥ २८.१८ ॥<br>
आज्यपास्तु स्मृताः काव्यास्तिस्रस्ताः पितृजातयः ॥<br>
काव्या बर्हिषद श्चैव अग्निष्वात्ताश्च तास्त्रिधा ॥ २८.१९ ॥<br>
गृहस्था ये च यज्वान ऋतुर्बर्हिषदो ध्रुवम् ॥<br>
गृहस्थाश्चाप्ययज्वान अग्निष्वात्तास्तथार्त्तवाः ॥ २८.२० ॥<br>
अष्टकापतयः काव्याः पंचाब्दास्तान्निबोधत ॥<br>
तेषां संवत्सरो ह्यग्निः सूयस्तु परिवत्सरः ॥ २८.२१ ॥<br>
सोम इड्वत्सरः प्रोक्तो वायुश्चैवानुवत्सरः ॥<br>
रुद्रस्तु वत्सरस्तेषां पंचाब्दास्ते युगात्मकाः ॥ २८.२२ ॥<br>
काव्याश्चैवोष्मपाश्चैव दिवाकीर्त्याश्च ते स्मृताः ॥<br>
ये ते पिबंत्यमावस्यां मासिमासि सुधां दिवि ॥ २८.२३ ॥<br>
तांस्तेन तर्पयामास यावदासीत्पुरूरवाः ॥<br>
यस्मात्प्रस्रवते सोमान्मासि मासि धिनोति च ॥ २८.२४ ॥<br>
तस्मात्सुधामृतं तद्वै पितॄणां सोमपायिनाम् ॥<br>
एवं तदमृतं सौम्यं सुधा च मदु चैव ह ॥ २८.२५ ॥<br>
कृष्णपक्षे यथा वेंदोः कलाः पंचदश क्रमात् ॥<br>
पिबंत्यंबुमयं देवास्त्रयस्त्रिंशत्तु छंदनाः ॥ २८.२६ ॥<br>
पीत्वार्द्धमासं गच्छंति चतुर्दश्यां सुधामृतम् ॥<br>
इत्येवं पीयमानैस्तु देवैः सर्वैर्निशाकरः ॥ २८.२७ ॥<br>
समागच्छत्यमावस्यां भागे पंचदशे स्थितः ॥<br>
सुषुम्णाप्यायितं चैव ह्यमावस्यां यथा क्रमम् ॥ २८.२८ ॥<br>
पिबंति द्विलवं कालं पितरस्ते सुधामृतम् ॥<br>
पीतक्षयं ततः सोमं सूर्योऽसावेकरश्मिना ॥ २८.२९ ॥<br>
आप्याययत्सुषुम्णातः पुनस्तान्सोमपायिनः ॥<br>
निः शेषायां कलायां तु सोममाप्याययत्पुनः ॥ २८.३० ॥<br>
सुषुम्णाप्यायमानस्य भागं भागमहः क्रमात् ॥<br>
कलाः क्षीयंति ताः कृष्णाः शुक्ला चाप्याययंति तम् ॥ २८.३१ ॥<br>
एवं सूर्यस्य वीर्येण चंद्रस्याप्यायिता तनुः ॥<br>
दृश्यते पौर्णमास्यां वै शुक्लः संपूर्णमंडलः ॥ २८.३२ ॥<br>
संसिद्धिरेवं सोमस्य पक्षयोः शुक्लकृष्णयोः ॥<br>
इत्येवं पितृमान्सोमः स्मृत इड्वत्सरात्मकः ॥ २८.३३ ॥<br>
क्रांतः पंचदशैः सार्द्धं सुधामृतपरिस्रवैः ॥<br>
अतः पर्वाणि वक्ष्यामि पर्वणां संधयश्च ये ॥ २८.३४ ॥<br>
ग्रंथिमंति यथा पर्वाणीक्षुवेण्वोर्भवंत्युत ॥<br>
तथार्द्धमासि पर्वाणि शुक्लकृष्णानि चैव हि ॥ २८.३५ ॥<br>
पूर्णामावस्ययोर्भेदौ ग्रंथयः संधयश्च वै ॥<br>
अर्द्धमासं तु पर्वाणि द्वितीयाप्रभृतीनि तु ॥ २८.३६ ॥<br>
अन्वाधानक्रिया यस्मात्क्रियते पर्वसंधिषु ॥<br>
तस्मात्तु पर्वणामादौ प्रतिपत्सर्वसंधिषु ॥ २८.३७ ॥<br>
सायाह्नेऽह्यनुमत्यादौ कालो द्विलव उच्यते ॥<br>
लवौ द्वावेव राकायां कालो ज्ञेयोऽपराह्णकः ॥ २८.३८ ॥<br>
प्रतिपत्कृष्णपक्षस्य कालेऽतीतेऽपराह्णके ॥<br>
सायाह्ने प्रतिपन्ने च स कालः पौर्णमासिकः ॥ २८.३९ ॥<br>
व्यतीपाते स्थिते सूर्ये लेखार्द्धे तु युगांतरे ॥<br>
युगांतरोदिते चैव लेशार्द्धे शशिनः क्रमात् ॥ २८.४० ॥<br>
पौर्णमासी व्यतीपाते यदीक्षेतां परस्परम् ॥<br>
यस्मिन्काले समौ स्यातां तौ व्यतीपात एव सः ॥ २८.४१ ॥<br>
तं कालं सूर्यनिर्द्देश्यं दृष्ट्वा संख्यां तु सर्पति ॥<br>
स वै वषट्क्रियाकालः सद्यः कालं विधीयते ॥ २८.४२ ॥<br>
पूर्णेंदोः पूर्णपक्षे तु रात्रिसंधिश्च पूर्णिमा ॥<br>
ततो विरज्यते नक्तं पौर्णमास्यां निशाकरः ॥ २८.४३ ॥<br>
यदीक्षेते व्यतीपाते दिवा पूर्णे परस्परम् ॥<br>
चन्द्रार्कावपराह्णे तु पूर्णात्मानौ तु पूर्णिमा ॥ २८.४४ ॥<br>
यस्मात्तामनुमन्यंते पितरो दैवतैः सह ॥<br>
तस्मादनुमतिर्नाम पूर्णिमा प्रथमा स्मृता ॥ २८.४५ ॥<br>
अत्यर्थं भ्राजते यस्माद्व्योम्न्यस्यां वै निशाकरः ॥<br>
रंजनाच्चैव चन्द्रस्य राकेति कवयोऽब्रुवन् ॥ २८.४६ ॥<br>
अमावसेतामृक्षे तु यदा चन्द्रदिवाकरौ ॥<br>
राका पञ्चदशी रात्रिरमावास्या ततः स्मृता ॥ २८.४७ ॥<br>
व्युच्छिद्य तममावस्यां पश्यतस्तौ समागतौ ॥<br>
अन्योन्यं चन्द्रसूर्यौ तौ यदा तद्दर्श उच्यते ॥ २८.४८ ॥<br>
द्वौ द्वौ लवावमावास्या स कालः पर्वसंधिषु ॥<br>
द्व्यक्षर कुहुमात्रश्च पर्वकालास्त्रयः स्मृताः ॥ २८.४९ ॥<br>
नष्टचन्द्रा त्वमावस्या या मध्याह्नात्प्रवर्त्तते ॥<br>
दिवसार्द्धेन रात्र्या च सूर्यं प्राप्य तु चंद्रमाः ॥ २८.५० ॥<br>
सूर्येण सह सामुद्रं गत्वा प्रातस्तनात्स वै ॥<br>
द्वौ कालौ संगमं चैव मध्याह्ने नियतं रविः ॥ २८.५१ ॥<br>
प्रतिपच्छुक्लपक्षस्य चन्द्रमाः सूर्य मंडलात् ॥<br>
विमुच्यमानयोर्मध्ये तयोर्मंडलयोस्तु वै ॥ २८.५२ ॥<br>
स तदा ह्याहुतेः कालो दर्शस्य तु वषट्क्रिया ॥<br>
एतदृतुमुखं ज्ञेयममावास्यास्य पर्वणः ॥ २८.५३ ॥<br>
दिवापर्व ह्यमावास्या क्षीणेंदौ बहुले तु वै ॥<br>
तस्माद्दिवा ह्यमावास्यां गृह्यतेऽसौ दिवाकरः ॥ २८.५४ ॥<br>
गृह्यते तु दिवा तस्मादमावास्यां दिवि क्षयाम् ॥<br>
कलानामपि चैतासां वृद्धिहान्या जलात्मनः ॥ २८.५५ ॥<br>
तिथीनां नामधेयानि विद्वद्भिः संज्ञितानि वै ॥<br>
दर्शयेतामथात्मानं सूर्याचन्द्रमसावुभौ ॥ २८.५६ ॥<br>
निष्क्रामत्यथ तेनैव क्रमशः सूर्यमंडलात् ॥<br>
द्विलवोनमहोरात्रं भास्करं स्पृशते शशी ॥ २८.५७ ॥<br>
स तदा ह्याहुतेः कालो दर्शस्य तु वषट्क्रिया ॥<br>
कुहेति कोकिलेनोक्तो यः स कालः समाप्यते ॥ २८.५८ ॥<br>
तत्कालसंमिता यस्मादमावास्या कुहूः स्मृता ॥<br>
सिनीवालीप्रमाणस्तु क्षीणशेषो निशाकरः ॥ २८.५९ ॥<br>
आमावस्यां विशत्यर्कस्सिनीवालीततः स्मृता ॥<br>
अनुमत्याश्चराकायाः सिनीवाल्याः कुहूं विना ॥ २८.६० ॥<br>
एतासां द्विलवः कालः कुहूमात्रं कुहूः स्मृताः ॥<br>
चंद्रसूर्यव्यतीपाते संगते पूर्णिमांतरे ॥ २८.६१ ॥<br>
प्रतिपत्प्रतिपद्येत पर्वकालो द्विमात्रकः ॥<br>
कालः कहूसिनीवाल्योः सामुद्रस्य तु मध्यतः ॥ २८.६२ ॥<br>
अर्काग्नि मंडले सोमे पर्वकालः कलासमः ॥<br>
एवं स शुक्लपक्षे वै रजन्यां पर्वसंधिषु ॥ २८.६३ ॥<br>
संपूर्ममंडलः श्रीमांश्चंद्रमा उपरज्यते ॥<br>
यस्मादा दाप्यायते सोमः पञ्चदश्यां तु पूर्णिमा ॥ २८.६४ ॥<br>
दशभिः पंचभिश्चैव कलाभिर्दिवसक्रमात् ॥<br>
तस्मात्कलाः पञ्चदश सोमेनास्य तु षोडशी ॥ २८.६५ ॥<br>
तस्मात्सोमस्य भवति पञ्चदश्याप्रपां क्षयः ॥<br>
इत्येते पितरो देवाः सोमपाः सोमवर्द्धनाः ॥ २८.६६ ॥<br>
आर्तवा ऋतवो ह्यृद्धा देवास्तान्भावयंति वै ॥<br>
अतः पितॄन्प्रवक्ष्यामि मासश्राद्धभुजस्तु ये ॥ २८.६७ ॥<br>
तेषां गतिं सतत्त्वां च प्राप्तिं श्राद्धस्य चैव हि ॥<br>
न मृतानां गतिः शक्या ज्ञातुं न पुनरागतिः ॥ २८.६८ ॥<br>
तपसापि प्रसिद्धेन किंपुनर्मासचक्षुषा ॥<br>
अनुदेवपितॄनेते पितरो लौकिकाः स्मृताः ॥ २८.६९ ॥<br>
देवाः सौम्याश्च काव्याश्च अयज्वानो ह्यचोनिजाः ॥<br>
देवास्ते पितरः सर्वे देवास्तान्वादयन्त्युत ॥ २८.७० ॥<br>
मनुष्यपितरश्चैव तेभ्योऽन्ये लौकिकाः स्मृताः ॥<br>
पिता पितामहश्चापि तथा यः प्रपितामहः ॥ २८.७१ ॥<br>
यज्वानो ये तु सामेन सोमवंतस्तु ते स्मृताः ॥<br>
ये यज्वानो हविर्यज्ञे ते वै बर्हिषदः स्मृताः ॥ २८.७२ ॥<br>
अग्निष्वात्ताः स्मृतास्तेषां होमिनोऽयाज्ययाजिनः ॥<br>
तेषां तु धर्मसाधर्म्यात्स्मृताः सायुज्यगा द्विजैः ॥ २८.७३ ॥<br>
ये चाप्याश्रमधर्माणां प्रस्थानेषु व्यवस्थिताः ॥<br>
अन्ते तु नावसीदंति श्रद्धायुक्तास्तु कर्मसु ॥ २८.७४ ॥<br>
तपसा ब्रह्मचर्येण यज्ञेन प्रजया च वै ॥<br>
श्राद्धेन विद्यया चैव प्रदानेन च सप्तधा ॥ २८.७५ ॥<br>
कर्मस्वेतेषु ये युक्ता भवंत्यादेहपातनात् ॥<br>
दैवैस्तैः पितृभिः सार्द्धं सूक्ष्मजैः सोमयाजनैः ॥ २८.७६ ॥<br>
स्वर्गता दिवि मोदंते पितृवत्त उपासते ॥<br>
तेषां निवापे दत्ते तु तत्कुलीनैश्च बंधुभिः ॥ २८.७७ ॥<br>
मासश्राद्धभुजस्तृप्तिं लभंते सोमलौकिकाः ॥<br>
एते मनुष्यपितरो मासश्राद्धभुजस्तु ये ॥ २८.७८ ॥<br>
तेभ्योऽपरे तु येऽप्यन्ये संकीर्णाः कर्मयोनिषु ॥<br>
भ्रष्टाश्चाश्रमधर्मेभ्यः स्वधास्वाहाविवर्जिताः ॥ २८.७९ ॥<br>
भिन्नदेहा दुरात्मानः प्रेतभूता यमक्षये ॥<br>
स्वकर्माण्य नुशोचंतो यातनास्थानमागताः ॥ २८.८० ॥<br>
दीर्घायुषोऽतिशुष्काश्च श्मश्रुलाश्च विवाससः ॥<br>
क्षुत्पिपासापरीताश्च विद्रवन्तस्ततस्ततः ॥ २८.८१ ॥<br>
सरित्सरस्तडागानि वापीश्चाप्युपलिप्सवः ॥<br>
परान्नानि च लिप्संतः काल्यमानास्ततस्ततः ॥ २८.८२ ॥<br>
स्थानेषु पात्यमानाश्च यातनाश्च पुनः पुनः ॥<br>
शाल्मले वैतरण्यां च कुंभीपाके तथैव च ॥ २८.८३ ॥<br>
करंभवालुकायां च असिपत्रवने तथा ॥<br>
शिला संपेषणे चैव पात्यमानाः स्वकर्मभिः ॥ २८.८४ ॥<br>
तत्रस्थानां हि तेषां वै दुः खितानामनाशिनाम् ॥<br>
तेषां लोकांतरस्थानां बांधवैर्नाम गोत्रतः ॥ २८.८५ ॥<br>
भूमावसव्यं दर्भेषु दत्ताः पिंडास्त्रयस्तु वै ॥<br>
यांति तास्तर्पयंते च प्रेतस्थानेष्वधिष्ठितान् ॥ २८.८६ ॥<br>
अप्राप्ता यातनास्थानं प्रभ्रष्टा य च पंचधा ॥<br>
पश्चाद्ये स्थावरांते वै जाता नीचैः स्वकर्मभिः ॥ २८.८७ ॥<br>
नानारूपासु जायन्ते तिर्यग्योनिष्वयोनिषु ॥<br>
यदाहारा भवंत्येते तासु तास्विह योनिषु ॥ २८.८८ ॥<br>
तस्मिंस्तस्मिंस्तदाहारे श्राद्धं दत्तं प्रतिष्ठते ॥<br>
काले न्यायागतं पात्रे विधिना प्रतिपादितम् ॥ २८.८९ ॥<br>
प्राप्नोत्यन्नं यथादत्तं जंतुर्यत्रावतिष्ठते ॥<br>
यथा गोषु प्रनष्टामु वत्सो विंदति मातरम् ॥ २८.९० ॥<br>
तथा श्राद्धेषु दत्तान्नं मन्त्रः प्रापयते पितॄन् ॥<br>
एवं ह्यविफलं श्राद्धं श्रद्धादत्तं तु मन्त्रतः ॥ २८.९१ ॥<br>
तत्तत्कुमारः प्रोवाच पश्यन्दिव्येन चक्षुषा ॥<br>
गतागतज्ञः प्रेतानां प्राप्तिं श्राद्धस्य तैः सह ॥ २८.९२ ॥<br>
बाह्लीकाश्चोष्मपाश्चैव दिवाकीर्त्याश्च ते स्मृताः ॥<br>
कृष्णपक्षस्त्वहस्तेषां शुक्लः स्वप्नाय शर्वरी ॥ २८.९३ ॥<br>
इत्येते पितरो देवा देवाश्च पितरश्च वै ॥<br>
ऋत्वर्तवार्द्धमासास्तु अन्योन्यं पितरः स्मृताः ॥ २८.९४ ॥<br>
इत्येत पितरो देवा मनुष्यपितरश्च ये ॥<br>
प्रीतेषु तेषु प्रीयंते श्राद्धयुक्तेषु कर्मसु ॥ २८.९५ ॥<br>
इत्येष विचयः प्रोक्तः पितॄणां सोमपायिनाम् ॥<br>
एवं पितृसतत्त्वं हि पुराणे निश्चयं गतम् ॥ २८.९६ ॥<br>
इत्यर्कपितृसोमानामैलस्य च समागमः ॥<br>
सुधामृतस्य च प्राप्तिः पितॄणां चैव तर्प्पणम् ॥ २८.९७ ॥<br>
पूर्णा मावास्ययोः कालो यातनास्थानमेव च ॥<br>
समासात्कीर्तितस्तुभ्यमेष सर्गः मनातनः ॥ २८.९८ ॥<br>
वैश्वरूप्यं तु सर्गस्य कथितं ह्येकदैशिकम् ॥<br>
न शक्यं परिसंख्यातुं श्रद्धेयं भूतिमिच्छता ॥ २८.९९ ॥<br>
स्वायंभुवस्य हि ह्येष सर्गः क्रांतो मया तु वै ॥<br>
विस्तरेणानुपूर्व्या च भूयः किं वर्णयाम्यहम् ॥ २८.१०० ॥<br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे<br>
अमावस्याश्राद्धे पितृविचयोनामाऽष्टाविंशति तमोऽध्यायः ॥ २८ ॥<br>
<br>
</span>
