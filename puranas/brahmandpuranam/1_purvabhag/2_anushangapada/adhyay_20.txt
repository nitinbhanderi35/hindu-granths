सूत उवाच ॥<br>
एतदुक्वा महाबुद्धिर्वायुर्ल्लोकहिते रतः ॥<br>
ज्जाप जप्यं भगवान्मध्यं प्राप्ते दिवाकरे ॥ २५.१ ॥<br><br>
ऋषयश्चापि ते सर्वे ये तत्रासन्समागताः ॥<br>
ते सर्वे नियतात्मानस्तस्थुः प्रांजलयस्तथा ॥ २५.२ ॥<br><br>
य इज्यो नियमस्यांते प्राणिनां जीवनः प्रभुः ॥<br>
नीलकंठ नमस्तेऽस्तु इत्युवाच सदागतिः ॥ २५.३ ॥<br><br>
श्रुत्वा तु भावितात्मानो मुनयः शंसितव्रताः ॥<br>
वालखिल्येति विख्याताः पतंगसहचारिणः ॥ २५.४ ॥<br><br>
अष्टाशीतिसहस्रामि ऋषीणामूर्ध्वरेतसाम् ॥<br>
ते स्म पृच्छंति वायु च वायुपर्णांबु भोजनाः ॥ २५.५ ॥<br><br>
नीलकंठेति यत्प्रोक्तं त्वया पवनसत्तम ॥<br>
एतद्गुह्यं पवित्राणां पुष्णं पुण्यविदां वरः ॥ २५.६ ॥<br><br>
तद्वयं श्रोतुमिच्छाम स्तन्नो निगद सत्तम ॥<br>
तत्सर्व श्रोतुमिच्छामस्त्वत्प्रसादात्प्रभंजन ॥ २५.७ ॥<br><br>
नीलता येन कंठस्य कारणेनांविकापतेः ॥<br>
श्रोतुमिच्छामहे देव तव वक्त्राद्विशेषतः ॥ २५.८ ॥<br><br>
यावद्वाचः प्रवर्त्तंते सर्वास्ताः प्रेरितस्त्वया ॥<br>
वर्णस्थानगते वायो वाग्विधिः संप्रवर्त्तते ॥ २५.९ ॥<br><br>
ज्ञान पूर्वमथोत्साहस्त्वत्तो वायो प्रवर्त्तते ॥<br>
त्वयि निष्पूयमाने तु शेषा वर्णप्रवृत्तयः ॥ २५.१० ॥<br><br>
यत्र वाचो निवर्त्तंते देहवर्णाश्च दुर्लभाः ॥<br>
त्वत्तो हि वर्णसद्भावः सर्वगस्त्वं सदानिल ॥ २५.११ ॥<br><br>
नान्यः सर्वगतो देवस्त्वदृतेऽस्ति समीरण ॥<br>
एष वै जीवलोकस्ते प्रत्यक्षः सर्वतोऽनिल ॥ २५.१२ ॥<br><br>
वेत्थ वाचस्पतिं देवं मनोनायकमीश्वरम् ॥<br>
ब्रूहि तत्कंठदेशे तु किं कृत्वा रूपविक्रिया ॥ २५.१३ ॥<br><br>
वचः श्रुत्वा ततस्तेषां मुनीनां भावितात्मनाम ॥<br>
प्रत्युवाच महातेजा वायुर्ल्लोकनमस्कृतः ॥ २५.१४ ॥<br><br>
पुरा कृतयुगे विप्रो वेदनिर्णयतत्परः ॥<br>
वसिष्ठो नाम धर्मात्मा मानसो वै प्रजापतिः ॥ २५.१५ ॥<br><br>
पप्रच्छ कार्त्तिकेयं वै मयूरवरवाहनम् ॥<br>
महिषासुरनारीणां नयनांजनतस्करम् ॥ २५.१६ ॥<br><br>
महासेनं महात्मनं मेघस्तनितनिस्वनम् ॥<br>
उमामनः प्रहर्षाणां बारकच्छद्मरूपिणम् ॥ २५.१७ ॥<br><br>
क्रौंचजीवितहर्तारं गौरीहृदयनंदनम् ॥<br>
यदेतद्दृश्यते वर्य शुभ्रं शुभ्रांजनोपमम् ॥ २५.१८ ॥<br><br>
तत्किमर्थं समुत्पन्नं कंठे कंठेकुंदेंदुसप्रभे ॥<br>
एतद्दीप्तांय दांताय भक्ताय ब्रूहि पृच्छते ॥ २५.१९ ॥<br><br>
कथां मंगलसंयुक्तां पवित्रां पापनाशिनीम् ॥<br>
मत्प्रियार्थंमहाभाग वक्तुमर्हस्यशेषतः ॥ २५.२० ॥<br><br>
श्रुत्वा वाक्यं ततस्तस्य वसिष्ठस्य महात्मनः ॥<br>
प्रत्युवाच महातेजा देवारिबलसूदनः ॥ २५.२१ ॥<br><br>
श्रृणुष्व वदतां श्रेष्टकथ्यमानं वचो मम ॥<br>
उमोत्संगोपविष्टेन यथापूर्वं मया श्रुतम् ॥ २५.२२ ॥<br><br>
पार्वत्या सह संवादः शर्वस्य च महात्मनः ॥<br>
तमहं संप्रवक्ष्यामि त्वत्प्रियार्थं महामुने ॥ २५.२३ ॥<br><br>
कैलासशिखरे रम्ये नानाधातुविचित्रिते ॥<br>
तरुणादित्यसंकाशे तप्तचामीकरप्रभे ॥ २५.२४ ॥<br><br>
वज्रस्फटिकसोपाने चित्रपादशिलातले ॥<br>
जांबूनदमये दिव्ये नानाधातु विचित्रिते ॥ २५.२५ ॥<br><br>
नानाद्रुमलताकीर्णे नानापुष्पफलोपगे ॥<br>
हंसकारंडवाकीर्णे चक्रवाकोपशोभिते ॥ २५.२६ ॥<br><br>
षट्पदोद्गीतबहुले धारासंपातनादिते ॥<br>
मत्तक्रौंचमयूराणां नादैर्विक्रुष्टकंदरे ॥ २५.२७ ॥<br><br>
अप्सरोगणसंकीर्णे किन्नरैरुपशोभिते ॥<br>
जीवं जीवकजातीनां विरावैरुपकूजिते ॥ २५.२८ ॥<br><br>
कोकिलारावबहुले सिद्धचारणसेविते ॥<br>
सौरभेयनिनादाढ्यं मेघस्तनितनिस्वने ॥ २५.२९ ॥<br><br>
विनायकभयोद्विग्नकुं जरैर्मुक्तकंदरैः ॥<br>
वीणावादित्रनिर्घेषैः श्रोत्रेंद्रियमनोरमैः ॥ २५.३० ॥<br><br>
दोलालंबितसंघाते वनितासंघसेविते ॥<br>
ध्वजालंबितदोलानां घंटानां निनदाकुले ॥ २५.३१ ॥<br><br>
वल्लकीवेणुबहुले त्रिंशद्बर्हिणसंकुले ॥<br>
मुखमर्द्दलवादित्रैर्वलितास्फोटितैस्तथा ॥ २५.३२ ॥<br><br>
क्रीडावेगविवादानां निर्घोषैः पूर्णकंदरे ॥<br>
हंसैः परावतैश्चैव बकराजैः सुखस्थिते ॥ २५.३३ ॥<br><br>
देहबंधैर्विचित्रैश्चप्रक्रीडितगणेश्वरे ॥<br>
सिंहव्याघ्रमुखैर्घोरवाशितैश्चंडवेगितैः ॥ २५.३४ ॥<br><br>
मृगमषमुखैश्चान्यैर्गजवाजिमुखैस्तथा ॥<br>
बिडालवदनैश्चोग्रैः क्रोष्टुकाकारसूर्त्तिभिः ॥ २५.३५ ॥<br><br>
ह्रस्वैर्दीर्घैश्च सुकृशैर्लंबोदरमहीदरैः ॥<br>
ह्रस्वजंघैः प्रलेबोष्ठैस्तालजंघैस्तथापरैः ॥ २५.३६ ॥<br><br>
गोकर्णैरेककर्णैश्च महाकर्णैरकर्णकैः ॥<br>
बहुपादैर्महापादैरेकपादैरपादकैः ॥ २५.३७ ॥<br><br>
बहुनेत्रैर्महानेत्रैरेकनेत्रैरनेत्रकैः ॥<br>
एकदंष्ट्रैर्महादंष्ट्रैर्बहुदंष्ट्रैरदंष्ट्रकैः ॥ २५.३८ ॥<br><br>
एकशीर्षैर्महाशीर्षबहुशीर्षैरशीर्षकैः ॥<br>
एकजिह्वैर्महाजिह्वैर्बहुजिह्वैरजिह्वकैः ॥<br>
एवंरूपैर्महायोगैभूतर्भूतपतिर्वृतः ॥ २५.३९ ॥<br><br>
विशुद्धमुक्तामणिरत्नभूषिते शिलातले स्वर्णमये सुरम्यके ॥<br>
सुखोपविष्टं मदनागनाशनं प्रोवाच वाक्यं गिरिराजपुत्री ॥ २५.४० ॥<br><br>
भगवन्भूतभव्येश गोवृषांकितशासन ॥<br>
तव कंठे महादेव भ्राजतेंबुदसन्निभम् ॥ २५.४१ ॥<br><br>
नात्युल्बणं शुभंशुभ्रे नीलाबुजचयोपमम् ॥<br>
किमिदं दीप्यते देव कंठे कामांगनाशन ॥ २५.४२ ॥<br><br>
को हेतुः कारणं किं वा कंठे नीलस्त्त्वमीश्वर ॥<br>
एतत्सर्वं यथान्यायं बूहि कौतूहलं हि मे ॥ २५.४३ ॥<br><br>
श्रुत्वा वाक्यं ततस्तस्याः पार्वत्याः पावतीप्रियः ॥<br>
कथां मंगलसंयुक्तां कथयामास शंकरः ॥ २५.४४ ॥<br><br>
महेश्वर उवाच ॥<br>
मथ्यमानेऽमृते पूर्वं क्षीरोदे सुरदानवैः ॥<br>
अग्रे समुत्थितं घोरं विषंकालानलप्रभम् ॥ २५.४५ ॥<br><br>
तं दृष्ट्वा सुरसंघस्च दैत्याश्चैव वरानने ॥<br>
विषण्णवदनाः सर्वे गतास्ते ब्रह्मणोऽन्तकम् ॥ २५.४६ ॥<br><br>
दृष्ट्वा सुरगणान्भीतान्ब्रह्मोवाच महाद्युतिः ॥<br>
किमर्थं वै महाभागा भीता उद्विग्नचेतनाः ॥ २५.४७ ॥<br><br>
मया त्रिगुणमैश्वर्यं भवतां संप्रकल्पितम् ॥<br>
तेन व्यावर्त्तितैश्वर्या यूयं भो सुरसत्तमाः ॥ २५.४८ ॥<br><br>
त्रलोक्यस्येश्वरा यूयं सर्वे वै विगतज्वराः ॥<br>
प्रजासर्गे न सोऽस्तीह यश्चाज्ञां मेऽतिवर्तयेत् ॥ २५.४९ ॥<br><br>
विमानचारिण सर्वे सर्वे स्वच्छंदगामिनः ॥<br>
आध्यात्मिके चाधिभूते अधिदैवे च नित्यशः ॥ २५.५० ॥<br><br>
प्रजाः कर्मविपाकेन शक्ता यूयं प्रवर्त्तितुम् ॥<br>
तत्किमर्थं भयोद्विग्ना मृगाः सिंहार्दिता इव ॥ २५.५१ ॥<br><br>
किं दुःशं कोऽनुसंतापः कुतो वा भयमागतम् ॥<br>
एतत्सर्वं यथान्यायं शीघ्रमाख्या तुमर्हथ ॥ २५.५२ ॥<br><br>
श्रुत्वा वाक्यं ततस्तस्य ब्रह्मणः परमात्मनः ॥<br>
ऊचुस्ते ऋषिभिः सार्द्धं सुरदैत्येंद्रदानवाः ॥ २५.५३ ॥<br><br>
सुरासुरैर्मथ्यमाने पजोराशौ पितमाह ॥<br>
भुजंगभृंगसंकाशं नीलजीमूतसन्निभम् ॥ २५.५४ ॥<br><br>
प्रादुर्भूतं विषं घोरं संवर्ताग्निसमप्रभम् ॥<br>
कालमृत्युरिवोद्भूतं युगांतादित्यवर्चसम् ॥ २५.५५ ॥<br><br>
त्रैलोक्योत्सादसूर्याभं विस्फुरत्तत् समंततः ॥<br>
विषेणोत्तिष्ठमानेन कालानलसमत्विषा ॥ २५.५६ ॥<br><br>
निर्दग्धो रक्तगौरांगो कृतः कृष्णो जनार्द्दनः ॥<br>
तं दृष्ट्वा रक्तगौरांगं कृतं कृष्णं जनार्द्दनम् ॥ २५.५७ ॥<br><br>
ततः सर्वे वयं भीतास्त्वा मेव शरणं गताः ॥<br>
सुराणामसुराणां च श्रुत्वा वाक्यं भयावहम् ॥ २५.५८ ॥<br><br>
प्रत्युवाच महातेजा ब्रह्मा लोकपितामहः ॥<br>
श्रृण्वंतु देवताः सर्वे ऋषयश्च तपोधनाः ॥ २५.५९ ॥<br><br>
यत्तदग्रे समुत्पन्नं मथ्यमाने महोदधौ ॥<br>
विषं कालानलप्रख्यं कालकूटमिति श्रुतम् ॥ २५.६० ॥<br><br>
येन प्रोद्भूतमात्रेण न व्यराजंत देवताः ॥<br>
तस्य विष्णुरहं वापि सर्वे वा सुरपुंगवाः ॥ २५.६१ ॥<br><br>
न शक्नुवंति वै सोढुं वेगमन्यत्र शंकरात् ॥<br>
इत्युक्त्वा पद्मगर्भाभः पद्मायोनिरयोनिजः ॥ २५.६२ ॥<br><br>
ओंकारं समनुस्मृत्य ध्यायञ्जयोतिः समंततः ॥<br>
ततः स्तोतुं समारब्धो ब्रह्मा वेद विदां वरः ॥ २५.६३ ॥<br><br>
नमस्तुभ्यं विरूपाक्ष नमस्ते दिव्यचक्षुषे ॥<br>
नमः पिनाकहस्ताय वज्रहस्ताय वै नमः ॥ २५.६४ ॥<br><br>
नमस्त्रैलोक्य नाथाय भूतानां पतये नमः ॥<br>
नमः सुरारिहंत्रे च सोमसूर्याग्निचक्षुषे ॥ २५.६५ ॥<br><br>
ब्रह्मणे चैव रुद्राय विष्णवे चैव ते नमः ॥<br>
सांख्याय चैव योगाय भूतग्रामाय वै नमः ॥ २५.६६ ॥<br><br>
मन्मथांगविनाशाय कालपृष्ठाय वै नमः ॥<br>
सुरेतसेऽथ रुद्राय देवदेवाय रंहसे ॥ २५.६७ ॥<br><br>
कपर्दिने करालाय शंकराय हराय च ॥<br>
कपालिने विरूपाय शिवाय वरदाय च ॥ २५.६८ ॥<br><br>
त्रिपुरघ्नमखघ्नाय मातॄणां पतये नमः ॥<br>
वृद्धाय चैव शुद्धाय मुक्तायैव बलाय च ॥ २५.६९ ॥<br><br>
लोकत्रयैकवीराय चंद्राय वरुणाय च ॥<br>
अग्राय चैव चोग्राय विप्रायानेकचक्षुषे ॥ २५.७० ॥<br><br>
रजसे चैव सत्त्वाय नमस्तेऽव्यक्तयोनये ॥<br>
नित्याय चैवानित्याय नित्यानित्याय वै नमः ॥ २५.७१ ॥<br><br>
व्यक्ताय चैवाव्यक्ताय व्यक्ताव्यक्ताय वै नमः ॥<br>
चिंत्याय चैवाचिंत्याय चिंत्याचिंत्याय वै नमः ॥ २५.७२ ॥<br><br>
जगतामार्त्तिनाशाय प्रियनारायणाय च ॥<br>
उमाप्रियाय शर्वाय नंदिवक्त्रांकिताय च ॥ २५.७३ ॥<br><br>
पक्षमासाह्द्धमासाय ऋतुसंवत्सराय च ॥<br>
बहुरूपाय मुंडाय दंडिने च वरूथिने ॥ २५.७४ ॥<br><br>
नमः कपालहस्ताय दिग्वासाय शिखंडिने ॥<br>
धन्विने रथिने चैव यमिने ब्रह्मचारिणे ॥ २५.७५ ॥<br><br>
ऋग्यजुः सामवेदाय पुरुषायेश्वराय च ॥<br>
इत्येव मादिचरितैः स्तोत्रैः स्तुत्य नमीऽस्तु ते ॥<br>
एवं स्तुत्वा ततो ब्रह्मा प्रणिपत्य वरानने ॥ २५.७६ ॥<br><br>
ज्ञात्वा तु भक्तिं मम देवतानां गंगाजला स्फालितमुक्तकेशः ॥<br>
सूक्ष्मोऽसि योगातिशयादचिंत्यो न हि प्रभो व्यक्तिमुफैषि रुद्रः ॥ २५.७७ ॥<br><br>
एवं भगवता पूर्वं ब्रह्मणा लोककर्तृणा ॥<br>
स्तुतोऽहं विविधैः स्तोत्रैर्वेदवेदांगसंभवैः ॥ २५.७८ ॥<br><br>
ततोऽहं मुख्यया वाचा पितामहमथाब्रवम् ॥<br>
भूतभव्यभवन्नाथ लोकनाथ जगत्पते ॥ २५.७९ ॥<br><br>
किं कार्यं ते मया ब्रह्मन्कर्त्तव्यं वद सुव्रत ॥<br>
श्रुत्वा वाक्यं ततो ब्रह्मा प्रत्युवाचांबुजेक्षणः ॥ २५.८० ॥<br><br>
भूतभव्यभवन्नाथ श्रूयतां कारणेश्वर ॥<br>
सुरासुरैर्मथ्यमाने पयोधौ पंकजेक्षण ॥ २५.८१ ॥<br><br>
भगवन्मेघसंकाशं नीलजीमूतसन्निभम् ॥<br>
प्रादुर्भूतं विषं घोरं संवर्त्ताग्निसमप्रभम् ॥ २५.८२ ॥<br><br>
तं दृष्ट्वा च वयं सर्वे भीताः संभ्रांतचेतसः ॥<br>
तत्पिबस्व महादेव लोकानां हितकाम्यया ॥ २५.८३ ॥<br><br>
भवाञ्छक्तश्च भोक्ता वै भवान्देववरः प्रभो ॥<br>
त्वदृतेऽन्यो महादेव वेगं सोढुं न विद्यते ॥ २५.८४ ॥<br><br>
एवं तस्य वचः श्रुत्वा ब्रह्मणः परमेष्ठिनः ॥<br>
बाढ मित्येव तद्वाक्यं प्रतिगृह्य वरानने ॥ २५.८५ ॥<br><br>
ततोऽहं पातुमारब्धो विषमंतकसन्निभम् ॥<br>
पिबतो मे महाघोरं विषं सुरभयप्रदम् ॥ २५.८६ ॥<br><br>
कंठः समभवत्तूर्णं कृष्णो वै वरवर्णिनि ॥<br>
तं दृष्ट्वोत्पलपत्राभं कंठसक्तमिवोरगम् ॥ २५.८७ ॥<br><br>
तक्षकं नागराजानं लेलिहानमिवोत्थितम् ॥<br>
अथोवाच महातेजा ब्रह्मा लोकपितामहः ॥ २५.८८ ॥<br><br>
शोभसे त्वं महादेव कंठेनानेन सुव्रत ॥<br>
ततस्तस्य वचःश्रुत्वा मया गिरिवरात्मजे ॥ २५.८९ ॥<br><br>
कंठे धृतं विषं घोरं नीलकण्ठस्ततोऽस्म्यहम् ॥<br>
पश्यतां सुरसंघानां दैत्यानां च वरानने ॥<br>
यक्षगंधर्वभूतानां पिशाचोरगरक्षसाम् ॥ २५.९० ॥<br><br>
तत्कालकूटं विषमुग्रवेगं कंठे धृतं पर्वतराजपुत्रि ॥<br>
निवेश्यमानं सुरदैत्यसंघो दृष्ट्वा परं विस्मयमाजगाम ॥ २५.९१ ॥<br><br>
ततः मुरगणाः सर्वे सदैत्योरगराक्षसाः ॥<br>
ऊचुः प्रांजलयो भूत्वा मत्तमातंगगामिनि ॥ २५.९२ ॥<br><br>
अहोबलं वीर्यपराक्रमस्ते त्वहो वपुर्योगबलं तवेश ॥ २५.९३ ॥<br><br>
अहो प्रभुत्वं तव देवदेव महाद्भुतं मन्मथदेहनाशन ॥<br>
त्वमेव विष्णुश्चतुराननस्त्वं त्वमेव मृत्युर्वरदस्त्वमेव ॥ २५.९४ ॥<br><br>
त्वमेव सूर्यो रजनीकरश्च व्यक्तिस्त्वमेवास्य चराचरस्य ॥<br>
त्वमेव वह्निः पवनस्त्वमेव त्वमेव भूमिः सलिलं त्वमेव ॥ २५.९५ ॥<br><br>
त्वमेव सर्वस्य चराचरस्य धाता विधाता प्रलयस्त्वमेव ॥<br>
इत्येव मुक्त्वा वचनं सुरेंद्राः प्रगृह्य सोमं प्रणिपत्य मूर्ध्रा ॥<br>
गता विमानैरनिलोपवेगैर्महानगं मेरुमुपेत्य सर्वे ॥ २५.९६ ॥<br><br>
इत्येतत्परमं गुह्यं पुण्यात्पुण्यतमं महत् ॥ २५.९७ ॥<br><br>
नीलकंठ इति प्रोक्तं त्रिषु लोकेषु विश्रुतम् ॥<br>
स्वयंभुवा स्वयं प्रोक्ता कथा पापप्रणाशिनी ॥ २५.९८ ॥<br><br>
यस्तु धारयते नित्यं ब्रह्मोद्गीतामिमां शुभाम् ॥<br>
तस्याऽहं संप्रवक्ष्यामि फलं सुविपुलं महत् ॥ २५.९९ ॥<br><br>
विषं तस्य वरारोहे स्थावरं जंगमं तथा ॥<br>
गात्रं प्राप्य तु सुश्रोणि क्षप्रं तत्प्रतिहन्यते ॥ २५.१०० ॥<br><br>
शमायत्यशुभं घोरं दुःखप्नं चापकर्षति ॥<br>
स्त्रीषु वल्लभतां याति सभायां पार्थिवस्य च ॥ २५.१०१ ॥<br><br>
विवादे जयमाप्नोति युद्धे विजयमेव च ॥<br>
गच्छति क्षेममध्वानं गृहेभ्यो नित्यसंपदा ॥ २५.१०२ ॥<br><br>
शरीरस्येह वक्ष्यामि गतिं तस्य वरानने ॥<br>
हरिश्मश्रुर्नीलकंठः शशांकांकितमूर्द्धजः ॥ २५.१०३ ॥<br><br>
त्र्यक्षस्त्रिशूलपाणिश्च वृष चानः पिनाकधृक् ॥<br>
नंदितुल्यबलः श्रीमान्नंदितुल्यपराक्रमः ॥ २५.१०४ ॥<br><br>
विचरत्यखिलाँल्लोकाम्सप्तलोकान्ममाज्ञया ॥<br>
न हन्यते गति स्तस्य अनिलस्य यथांबरे ॥ २५.१०५ ॥<br><br>
मम तुल्यबलो भूत्वा तिष्ठत्याभूतसंप्लवात् ॥<br>
मम भक्तया वरारोहे ये च श्रृम्वंति मानवाः ॥ २५.१०६ ॥<br><br>
तेषां गतिं प्रवक्ष्यामि त्विह लोके परत्र च ॥<br>
ब्राह्मणो वेदमाप्नोति क्षत्रियो विंदते महीम् ॥ २५.१०७ ॥<br><br>
वैश्यस्तु लभते लाभं शूद्रः सुखमवाप्नुयात् ॥<br>
व्याधितो मुच्यते रोगाद्बद्धो मुच्येत बंधनात् ॥ २५.१०८ ॥<br><br>
गुर्विणी लभते पुत्रं कन्या विदति सत्पतिम् ॥<br>
नष्टं च लभते द्रव्यमिह लोके परत्र च ॥ २५.१०९ ॥<br><br>
गवां शतसहस्रस्य सम्यग्दत्तस्य यत्फलम् ॥<br>
तत्फलं लभते मर्त्यः श्रुत्वा दिव्या मिमां कथाम् ॥ २५.११० ॥<br><br>
पादं वाथार्द्धपादं वा श्र्लोकं श्र्लोकार्द्धमेव वा ॥<br>
यस्तु धारयते नित्यं रुद्रलोकं स गच्छति ॥ २५.१११ ॥<br><br>
अथवा सर्वमेवेदं देवब्राह्मणसन्निधौ ॥<br>
यः पठेन्मानवो नित्यं मद्गतेनांतरात्मना ॥ २५.११२ ॥<br><br>
श्रद्धधानः सदा भक्तो रूद्रलोकं स गच्छति ॥<br>
पठेच्च देवि भक्त्या च पाठयेच्च नरः सदा ॥ २५.११३ ॥<br><br>
अतः परतरं स्तोत्रं न भूतं न भविष्यति ॥<br>
नापि यक्षाः पिशाचा वा न भूता न विनायकाः ॥<br>
कुर्युर्विघ्नं गृहे तस्य यत्रायं तिष्ठति स्तवः ॥ २५.११४ ॥<br><br>
मया नु तुष्टेन तवांबुजेक्षणे स्तवस्य माहात्म्यम घौघनाशनम् ॥<br>
निवेदितं पुण्यफलादियुक्तं स्वयं च कीतं चतुराननेन ॥ २५.११५ ॥<br><br>
कथामिमां पुण्यफलादियुक्तां निवेद्य देव्यै शशिबद्धमूर्द्धजः ॥<br>
वृषस्य पृष्ठेन सहोमया प्रभुजगाम कैलासगुहां गुहप्रियः ॥ २५.११६ ॥<br><br>
श्रुतं मया पापहरं तदंतिके निवेदितं तेऽथ मया प्रजापतेः ॥<br>
अधीत्य सर्वं त्वखिलं सलक्षणं प्रयाति चादित्यपदं द्विजोत्तमः ॥ २५.११७ ॥<br><br>
इति श्रीब्रह्मांडे महापुराणे वायुप्रोक्ते पूर्व भागे द्वितीयेऽनुषंगपादे<br>
नीलकंठनामोत्पत्तिकथनं नाम पंचविंशतितमोऽध्यायः ॥ २५ ॥<br>
