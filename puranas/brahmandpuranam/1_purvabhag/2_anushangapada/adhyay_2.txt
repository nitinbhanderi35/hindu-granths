<span style="font-size: 14pt; line-height: 200%">सूत उवाच  <br>
तुल्यं युगसहस्रं वै नैशं कालमुपास्य सः  <br>
शर्वर्यंते प्रकुरुते ब्रह्मा तूत्सर्गकारणात्  १  <br>
ब्रह्मा तु सलिले तस्मिन् वायुर्भूत्वा तदाचरत्  <br>
अन्धकारार्णवे तस्मिन्नष्टे स्थावरजंगमे  २  <br>
जलेन समनुप्लाव्य सर्वतः पृथिवीतले  <br>
प्रविभागेन भूतेषु सत्यमात्रे स्थितेषु वा  ३  <br>
निशायामिव खद्योतः प्रावृट् काले ततस्तदा  <br>
तदा कामेन तरसा मन्यामानः स्वयं धिया  ४  <br>
सोप्युपायं प्रतिष्ठायां मार्गमाणस्तदा भुवम्  <br>
ततस्तु सलिले तस्मिन् ज्ञात्वा त्वन्तर्गतो महीम्  ५  <br>
अन्धमन्यतमं बुद्धा भूमेरुद्धरणक्षमः  <br>
चकार तं तु देवोऽथ पूर्वकल्पादिषु स्मृतः  ६  <br>
सत्यं रूपं वराहस्य कृत्वांभोऽनुप्रविश्य च  <br>
अद्भिः संछादितामिच्छन् पृथिवीं स प्रजापतिः  ७  <br>
उद्धृत्योर्वीमथ न्यस्ता सापत्यांतामतिन्यसत्  <br>
सामुद्रा श्च समुद्रे षु नादेयाश्च नदीषु च  ८  <br>
पृथक्तास्तु समीकृत्य पृथिव्यां सोऽचिनोद्गिरीन्  <br>
प्राक्सर्गे दह्यमाने तु पुरा संवर्तकाग्निना  ९  <br>
तेनाग्निना विलीनास्ते पर्वता भुवि सर्वशः  <br>
शैल्यादेकार्णवे तस्मिन्वायुना ये तु संहिताः  १०  <br>
निषिक्ता यत्र यत्रासंस्तत्रतत्राचलोऽभवत्  <br>
स्कन्धाचलत्वादचलाः पर्वभिः पर्वताः स्मृताः  ११  <br>
गिरयो हि निगीर्णत्वादयनात्तु शिलोच्चयाः  <br>
ततस्तावासमुद्धृत्य क्षितिमंतर्जलात्प्रभुः  १२  <br>
सप्तसप्त तु वर्षाणि तस्या द्वीपेषु सप्तसु  <br>
विषमाणि समीकृत्य शिलाभिरभितो गिरीन्  १३  <br>
द्वीपेषु तेषु वर्षाणि चत्वारिंशत्तथैव तु  <br>
तावंतः पर्वताश्चैव वर्षांते समवस्थिताः  १४  <br>
स्वर्गादौ कांतिविष्टास्ते स्वभावेनैव नान्यथा  <br>
सप्तद्वीपा समुद्रा श्च अन्योन्यस्यानुमंडलम्  १५  <br>
सन्निविष्टाः स्वभावेन समावृत्य परस्परम्  <br>
भूराद्याश्चतुरो लोकाश्चंद्रा दित्यौ ग्रहैः सह  १६  <br>
पूर्ववन्निर्ममे ब्रह्मा स्थावराणीह सर्वशः  <br>
कल्पस्य चास्य ब्रह्मा चासृजद्यः स्थानिनः सुरान्  १७  <br>
आपोग्निं पृथिवीं वायुमंतरिक्षं दिवं तथा  <br>
स्वर्गं दिशः समुद्रा श्चं! नदीः सर्वांस्तु पर्वतान्  १८  <br>
ओषधीनामात्मनश्च आत्मनो वृक्षवीरुधाम्  <br>
लवाकाष्ठाः कलाश्चैव मुहुर्त्तान्संधिरात्र्! यहान्  १९  <br>
अर्द्धमासांश्च मासांश्च अयनाब्दान् युगानि च  <br>
स्थानाभिमानिनश्चैव स्थानानि च पृथक्पृथक्  २०  <br>
स्थानात्मनस्तु सृष्ट्वा च युगावस्था विनिर्ममे  <br>
कृतं त्रेता द्वापरं च तिष्यं चैव तथा युगम्  २१  <br>
कल्पस्यादौ कृतयुगे प्रथमं सोऽसृजत्प्रजाः  <br>
प्रागुक्ताश्च मया तुभ्यं पूर्व्वे कल्पे प्रजास्तु ताः  २२  <br>
तस्मिन्संवर्तमाने तु कल्पे दग्धास्तदग्निना  <br>
अप्राप्तायास्तपोलोकं पृथिव्यां याः समासत  २३  <br>
आवर्तन्ते पुनः सर्गे वीक्षार्थं ता भवन्ति हि  <br>
वीक्ष्यार्थं ताः स्थितास्तत्र पुनः सर्गस्य कारणात्  २४  <br>
ततस्ताः सृज्यमानास्तु सन्तानार्थं भवन्ति हि  <br>
धर्म्मार्थकाममोक्षाणामिह ताः साधिताः स्मृताः  २५  <br>
देवाश्च पितरश्चैव क्रमशो मानवास्तथा  <br>
ततस्ते तपसा युक्ताः स्थानान्यापूरयन्पुरा  २६  <br>
ब्राह्मणो मनवस्ते वै सिद्धात्मानो भवन्ति हि  <br>
आसंगद्वेषयुक्तेन कर्मणा ते दिवं गताः  २७  <br>
आवर्तमानास्ते देहे संभवन्ति युगे युगे  <br>
स्वकर्म्मफलशेषेण ख्याताश्चैव तदात्मकाः  २८  <br>
संभवन्ति जने लोकाः कल्पागमनिबन्धनाः  <br>
अप्सु यः कारणं तेषां बोधयन्कर्म्मणा तु सः  २९  <br>
कर्म्मभिस्तैस्तु जायन्ते जनलोकाच्छुभाशुभैः  <br>
गृह्णन्ति ते शरीराणि नानारूपाणि योनिषु  ३०  <br>
देवाद्याः स्थावरांतास्तु आपद्यन्ते परस्परम्  <br>
तेषां मेध्यानि कर्म्माणि प्रायशः प्रतिपेदिरे  ३१  <br>
तस्माद्यन्नामरूपाणि तान्येव प्रतिपेदिरे  <br>
पुनः पुनस्ते कल्पेषु जायन्ते नामरूपिणः  ३२  <br>
ततः सर्गो ह्युपसृष्टिं सिसृक्षोर्ब्रह्मणस्तु वै  <br>
ताः प्रजा ध्यायतस्तस्य सत्याभिध्यायिनस्तदा  ३३  <br>
मिथुनानां सहस्रं तु मुखात्समभवत्किल  <br>
जनास्ते ह्युपपद्यन्ते सत्त्वोद्रि क्ताः सुतेजसः  ३४  <br>
चक्षुषोऽन्यत्सहस्रं तु मिथुनानां ससर्ज्ज ह  <br>
ते सर्वे रजसोद्रि क्ताः शुष्मिणश्चाप्यमर्षिणः  ३५  <br>
सहस्रमन्यदसृजद्बाहूनामसतां पुनः  <br>
रजस्तमोभ्यामुद्रि क्ता गृहशीलास्ततः स्मृताः  ३६  <br>
आयुषॐऽते प्रसूयंते मिथुनान्येव वासकृत्  <br>
कूटकाकूटकाश्चैव उत्पद्यंते मुमूर्षुणाम्  ३७  <br>
कुतः कुलमथोत्पाद्य ताः शरीराणि तत्यजुः  <br>
ततः प्रभृति कल्पेऽस्मिन्मैथुनानां च संभवः  ३८  <br>
ध्यानेन मनसा तासां प्रजानां जायते कृते  <br>
शब्दादिविषयः शुद्धः प्रत्येकं पञ्चलक्षणम्  ३९  <br>
इत्येवं मानसैर्भावैः प्रेष्ठं तिष्ठंति चाप्रजाः  <br>
तथान्वयास्तु संभूता यैरिदं पूरितं जगत्  ४०  <br>
सरित्सरःसमुद्रा श्चं! सेवंते पर्वतानपि  <br>
तदा ता ह्यल्पसंतोषा युद्धे तस्मिंश्चरंति वै  ४१  <br>
पृथ्वी रसवती नाम आहारं व्याहरंति च  <br>
ताः प्रजाः कामचारिण्यो मानसीं सिद्धिमिच्छतः  ४२  <br>
तुल्यमायुः सुखं रूपं तासामासीत्कृते युगे  <br>
धर्माधर्मौ तदा न स्तः कल्पादौ प्रथमे युगे  ४३  <br>
स्वेनस्वेनाधि कारेण जज्ञिरे तु युगेयुगे  <br>
चत्वारि तु सहस्राणि वर्षाणां दिव्यसंख्यया  ४४  <br>
आदौ कृतयुगं प्राहुः संध्यांशौ च चतुःशतौ  <br>
ततः सहस्रशस्तास्तु प्रजासु प्रथितास्विह  ४५  <br>
न तासां प्रतिघातोऽस्ति न द्वंद्वं नापि च क्रमः  <br>
पर्वतोदधिवासिन्यो ह्यनिकेताश्रयास्तु ताः  ४६  <br>
विशोकाः सत्त्वबहुला एकांतसुखिनः प्रजाः  <br>
ताश्शश्वत् कामचरिण्यो नित्यं मुदितमानसाः  ४७  <br>
पशवः पक्षिणश्चैव न तदासन्सरीसृपाः  <br>
नोद्विजा नोत्कटाश्चैव धर्मस्य प्रक्रिया तु सा  ४८  <br>
समूलफलपुष्पाणि वर्त्तनाय त्वशेषतः  <br>
सर्वैकान्तसुखः कालो नात्यर्थं ह्युष्णशीतलः  ४९  <br>
मनोऽभिलषितः कामस्तासां सर्वत्र सर्वदा  <br>
उत्तिष्ठंति पृथिव्यां वै तेषां ध्यानै रसातलात्  ५०  <br>
बलवर्णकरी तेषां जरारोगप्रणाशिनी  <br>
असंस्कार्यैः शरीरैस्तु प्रजास्ताः स्थिरयौवनाः  ५१  <br>
तासां विना तु संकल्पाज्जायंते सिथुनात्प्रजाः  <br>
समं जन्म च रूपं च प्रीयंते चैव ताः समाः  ५२  <br>
तदा सत्यमलोभश्च संतुष्टिश्च च सुखं दमः  <br>
निर्विशेषाश्च ताः सर्वा रूपायुःशिल्पचेष्टितैः  ५३  <br>
अबुद्धिपूर्विका वृत्तिः प्रजानां भवति स्वयम्  <br>
अप्रवृत्तिः कृतद्वारे कर्मणः शुभपापयोः  ५४  <br>
वर्णाश्रमव्यवस्थाश्च न तदासन्न तत्कराः  <br>
अनिच्छाद्वेषयुक्तास्ता वर्त्तयन्ति परस्परम्  ५५  <br>
तुल्यरूपायुषः सर्वा अधमोत्तमवर्जिताः  <br>
सुखप्राया विशोकाश्च उत्पद्यंते कृते युगे  ५६  <br>
लाभालाभौ न वा स्यातां मित्रामित्रौ प्रियाप्रियौ  <br>
मनसा विषयस्तासां निरीहाणां प्रवर्तते  ५७  <br>
नाति हिंसंति वान्योन्यं नानुगृह्णंति वै तदा  ५८  <br>
ज्ञानं परं कृतयुगे त्रेतायां यज्ञ उच्यते  <br>
प्रवृत्तं द्वापरे युद्धं स्तेयमेव कलौ युगे  ५९  <br>
सत्त्वं कृतं रजस्त्रेता द्वापरं तु रजस्तमः  <br>
कलिस्तमस्तु विज्ञेयं गुणवृत्तं गुणेषु तत्  ६०  <br>
कालः कृतयुगे त्वेष तस्य सन्ध्यां निबोधत  <br>
चत्वारि तु सहस्राणि वर्षाणां तत्कृतं युगम्  ६१  <br>
साध्यांशौ तस्य दिव्यानि शतान्यष्टौ तु संख्यया  <br>
चत्वार्येव सहस्राणि वर्षाणां मानुषाणि तु  ६२  <br>
तदा तासु भवंत्याशु नोत्क्रोशाच्च विपर्ययाः  <br>
ततः कृतयुगे तस्मिन् ससंध्यांशे गते तदा  ६३  <br>
पादावशिष्टो भवति युगधर्मस्तु सर्वशः  <br>
सन्ध्यायास्तु व्यतीतायाः सांध्यः कालो युगस्य सः  ६४  <br>
पादमिश्रावशिष्टेन संध्याधर्मे पुनः पुनः  <br>
एवं कृतयुगे तस्मिन्निश्शेषेंतर्दधे तदा  ६५  <br>
तस्यां च सन्धौ नष्टायां मानसी चाभवत्प्रजा  <br>
सिद्धिरन्ययुगे तस्मिंस्त्रेताख्येऽनंतरे कृतात्  ६६  <br>
सर्गादौ या मयाष्टौ तु मानस्यो वै प्रकीर्तिताः  <br>
अष्टौ ताः क्रमयोगेन सिद्धयो यांति संक्षयम्  ६७  <br>
कल्पादौ मानसी ह्येका सिद्धिर्भवति सा कृते  <br>
मन्वंतरेषु सर्वेषु चतुर्युगविभागशः  ६८  <br>
वर्णाश्रमाचारकृतः कर्मसिद्ध्युद्भवः कृतः  <br>
संध्या कृतस्य पादेन संक्षेपेण वशात्ततः  ६९  <br>
कृतसंध्यांशका ह्येते त्रीनादाय परस्परम्  <br>
हीयंते युगधर्मास्ते तपःश्रुतबलायुषः  ७०  <br>
कृते कृतांशेऽतीते तु वभूव तदनन्तरम्  <br>
त्रेतायुगसमुत्पत्तिः सांशा च ऋषिसत्तमाः  ७१  <br>
तस्मिन् क्षीणे कृतांशे वै तासु शिष्टासु सप्तसु  <br>
कल्पादौ संप्रवृत्तायास्त्रेतायाः प्रमुखे तदा  ७२  <br>
प्रणश्यति तदा सिद्धिः कालयोगेन नान्यथा  <br>
तस्यां सिद्धौ प्रनष्टायामन्या सिद्धिरजायत  ७३  <br>
अपांशौ तौ प्रतिगतौ तदा मेघात्माना तु वै  <br>
मेघेभ्यः स्तनयितृभ्यः प्रवृत्तं वृष्टिसर्जनम्  ७४  <br>
सकृदेव तया वृष्ट्या संसिद्धे पृथिवीतले  <br>
प्रजा आसंस्ततस्तासां वृक्षाश्च गृहसंज्ञिताः  ७५  <br>
सर्वः प्रत्युपभोगस्तु तासां तेभ्यो व्यजायत  <br>
वर्त्तयंते स्म तेभ्यस्तास्त्रेतायुगमुखे प्रजाः  ७६  <br>
ततः कालेन महता तासामेव विपर्ययात्  <br>
संगलोलात्मको भावस्तदा ह्याकस्मिकोऽभवत्  ७७  <br>
यत्तद्भवति नारीणां जीवितांते तदार्तवम्  <br>
तदा तद्वै न भवति पुनर्युगबलेन तु  ७८  <br>
तासां पुनः प्रवृत्तं तन्मासिमासि तदार्तवम्  <br>
ततस्तेनैव योगेन वर्त्तते मैथुनं तदा  ७९  <br>
तेषां तत्कालभावित्वान्मासिमास्युपगच्छताम्  <br>
अकाले चार्तवोत्पत्त्या गर्भोत्पत्तिस्तदाभवत्  ८०  <br>
विपर्ययेण तेषां तु तेन तत्कालभाविता  <br>
प्रणश्यंति ततः सर्वे वृक्षास्ते गृहसंज्ञिताः  ८१  <br>
ततस्तेषु प्रनष्टेषु विभ्रांता व्याकुलेन्द्रि याः  <br>
अभिध्यायंति ताः सिद्धिं सत्याभिध्यायिनस्तदा  ८२  <br>
प्रादुर्बभूवुस्तेषां तु वृक्षास्ते गृहसंज्ञिताः  <br>
वस्त्राणि च प्रसूयंते फलान्याभरणानि च  ८३  <br>
तथैव जायते तेषां गन्धर्वाणां रसान्वितम्  <br>
आन्वीक्षिकं महावीर्यं पुटके पुटके मधु  ८४  <br>
तेन ता वर्त्तयन्ति स्म मुखे त्रेतायुगस्य वै  <br>
हृष्टपुष्टास्तया सिद्ध्या प्रजास्ता विगतज्वराः  ८५  <br>
ततः कालांतरेप्येवं पुनर्लोभावृताः प्रजाः  <br>
वृक्षांस्ताः पर्यगृह्णंत मधु वा माक्षिकं बलात्  ८६  <br>
तासां तेनापचारेण पुनर्लोभकृतेन वै  <br>
प्रनष्टा प्रभुणा सार्द्धं कल्पवृक्षाः क्वचित्क्वचित्  ८७  <br>
तस्यामेवाल्पशिष्टायां सिद्ध्यां कालवशात्तदा  <br>
वर्त्तंते चानया तासां द्वंद्वान्यत्युत्थितानि तु  ८८  <br>
शीतवातातपास्तीव्रास्ततस्ता दुःखिता भृशम्  <br>
द्वंद्वैस्तैः पीड्यमानास्तु चुक्रुशुरावृणानि वा  ८९  <br>
कृत्वा द्वन्द्वप्रतीयातं निकेतानि विचेतसः  <br>
पूर्व निकामचारास्ते ह्यनिकेता यथाऽभवन्  ९०  <br>
यथायोगं यथाप्रीति निकेतेष्ववसन्पुरा  <br>
मधुधुन्वत्सु निष्ठेषु पर्वतेषु नदीषु च  ९१  <br>
संश्रयंति च दुर्गाणि धन्वपावर्तमौदकम्  <br>
यथाजोषं यथाकामं समेषु विषमेषु च  ९२  <br>
आरब्धास्तान्निकेतान्वै कर्तुं शीतोष्णवारणात्  <br>
ततस्तान्निर्मयामासुः खेटानि च पुराणि च  ९३  <br>
ग्रामांश्चैव यथाभागं तथैव नगराणि च  <br>
तेषामायामविष्कंभाः सन्निवेशांतराणि च  ९४  <br>
चक्रुस्तदा यथाज्ञानं मीत्वामीत्वात्मनॐगुलैः  <br>
मानार्थानि प्रमाणानि तदा प्रभृति चक्रिरे  ९५  <br>
ययांगुलप्रदेशांस्त्रीन्हस्तः किष्कुं धनूंषि च  <br>
दश त्वंगुलपर्वाणि प्रादेश इति संज्ञितः  ९६  <br>
अंगुष्ठस्य प्रदेशिन्या व्यासप्रादेश उच्यते  <br>
तालः स्मृतो मध्यमया गोकर्णश्चाप्यनामया  ९७  <br>
कनिष्ठया वितस्तिस्तु द्वादशांगुल उच्यते  <br>
रत्निरंगुलपर्वाणि संख्यया त्वेकविंशतिः  ९८  <br>
चत्वारि विंशतिश्चैव हस्तः स्यादंगुलानि तु  <br>
किष्कुः स्मृतो द्विरत्निस्तु द्विचत्वारिंशदंगुलः  ९९  <br>
चतुर्हस्तो धनुर्द्दंडो नालिका युगमेव च  <br>
धनुःसहस्रे द्वे तत्र गव्यूतिस्तैः कृता तदा  १००  <br>
अष्टौ धनुःसहस्राणि योजनं तैर्विभावितम्  <br>
एतेन योजनेनेह सन्निवेशास्ततः कृताः  १०१  <br>
चतुर्णामथ दुर्गाणां स्वयमुत्थानि त्रीणि च  <br>
चतुर्थ कृत्रिमं दुर्ग तस्य वक्ष्यामि निर्णयम्  १०२  <br>
सोत्सेधरंध्रप्राकारं सर्वतः खातकावृतम्  <br>
रुचकः प्रतिकद्वारं कुमारीपुरमेव च  १०३  <br>
द्विहस्तः स्रोतसां श्रेष्ठं कुमारीपुरमञ्चतान्  <br>
हस्तस्रोतो दशश्रेष्ठो नवहस्तोष्ट एव च  १०४  <br>
खेटानां च पुराणां च ग्रामाणां चैव सर्वशः  <br>
त्रिविधानां च दुर्गाणां पर्वतोदकधन्विनाम्  १०५  <br>
कृत्रिमाणां च दुर्गाणां विष्कम्भायाममेव च  <br>
योजनादर्द्धविष्कम्भमष्टभागाधिकायतम्  १०६  <br>
परमार्द्धार्द्धमायामं प्रागुदक्प्लवनं पुरम्  <br>
छिन्नकर्णविकर्णं च व्यजनाकृतिसंस्थितम्  १०७  <br>
वृत्तं वज्रं च दीर्घ च नगरं न प्रशस्यते  <br>
चतुरस्रयुतं दिव्यं प्रशस्तं तैः पुरं कृतम्  १०८  <br>
चतुर्विंशत्परं ह्रस्वं वास्तु वाष्टशतं परम्  <br>
अत्र मध्यं प्रशंसंति ह्रस्वं काष्ठविवर्ज्जितम्  १०९  <br>
अथ किष्कुशतान्यष्टौ प्राहुर्मुख्यं निवेशनम्  <br>
नगरादर्द्धविष्कंभः खेटं पानं तदूर्द्ध्वतः  ११०  <br>
नगराद्योजनं खेटं खेटाद्ग्रामोर्द्धयोजनम्  <br>
द्विक्रोशः परमा सीमा क्षेत्रसीमा चतुर्द्धनुः  १११  <br>
विंशद्धनूंषि विस्तीर्णो दिशां मार्गस्तु तैः कृतः  <br>
विंशद्धनुर्ग्राममार्गः सीमामार्गो दशैव तु  ११२  <br>
धनूंषि दश विस्तीर्णः श्रीमान् राजपथः कृतः  <br>
नृवाजिरथनागानामसंबाधस्तु संचरः  ११३  <br>
धनूंषि चापि चत्वारि शाखारथ्याश्च तैर्मिताः  <br>
त्रिका रथ्योपरथ्याः स्युर्द्विकाश्चाप्युपरथ्यकाः  ११४  <br>
जंघापथश्चतुष्पादस्त्रिपदं च गृहांतरम्  <br>
धृतिमार्गस्तूर्द्ध्वषष्ठं क्रमशः पदिकः स्मृतः  ११५  <br>
अवस्कारपरीवारः पादमात्रं समंततः  <br>
कृतेषु तेषु स्थानेषु पुनर्गेहगृहाणि वै  ११६  <br>
यथा ते पूर्वमासंश्च वृक्षास्तु गृहसंस्थिताः  <br>
तथा कर्तुं समारब्धाश्चिंतयित्वा पुनः पुनः  ११७  <br>
वृक्षस्यार्वाग्गताः शाखा इतश्चैवापरा गताः  <br>
अत ऊर्द्ध्वं गताश्चान्या एवं तिर्यग्गताः पराः  ११८  <br>
बुद्ध्यान्विष्य यथान्यायं वृक्षशाखा गता यथा  <br>
यथा कृतास्तु तैः शाखास्तस्माच्छालास्तु ताः स्मृताः  ११९  <br>
एवं प्रसिद्धाः शाखाभ्यः शालाश्चैव गृहाणि च  <br>
तस्मात्ताश्च स्मृताः शालाः शालात्वं तासु तत्स्मृतम्  १२०  <br>
प्रसीदंति यतस्तेषु ततः प्रासादसंज्ञितः  <br>
तस्माद् गृहाणि शालाश्च प्रासादाश्चैव संज्ञिता  १२१  <br>
कृत्वा द्वंद्वाभिघातांस्तान्त्वार्तोपायमचिंतयान्  <br>
नष्टेषु मधुना सार्द्धं कल्पवृक्षेषु वै तदा  १२२  <br>
विषादव्याकुलास्ता वै प्रजाः सृष्टास्तु दर्शिताः  <br>
ततः प्रादुर्बभौ तासां सिद्धिस्त्रेतायुगे तदा  १२३  <br>
सर्वार्थसाधका ह्यन्या वृष्टिस्तासां निकामतः  <br>
तासां वृष्ट्युदकानीह यानि मिष्टगतानि च  १२४  <br>
एवं नयः प्रवृत्तस्तु द्वितीये वृष्टिसर्जने  <br>
ये परस्तादपां स्तोकाः संपाताः पुथिवीतले  १२५  <br>
अपां भूमेस्तु संयोगादोषध्यस्तास्तदाभवन्  <br>
पुष्पमूलफलिन्यस्तु ओषध्यस्ता हि जज्ञिरे  १२६  <br>
अफालकृष्टाश्चानुप्ता ग्राम्यारण्याश्चतुर्द्दश  <br>
ऋतुपुष्पफलाश्चैव वृक्षा गुल्माश्च जज्ञिरे  १२७  <br>
प्रादुर्भूतास्तु त्रेतायां मायायामौषधस्य वा  <br>
तदौषधेन वर्तंते प्रजास्त्रेता मुखे तदा  १२८  <br>
ततः पुनरभूत्तासां रागो लोभस्तु सर्वदा  <br>
अवश्यभाविनार्थेन त्रेतायुगवशेन च  १२९  <br>
ततस्ते पर्यगृह्णंस्तु नदीक्षेत्राणि पर्वतान्  <br>
वृक्षगुल्मौषधीश्चैव प्रसह्य तु यथाबलम्  १३०  <br>
सिद्धात्मानस्तु ये पूर्वं व्याख्याता वः कृते मया  <br>
ब्रह्मणो मानसास्ते वै उत्पन्ना ये जनादिह  १३१  <br>
शांता ये शुष्मिणश्चैव कर्मिणो दुःखितास्तथा  <br>
तत आवर्त्तमानास्ते त्रेतायां जज्ञिरे पुनः  १३२  <br>
ब्राह्मणाः क्षत्रिया वैश्याः शूद्रा  द्रो हजनास्तथा  <br>
भाविताः पूर्वजातीषु ख्यात्या ते शुभपापयोः  १३३  <br>
ततस्ते प्रबला ये तु सत्यशीला अहिंसकाः  <br>
वीतलोभा जितात्मानो निवसंति स्मृतेषु वै  १३४  <br>
परिग्रहं न कुर्वंति वदंतस्तु उपस्थिताः  <br>
तेषां कर्माणि कुर्वंति तेभ्यश्चैवाबलाश्च ये  १३५  <br>
परिचर्यासु वर्त्तन्ते तेभ्यश्चान्येऽल्पतेजसः  <br>
एवं विप्रतिपन्नेषु प्रपन्नेषु परस्परम्  १३६  <br>
तेन दोषेण वै शांता ओषध्यो नितरां तदा  <br>
प्रनष्टा गृह्यमाणा वै मुष्टिभ्यां सिकता यथा  १३७  <br>
अथाऽस्य तु युगबलाद्ग्राम्यारण्याश्चतुर्द्दश  <br>
फलैर्गृह्णंति पुष्पैश्च तथा मूलैश्च ताः पुनः  १३८  <br>
ततस्तासु प्रनष्टासु विभ्रांतास्ताः प्रजास्तदा  <br>
क्षुधाविष्टास्तदा सर्वा जग्मुस्ता वै स्वयम्भुवम्  १३९  <br>
वृत्त्यर्थमभिलिप्संत्यो ह्यादौ त्रेतायुगस्य ताः  <br>
ब्रह्मा स्वयंभूर्भगवान् ज्ञात्वा तासां मनीषितम्  १४०  <br>
पुष्टिप्रत्यक्षदृष्टेन दर्शनेन विचार्य सः  <br>
ग्रस्ताः पृथिव्या त्वोषध्यो ज्ञात्वा प्रत्यरुहत्पुनः  १४१  <br>
कृत्वा वत्सं समेरुं तु दुदोह पृथिवीमिमाम्  <br>
दुग्धेयं गौस्तदा तेन बीजानि वसुधातले  १४२  <br>
जज्ञिरे तानि बीजानि ग्रामारण्यास्तु ताः प्रभुः  <br>
ओषध्यः फलपाकांताः क्षणसप्तवशास्तु ताः  १४३  <br>
व्रीहयश्च यवाश्चैव गोधूमाश्चणकास्तिलाः  <br>
प्रियंगव उदारास्ते कोरदुष्टाः सवामकाः  १४४  <br>
माषा मुद्गा मसूरास्तु नीवाराः सकुलत्थकाः  <br>
हरिकाश्चरकाश्चैव गणः सप्तदश स्मृताः  १४५  <br>
इत्येता ओषधीनां तु ग्राम्याणां जातयः स्मृताः  <br>
श्यामाकाश्चैव नीवारा जर्तिलाः सगवेधुकाः  १४६  <br>
कुरुविंदो वेणुयवास्तामातीर्काटकाः स्मृताः  <br>
ग्रामारण्याः स्मृता ह्येता ओषध्यस्तु चतुर्दश  १४७  <br>
उत्पन्नाः प्रथमस्यैता आदौ त्रेतायुगस्य ह  <br>
अफालकृष्टास्ताः सर्वा ग्राम्यारण्याश्चतुर्द्दश  १४८  <br>
वृक्षगुल्मलतावल्ल्यो वीरुधस्तृणजातयः  <br>
मूलैः फलैश्च रोहैश्चागृह्णन्पुष्टाश्च यत्फलम्  १४९  <br>
पृथ्वी दुग्धा तु बीजानि यानि पूर्वं स्वयंभुवा  <br>
ऋतुपुष्पफलास्ता वै ओषध्यो जज्ञिरे त्विह  १५०  <br>
यदा प्रसृष्टा ओषध्यो न प्रथंतीह याः पुनः  <br>
ततस्तासां च वृत्त्यर्थे वार्तोपायं चकार ह  १५१  <br>
तासां स्वयंभूर्भगवान् हस्तसिद्धिं स्वकर्मजाम्  <br>
ततः प्रभृति चौषध्यः कृष्टपच्यास्तु जज्ञिरे  १५२  <br>
संसिद्धकायो वार्तायां ततस्तासां प्रजापतिः  <br>
मर्यादां स्थापयामास ययाऽरक्षत्परस्परम्  १५३  <br>
ये वै परिग्रहीतारस्तासामासन्बलीयसः  <br>
इतरेषां कृतत्राणान् स्थापयामास क्षत्रियान्  १५४  <br>
उपतिष्ठंति तावंतो यावन्तो निर्मितास्तथा  <br>
सत्यं बूत यथाभूतं ध्रुवं वो ब्राह्मणास्तु ताः  १५५  <br>
ये चान्ये ह्यबलास्तेषां संरक्षाकर्म्मणि स्थिताः  <br>
क्रीतानि नाशयंति स्म पृथिव्यां ते व्यवस्थिताः  १५६  <br>
वैश्यानित्येव तानाहुः कीनाशान्वृत्तिसाधकान्  <br>
सेवंतश्च द्रवंतश्च परिचर्यासु ये रताः  १५७  <br>
निस्तेजसोऽल्पवीर्याश्च शूद्रांस्तानब्रवीच्च सः  <br>
तेषां कर्माणि धर्मांश्च ब्रह्मा तु व्यदधात्प्रभुः  १५८  <br>
संस्थित्यां तु कृतायां हि यातुर्वर्ण्यस्य तेन वै  <br>
पुनः प्रजास्तु ता मोहाद्धर्म्मं तं नान्वपालयन्  १५९  <br>
वर्णधर्मैश्च जीवंत्यो व्यरुद्ध्यंत परस्परम्  <br>
ब्रह्मा बुद्धा तु तत्सर्वं याथातथ्येन स प्रभुः  १६०  <br>
क्षत्रियाणां बलं दंडं युद्धमाजीव्यमादिशत्  <br>
याजनाध्यापने ब्रह्मा तथा दानप्रतिग्रहम्  १६१  <br>
ब्राह्मणानां विभुस्तेषां कर्माण्येता न्यथादिशत्  <br>
पाशुपाल्यं च वाणिज्यं कृषिं चैव विशां ददौ  १६२  <br>
शिल्पाजीवभृतां चैव शूद्रा णां व्यदधात्पुनः  <br>
सामान्यानि च कर्माणि ब्रह्मक्षत्रविशां पुनः  १६३  <br>
यजनाध्यापने दानं सामान्यानीतरेषु च  <br>
कर्माजीवं तु वै दत्त्वा तेषामिह परस्परम्  १६४  <br>
तेषां लोकांतरे मूर्ध्नि स्थानानि विदधे पुनः  <br>
प्राजापत्यं द्विजातीनां स्मृतं स्थानं क्रियावताम्  १६५  <br>
स्थानमैन्द्रं  क्षत्रियाणां संग्रामेष्वपलायिनाम्  <br>
वैश्यानां मारुतं स्थानं स्वस्वकर्मोपजीविनाम्  १६६  <br>
गांधर्वं शूद्र जातीनां परिचर्ये च तिष्ठताम्  <br>
स्थानान्येतानि वर्णानां योग्याचारवतां सताम्  १६७  <br>
संस्थित्यां सुकृतायां वै चातुर्वर्ण्यस्य तस्य तत्  <br>
वर्णास्तु दंडभयतः स्वेस्वे वर्ण्ये व्यवस्थिताः  <br>
ततः स्थितेषु वर्णेषु स्थापयामास ह्याश्रमान्  १६८  <br>
गृहस्थो ब्रह्मचारी च वानप्रस्थो यतिस्तथा  <br>
आश्रमांश्चतुरो ह्येतान्पूर्ववत्स्थापयन्प्रभुः  १६९  <br>
वर्णकर्माणि ये केचित्तेषामिह चतुर्भवः  <br>
कृतकर्म्म कृतावासा आश्रमादुपभुञ्जते  १७०  <br>
ब्रह्मा तान्स्थापयामास आश्रमान् भ्रामतामतः  <br>
निर्द्दिदेश ततस्तेषां ब्रह्मा धर्मान्प्रभाषते  १७१  <br>
प्रस्थानानि तु तेषां च यमान्सनियमांस्तथा  <br>
चतुर्वर्णात्मकः पूर्वं गृहस्थस्याश्रमः स्थितः  १७२  <br>
त्रयाणामाश्रमाणां च वृत्तियोनीति चैव हि  <br>
यथाक्रमं च वक्ष्यामि व्रतैश्च नियमैस्तथा  १७३  <br>
दाराग्नयश्चातिथय इष्टाः श्राद्धक्रियाः प्रजाः  <br>
इत्येष वै गृहस्थस्य समासाद्धर्मसंग्रहः  १७४  <br>
दंडी च मेखली चैव अधःशायी तथाजिनी  <br>
गुरुशुश्रूषणं भैक्ष्यं विद्यार्थी ब्रह्मचारिणः  १७५  <br>
चीरपत्राजिनानि स्युर्वनमूलफलौषधैः  <br>
उभे संध्ये वगाहश्च होमश्चारण्यवासिनाम्  १७६  <br>
विपन्नमुसले भैक्ष्यमस्तेयं शौचमेव च  <br>
अप्रमादोऽव्यवायश्च दया भूतेषु च क्षमा  १७७  <br>
श्रवणं गुरुशुश्रूषा सत्यं च दशमं स्मृतम्  <br>
दशलक्षणको ह्येष धर्मः प्रोक्तः स्वयंभुवा  १७८  <br>
भिक्षोर्व्रतानि पंचात्र भैक्ष्यवेदव्रतानि च  <br>
तेषां स्थानान्यशुष्मिं च संस्थितानामचष्ट सः  १७९  <br>
अष्टाशीतिसहस्राणि ऋषीणामूर्ध्वरेतसाम्  <br>
स्मृतं तेषां तु यत् स्थानं तदेव गुरुवासिनाम्  १८०  <br>
सप्तर्षीणां तु यत्स्थानं स्मृतं तद्वै वनौकसाम्  <br>
प्राजापत्यं गृहस्थानां न्यासिनां ब्रह्मणःक्षयम्  १८१  <br>
योगिनामकृतं स्थानं तानाजित्वा न विद्यते  <br>
स्थानान्याश्रमिणस्तानि ब्रह्मस्थानस्थितानि तु  १८२  <br>
चत्वार एव पंथानो देवयानानि निर्मिताः  <br>
पंथानः पितृयानास्तु स्मृताश्चत्वार एव ते  १८३  <br>
ब्रह्मणा लोकतन्त्रेण आद्ये मन्वन्तरे पुरा  <br>
पंथानो देवयानां ये तेषां द्वारं रविः स्मृतः  <br>
तथैव पितृयानानां चन्द्र मा द्वारमुच्यते  १८४  <br>
एवं वर्णाश्रमाणां च प्रविभागे कृते तदा  <br>
यदा प्रजा ना वर्द्धंत वर्णधर्मसमासिकाः  १८५  <br>
ततोऽन्यां मानसीं स्वां वै त्रेतामध्येऽसृजत्प्रजाः  <br>
आत्मनस्तु शरीरेभ्यस्तुल्याश्चैवात्मना तु ताः  १८६  <br>
तस्मिस्त्रेतायुगे त्वाद्ये मध्यं प्राप्ते क्रमेण तु  <br>
ततोऽन्यां मानसीं सोऽथ प्रजाः स्रष्टुं प्रचक्रमे  १८७  <br>
ततः सत्त्वरजोद्रि क्ताः प्रजाः सह्यसृजत्प्रभुः  <br>
धर्मार्थकाममोक्षाणां वार्त्तानां साधकाश्च याः  १८८  <br>
देवाश्च पितरश्चैव ऋषयो मनवस्तथा  <br>
युगानुरूपा धर्मेण यैरिमा वर्द्धिताः प्रजाः  १८९  <br>
उपस्थिते तदा तस्मिन् सृष्टिवर्गे स्वयंभुवः  <br>
अभिध्याय प्रजा ब्रह्मा नानावीर्याः स्वमानसीः  १९०  <br>
पूर्वोक्ता या मया तुभ्यं जनानीकं समाश्रिताः  <br>
कल्पेऽतीते पुराण्यासीद्देवाद्यास्तु प्रजा इह  १९१  <br>
ध्यायतस्तस्य तानीह संभूत्यर्थमुपस्थिताः  <br>
मन्वंतरक्रमेणेह कनिष्ठाः प्रथमेन ताः  १९२  <br>
ख्यातास्तु वंश्यैरेतैस्तु पूर्वं यैरिह भाविताः  <br>
कुशलाकुशलैः कंदैरक्षीणैस्तैस्तदा युताः  १९३  <br>
तत्कर्मफलदोषेण ह्युपबाधाः प्रजज्ञिरे  <br>
देवासुरपितॄंश्चैव यक्षैर्गन्धर्वमानुषैः  १९४  <br>
राक्षसैस्तु पिशाचैस्तैः पशुपक्षिसरीसृपैः  <br>
वृक्षनारककीटाद्यैस्तैस्तैः सर्वैरुपस्थिताः  <br>
आहारार्थं प्रजानां वै विदात्मानो विनिर्ममे  १९५  <br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे लोकज्ञानवर्णनं नाम सप्तमोऽध्यायः  ७  <br>
<br>
</span>
