<span style="font-size: 14pt; line-height: 200%"><br>
सूत उवाच ।।<br>
एतच्छ्रुत्वा तु सुनयः पुनस्ते संशयान्विताः ।।<br>
पप्रच्छुरुत्तरं भूयस्तदा ते रोमहर्षणम् ।। २४.१ ।।<br>
यदेतदुक्तं भवतागृहाणीत्येव विस्तृतम् ।।<br>
कथं देवगृहाणि स्युः कथं ज्योतींषिवर्णय ।। २४.२ ।।<br>
एतत्सर्वं समाचक्ष्व ज्योतिषां चैव निर्णयम् ।।<br>
वायुरुवाच ।।<br>
श्रुत्वा तु वचनं तेषां तदा सूतः समाहितः ।। २४.३ ।।<br>
उवाच परमं वाक्यं तेषां संशयनिर्णयम् ।।<br>
अस्मिन्नर्थे माहाप्राज्ञैर्यदुक्तं ज्ञानबुद्धिभिः ।। २४.४ ।।<br>
एतद्वोऽहं प्रवक्ष्यामि सूर्याचन्द्रमसोर्भवम् ।।<br>
यथा देवगृहाणीह सूर्यचन्द्रग्रहाः स्मृताः ।। २४.५ ।।<br>
ततः परं च त्रिविधस्याग्नेर्वक्ष्ये समुद्भवम् ।।<br>
दिव्यस्य भौतिकस्याग्नेरब्योनेः पार्थि वस्य तु ।। २४.६ ।।<br>
व्युष्टायां तु रजन्यां वै ब्रह्मणोऽव्यक्तजन्मनः ।।<br>
अव्याकृतमिदं त्वासीन्नैशेन तमसावृतम् ।। २४.७ ।।<br>
सर्वभूतावशिष्टेऽस्मिँल्लोके नष्टविशेषणे ।।<br>
स्वयंभूर्भगवांस्तत्र लोकतंत्रार्थसाधकः ।। २४.८ ।।<br>
खद्योतवत्स व्यचरदाविर्भावचिकीर्षया ।।<br>
सोऽग्निं दृष्ट्वाथ लोकादौ पृथिवीजलसंश्रितम् ।। २४.९ ।।<br>
संवृत्य तं प्रकाशार्थं त्रिधा व्यमजदीश्वरः ।।<br>
पवनो यस्तु लोकेऽस्मिन्पार्थिवः सोऽग्निरुच्यते ।। २४.१० ।।<br>
यश्चासौ तपते सूर्ये शुचिरग्निस्तु स स्मृतः ।।<br>
वैद्युतोऽब्जस्तु विज्ञेयस्तेषां वक्ष्येऽथ लक्षमम् ।। २४.११ ।।<br>
वैद्युतो जाठरः सौरो ह्यपां गर्भास्त्रयोऽग्रयः ।।<br>
तस्मादपः पिबन्सूर्यो गोभिर्दीप्यत्यसौ दिवि ।। २४.१२ ।।<br>
वैद्युतेन समाविष्टो वार्ष्यो नाद्भिः प्रशाम्यति ।।<br>
मानवा नां च कुक्षिस्थो नाद्भिः शास्यति पावकः ।। २४.१३ ।।<br>
तस्मात्सौरो वैद्युतश्च जाठरश्चप्यनिंधनः ।।<br>
किंचिदप्सु मतं तेजः किंचिदॄष्टमबिं धनम् ।। २४.१४ ।।<br>
काष्ठेंधनस्तु निर्मथ्यः सोऽद्भिः शाम्यति पावकः ।।<br>
अर्चिष्मान्पवमानोऽग्निर्निष्प्रभो जाठरः स्मृतः ।। २४.१५ ।।<br>
यश्चायं मण्डले शुक्लो निरूष्मा संप्रकाशकः ।।<br>
प्रभा सौरी तु पादेन ह्यस्तं याति देवाकरे ।। २४.१६ ।।<br>
अग्निमाविशते रात्रौ तस्माद्दूरात्प्रकाशते ।।<br>
उद्यंतं च पुनः सूर्यमौष्णमयमाग्नेयमाविशत् ।। २४.१७ ।।<br>
पादेन पार्थिवस्याग्नेस्तस्मादग्निस्तपत्यसौ ।।<br>
प्राकाश्यं च तथौष्ण्यं च सौराग्नेये तु तेजसी ।। २४.१८ ।।<br>
परस्परानुप्रवेशादाप्यायेते परस्परम् ।।<br>
उत्तरे चैव भूम्यर्द्धे तथा ह्यग्निश्च दक्षिणे ।। २४.१९ ।।<br>
उत्तिष्ठति पुनः सूर्ये रात्रिराविशते ह्यपः ।।<br>
तस्मात्तप्ता भवंत्यापो दिवारत्रिप्रवेशनात् ।। २४.२० ।।<br>
अस्तं याति पुन सूर्ये अहर्वै प्रविशत्यपः ।।<br>
तस्मान्नक्तं पुनः शुक्ला आपोऽदृश्यंत भास्वराः ।। २४.२१ ।।<br>
एतेन क्रमयोगेन भूम्यर्द्धे दक्षिणोत्तरे ।।<br>
उदयास्तमने नित्यमहोरात्रं विशत्यपः ।। २४.२२ ।।<br>
यश्चासौ तपते सूर्यः पिबन्नंभो गभस्तिभिः ।।<br>
पार्थिवाग्निविमिश्रोऽसौ दिव्यः शुचिरिति स्मृतः ।। २४.२३ ।।<br>
सहस्रपादसौ वह्निर्घृतकुंभनिभः शुचिः ।।<br>
आदत्ते स तु नाडीनां सहस्रेण समंततः ।। २४.२४ ।।<br>
नादेयीश्चैव सामुद्रीः कौप्याश्चैव समंततः ।।<br>
स्थावरा जंगमाश्चैव याश्च कुल्यादिका अपः ।। २४.२५ ।।<br>
तस्य रश्मिसहस्रं तु शीतवर्षोष्णनिःस्तवम् ।।<br>
तासां चतुःशता नाड्यो वर्षंते चित्र मूर्त्तयः ।। २४.२६ ।।<br>
चन्दनाश्चैव साध्यश्च कूतनाकूतनास्तथा ।।<br>
अमृता नामतः सर्वा रश्मयो वृष्टिसर्जनाः ।। २४.२७ ।।<br>
हिमोद्गताश्च ताभ्योऽन्या रश्मयस्त्रिशताः पुनः ।।<br>
दृश्या मेघाश्च याम्यश्च ह्रदिन्यो हिमसर्जनाः ।। २४.२८ ।।<br>
चन्द्रास्ता नामतः प्रोक्ता मिताभास्तु गभस्तयः ।।<br>
शुक्लाश्च कुहकाश्चैव गावो विश्वभृतस्तथा ।। २४.२९ ।।<br>
शुक्लास्ता नामतः सर्वस्त्रिशता धर्मसर्जनाः ।।<br>
समं विभज्य नाडीस्तु मनुष्टपितृदेवताः ।। २४.३० ।।<br>
मनुष्यानौषधेनेह स्वधया तु पितॄनपि ।।<br>
अमृतेन सुरान्सर्वांस्त्रींस्त्रिभिस्तर्पयत्यसौ ।। २४.३१ ।।<br>
वसंते चैव ग्रीष्मे च शतैः स तपति त्रिभिः ।।<br>
वर्षास्वथो शरदि वै चतुर्भिश्च प्रवर्षति ।। २४.३२ ।।<br>
हेमन्ते शिशिरे चैव हिम मुत्सृजते त्रिभिः ।।<br>
इंद्रो धाता भगः पूषा मित्रोऽथ वरुणोऽर्यमा ।। २४.३३ ।।<br>
अंशुर्विवस्वास्त्वष्टा च सविता विष्णुरेव च ।।<br>
माघमासे तु वरुणः पूषा चैव तु फलाल्गुने ।। २४.३४ ।।<br>
चैत्रे मासि तु देतोंशुर्धाता वैशाखतापनः ।।<br>
ज्येष्ठमासे भवेदिंद्रश्चाषाढे सविता रविः ।। २४.३५ ।।<br>
विवस्वाञ्छ्रावणे मासि प्रोष्ठे मासे भागः स्मृतः ।।<br>
पर्जन्योऽश्वयुजे मासि त्वष्टा च कार्तिके रविः ।। २४.३६ ।।<br>
मार्गशीर्षे भवेन्मित्रः पौषेविष्णुः सनातनः ।।<br>
पंचरश्मिसहस्राणि वरुणस्यार्ककर्मणि ।। २४.३७ ।।<br>
षड्भिः सहस्रैः पूषा तु देवोऽशुसप्तभिस्तथा ।।<br>
धाताऽष्टभिः सहस्रैस्तु नवभिस्तु शतक्रतुः ।। २४.३८ ।।<br>
सविता दशभिर्याति यात्येकादशभिर्भगः ।।<br>
सप्तभिस्तपते मित्रस्त्वष्टा चैवाष्टभिस्तपेत् ।। २४.३९ ।।<br>
अर्यमा दशभिर्याति पर्जन्यो नवभिस्तपेत् ।।<br>
षड्भी रश्मिसहस्रैस्तु विष्णुस्तपति मेदिनीम् ।। २४.४० ।।<br>
वसंते कपिलः सूर्यो ग्रीष्मेऽर्कः कनकप्रभः ।।<br>
श्वेतवर्णस्तु वर्षासु पांडुः शरदि भास्करः ।। २४.४१ ।।<br>
हेमन्ते ताम्रवर्णस्तु शैशिरे लोहितो रविः ।।<br>
इति वर्णाः समाख्याताः सूर्यस्यर्तुसमुद्भवाः ।। २४.४२ ।।<br>
औषधीषु बलं धत्ते स्वधया च पितृष्वपि ।।<br>
सूर्योऽमरेष्वप्यमृतं त्रयं त्रिषु न यच्छति ।। २४.४३ ।।<br>
एवं रश्मिसहस्रं तु सौरं लोकार्थसाधकम् ।।<br>
भिद्यते ऋतुमासाद्य जलशीतोष्णनिस्रवम् ।। २४.४४ ।।<br>
इत्येतन्मंडलं शुक्लं भास्वरं सूर्य संज्ञितम् ।।<br>
नक्षत्रग्रहसोमानां प्रतिष्ठा योनिरेव च ।। २४.४५ ।।<br>
चंद्रऋक्षग्रहाः सर्वे विज्ञेयाः सूर्यसंभवाः ।।<br>
नक्षत्राधिपतिः सोमो ग्रह राजो दिवाकरः ।। २४.४६ ।।<br>
शेषाः पंच ग्रहा ज्ञेया ईश्वराः कामचारिणः ।।<br>
पठ्यते चाग्निरादित्य उदकं चंद्रमाः स्मृतः ।। २४.४७ ।।<br>
शेषाणां प्रकृतीः सम्यग्वर्ण्यमाना निबोधत ।।<br>
सुरसेनापतिः स्कन्दः पठ्यतेऽङ्गारको ग्रहः ।। २४.४८ ।।<br>
नारायणं बुधं प्राहुर्वेदज्ञानविदो बुधाः ।।<br>
रुद्रो वैवस्वतः साक्षाद्यमो लोकप्रभुः स्वयम् ।। २४.४९ ।।<br>
महाग्रहो द्विजश्रेष्ठो मंदगामी शनैश्वरः ।।<br>
देवासुरगुरू द्वौ तु भानुमन्तौ महा ग्रहौ ।। २४.५० ।।<br>
प्रजापतिसुतावेतावुभौ शुक्रबृहस्पती ।।<br>
आदित्यमूलमखिलं त्रैलोक्यं नात्र संशयः ।। २४.५१ ।।<br>
भवत्यस्माज्जगत्कृत्स्नं सदेवासुरमानुषम् ।।<br>
रुद्रोपेन्द्रेन्द्रचंद्राणां विप्रेन्द्रास्त्रिदिवौकसाम् ।। २४.५२ ।।<br>
द्युतिर्द्युतिमतां कृत्स्नं यत्तेजः सार्वलौकिकम् ।।<br>
सर्वात्मा सर्वलोकेशो महादेवः प्रजापतिः ।। २४.५३ ।।<br>
सूर्य एव त्रिलोकस्य सूलं परमदैवतम् ।।<br>
ततः संजायते सर्वं तत्र चैव प्रलीयते ।। २४.५४ ।।<br>
भावाभावौ हि लोकानामादित्यान्निःमृतौ पुरा ।।<br>
जगज्ज्ञेयो ग्रहो विप्रा दीप्तिमान्सुप्रभो रविः ।। २४.५५ ।।<br>
अत्र गच्छंति निधनं जायंते च पुनः पुनः ।।<br>
क्षणा मुहूर्त्ता दिवसा निशाः पक्षाश्च कृत्स्नशः ।। २४.५६ ।।<br>
मासाः संवत्सराश्चैव ऋतवोऽथ युगानि च ।।<br>
तदादित्यादृते ह्येषा कालंसख्या न विद्यते ।। २४.५७ ।।<br>
कालादृते न निगमो न दीक्षा नाह्निकक्रमः ।।<br>
ऋतूनामविभागाच्च पुष्पमूलफलं कुतः ।। २४.५८ ।।<br>
कुतः सस्यविनिष्पत्तिस्तृणौषधिगणोऽपि वा ।।<br>
अभावो व्यवहाराणां जंतूनां दिवि चैह च ।। २४.५९ ।।<br>
जगत्प्रतापनमृते भास्करं वारितस्करम् ।।<br>
स एष कालश्चाग्निश्च द्वादशात्मा प्रजापतिः ।। २४.६० ।।<br>
तपत्येष द्विजश्रेष्ठास्त्रैलोक्यं सचराचरम् ।।<br>
स एष तेचसां राशिस्तमो घ्रन्सार्वलौकिकम् ।। २४.६१ ।।<br>
उत्तमं मार्गमास्थाय वायोर्भाभिरिदं जगत् ।।<br>
पार्श्वमूर्ध्वमधश्चैव तापयत्येष सर्वशः ।। २४.६२ ।।<br>
यथा प्रभाकरो दीपोगृहमध्येऽवलंबितः ।।<br>
पार्श्वमूर्ध्वमधश्चैव तमो नाशयते समम् ।। २४.६३ ।।<br>
तद्वत्सहस्रकिरणो ग्रहराजो जगत्पतिः ।।<br>
सूर्यो गोभिर्जगत्सर्वमादीपयति सर्वतः ।। २४.६४ ।।<br>
रवे रश्मिसहस्रं यत्प्राङ्मया समुदाहृतम् ।।<br>
तेषां श्रेष्ठाः पुनः सप्त रश्मयो ग्रहयोनयः ।। २४.६५ ।।<br>
सुषुम्णो हरिकेशश्च विश्वकर्मा तथैव च ।।<br>
विश्वश्रवाः पुनश्चान्यः संपद्वसुरतः परः ।। २४.६६ ।।<br>
अर्वावसुः पुनश्चान्यः स्वराडन्यः प्रकीर्त्तितः ।।<br>
सुषुम्णः सूर्यरश्मिस्तु क्षीण शशिनमेधयेत् ।। २४.६७ ।।<br>
तिर्यगूर्ध्वप्रचारोऽसौ सुषुम्णः परिकीर्त्तितः ।।<br>
हरिकेशः पुरस्ताद्य ऋक्षयोनिः स कीर्त्यते ।। २४.६८ ।।<br>
दक्षिणे विश्वकर्मा तु रश्मिन्वर्द्धयते बुधम् ।।<br>
विश्वश्रवास्तु यः पश्चाच्छुक्रयोनिः स्मृतो बुधैः ।। २४.६९ ।।<br>
संपद्वसुस्तु यो रश्मिः स योनिर्लोहितस्य तु ।।<br>
षष्ठस्त्वर्व्वावसू रश्मिर्योनिस्तु स बृहस्पतेः ।। २४.७० ।।<br>
शनैश्चरं पुनश्चापि रश्मिराप्यायते स्वराट् ।।<br>
एवं सूर्यप्रभावेण ग्रहनक्षत्रतारकाः ।। २४.७१ ।।<br>
वर्तन्ते  दिवि ताः सर्वा विश्वं चेदं पुनर्जगत् ।।<br>
न क्षीयन्ते यतस्तानि तस्मान्नक्षत्रसंज्ञिताः ।। २४.७२ ।।<br>
क्षेत्राण्येतानि वै पूर्वमापतंति गभस्तिभिः ।।<br>
तेषां क्षेत्राण्यथादत्ते सूर्यो नक्षत्रकारकाः ।। २४.७३ ।।<br>
तीर्णानां सुकृतेनेह सुकृतांते ग्रहाश्रयात् ।।<br>
तारणात्तारका ह्येताः शुक्लत्वाच्चैव तारकाः ।। २४.७४ ।।<br>
दिव्यानां पार्थिवानां च नैशानां चैव सर्वशः ।।<br>
आदानान्नित्यमादित्यस्तेजसा तपसामपि ।। २४.७५ ।।<br>
सवनं स्यन्दनार्थे च धातुरेषु विभाव्यते ।।<br>
सवनात्तेजसोऽपां च तेनासौ सविता मतः ।। २४.७६ ।।<br>
बह्वर्थश्चदिरित्येष ह्लादने धातुरुच्यते ।।<br>
शुक्लत्वे चामृतत्वे च शीतत्वे च विभाव्यते ।। २४.७७ ।।<br>
सूर्याचंद्रमसोर्दिव्ये मंडले भास्वरे खगे ।।<br>
जलतेजोमये शुक्ले वृत्तकुंभनिभे शुभे ।। २४.७८ ।।<br>
घनतोयात्मकं तत्र मंडलं शशिनः स्मृतम् ।।<br>
घनतेजोमयं शुक्लं मंडलं भास्करस्य तु ।। २४.७९ ।।<br>
विशंति सर्वदेवास्तु स्थानान्येतानि सर्वशः ।।<br>
मन्वंतरेषु सर्वेषु ऋक्षसूर्यग्रहाश्रयाः ।। २४.८० ।।<br>
तानि देवगृहाण्येव तदाख्यास्ते भवंति च ।।<br>
सौरं सूर्यो विशेत्स्थानं सौम्यं सोमस्तथैव च ।। २४.८१ ।।<br>
शौक्रं शुक्रो विशेत्स्थानं षोडशार्चिः प्रभास्वरम् ।।<br>
जैवं बृहस्पतिश्चैव लौहितं चैव लोहितः ।। २४.८२ ।।<br>
शनैश्चरो र्विशेत्स्थानं देवः शानैश्चरं तथा ।।<br>
बौधं बुधोऽथ स्वर्भानुः स्वर्भानुस्थानमास्थितः ।। २४.८३ ।।<br>
नक्षत्राणि च सर्वाणि नक्षत्राणि विशंत्युत ।।<br>
गृहाण्येतानि सर्वाणि ज्योतींषि सुकृतात्मनाम् ।। २४.८४ ।।<br>
कल्पादौ संप्रवृत्तानि निर्मितानि स्वयंभुवा ।।<br>
स्थानान्येतानि तिष्ठंति यावदाभूतसंप्लवम् ।। २४.८५ ।।<br>
मन्वंतरेषु सर्वेषु देवस्थानानि तानि वै ।।<br>
अभिमानिनोऽवतिष्ठंते देवस्थानानि वै पुनः ।। २४.८६ ।।<br>
अतीतैस्तु सहातीता भाव्या भाव्यैः सुरैः सह ।।<br>
वर्त्तन्ते वर्त्तमानैश्च स्थानिभिस्तैः सुरैः सह ।।<br>
अस्मिन्मन्वन्तरे चैव ग्रहा वैतानिकाः स्मृताः ।। २४.८७ ।।<br>
विवस्वानदितेः पुत्रः सूर्यो वैवस्वतेऽन्तरे ।।<br>
त्विषिनामा धर्मसुतः सोमो देवो वसुः स्मृतः ।। २४.८८ ।।<br>
शुक्रो देवस्तु विज्ञेयो भार्गवोऽसुरयाजकः ।।<br>
बृहत्तेजाः स्मृतो देवो देवाचार्योऽंगिरस्सुतः ।। २४.८९ ।।<br>
बुधो मनोहरश्चैव त्विषिपुत्रस्तु स स्मृतः ।।<br>
शनैश्चरो विरूपस्तु संज्ञापुत्रो विवस्वतः ।। २४.९० ।।<br>
अग्नेर्विकेश्यां जज्ञे तु युवाऽसौ लोहिताधिपः ।।<br>
नक्षत्राण्यृक्षनामानो दाक्षायण्यस्तु ताः स्मृताः ।। २४.९१ ।।<br>
स्वर्भानुः सिंहिकापुत्रो भूतसंतापनोऽसुरः ।।<br>
सोमर्क्षग्रहसूर्येषु कीर्त्तिता ह्यभिमानिनः ।। २४.९२ ।।<br>
स्थानान्येतानि चोक्तानि स्थानिनश्चाथ देवताः ।।<br>
शुक्लमग्निमयं स्थानं सहस्रांशोर्विवस्वतः ।। २४.९३ ।।<br>
सहस्रांशोस्त्विषेः स्थानमम्मयं शुक्लमेव च ।।<br>
आप्यं श्यामं मनोज्ञस्य पंचरश्मेर्गृहं स्मृतम् ।। २४.९४ ।।<br>
शुक्रस्याप्यम्मयं शुक्लं पद्मं षौडशरश्मिषु ।।<br>
नवरश्मेस्तु भौमस्य लौहितं स्थानमम्मयम् ।। २४.९५ ।।<br>
हरिदाप्यं बृहत्स्थानं द्वादशांशैर्बृहस्पतेः ।।<br>
अष्टरश्मिगृहं प्रोक्तं कृष्णं मंदस्य चाम्मयम् ।। २४.९६ ।।<br>
स्वर्भानोस्तामसं स्थानं भूतसंतापनालयम् ।।<br>
विज्ञेयास्तारकाः सर्वा अम्मयास्त्त्वेकरश्मयः ।। २४.९७ ।।<br>
आश्रयाः पुण्यकीर्तीनां सुशुक्लाश्चापि वर्णतः ।।<br>
घनतोयात्मिका ज्ञेयाः कल्पादावेव निर्मिताः ।। २४.९८ ।।<br>
आदित्यरश्मिसंयोगात्संप्रकाशात्मिकाः स्मृताः ।।<br>
नवयोजनसाहस्रो विष्कंभः सवितुः स्मृतः ।। २४.९९ ।।<br>
त्रिगुणास्तस्य विस्तारो मंडलस्य प्रमाणतः ।।<br>
द्विगुणः सूर्यविस्ताराद्विस्तारः शशिनः स्मृतः ।। २४.१०० ।।<br>
तुल्यस्तयोस्तु स्वर्भानुर्भूत्वाधस्तात्प्रसर्पति ।।<br>
उद्धृत्य पृथिवीछायां निर्मितो मंडलाकृतिः ।। २४.१०१ ।।<br>
स्वर्भानोस्तु बृहत्स्थानं तृतीयं यत्तमोमयम् ।।<br>
आदित्यात्तच्च निष्क्रम्य सोमं गच्छति पर्वसु ।। २४.१०२ ।।<br>
आदित्यमेति सोमाच्च पुनः सौरेषु पर्वसु ।।<br>
स्वर्भासा नुदते यस्मात्तस्मात्स्वर्भानुरुच्यते ।। २४.१०३ ।।<br>
चन्द्रस्य षोडशो भागो भार्गवस्तु विधीयते ।।<br>
विष्कंभान्मण्डलाच्चैव योजनाग्रात्प्रमाणतः ।। २४.१०४ ।।<br>
भार्गवात्पादहीनस्तु विज्ञेयो वै बृहस्पतिः ।।<br>
बृहस्पतेः पाद हीनौ भौमसौरावुभौ स्मृतौ ।। २४.१०५ ।।<br>
विस्तारान्मंडलाच्चैव पादहीनस्तयोर्बुधः ।।<br>
तारानक्षत्ररूपाणि वपुष्मंति च यानि वै ।। २४.१०६ ।।<br>
बुधेन समरूपाणि विस्तारान्मंडलाच्च वै ।।<br>
प्रायशश्चन्द्रयोगीनि विद्यादृक्षाणि तत्त्ववित् ।। २४.१०७ ।।<br>
तारानक्षत्ररूपाणि हीनानि तु परस्परात् ।।<br>
शतानि पंच चत्वारि त्रीणि द्वे चैव योजने ।। २४.१०८ ।।<br>
पूर्वापरनिकृष्टानि तारकामंडलानि च ।।<br>
योजनाद्यर्द्धमात्राणि तेभ्यो ह्रस्वं न विद्यते ।। २४.१०९ ।।<br>
उपरिष्टात्र्रयस्तेषां ग्रहा ये दूरसर्पिणः ।।<br>
सौरोंगिराश्च वक्रश्च ज्ञेया मन्दविचारिणः ।। २४.११० ।।<br>
तेभ्योऽध स्तात्तु चत्वारः पुनरेव महाग्रहाः ।।<br>
सूर्यसोमौ बुधश्चैव भार्गवश्चैव शीघ्रगाः ।। २४.१११ ।।<br>
तावत्यस्तारकाकोट्यो यावदृक्षाणि सर्वशः ।।<br>
विधिना नियमाच्चैषामृक्षचर्या व्यवस्थिता ।। २४.११२ ।।<br>
गतिस्तासु च सूर्यस्य नीचौच्चे त्वयनक्रमात् ।।<br>
उत्तरायणमार्गस्थो यदा पर्वसु चन्द्रमाः ।। २४.११३ ।।<br>
उच्चत्वाद्दृश्यते शीघ्रं नीतिव्यक्तैर्गभस्तिभिः ।।<br>
तदा दक्षिणमार्गस्यो नीयां विथीमुपाश्रितः ।। २४.११४ ।।<br>
भूमि लेखावृतः सूर्यः पूर्णामावास्ययोः सदा ।।<br>
न दृश्यते यथाकालं शीघ्रमस्तमुपैति च ।। २४.११५ ।।<br>
तस्मादुत्तरमार्गस्थो ह्यमावस्यां निशाकरः ।।<br>
दृश्यते दक्षिणे मार्गे नियमाद्दृश्यते न च ।। २४.११६ ।।<br>
ज्योतिषां गतियोगेन सूर्याचन्द्रमसावृतः ।।<br>
समानकालास्तमयौ विषुवत्सु समोदयौ ।। २४.११७ ।।<br>
उत्तरासु च वीथीषु व्यंतरास्तमनोदयौ ।।<br>
पूर्णामवास्ययोर्ज्ञोयौ ज्योतिश्चक्रानुवर्तिनौ ।। २४.११८ ।।<br>
दक्षिणायनमार्गस्थो यदा चरति रश्मिवान् ।।<br>
तदा सर्वग्रहाणां च सूर्योऽधस्तात्प्रसर्पति ।। २४.११९ ।।<br>
विस्तीर्ण मंडलं कृत्वा तस्योर्द्ध्व चरते शशी ।।<br>
नक्षत्रमंडलं कृत्स्नं सोमादूर्द्ध्व प्रसर्पति ।। २४.१२० ।।<br>
नक्षत्रेभ्यो बुधश्चोर्द्ध्र बुधादूर्द्ध्वं तु भार्गवः ।।<br>
वक्रस्तु भार्गवादूर्द्ध्व वक्रादूर्द्ध्वं बृहस्पतिः ।। २४.१२१ ।।<br>
तस्माच्छनैश्चरश्चोर्द्ध्वं तस्मात्सप्तर्षिमंडलम् ।।<br>
ऋषीणां चापि सप्तानां ध्रुव ऊर्द्ध्वं व्यवस्थितः ।। २४.१२२ ।।<br>
द्विगुणेषु सहस्रेषु योजनानां शतेषु च ।।<br>
ताराग्रहांतराणि स्युरुपरिष्टाद्यथाक्रमम् ।। २४.१२३ ।।<br>
ग्रहाश्च चंद्रसूर्यौ च दिवि दिव्येन तेज सा ।।<br>
नित्यमृक्षेषु युज्यंते गच्छंतो नियताः क्रमात् ।। २४.१२४ ।।<br>
ग्रहनक्षत्रसूर्यास्तु नीचोच्चमृजवस्तथा ।।<br>
समागमे च भेदे च पश्यंति युगपत्प्रजाः ।। २४.१२५ ।।<br>
परस्परस्थिता ह्येते युज्यंते च परस्परम् ।।<br>
असंकरेण विज्ञेयस्तेषां योगस्तु वै बुधैः ।। २४.१२६ ।।<br>
इत्येवं सन्निवेशो वै वृथिव्या ज्यौतिषस्य च ।।<br>
द्विपानामुदधीनां च पर्वतानां त्थैव च ।। २४.१२७ ।।<br>
वर्षाणां च नदीनां च ये च तेषु वसंति वै ।।<br>
एतेष्वेव ग्रहाः सर्वे नक्षत्रेषु समुत्थिताः ।। २४.१२८ ।।<br>
विवस्वानदितेः पुत्रः सूर्यो वै चाक्षुषेंऽतरे ।।<br>
विशाखासु समुत्पन्नो ग्रहाणां प्रथमो ग्रहः ।। २४.१२९ ।।<br>
त्विषिमान् धर्मपुत्रस्तु सोमो देवो वसोस्सुतः ।।<br>
शीतरश्मिः समुत्पन्नः कृत्तिकासु निशाकरः ।। २४.१३० ।।<br>
षोडशार्चिर्भृगोः पुत्रः शुक्रः सूर्यादनंतरम् ।।<br>
ताराग्रहाणां प्रवरस्तिष्यऋक्षे समुत्थितः ।। २४.१३१ ।।<br>
ग्रहश्चांगिरसः पुत्रो द्वादशार्चिर्बृहस्पतिः ।।<br>
फाल्गुनीषु समुत्पन्नः पूर्वासु च जगद्गुरुः ।। २४.१३२ ।।<br>
नवार्चिर्लोहितांगश्च प्रजापतिसुतो ग्रहः ।।<br>
आषाढास्विह पूर्वासु समुत्पन्न इति श्रुतिः ।। २४.१३३ ।।<br>
रेवतीष्वेव सप्तार्चिस्तथा सौरिः शनैश्चरः ।।<br>
सौम्यो बुधो धनिष्ठासु पंचार्चिरुदितो ग्रहः ।। २४.१३४ ।।<br>
तमोमयो मृत्युसुतः प्रजाक्षयकरः शिखी ।।<br>
आश्र्लेषासु समुत्पन्नः सर्वहारी महाग्रहः ।। २४.१३५ ।।<br>
तथा स्वनामधेयेषु दाक्षायण्यः समुछ्रिताः ।।<br>
तमोवीर्यमयो राहुः प्रकृत्या कृष्णमंडलः ।। २४.१३६ ।।<br>
भरणीषु समुत्पन्नो ग्रहश्चंद्रार्कमर्द्दनः ।।<br>
एते तारा ग्रहाश्चापि बोद्धव्या भार्गवादयः ।। २४.१३७ ।।<br>
जन्मनक्षत्रपीडासु यांति वैगुण्यतां यतः ।।<br>
स्पृश्यंते तेन दोषेण ततस्तद्ग्रहभक्तितः ।। २४.१३८ ।।<br>
सर्वग्रहाणामेतेषामादिरादित्य उच्यते ।।<br>
ताराग्रहाणां शुक्रस्तु केतूनामपि धूमवान् ।। २४.१३९ ।।<br>
ध्रुवः कीलो ग्रहाणां तु विभक्तानां चतुर्द्दिशम् ।।<br>
नक्षत्राणां श्रविष्ठा स्यादयनानां तथोत्तरम् ।। २४.१४० ।।<br>
वर्षाणां चापि पंचानामाद्यः संवत्सरः स्मृतः ।।<br>
ऋतूनां शिशिरश्चापि मासानां माघ एव च ।। २४.१४१ ।।<br>
पक्षाणां शुक्लपक्षश्च तिथीनां प्रतिपत्तथा ।।<br>
अहोरात्रविभागानामहश्चापि प्रकीर्तितम् ।। २४.१४२ ।।<br>
मुहूर्त्तानां तथैवादिर्मुहूर्त्तो रुद्रदैवतः ।।<br>
क्षणश्चापि निमेषादिः कालः कालविदां वराः ।। २४.१४३ ।।<br>
श्रवणांतं धनिष्ठादि युगं स्यात्पंचवार्षिकम् ।।<br>
भानोर्गतिविशेषेण चक्रवत्परिवर्त्तते ।। २४.१४४ ।।<br>
दिवाकरः स्मृतस्तस्मात्कालस्तद्विद्भिरीश्वरः ।।<br>
चतुर्विधानां भूतानां प्रवर्त्तकनिवर्त्तकः ।। २४.१४५ ।।<br>
तस्यापि भगवान्रुद्रः साक्षाद्देवः प्रवर्त्तकः ।।<br>
इत्येष ज्योतिषामेव संनिवेशोऽर्थनिश्चयात् ।। २४.१४६ ।।<br>
लोकसंव्यवहारार्थ मीश्वरेण विनिर्मितः ।।<br>
उत्तराश्रवणेनासौ संक्षिप्तश्च ध्रुवे तथा ।। २४.१४७ ।।<br>
सर्वतस्तेषु विस्तीर्णो वृत्ताकार इव स्थितः ।।<br>
बुद्धिबूर्वं भागवता कल्पदौ संप्रवर्त्तितः ।। २४.१४८ ।।<br>
साश्रयः सोऽभिमानी च सर्वस्य ज्योतिषात्मकः ।।<br>
वैश्वरूपप्रधानस्य परिणामोऽयमद्भुतः ।। २४.१४९ ।।<br>
नैतच्छक्यं प्रसंख्यातुं याथातथ्येन केनचित् ।।<br>
गतागतं मनुष्येण ज्योतिषां सांसचक्षुषा ।। २४.१५० ।।<br>
आगमादनुमा नाच्च प्रत्यक्षदुपपत्तितः ।।<br>
परिक्ष्य निपुणं बुद्ध्या श्रद्धातव्यं विपश्चिता ।। २४.१५१ ।।<br>
चक्षुः शास्त्रं जलं लेख्यं गणितं बुद्धिवित्तमाः ।।<br>
पंचैते हेतवो विप्रा ज्योतिर्गणविवेचने ।। २४.१५२ ।।<br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे<br>
ज्योतिषां सन्निवेशंनं नाम चतुर्विंशतितमोऽध्यायः ।। २४ ।।<br>
</span>
