<span style="font-size: 14pt; line-height: 200%">सूत उवाच ॥<br>
युगेषु यास्तु जायन्ते प्रजास्ता मे निबोधत ॥<br>
आसुरी सर्पगांधर्वा पैशाची यक्षराक्षसी ॥ ३२.१ ॥<br>
यस्मिन्युगे च संभूति स्तासां यावच्च जीवितम् ॥<br>
पिशाचासुरगंधर्वां यक्षराक्षसपन्नगाः ॥ ३२.२ ॥<br>
परिणाहोच्छ्रयैस्तुल्या जायंते ह कृते युगे ॥<br>
षण्णवत्यंगुलो त्सेधो ह्यष्टानां देवजन्मनाम् ॥ ३२.३ ॥<br>
स्वेनांगुलप्रमाणेन निष्पन्नेन च पौष्टिकात् ॥<br>
एतत्स्वाभाविकं तेषां प्रमाणमिति कुर्वते ॥ ३२.४ ॥<br>
मनुष्या वर्तमानास्तु युगं संध्याशकेष्विह ॥<br>
देवासुरप्रमाणं तु सप्तसप्तंगुलादसत् ॥ ३२.५ ॥<br>
अंगुलानां शतं पूर्णमष्टपंचाशदुत्तरम् ॥<br>
देवासुरप्रमाणं तु उच्छ्रयात्कलिजैः स्मृतम् ॥ ३२.६ ॥<br>
चत्वारश्चाप्यशीतिश्च कलिजैरंगुलैः स्मृतः ॥<br>
स्वेनांगुलिप्रमाणेन ऊर्द्ध्वमापादमस्तकात् ॥ ३२.७ ॥<br>
इत्येष मानुषोत्सेधो ह्रसतीह युगांशके ॥<br>
सर्वेषु युगकालेषु अतीतानागतेष्विह ॥ ३२.८ ॥<br>
स्वेनांगुलिप्रमाणेन अष्टतालः स्मृतो नरः ॥<br>
आपादतलमस्तिष्को नवतालो भवेत्तु यः ॥ ३२.९ ॥<br>
संहता जानुबाहुस्तु स सुरैरपि पूज्यते ॥<br>
गवाश्वहस्तिनां चैव महिष स्यावरात्मनाम् ॥ ३२.१० ॥<br>
कर्मणैतेन विज्ञेये ह्रासवृद्धी युगे युगे ॥<br>
षट्सप्तत्यंगुलोत्सेधः पशूनां ककुदस्तु वै ॥ ३२.११ ॥<br>
अंगुलाष्टशतं पूर्णमुत्सेधः करिणां स्मृतः ॥<br>
अंगुलानां सहस्रं तु चत्वारिंशांगुलैर्विना ॥ ३२.१२ ॥<br>
पञ्चाशता यवानां च उत्सेधः शाखिनां स्मृतः ॥<br>
मानुषस्य शरीरस्य सन्निवेशस्तु यादृशः ॥ ३२.१३ ॥<br>
तल्लक्षणस्तु देवानां दृश्येत तत्त्वदर्शनात् ॥<br>
बुद्ध्यातिशययुक्तश्च देवानां काय उच्यते ॥ ३२.१४ ॥<br>
तथा सातिशयस्छैव मानुषः काय उच्यते ॥<br>
इत्येते वै परिक्रांता भावा ये दिव्यमानुषाः ॥ ३२.१५ ॥<br>
पशूनां पक्षिणां चैव स्थावराणां च सर्वशः ॥<br>
गावो ह्यजावयोऽश्वाश्च हस्तिनः पक्षिणो नगाः ॥ ३२.१६ ॥<br>
उपयुक्ताः क्रियास्वेते यज्ञियास्विह सर्वशः ॥<br>
देवस्थानेषु जायन्ते तद्रूपा एव ते पुनः ॥ ३२.१७ ॥<br>
यथाशयोपभोगास्तु देवानां शुभमूर्त्तयः ॥<br>
तेषां रूपानुरूपैस्तु प्रमाणैः स्थाणुजंगमैः ॥ ३२.१८ ॥<br>
मनोज्ञैस्तत्र भावैस्ते सुखिनो ह्युपपेदिरे ॥<br>
अतः शिष्टान्प्रवक्ष्यामि सतः साधूंस्तथैव च ॥ ३२.१९ ॥<br>
सदिति ब्रह्मणः शब्दस्तद्वंतो ये भवंत्युत ॥<br>
साजात्याद्ब्रह्मणस्त्वेते तेन सन्तः प्रचक्षते ॥ ३२.२० ॥<br>
दशात्मके ये विषये कारणे चाष्टलक्षणे ॥<br>
न क्रुध्यंति न त्दृष्यंति जितात्मानस्तु ते स्मृताः ॥ ३२.२१ ॥<br>
सामान्येषु तु धर्मेषु तथा वैशेषिकेषु च ॥<br>
ब्रह्मक्षत्रविशो यस्माद्युक्तास्तस्मा द्द्विजातयः ॥ ३२.२२ ॥<br>
वर्णाश्रमेषु युक्तस्य स्वर्गतौ सुखचारिमः ॥<br>
श्रौतस्मार्तस्य धर्मस्य ज्ञानाद्धर्मज्ञ उच्यते ॥ ३२.२३ ॥<br>
विद्यायाः साधनात्साधुर्ब्रह्मचारी गुरोर्हितः ॥<br>
गृहाणां साधनाच्चैव गृहस्थः साधुरुच्यते ॥ ३२.२४ ॥<br>
साधनात्तपसोऽरण्ये साधुर्वैखानसः स्मृतः ॥<br>
यतमानो यतिः साधुः स्मृतो योगस्य साधनात् ॥ ३२.२५ ॥<br>
एवमाश्रमधर्माणां साधनात्साधवः स्मृताः ॥<br>
गृहस्थो ब्रह्मचारी च वानप्रस्थो यतिस्तथा ॥ ३२.२६ ॥<br>
अथ देवा न पितरो मुनयो न च मानुषाः ॥<br>
अयं धर्मो ह्ययं नेति विंदते भिन्नदर्शनाः ॥ ३२.२७ ॥<br>
धर्माधर्माविहप्रोक्तौ शब्दावेतौ क्रियात्मकौ ॥<br>
कुशलाकुशलं कर्म धर्माधर्माविह स्मृताम् ॥ ३२.२८ ॥<br>
धारणर्थो धृतिश्चैव धातुः शब्दे प्रकीर्त्तितः ॥<br>
अधारणामहत्त्वे च अधर्म इति चोच्यते ॥ ३२.२९ ॥<br>
अथेष्टप्रापको धर्म आचार्यैरुपदिश्यते ॥<br>
अधर्मश्चानिष्टफलोह्याचार्यैरुपदिश्यते ॥ ३२.३० ॥<br>
वृद्धाश्चालोलुपाश्चैव त्वात्मवन्तो ह्यदांभिकाः ॥<br>
सम्यग्विनीता ऋजवस्तानाचार्यान्प्रजक्षते ॥ ३२.३१ ॥<br>
स्वयमाचरते यस्मादाचारं स्थापयत्यपि ॥<br>
आचिनोति च शास्त्राणि आचार्यस्तेन चोच्यते ॥ ३२.३२ ॥<br>
धर्मज्ञैर्विहितो धर्मः श्रौतः स्मार्त्तो द्विधा द्विजैः ॥<br>
दाराग्निहोत्रसम्बन्धाद्द्विधा श्रौतस्य लक्षणम् ॥ ३२.३३ ॥<br>
स्मार्त्तो वर्णाश्रमाचारैर्यमैः सनियमैः स्मृतः ॥<br>
पूर्वेभ्यो वेदयित्वेह श्रौतं सप्तर्ष योऽब्रुवन् ॥ ३२.३४ ॥<br>
ऋचो यजूंसामानि ब्रह्मणोऽङ्गानि च श्रुतिः ॥<br>
मन्वंतरस्यातीतस्य स्मृत्वाचारान्मनुर्जगौ ॥ ३२.३५ ॥<br>
तस्मा त्स्मार्त्तः धर्मो वर्णाश्रमविभाजकः ॥<br>
स एष विविधो धर्मः शिष्टाचार इहोच्यते ॥ ३२.३६ ॥<br>
शेषशब्दः शिष्ट इति शेषं शिष्टं प्रचक्षते ॥<br>
मन्वंतरेषु ये शिष्टा इह तिष्ठंति धार्मिकाः ॥ ३२.३७ ॥<br>
मनुः सप्तर्षयश्चैव लोकसंतानकारमात् ॥<br>
धर्मार्थं ये च तिष्ठंति ताञ्छिष्टान्वै प्रचक्षते ॥ ३२.३८ ॥<br>
मन्वादयश्च येऽशिष्टा ये मया प्रागुदीरिताः ॥<br>
तैः शिष्टैश्चरितो धर्मः सम्यगेव युगे युगे ॥ ३२.३९ ॥<br>
त्रयी वार्त्ता दंडनीतिरिज्या वर्णाश्रमास्तथा ॥<br>
शिष्टैराचर्यते यस्मान्मनुना च पुनः पुनः ॥ ३२.४० ॥<br>
पूर्वैः पूर्वगतत्वाच्च शिष्टाचारः स सात्वतः ॥<br>
दानं सत्यं तपो ज्ञानं विद्येज्या व्रजनं दया ॥ ३२.४१ ॥<br>
अष्टौ तानि चरित्राणि शिष्टाचारस्य लक्षणम् ॥<br>
शिष्टा यस्माच्चरंत्येनं मनुः सप्तर्षयस्तु वै ॥ ३२.४२ ॥<br>
मन्वंतरेषु सर्वेषु शिष्टाचारस्ततः स्मृतः ॥<br>
विज्ञेयः श्रवणाच्छ्रौतः स्मरणात्स्मार्त्त उच्यते ॥ ३२.४३ ॥<br>
इज्यावेदात्मकः श्रौतः स्मार्त्तो वर्णाश्रमात्मकः ॥<br>
प्रत्यंगानि च वक्ष्यामि धर्मस्येह तु लक्षणम् ॥ ३२.४४ ॥<br>
दृष्ट्वा तु भूतमर्थं यः पृष्टो वै न निगू हति ॥<br>
यथा भूतप्रवादस्तु इत्येतत्सत्यलक्षणम् ॥ ३२.४५ ॥<br>
ब्रह्मचर्यं जपो मौनं निराहारत्वमेव च ॥<br>
इत्येतत्तपसो रूपं सुघोरं सुदुरा सदम् ॥ ३२.४६ ॥<br>
पशूनां द्रव्यहविषामृक्सामयजुषां तथा ॥<br>
ऋत्विजां दक्षिणानां च संयोगो यज्ञ उच्यते ॥ ३२.४७ ॥<br>
आत्मवत्सर्वभूतेषु या हितायाहिताय च ॥<br>
प्रवर्त्तंते समा दृष्टिः कृत्स्नाप्येषा दया स्मृता ॥ ३२.४८ ॥<br>
आक्रुष्टो निहतो वापि नाक्रोशेद्यो न हंति च ॥<br>
वाङ्मनःकर्मभिर्वेत्ति तितिक्षैषा क्षमा स्मृता ॥ ३२.४९ ॥<br>
स्वामिना रक्ष्यमाणानामुत्सृष्टानां च संभ्रमे ॥<br>
परस्वानामनादानमलोभ इति कीर्त्यते ॥ ३२.५० ॥<br>
मैथुनस्यासमाचारो न चिंता नानुजल्पनम् ॥<br>
निवृत्तिर्ब्रह्मचर्यं तदच्छिद्रं तप उच्यते ॥ ३२.५१ ॥<br>
आत्मार्थं वा परार्थं वा चेंद्रियाणीह यस्य वै ॥<br>
मिथ्या न संप्रवर्त्तंते शामस्यैतत्तु लक्षमम् ॥ ३२.५२ ॥<br>
दशात्मके यो विषये कारणे चाष्टलक्षणे ॥<br>
न क्रुद्ध्येत प्रतिहतः स जितात्मा विभाव्यते ॥ ३२.५३ ॥<br>
यद्यदिष्टतमं द्रव्यं न्यायेनैवागतं च यत् ॥<br>
तत्तद्गुणवते देयमित्येतद्दानलक्षणम् ॥ ३२.५४ ॥<br>
दानं त्रिविधमित्येतत्कनिष्ठज्येष्ठमध्यमम् ॥<br>
तत्र नैश्रेयसं ज्येष्ठं कनिष्ठं स्वार्थसिद्धये ॥ ३२.५५ ॥<br>
कारुण्यात्सर्वभूतेषु संविभागस्तु मध्यमः ॥<br>
श्रुतिस्मृतिभ्यां विहितो धर्मो वर्माश्रमात्मकः ॥ ३२.५६ ॥<br>
शिष्टाचाराविरुद्धश्च धर्मः सत्साधुसंमतः ॥<br>
अप्रद्वेषोह्यनि ष्टेषु तथेष्टस्याभिनंदनम् ॥ ३२.५७ ॥<br>
प्रीतितापविषादेभ्यो विनिवृत्तिर्विरक्तता ॥<br>
संन्यासः कर्मणां न्यासः कृतानामकृतैः सह ॥ ३२.५८ ॥<br>
कुशलाकुशलानां तु प्रहाणं न्यास उच्यते ॥<br>
्व्यक्ता ये विशेषास्ते विकारेऽस्मिन्नचेतने ॥ ३२.५९ ॥<br>
चेतनाचेतनान्यत्वविज्ञानं ज्ञानमुच्यते ॥<br>
प्रत्यंगानां तु धर्मस्य त्वित्येतल्लक्षणं स्मृतम् ॥ ३२.६० ॥<br>
ऋषिभिर्धर्मतत्त्वज्ञैः पूर्वं स्वायंभुवेऽन्तरे ॥<br>
अत्र वो वर्णयिष्यामि विधिं मन्वंतरस्य यः ॥ ३२.६१ ॥<br>
तथैव चातुर्होत्रस्य चातुर्विद्यस्य चैव हि ॥<br>
प्रतिमन्वंतरे चैव श्रुतिरन्या विधीयते ॥ ३२.६२ ॥<br>
ऋचो यजूंषि समानि यथा च प्रतिदैवतम् ॥<br>
आभूतसंप्लवस्यापि वर्ज्यैकं शतरुद्रियम् ॥ ३२.६३ ॥<br>
विधिर्हौत्रस्तथा स्तोत्रं पूर्ववत्संप्रवर्तते ॥<br>
द्रव्यस्तोत्रं गुणस्तोत्रं फलस्तोत्रं तथैव च ॥ ३२.६४ ॥<br>
चतुर्थमाभिजनकं स्तोत्रमेतच्चतुर्विधम् ॥<br>
मन्वंतरेषु सर्वेषु यथा देवा भवंति ये ॥ ३२.६५ ॥<br>
प्रवर्तयति तेषां वै ब्रह्मा स्तोत्रं चतुर्विधम् ॥<br>
एवं मंत्रगणानां तु समुत्पत्तिश्चतुर्विधा ॥ ३२.६६ ॥<br>
अथर्वगर्यजुषां साम्नां वेदेष्विह पृथक्पृथक् ॥<br>
ऋषीणां तप्यतामुग्रं तपः परमदुष्करम् ॥ ३२.६७ ॥<br>
मंत्राः प्रादुर्बभूवुर्हि पूर्वमन्वंतरेष्विह ॥<br>
असंतोषाद्भया द्दुःखात्सुखाच्छोकाच्च पंचधा ॥ ३२.६८ ॥<br>
ऋषीणां तारकाख्येन दर्शनेन यदृच्छया ॥<br>
ऋषीणां यदृषित्वं हि तद्वक्ष्यामीह लक्षणैः ॥ ३२.६९ ॥<br>
अतीतानागतानां च पंचधा त्वृषिरुच्यते ॥<br>
अतस्त्वृषीणां वक्ष्यामि तत्र ह्यार्षसमुद्भवम् ॥ ३२.७० ॥<br>
गुणसाम्ये वर्त्तमाने सर्वसंप्रलये तदा ॥<br>
अविभागे तु वेदानामनिर्देश्ये तमोमये ॥ ३२.७१ ॥<br>
अबुद्धिबूर्वकं तद्वै चेतनार्थे प्रवर्त्तते ॥<br>
चेतनाबुद्धिपूर्वं तु चेतनेन प्रवर्त्तते ॥ ३२.७२ ॥<br>
प्रवर्त्तते तथा द्वौ तु यथा मत्स्योदके उभे ॥<br>
चेतनाधिष्ठितं सत्त्वं प्रवर्त्तति गुणात्मकम् ॥ ३२.७३ ॥<br>
कारणत्वात्तथा कार्यं तदा तस्य प्रवर्त्तते ॥<br>
विषयो विषयित्वाच्च अर्थेऽर्थत्वात्तथैव च ॥ ३२.७४ ॥<br>
कालेन प्रापणीयेन भेदास्तु करणात्मकाः ॥<br>
संसिध्यंति तदा व्यक्ताः क्रमेण महदादयः ॥ ३२.७५ ॥<br>
महतश्चाप्यहंकारस्तस्माद्भूतेद्रियाणि च ॥<br>
भूतभेदाश्च भूतेभ्यो जज्ञिरे स्म परस्परम् ॥ ३२.७६ ॥<br>
संसिद्धकार्यकरणः सद्य एव व्यवर्त्तत ॥<br>
यथोल्मुकात्तु त्रुटयः एककालाद्भवंति हि ॥ ३२.७७ ॥<br>
तथा विवृत्ताः क्षेत्रज्ञाः कालेनैकेन कारणात् ॥<br>
यथांधकारे खद्योतः सहसा संप्रदृश्यते ॥ ३२.७८ ॥<br>
तथा विवृत्तो ह्यव्यक्तात्खद्योत इव सञ्ज्वलन् ॥<br>
स माहन्सशरीरस्तु यत्रैवायमवर्त्तत ॥ ३२.७९ ॥<br>
तत्रैव संस्थितो विद्वान्द्वारशालामुखे विभुः ॥<br>
महांस्तु तमसः पारे वैलक्षण्याद्विभाव्यते ॥ ३२.८० ॥<br>
तत्रैव संस्थिते विद्वांस्तमसोंऽत इति श्रुतिः ॥<br>
बुद्धिर्विवर्त्तमानस्य प्रादुर्भूता चतुर्विधा ॥ ३२.८१ ॥<br>
ज्ञानं वैराग्यमैश्वर्यं धर्मश्चेति चतुष्टयम् ॥<br>
सांसिद्धिकान्यथैतानि विज्ञेयानि नरस्य वै ॥ ३२.८२ ॥<br>
स महात्मा शरीरस्य वैवर्त्तात्सिद्धिरुच्यते ॥<br>
अनुशेते यतः सर्वान्क्षेत्रज्ञानमथापि वा ॥ ३२.८३ ॥<br>
पुरिषत्वाच्च पुरुषः क्षत्रेज्ञानात्स उच्यते ॥<br>
यस्माद्वुद्ध्यानुशेते च तस्माद्वोधात्मकः स वै ॥ ३२.८४ ॥<br>
संसिद्धये परिगतं व्यक्ताव्यक्तमचेतनम् ॥<br>
एवं विवृत्तः क्षेत्रज्ञः क्षेत्रज्ञानाभिसंहितः ॥ ३२.८५ ॥<br>
विवृत्तिसमकालं तु बुद्ध्याव्यक्तमृषिः स्वयम् ॥<br>
परं ह्यर्षयते यस्मात्परमर्षित्वमस्य तत् ॥ ३२.८६ ॥<br>
गत्यर्थादृषतेर्धातोर्नाम निर्वृतिरादितः ॥<br>
यस्मादेव स्वयं भूतस्तस्माच्चाप्यृषिता स्मृता ॥ ३२.८७ ॥<br>
ईश्वरात्स्वयमुद्भूता मानसा ब्रह्मणः सुताः ॥<br>
यस्मादुत्पद्यमानैस्तैर्महान्परिगतः परः ॥ ३२.८८ ॥<br>
यस्माद-षंति ते धीरा महांतं सर्वतो गुणैः ॥<br>
तस्मान्महर्षयः प्रोक्ता बुद्धेः परम दर्शिना ॥ ३२.८९ ॥<br>
ईश्वराणां सुतास्तेषां मानसा औरसाश्च वै ॥<br>
अहंकारं तपश्चैव ऋषंति ऋषितां गताः ॥ ३२.९० ॥<br>
तस्मात्सप्तर्षयस्ते वै भूतादौ तत्त्वदर्शनात् ॥<br>
ऋषिपुत्रा ऋषीकास्तु मैथुनाद्गर्भसंभवाः ॥ ३२.९१ ॥<br>
तन्मात्राणि च सत्यं च ऋषंते ते महौजसः ॥<br>
सप्तषर्यस्त तस्ते च परसत्यस्य दर्शनाः ॥ ३२.९२ ॥<br>
ऋषीकाणां सुतास्ते स्युर्विज्ञेया ऋषिपुत्रकाः ॥<br>
ऋषंति ते ऋतं यस्माद्विशेषांश्चैव तत्त्वतः ॥ ३२.९३ ॥<br>
तस्मात्सप्तर्षयस्तेपि श्रुतेः परमदर्शनात् ॥<br>
अव्यक्तात्मा महानात्माहंकारात्मा तथैव च ॥ ३२.९४ ॥<br>
भूतात्मा चेंद्रियात्मा च तेषां तज्ज्ञानमुच्यते ॥<br>
इत्येता ऋषिजातीस्ता नामभिः पंच वै श्रृणु ॥ ३२.९५ ॥<br>
भृगुर्मरीचिरत्रिश्च ह्यंगिराः पुलहः क्रतुः ॥<br>
मनुर्दक्षो वसिष्टश्च पुलस्त्यश्चेति ते दश ॥ ३२.९६ ॥<br>
ब्रह्मणो मानसा ह्येते उद्भूताः स्वयमीश्वराः ॥<br>
परत्वेनर्षयो यस्मात्स्मृतास्तस्मान्महर्षयः ॥ ३२.९७ ॥<br>
ईश्वराणां सुता ह्येते ऋषयस्तान्निबोधत ॥<br>
काव्यो बृहस्पतिश्चैव कश्यपश्च्यवनस्तथा ॥ ३२.९८ ॥<br>
उतथ्यो वामदेवश्च अपा स्यश्चोशिजस्तथा ॥<br>
कर्दमो विश्रवाः शक्तिर्वालखिल्यास्तथार्वतः ॥ ३२.९९ ॥<br>
इत्येते ऋषयः प्रोक्तास्तपसा चर्षितां गताः ॥<br>
ऋषिपुत्रानृ षीकांस्तु गर्भोत्पन्नान्निबोधत ॥ ३२.१०० ॥<br>
वत्सरो नगृहूश्चैव भरद्वाजस्तथैव च ॥<br>
ऋषिदीर्घतमाश्चैव बृहदुक्थः शरद्वतः ॥ ३२.१०१ ॥<br>
वाजश्रवाः शुचिश्चैव वश्याश्वश्च पराशरः ॥<br>
दधीचः शंशपाश्चैव राजा वैश्रवणस्तथा ॥ ३२.१०२ ॥<br>
इत्येते ऋषिकाः प्रोक्तास्ते सत्यादृषितां गताः ॥<br>
ईश्वरा ऋषयश्चैव ऋषिकाश्चैव ते स्मृताः ॥ ३२.१०३ ॥<br>
एते मंत्रकृतः सर्वे कृत्स्नशस्तान्निबोधत ॥<br>
भृगुः काव्यः प्रचेताश्च ऋचीको ह्यात्मवानपि ॥ ३२.१०४ ॥<br>
और्वाऽथ जमदग्निश्च विदः सारस्वतस्तथा ॥<br>
आर्ष्टिषेणो युधाजिच्च वीतहव्यसुवर्चसौ ॥ ३२.१०५ ॥<br>
वैन्यः पृथुर्दिवोदासो बाध्यश्वो गृत्सशौनकौ ॥<br>
एकोनविशतिर्ह्येतेभृगवो मंत्रवादितः ॥ ३२.१०६ ॥<br>
अंगिरा वैद्यगश्चैव भरद्वाजोऽथ बाष्कलिः ॥<br>
ऋतवाकस्तथा गर्गः शिनिः संकृतिरेव च ॥ ३२.१०७ ॥<br>
पुरुकुत्सश्च मांधाता ह्यंबरीषस्तथैव च ॥<br>
युवनाश्वः पौरकुत्सस्त्रसद्दस्युश्च दस्युमान् ॥ ३२.१०८ ॥<br>
आहार्यो ह्यजमीढश्च तुक्षयः कपिरेव च ॥<br>
वृषादर्भो विरूपाश्वः कण्वश्चैवाथ मुद्गलः ॥ ३२.१०९ ॥<br>
उतथ्यश्च सनद्वाजस्तथा वाजश्रवा अपि ॥<br>
अयास्यश्चक्रवर्त्ती चवामदेवस्तथैव च ॥ ३२.११० ॥<br>
असिजो बृहदुक्थश्च ऋषिर्दीर्घतमास्तथा ॥<br>
कक्षीवांश्च त्रयस्त्रिंशत्स्मृता ह्यांगिरसा वराः ॥ ३२.१११ ॥<br>
एते मंत्रकृतः सर्वे काश्यपांस्तु निबोधत ॥<br>
काश्यपश्चैव वत्सारो नैध्रुवो रैभ्य एव च ॥ ३२.११२ ॥<br>
असितो देव लश्चैव षडेते ब्रह्मवादिनः ॥<br>
अत्रिरर्वसनश्चैव श्यावाश्वश्च गविष्ठिरः ॥ ३२.११३ ॥<br>
आविहोत्र ऋषिर्द्धीमांस्तथा पूर्वातिथिश्च सः ॥<br>
इत्येते चात्रयः प्रोक्ता मंत्रकारा महर्षयः ॥ ३२.११४ ॥<br>
वसिष्ठश्चैव शक्तिश्च तथैव च पराशरः ॥<br>
चतुर्थ इन्द्रप्रमतिः पंचमश्च भरद्वसुः ॥ ३२.११५ ॥<br>
षष्ठश्च मैत्रावरुणिः कुंडिनः सप्तमस्तथा ॥<br>
इति सप्त वशिष्ठाश्च विज्ञेया ब्रह्मवादिनः ॥ ३२.११६ ॥<br>
विश्वामित्रस्तु गाधेयो देवरातस्तथोद्गलः ॥<br>
तथा विद्वान्मधुच्छंदा ऋषिश्चान्योऽघमर्षणः ॥ ३२.११७ ॥<br>
अष्टको लोहितश्चैव कतः कोलश्च तावुभौ ॥<br>
देवश्रवास्तथा रेणुः पूरणोऽथ धनंजयः ॥ ३२.११८ ॥<br>
त्रयोदशैते धर्मिष्ठा विज्ञेयाः कुशिकावराः ॥<br>
अगस्त्योऽयो दृढायुश्च विध्मवाहस्तथैव च ॥ ३२.११९ ॥<br>
ब्रह्मिष्ठागस्तपा ह्येते त्रयः परमकीर्त्तयः ॥<br>
मनुर्वैवस्वतश्चैव एलो राजा पुरूखाः ॥ ३२.१२० ॥<br>
क्षत्र्रियाणां चरावेतौ विज्ञेयौ मंत्रवादिनौ ॥<br>
भलंदनश्च वत्सश्च संकीलश्चैव ते त्रयः ॥ ३२.१२१ ॥<br>
एते मंत्रकृतश्चैव वैश्यानां प्रवराः स्मृताः ॥<br>
इत्येषा नवतिः प्रोक्ता मंत्रा यैर्ऋषिभिः कृताः ॥<br>
ब्राह्यणाः क्षत्रिया वैश्या ऋषिपुत्रान्निबोधत ॥ ३२.१२२ ॥<br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनु<br>
षंगपादे युगप्रजालक्षणमृषिप्रवरवर्णनं च नाम द्वात्रिंशत्तमोऽध्यायः ॥ ३२ ॥<br>
</span>
