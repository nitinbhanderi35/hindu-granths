<span style="font-size: 14pt; line-height: 200%"><br>
<br>
शांशपायन उवाच ।।<br>
मन्वंतराणि शेषाणि श्रोतुमिच्छाम्यनुक्रमात् ।।<br>
मन्वंतराधिपांश्चैव शक्रदेवपुरोगमान् ।। ३६.१ ।।<br>
सूत उवाच ।।<br>
मन्वंतराणि यानि स्युरतीतानागतानि ह ।।<br>
समासा द्विस्तराच्चैव ब्रुवतो मे निबोधत ।। ३६.२ ।।<br>
स्वायंभुवो मनुः पूर्वं मनुः स्वारोचिषस्तथा ।।<br>
उत्तमस्तामसश्चैव रैवतश्चाक्षुषस्तथा ।। ३६.३ ।।<br>
षडेते मनवोऽतीता वक्ष्याम्यष्टावनागतान् ।।<br>
सावर्णिश्चैव रौच्यश्च भौत्यो वैवस्वतस्तथा ।। ३६.४ ।।<br>
वक्ष्याम्येतान्पुरस्तात्तु मनोर्वेवस्वतस्य च ।।<br>
मनवः पंच येऽतीता मानसांस्तान्निबोधत ।। ३६.५ ।।<br>
मन्वंतरं मया वोऽध्य क्रांतं स्वायंभुवस्य ह ।।<br>
अत ऊर्ध्वं प्रवक्ष्यामि मनाः स्वारोचिषस्य ह ।। ३६.६ ।।<br>
प्रजासर्गं समासेन द्वितीयस्य महात्मनः ।।<br>
आसन्वै तुषिता देवा मनोः स्वारोचिषेऽन्तरे ।। ३६.७ ।।<br>
पारावताश्च विद्वांसो द्वावेव तु गणौ स्मृतौ ।।<br>
तुषितायां समुत्पन्नाः क्रतोः पुत्राः स्वरोचिषः ।। ३६.८ ।।<br>
पारावताश्च वासिष्ठा द्वादश द्वौ गणौ स्मृतौ ।।<br>
छंदजाश्च चतुर्विंशद्देवास्ते वै तदा स्मृताः ।। ३६.९ ।।<br>
दिवस्पर्शोऽथ जामित्रो गोपदो भासुरस्तथा ।।<br>
अजश्च भगवाश्चैव द्रविणश्य महा बलः ।। ३६.१० ।।<br>
आयश्चापि महाबाहुर्महौजाश्चापि वीर्यवान् ।।<br>
चिकित्वान्विश्रुतो यस्तु चांशो यश्चैव पठ्यते ।। ३६.११ ।।<br>
ऋतश्चद्वादशस्तेषां तुषिताः परिकीर्त्तिताः ।।<br>
इत्येते क्रतुपुत्रास्तु तदाऽसन्सोमपायिनः ।। ३६.१२ ।।<br>
प्रचेताश्चैव यो देवो विश्वदेवस्तथैव च ।।<br>
समंजो विश्रुतो यस्तु ह्यजिह्मश्चारिमर्द्दनः ।। ३६.१३ ।।<br>
आयुर्दानो महामानो दिव्यमानस्तथैव च ।।<br>
अजेयश्च महाभागो यवीयांश्च महाबलः ।। ३६.१४ ।।<br>
होता यज्वा तथा ह्येते परिक्रांताः परावताः ।।<br>
इत्येता देवता ह्यासन्मनोः स्वारोचिषांतरे ।। ३६.१५ ।।<br>
सोमपास्तु तदा ह्येताश्चतुर्विशति देवताः ।।<br>
तेषामिंद्रस्तदा ह्यासीद्विपश्चिल्लोकविश्रुतः ।। ३६.१६ ।।<br>
ऊर्जा वसिष्ठपुत्रश्च स्तंबः काश्यप एव च ।।<br>
भार्गवश्च तधा प्राम ऋषभोंऽङ्गिरसस्तथा ।। ३६.१७ ।।<br>
पौलस्त्यश्चैव दत्तोऽत्रिरात्रेयो निश्चलस्तथा ।।<br>
पौलहोऽथार्वरीवांश्च एते सप्तर्षयस्तथा ।। ३६.१८ ।।<br>
चैत्रः किंपुरुष श्चैव कृतांतो विभृतो रविः ।।<br>
बृहदुक्थो नवः सेतुः श्रुतश्चेति नव स्मृताः ।। ३६.१९ ।।<br>
मनोः स्वारोचिषस्यैते पुत्रा वंशकराः प्रभो ।।<br>
पुराणे परिसंख्याता द्वितीयं वै तदंतरम् ।। ३६.२० ।।<br>
सप्तर्षयो मनुर्देवाः पितरश्च चतुष्टयम् ।।<br>
मूलं मन्वंतरस्यैते तेषां चैवान्वयाः प्रजाः ।। ३६.२१ ।।<br>
ऋषीणां देवताः पुत्राः पितरो देवसूनवः ।।<br>
ऋषयो देवपुत्राश्च इति शास्त्रे विनिश्चयः ।। ३६.२२ ।।<br>
मनोः क्षत्रं विशश्चैव सप्तर्षिभ्यो द्विजा तयः ।।<br>
एतन्मन्वंतरं प्रोक्तं समासाच्च न विस्तरात् ।। ३६.२३ ।।<br>
स्वायंभुवे न विस्तारो ज्ञेयः स्वारोचिषस्य च ।।<br>
न शक्यो विस्तरस्तस्य वक्तुं वर्षशतैरपि ।। ३६.२४ ।।<br>
पुनरुक्तबहुत्वात्तु प्रजानां वै कुलेकुले ।।<br>
तृतीये त्वथ पर्याये उत्तमस्यांतरे मनोः ।। ३६.२५ ।।<br>
पंच देवगणा प्रोक्तास्तान्वक्ष्यामि निबोधत ।।<br>
सुधामानश्च ये देवा ये चान्ये वशवर्त्तिनः ।। ३६.२६ ।।<br>
प्रतर्दनाः शिवाः सत्यागणा द्वादशकाः स्मृताः ।।<br>
सत्यो धृतिर्दमो दांतः क्षमः क्षामो ध्वनिः शुचिः ।। ३६.२७ ।।<br>
इषोर्ज्जश्च तथा श्रेष्ठः सुपर्णो द्वादशस्तथा ।।<br>
इत्येते द्वादश प्रोक्ताः सुधामानस्तु नामभिः ।। ३६.२८ ।।<br>
सहस्रधारो विश्वायुः समितारो वृहद्वसुः ।।<br>
विश्वधा विश्वकर्मा च मानसस्तु विराजसः ।। ३६.२९ ।।<br>
ज्योतिश्चैव विभासश्च कीर्त्तिता वंशवर्तिनः ।।<br>
अवध्योऽवरतिर्देवो वसुर्धिष्ण्यो विभावसुः ।। ३६.३० ।।<br>
वित्तः क्रतुः सुधर्मा च धृतधर्मा यशस्विजः ।।<br>
रथोर्मिः केतुमांश्चैव कीर्त्तितास्तु प्रतर्दनाः ।। ३६.३१ ।।<br>
हंसस्वारौ वदान्यौ च प्रतर्दनयशस्करौ ।।<br>
सुदानो वसुदानश्च सुमंजसविषावुभौ ।। ३६.३२ ।।<br>
यमो वह्नि र्यतिश्चैव सुचित्रः सुतपास्तथा ।।<br>
शिवा ह्येते तु विज्ञेया यज्ञिया द्वादशापराः ।। ३६.३३ ।।<br>
सत्यानामपि नामानि निबोधत यथातथम् ।।<br>
दिक्पतिर्वाक्पतिश्चैव विश्वः शंभुस्तथैव च ।। ३६.३४ ।।<br>
स्वमृडीको दिविश्चैव वर्चोधामा बृहद्वपुः ।।<br>
अश्वश्चैव सदश्वश्च क्षेमानन्दौ तथैव च ।। ३६.३५ ।।<br>
सत्या ह्येते परिक्रांता यज्ञिया द्वादशापराः ।।<br>
इत्येता देवता ह्यासन्नौत्तमस्यांतरे मनोः ।। ३६.३६ ।।<br>
तेषामिंद्रस्तु देवानां सुशांतिर्नाम विश्रुतः ।।<br>
पुत्रास्त्तवंगिरसस्ते वै उत्तमस्य प्रजापतेः ।। ३६.३७ ।।<br>
वशिष्ठपुत्राः सप्तासन्वाशिष्ठा इति विश्रुताः ।।<br>
सप्तर्षयस्तु ते सर्व उत्तमस्यांतरे मनोः ।। ३६.३८ ।।<br>
आचश्च परशुश्चैव दिव्यो दिव्यौषधिर्नयः ।।<br>
देवाम्वुजश्चाप्रतिमौ महोत्साहो गजस्तथा ।। ३६.३९ ।।<br>
विनीतश्च सुकेतुश्च सुमित्रः सुमतिः श्रुतिः ।।<br>
उत्तमस्य मनोः पुत्रास्त्रयोदश महात्मनः ।। ३६.४० ।।<br>
एते क्षत्रप्रणेतारस्तृतीयं चैतदंतरम् ।।<br>
औत्तमः परिसंख्यातः सर्गः स्वारोचिषेण तु ।। ३६.४१ ।।<br>
विस्तरेणानुपूर्व्या च तामसस्य निबोधत ।।<br>
चतुर्थे त्वथ पर्याये तामसस्यातरे मनोः ।। ३६.४२ ।।<br>
सत्याः सुरूपाः सुधियो हरयश्च गणाः स्मृताः ।।<br>
पुलस्त्यपुत्रास्ते देवास्तामसस्यांतरे मनोः ।। ३६.४३ ।।<br>
गणस्तु तेषां देवानामेकैकः पंचविंशकः ।।<br>
इन्द्रियाणां प्रतीयेत ऋषयः प्रतिजानते ।। ३६.४४ ।।<br>
सप्रमाणास्तु शीर्षण्यं मनश्चैवाष्टमं तथा ।।<br>
इंद्रियाणि तथा देवा मनोस्तस्यांतरे स्मृताः ।। ३६.४५ ।।<br>
तेषां बभूव देवानां शिबिरिंद्रः प्रतापवान् ।।<br>
सप्तर्षयोंऽतरे ये च तान्निबोधत सत्तमाः ।। ३६.४६ ।।<br>
काव्य आङ्गिरसश्चैव काश्यपः पृथुरेव च ।।<br>
अत्रेयस्त्वग्निरित्येव ज्योतिर्धामा च भार्गवः ।। ३६.४७ ।।<br>
पौलहश्चरकश्चात्र वाशिष्ठः पीवरस्तथा ।।<br>
चैत्रस्तथैव पौलस्त्य ऋषयस्तामसेंऽतरे ।। ३६.४८ ।।<br>
जानुजंघस्तथा शान्तिर्नरः ख्यातिः शुभस्तथा ।।<br>
प्रियभृत्यो परीक्षिच्च प्रस्थलोऽथ दृढेषुधिः ।। ३६.४९ ।।<br>
कृशाश्वः कृतबंधुश्च तामसस्य मनोः सुताः ।।<br>
पञ्चमेत्वथ पर्याये मनोः स्वारोचिषेंऽतरे ।। ३६.५० ।।<br>
गुणास्तु ये समाख्याता देवानां तान्निबोधत ।।<br>
अमिताभा भूतरयो वैकुंठाः ससुमेधसः ।। ३६.५१ ।।<br>
वरिष्ठाश्च शुभाः पुत्रा वसिष्ठस्य प्रजापतेः ।।<br>
चतुर्दश तु चत्वारो गणास्तेषां सुभास्वराः ।। ३६.५२ ।।<br>
उग्रः प्रज्ञोऽग्निभावश्च प्रज्योतिश्चामृतस्तथा ।।<br>
सुमतिर्वा विरावश्च धामा नादः श्रवास्तथा ।। ३६.५३ ।।<br>
वृत्तिराशी च वादश्च शबरश्च चतुर्दश ।।<br>
अमिताभाः स्मृता ह्येते देवाः स्वारोचिषेंऽतरे ।। ३६.५४ ।।<br>
मतिश्च सुमतिश्चैव ऋतसत्यौ तथैधनः ।।<br>
अधृतिर्विधृतिश्चैव दमो नियम एव च ।। ३६.५५ ।।<br>
व्रतो विष्णुः सहश्चैव द्युतिमान्सुश्रवास्तथा ।।<br>
इत्येतानीह नामानि आभूतयसां विदुः ।। ३६.५६ ।।<br>
वृषो भेत्ता जयो भीमः शुचिर्दांतो यशो दमः ।।<br>
नाथो विद्वानजेयश्च कृशो गौरो ध्रुवस्तथा ।। ३६.५७ ।।<br>
कीर्त्तितास्तु विकुंठा वै सुमेधांस्तु निबोधत ।।<br>
मेधा मेधा तिथिश्चैव सत्यमेधास्तथैव च ।। ३६.५८ ।।<br>
पृश्निमेधाल्पमेधाश्च भूयोमेधाश्च यः प्रभुः ।।<br>
दीप्तिमेधा यशोमेधा स्थिरमेधास्तथैव च ।। ३६.५९ ।।<br>
सर्वमेधा सुमेधाश्च प्रतिमेधाश्च यः स्मृतः ।।<br>
मेधजा मेधहंता च कीर्त्तितास्ते सुमेधसः ।। ३६.६० ।।<br>
विभुरिंद्रस्तथा तेषामासीद्वि क्रांतपौरुषः ।।<br>
पौलस्त्यो दवबाहुश्च सुधामा नाम काश्यपः ।। ३६.६१ ।।<br>
हिरण्यरोमांगिरसो वेदश्रीश्चैव भार्गवः ।।<br>
ऊर्ध्वबाहुश्च वाशिष्ठः पर्जन्यः पौलहस्तथा ।। ३६.६२ ।।<br>
सत्यनेत्रस्तथात्रेय ऋषयो रैवतेंऽतरे ।।<br>
महावीर्यः सुसंभाव्यः सत्यको हरहा शुचिः ।। ३६.६३ ।।<br>
बलबन्धुर्निरामित्रः कंबुः श्रृगो धृतव्रतः ।।<br>
रैवतस्य च पुत्रास्ते पञ्चमं वै तदंतरम् ।। ३६.६४ ।।<br>
स्वारोचिषश्चोत्तमोऽपि तामसो रैवतस्तथा ।।<br>
प्रियव्रतान्वया ह्येते चत्वारो मनवः स्मृताः ।। ३६.६५ ।।<br>
षष्ठे खल्वपि पर्याये देवा ये चाक्षुषेंऽतरे ।।<br>
आद्याः प्रसूता भाव्यश्च पृथुकाश्च दिवौकसः ।। ३६.६६ ।।<br>
महानुभावा लेखास्छ पंच देवगणाः स्मृताः ।।<br>
दिवौकसः सर्व एव प्रोच्यंते मातृनामभिः ।। ३६.६७ ।।<br>
अत्रेः पुत्रस्य नप्तारो ह्यारण्यस्य प्रजापतेः ।।<br>
गणस्तु तेषां देवानामेकैको ह्यष्टकः स्मृतः ।। ३६.६८ ।।<br>
अंतरिक्षो वसुर्हव्यो ह्यतिथिश्च प्रियव्रतः ।।<br>
श्रोता मंतानुमंता च त्वाद्या ह्येते प्रकीर्त्तिताः ।। ३६.६९ ।।<br>
श्येनभद्रस्तथा चैव श्वेतचक्षुर्महायशाः ।।<br>
सुमनाश्च प्रचेताश्च वनेनः सुप्रचेत्सौ ।। ३६.७० ।।<br>
मुनिश्चैव महासत्त्वः प्रसूताः परिकीर्त्तिताः ।।<br>
विजयः सुजयश्चैव मनस्योदौ तथैव च ।। ३६.७१ ।।<br>
मतिः परिमतिश्चैव विचेताः प्रियनिश्चयः ।।<br>
भव्या ह्येते स्मृता देवाः पृथुकांश्च निबोधत ।। ३६.७२ ।।<br>
ओजिष्ठः शकुनो देवो वानत्दृष्टस्तथैव च ।।<br>
सत्कृतः सत्यदृष्टिश्च जिगीषुर्विजयस्तथा ।। ३६.७३ ।।<br>
अजितश्च महाभागः पृथुकास्ते दिवौकसः ।।<br>
लेशास्तथा प्रवक्ष्यामि नामतस्तान्निबोधत ।। ३६.७४ ।।<br>
मनोजवः प्रघासश्च प्रचेताश्च महायशाः ।।<br>
ध्रुवो ध्रुवक्षितिश्चैव अत्युतश्चैव वीर्यवान् ।। ३६.७५ ।।<br>
युवना बृहस्पतिश्चैव लेखाः संपरिकीर्त्तिताः ।।<br>
मनोजवो महावीर्यस्तेषामिंद्रस्तदाभवत् ।। ३६.७६ ।।<br>
उत्तमो भार्गवश्चैव हविष्मानंगिरःसुतः ।।<br>
सुधामा काश्यपश्चैव वशिष्ठो विरजास्तथा ।। ३६.७७ ।।<br>
अतिनामा च पौलस्त्यः सहिष्णुः पौलहस्तथा ।।<br>
मधुरात्रेय इत्येते सप्त वै चाक्षुषेंऽतरे ।। ३६.७८ ।।<br>
ऊरुः पुरुः शतद्युम्नस्तपस्वी सत्यवाक्कृतिः ।।<br>
अग्निष्टुदतिरात्रश्च सुद्युम्नशचेति ते नव ।। ३६.७९ ।।<br>
अभिमन्युश्च दशमो नाड्वलेया मनोः सुताः ।।<br>
चाक्षुषस्य सुताः ह्येते षष्ठं चैव तदंतरम् ।। ३६.८० ।।<br>
वैवस्वतेन संख्यातस्तत्सर्गः सांप्रतेन तु ।।<br>
विस्तरेणानुपूर्व्या च चाक्षुषस्यांतरे मनोः ।। ३६.८१ ।।<br>
ऋषय ऊचुः ।।<br>
चाक्षुषः कस्य दायादः संभूतः सक्य वाऽन्वये ।।<br>
तस्यान्ववाये येऽप्यन्येतान्नो ब्रूहि यथातथम् ।। ३६.८२ ।।<br>
सूत उवाच ।।<br>
चाक्षुषस्य विसर्गं तु समासाच्छृणुत द्विजाः ।।<br>
यस्यान्ववाये संभूतः पृथुर्वैन्यः प्रतापवान् ।। ३६.८३ ।।<br>
प्रजानां पतयश्चान्ये दक्षः प्राचेतसस्तथा ।।<br>
उत्तानपादं जग्राह पुत्रमत्रिप्रजापतिः ।। ३६.८४ ।।<br>
दत्तकः स तु पुत्रोऽस्य राजा ह्यासीत्प्रजापतिः ।।<br>
स्वायंभुवेन मनुना दत्तोऽत्रेः कारणं प्रति ।। ३६.८५ ।।<br>
मन्वन्तरमथासाद्य भविष्यच्चाक्षुषस्य ह ।।<br>
षष्ठं तदनु वक्ष्यामि उपोद्धातेन वै द्विजाः ।। ३६.८६ ।।<br>
उत्तानपादाच्चतुरः सूनृताऽसूत भामिनी ।।<br>
धर्मस्य कन्या सुश्रोणी सूनृता नाम विश्रुता ।। ३६.८७ ।।<br>
उत्पन्ना जापि धर्मेम ध्रुवस्य जननी शुभा ।।<br>
धर्मस्य पत्न्यां लक्ष्मयां वै उत्पन्ना सा शुचिस्मिता ।। ३६.८८ ।।<br>
ध्रुवं च कीर्त्तिमंतं च त्वायुष्मंतं वसुं तथा ।।<br>
उत्तानपादोऽजनयत्कन्ये द्वे च शुचिस्मिते ।। ३६.८९ ।।<br>
स्वरामनस्विनी चैव तयोः पुत्राः प्रकीर्त्तिताः ।।<br>
ध्रुवो वर्षसहस्राणि दश दिव्यानि वीर्यवान् ।। ३६.९० ।।<br>
तपस्तेपे निराहारः प्रार्थयन्विपुलं यशः ।।<br>
त्रेतायुगे तु प्रथमे पौत्रः स्वायंभुवस्य तु ।। ३६.९१ ।।<br>
आत्मानं धारयन्योगान्प्रार्थयन्सुमहद्यशः ।।<br>
तस्मै ब्रह्मा ददौ प्रीतो ज्योतिषां स्थानमुत्तमम् ।। ३६.९२ ।।<br>
आभूतसंप्लवाद्दिव्यमस्तोदयविवार्जितम् ।।<br>
तस्यातिमात्रामृद्धिं च महिमानं निरीक्ष्य तु ।। ३६.९३ ।।<br>
दैत्या सुराणामाचार्यः श्लोकमप्युशाना जगौ ।।<br>
अहोऽस्य तपसो वीर्यमहो श्रुतमहो व्रतम् ।। ३६.९४ ।।<br>
कृत्वा यदेनमुपरि ध्रुवं सप्तर्षयः स्थिताः ।।<br>
द्रुवे त्रिदिवमासक्तमीश्वरः स दिवस्पतिः ।। ३६.९५ ।।<br>
ध्रुवात्सृष्टिं च भव्यं च भूमिस्तौ सुषुवे नृपौ ।।<br>
स्वां छायामाह वै सृष्टिर्भवनारीति तां प्रभुः ।। ३६.९६ ।।<br>
सत्याभिव्यहृतेस्तस्य सद्यः स्त्री साभवत्तदा ।।<br>
दिव्यसंहनना छाया दिव्याभरणभूषिता ।। ३६.९७ ।।<br>
छायायां सृष्टिराधत्त पंच पुत्रानकल्मषान् ।।<br>
प्राजीनगर्भं वृषभं वृकंच वृकलं धृतिम् ।। ३६.९८ ।।<br>
पत्नी प्राचीनगर्भस्य सुवर्चा सुषुवे नुपम् ।।<br>
नाम्नोदारधियं पुत्रमिंद्रो यः पूर्वजन्मनि ।। ३६.९९ ।।<br>
संवत्सरसहस्रान्ते सकृदाहारमाहरन् ।।<br>
एवं मन्वन्तरं युक्त इंद्रत्वं प्राप्तवान्प्रभुः ।। ३६.१०० ।।<br>
उदारधेः सुतं भद्राऽजनयत्सा दिवंजयम् ।।<br>
रिपुं रिपुंजयाज्जज्ञे वरांगी तु दिवंजयात् ।। ३६.१०१ ।।<br>
रिपोराधत्त बृहती वक्षुषं सर्वतेजसम् ।।<br>
तस्य पुत्रो मनुर्विद्वान् ब्रह्मक्षत्र्रप्रवत्तकः ।।<br>
व्यजीजनत्पुष्करिणी वारुणी चाक्षुषं मनुम् ।। ३६.१०२ ।।<br>
ऋषय ऊचुः ।।<br>
प्रजापतेः सुता कस्माद्वारुणी प्रोच्यतेऽनघ ।।<br>
एतदाचक्ष्व तत्वेन कुशलो ह्यसि विस्तरे ।। ३६.१०३ ।।<br>
सूत उवाच ।।<br>
अरण्यस्योदकः पुत्रो वरुणत्वमुपागतः ।।<br>
तेन सा वारुणी ज्ञेया भ्रात्रा ख्यातिमुपागता ।। ३६.१०४ ।।<br>
मनोरजायंत दश नड्वलायां सुताः शुभाः ।।<br>
कन्यायां सुमहावीर्या विरजस्य प्रजापतेः ।। ३६.१०५ ।।<br>
ऊरुः पुरुः शतद्युम्नस्तपस्वी सत्यवाक्कृतिः ।।<br>
अग्निष्टुदतिरात्रश्च सुद्युम्नश्चेति वै नव ।। ३६.१०६ ।।<br>
अभिमन्युश्च दशमो नड्वलायां मनोः सुताः ।।<br>
ऊरोरजनयत्पुत्रान्षडाग्नेयी महाप्रभान् ।। ३६.१०७ ।।<br>
अंगं सुमनसं ख्यातिंगयं शुक्रं व्रजाजिनौ ।।<br>
अंगात्सुनीथापत्यंवै वेनमेकं व्यजायत ।। ३६.१०८ ।।<br>
तस्यापराधाद्वेनस्य प्रकोपस्तु महानभूत् ।।<br>
प्रजार्थमृषयो यस्यममंथुर्दक्षिणां करम् ।। ३६.१०९ ।।<br>
जनितस्तस्य पाणौ तु मथिते रूपवान्पृथुः ।।<br>
जनयित्वा सुतं तस्य पृथुं प्रथितपौरुषम् ।। ३६.११० ।।<br>
अब्रु वंस्त्वेष वो राजा ऋषयो मुदिताः प्रजाः ।।<br>
स धन्वी कवची जज्ञे तेजसा निर्दहन्निव ।। ३६.१११ ।।<br>
वृत्तीनामेष वो दाता भविष्यति नराधिपः ।।<br>
पृथुर्वैन्यस्तदा लोकान्ररक्ष क्षत्रपूर्वजः ।। ३६.११२ ।।<br>
राजसूयाभिषिक्तानामाद्यस्स वसुधाधिपः ।।<br>
तस्य स्तवार्थमुत्पन्नौ निपुणौ सूतमागधौ ।। ३६.११३ ।।<br>
तेनेयं गौर्महाराज्ञा दुग्धा सस्यानि धीमता ।।<br>
प्रजानां वृत्तिकामानां देवैश्चर्षिगणैः सह ।। ३६.११४ ।।<br>
पितृभि र्दानवैश्चैव गंधर्वैश्चाप्सरोगणैः ।।<br>
सर्पैः पुण्यजनैश्चैव पर्वतैर्वृक्षवीरुधैः ।। ३६.११५ ।।<br>
तेषु तेषु तु पात्रेषु दुह्यमाना वसुंधरा ।।<br>
प्रादाद्यथेप्सि तं क्षीरं तेन प्राणानधारयन् ।। ३६.११६ ।।<br>
शांशपायन उवाच ।।<br>
विस्तरेण पृथोर्जन्म कीर्त्तयस्व महाव्रत ।।<br>
यथा महात्मना तेन पूर्वं दुग्धा वसुंधरा ।। ३६.११७ ।।<br>
यथा देवैश्च नागैश्च यथा ब्रह्मर्षिभिः सह ।।<br>
यक्षै राक्षसगंधर्वैरप्सरोभिर्यथा पुरा ।। ३६.११८ ।।<br>
यथा यथा च वै सूत विधिना येन येन च ।।<br>
तेषां पात्रविशेषांश्च दोग्धारं क्षीरमेव च ।। ३६.११९ ।।<br>
तथा वत्सविशेषांश्च त्वंनः प्रब्रूहि पृच्छताम् ।।<br>
यथा क्षीरविशेषांश्च सर्वानेवानुपूर्वशः ।। ३६.१२० ।।<br>
यस्मिंश्च कारणे पाणिर्वनस्य मथितः पुरा ।।<br>
कुद्धैर्महर्षिभिः पूर्वैः कारणं ब्रूहि तद्धि नः ।। ३६.१२१ ।।<br>
सूत उवाच ।।<br>
कथयिष्यामि वो विप्राः पृथोर्वैन्यस्य संभवम् ।।<br>
एकाग्राः प्रयताश्चैव शुश्रूषध्वं द्विजोत्तमाः ।। ३६.१२२ ।।<br>
नाशुद्धाय न पापाय नाशिष्यायाहिताय च ।।<br>
वर्त्तनीयमिदं ब्रह्म नाव्रताय कथंचन ।। ३६.१२३ ।।<br>
धन्यं यशस्यमायुष्यं पुण्यं वेदैश्च संमितम् ।।<br>
रहस्यमृषिभिः प्रोक्तं श्रृणुयाद्योऽनसूयकः ।। ३६.१२४ ।।<br>
यश्चैवं श्रावयेन्मर्त्यः पृथोर्वैन्यस्य संभवम् ।।<br>
ब्राह्मणेभ्यो नमस्कृत्य न स शोचेत्कृताकृतम् ।। ३६.१२५ ।।<br>
गोप्ता धर्मस्य राजासौ बभूवात्रिसमः प्रभुः ।।<br>
अत्रिवंशसमुत्पन्नो ह्यंगो नाम प्रजापतिः ।। ३६.१२६ ।।<br>
तस्य पुत्रोऽभवद्वेनो नात्यर्थं धार्मिकस्तथा ।।<br>
जातो मृत्युसुतायां वै सुनीथायां प्रजापतिः ।। ३६.१२७ ।।<br>
स मातामहदोषेण वेनः कालात्म जात्मजः ।।<br>
स धर्मं वृष्ठतः कृत्वा कामाल्लोकेष्वर्तत ।। ३६.१२८ ।।<br>
स्थापनां स्थापयामास धर्मायेतां स पार्थिवः ।।<br>
वेदशास्त्राण्यतिक्रम्य सोऽधर्मे निरतोऽभवत् ।। ३६.१२९ ।।<br>
निःस्वाध्यायवष्ट्कारे तस्मिन्राज्यं प्रशासति ।।<br>
न पिबंति तदा सोमं महायज्ञेषु देवताः ।। ३६.१३० ।।<br>
न यष्टव्यं न दातव्यमिति तस्य प्रजापतेः ।।<br>
आसीत्प्रतिज्ञा क्रूरेयं विनाशे प्रत्युपस्थिते ।। ३६.१३१ ।।<br>
अहमीज्यश्च पूज्यश्च यज्ञे देवद्विजातिभिः ।।<br>
मयि यज्ञा विधातव्या मयि होतव्यमित्यपि ।। ३६.१३२ ।।<br>
तमतिक्रान्तमर्यादमवदानसुसंवृतम् ।।<br>
ऊचुर्महर्षयः सर्वे मरीचिप्रमुखास्तदा ।। ३६.१३३ ।।<br>
वयं दीक्षां प्रवेक्ष्यामः संवत्सरशतं नृप ।।<br>
त्वं मा कार्षीरधर्मं वै नैष धर्मः सनातनः ।। ३६.१३४ ।।<br>
निधने संप्रसूतस्त्वं प्रजापतिरसंशयः ।।<br>
पालयिष्ये प्रजाश्चेति पूर्वं ते समयः कृतः ।। ३६.१३५ ।।<br>
तां स्तथा वादिनः सर्वान्ब्रह्मर्षीनब्रवीत्तदा ।।<br>
वेनः प्रहस्य दुर्बुद्धिर्विदितेन च कोविदः ।। ३६.१३६ ।।<br>
स्रष्टा धर्मस्य कश्चान्यः श्रोतव्यं कस्य वा मया ।।<br>
वीर्यण तपसा सत्यैर्मया वा कः समो भुवि ।। ३६.१३७ ।।<br>
मन्दात्मानो न नूनं मां यूयं जानीत तत्त्वतः ।।<br>
प्रभवं सर्वलोकानां धर्माणां च विशेषतः ।। ३६.१३८ ।।<br>
इच्छन्दहेयं पृथिवीं प्लावयेयं जलेन वा ।।<br>
सृजेयं वा ग्रसेयं वा नात्र कार्या विचारणा ।। ३६.१३९ ।।<br>
यदा न शक्यते स्तंभादानार्य्यभृशसंहितः ।।<br>
अनुनेतुं तदा वेनस्ततः क्रुद्धा महर्षयः ।। ३६.१४० ।।<br>
निगृह्य तं च बाहुभ्यां विस्फुरंतं महा बलम् ।।<br>
ततोऽस्य वामहस्तं ते ममंथुर्भृशकोपिताः ।। ३६.१४१ ।।<br>
तस्मात्प्रमथ्यमानाद्वै जज्ञ पूर्वमिति श्रुतिः ।।<br>
ह्रस्वोऽतिमात्रं पुरुषः कृष्णश्चापि बभूव ह ।। ३६.१४२ ।।<br>
स भीतः प्रांजलिश्चैव तस्थिवानाकुलेंद्रियः ।।<br>
तमार्त्तं विह्वलं दृष्ट्वा निषीदेत्यब्रुवन्किल ।। ३६.१४३ ।।<br>
निषादवंशकर्तासौ बभूवानंतविक्रमः ।।<br>
धीवरानसृजच्चापि वेनकल्मषसंभवान् ।। ३६.१४४ ।।<br>
ये चान्ये विन्ध्यनिलयास्तंबुरास्तुबुराः खशाः ।।<br>
अधर्मरुचयश्चापि विद्धि तान्वेनकल्मषान् ।। ३६.१४५ ।।<br>
पुनर्महर्षयस्तस्य पाणिं वेनस्य दक्षिणम् ।।<br>
अरणीमिव संरब्धा ममंथुर्जातमन्यवः ।। ३६.१४६ ।।<br>
पृथुस्तस्मात्समुत्पन्नः कराज्जलजसन्निभात् ।।<br>
पृथोः करतलाद्वापि यस्माज्जातः पृषुस्ततः ।। ३६.१४७ ।।<br>
दीप्यमानश्च वपुषा साक्षादग्निरिव ज्वलन् ।।<br>
आद्यमाजगवं नाम धनुर्गृह्य महारवम् ।। ३६.१४८ ।।<br>
शारांश्च बिभ्रद्रक्षार्थ कवचं च महाप्रभम् ।।<br>
तस्मिञ्जा तेऽथ भूतानि संप्रहृष्टानि सर्वशः ।। ३६.१४९ ।।<br>
समापेतुर्महाराजं वेनश्च त्रिदिवं गतः ।।<br>
समुत्पन्नेन राजर्षिः सत्पुत्रेण महात्मना ।। ३६.१५० ।।<br>
त्रातः स पुरुषव्याघ्रः पुन्नाम्नो नरकात्तदा ।।<br>
तं नद्यश्च समुद्राश्च रत्नान्यादाय सर्वशः ।। ३६.१५१ ।।<br>
अभिषेकाय तोयं च सर्व एवोपत स्थिरे ।।<br>
पितामहश्च भगवानंगिरोभिः सहामरैः ।। ३६.१५२ ।।<br>
स्थावराणि च भूतानि जंगमानि च सर्वशः ।।<br>
समागम्य तदा वैन्यमभ्य षिंचन्नराधिपम् ।। ३६.१५३ ।।<br>
महता राजराजेन प्रजापालं महाद्युतिम् ।।<br>
सोऽभिषिक्तो महाराजो देवैरंगिरसः सुतैः ।। ३६.१५४ ।।<br>
आदि राजो महाभागः पृथुर्वैन्यः प्रतापवान् ।।<br>
पित्रापरंजितास्तस्य प्रजास्तेनानुरंजिताः ।। ३६.१५५ ।।<br>
ततो राजेति नामास्य ह्यनुरागादजायत ।।<br>
आपस्तस्तंभिरे तस्य समुद्रमभियास्यतः ।। ३६.१५६ ।।<br>
पर्वताश्चावदीर्यन्त ध्वजभंगश्च नाभवत् ।।<br>
अकृष्टपच्या पृथिवी सिद्ध्यंत्यन्नानि चिन्तया ।। ३६.१५७ ।।<br>
सर्वकामदुघा गावः पृटके पुटके मधु ।।<br>
एतस्मिन्नेव काले तु यजतस्तस्य वै मखे ।। ३६.१५८ ।।<br>
सोमे सुते समु त्पन्नः सूतः सौत्ये तदाहनि ।।<br>
तस्मिन्नेवं समुत्पन्ने पुनर्जज्ञेऽथ मागधः ।। ३६.१५९ ।।<br>
सामगेषु च गायत्सु शुभांडे वैश्वदेविके ।।<br>
समागते समुत्पन्नस्तस्मान्मागध उच्यते ।। ३६.१६० ।।<br>
ऐंद्रण हविषा चापि हविः पृक्तं बृहस्पतेः ।।<br>
जुहावेन्द्राय दैवेन ततः सूतो व्यजायत ।। ३६.१६१ ।।<br>
प्रमादस्तत्र संजज्ञ प्रायश्चित्तं च कर्मसु ।।<br>
शिष्यहव्येन यत्पृक्तमभिभूतं गुरोर्हविः ।। ३६.१६२ ।।<br>
अधरोत्तरचारेण जज्ञे तद्वर्णवैकृतम् ।।<br>
यच्च क्षत्रात्समभवद्ब्राह्मण्यां हीनयोनितः ।। ३६.१६३ ।।<br>
सूतः पूर्वेण साधर्म्यात्तुल्यधर्मः प्रकीर्त्तितः ।।<br>
मध्यमो ह्येष सूतस्य धर्मः क्षेत्रोपजीवनम् ।। ३६.१६४ ।।<br>
रथनागाश्वचरितं जघन्यं च चिकित्सितम् ।।<br>
पृथुस्तवार्थं तौ तत्र समाहूतौ महर्षिभिः ।। ३६.१६५ ।।<br>
तावूचुर्मुनयः सर्वे स्तूयतामेष पार्थिवः ।।<br>
कर्मैतदनुरूपं च पात्रं चायं नराधिपः ।। ३६.१६६ ।।<br>
तावूचतुस्ततः सर्वांस्तानृषीन्सूतमागधौ ।।<br>
आवां देवानृषींश्चैव प्रीणयावः स्वकर्मतः ।। ३६.१६७ ।।<br>
न चास्य विद्वो वै कर्म न तथा लक्षणं यशः ।।<br>
स्तोत्रं येनास्य कुर्याव प्रोचुस्तेजस्विनो द्विजाः ।। ३६.१६८ ।।<br>
एष कर्मरतो नित्यं सत्यवाक्संयतेंद्रियः ।।<br>
ज्ञानशीलो वदान्यश्च संग्रामेष्वपरजितः ।। ३६.१६९ ।।<br>
ऋषिभिस्तौ नियुक्तौ तु भविष्यैः स्तूयतामिति ।।<br>
यानि कर्माणि कृतवान् पृथुः पश्चान्महाबलः ।। ३६.१७० ।।<br>
तानि गीतनिबद्धानि ह्यस्तुतां सूतमागधौ ।।<br>
ततस्तवांते सुप्रीतः पृथुः प्रादात्प्रजेश्वरः ।। ३६.१७१ ।।<br>
अनूपदेशं सूताय मगधं मागधाय च ।।<br>
तदादि पृथिवीपालाः स्तूयंते सूतमागधैः ।। ३६.१७२ ।।<br>
आशीर्वादैः प्रबोध्यंते सूतमागधबंदिभिः ।।<br>
तं दृष्ट्वा परमप्रीताः प्रजा ऊचुर्महर्षयः ।। ३६.१७३ ।।<br>
एष वृत्तिप्रदो वैन्यो भविष्यति नराधिपः ।।<br>
ततो वैन्यं महाभागं प्रजाः समभिदुद्रुवुः ।। ३६.१७४ ।।<br>
त्वं नो वृत्तिं विधत्स्वेति महार्षिवच नात्तदा ।।<br>
सोऽभिद्रुतः प्रजाभिस्तु प्रजाहितचिकीर्षया ।। ३६.१७५ ।।<br>
धनुर्गृहीत्वा बाणांश्च वसुधामाद्रवद्बली ।।<br>
ततो वैन्यभयत्रस्ता गौर्भूत्वा प्राद्रवन्मही ।। ३६.१७६ ।।<br>
तां पृथुर्धनुरादाय द्रवंतीमन्वधावत ।।<br>
सा लोकान्ब्रह्मलोकादीन्गत्वा वैन्यभयात्तदा ।। ३६.१७७ ।।<br>
संददर्शाग्रतो वैन्यं कार्मुकोद्यतपाणिकम् ।।<br>
ज्वलद्भिर्निशितैर्बाणैर्दीप्ततेजसमच्युतम् ।। ३६.१७८ ।।<br>
महायोगं महात्मानं दुर्द्धर्षममरैरपि ।।<br>
अलबंती तु सा त्राणं वैन्यमेवान्वपद्यत ।। ३६.१७९ ।।<br>
कृतांजलिपुटा देवी पूज्या लोकैस्त्रिभिः सादा ।।<br>
उवाच वैनं नाधर्मः स्त्रीवधे परिपश्यति ।। ३६.१८० ।।<br>
कथं धारयिता चासि प्रजा या वर्द्धिता मया ।।<br>
मयि लोकाः स्थिता राजन्मयेदं धार्यते जगत् ।। ३६.१८१ ।।<br>
मत्कृते न विनश्येयुः प्रजाः पार्थिव वर्द्धिताः ।।<br>
स मां नर्हसि वै हंतुं श्रेयस्त्वं च चिकीर्षसि ।। ३६.१८२ ।।<br>
प्रजानां पृथिवीपाल श्रृणु चेदं वचो मम ।।<br>
उपायतः समारब्धा सर्वे सिद्ध्यन्त्युपक्रमाः ।। ३६.१८३ ।।<br>
हत्वापि मां न शक्तस्त्वं प्रजानां पालने नृप ।।<br>
अंतर्भूता भविष्यामि जहि कोपं महाद्युते ।। ३६.१८४ ।।<br>
अवध्यश्च स्त्रियः प्राहुस्तिर्यग्योनिगतेष्वपि ।।<br>
सत्त्वषु पृथिवीपाल धम न त्यक्तुमर्हसि ।। ३६.१८५ ।।<br>
एवं बहुविधं वाक्यं श्रुत्वा तस्या महामनाः ।।<br>
क्रोधं निगृह्य धर्मात्मा वसुधामिदमब्रवीत् ।। ३६.१८६ ।।<br>
एकस्यार्थाय यो हन्यादात्मनो वा परस्य च ।।<br>
एकं प्राणी बहून्वापि कर्म तस्यास्ति पातकम् ।। ३६.१८७ ।।<br>
यस्मिंस्तु निहते भद्रे जीवंते बहवः सुखम् ।।<br>
तस्मिन्हते नास्ति शुभे पातकं चोपपातकम् ।। ३६.१८८ ।।<br>
सोऽहं प्रजानिमित्तं त्वां हनिष्यामि वसुन्धरे ।।<br>
यदि मे वचनं नाद्य करिष्यसि जगद्धितम् ।। ३६.१८९ ।।<br>
त्वां निहत्याशु बाणेन मच्छासनपराङ्मुखीम् ।।<br>
आत्मानं प्रथयित्वेह प्रजा धारयिता स्वयम् ।। ३६.१९० ।।<br>
सा त्वं वचनमास्थाय मम धर्मभृतां वरे ।।<br>
संजीवय प्रजा नित्यं शक्ता ह्यसि न संशयः ।। ३६.१९१ ।।<br>
दुहितृत्वं च मे गच्छ चैवमेतमहं शरम् ।।<br>
नियच्छेयं त्वद्वधार्थमुद्यंतं घोरदर्शनम् ।। ३६.१९२ ।।<br>
प्रत्युवाच ततो वैन्यमेवमुक्ता सती मही ।।<br>
सर्वमेतदहं राजन्विधास्यामि न संशयः ।। ३६.१९३ ।।<br>
वत्सं तु मम तं पश्य क्षरेयं येन वत्सला ।।<br>
समां च कुरु सर्वत्र मां त्वं धर्म्मभृतां वर ।।<br>
यथा विस्पंदमानं मे क्षीरं सर्वत्र भावयेत् ।। ३६.१९४ ।।<br>
सूत उवाच ।।<br>
तत उत्सारयामास शिलाजालनि सर्वशः ।।<br>
धनुष्कोट्या तथा वैन्यस्तेन शैला विवर्द्धिताः ।। ३६.१९५ ।।<br>
मन्वंतरेष्वतीतेषु विषमासीद्वसुन्धरा ।।<br>
स्वभावेना भवत्तस्याः समानि विषमाणि च ।। ३६.१९६ ।।<br>
न हि पूर्वनिसर्गे वै विषमे पृथिवीतले ।।<br>
प्रविभागः पुराणां वा ग्रामाणां वापि विद्यते ।। ३६.१९७ ।।<br>
न सस्यानि न गोरक्षं न कृषिर्न वणिक्पथः ।।<br>
चाक्षुषस्यांतरे पूर्वमासीदेतत्पुरा किल ।। ३६.१९८ ।।<br>
वैवस्वतेंऽतरे तस्मिन्सर्व स्यैतस्य संभवः ।।<br>
समत्वं यत्र यत्रासीद्भूमेः कस्मिंश्चिदेव हि ।। ३६.१९९ ।।<br>
तत्र तत्र प्रजास्ता वै निवसंति च सर्वशः ।।<br>
आहारः फल मूले तु प्रजानामभवत्किल ।। ३६.२०० ।।<br>
कृच्छ्रेणैव तदा तासामित्येवमनुशुश्रुम ।।<br>
वैन्यात्प्रभृति लोकेऽस्मिन्सर्वस्यैतस्य संभवः ।। ३६.२०१ ।।<br>
स कल्पयित्वा वत्सं तु चाक्षुषं मनुमीश्वरः ।।<br>
पृथुर्दुदोह सस्यानि स्वे तले पृथिवीं ततः ।। ३६.२०२ ।।<br>
तेनान्नेन ततस्ता वै वर्त्तयन्ति शुभाः प्रजाः ।।<br>
ऋषिभिः श्रूयते चापि पुनर्दुग्धा वसुंधरा ।। ३६.२०३ ।।<br>
वत्सः सोमस्त्वभूत्तेषां दोग्धा चापि बृहस्पतिः ।।<br>
छन्दासिपात्रमासीत्तु गायत्र्यादीनि सर्वशः ।। ३६.२०४ ।।<br>
क्षीरमासीत्तदा तेषां तपो ब्रह्म च शाश्वतम् ।।<br>
पुनस्ततो देवगणैः पुरंदरपुरोगमैः ।। ३६.२०५ ।।<br>
सौवर्णं पात्रमादाय दुग्धा संश्रूयते मही ।।<br>
वत्सस्तु मघवानासीद्दोग्धा च सविता विभुः ।। ३६.२०६ ।।<br>
क्षीरमूर्जं च मधु च वर्त्तंते तेन देवताः ।।<br>
पितृभिः श्रूयते चापि पुनर्दुग्धा वसुन्धरा ।। ३६.२०७ ।।<br>
राजतं पात्रमादाय स्वधामाशु वितृप्तये ।।<br>
वैवस्वतो यमस्त्वासीत्तेषां वत्सः प्रतापवान् ।। ३६.२०८ ।।<br>
अन्तकश्चाभवद्दोग्धा पितॄणां बलवान्प्रभुः ।।<br>
असुरैः श्रूयते चापि पुनर्दुग्धा वसुन्धरा ।। ३६.२०९ ।।<br>
आयसं पात्रमादाय किल मायश्च सर्वशः ।।<br>
विरोचनस्तु प्राह्रादिर्वत्सस्तेषां महायशाः ।। ३६.२१० ।।<br>
त्रत्विग्द्विमूर्द्धा दैत्यानां दोग्धाऽभूद्दितिनन्दनः ।।<br>
पायसा ते च मायाभिः सर्वे मायाविनोऽसुराः ।। ३६.२११ ।।<br>
वर्त्तयन्ति महावीर्यास्तदेषां परमं बलम् ।।<br>
नागैस्तु श्रूयते दुग्धा वत्सं कृत्वा तु तक्षकम् ।। ३६.२१२ ।।<br>
अलाबुपात्रमादाय विषं क्षीरं तदा मही ।।<br>
तेषां वै वासुकिर्दोग्धा काद्रवेयः प्रतापवान् ।। ३६.२१३ ।।<br>
नागानां वै द्विजश्रेष्ठ सर्पाणां चैव सर्वशः ।।<br>
तेनैव वर्त्तयंत्युग्रा महाकाया विषोल्बणाः ।। ३६.२१४ ।।<br>
तदाहारास्तदाचारास्तद्वीर्यास्तदुपाश्रयाः ।।<br>
आमपात्रे पुनर्दुग्धा त्वंतर्धानप्रियं मही ।। ३६.२१५ ।।<br>
वत्सं वैश्रवणं कृत्वा यक्षैः पुण्यजनैस्तथा ।।<br>
दोग्धा रजतनाभस्तु पिता मणिधरस्य यः ।। ३६.२१६ ।।<br>
यज्ञात्मजो महातेजा वशी च सुमहायशाः ।।<br>
तेन ते वर्त्तयन्तीति परमर्थतया च ह ।। ३६.२१७ ।।<br>
राक्षसैश्च पिशाचैश्च पुनर्दुग्धा वसुन्धरा ।।<br>
ब्रह्मा ब्राह्यास्तु वै दोगधा तेषामासीत्कुबेरकः ।। ३६.२१८ ।।<br>
वत्सः सुमाली बलवान्क्षीरं रुधिरमेव च ।।<br>
कपालपात्रे निर्दुग्धा ह्यंतर्द्धनं च राक्षसैः ।। ३६.२१९ ।।<br>
तेन क्षीरेण रक्षांसि वर्त्तयन्तीह सर्वशः ।।<br>
पद्मपात्रे पुनर्दुग्धा गंधर्वैश्चाप्स रोगणैः ।। ३६.२२० ।।<br>
वत्सं चित्ररथं कृत्वा शुचीन्गन्धामही तदा ।।<br>
तेषां वसुरुचिस्त्वासीद्दोग्धा पुत्रो मुनेः शुभः ।। ३६.२२१ ।।<br>
गंधर्वराजोऽतिबलो महात्मा सूर्यसन्निभः ।।<br>
शैलैश्च श्रूयते दुग्धा पुनर्देवी वसुन्धरा ।। ३६.२२२ ।।<br>
तदौषधीर्मूर्तिमती रत्नानि विविधानि च ।।<br>
वत्सस्तु हिमवानासीद्दोग्धा मेरुर्महागिरिः ।। ३६.२२३ ।।<br>
पात्रं तु शैलमेवासीत्तेन शैलाः प्रतिष्ठिताः ।।<br>
श्रूयते वृक्षवीरुद्भिः पुनर्दुग्धा वसुन्धरा ।। ३६.२२४ ।।<br>
पालाशं पात्रमादाय छिन्नदग्धप्ररोहणम् ।।<br>
कामधुक् पुष्पितः शालः प्लक्षो वत्सो यशस्विनाम् ।। ३६.२२५ ।।<br>
सर्वकामदुघा दोग्ध्री पृथिवी भूतभाविनी ।।<br>
सैव धात्री विधात्री च धारणी च वसुन्धरा ।। ३६.२२६ ।।<br>
दुग्धा हितार्थं लोकानां पृथुनेति हि नः श्रुतम् ।।<br>
चराचरस्य लोकस्य प्रतिष्ठा योनिरेव च ।। ३६.२२७ ।।<br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंग पादे<br>
शेषमन्वन्तराश्यानं पृथिवीदोहनं च नाम षट्त्रिंशत्तमोऽध्यायः ।। ३६ ।।<br>
</span>
