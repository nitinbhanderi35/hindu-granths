<span style="font-size: 14pt; line-height: 200%"><br>
सूत उवाच ।.<br>
स्वायंभुवनिसर्गे तु व्याख्यातान्यंतराणि च ॥<br>
भविष्याणि च सर्वाणि तेषां वक्ष्याम्यनुक्रमम् ॥ २२.१ ॥<br>
एतच्छ्रुत्वा तु मुनयः पप्रच्छू रोमहर्षणम् ॥<br>
सूर्याचंद्रमसोश्चारं ग्रहाणां चैव सर्वशः ॥ २२.२ ॥<br>
ऋषय ऋचुः ॥<br>
भ्रमंति कथमेतानि ज्योतीषि दिवमंडलम् ॥<br>
अव्यूहेन च सर्वाणि तथैवासंकरेण वा ॥ २२.३ ॥<br>
कश्चिद्भ्रामयते तानि भ्रमंते यदि वा स्वयम् ॥<br>
एतद्वेदितुमिच्छामस्तन्नो निगद सत्तम ॥ २२.४ ॥<br>
सूत उवाच ॥<br>
भूतसंमोहनं ह्येतद्वदतो मे निबोधत ॥<br>
प्रत्यक्षमपि दृश्यं च संमोहयति यत्प्रजाः ॥ २२.५ ॥<br>
योऽयं चतुर्द्दिशं पुच्छे शैशुमारे व्यवस्थितः ॥<br>
उत्तानपादपुत्रोऽसौ मेढीभूतो ध्रुवो दिवि ॥ २२.६ ॥<br>
स वै भ्रामयते नित्यं चंद्रादित्यौ ग्रहैः सह ॥<br>
भ्रमंतमनुगच्छंति नक्षत्राणि च चक्रवत् ॥ २२.७ ॥<br>
ध्रुवस्य मनसा चासौ सर्पते ज्योतिषां गणः ॥<br>
सूर्याचन्द्रमसौ तारा नक्षत्राणि ग्रहैः सह ॥ २२.८ ॥<br>
वातानीकमयैर्बंधैर्ध्रुवे बद्धानि तानि वै ॥<br>
तेषां योगश्च भेदश्च कालश्चारस्तथैव च ॥ २२.९ ॥<br>
अस्तोदयौ तथोत्पाता अयने दक्षिणोत्तरे ॥<br>
विषुवद्ग्रहवर्णाश्च ध्रुवात्सर्वं प्रवर्त्तते ॥ २२.१० ॥<br>
वर्षा घर्मो हिमं रात्रिः संध्या चैव दिनं तथा ॥<br>
शुभाशुभं प्रजानां च ध्रुवात्सर्वं प्रवर्त्तते ॥ २२.११ ॥<br>
ध्रुवेणाधिष्ठितश्चैव सूर्योऽपो गृह्य वर्षति ॥<br>
तदेष दीप्तकिरणः स कालग्निर्दिवाकरः ॥ २२.१२ ॥<br>
परिवर्त्तक्रमाद्विप्रा भाभिरालोकयन् दिशः ॥<br>
सूर्यः किरणजालेन वायुयुक्तेन सर्वशः ॥ २२.१३ ॥<br>
जगतो जलमादत्ते कृत्स्नस्य द्विजसत्तमाः ॥<br>
आदित्यपीतं सकलं सोमः संक्रमते जलम् ॥ २२.१४ ॥<br>
नाडीभिर्वायुयुक्ताभिर्लोकधारा प्रवर्त्तते ॥<br>
यत्सोमात्स्रवते ह्यंबु तदन्नेष्वेव तिष्ठति ॥ २२.१५ ॥<br>
मेघा वायुविघातेन विसृजंति जलं भुवि ॥<br>
एवमुत्क्षिप्यते चैव पतते चासकृज्जलम् ॥ २२.१६ ॥<br>
न नाशं उदकस्यास्ति तदेव परिवर्त्तते ॥<br>
संधारणार्थं लोकानां मायैषा विश्वनिर्मिता ॥ २२.१७ ॥<br>
अन्या मायया व्याप्तं त्रैलोक्यं सचराचरम् ॥<br>
विश्वेशो लोककृद्देवः सहस्राक्षः प्रजापतिः ॥ २२.१८ ॥<br>
धाता कृत्स्नस्य लोकस्य प्रभविष्णुर्दिवाकरः ॥<br>
सार्वलौकिकमंभो यत्तत्सोमान्नभसश्च्युतम् ॥ २२.१९ ॥<br>
सोमाधारं जगत्सर्वमेतत्तथ्यं प्रकीर्तितम् ॥<br>
सूर्यादुष्णं निस्रवते सोमाच्छीतं प्रवर्त्तते ॥ २२.२० ॥<br>
शीतोष्णवीर्यौ द्वावेतौ युक्त्या धारयतो जगत् ॥<br>
सोमाधारा नदी गंगा पवित्रा विमलोदका ॥ २२.२१ ॥<br>
भद्रसोमपुरोगाश्च महानद्यो द्विजोत्तमाः ॥<br>
सर्वभूतशरीरेषु ह्यापो ह्यनुसृताश्च याः ॥ २२.२२ ॥<br>
तेषु संदह्यमानेषु जंगमस्थावरेषु च ॥<br>
धूमभूतास्तु ता ह्यापो निष्क्रामंतीह सर्वशः ॥ २२.२३ ॥<br>
तेन चाभ्राणि जायंते स्थानमभ्रमयं स्मृतम् ॥<br>
तेजोऽर्कः सर्वभूतेभ्य आदत्ते रश्मिभिर्जलम् ॥ २२.२४ ॥<br>
समुद्राद्वायुसंयोगाद्वहंत्यापो गभस्तयः ॥<br>
संजीवनं च सस्यानामंभस्तदमृतोपमम् ॥ २२.२५ ॥<br>
ततस्त्वृतुवशात्काले परिवर्त्य दिवाकरः ॥<br>
यच्छत्यापो हि मेघेभ्यः शुक्लाशुक्लैर्गभस्तिभिः ॥ २२.२६ ॥<br>
अभ्रस्थाः प्रपतन्त्यापो वायुना समुदीरिताः ॥<br>
सर्वभूतहितार्थाय वायुमिश्राः समंततः ॥ २२.२७ ॥<br>
ततो वर्षति षण्मासान्सर्वभूतविवृद्धये ॥<br>
वायव्यं स्तनितं चैव वैद्युतं चाग्निसंभवम् ॥ २२.२८ ॥<br>
मेहनाच्च मिहेधातोर्मेघत्वं व्यजयंति हि ॥<br>
न भ्रश्यंति यतश्चापस्तदभ्रं कवयो विदुः ॥ २२.२९ ॥<br>
मेघानां पुनरुत्पत्तिस्त्रिविधा योनिरुच्यते ॥<br>
आग्नेया ब्रह्मजाश्चैव पक्षजाश्च पृथग्विधाः ॥ २२.३० ॥<br>
त्रिधा मेघाः समाख्यातास्तेषां वक्ष्यामि संभवम् ॥<br>
आग्नेया स्तूष्णजाः प्रोक्तास्तेषां धूमप्रवर्त्तनम् ॥ २२.३१ ॥<br>
शीतदुर्दिनवाता ये स्वगुणास्ते व्यवस्थिताः ॥<br>
महिषाश्च वाराहाश्च मत्तमातंगरूपिणः ॥ २२.३२ ॥<br>
भूत्वा धरणिमभ्येत्य रमंते विचरंति च ॥<br>
जीमूता नाम ते मेघा ह्येतेभ्यो जीवसंभवः ॥ २२.३३ ॥<br>
विद्युद्गुणविहीनाश्च जलधारा विलंबिनः ॥<br>
मूकमेघा महाकाया आवहस्य वशानुगाः ॥ २२.३४ ॥<br>
क्रोशमात्राच्च वर्षंति क्रोशार्द्धादपि वा पुनः ॥<br>
पर्वताग्र नितंबेषु वर्षति च रसंति च ॥ २२.३५ ॥<br>
बलाकागर्भदाश्चैव बलाकागर्भधारिणः ॥<br>
ब्रह्मजा नाम ते मेघा ब्रह्मनिश्वाससंभवाः ॥ २२.३६ ॥<br>
ते हि विद्युद्गुणोपेतास्तनयित्नुप्रियस्वनाः ॥<br>
तेषां शश्वत्प्रणादेन भूमिः स्वांगरूहोद्भवा ॥ २२.३७ ॥<br>
राज्ञी राज्याभिषिक्तेव पुनर्यौवनमश्नुते ॥<br>
तेष्वियं प्रावृडासक्ता भूतानां जीवितोद्भवा ॥ २२.३८ ॥<br>
द्वितीयं प्रवहं वायुं मेघास्ते तु समाश्रिताः ॥<br>
एतं योजनमात्राच्च साध्यर्द्धा निष्कृतादपि ॥ २२.३९ ॥<br>
वृष्टिर्गर्भस्त्रिधा तेषां धारासारः प्रकीर्त्तितः ॥<br>
पुष्करावर्त्तका नाम ते मेघाः पक्षसंभवाः ॥ २२.४० ॥<br>
शक्रेण पक्षच्छिन्ना ये पर्वतानां महौजसाम् ॥<br>
कामागानां प्रवृद्धानां भूतानां शिवमिच्छता ॥ २२.४१ ॥<br>
पुष्करा नाम ते मेघा बृंहंतस्तोयमत्सराः ॥<br>
पुष्करावर्त्तकास्तेन कारणेनेह शब्दिताः ॥ २२.४२ ॥<br>
नानारूपधराश्चैव महाघोरस्वनाश्च ते ॥<br>
कल्पांतवृष्टेः स्रष्टारः संवर्ताग्नेर्नियामकाः ॥ २२.४३ ॥<br>
वर्षंत्येते युगांतेषु तृतीयास्ते प्रकीर्त्तिताः ॥<br>
अनेकरूपसंस्थानाः पूरयंतो महीतलम् ॥ २२.४४ ॥<br>
वायुं पुरा वहन्तः स्युराश्रिताः कल्पसाधकाः ॥<br>
यान्यंडस्य तु भिन्नस्य प्राकृतस्याभवंस्तदा ॥ २२.४५ ॥<br>
यस्मिन्ब्रह्मा समुत्पन्नश्चतुर्वक्त्रः स्वयंप्रभुः ॥<br>
तान्येवांडकपालानि सर्वे मेघाः प्रकीर्त्तिताः ॥ २२.४६ ॥<br>
तेषामाप्यायनं धूमः सर्वेषामविशेषतः ॥<br>
तेषां श्रेष्ठस्तु पर्जन्यश्चत्वारश्चैव दिग्गजाः ॥ २२.४७ ॥<br>
गजानां पर्वतानां च मेघानां भोगिभिः सह ॥<br>
कुलमेकं पृथग्भूतं योनिरेका जलं स्मृतम् ॥ २२.४८ ॥<br>
पर्जन्यो दिग्गजा श्चैव हेमन्ते शीतसंभवाः ॥<br>
तुषारवृष्टिं वर्षंति शिष्टः सस्यप्रवृद्धये ॥ २२.४९ ॥<br>
षष्ठः परिवहो नाम तेषां वायुरपाश्रयः ॥<br>
योऽसौ बिभर्त्ति भगवान्गंगामाकाशगोचराम् ॥ २२.५० ॥<br>
दिव्यामृतजलां पुण्यां त्रिधा स्वातिपथे स्थिताम् ॥<br>
तस्या निष्यंदतोयानि दिग्गजाः पृथुभिः करैः ॥ २२.५१ ॥<br>
शीकरं संप्रमुंचंति नीहार इति स स्मृतः ॥<br>
दक्षिणेन गिरिर्योऽसौ हेमकूट इति स्मृतः ॥ २२.५२ ॥<br>
उदग्घिमवतः शैल उत्तरप्रायदक्षिणे ॥<br>
पुंड्रं नाम समाख्यातं नगरं तत्र विस्तृतम् ॥ २२.५३ ॥<br>
तस्मिन्निपतितं वर्षं तत्तुषारसमुद्भवम् ॥<br>
ततस्तदावहो वायुर्हेमवंतं समुद्वहन् ॥ २२.५४ ॥<br>
आनयत्यात्मयोगेन सिंचमानो महागिरिम् ॥<br>
हिमवंतमतिक्रम्य वृष्टिशेषं ततः परम् ॥ २२.५५ ॥<br>
इहाभ्येति ततः पश्चादपरांतविवृद्धये ॥<br>
वर्षद्वयं समाख्यातं सस्यद्वयविवृद्धये ॥ २२.५६ ॥<br>
मेघाश्चाप्यायनं चैव सर्वमेतत्प्रकीर्त्तितम् ॥<br>
सूर्य एव तु वृष्टीनां स्रष्टा समुपदिश्यते ॥ २२.५७ ॥<br>
सूर्यमूला च वै वृष्टिर्जलं सूर्यात्प्रवर्तते ॥<br>
ध्रुवेणाधिष्ठितः सूर्यस्तस्यां वृष्टौ प्रवर्त्तते ॥ २२.५८ ॥<br>
ध्रुवेणाधिष्टितो वायुर्वृष्टिं संहरते पुनः ॥<br>
ग्रहो निःसृत्य सूर्यात्तु कृत्स्ने नक्षत्रमंडले ॥ २२.५९ ॥<br>
चरित्वान्ते विशत्यर्कं ध्रुवेण समाधिष्ठितम् ॥<br>
ततः सूर्यरथस्याथ सन्निवेशं निबोधत ॥ २२.६० ॥<br>
संस्थितेनैकचक्रेण पंचारेण त्रिनाभिना ॥<br>
हिरण्मयेन भगवांस्तथैव हरिदर्वणा ॥ २२.६१ ॥<br>
अष्टापदनिबद्धेन षट्प्रकारैकनेमिना ॥<br>
चक्रेण भास्वता सूर्यः स्यंदनेन प्रसर्पति ॥ २२.६२ ॥<br>
दशयोजनसाहस्रो विस्तारायामतः स्मृतः ॥<br>
द्विगुणोऽस्य रथोपस्थादीषादंडः प्रमाणतः ॥ २२.६३ ॥<br>
स तस्य ब्रह्मणा सृष्टो रथो ह्यर्थवशेन तु ॥<br>
असंगः कांचनो दिव्यो युक्तः पवनगैर्हयैः ॥ २२.६४ ॥<br>
छंदोभिर्वाजिरूपैस्तु यतश्चक्रं ततः स्थितैः ॥<br>
वारुणस्यंदनस्येह लक्षणैः सदृशस्तु सः ॥ २२.६५ ॥<br>
तेनासौ सर्वते व्योम्नि भास्वता तु दिवाकरः ॥<br>
अथैतानि तु सूर्यस्य प्रत्यंगानि रथस्य ह ॥ २२.६६ ॥<br>
संवत्सरस्यावयवैः कल्पि तस्य यथाक्रमम् ॥<br>
अहस्तु नाभिः सौरस्य एकचक्रस्य वै स्मृतः ॥ २२.६७ ॥<br>
अराः पंचार्त्तवांस्तस्य नेमिः षडृतवः स्मृतः ॥<br>
रथनीडः स्मृतो ह्येष चायने कूबरावुभौ ॥ २२.६८ ॥<br>
मुहूर्त्ता बंधुरास्तस्य रम्याश्चास्य कलाः स्मृताः ॥<br>
तस्य काष्ठा स्मृता घोणा अक्षदंडः क्षणस्तु वै ॥ २२.६९ ॥<br>
निमेषश्चानुकर्षोऽस्य हीषा चास्य लवाःस्मृताः ॥<br>
रात्रिर्वरूथो धर्मोऽस्य ध्वज ऊर्द्ध्व समुच्छ्रितः ॥ २२.७० ॥<br>
युगाक्षकोडी ते तस्य अर्थकामावुभौ स्मृतौ ॥<br>
सप्ताश्वरूपाश्छंदासि वहंतो वामतो धुरम् ॥ २२.७१ ॥<br>
गायत्री चैव त्रिष्टुप्य ह्यनुष्टुब्जगती तथा ॥<br>
पंक्तिश्च बृहती चैव ह्युष्णिक्चैव तु सप्तमी ॥ २२.७२ ॥<br>
चक्रमक्षे निबद्धं तु ध्रुवे चाक्षः समर्पितः ॥<br>
सहचक्रो भ्रमत्यक्षः सहक्षो भ्रमते ध्रुवः ॥ २२.७३ ॥<br>
अक्षेण सह चक्रेशो भ्रमतेऽसौ ध्रुवेरितः ॥<br>
एवमर्थवशात्तस्य सन्निवेशो रथस्य तु ॥ २२.७४ ॥<br>
तथा संयोगभावेन संसिद्धो भासुरो रथः ॥<br>
तेनासौ तरणिर्देवो भास्वता सर्पते दिवि ॥ २२.७५ ॥<br>
युगाक्षकोटिसन्नद्धौ द्वौ रश्मी स्यन्दनस्य तु ॥<br>
ध्रुवे तौ भ्राम्यते रश्मी च चक्रयुगयोस्तु वै ॥ २२.७६ ॥<br>
भ्रमतो मण्डलान्यस्य खेचरस्य रथस्य तु ॥<br>
युगाक्षकोटी ते तस्य दक्षिणे स्यंदनस्य हि ॥ २२.७७ ॥<br>
ध्रुवेण प्रगृहीते वै विचक्रम तुरक्षवत् ॥<br>
भ्रमंतमनुगच्छेतां ध्रुवं रश्मी तु तावुभौ ॥ २२.७८ ॥<br>
युगाक्षकोटिस्तत्तस्य रश्मिभिः स्यंदनस्य तु ॥<br>
कीलासक्ता यथा रज्जुर्भ्रंमते सर्वतो दिशम् ॥ २२.७९ ॥<br>
ह्रसतस्तस्य रश्मी तु मंडलेषूत्तरायणे ॥<br>
वर्द्धते दक्षिणे चैव भ्रमतो मंडलानि तु ॥ २२.८० ॥<br>
युगाक्षकोटिसंबद्धौ रश्मी द्वौ स्यन्दनस्य तु ॥<br>
ध्रुवेण प्रगृहीतौ वै तौ रश्मी नयतो रविम् ॥ २२.८१ ॥<br>
आकृष्येते यदा तौ वै ध्रुवेण सम धिष्ठितौ ॥<br>
तदा सोऽभ्यंतरे सूर्यो भ्रमते मंडलानि तु ॥ २२.८२ ॥<br>
अशीतिर्मंडलशतं काष्ठयोरंतरं स्मृतम् ॥<br>
ध्रुवेण मुच्यमानाभ्यां रश्मिभ्यां पुनरेव तु ॥ २२.८३ ॥<br>
तथैव बाह्यतः सूर्यो भ्रमते मंडलानि तु ॥<br>
उद्वेष़्टयन्स वेगेन मंडलानि तु गच्छति ॥ २२.८४ ॥<br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे देवग्रहानुकीर्तनं नाम द्वाविंशतितमोऽध्यायः ॥ २२ ॥<br>
</span>
