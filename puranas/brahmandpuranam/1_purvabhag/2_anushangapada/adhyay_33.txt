<span style="font-size: 14pt; line-height: 200%"><br>
<br>
सूत उवाच ॥<br>
सप्तम त्वथ पर्याये मनोर्वैवस्वतस्य ह ॥<br>
मारीचात्कश्यपाद्देवा जज्ञिरे परमर्षयः ॥ ३८.१ ॥<br>
आदित्या वसवी रुद्राः साध्या विश्वे मरुद्गणाः ॥<br>
भृगवोंऽगिरसश्चैव तेऽष्ठौ देवगणाः स्मृताः ॥ ३८.२ ॥<br>
आदित्या मरुतो रुद्रा विज्ञेयाः कश्यपात्मजाः ॥<br>
साध्याश्य वसवो विश्वे धर्मपुत्रास्त्रयो गणाः ॥ ३८.३ ॥<br>
भृगोस्तु भृगवो देवा ह्यंगिरसोंऽगिरः सुताः ॥<br>
वैवस्वतेंऽतरे ह्यस्मिन्नित्ये ते छंदजा मताः ॥ ३८.४ ॥<br>
एतेऽपि च गमिष्यंति महांतं कालपर्ययात् ॥<br>
एवं सर्गस्तु मारीचो विज्ञेयः सांप्रतः शुभः ॥ ३८.५ ॥<br>
तेजस्वी सांप्रतस्तेषामिंद्रो नाम्ना महाबलः ॥<br>
अतीतानागता ये च वर्त्तन्ते सांप्रतं च ये ॥ ३८.६ ॥<br>
सर्वे मन्वन्तरेंद्रास्ते विज्ञेयास्तुल्यलक्षणाः ॥<br>
भूतभव्यभवन्नाथाः सहस्राक्षाः पुरंदराः ॥ ३८.७ ॥<br>
सघवंतश्चते सर्वे श्रृंगिणो वज्रपाणयः ॥<br>
सर्वैः क्रतुशतेनेष्टं पृथक्छतगुणेन तु ॥ ३८.८ ॥<br>
त्रैलोक्ये यानि सत्त्वानि गतिमंति ध्रुवाणि च ॥<br>
अभिभूयावतिष्ठंति धर्माद्यैः कारणैरपि ॥ ३८.९ ॥<br>
तेजसा तपसा बुद्ध्या बलश्रुतपराक्रमैः ॥<br>
भूतभव्यभवन्नाथा यथा ते प्रभविष्णवः ॥ ३८.१० ॥<br>
एतत्सर्वं प्रवक्ष्यामि ब्रुवतो मे निबोधत ॥<br>
भूतभव्यभवद्ध्येत त्समृतं लोकत्रयं द्विजैः ॥ ३८.११ ॥<br>
भूर्लोकोऽयं स्मृतो भूतमंतरिक्षं भवत्स्मृतम् ॥<br>
भव्यं स्मृतं दिवं ह्येतत्तेषां वक्ष्यामि साधनम् ॥ ३८.१२ ॥<br>
ध्यायता लोकनामानि ब्रह्मणाऽग्रे विभाषितम् ॥<br>
भूरिति व्याहृतं पूर्वं भूर्लोकोऽयमभूत्तदा ॥ ३८.१३ ॥<br>
भू सत्तायां स्मृतो धातुस्तथाऽसौ लोकदर्शने ॥<br>
भूतत्वाद्दर्शनाच्चैव भूर्लोकोऽयमभूत्ततः ॥ ३८.१४ ॥<br>
अतोऽयं प्रथमो लोको भूतत्वाद्भूर्द्विजैः स्मृतः ॥<br>
भूतेऽस्मिन्भवदित्युक्तं द्वितीयं ब्रह्मणा पुनः ॥ ३८.१५ ॥<br>
भवदित्युत्पद्यमाने काले शब्दोऽयमुच्यते ॥<br>
भवनात्तु भुवर्ल्लोको निरुत्क्त्या हि निरुच्यते ॥ ३८.१६ ॥<br>
अंतरिक्षं भवत्तस्माद्द्वितीयो लोक उच्यते ॥<br>
उत्पन्ने तु तथा लोके द्वितीये ब्रह्मणा पुनः ॥ ३८.१७ ॥<br>
भव्येति व्याहृतं पश्चाद्भव्यो लोकस्ततोऽभवत् ॥<br>
अनागते भव्य इत शब्द एष विभाव्यते ॥ ३८.१८ ॥<br>
तस्माद्भव्यो ह्यसौ लोको नामतस्त्रिदिवं स्मृतम् ॥<br>
भूरितीयं स्मृता भूमिरंतरिक्षं भुवः स्मृतम् ॥ ३८.१९ ॥<br>
दिवं स्मृतं तथा भव्यं त्रलोक्यस्यैष निर्णयः ॥<br>
त्रैलोक्ययुक्तैर्व्याहारैस्तिस्रो व्याहृतयोऽभवन् ॥ ३८.२० ॥<br>
नाथ इत्येष धातुर्वै धातुज्ञैः पालने स्मृतः ॥<br>
यस्माद्भूतस्य लोकस्य भव्यस्य भवतस्तथा ॥ ३८.२१ ॥<br>
लोकत्रयस्य नाथास्ते तस्मादिंद्राद्विजैः स्मृताः ॥<br>
प्रधानभूता देवेंद्रा गुणभूतास्तथैव च ॥ ३८.२२ ॥<br>
मन्वन्तरेषु ये देवा यज्ञभाजो भवंति हि ॥<br>
यज्ञगंधर्वरक्षांसि पिशाचो रगमानुषाः ॥ ३८.२३ ॥<br>
महिमानः स्मृता ह्येते देवेंद्राणां तु सर्वशः ॥<br>
देवेन्द्रा गुरवो नाथा राजानः पितरो हि ते ॥ ३८.२४ ॥<br>
रक्षंतीमाः प्रजा ह्येते धर्मेणेह सुरोत्तमाः ॥<br>
इत्येतल्लक्षणं प्रोक्तं देवेंद्राणां समासतः ॥ ३८.२५ ॥<br>
सप्तर्षीन्संप्रवक्ष्यामि सांप्रतं ये दिवं श्रिताः ॥<br>
गाधिजः कौशिको धीमान्विश्वामित्रो महातपाः ॥ ३८.२६ ॥<br>
भार्गवो जमदग्निश्च ह्यौर्वपुत्रः प्रतापवान् ॥<br>
बृहस्पतिसुतश्चापि भरद्वाजो महा यशाः ॥ ३८.२७ ॥<br>
औतथ्यो गौतमो विद्वाञ्शरद्वान्नाम धार्मिकः ॥<br>
स्वायंभुवोऽत्रिर्भगवान्ब्रह्मकोशः सपंचमः ॥ ३८.२८ ॥<br>
षष्ठो वसिष्ठपुत्रस्तु वसुमाँल्लोकविश्रुतः ॥<br>
वत्सरः काश्यपश्यैव सप्तैते साधुसंमताः ॥ ३८.२९ ॥<br>
एते सप्तर्षयश्योक्ता वर्त्तंते सांप्रतेंऽतरे ॥<br>
इक्ष्वाकुश्च नृगश्चैव धृष्टः शर्यातिरेब च ॥ ३८.३० ॥<br>
नरिष्यंतश्चविख्यातो नाभागो दिष्ट एव च ॥<br>
करूषश्च पृषध्रश्च पांशुश्चनवमः स्मृतः ॥ ३८.३१ ॥<br>
मनोर्वैवस्वतस्यैते नव पुत्राः सुधार्मिकाः ॥<br>
कीर्तिता वै तथा ह्येते सप्तमं चैतदंतरम् ॥ ३८.३२ ॥<br>
इत्येष ह मया पादो द्वितीयः कथितोद्विजाः ॥<br>
विस्तरेणानुपूर्व्या च भूयः किं कथयाम्यहम् ॥ ३८.३३ ॥<br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे<br>
मन्वन्तरवर्णनं नामाष्टात्रिंशत्तमोऽध्यायः ॥ ३८ ॥<br>
॥ समाप्तोऽयं ब्रह्मांडमहापुराणपूर्वभागः ॥<br>
<br>
</span>
