<span style="font-size: 14pt; line-height: 200%"><br>
सुत उवाच ।।<br>
ब्रह्मणः सृजतः पुत्रान् पूर्वं स्वायंभुवेंऽतरे ।।<br>
गात्रेभ्यो जज्ञिरे तस्य मनुष्यासुरदेवताः ।। १३.१ ।।<br>
पितृवन्मन्यमानास्तं जज्ञिरे पितरोऽपि च ।।<br>
तेषां निसर्गः प्रागुक्तः समासाच्छ्रुयतां पुनः ।। १३.२ ।।<br>
देवासुरमनुष्यांश्च सृष्ट्वा ब्रह्माभ्यमन्यत ।।<br>
पितृवन्मन्यमाना वै जज्ञिरेऽस्योपपक्षतः ।। १३.३ ।।<br>
मध्वादयः षडृतवः पितॄंस्तान्परिचक्षते ।।<br>
ऋतवः पितरो देवा इत्येषा वैदिकी श्रुतिः ।। १३.४ ।।<br>
मन्वंतरेषु सर्वेषु ह्यतीतानागतेषु वै ।।<br>
एते स्वायंभुवे पूर्वमुत्पन्नाश्चांतरे शुभे ।। १३.५ ।।<br>
अग्निष्वात्ता स्मृता नाम्ना तथा बर्हिषदश्च वै ।।<br>
अयज्वानस्तथा तेषामासन्ये गृहमेधिनः ।। १३.६ ।।<br>
अग्निष्वात्ता स्मृतास्ते वै पितरो नाहिताग्नयः ।।<br>
यज्वानस्तेषु ये त्वासन्पितरः सोमपीथिनः ।। १३.७ ।।<br>
स्मृता बर्हिषदस्ते वै पितरस्त्वग्निहोत्रिणः ।।<br>
ऋतवः पितरो देवाः शास्त्रेऽस्मिन्निश्चयं गताः ।। १३.८ ।।<br>
मधुमाधवौ रसौ ज्ञेयौ शुचिशुक्रौ च शुष्मिणौ ।।<br>
नभाश्चैव नभस्यश्च जीवावेतावुदाहृतौ ।। १३.९ ।।<br>
इषश्चैव तथोर्जश्च स्वधावंतावुदाहृतौ ।।<br>
सहश्चैव सहस्यश्च घोरावेतावुदाहृतौ ।। १३.१० ।।<br>
तपाश्चैव तपस्यश्च मन्युमन्तौ तु शैशिरौ ।।<br>
कालावस्थासु षट्स्वेते मासाख्या वै व्यवस्थिताः ।। १३.११ ।।<br>
इमे च ऋतवः प्रोक्ताश्चेतनाचेतनेषु वै ।।<br>
ऋतवो ब्रह्मणः पुत्रा विज्ञेयास्तेऽभिमानिनः ।। १३.१२ ।।<br>
मासार्द्धमासस्थानेषु स्थानिनौ ऋतवो मताः ।।<br>
स्थानानां व्यतिरेकेण ज्ञेयाः स्थानाभिमानिनः ।। १३.१३ ।।<br>
अहोरात्राणि मासाश्च ऋतवश्चायनानि च ।।<br>
संवत्सराश्च स्थानानि कामाख्या ह्यभिमानिनाम् ।। १३.१४ ।।<br>
एतेषु स्थानिनो ये तु कालावस्था व्यवस्थिताः ।।<br>
तत्सतत्त्वास्तदात्मानस्तान्वक्ष्यामि निबोधत ।। १३.१५ ।।<br>
पार्वण्यस्तिथयः संध्याः पक्षा मासार्द्धसंमिताः ।।<br>
निमेषाश्च कलाः कष्ठा मुहुर्त्ता दिवसाः क्षयाः ।। १३.१६ ।।<br>
द्वावर्द्धमासौ मासस्तु द्वौ मासावृतुरुच्यते ।।<br>
ऋतुत्रयं चाप्ययनं द्वेऽयने दक्षिणोत्तरे ।। १३.१७ ।।<br>
संवत्सरः समेतश्च स्थानान्येतानि स्थानिनाम् ।।<br>
ऋतवस्तु निमेः पुत्रा विज्ञेयास्ते तथैव षट् ।। १३.१८ ।।<br>
ऋतुपुत्राः स्मृताः पंच प्रजाः स्वार्तवलक्षणाः ।।<br>
यस्माच्चैवार्त्तवेभ्यस्तु जायन्ते स्थाणु जंगमाः ।। १३.१९ ।।<br>
आर्तवाः पितरस्तस्मादृतवश्च पितामहाः ।।<br>
समेतास्तु प्रसूयंते प्रजाश्चैव प्रजापतेः ।। १३.२० ।।<br>
तस्मात्स्मृतः प्रजानां वै वत्सरः प्रपितामहः ।।<br>
स्थानेषु स्थानिनो ह्येते स्थानात्मानः प्रकीर्त्तिताः ।। १३.२१ ।।<br>
तदाख्यास्तत्ससत्त्वाश्च तदात्मानश्च ते स्मृताः ।।<br>
प्रजापतिः स्मृतो यस्तु स तु संवत्सरो मतः ।। १३.२२ ।।<br>
संवत्सरसुतो ह्यग्नि ऋत इत्युच्यते बुधैः ।।<br>
ऋतात्तु ऋतवो यस्माज्जज्ञिरे ऋतवस्ततः ।। १३.२३ ।।<br>
मासाः षडर्तवो ज्ञेयास्तेषां पंचर्तवाः स्मृताः ।।<br>
द्विपदां चतुष्पदां चैव पक्षिणां सर्वतामपि ।। १३.२४ ।।<br>
स्थावराणां च पंचानां पुष्पं कालार्त्तवं स्मृतम् ।।<br>
ऋतुत्वमार्तवत्वं च पितृत्वं च प्रकीर्त्तितम् ।। १३.२५ ।।<br>
इत्येते पितरो ज्ञेया ऋतवश्चार्तवाश्च ये ।।<br>
सर्वभूतानि तेभ्यो यदृतुकालाद्विजज्ञिरे ।। १३.२६ ।।<br>
तस्मादेते हि पितर आर्तवा इति नः श्रुतम् ।।<br>
मन्वंतरेष्विह त्वेते स्थिताः कालभिमानिनः ।। १३.२७ ।।<br>
कार्यकारणयुक्तास्तु  ऐश्वर्याद्व्याप्य संस्थिताः ।।<br>
स्थानाभिमानिनो ह्येते तिष्ठंतीह प्रसंगमात् ।। १३.२८ ।।<br>
अग्निष्वात्ता बर्हिषदः पितरो विविधाः पुनः ।।<br>
जज्ञे स्वधापितृभ्यस्तु द्वे कन्ये लोकविश्रुते ।। १३.२९ ।।<br>
मेना च धारणी चैव याभ्यां धृतमिदं जगत् ।।<br>
ते उभे ब्रह्मवादिन्यौ योगिन्यौ चैव ते उभे ।। १३.३० ।।<br>
पितरस्ते निजे कन्ये धर्मार्थं प्रददुः शुभे ।।<br>
अग्निष्वात्तास्तु ये प्रोक्तास्तेषां मेना तु मानसी ।। १३.३१ ।।<br>
धारणी मानसी चैव कन्या बर्हिषदां स्मृता ।।<br>
मेरोस्तां धारणीं नाम पत्न्यर्थं वा सृजन् शुभाम् ।। १३.३२ ।।<br>
पितरस्ते बर्हिषदः स्मृता ये सोमपायिनः ।।<br>
अग्निष्वात्तास्तु तां मेना पत्नी हिमवते ददुः ।। १३.३३ ।।<br>
उपहूता स्मृता ये वै तद्दौहित्रान्निबोधत ।।<br>
मेना हिमवतः पत्नी मैनाकं सा व्यजायत ।। १३.३४ ।।<br>
गंगां सरिद्वरां चैव पत्नी या लवणोदधेः ।।<br>
मैनाकस्यात्मजः क्रौचः क्रौंचद्वीपो यतः स्मृतः ।। १३.३५ ।।<br>
मेरोस्तु धारणी पत्नी दिव्यौषधिसमन्वितम् ।।<br>
मंदरं सुषुवे पुत्रं तिस्रः कन्याश्च विश्रुताः ।। १३.३६ ।।<br>
वेलां च नियतिं चैव तृतीयां चायतिं विदुः ।।<br>
धातुश्चैवायतिः पत्नी विधातुर्नियतिः स्मृता ।। १३.३७ ।।<br>
स्वायं भुवेंऽतरे पूर्वं ययोर्वै कीर्त्तिताः प्रजाः ।।<br>
सुषुवे सागराद्वेला कन्यामेकामनिंदिताम् ।। १३.३८ ।।<br>
सवर्णां नाम सामुद्रीं पत्नीं प्राचीनबर्हिषः ।।<br>
सवर्णायां सुता जाता दश प्राचीनबर्हिषः ।। १३.३९ ।।<br>
सर्वे प्रचेतसो नाम धनुर्वेदस्य पारगाः ।।<br>
तेषां स्वायंभुवो दक्षः पुत्रत्वं जग्मि वान्प्रभुः ।। १३.४० ।।<br>
त्रयंबकस्याभिशापेन चाक्षुषस्यांतरे मनोः ।।<br>
एतच्छुत्वा ततः सूतमपृच्छच्छांशपायनिः ।। १३.४१ ।।<br>
उत्पन्नः स कथं दक्षो ह्यभिशापाद्भवस्य तु ।।<br>
चाक्षुषस्यांतरे पूर्वं तन्नः प्रब्रूहि पृच्छताम् ।। १३.४२ ।।<br>
इत्युक्तः कथयामास सूतो दक्षाश्रयां कथाम् ।।<br>
शांशपायनिमामंत्र्य त्र्यंबकाच्छापकारणम् ।। १३.४३ ।।<br>
सूत उवाच ।।<br>
दक्षस्यासन्सुता ह्यष्टौ कन्या याः कीर्त्तिता मया ।।<br>
स्वेभ्यो गृहेभ्य आनाय्य ताः पिताभ्यर्चयद्गृहे ।। १३.४४ ।।<br>
ततस्त्वभ्यर्चिताः सर्वा न्यवसंस्ताः पितुर्गृहे ।।<br>
तासां ज्येष्ठा सती नाम पत्नी या त्र्यंबकस्य वै ।। १३.४५ ।।<br>
नाजुहावात्मजां तां वै दक्षो रुद्रमभिद्विषन् ।।<br>
अकरोत्संनतिं दक्षे न कदाचिन्महेश्वरः ।। १३.४६ ।।<br>
जामाता श्वशुरे तस्मिन्स्वभावात्तेजसि स्थितः ।।<br>
ततो ज्ञात्वा सती सर्वाः न्यवसंस्ताः पितुर्गृहे ।। १३.४७ ।।<br>
जगाम साप्यनाहूता सती तत्स्व पितुर्गृहम् ।।<br>
ताभ्यो हीनां पिता चक्रे सत्याः पूजामसंमताम् ।। १३.४८ ।।<br>
ततोऽब्रवीत्सा पितरं देवी क्रोधादमर्षिता ।।<br>
यवीयसीभ्योप्यधमां पूजां कृत्वा मम प्रभो ।। १३.४९ ।।<br>
असत्कृत्य पितर्मां त्वं कृतवानसि गर्हितम् ।।<br>
अहं ज्येष्ठा वरिष्ठा च त्वं मां सत्कर्तुमर्ह सि ।। १३.५० ।।<br>
एवमुक्तोऽब्रवीदेनां दक्षः संरक्तलोचनः ।।<br>
त्वत्तः श्रेष्ठावरिष्ठाश्च पूज्या बालाः सुता मम ।। १३.५१ ।।<br>
तासां चैव तु भर्तारस्ते मे बहुमताः सति ।।<br>
ब्रह्मिष्ठाः सुतपस्काश्च महायोगाः सुधार्मिकाः ।। १३.५२ ।।<br>
गुणैश्चैवाधिकाः श्लाघ्याः सर्वे ते त्र्यंबकात्सति ।।<br>
वसिष्ठोऽत्रिः पुलस्त्यश्च ह्यंगिरा पुलहः क्रतुः ।। १३.५३ ।।<br>
भृगुर्मरीचिश्च तथा श्रैष्ठा जामातरो मम ।।<br>
यस्मान्मां स्पर्द्धते शर्वः सदा चैवावमन्यते ।। १३.५४ ।।<br>
तेन त्वां न विभूषामि प्रतिकूलो हि मे भवः ।।<br>
इत्युक्तवांस्तदा दक्षः संप्रमूढेन चेतसा ।। १३.५५ ।।<br>
शापार्थमात्मनश्चैव ये चोक्ताः परमर्षयः ।।<br>
तथोक्ता पितरं सा वै क्रुद्धा देवीदमब्रवीत् ।। १३.५६ ।।<br>
वाङ्मनः कर्मभिर्यस्माददुष्टां मां विगर्हसे ।।<br>
तस्मात्त्यजाम्यहमिमं देहं तात तवात्मजम् ।। १३.५७ ।।<br>
ततस्तेनावमानेन सती दुःखादमर्षिता ।।<br>
अब्रवीद्वचनं देवी नमस्कृत्य स्वयंभुवे ।। १३.५८ ।।<br>
यत्राहमुपपद्ये च पुनर्देहेन भास्वता ।।<br>
तत्राप्यहमसंभूता संभूता धार्मिकादपि ।। १३.५९ ।।<br>
गच्छेयं धर्मपत्नीत्वं त्र्यंबकस्यैव धीमतः ।।<br>
तत्रैवाथ समासीना युक्तात्मानं समादधे ।। १३.६० ।।<br>
धारयामास चाग्नेयीं धारणां मनसात्मनः ।।<br>
तत आत्मसमुत्थोऽस्या वायुना समुदीरितः ।।<br>
सर्वागेभ्यो विनिःसृत्य वह्निस्तां भस्मसात्करोत् ।। १३.६१ ।।<br>
तदुपश्रुत्य निधनं सत्या देवोऽथ शूलभृत् ।।<br>
संवादं च तयोर्बुद्ध्वा याथातथ्येन शंकरः ।।<br>
दक्षस्य च ऋषीणां च चुकोप भगवान्प्रभुः ।। १३.६२ ।।<br>
रुद्र उवाच ।।<br>
सर्वेषामेव लोकानां भूर्लोकस्त्वादिरुच्यते ।।<br>
तं सदा धारयिष्यामि निदेशात्परमेष्ठिनः ।। १३.६३ ।।<br>
अस्यां क्षितौ धृता लोकाः सर्वे तिष्ठंति भास्वराः ।।<br>
तानहं धारयामीह सततं च तदाज्ञया ।। १३.६४ ।।<br>
चातुर्वर्ण्यं हि देवानां ते चाप्येकत्र भुंजते ।।<br>
नाहं तैः सह भोक्ष्ये वै ततो दास्यंति ते पृथक् ।। १३.६५ ।।<br>
यस्मादवमता दक्ष मत्कृतेऽनागसा सती ।।<br>
प्रशस्ताश्चेतराः सर्वाः स्वसुता भर्तृभिः सह ।। १३.६६ ।।<br>
तस्माद्वैवस्वते प्राप्ते पुनरेते महर्षयः ।।<br>
उत्पत्स्यंते द्वितीये वै मम यज्ञ ह्ययोनिचाः ।। १३.६७ ।।<br>
हुते वै ब्रह्मणा शुक्रे चाक्षुषस्यांतरे मनोः ।।<br>
अभिव्याहृत्य सर्वांस्तान् दक्षं चैवाशपत्पुनः ।। १३.६८ ।।<br>
भविता मानुषो राजा चाक्षुषस्य त्वमन्वये ।।<br>
प्राचीनबर्हिषः पौत्रः पुत्रश्चैव प्रचेतसाम् ।। १३.६९ ।।<br>
दक्ष एवेह नाम्ना तु मारिषायां जनिष्यसि ।।<br>
कन्यायां शाखिनां त्वं वै प्राप्ते वैवस्वतेंऽतरे ।। १३.७० ।।<br>
विघ्नं तत्राप्यहं तुभ्यमाचरिष्यामि दुर्मते ।।<br>
धर्म्मयुक्ते च ते कार्ये एकस्मिंस्तु दुरासदे ।। १३.७१ ।।<br>
सूत उवाच ।।<br>
तदुपश्रुत्य दक्षस्तु रुद्रं सोऽभ्यशपत्पुनः ।।<br>
यस्मात्त्वं मत्कृतेऽनिष्टमृषीणां कृतवानसि ।।<br>
तस्मात्सार्द्धं सुरैर्यज्ञे न त्वां यक्ष्यंति वै द्विजाः ।। १३.७२ ।।<br>
हुत्वाऽऽहुतिं तव क्रूर ह्यपः स्प्रक्ष्यंति कर्मसु ।।<br>
इहैव वत्स्यसि तथा दिवं हित्वा युगक्षयात् ।। १३.७३ ।।<br>
ततो देवैः स तैः सार्द्धं नेज्यते पृथगिज्यते ।।<br>
ततोऽभिव्याहृतो दक्षो रुद्रेणामिततेजसा ।। १३.७४ ।।<br>
स्वायंभुवीं तनुं त्यक्त्वा उत्पन्नो मानुषेष्विह ।। १३.७५ ।।<br>
ज्ञात्वा गृहपतिर्दक्षो यज्ञानामीश्वरं प्रभुम् ।।<br>
समस्तेनेह यज्ञेन सोऽयजद्दैवतैः सह ।। १३.७६ ।।<br>
अथ देवी सती या तु प्राप्ते वैवस्वतेंऽतरे ।।<br>
मेनायां तामुमां देवीं जनयामास शैलराट् ।। १३.७७ ।।<br>
या तु देवी सती पूर्वमासीत्पश्चादुमाऽभवत् ।।<br>
सदा पत्नी भवस्यैषा न तया मुच्यते भवः ।। १३.७८ ।।<br>
मरीचं कश्यपं देवी यथादितिरनुव्रता ।।<br>
यथा नारायणं श्रीश्च मघवंतं शची यथा ।। १३.७९ ।।<br>
विष्णुं कीर्ती रुषा सूर्यं वसिष्ठं चाप्यरुंधती ।।<br>
नैतास्तु विजहत्येतान् भर्तॄन्देव्यः कदाचन ।। १३.८० ।।<br>
आवर्तमानाः कल्पेषु जायंते तैः पुनः सह ।।<br>
एवं प्राचेतसो दक्षो जज्ञे वै चाक्षुषेंऽतरे ।। १३.८१ ।।<br>
दशभ्यस्तु प्रचेतोभ्यो मारिषायां पुनर्नृपः ।।<br>
जज्ञे तदाभिशापेन द्वितीय इति नः श्रुतम् ।। १३.८२ ।।<br>
भृगवादयश्च ये सप्त जज्ञिरे च महर्षयः ।।<br>
आद्ये त्रेतायुगे पूर्वं मनोर्वैवस्वतस्य च ।। १३.८३ ।।<br>
देवस्य महतो यज्ञे वारुणीं बिभ्रतस्तनुम् ।।<br>
इत्येषोऽनुशयो ह्यासीत्तयोर्जात्यंतरानुगः ।। १३.८४ ।।<br>
प्रजापतेश्च दक्षस्य त्र्यंबकस्य च धीमतः ।।<br>
तस्मान्नानुशयः कार्यो वैरेष्विह कदाचन ।। १३.८५ ।।<br>
जात्यंतरगतस्यापि भवितस्य शुभाशुभैः ।।<br>
ख्यातिं न मुंचते जंतुस्तन्न कार्यं विपश्चिता ।। १३.८६ ।।<br>
इत्येषा समनुक्रांता कथा पापप्रमोचनी ।।<br>
या दक्षमधिकृत्येह त्वया पूर्वं प्रचौदिता ।। १३.८७ ।।<br>
पितृवंशप्रसंगेन कथा ह्येषा प्रकीर्त्तिता ।।<br>
पितॄणामानुपूर्व्येण देवान्वक्ष्याम्यतः परम् ।। १३.८८ ।।<br>
त्रेतायुगमुखे पूर्वमासन्स्वायंभुवेंऽतरे ।।<br>
देवा यामा इति ख्याताः पूर्वं ये यज्ञसूनवः ।। १३.८९ ।।<br>
प्रथिता ब्रह्मणः पुत्रा अजत्वादजितास्तु ते ।।<br>
पुत्राः स्वायंभुवस्यैते शक्ता नाम तु मानसाः ।। १३.९० ।।<br>
तेषां यतो गणा ह्येते देवानां तु त्रयः स्मृताः ।।<br>
छंदजास्तु त्रयस्त्रिंशत्सर्गे स्वायंभुवस्य ह ।। १३.९१ ।।<br>
यदुर्ययातिर्देवौ द्वौ वीवधस्रासतो मतिः ।।<br>
विभासश्च क्रतुश्चैव प्रयातिर्विश्रुतो द्युतिः ।। १३.९२ ।।<br>
वायव्यः संयमश्चैव यामा द्वादश कीर्त्तिताः ।।<br>
असमश्चोग्रदृष्टिश्च सुनयोऽथ शुचिश्रवाः ।। १३.९३ ।।<br>
केवलो विश्वरूपश्च सुदक्षो मधुपस्तथा ।।<br>
तुरीय इंद्रयुक्चैव युक्तो ग्रावजितस्तु वै ।। १३.९४ ।।<br>
जनिमा विश्वदेवा च जविष्ठो मितवानपि ।।<br>
जरो विभुर्विभावश्च स ऋचीकोऽथ दुर्दिहः ।। १३.९५ ।।<br>
श्रुतिर्गृणानोऽथ बृहच्छुक्रा द्वादश कीर्त्तिताः ।।<br>
आसन्स्वायंभुवस्यैते चांतरे सोमपायिनः ।। १३.९६ ।।<br>
दीप्तिमंतो गणा ह्येते वीर्यवंतो महाबलाः ।।<br>
तेषामिंद्रस्तदा ह्यासीत्प्रथमे विश्वभुक् प्रभुः ।। १३.९७ ।।<br>
असुरा ये तदा तेषामासन् दायादबांधवाः ।।<br>
सुपर्णयक्षगंधर्वाः पिशाचोरगराक्षसाः ।। १३.९८ ।।<br>
अष्टौ ताः पितृभिः सार्द्धमासन्या देवयोनयः ।।<br>
स्वायंभुवेंतरेऽतीताः प्रजास्तासां सहस्रशः ।। १३.९९ ।।<br>
प्रभावरूपसंपन्ना आयुषा च बलेन च ।।<br>
विस्तरादिह नोच्यंते माप्रसंगो भवेदिह ।। १३.१०० ।।<br>
स्वायंभुवो विसर्गस्तु विज्ञेयः सांप्रतेन ह ।।<br>
अतीतो वर्तमानेन दृष्टो वैवस्वतेन सः ।। १३.१०१ ।।<br>
प्रजाभिर्देवाताभिश्च ऋषिभिः पितृभिः सह ।।<br>
तेषां सप्तर्षयः पूर्वमासन्ये तान्निबोधत ।। १३.१०२ ।।<br>
भृग्वंगिरा मरीचिश्च पुलस्त्यः पुलहः क्रतुः ।।<br>
अत्रिश्चैव वसिष्ठस्च सप्त स्वायंभुवेऽतरे ।। १३.१०३ ।।<br>
आग्नीध्रश्चाग्निबाहुश्च मोधा मेधातिथिर्वसुः ।।<br>
ज्योतिष्मान् द्युतिमान्हव्यः सवनः सत्त्र एव च ।। १३.१०४ ।।<br>
मनोः स्वायंभुवस्यैते दश पुत्रा महौजसः ।।<br>
वायुवेगा महासत्त्वा राजानः प्रथमेंऽतरे ।। १३.१०५ ।।<br>
सासुरं तत्सुगंधर्वं सयक्षोरगराक्षसम् ।।<br>
सपिशाचमनुष्यं च ससुपर्णाप्सरोगणम् ।। १३.१०६ ।।<br>
न शक्यमानुपूर्व्येण वक्तुं वर्षशतैरपि ।।<br>
बहुत्वान्नामधेयानां संख्या तेषां कुतः कुले ।। १३.१०७ ।।<br>
या वै प्रजा युगाख्यास्तु आसन्स्वायंभुवेंऽतरे ।।<br>
कालेन महताऽतीता अयनाब्दयुगक्रमैः ।। १३.१०८ ।।<br>
ऋषय ऊचुः ।।<br>
क एष भगवान् कालः सर्वभूतापहारकः ।।<br>
कस्य योनिः किमादिश्च किं सतत्त्वः किमात्मकः ।। १३.१०९ ।।<br>
किमस्य चक्षुः का मूर्तिः के वा अवयवाः स्मृताः ।।<br>
किं नामधेयं कोऽस्यात्मा एतत्त्वं ब्रूहि तत्त्वतः ।। १३.११० ।।<br>
सूत उवाच ।।<br>
श्रूयतां कालसद्भावः श्रुत्वा चैवावधार्यताम् ।।<br>
सूर्ययोनिर्निमेषादिः संख्याचक्षुः स उच्यते ।। १३.१११ ।।<br>
मूर्तिरस्य त्वहोरात्रो निमेषावयवश्च सः ।।<br>
संवत्सरः सतत्त्वश्च नाम चास्य कलात्मकः ।। १३.११२ ।।<br>
साम्प्रतानागतातीतकालात्मा स प्रजापतिः ।।<br>
पंचधा प्रविभक्तां तु कालावस्थां निबोधत ।। १३.११३ ।।<br>
दिवसार्द्धमासमासैश्च ऋतुभिस्त्वयनैस्तथा ।।<br>
संवत्सरस्तु प्रथमो द्वितीयः परिवत्सरः ।। १३.११४ ।।<br>
इड्वत्सरस्तृतीयश्च चतुर्थश्चानुवत्सरः ।।<br>
पंचमो वत्सरस्तेषां कालः स युगसंज्ञितः ।। १३.११५ ।।<br>
तेषां तत्त्वं प्रवक्ष्यामि कीर्त्यमानं निबोधत ।।<br>
क्रतुरग्निस्तु यः प्रोक्तः स तु संवत्सरो मतः ।। १३.११६ ।।<br>
आदितेयस्त्वसौ सूर्यः कालाग्निः परिवत्सरः ।।<br>
शुक्लकृष्णगतिश्चापि अपां सारमयः खगः ।। १३.११७ ।।<br>
स इडावत्सरः सोमः पुराणे निश्चयं गतः ।।<br>
यश्चायं पवते लोकांस्तनुभिः सप्तसप्तभिः ।। १३.११८ ।।<br>
अनुवाता च लोकस्य स वायुरनुवत्सरः ।।<br>
अहंकारादुदग्रुद्रः संभूतो ब्रह्मणास्तु यः ।। १३.११९ ।।<br>
स रुद्रो वत्सरस्तेषां विज्ञेयो नीललोहितः ।।<br>
सतत्त्वं तस्य वक्ष्यमि कीर्त्यमानं निबोधत ।। १३.१२० ।।<br>
अंगप्रत्यंगसंयोगात्कालात्मा प्रपितामहः ।।<br>
ऋक्सामयजुषां योनिः पंचानां पतिरीश्वरः ।। १३.१२१ ।।<br>
सोऽग्निर्यमश्च कालश्च संभूतिः स प्रजापतिः ।।<br>
प्रोक्तः संवत्सरश्चेति सूर्य योनिर्मनीषिभिः ।। १३.१२२ ।।<br>
यस्मात्कालविभागानां मासर्त्वयनयोरपि ।।<br>
ग्रहनक्षत्रशीतोष्णवर्षायुः कर्मणां तथा ।। १३.१२३ ।।<br>
योनिः स प्रविभागानां दिवसानां च भास्करः ।।<br>
वैकारिकः प्रसन्नात्मा ब्रह्मपुत्रः प्रजापतिः ।। १३.१२४ ।।<br>
एको नैकोऽथ दिवसो मासोऽथर्तुः पितामहः ।।<br>
आदित्यः सविता भानुर्जीवनो ब्रह्मसत्कृतः ।। १३.१२५ ।।<br>
प्रभवश्चाव्ययश्चैव भूतानां तेन भास्करः ।।<br>
ताराभिमानी विज्ञेयो द्वितीयः परिवत्सरः ।। १३.१२६ ।।<br>
सोमः सर्वौषधिपतिर्यस्मात्स प्रपितामहः ।।<br>
आजीवः सर्वभूतानां योगक्षेमकृदीश्वरः ।। १३.१२७ ।।<br>
आवेक्षमाणः सततं बिभर्ति जगदंशुभिः ।।<br>
तिथीनां पर्वसंधीनां पूर्णिमादर्शयोरपि ।। १३.१२८ ।।<br>
योनिर्निशाकरो यश्च अमृतात्मा प्रजापतिः ।।<br>
तस्मात्स पितृमान्सोमः स्मृत इड्वत्सरात्मकः ।। १३.१२९ ।।<br>
प्राणापानसमानाद्यैर्व्यानोदानात्मकैरपि ।।<br>
कर्मभिः प्राणिनां लोके सर्वचेष्टाप्रवर्तकः ।। १३.१३० ।।<br>
पंचानां चेंद्रियमनोर्बुद्धिस्मृतिबलात्मनाम् ।।<br>
समानकालकरणक्रियाः संपादयन्नपि ।। १३.१३१ ।।<br>
सर्वात्मा सर्वलोकेश आवहप्रवहादिभिः ।।<br>
वर्त्तते चोपकारैर्यस्तनुभिः सप्तसप्तभिः ।। १३.१३२ ।।<br>
विधाता सर्वभूतानां क्षेमी नित्यं प्रभंजनः ।।<br>
योनिरग्नेरपां भूमे रवेश्चंद्रमसश्च यः ।। १३.१३३ ।।<br>
वायुः प्रजापतिर्भूतो लोकात्मा प्रपितामहः ।।<br>
अहोरात्रकरस्तस्मात्स वायुरनुवत्सरः ।। १३.१३४ ।।<br>
एते प्रजानां पतयश्चत्वार उपपक्षजाः ।।<br>
पितरः सर्वलोकानां लोकात्मानः प्रकीर्त्तिताः ।। १३.१३५ ।।<br>
ध्यायतो ब्रह्माणो वक्त्रादुदन्समभवद्भवः ।।<br>
ऋषिर्विप्रा महादेवो भूतात्मा प्रपितामहः ।। १३.१३६ ।।<br>
ईश्वरः सर्वभूतानां प्रणवो योऽथ पठ्यते ।।<br>
आत्मावेशेन भूतानामंगप्रत्यंगसंभवः ।। १३.१३७ ।।<br>
उन्मादकोऽनुग्रहकृद्रुद्रो वत्सर उच्यते ।।<br>
सूर्य्यश्च चंद्रमाश्चाग्निर्वायू रुद्रस्तथैव च ।। १३.१३८ ।।<br>
युगाभिमानी कालात्मा नित्यं संक्षयकृद्विभुः ।।<br>
रुद्रः प्रविष्टो भगवाञ्जगत्यस्मिन्स्वतेजसा ।। १३.१३९ ।।<br>
आश्रयान्मयि संयोगात्तनुभिर्नामभिस्तथा ।।<br>
ततस्तस्य तु वीर्येण लोकानुग्रहकारकम् ।। १३.१४० ।।<br>
देवत्वं च पितृत्वं च कालत्वं चास्य यत्परम् ।।<br>
तस्माद्वै सर्वथा रुद्रस्तद्विद्वद्भिरभीज्यते ।। १३.१४१ ।।<br>
यतः पतिः स भगवान् प्रजेशानां प्रजापतिः ।।<br>
भावनः सर्वभूतानां सर्वात्मा नीललोहितः ।। १३.१४२ ।।<br>
औषधीः प्रतिसंधत्ते रुद्रः क्षीणाः पुनः पुनः ।।<br>
प्रजापतिमुखैर्देवैः सम्यगिष्टफलार्थिभिः ।। १३.१४३ ।।<br>
त्रिभिरेव कपालैश्च त्रयंबकैरौषधिक्षये ।।<br>
इज्यते भगवान् यस्मात्तस्मात्त्र्यंबक उच्यते ।। १३.१४४ ।।<br>
गायत्री चैव त्रिष्टुप्च जगती चैव याः स्मृताः ।।<br>
त्र्यंबका नामतः प्रेम्णा योनयस्ता वनस्पतेः ।। १३.१४५ ।।<br>
ताभिरेकत्वभूताभिस्त्रिविधाभिः स्ववीर्यतः ।।<br>
त्रिसाधनः पुरोडाशस्त्रिकपालः स वै स्मृतः ।। १३.१४६ ।।<br>
त्र्यंबकः स पुरोडाशस्तेनैष त्र्यंबकः स्मृतः ।।<br>
इत्येतत्पंचवर्षं हि युगं प्रोक्तं मनीषिभिः ।। १३.१४७ ।।<br>
यश्चैष पंचधात्मा वै प्रोक्तः संवत्सरो द्विजैः ।।<br>
सैकः षट्को विजज्ञेऽथ मध्वादिऋतुसंज्ञकः ।। १३.१४८ ।।<br>
ऋतुपुत्रार्त्तवाः पंच इति सर्गः समासतः ।।<br>
इत्येष बहुमानो वै प्राणिनां जीवितानि च ।।<br>
नदीवेग इवासक्तः कालो धावति संहरन् ।। १३.१४९ ।।<br>
एतेषां यदपत्यं वै तदशक्यं प्रमाणतः ।।<br>
बहुत्वात्परिसंख्यातुं पुत्र पौत्रमनंतकम् ।। १३.१५० ।।<br>
इमं वंशं प्रजेशानां महतः पुण्यकर्मणाम् ।।<br>
कीर्त्तयन्पुण्यकीर्त्तीनां महतीं सिद्धिमाप्नुयात् ।। १३.१५१ ।।<br>
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे<br>
कालसद्भाववर्णनं नाम त्रयोदशोंऽध्याय ।। १३ ।।<br>
</span>
