<span style="font-size: 14pt; line-height: 200%">ऋषिरुवाच ।।<br>
अस्मिन्कल्पे त्वया नोक्तः प्रादुर्भावो महात्मनः ।।<br>
महादेवस्य रुद्रस्य साधकैर्ऋषिभिः सह ।। १ ।।<br>
सूत उवाच ।।<br>
उत्पत्तिरादिसर्गस्य मया प्रोक्ता समासतः ।।<br>
विस्तरेण प्रवक्ष्यामि नामानि तनुभिः सह ।। २ ।।<br>
पत्नीषु जनयामास महादेवः सुतान्बहून ।।<br>
कल्पेष्वन्येष्वतीतेषु ह्यस्मिन्कल्पे तु ताञ्श्रृणु ।। ३ ।।<br>
कल्पादावात्मनस्तुल्यं सुतमध्यायत प्रभुः ।।<br>
प्रादुरा सीत्ततोङ्केऽस्य कुमारो नीललोहितः ।। ४ ।।<br>
रुरोद सुस्वरं घोरं निर्दहन्निव तेजसा ।।<br>
दृष्ट्वा रुदंतं सहसा कुमारं नीललोहितम् ।। ५ ।।<br>
किं रोदिषि कुमारेति ब्रह्मा तं प्रत्यभाषत ।।<br>
सोऽब्रवीद्देहि मे नाम प्रथमं त्वं पितामह ।। ६ ।।<br>
रुद्रस्त्वं देव नामाऽसि स इत्युक्तोऽरुदत्पुनः ।।<br>
किं रोदिषि कुमारेति ब्रह्मा तं प्रत्यभाषत ।। ७ ।।<br>
नाम देहि द्वितीयं मे इत्युवाच स्वयंभुवम् ।।<br>
भवस्त्वं देवनाम्नाऽसि इत्युक्तः सोऽरुदत्पुनः ।। ८ ।।<br>
किं रोदिषीति तं ब्रह्मा रुदंतं प्रत्युवाच ह ।।<br>
तृतीयं देहि मे नाम इत्युक्तः सोऽब्रवीत्पुनः ।। ९ ।।<br>
शर्वस्त्वं देव नाम्नाऽसिङत्युक्तः सोऽरुदत्पुनः ।।<br>
किं रोदिषीति तं ब्रह्मा रुदंतं प्रत्युवाच ह ।। १० ।।<br>
चतुर्थ देहि मे नाम इत्युक्तः सोऽब्रवीत्पुनः ।।<br>
ईशानो देवनाम्नाऽसि इत्युक्तः सोऽरुदत्पुनः ।। ११ ।।<br>
किं रोदिषीति तं ब्रह्मा रुदंतं पुनरब्रवीत् ।।<br>
पंचमं नाम देहीति प्रत्युवाच स्वयंभुवम् ।। १२ ।।<br>
पशूनां त्वं पतिर्देव इत्युक्तः सोऽरुदत्पुनः ।।<br>
किं रोदिषीति तं ब्रह्मा रुदंतं पुनरब्रवीत् ।। १३ ।।<br>
षष्ठं वै देहि मे नाम इत्युक्तः प्रत्युवाच तम् ।।<br>
भीमस्त्वं देव नाम्नाऽसि इत्युक्तः सोऽरुदत्पुनः ।। १४ ।।<br>
किं रोदिषीति तं ब्रह्मा रुदंतं पुनरब्रवीत् ।।<br>
सप्तमं देहि मे नाम इत्युक्तः प्रत्युवाच ह ।। १५ ।।<br>
उग्रस्त्वं देव नाम्नाऽसि इत्युक्तः सोऽरुदत्पुनः ।।<br>
तं रुदंतं कुमारं तु मारोदीरिति सोऽब्रवीत् ।। १६ ।।<br>
सोऽब्रवीदष्टमं नाम देहि मे त्वं विभो पुनः ।।<br>
त्वं महादेवनामासि इत्युक्तो विरराम ह ।। १७ ।।<br>
लब्ध्वा नामानि चैतानि ब्रह्माणं नीललोहितः ।।<br>
प्रोवाच नाम्नामेतेषां स्थानानि प्रदिशेति ह ।। १८ ।।<br>
ततो विसृष्टास्तनव एषां नाम्ना स्वयंभुवा ।।<br>
सूर्यो जलं मही वायुर्व ह्निराकाशमेव च ।। १९ ।।<br>
दीक्षिता ब्राह्मणश्चंद्र इत्येवं तेऽष्टधा तनुः ।।<br>
तेषु पूज्यश्च वंद्यश्च नमस्कार्यश्च यत्नतः ।। २० ।।<br>
प्रोवाच तं पुनर्ब्रह्मा कुमारं नीललोहितम् ।।<br>
यदुक्तं ते मया पूर्वं नाम रुद्रेति वै विभो ।। २१ ।।<br>
तस्यादित्यतनुर्नाम्नः प्रथमा प्रथमस्य ते ।।<br>
इत्युक्ते तस्य यत्तेजश्चक्षुस्त्वासीत्प्रकाशकम् ।। २२ ।।<br>
विवेश तत्तदाऽदित्यं तस्माद्रुद्रो ह्यसौ स्मृतः ।।<br>
उद्यतमस्तं यंतं च वर्जयेद्दर्शने रविम् ।। २३ ।।<br>
शश्वच्च जायते यस्माच्छश्वत्संतिष्ठते तु यत् ।।<br>
तस्मात्सूर्यं न वीक्षेत आयुष्कामः शुचिः सदा ।। २४ ।।<br>
अतीतानागतं रुद्रं विप्रा ह्याप्याययंति यत् ।।<br>
उभे संध्ये ह्युपासीना गृणंतः सामऋग्यजुः ।। २५ ।।<br>
उद्यन्स तिष्ठते ऋक्षु मध्याह्ने च यजुःष्वथ ।।<br>
सामस्वथापराह्णे तु रुद्रः संविशति क्रमात् ।। २६ ।।<br>
तस्माद्भवेन्नाभ्युदितो बाह्यस्तमित एव च ।।<br>
न रुद्रम्प्रति मेहेत सर्वावस्थं कथंचन ।। २७ ।।<br>
एवं युक्तान् द्विजान् देवो रुद्रस्तान्न हिनस्ति वै ।।<br>
ततोऽब्रवीत्पुनर्ब्रह्मा तं देवं नीललोहितम् ।। २८ ।।<br>
द्वितीयं नामधेयं ते मया प्रोक्तं भवेति यत् ।।<br>
एतस्यापो द्वितीया ते तनुर्नाम्ना भवत्विति ।। २९ ।।<br>
इत्युक्ते त्वथ तस्यासीच्छरीरस्थं रसात्मकम् ।।<br>
विवेश तत्तदा यस्तु तस्मादापो भवः स्मृतः ।। ३० ।।<br>
यस्माद्भवंति भूतानि ताभ्यस्ता भावयंति च ।।<br>
भवनाद्भावनाच्चैव भूतानामुच्यते भवः ।। ३१ ।।<br>
तस्मान्मूत्रं पुरीषं च नाऽप्सु कुर्वीत कर्हिचित् ।।<br>
न निष्ठीवेन्नावगाहेन्नैव गच्छेच्च मैथुनम् ।। ३२ ।।<br>
न चैताः परिचक्षीत वहंत्यो वा स्थिता अपि ।।<br>
मैध्यामेध्यास्त्वपामेतास्तनवो मुनिभिः स्मृताः ।। ३३ ।।<br>
विवर्णरसगंधाश्च वर्ज्या अल्पाश्च सर्वशः ।।<br>
अपां योनिः समुद्रस्तु तस्मात्तं कामयंति ताः ।। ३४ ।।<br>
मध्याश्चैवामृता ह्यापो भवंति प्राप्य सागरम् ।।<br>
तस्मादपो न रुंधीत समुद्रं कामयंति ताः ।। ३५ ।।<br>
न हिनस्ति भवो देवो य एवं ह्यप्सु वर्तते ।।<br>
ततोऽब्रवीत्पुनर्ब्रह्मा कुमारं नीललोहितम् ।। ३६ ।।<br>
शर्वेति यत्तृतीयं ते नाम प्रोक्तं मया विभो ।।<br>
तस्य भूमिस्तृतीयस्य तनुर्नाम्ना भवत्त्वियम् ।। ३७ ।।<br>
इत्युक्ते यत्स्थिरं तस्य शरीरे ह्यस्थिसंज्ञितम् ।।<br>
विवेश तत्तदा भूमिं यस्मात्सा शर्व उच्यते ।। ३८ ।।<br>
तस्मात्कृष्टेन कुर्वीत पुरीषं मूत्रमेव च ।।<br>
न च्छायायां तथा मार्गे स्वच्छायायां न मेहयेत् ।। ३९ ।।<br>
शिरः प्रावृत्य कुर्वीत अंतर्धाय तृणैर्महीम् ।।<br>
एवं यो वर्तते भूमौ शर्वस्तं न हिनस्ति वै ।। ४० ।।<br>
ततोऽब्रवीत्पुनर्ब्रह्मा कुमारं नीललोहितम् ।।<br>
ईशानेति चतुर्थ ते नाम प्रोक्तं मयेह यत् ।। ४१ ।।<br>
चतुर्थस्य चतुर्थी तु वायुर्नाम्ना तनुस्तव ।।<br>
इत्युक्ते यच्छरीरस्थं पंचधा प्राणसंज्ञितम् ।। ४२ ।।<br>
विवेश तस्य तद्वायुमीशानस्तेन मारुतः ।।<br>
तस्मान्नैनं परिवदेत्प्रवांतं वायुमीश्वरम् ।। ४३ ।।<br>
यज्ञैर्व्यवहरंत्येनं ये वै परिचरंति च ।।<br>
एवं युक्तं महेशानो नैव देवो हिनस्ति तम् ।। ४४ ।।<br>
ततोऽब्रवीत्पुनर्ब्रह्मा तं देवं धूम्रमीश्वरम् ।।<br>
नाम यद्वै पशुपतिरित्युक्तं पंचमं मया ।। ४५ ।।<br>
पंचमी पंचमस्यैषा तनुर्नाम्नाग्निरस्तु ते ।।<br>
इत्युक्ते यच्छरीरस्थं तेजस्तस्योष्णसंज्ञितम् ।। ४६ ।।<br>
विवेश तत्तदा ह्यग्निं तस्मात्पशुपतिस्तु सः ।।<br>
यस्मादग्निः पशुश्चासीद्यस्मात्पाति पशूंश्च सः ।। ४७ ।।<br>
तस्मात्पशुपतेस्तस्य तनुरग्निर्निरुच्यते ।।<br>
तस्मादमेध्यं न दहेन्न च पादौ प्रतापयेत् ।। ४८ ।।<br>
अधस्तान्नोपदध्याच्च न चैनमतिलंघयेत् ।।<br>
नैनं पशुपतिर्देव एवं युक्तं हिनस्ति वै ।। ४९ ।।<br>
ततोऽब्रवीत्पुनर्ब्रह्मा तं देवं श्वेतपिंगलम् ।।<br>
षष्ठं नाम मया प्रोक्तं तव भीमेति यत्प्रभो ।। ५० ।।<br>
आकाशं तस्य नाम्नस्तु तनुः षष्ठी भवत्विति ।।<br>
इत्युक्ते सुषिरं तस्य शरीरस्थमभूच्च यत् ।। ५१ ।।<br>
विवेश तत्तदाऽकाशं तस्माद्भीमस्य सा तनुः ।।<br>
यदाकाशे स्मृतो देवस्तस्मान्ना संवृतः क्वचित् ।। ५२ ।।<br>
कुर्यान्मूत्रं पुरीषं वा न भुंजीत पिबेन्न वा ।।<br>
मैथुनं वाऽपि न चरेदुच्छिष्टानि च नोत्क्षिपेत् ।। ५३ ।।<br>
न हिनस्ति च तं देवो यो भीमे ह्येवमाचरेत् ।।<br>
ततोऽब्रवीत्पुनर्ब्रह्मा तं देवं सबलं प्रभुम् ।। ५४ ।।<br>
सप्तमं यन्मया प्रोक्तं नामोग्रेति तव प्रभो ।।<br>
तस्य नाम्नस्तनुस्तुभ्यं द्विजो भवति दीक्षितः ।। ५५ ।।<br>
एवमुक्ते तु यत्तस्य चैतन्यं वै शरीरगम् ।।<br>
विवेश दीक्षितं तद्वै ब्राह्मणं सोमयाजिनम् ।। ५६ ।।<br>
तावत्कालं स्मृतो विप्र उग्रो देवस्तु दीक्षितः ।।<br>
तस्मान्नेमं परिवदेन्नाश्लीलं चास्य कीर्त्तयेत् ।। ५७ ।।<br>
ते हरंत्यस्य पाप्मानं ये वै परिवदंति तम् ।।<br>
एवं युक्तान् द्विजानुग्रो देवस्तान्न हिनस्ति वै ।। ५८ ।।<br>
ततोब्रवीत्पुनर्ब्रह्मा तं देवं भास्करद्युतिम् ।।<br>
अष्टमं नाम यत् प्रोक्तं महादेवेति ते मया ।। ५९ ।।<br>
तस्य नाम्नोऽष्टमस्यास्तु तनुस्तुभ्यं तु चन्द्रमाः ।।<br>
इत्युक्ते यन्मनस्तस्य संकल्पकमभूत्प्रभोः ।। ६० ।।<br>
विवेश तच्चंद्रमसं महादेवस्ततः शशी ।।<br>
तस्माद्विभाव्यते ह्येष महादेवस्तु चन्द्रमाः ।। ६१ ।।<br>
अमावास्यां न वै छिंद्याद्वृक्षगुल्मौषधीर्द्विजः ।।<br>
महादेवः स्मृतः सोमस्तस्यात्मा ह्यौषधीगणः ।। ६२ ।।<br>
एवं यो वर्त्तते चैह सदा पर्वणि पर्वणि ।।<br>
न हंति तं महादेवो य एवं वेद तं प्रभुम् ।। ६३ ।।<br>
गोपायति दिवादित्यः प्रजा नक्तं तु चंद्रमाः ।।<br>
एकरात्रौ समेयातां सूर्या चन्द्रमसावुभौ ।। ६४ ।।<br>
अमावास्यानिशायां तु तस्यां युक्तः सदा भवेत् ।।<br>
रुद्राविष्टं सर्वमिदं तनुभिर्न्नामभिश्च ह ।। ६५ ।।<br>
एकाकी यश्चरत्येष सूर्योऽसौ रुद्र उच्यते ।।<br>
सूर्यस्य यत्प्रकाशेन वीक्षंते चक्षुषा प्रजाः ।। ६६ ।।<br>
मुक्तात्मा संस्थितो रुद्रः पिबत्यंभो गभस्तिभिः ।।<br>
अद्यते पीयते चैव ह्यन्नपानादिकाम्यया ।। ६७ ।।<br>
तनुरंबूद्भवा सा वै देहेष्वेवोपचीयते ।।<br>
यया धत्ते प्रजाः सर्वाः स्थिरीभूतेन तेजसा ।। ६८ ।।<br>
पार्थिवी सा तनुस्तस्य साध्वी धारयते प्रजाः ।।<br>
या च स्थिता शरीरेषु भूतानां प्राणवृत्तिभिः ।। ६९ ।।<br>
वातात्मिका तु चैशानी सा प्राणः प्राणिनामिह ।।<br>
पीताशितानि पचति भूतानां जठरेष्विह ।। ७० ।।<br>
तनुः पाशुपती तस्य पाचकः सोऽग्निरुच्यते ।।<br>
यानीह शुषिराणि स्युर्देहेष्वंतर्गतानि वै ।। ७१ ।।<br>
वायोः संचरणार्थानि भीमा सा प्रोच्यते तनुः ।।<br>
वैतान्यादीक्षितानां तु या स्थितिर्ब्रह्मवादिनाम् ।। ७२ ।।<br>
तनुरुग्रात्मिका सा तु तेनोग्रो दीक्षितः स्मृतः ।।<br>
यत्तु संकल्पकं तस्य प्रजास्विह समास्थितम् ।। ७३ ।।<br>
सा तनुर्मानसी तस्य चंद्रमाः प्राणिषु स्थितः ।।<br>
नवोनवो यो भवति जायमानः पुनःपुनः ।। ७४ ।।<br>
पीयतेऽसौ यथाकालं विबुधैः पितृभिः सह ।।<br>
महादेवोऽमृतात्मा स चन्द्रमा अम्मयः स्मृतः ।। ७५ ।।<br>
तस्य या प्रथमा नाम्ना तनू रौद्री प्रकीर्त्तिता ।।<br>
पत्नी सुवर्च्चला तस्याः पुत्रश्चास्य शनैश्चरः ।। ७६ ।।<br>
भवस्य या द्वितीया तु आपो नाम्ना तनुः स्मृता ।।<br>
तस्या धात्री स्मृता पत्नी पुत्रश्च उशना स्मृतः ।। ७७ ।।<br>
शर्वस्य या तृतीयस्य नाम्नो भूमिस्तनुः स्मृता ।।<br>
तस्याः पत्नी विकेशी तु पुत्रोऽस्यांगारकः स्मृतः ।। ७८ ।।<br>
ईशानस्य चतुर्थस्य नाम्ना वातस्तनुस्तु या ।।<br>
तस्याः पत्नी शिवा नाम पुत्रश्चास्या मनोजवः ।। ७९ ।।<br>
अविज्ञातगतिश्चैव द्वौ पुत्रौ चाऽनिलस्य तु ।।<br>
नाम्ना पशुपतेर्या तु तनुरग्निर्द्विजैः स्मृता ।। ८० ।।<br>
तस्याः पत्नी स्मृता स्वाहा स्कंदस्तस्याः सुतः स्मृतः ।।<br>
नाम्ना षष्ठस्य या भीमा तनुराकाशमुच्यते ।। ८१ ।।<br>
दिशः पत्न्यः स्मृतास्तस्य स्वर्गश्चापि सुतः स्मृतः ।।<br>
उग्रा तनुः सप्तमी या दीक्षितो ब्राह्मणः स्मृतः ।। ८२ ।।<br>
दीक्षा पत्नी स्मृता तस्याः संतानः पुत्र उच्यते ।।<br>
नाम्नाष्टमस्य महस्तनुर्या चंद्रमाः स्मृतः ।। ८३ ।।<br>
तस्य वै रोहिणी पत्नी पुत्रस्तस्य बुधः स्मृतः ।।<br>
इत्येतास्तनवस्तस्य नामभिः सह कीर्तिताः ।। ८४ ।।<br>
तासु वंद्यो नमस्यश्च प्रतिनामतनूषु वै ।।<br>
सूर्येप्सूर्व्यां तथा वायावग्नौ व्योम्न्यथ दीक्षिते ।। ८५ ।।<br>
भक्तैस्तथा चंद्रमसि भक्त्या वंद्यस्तु नामभिः ।।<br>
एवं यो वेत्ति तं देवं तनुभिर्नामभिश्च ह ।। ८६ ।।<br>
प्रजावानेति सायुज्यमीश्वरस्य भवस्य सः ।।<br>
इत्येतद्वो मया प्रोक्तं गुह्यं भीमस्य यद्यशः ।। ८७ ।।<br>
शन्नोऽस्तु द्विपदे विप्राः शन्नोऽस्तु च चतुष्पदे ।।<br>
एतत्प्रोक्तमिदानीं च तनूनां नामभि सह ।।<br>
महादेवस्य देवस्य भृगोस्तु श्रृणुत प्रजाः ।। ८८ ।।<br>
इति श्रीब्रह्माण्डे महापुराणे वायुप्रोक्ते पूर्वभागे द्वितीयेऽनुषंगपादे महादेवविभूतिवर्णनं ना दशामोऽध्योयः ।। १० ।।<br>
<br>
</span>
