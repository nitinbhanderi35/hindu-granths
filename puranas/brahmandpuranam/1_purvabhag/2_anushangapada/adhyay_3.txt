<span style="font-size: 14pt; line-height: 200%">सूत उवाच<br>
ततोभिध्यायतस्तस्य मानस्यो जज्ञिरे प्रजाः ।<br>
तच्छरीरसमुत्पन्नैः कार्यैस्तैः कारणैः सह ॥ १,८.१ ॥<br>
क्षेत्रज्ञाः समवर्त्तन्त क्षेत्रस्यैतस्य धीमतः ।<br>
ततो देवासुरपितॄन्मनुष्यांश्च चतुष्टयम् ॥ १,८.२ ॥<br>
सिसृक्षुरयुतातानि स चात्मानमयूयुजत् ।<br>
युक्तात्मनस्ततस्तस्य तमोमात्रासमुद्भवः ॥ १,८.३ ॥<br>
तदाभिध्यायतः सर्गं प्रयत्नोऽभूत्प्रजापतेः ।<br>
ततोऽस्य जघ नात्पूर्वमसुरा जज्ञिर सुताः ॥ १,८.४ ॥<br>
असुः प्राणः स्मृतो विज्ञैस्तज्जन्मानस्ततोऽसुराः ।<br>
सृष्टा यया सुरास्तन्वा तां तनुं स व्यपोहत ॥ १,८.५ ॥<br>
सापविद्धा तनुस्तेन सद्यो रात्रिरजायत ।<br>
सा तमोबहुला यस्मात्ततो रात्रिस्त्रियामिका ॥ १,८.६ ॥<br>
आवृतास्तमसा रात्रौ प्रजा स्तस्मात्स्वयं पुनः ।<br>
सृष्ट्वासुरांस्ततः सोऽथ तनुमन्यामपद्यत ॥ १,८.७ ॥<br>
अव्यक्तां सत्त्वबहुलां ततस्तां सोऽभ्ययुञ्जत ।<br>
ततस्तां युञ्ज मानस्य प्रियमासीत्प्रभोः किल ॥ १,८.८ ॥<br>
ततो मुखात्समुत्पन्ना दीव्यतस्तस्य देवताः ।<br>
यतोऽस्य दीव्यतो जातास्तेन देवाः प्रकीर्त्तिताः ॥ १,८.९ ॥<br>
धातुर्दिव्येति यः प्रोक्तः क्रीडायां स विभाव्यते ।<br>
तस्मात्तन्वास्तु दिव्याया जज्ञिरे तेन देवताः ॥ १,८.१० ॥<br>
देवान् सृष्ट्वा ततः सोऽथ तनुं दिव्यामपोहत ।<br>
उत्सृष्टा सा तनुस्तेन अहः समभवत्तदा ॥ १,८.११ ॥<br>
तस्मादहःकर्मयुक्ता देवताः समुपासते ।<br>
देवान्सृष्ट्वा ततः सोऽथ तनुमन्यामपद्यत ॥ १,८.१२ ॥<br>
सत्त्वमात्रात्मिकामेव ततोऽन्यामभ्ययुङ्क्त वै ।<br>
पितेव मन्यमानस्तान्पुत्रान्प्रध्याय स प्रभुः ॥ १,८.१३ ॥<br>
पितरो ह्यभवंस्तस्या सध्ये रात्र्यहयोः पृथक् ।<br>
तस्मात्ते पितरो देवाः पितृत्वं तेषु तत्स्मृतम् ॥ १,८.१४ ॥<br>
ययासृष्टास्तु पितरस्तां तनुं स व्यपोहत ।<br>
सापविद्धा तनुस्तेन सद्यः संध्या व्यजायत ॥ १,८.१५ ॥<br>
तस्मादहर्देवतानां रात्रिर्या साऽसुरी स्मृता ।<br>
तयोर्मध्ये तु वै पैत्री या तनुः सा गरीयसी ॥ १,८.१६ ॥<br>
तस्माद्देवासुराश्चैव ऋषयो मानवास्तथा ।<br>
युक्तास्तनुमुपासंते उषाव्युष्ट्योर्यदन्तरम् ॥ १,८.१७ ॥<br>
तस्माद्रात्र्यहयोः संधिमुपासंते तथा द्विजाः ।<br>
ततोऽन्यस्यां पुनर्ब्रह्मा स्वतन्वामुपपद्यत ॥ १,८.१८ ॥<br>
रजोमात्रात्मिका या तु मनसा सोऽसृजत्प्रभुः ।<br>
मनसा तु सुतास्तस्य प्रजनाज्जज्ञिरे प्रजाः ॥ १,८.१९ ॥<br>
मननाच्च मनुषयास्ते प्रजनात्प्रथिताः प्रजाः ।<br>
सृष्ट्वा पुनः प्रजाः सोऽथ स्वां तनुं स व्यपोहत ॥ १,८.२० ॥<br>
सापविद्धा तनुस्तेन ज्योत्स्ना सद्यस्त्वजायत ।<br>
तस्माद्भवन्ति संहृष्टा ज्योत्स्नाया उद्भवे प्रजाः ॥ १,८.२१ ॥<br>
इत्येतास्तनवस्तेन ह्यपविद्धा महात्मना ।<br>
सद्यो रात्र्यहनी चैवसंध्या ज्योत्स्ना च जज्ञिरे ॥ १,८.२२ ॥<br>
ज्योत्स्ना संध्याहनी चैव सत्त्वमात्रात्मकं त्रयम् ।<br>
तमोमात्रात्मिका रात्रिः सा वै तस्मान्नियामिका ॥ १,८.२३ ॥<br>
तस्माद्देवा दिव्यतन्वा तुष्ट्या सृष्टा सुखात्तु वै ।<br>
यस्मात्तेषां दिवा जन्म बलिनस्तेन ते दिवा ॥ १,८.२४ ॥<br>
तन्वा यदसुरान्रत्र्या जघनादसृजत्प्रभुः ।<br>
प्राणेभ्यो रात्रिजन्मानो ह्यजेया निशि तेन ते ॥ १,८.२५ ॥<br>
एतान्येव भविष्याणां देवानामसुरैः सह ।<br>
पितॄणां मानुषाणां च अतीताना गतेषु वै ॥ १,८.२६ ॥<br>
मन्वन्तरेषु सर्वेषु निमित्तानि भवन्ति हि ।<br>
ज्योत्स्ना रात्र्यहनी संध्या चत्वार्येतानि तानि वा ॥ १,८.२७ ॥<br>
भान्ति यस्मात्ततो भाति भाशब्दो व्याप्तिदीप्तिषु ।<br>
अंभांस्येतानि सृष्ट्वा तु देवदानवमानुषान् ॥ १,८.२८ ॥<br>
पितॄंश्चैव तथा चान्यान्विविधान्व्य सृजत्प्रजाः ।<br>
तामुत्सृज्य ततो च्योत्स्नां ततोऽन्यां प्राप्य स प्रभुः ॥ १,८.२९ ॥<br>
मूर्त्तिं रजस्तमोद्रिक्तां ततस्तां सोऽभ्ययुञ्जत ।<br>
ततोऽन्याः सोंऽधकारे च क्षुधाविष्टाः प्रजाः सृजन् ॥ १,८.३० ॥<br>
ताः सृष्टास्तु क्षुधाविष्टा अम्भांस्यादातुमुद्यताः ।<br>
अम्भांस्येतानि रक्षाम उक्तवन्तस्तु तेषु ये ॥ १,८.३१ ॥<br>
राक्षसास्ते स्मृतास्तस्मात्क्षुधात्मानो निशाचराः ।<br>
येऽब्रुवन् क्षिणुमोऽम्भांसि तेषां त्दृष्टाः परस्परम् ॥ १,८.३२ ॥<br>
तेन ते कर्मणा यक्षा गुह्यकाः क्रूरकर्मिणः ।<br>
रक्षेति पालने चापि धातुरेष विभाव्यते ॥ १,८.३३ ॥<br>
य एष क्षीतिधातुर्वै क्षपणे स निरुच्यते ।<br>
रक्षणाद्रक्ष इत्युक्तं क्षपणाद्यक्ष उच्यत ॥ १,८.३४ ॥<br>
तान्दृष्ट्वा त्वप्रियेणास्य केशाः शीर्णाश्च धीमतः ।<br>
ते शीर्णा व्युत्थिता ह्यूर्द्धमारो हन्तः पुनः पुनः ॥ १,८.३५ ॥<br>
हीना ये शिरसो बालाः पन्नाश्चैवापसर्पिणः ।<br>
बालात्मना स्मृता व्याला हीनत्वादहयः स्मृताः ॥ १,८.३६ ॥<br>
पन्नत्वात्पन्नगाश्चापि व्यपसर्पाच्च सर्प्पता ।<br>
तेषां लयः पृथिव्यां यः सूर्याचन्द्रमसौ घनाः ॥ १,८.३७ ॥<br>
तस्य क्रोधोद्भवो योऽसावग्निगर्भः सुदारुणः ।<br>
स तान्सर्प्पान् सहोत्पन्नानाविवेश विषात्मकः ॥ १,८.३८ ॥<br>
सर्प्पान्सृष्ट्वा ततः क्रोधात्क्रोधात्मानो विनिर्मिताः ।<br>
वर्णेन कपिशेनोग्रास्ते भूताः पिशिताशनाः ॥ १,८.३९ ॥<br>
भूतत्वात्ते रमृता भूताः पिशाचा पिशिताशनात् ।<br>
गायतो गां ततस्तस्य गन्धर्वा जज्ञिरे सुताः ॥ १,८.४० ॥<br>
धयेति धातुः कविभिः पानार्थे परिपठ्यते ।<br>
पिबतो जज्ञिरे वाचं गन्धर्वास्तेन ते स्मृताः ॥ १,८.४१ ॥<br>
अष्टास्वेतासु सृष्टासु देवयोनिषु स प्रभुः ।<br>
छन्दतश्चैव छन्दासि वयांसि वयसासृजत् ॥ १,८.४२ ॥<br>
पक्षिणस्तु स सृष्ट्वा वै ततः पशुगणान्सृजन् ।<br>
मुखतोऽजाः ऽसृजन्सोऽथ वक्षसश्चाप्यवीः सृजन् ॥ १,८.४३ ॥<br>
गावश्चैवोदराद्ब्रह्मा पार्श्वाभ्यां च विनिर्ममे ।<br>
पादतोऽश्वान्समातङ्गान् रासभान् गवयान्मृगान् ॥ १,८.४४ ॥<br>
उष्ट्रांश्चैव वराहांश्च शुनोऽन्यांश्चैव जातयः ।<br>
ओषध्यः फल मूलिन्यो रोमभ्यस्तस्य जज्ञिरे ॥ १,८.४५ ॥<br>
एवं पञ्चौषधीः सृष्ट्वा व्ययुञ्जत्सोऽध्वरेषु वै ।<br>
अस्य त्वादौ तु कल्पस्य त्रेतायुगमुखेपुरा ॥ १,८.४६ ॥<br>
गौरजः पुरुषोऽथाविरश्वाश्वतरगर्दभाः ।<br>
एते ग्राम्याः समृताः सप्त आरण्याः सप्त चापरे ॥ १,८.४७ ॥<br>
श्वापदो द्वीपिनो हस्ती वानरः पक्षिपञ्चमः ।<br>
औदकाः पशवः षष्ठाः सप्तमास्तु सरीसृपाः ॥ १,८.४८ ॥<br>
महिषा गवयोष्ट्राश्च द्विखुराः शरभो द्विषः ।<br>
मर्कटः सप्तमो ह्येषां चारण्याः पशवस्तु ते ॥ १,८.४९ ॥<br>
गायत्रीं च ऋचं चैव त्रिवृत्स्तोमरथन्तरे ।<br>
अग्निष्टोमं च यज्ञानां निर्ममे प्रथमान्मुखात् ॥ १,८.५० ॥<br>
यजूंषि त्रैष्टुभं छन्दः स्तोमं पञ्चदशं तथा ।<br>
बृहत्साम तथोक्थं च दक्षिणात्सोऽसृजन्मुखात् ॥ १,८.५१ ॥<br>
सामानि जगतीं चैव स्तोमं सप्तदशं तथा ।<br>
वैरूप्यमतिरात्रं च पश्चिमात्सोऽसृजन्मुखात् ॥ १,८.५२ ॥<br>
एकविंशमथर्वाणमाप्तोर्यामं तथैव च ।<br>
अनुष्टुभं सवैराजं चतुर्थादसृजन्मुखात् ॥ १,८.५३ ॥<br>
विद्युतोऽशनिमेघांश्च रोहितेन्द्रधनूंषि च ।<br>
सृष्ट्वासौ भगवान्देवः पर्जन्यमितिविश्रुतम् ॥ १,८.५४ ॥<br>
ऋचो यजूंषि सामानि निर्ममे यज्ञसिद्धये ।<br>
उच्चावचानि भूतानि गात्रेभ्यस्तस्य जज्ञिरे ॥ १,८.५५ ॥<br>
ब्रह्मणास्तु प्रजासर्गं सृजतो हि प्रजापतेः ।<br>
सृष्ट्वा चतुष्टयं पूर्वं देवर्षिपितृमानवान् ॥ १,८.५६ ॥<br>
ततोऽसृजत भूतानि चराणि स्थावराणि च ।<br>
सृष्ट्वा यक्षपिशाचांश्च गन्धर्वप्सरसस्तदा ॥ १,८.५७ ॥<br>
नरकिन्नररक्षांसि वयःपशुमृगोरगान् ।<br>
अव्ययं च व्ययं चैव द्वयं स्थावरजङ्गमम् ॥ १,८.५८ ॥<br>
तेषां ये यानि कर्माणि प्राक्सृष्टानि प्रपेदिरे ।<br>
तान्येव प्रतिपद्यन्ते सृज्यमानाः पुनःपुनः ॥ १,८.५९ ॥<br>
हिंस्राहिंस्रे सृजन् क्रूरे धर्माधर्मावृतानृते ।<br>
तद्भाविताः प्रपद्यन्ते तस्मात्तत्तस्य रोचते ॥ १,८.६० ॥<br>
महाभूतेषु नानात्वमिन्द्रियार्तेषु मूर्तिषु ।<br>
विनियोगं च भूतानां धातैव व्यदधात्स्वयम् ॥ १,८.६१ ॥<br>
केचित्पुरुषकारं तु प्राहुः कर्म च मानवाः ।<br>
दैवमित्यपरे विप्राः स्वभावं भूतचिन्तकाः ॥ १,८.६२ ॥<br>
पौरुषं कर्म दैवं च फलवृत्तिस्वभावतः ।<br>
न चैव तु पृथग्भावमधिकेन ततो विदुः ॥ १,८.६३ ॥<br>
एतदेवं च नैवं च न चोभे नानुभे न च ।<br>
स्वकर्मविषयं ब्रूयुः सत्त्वस्थाः समदर्शिनः ॥ १,८.६४ ॥<br>
नानारूपं च भूतानां कृतानां च प्रपञ्चनम् ।<br>
वेदशब्देभ्य एवादौ निर्ममे स महेश्वरः ॥ १,८.६५ ॥<br>
आर्षाणि चैव नामानि याश्च देवेषु दृष्टयः ।<br>
शर्वर्यन्ते प्रसूतानां पुनस्तेभ्यो दधात्यजः ॥ १,८.६६ ॥<br>
इति श्रीब्रह्माण्डे महापुराणे वायुप्रोक्ते पूर्वभागे द्वितीयेऽनुषङ्गपादे मानससृष्टिवर्णनं नामाष्टमोऽध्यायः<br>
</span>
