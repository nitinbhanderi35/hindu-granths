सूत उवाच<br>
इति श्रुत्वा बलिर्दैत्यो देवानां विजयं महत् । <br>
रोषणं नाम दैत्येन्द्रं समाहूय वचोऽब्रवीत् । । १ <br>
सुतस्तिमिरलिङ्गस्य सरुषो नाम विश्रुतः । <br>
त्वं हि तत्र समागम्य दैत्यकार्यं महत्कुरु । । २<br>
इति श्रुत्वा स वै दैत्यो हृदि विप्राप्तरोषणः । <br>
ननाश वेदमार्गस्थान्देहलीदेशमास्थितः । । ३ <br>
पञ्चवर्षं कृतं राज्यं तत्सुतो बाबरोभवत् । <br>
विंशदब्दं कृत राज्यं होमायुस्तत्सुतोऽभवत् । । ४ <br>
होमायुषा मदान्धेन देवताश्च निराकृताः । <br>
ते सुराः कृष्णचैतन्यं नदीहोपवने स्थितम् । । ५ <br>
तुष्टुवुर्बहुधा तत्र श्रुत्वा क्रुद्धो हरिः स्वयम् । <br>
स्वतेजसा च तद्राज्यं विघ्नभूतं चकार ह । । ६ <br>
तत्सैन्यजनितैर्लोकैर्होमायुश्च निराकृतः । <br>
महाराष्ट्रैस्तदा तत्र शेषशाकः समास्थितः । । ७ <br>
देहलीनगरे रम्ये म्लेच्छो राज्यं चकार ह । <br>
धर्मकार्यं कृतं तेन तद्राज्यं पञ्चहायनम् । । ८ <br>
ब्रह्मचारी मुकुन्दश्च शङ्कराचार्यगोत्रजः । <br>
प्रयागे च तपः कुर्वन्विंशच्छिष्यैर्युतः स्थितः । । ९ <br>
बाबरेण च धूर्तेन म्लेच्छराजेन देवताः । <br>
भ्रंशिता स तदा ज्ञात्वा वह्नौ देहं जुहाव वै । । 3.4.22.१० <br>
तस्य शिष्या गता वह्नौ म्लेच्छनाशनहेतुना । <br>
गोदुग्धे च स्थितं रोमं पीत्वा स पयसा मुनिः । । ११ <br>
मुकुन्दस्तस्य दोषेण म्लेच्छयोनौ बभूव ह । <br>
होमायुषश्च काश्मीरे संस्थितस्यैव पुत्रकः । । १२ <br>
जातमात्रे सुते तस्मिन्वागुवाचा शरीरिणी । <br>
अकस्माच्च वरो जातः पुत्रोऽयं सर्वभाग्यवान् । । १३ <br>
पैशाचे दारुणे मार्गे न भूतो न भविष्यति । <br>
अतः सोऽकबरो नाम होमायुस्तनयस्तव । । १४ <br>
श्रीधरः श्रीपतिः शम्भुर्वरेण्यश्च मधुव्रती । <br>
विमलो देववान्सोमो वर्द्धनो वर्तको रुचिः । । १५ <br>
मान्धाता मानकारी च केशवो माधवो मधुः । <br>
देवापिः सोमपाः शूरो मदनो यस्य शिष्यकाः । । १६<br>
स मुकुन्दो द्विजः श्रीमान्दैवात्त्वद्गेहमागतः । <br>
इत्याकाशवचः श्रुत्वा होमायुश्च प्रसन्नधीः । । १७ <br>
ददौ दानं क्षुधार्तेभ्यः प्रेम्णा पुत्रमपालयत् । <br>
दशाब्दे तनये जाते देहलीदेशमागतः । । १८<br>
शेषशाङ्कं पराजित्य स च राजा बभूव ह । <br>
अब्दं तेन कृतं राज्यं तत्पुत्रश्च नृपोऽभवत् । । १९ <br>
सम्प्राप्तेऽकबरे राज्यं सप्तशिष्याश्च तत्प्रियाः । <br>
पूर्वजन्मनि ये मुख्यास्ते प्राप्ता भूपतिं प्रति । । 3.4.22.२० <br>
केशवो गानसेनश्च वैजवाक्स तु माधवः । <br>
म्लेच्छास्ते च स्मृतास्तत्र हरिदासो मधुस्तथा । । २१ <br>
मध्वाचार्यकुले जातो वैष्णवः सर्वरागवित् । <br>
पूर्वजन्मनि देवापिः स च वीरबलोऽभवत् । । २२ <br>
ब्राह्मणः पाश्चिमात्यो वै वाग्देवीवरदर्पितः । <br>
सोमपा मानसिंहश्च गौतमान्वयसम्भवः । । २३ <br>
सेनापतिश्च नृपतेरार्यभूपशिरोमणेः । <br>
सूरश्चैव द्विजो जातो दक्षिणश्चैव पण्डितः । । २४ <br>
बिल्वमङ्गल एवापि नाम्ना तन्नृपतेः सखा । <br>
नायिकाभेदनिपुणो वेश्यानां स च पारगः । । २५ <br>
मदनो ब्राह्मणो जातः पौर्वात्यः स च नर्तकः । <br>
चन्दलो नाम विख्यातो रहः क्रीडाविशारदः । । २६ <br>
अन्यदेशे गताः शिष्यास्तेषां पूर्वास्त्रयोदश । <br>
अनपस्य सुतो जातः श्रीधरः शत्रुवेदितः । । २७ <br>
विख्यातस्तुलसीशर्मा पुराणनिपुणः कविः । <br>
नारीशिक्षां समादाय राघवानन्दमागतः । । २८ <br>
शिष्यो भूत्वा स्थितः काश्यां रामानन्दमते स्थितः । <br>
श्रीपतिः स बभूवान्धो मध्वाचार्यमते स्थितः । । २९ <br>
सूरदास इति ज्ञेयः कृष्णलीलाकरः कविः । <br>
शम्भुर्वै चन्द्रभट्टस्य कुले जातो हरिप्रियः । । 3.4.22.३०<br>
रामानन्दमते संस्थो भक्तकीर्तिपरायणः । <br>
वरेण्यः सोग्रभुङ्नामा रामानन्दमते स्थितः । । ३१ <br>
ज्ञानध्यानपरो नित्यं भाषाछन्दकरः कविः । <br>
मधुव्रती स वै जातो कीलको नाम विश्रुतः । । ३२ <br>
रामलीलाकरो धीमान्रामानन्दमते स्थितः । <br>
विमलश्च स वै जातः स नाम्नैव दिवाकरः । । ३३ <br>
सीतालीलाकरो धीमान्रामानन्दमते स्थितः । <br>
देववान्केशवो जातो विष्णुस्वामिमते स्थितः । । ३४ <br>
कविप्रियादिरचनां कृत्वा प्रेतत्वमागतः । <br>
रामज्योत्स्नामयं ग्रन्थं कृत्वा स्वर्गमुपाययौ । । ३५ <br>
सोमो जातः स वै व्यासो निम्बादित्यमते स्थितः । <br>
रहः क्रीडामयं ग्रन्थं कृत्वा स्वर्गमुपाययौ । । ३६ <br>
वर्द्धनश्च स वै जातो नाम्ना चरणदासकः । <br>
ज्ञानमालामयं कृत्वा ग्रन्थं रैदासमार्गगः । । ३७ <br>
वर्तकः स च वै जातो रोपणस्य मते स्थितः । <br>
रत्नभानुरिति ज्ञेयो भाषाकर्ता च जैमिनेः । । ३८ <br>
रुचिश्च रोचनो जातो मध्वाचार्यमते स्थितः । <br>
नानागानमयीं लीलां कृत्वा स्वर्गमुपाययौ । । ३९ <br>
मान्धाता भूपतिर्नाम कायस्थः स बभूव ह । <br>
मध्वाचार्यो भागवतं चक्रे भाषामयं शुभम् । । 3.4.22.४० <br>
मानकारो नारिभावान्नारीदेहमुपागतः । <br>
मीरानामेति विख्याता भूपतेस्तनया शुभा । । ४१ <br>
मा शोभा च तनौ यस्या गतिर्गजसमा किल । <br>
सा मीरा च बुधैः प्रोक्ता मध्वाचार्यमते स्थिता । । ४२ <br>
एवं ते कथितं विप्र भाषाग्रन्थप्रकारणम् । <br>
प्रबन्धं मङ्गलकरं कलिकाले भयङ्करे । । ४३ <br>
स भूपोऽकबरो नाम कृत्वा राज्यमकण्टकम् । <br>
शतार्द्धेन च शिष्यैश्च वैकुण्ठभवनं ययौ । । ४४ <br>
सलोमा तनयस्तस्य कृतं राज्यं पितुः समम् । <br>
खुर्दकस्तनयस्तस्य दशाब्दं च कृतं पदम् । । ४५<br>
चत्वारस्तनयास्तस्य नवरङ्गो हि मध्यमः । <br>
पितरं च तथा भ्रातॄञ्जित्वा राज्यमचीकरत् । । ४६ <br>
पूर्वजन्मनि दैत्योऽयमन्धको नाम विश्रुतः । <br>
कर्मभूम्यां तदंशेन दैत्यराजाज्ञया ययौ । । ४७ <br>
तेनैव बहुधा मूर्तीर्भ्रंशिताश्च समन्ततः । <br>
दृष्ट्वा देवास्तदागत्य कृष्णचैतन्यमब्रुवन् । । ४८ <br>
भगवन्दैत्यराजांशः स जातश्च महीपतिः । <br>
भ्रंशयित्वा सुरान्वेदान्दैत्यपक्षं विवर्द्धते । । ४९ <br>
इति श्रुत्वा स यज्ञांशो नदीहोपवने स्थितः । <br>
शशाप तं दुराचारं यथा वंशक्षयो भवेत् । । 3.4.22.५० <br>
राज्यमेकोनपञ्चाशत्कृतं तेन दुरात्मना । <br>
सेवाजयो नाम नृपो देवपक्षविवर्द्धनः । । ५१ <br>
महाराष्ट्रद्विजस्तस्य युद्धविद्याविशारदः । <br>
हत्वा तं च दुराचारं तत्पुत्राय च तत्पदम् । । ५२ <br>
दत्वा ययौ दाक्षिणात्ये देशे देवविवर्द्धनः । <br>
अलोमा नाम तनयः पञ्चाब्दं तत्पदं कृतम् । । ५३ <br>
तत्पश्चान्मरणं प्राप्तो विद्रधेन रुजा मुने । <br>
विक्रमस्य गते राज्ये सप्तत्युत्तरकं शतम् । । ५४ <br>
ज्ञेयं सप्त दशं विप्र यदालोमा मृतिं गतः । <br>
तालनस्य कुले जातो म्लेच्छः फलरुषो बली । । ५५ <br>
मुकुलस्य कुलं हत्वा स्वयं राज्यं चकार ह । <br>
दशाब्दं च कृतं राज्यं तेन भूपेन भूतले । । ५६ <br>
शत्रुभिर्मरणं प्राप्तो दैत्यलोकमुपागमत् । <br>
महामदस्तत्तनयो विंशत्यब्दं कृतं पदम् । । ५७ <br>
तद्राष्ट्रे नादरो नाम दैत्यो देश उपागमत् । <br>
हत्वार्यांश्च सुराञ्जित्वा देशं खुरजमाययौ । । ५८ <br>
महामत्स्यो हि मदस्य तनयस्तत्पितुः पदम् ।<br>
&nbsp;गृहीत्वा पञ्चवर्षान्तं स च राज्यं चकार ह । । ५९ <br>
महाराष्ट्रैर्हतो दुष्टस्तालनान्वयसम्भवः । <br>
देहलीनगरे राज्यं दशाब्दं माधवेन वै । । 3.4.22.६०<br>
कृतं तत्र तदा म्लेच्छ आलोमा राज्यमाप्तवान् । <br>
तद्राष्ट्रे बहवो जाता राजानो निजदेशजाः । । ६१ <br>
ग्रामपा बहवो भूपा देशे देशे बभूविरे । <br>
मण्डलीकपदं तत्राक्षयं जातं महीतले । । ६२ <br>
त्रिंशदब्दमतो जातं ग्रामे ग्रामे नृपे नृपे । <br>
तदा तु सकला देवाः कृष्णचैतन्यमाययुः । । ६३ <br>
यज्ञांशश्च हरिः साक्षाज्ज्ञात्वा दुःखं महीतले । <br>
मुहूर्तं ध्यानमागम्य देवान्वचनमब्रवीत् । । ६४ <br>
पुरा तु राघवो धीमाञ्जित्वा रावणराक्षसम् । <br>
कपीनुज्जीवयामास सुधावर्षैस्समन्ततः । । ६५ <br>
विकटो वृजिलो जालो वरलीनो हि सिंहलः । <br>
जवस्सुमात्रश्च तथा नाम्ना ते क्षुद्रवानराः । । ६६ <br>
रामचन्द्रं वचः प्राहुर्देहि नो वाच्छितं प्रभो । <br>
रामो दाशरथिः श्रीमाञ्ज्ञात्वा तेषां मनोरथम् । । ६७ <br>
देवाङ्गनोद्भवाः कन्या रावणाल्लोकरावणात् । <br>
दत्त्वा तेभ्यो हरिस्साक्षाद्वचनं प्राह हर्षितः । । ६८ <br>
भवन्नाम्ना च ये द्वीपा जालन्धरविनिर्मिताः । <br>
तेषु राज्ञो भविष्यन्ति भवन्तो हितकारिणः । । ६९ <br>
नन्दिन्या गोश्च रुण्डाद्वै जाता म्लेच्छा भयानकाः । <br>
गुरुण्डा जातयस्तेषां तास्तु तेषु सदा स्थिताः । । 3.4.22.७० <br>
जित्वा तांश्च गुरुण्डान्वै कुरुध्वं राज्यमुत्तमम् । <br>
इति श्रुत्वा हरिं नत्वा द्वीपेषु प्रययुर्मुदा । । ७१ <br>
विकटान्वयसम्भूता गुरुण्डा वानराननाः । <br>
वाणिज्यार्थमिहायाता गौरुण्डा बौद्धमार्गिणः । । ७२ <br>
ईशपुत्रमते संस्थास्तेषां हृदयमुत्तमम् । <br>
सत्यव्रतं कामजितमक्रोधं सूर्यतत्परम् । । ७३ <br>
यूयं तत्रोष्य कार्यं च नृणां कुरुत मा चिरम् । <br>
इति श्रुत्वा तु ते देवाः कुर्युरार्चिकमादरात् । । ७४<br>
नगर्य्या कलिकातायां स्थापयामासुरुद्यताः । <br>
विकटे पश्चिमे द्वीपे तत्पत्नी विकटावती । । ७५ <br>
अष्टकौशलमार्गेण राजमन्त्रं चकार ह । <br>
तत्पतिस्तु पुलोमार्चिः कलिकातां पुरीं स्थितः । । ७६ <br>
विक्रमस्य गते राज्ये शतमष्टादशं कलौ । <br>
चत्वारिंशं तथाब्दं च तदा राजा बभूव ह । । ७७ <br>
तदन्वये सप्तनृपा गुरुण्डाश्च बभूविरे । <br>
चतुष्षष्टिमितं वर्षं राज्यं कृत्वा लयं गताः । । ७८ <br>
गुरुण्डे चाष्टमे भूपे प्राप्ते न्यायेन शासति । <br>
कलिपक्षो बलिर्दैत्यो मुरं नाम महासुरम् । । ७९ <br>
आरुह्य प्रेषयामास देवदेशे महोत्तमे । <br>
<br>
स मुरो वार्डिलं भूपं वशीकृत्य हृदि स्थितः । । 3.4.22.८० <br>
आर्यधर्मविनाशाय तस्य बुद्धिं चकार ह । <br>
मूर्तिसंस्थास्तदा देवा गत्वा यज्ञांशयोगिनम् । । ८१ <br>
नमस्कृत्याब्रुवन्सर्वे यथा प्राप्तो मुरोऽसुरः । <br>
ज्ञात्वा शशाप कृष्णांशो गुरुण्डान्बौद्धमार्गिणः । । ८२ <br>
क्षयं यास्यन्ति ते सर्वे ये मुरस्य वशं गताः । <br>
इत्युक्ते वचने तस्मिन्गुरुण्डा कालनोदिताः । । ८३ <br>
स्वसैन्यैश्च क्षयं जग्मुर्वर्षमात्रान्तरे खलाः । <br>
सर्वे त्रिंशत्सहस्राश्च प्रययुर्यममन्दिरे । । ८४ <br>
वाग्दण्डैस्स च भूपालो वार्डिलो नाशमाप्तवान् । <br>
गुरुण्डो नवमः प्राप्तो भेकलो नाम वीर्यवान् । । ८५<br>
&nbsp;न्यायेन कृतवान्राज्य द्वादशाब्दं प्रयत्नतः । <br>
आर्यदेशे च तद्राज्यं बभूव न्यायशासति । । ८६ <br>
लडिलो नाम विख्यातो गुरुण्डो दशमोहितः । <br>
द्वात्रिंशाब्दं च तद्राज्यं कृतं तेनैव धर्मिणा । । ८७ <br>
लडिले स्वर्गते प्राप्ते मकरन्दकुलोद्भवाः । <br>
आर्याः प्राप्तास्तदा मौना हिमतुङ्गनिवासिनः । । ८८ <br>
बभ्रुवर्णाः सूक्ष्मनसो वर्तुला दीर्घमस्तकाः । <br>
एवं लक्षाश्च सम्प्राप्ता देहल्यां बौद्धमागिणः । । ८९<br>
आर्जिको नाम वै राजा तेषां तत्र बभूव ह । <br>
तस्य पुत्रो देवकणो गङ्गोत्रगिरिमूर्द्धनि । । 3.4.22.९० <br>
द्वादशाब्दं तपो घोरं तेपे राज्यविवृद्धये । <br>
तदा भगवती गङ्गा तपसा तस्य धीमतः । । ९१ <br>
स्वरूपं स्वेच्छया प्राप्य ब्रह्मलोकं जगाम ह । <br>
कुबेरश्च तदागत्य दत्त्वा तस्मै महत्पदम् । । ९२ <br>
आर्याणां मण्डलीकं च तत्रैवान्तरधीयत । <br>
मण्डलीको देवकर्णो बभूव जनपालकः । । ९३ <br>
षष्ट्यब्दं च कृतं राज्यं तेन राज्ञा महीतले । <br>
तदन्वयेऽष्टभूपाश्च बभूवुर्देवपूजकाः । । ९४ <br>
द्विशताब्दं पदं कृत्वा स्वर्गलोकमुपाययुः । <br>
एकादशश्च यो मौनः पन्नगारिरिति श्रुतः । । ९५ <br>
चत्वारिंशच्च वर्षाणि राज्यं कृत्वा प्रयत्नतः । <br>
स्वर्गलोकं गतो राजा पन्नगैर्मरणं गतः । । ९६ <br>
एवं च मौर्यजातीयैः कृतं राज्यं महीतले । । ९७ <br>
