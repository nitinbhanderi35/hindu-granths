।। बृहस्पतिरुवाच ।। ।। <br>
दितिपुत्रौ महाघोरौ विष्णुना प्रभविष्णुना ।। <br>
संहतौ तु दितिर्ज्ञात्वा कश्यपं समपूजयत्।। १ ।। <br>
द्वादशाब्दांतरे स्वामी कश्यपो भगवानृषिः ।। <br>
उवाच पत्नीं स हि तां वरं ब्रूहि वरानने ।। <br>
सा तु श्रुत्वा नमस्कृत्य वचनं प्राह हर्षिता ।। २ ।। <br>
अदितिर्मम या देवी सपत्नी पुत्रसंयुता ।। <br>
द्वादशतनयास्तस्या मम द्वौ तनयौ स्मृतौ ।। ३ ।। <br>
तदवर्यसुते नैव विष्णुना सुरपालिना ।। <br>
विनाशितौ सुतौ घोरौ ततोऽहं भृशदुःखिता ।। ४ ।। <br>
देहि मे तनयं स्वामिन्द्वादशादित्यनाशनम् ।। <br>
इति श्रुत्वा वचो घोरं दितिं प्राह सुदुःखितः ।। ५ ।। <br>
ब्रह्मणा निर्मितौ लोके धर्माधर्मौ परापरौ ।। <br>
धर्मपक्षास्तु ये लोके नरास्ते ब्रह्मणः प्रियाः ।। ६ ।। <br>
अधर्मपक्षास्तु नरा वैरिणस्तस्य धीमतः ।। <br>
अधर्मपक्षौ तनयौ तस्मान्मृत्युमुपागतौ ।। ७ ।। <br>
अतो धर्मप्रिये शुद्धं कुरु तस्मान्महाबलः ।। <br>
भविष्यति सुतो धीमाँश्चिरजीवी तव प्रियः।। ८ ।। <br>
इति श्रुत्वा दितिर्देवी कश्यपाद्गर्भमुत्तमम् ।। <br>
संप्राप्य सा शुभाचारा बभूव व्रतधारिणी ।। ९ ।। <br>
तस्या गर्भगते पुत्रे महेन्द्रश्च भयान्वितः ।। <br>
दासभूतः स्थितो गेहे स दितेराज्ञया गुरोः ।। 3.4.17.१० ।। <br>
सप्तमासि स्थिते गर्भे शक्रमायाविमोहिता ।।<br>
अशुचिश्च दितिर्देवी सुष्वाप निजमंदिरे ।। ११ ।। <br>
अंगुष्ठमात्रो भगवान्महेन्द्रो वज्रसंयुतः ।। <br>
कुक्षिमध्ये समागम्य चक्रे गर्भं स सप्तधा ।। १२ ।। <br>
जीवभूतानतिबलान्दृष्ट्वा सप्त महारिपून्।। <br>
एकैकः सप्तधा तेन महेन्द्रेण तदा कृतः ।। १३ ।। <br>
नम्रीभूतश्च तान्दृष्ट्वा महेन्द्रस्तैः समन्वितः ।। <br>
योनि द्वारेण चागम्य प्रणनाम तदा दितिम् ।। १४ ।। <br>
प्रसन्ना सा दितिर्देवान्महेन्द्राय च तान्ददौ ।। <br>
मरुद्गणाश्च ते सर्वे विख्याताः शक्रसेवकाः ।।१५।।। <br>
स तु पूर्वभवे जातो ब्राह्मणो लोकविश्रुतः ।। <br>
इलो नाम स वेदज्ञो यथेलो नृपतिस्तदा ।। १६ ।। <br>
एकदा बलवान्राजा मनुपुत्र इलः स्वयम्।। <br>
एकाकी हयमारुह्य मेरोर्विपिनमाययौ ।। १७ ।। <br>
मेरोरधः स्थितः खण्डः स्वर्णगर्भो हरिप्रियः ।। <br>
निवासं कृतवाँस्तत्र कृत्वा राष्ट्रं महोत्तमम् ।। ।। १८ ।। <br>
इलेनावृतमेवापि कृतं तत्र स्थले सुराः ।। <br>
इलावृतमिति ख्यातः खण्डोऽभूद्विबुधप्रियः ।। १९ ।। <br>
भारते ये स्थिता लोका इलावृतमुपागताः ।। <br>
मेरुर्गिरिर्वृक्षमयो विधात्रा निर्मितो हि सः ।। 3.4.17.२० ।। <br>
आरोहणं नरैस्तस्मित्कृतं स्वर्णमयं शुभम् ।। <br>
तमारुह्य क्रमाल्लोकः स्वर्गलोकमुपागतः ।।२१ ।। <br>
तान्दृष्ट्वा मनुजान्प्राप्तान्सदेहान्स्वर्गमण्डले ।। <br>
विस्मिताश्च सुरास्सर्वे महेशं शरणं ययुः ।। २२ ।। <br>
ज्ञात्वा स भगवान्रुद्रो भवान्या सह शंकरः ।। <br>
इलावृतवने रम्ये स रेमे च तया सह ।। २३ ।। <br>
एतस्मिन्नन्तरे प्राप्तो वैवस्वतसुतो महान् ।। <br>
इलोनाम महाप्राज्ञो मृगयार्थी सदाशिवम् ।। २४ ।। <br>
नग्नभूतं समालोक्य नेत्रे संमील्य संस्थितः ।। <br>
लज्जितां गिरिजां दृष्ट्वा शशाप भग वान्हरः ।। २५ ।। <br>
अस्मिन्खण्डे सदा नार्यो भविष्यंति च मां विना ।। <br>
इत्युक्ता वचनं तस्मिन्नार्यस्सर्वा बभूविरे ।। २६ ।। <br>
इला बभूव नृपते कन्या जनमनोहरा ।। <br>
बहुकालं मेरुशृंगे महत्तपमचीकरत् ।। २७ ।। <br>
इलासमाधिभूतायाः सप्तविंशच्चतुर्युगम् ।। <br>
जातं तत इला कन्या त्रेतामध्ये तु चन्द्रजम् ।। <br>
बुधं देवं पतिं कृत्वा चंद्रवंशमजीजनत् ।। २८ ।। <br>
अयोध्याधिपतिः श्रीमान्यदेलावृतमागतः ।। <br>
तस्य राज्ञी मदवती नाम्ना तुष्टाव पार्वतीम् ।। २९ ।। <br>
तदा प्राप्त इलो विप्रस्तस्या रूपेण मोहितः ।। <br>
पस्पर्श तां मदवतीं राज्ञीं कामविमोहितः ।। 3.4.17.३० ।। <br>
एतस्मिन्नंतरे तत्र वागुवा चाशरीरिणी ।। <br>
इलो नायं द्विजश्चायं तव रूपविमोहितः ।। ३१ ।। <br>
अनिलो नाम तत्रैव विख्यातोऽभूद्द्विजस्य वै ।। <br>
कामाग्निपीडितो विप्रस्स तुष्टाव च पावकम् ।। ३२ ।। <br>
छित्त्वाछित्त्वा शिरो रम्यं तस्मै जातं पुनः पुनः ।। <br>
दत्त्वा तुष्टाव तं देवं प्रसन्नोऽभूद्धनंजयः ।। ३३ ।। <br>
प्राह त्वमूनपंचा शद्विभेदाञ्जनयिष्यसि ।। <br>
तथाहं मित्रवान्भूत्वा तत्संख्यस्तव कामदः ।। ३४ ।। <br>
यथा कुबेरो भगवान्षड्विंशद्वरुणप्रियः ।। <br>
तथाहमूनपंचाशद्विभेदस्तव वै सखा ।।३५।। <br>
इत्युक्ते वचने तस्मिन्दितिकुक्षौ द्विजोत्तमः ।। <br>
वायुर्नाम स वै जातः पावकस्य प्रियस्सखा ।।३६।। <br>
।। सूत उवाच ।। ।।<br>
इति श्रुत्वा गुरोर्वाक्यं वैश्यजात्यां समुद्भवः ।। <br>
धान्यपालस्य वै गेहे मृलगंडान्तजः सुतः ।। <br>
पितृमातृपरित्यक्तः काश्यां विंध्यवने तदा ।। ३७ ।।  <br>
अलिको नाम वै म्लेच्छस्तत्र स्थाने समागतः ।। ३८ ।। <br>
अनपत्यो वस्त्रकारी सुतं प्राप्य गृहं ययौ ।। <br>
कबीर इति विख्यातः स पुत्रो मधुराननः ।। ।। ३९ ।। <br>
स सप्ताब्दवपुर्भूत्वा गोदुग्धपानतत्परः ।। <br>
रामानंदं गुरुं मत्वा रामध्यानपरोऽभवत् ।।3.4.17.४०।। <br>
स्वहस्तेनैव संस्कृत्य भोजनं हरयेऽपर्यत् ।। <br>
तत्प्रियार्थं हरिस्साक्षात्सर्वकामप्रदोऽभवत् ।। ४१ ।। <br>
।। बृहस्पतिरुवाच ।। ।। <br>
उत्तानपादतनयो धुवोभूत्क्षत्रियः पुरा ।। <br>
पितृमातृपरित्यक्तः स बालः पंचहायनः ।। ४२ ।। <br>
गोवर्द्धनगिरौ प्राप्य नारदस्योपदेशतः ।। <br>
स चक्रे भगवद्ध्यानं मासान्षट् च महाव्रती ।। ४३ ।। <br>
तदा प्रसन्नो भगवान्विष्णुर्नारायणः प्रभुः ।। <br>
खमंडले पदं तस्मै ददौ प्रीत्या नभोमयम् ।। ४४ ।। <br>
दृष्ट्वा तद्वदनं रम्यं मायाशक्त्या दिशो दश ।। <br>
स्वामिनं च ध्रुवं मत्वा भक्तिनम्रा बभूविरे ।। ४५ ।। <br>
धुवोऽपि भगवान्साक्षात्सर्वपूज्यो बभूव ह ।। <br>
दिक्पतिः स तु विज्ञेयो भगणानां पतिः स्वयम् ।। ४६ ।। <br>
नभःपतिः कालकरः शिशुमारपतिस्स वै ।। <br>
पंचतत्त्वा हि वै माया प्रकृतिस्तत्पतिः स्वयम् ।। ४७ ।। <br>
तस्माद्धरायां संभूतो भौमो नाम महाग्रहः ।। <br>
जलदेव्यास्ततो जातः शुक्रो नाम महाग्रहः ।। ४८ ।। <br>
वह्निदेव्या ततो जातश्चाहं तत्र महाग्रहः ।। <br>
वासुदेव्यां ध्रुवाज्जातः केतुर्नाम महाग्रहः।।४९।। <br>
ग्रहभूतः स्थितस्तत्र नभोदेव्यां तदुद्भवः ।। <br>
राहुर्नाम तथा घोरो महाग्रह उपग्रहः ।। 3.4.17.५० ।।