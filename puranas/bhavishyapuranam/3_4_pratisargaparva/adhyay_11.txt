बृहस्पतिरुवाच<br>
पुरा तु नैमिषारण्ये विप्रश्चाजगरोऽभवत्। <br>
वेदान्तशास्त्रनिपुणो ज्ञानवाञ्छम्भुपूजकः॥१॥<br>
द्वादशाब्दान्तरे रुद्रस्तुष्टोऽभूत्पार्थिवार्चनात् । <br>
तदागत्य ददौ ज्ञानं जीवन्मोक्षत्वमागतः । । २ <br>
सङ्कर्षणं समाराध्य तज्ज्ञानेन द्विजोत्तमः । <br>
तुष्टाव पुष्कलाभिश्च स्तुतिभिः परमेश्वरम् । । ३ <br>
अजगर उवाच<br>
सदैव्यं प्रधानं परं ज्योतिरूपं निराकारमव्यक्तमानन्दनित्यम् ।<br>
त्रिधा तत्तु जातं त्रिलिङ्गैक्यभिन्नं पुमान्सत्त्वरूपो रजोरूपनारी । ।<br>
तयोर्यत्तु शेषं तमोरूपमेव ततश्शेषनाम्ने नमस्तेनमस्ते । । ४<br>
रजश्चादिभूतो गुणस्यैव माया तथा मध्यभूतो नरस्सत्त्वरूपम् ।<br>
तथैवान्तभूतो नपुंस्कं तमोवत्सदैवाद्य नागेश तुभ्यं नमस्ते । । ५<br>
नराधाररूपो भवान्कालकर्ता नराकर्षणस्त्वं हि सङ्कर्षणश्च ।<br>
रमन्ते मुनीशास्त्वयि ब्रह्मधाम्नि नमस्तेनमस्ते पुनस्ते नमोऽस्तु । ।<br>
नराङ्गेषु चाधारभूता शिवा या स्मृता योगनिद्रा हि शक्तिस्त्वदीया । । ६<br>
जीव उवाच<br>
एवं हि संस्तुतो देवो द्विजं चाजगरं प्रभुः । <br>
सायुज्यं कृतवान्स्वाङ्गे रुद्रः सर्पो हि सोऽभवत् । । ७ <br>
फणासहस्रसहितो गौराङ्गो  गौरविग्रहः । <br>
क्षीराब्धौ मन्दिरं यस्य बभूव च गुणाकरम् । । ८ <br>
तं सर्पाख्यं महारुद्रं प्रत्यागत्यात्मभूः स्वयम् । <br>
कर्कराशिस्थिते सूर्ये चन्द्रे भगणमण्डले । । ९ <br>
तं रुद्रं स्थापयामास चन्द्रमाः स तु चाभवत् । <br>
इति श्रुत्वा शेषनागो रुद्रः श्रीगुरुभाषितम् । । 3.4.11.१०<br>
वचनं स प्रसन्नात्मा तेज उत्पाद्य वै मुखात् । <br>
विन्ध्याद्रौ जनयामास देवदत्तद्विजालये । । ११ <br>
गिरिशर्मा स वै विप्रो विजित्य विदुषां गणान् । <br>
काशीपुरीं समायातः शिष्योभूच्छङ्करस्य वै । । १२ <br>
इति ते कथितं विप्र यथा रुद्रो बभूव ह । <br>
पुनः शृणु कथां विप्र यथा जीवेन भाषिताम् । । १३ <br>
जीव उवाच<br>
प्रयागे च पुरा ह्यासीद्ब्राह्मणो हरिसेवकः । <br>
दारिद्र्यार्त्तो मन्दभाग्यो नैर्ऋतो नाम विश्रुतः । । १४ <br>
महाकष्टेन तस्यैव भिक्षा प्राप्ता दिनान्तके । <br>
नैर्ऋतः पुत्रपत्नीको दारिद्र्यार्तो दिनेदिने । । १५ <br>
एकदा नारदो योगी सम्प्राप्तो वैष्णवप्रियः । <br>
पूजितस्तेन विप्रेण विष्णुलोकमुपाययौ । । १६ <br>
दृष्ट्वा नारायणं देवं नमस्कृत्य पुनःपुनः । <br>
वचनं प्राह नम्रात्मा सदैव भगवत्प्रियः । । १७ <br>
भगवन्ये सुराः सर्वे सदा त्वत्पूजने रताः । <br>
तेषां भक्ताश्च ये भूमौ धनधान्यसमन्विताः  । । १८ <br>
त्वद्भक्ताश्च मया दृष्टा दारिद्यार्ताः सदा भुवि । <br>
किमर्थं ब्रूहि मे स्वामिञ्जनार्दन नमोऽस्तु ते । । १९ <br>
इत्युक्तो नारदेनैव भगवान्भक्तवत्सलः । <br>
तमाह वचनं रम्यं तच्छृणु त्वं सुरोत्तम । । 3.4.11.२० <br>
मद्भक्तो भगवान्ब्रह्मा दृष्ट्वा नारायणप्रियान् । <br>
जनाँश्च स्ववशीकृत्य लोककार्यं करोति हि । । २१ <br>
धर्मोऽधर्मस्तेन कृतो धर्मो वेदमयः स्मृतः । <br>
सप्त लोकाश्च धर्मस्य निर्मितास्तेन धीमता । । २२<br>
भूर्भुवः स्वो महश्चैव जनश्चैव तपस्तथा । <br>
सत्यं तथैव क्रमतो नृणां द्विगुणदं सुखम् । । २३ <br>
अधर्मो वेदरहितो भुवि शब्दान्यकर्तृकः । <br>
ये शब्दाश्च महावाण्या दूषितास्ते हि लोकगाः । । २४ <br>
वेदेतर पापमया दैत्यवृद्धिकराः सदा । <br>
अधर्मः स तु विज्ञेयः सप्तलोकाश्च तस्य वै । । २५ <br>
भूमिगर्तेषु विधिना निर्मिताः सुखदायकाः । <br>
अतलं वितलं चैव सुतलं च तलातलम् । । <br>
महातलं रसा चैव पातालं चान्यधर्मजम् । । २६ <br>
अन्यधर्मो ह्यधर्मश्च देवास्त्वन्ये हि तेऽसुराः । <br>
धर्मपक्षाः सुरा ज्ञेया असुराश्चान्यधर्मजाः । । २७ <br>
तयोर्विहीनो यो धर्मो देवैर्देत्यैश्च दूषितः । <br>
विधर्मः स नु विज्ञेयस्तत्र लोका व्यथाकुलाः । । २८ <br>
तामिस्रमन्धतामिस्रं कुम्भीपाकश्च रौरवम् । <br>
महारौरवमेवापि तथामूर्तिरयस्तथा । । २९ <br>
इक्षुयन्त्रं शाल्मलं च ह्यसिपत्रवनं तथा । <br>
ज्ञेयमित्येव रचितं विधिना चैकविंशतिः । । 3.4.11.३० <br>
ब्रह्माण्डोऽयं लोकमयः परं तस्माच्च मत्पदम् । <br>
मद्भक्ता भूतले ये वै ते गच्छन्ति परं पदम् । । ३१ <br>
देवभक्ताश्च ये लोकाः सप्त लोकान्व्रजन्ति ते । <br>
ये तु वै तामसा लोका दैत्यपूजनतत्पराः । । <br>
ते गच्छन्ति भहीलोकानतलादिमयाँस्तथा । । ३२ <br>
पातालाद्योजनं लक्षमधोलोकः प्रकीर्तितः । <br>
विधर्मतत्परा लोकास्ते गच्छन्ति ह्यधोगतिम् । । <br>
अतो वै विधिना भ्रष्टा मद्भक्ताश्च दरिद्रगाः । । ३३ <br>
ये मद्भक्ताः सुरान्पूर्वं पूजयित्वा भजन्ति माम् । <br>
लक्ष्मीवन्तश्च ते ज्ञेया भुक्तिमुक्तिपरायणाः । । ३४ <br>
प्रयागे नैर्ऋतो विप्रस्त्यक्त्वा देवान्मम प्रियान् । <br>
भजत्यनन्यभावेन तस्मात्स हि दरिद्रवान् । । ३५<br>
देवैर्दत्तं हि यद्द्रव्यं भोक्तव्यं सर्वदा जनैः । <br>
मया दत्तं हि यद्वस्तु ब्रह्माण्डे नास्ति नारद । । <br>
अतो मदाज्ञया विप्र देहि तस्मै वरं शुभम् । । ३६ <br>
इत्युक्तो नारदो योगी हरिणा विश्वकारिणा । <br>
द्विजपत्नी स्थिता गेहे तत्र प्राप्य वचोऽब्रवीत् । । ३७ <br>
वरं वरय हे साध्वि त्वया यद्वाञ्छितं हृदि । <br>
साह देहि वरं स्वामिन्भूपराज्ञी भवाम्यहम् । । ३८ <br>
इत्युक्त्वा वचनं तत्र दिव्यरूपा बभूव सा । <br>
आगतस्तत्र नृपतिर्गृहीत्वा गेहमाययौ । । ३९ <br>
सायङ्काले तु सम्प्राप्ते द्विजस्तत्र समागतः । <br>
नारदस्तं वचः प्राह शृणु विप्र हरिप्रिय । । 3.4.11.४० <br>
वरदानाच्च ते पत्नी भूपराज्ञी हि वर्तते । <br>
त्वया किं वाञ्छितं वस्तु मत्तः प्राप्य सुखी भव । । ४१ <br>
इति श्रुत्वा दैववशो वचः प्राह रुषान्वितः । <br>
क्रोष्ट्री भवेच्च मत्पत्नी देहि विप्र वरं मम । । ४२ <br>
इत्युक्त्वा वचनात्क्रोष्ट्री सा बभूव द्विजप्रिया । <br>
एकस्मिन्नन्तरे प्रास्तस्तत्पुत्रो गुरुपूजकः । । ४३ <br>
श्रुत्वा तत्कारणं सर्वं नारदं स वचोऽब्रवीत् । <br>
मम माता यथा स्वामिंस्तथा शीघ्रं वराद्भवेत् । । ४४ <br>
एतत्त्रिभिर्वरैः प्राप्तं दैवमायाविमोहितैः । <br>
तदा तु नारदो दुःखी नैर्ऋतं प्राह वै वचः । । ४५ <br>
ब्रह्माण्डोऽयं देवमयो भवस्तस्य महेश्वरः । <br>
अतो भवं भजाशु त्वं स ते कार्यं करिष्यति । । ४६ <br>
इत्युक्तवचनो विप्रो भवं तं पार्थिवार्चनैः । <br>
तुष्टाव परया भक्त्या वर्षमात्रं हि नैर्ऋतः । । ४७ <br>
तदा प्रसन्नो भगवान्महेशो भक्तवत्सलः । <br>
कुबेरसदृशं दिव्यं ददौ तस्मै महद्धनम् । । ४८ <br>
तद्धनेन स वै विप्रो धर्मकार्यं चकार ह । <br>
प्रसिद्धोऽभून्महीपृष्ठे नाम्ना पुण्यजनो धनैः । । ४९<br>
शिवभक्तिप्रभावेण प्राप्य द्रव्यमकण्टकम् । <br>
सहस्राब्दवपुर्भूत्वा त्यक्त्वा प्राणान्दिवं ययौ । । 3.4.11.५० <br>
वृषराशिस्थिते सूर्ये राजा चन्द्रस्य सोमवत् । <br>
नैर्ऋतो नाम विख्यातो रुद्रः सर्वजनप्रियः । । ५१ <br>
इति श्रुत्वा नैर्ऋतस्तु भृगुवर्य गुरूदितम् । <br>
स्वांशाद्भूतलमागम्य गिरिनालगिरौ वने । । ५२ <br>
योगिनः सिद्धसाङ्ख्यस्य पुत्रोऽभूद्वनवासिनः । <br>
वनशर्मेति विख्यातो वेदशास्त्रपरायणः । । ५३ <br>
द्वादशाब्दवपुर्भूत्वा जित्वा विद्वज्जनान्बहून् । <br>
काशीमागम्य तत्त्वार्थी शङ्कराचार्यमुत्तमम् । । <br>
प्रणम्य तस्य शिष्योऽभूद्वनशर्मा विशारदः । । ५४ <br>
बृहस्पतिरुवाच<br>
वसुशर्मा द्विजः कश्चिन्माहिष्मत्यां पुराभवत् । <br>
शिवव्रतपरो नित्यं पुत्रार्थी पार्थिवार्चक. । । ५५ <br>
चतुर्विंशतिवर्षाणि पूजतस्तस्य धीमत । <br>
व्यतीतानि सुरास्तत्र न प्रसन्नोऽभवच्छिवः । । ५६ <br>
तदा तु दुःखितो विप्रो वह्निं प्रज्वाल्य भैरवम् । <br>
जुहाव स्वाङ्गमांसानि मुखतश्चरणान्तकम् । । ५७ <br>
न प्रसन्नोभवद्रुद्रस्तदा विप्रः शुचान्वितः । <br>
गृहीत्वा चोत्तमं मेषं संस्कारं कृतवाञ्छुचिः । । <br>
तेन मेषेण सहितो ज्वलदग्नौ समाययौ । । ५८ <br>
प्रसन्नो भगवान्रुद्रस्तत्रागत्य गणैर्युतः । <br>
स्वरूपं दर्शयामास शुद्धस्फटिकसुन्दरम् । । <br>
वरं ब्रूहि वचः प्राह वसुशर्माणमुत्तमम् । । ५९<br>
तच्छ्रुत्वा स प्रसन्नात्मा नत्वा पार्वतिवल्लभम् । <br>
प्रश्रयावनतो भूत्वा वचनं प्राह शङ्करम् । । 3.4.11.६०<br>
देहि मे तनयं स्वामिञ्छरणागतवत्सल । <br>
इत्युक्तश्शङ्करस्तेन विहस्योवाच तं द्विजम् । । ६१ <br>
पुत्रदाता स्वयं ब्रह्मा भाग्यकर्त्ता परात्परः । <br>
तुभ्यं च शतजन्मान्तं तेन पुत्रो न निर्मितः । । <br>
तस्मादहं सुतं स्वांशात्तव विप्र ददामि भोः । । ६२ <br>
इत्युक्त्वा स्वमुखात्तेजो निराकृत्य महेश्वरः । <br>
तत्पत्न्यां जनयामास सकाशाद्वसुवर्मणः । । ६३ <br>
दशमासान्तरे जातः सुपुत्रो मधुराननः । <br>
अजस्येव पदश्चैको द्वितीयो नरवत्ततः । । <br>
अजैकपाद इति स प्रसिद्धोऽभून्महीतले । । ६४ <br>
चतुश्शताब्दवपुषि प्राप्ते तस्मिन्सुते प्रिये । <br>
सम्प्राप्तो भगवान्मृत्युस्तदा रोगगणैर्युतः । । ६५ <br>
तस्य तैरभवद्युद्धमजैकचरणस्य वै । । ६६ <br>
वर्षमात्रेण तान्सर्वाञ्जित्वा मल्लरणोत्कटः । <br>
मृत्युञ्जयः स वै नाम्ना प्रसिद्धोऽभून्महीतले । । ६७ <br>
दुःखितो भगवान्मृत्युस्तेन विप्रेण निर्जितः । <br>
परमेष्ठिनमागम्य कथयामास कारणम् । । ६८ <br>
तदा तु भगवान्ब्रह्मा सर्वदेवगणैर्युतः । <br>
कुम्भगे द्युमणौ देवे चन्द्रमण्डलगं नृपम् । । <br>
तं द्विजं च चकाराशु रुद्ररूपं भयापहम् । । ६९ <br>
सूत उवाच<br>
इति श्रुत्वा महादेवः स विप्रश्च तदाजपाद् । <br>
पुरीं माहिष्मतीं प्राप्तः कलिशुद्धिकरः प्रभुः । । <br>
पुरीशर्मेति विख्यातो यतिदत्तस्य वै सुतः । । 3.4.11.७० <br>
षोडशाब्दवपुर्भूत्वा जित्वा वेद परायणान् । <br>
शङ्कराचार्यमागम्य तस्य शिष्यो बभूव ह । ।<br>
इति ते कथितं विप्र यथा मृत्युञ्जयोभवत् । । ७ <br>
