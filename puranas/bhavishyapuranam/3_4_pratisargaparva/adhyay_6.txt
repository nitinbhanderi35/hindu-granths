॥ ऋषिरुवाच ॥ ॥ <br>
महीराजान्मुनिश्रेष्ठ के राजानो बभूविरे ॥ <br>
तान्नो वद महाभाग सर्वज्ञोऽस्ति भवान्सदा ॥१॥ <br>
॥ सूत उवाच ॥ ॥ <br>
पैशाचः कुतुकोद्दीनो देहलीराज्यमास्थितः ॥ <br>
वलीगढं महारम्यं यादवै रक्षितं पुरम् ॥ <br>
ययौ तत्र स पैशाचः शूरायुतसमन्वितः ॥२॥ <br>
वीरसेनस्य वै पौत्रं भूपसेनं नृपोत्तमम् ॥ <br>
स जित्वा कुतुकोद्दीनो देहलीग्रामसंस्थितः ॥ ३ ॥ <br>
एतस्मिन्नंतरे भूपा नानादेश्याः समागताः ॥ <br>
जित्वा स कुतुकोद्दीनः स्वदेशात्तैर्निराकृतः ॥ ४ ॥ <br>
सहोद्दीनस्तु तच्छ्रुत्वा पुनरागत्य देहलीम् ॥ <br>
जित्वा भूपान्दैत्यवरो मूर्तिखंडमथाकरोत् ॥ ५ ॥ <br>
तत्पश्चाद्बहुधा म्लेच्छा इहागत्य समन्ततः ॥ <br>
पंचषट्सप्तवर्षाणि कृत्वा राज्यं लयं गताः ॥ ६ ॥ <br>
अद्यप्रभृति देशेऽस्मिञ्छतवर्षान्तरे हि ते ॥ <br>
भूत्वा चाल्पायुषो मन्दा देवतीर्थविनाशकाः ॥ ७ ॥ <br>
म्लेच्छभूपा मुनिश्रेष्ठास्तस्माद्यूयं मया सह ॥ <br>
गंतुमर्हथ वै शीघ्रं विशालां नगरीं शुभाम् ॥ ८ ॥ <br>
इति श्रुत्वा तु वचनं दुःखात्संत्यज्य नैमिषम् ॥ <br>
ययुः सर्वे विशालायां हिमाद्रौ गिरिसत्तमे ॥ ९ ॥ <br>
तत्र सर्वे समाधिस्था ध्यात्वा सर्वमयं हरिम् ॥ <br>
शतवर्षान्तरे सर्वे ध्यानाद्ब्रह्मगृहं ययुः ॥3.4.6.१ ०॥ <br>
व्यास उवाच ॥ <br>
इत्येवं सकलं भाव्यं योगाभ्यासवशाद्द्रुतम् ॥ <br>
वर्णितं च मया तुभ्यं किमन्यच्छ्रोतुमिच्छसि । ॥ ११ ॥ <br>
॥ मनुरुवाच ॥ ॥ <br>
भगवन्वेदतत्त्वज्ञ सर्वलोकशिवंकरः ॥ <br>
अहं मायाभवो जातो भवान्वेदभवो भुवि ॥ १२ ॥ <br>
अविद्यया च सकलं मम ज्ञानं समाहृतम् ॥ <br>
अतोऽहं विविधा योनीर्गृहीत्वा लोकमागतः ॥१३॥ <br>
परं ब्रह्मैव कृपया दृष्ट्वा मां मंदभागिनम् ॥ <br>
व्यासरूपं स्वयं कृत्वा समुद्धर्तुमुपागतः ॥ १४ ॥ <br>
नमस्तस्मै मुनींद्राय वेदव्यासाय साक्षिणे ॥ <br>
अविद्यामोहभावेभ्यो रक्षणाय नमोनमः ॥ १५ ॥ <br>
पुनरन्यच्च मे ब्रूहि सूताद्यैः किं कृतं मुने ॥ <br>
तत्सर्वं कृपया स्वामिन्वक्तुमर्हसि सांप्रतम् ॥ १६ ॥ <br>
॥ व्यास उवाच ॥ ॥ <br>
ब्रह्मांडे ये स्थिता लोकास्ते सर्वेस्मिन्कलेवरे ॥ <br>
अहंकारो हि जीवात्मा सर्वः स्यात्कोटिहीनकः ॥ १७ ॥ <br>
पुराणोऽणोरणीयांश्च षोडशात्मा सनातनः ॥ <br>
इन्द्रियाणि मनश्चैव पञ्च चेन्द्रियगोचराः ॥ १८ ॥ <br>
ज्ञेयो जीवः शरीरेऽस्मिन्स ईशगुणबंधितः ॥ <br>
ईशो ह्यष्टादशात्मा वै शंकरो जीवशंकरः ॥ १९ ॥ <br>
बुद्धिर्मनश्च विषया इंद्रियाणि तथैव च ॥ <br>
अहंकारस्य चेशो वै महादेवः सनातनः ॥ 3.4.6.२० ॥ <br>
जीवो नारायणस्साक्षाच्छंकरेण विमोहितः ॥ <br>
स बद्धस्त्रिगुणैः पाशैरेकश्च बहुधाभवत् ॥ ॥ २१ ॥ <br>
कालात्मा भगवानीशो महाकल्पस्वरूपकः ॥ <br>
शिवकल्पो ब्रह्मकल्पो विष्णुकल्पस्तृतीयकः ॥ <br>
ईशनेत्राणि तान्येव बन्धकल्पश्चतुर्थकः ॥ २२ ॥ <br>
वायुकल्पो वह्निकल्पो ब्रह्मांडो लिंगकल्पकः ॥ <br>
ईशवक्त्राणि पञ्चैव तत्त्वज्ञैः कथितानि वै ॥ २३ ॥ <br>
भविष्यकल्पश्च तथा तथा गरुडक ल्पकः ॥ <br>
कल्पो भागवतश्चैव मार्कण्डेयश्च कल्पकः ॥२४॥ <br>
वामनश्च नृसिंहश्च वराहो मत्स्यकूर्मकौ ॥ <br>
ज्ञानात्मनो महेशस्य ज्ञेया दश भुजा बुधैः ॥ २५ ॥ <br>
अष्टादशदिनेष्वेव ब्रह्मणोऽव्यक्तजन्मनः ॥ <br>
कल्पाश्चाष्टादशास्सर्वे बुधैर्ज्ञेया विलोमतः ॥ २६ ॥ <br>
कूर्मकल्पश्च तत्राद्यो मत्स्यकल्पो द्वितीयकः ॥ <br>
तृतीयः श्वेतवाराहः कल्पो ज्ञेयः पुरातनैः ॥ २७ ॥ <br>
द्विधा च भगवान्ब्रह्मा सूक्ष्मः स्थूलोऽगुणो गुणी ॥ <br>
सगुणः स विराण्नाम्ना विष्णु नाभिसमुद्भवः ॥ २८ ॥ <br>
निर्गुणोव्ययरूपश्चाव्यक्तजन्मा स्वभूः स्वयम् ॥ <br>
ब्रह्मणः सगुणस्यैव शतायुः कालनिर्मितम् ॥ २९ ॥ <br>
ऊनविंशसहस्राणि लक्षैको मानुषाब्दकैः ॥ <br>
एभिर्वर्षैर्दिनं ज्ञेयं विराजो ब्रह्मणः स्वयम् ॥ 3.4.6.३० ॥ <br>
निर्गुणोऽव्यक्तजन्मा च कालात्सर्वेश्वरः परः ॥ <br>
अव्यक्तं प्रकृतिर्ज्ञेया द्वादशांगानि वै ततः ॥ ३१ ॥ <br>
इन्द्रियाणि मनो बुद्धिरव्यक्तस्य स्मृतानि वै ॥ <br>
अव्यक्ताच्च परं ब्रह्म सूक्ष्मज्योतिस्तदव्ययम् ॥ ३२ ॥ <br>
यदा व्यक्ते स्वयं प्राप्तोऽव्यक्तजन्मा हि संस्मृतः ॥ <br>
शतवर्षसमाधिस्थो यस्तिष्ठेच्च निरंतरम् ॥ ३३ ॥ <br>
सूक्ष्मो मनोनिलो भूत्वा गच्छेद्वै ब्रह्मणः पदम् ॥ <br>
सत्य लोकमिति ज्ञेयं योगगम्यं सनातनम् ॥३४॥ <br>
तत्र स्थाने तु मुनयो गताः सर्वे समाधिना ॥ <br>
तत्रोषित्वा च लक्षाब्दं भूर्लोकात्क्षणमात्रकम् ॥३५॥ <br>
सच्चिदानंदघनकं ततः प्राप्ताः कलेवरे ॥ <br>
नेत्राणि च समुन्मील्य संप्राप्ते द्वितयाह्निके ॥ ३६ ॥ <br>
ददृशुर्मनुजान्सर्वान्पशुतुल्यान्हि सूक्ष्मकान्॥ <br>
षष्ट्यब्दायुर्युतान्घोरान्सार्द्धकिष्कुद्वयोन्नतान् ॥३७॥ <br>
क्वचित्क्वचित्स्थिता वर्णा वर्णसंकरसन्निभाः ॥ <br>
सर्वे म्लेच्छाश्च पाषंडा बहुरूपमतो स्थिताः ॥३८॥<br>
तीर्थानि सकला वेदास्त्यक्त्वा भूमंडलं तदा ॥ <br>
गोप्यो भूत्वा च हरिणा सार्द्धं चक्रुर्महोत्सवम् ३९ ॥ <br>
पाषंडा बहुजातीया नानामार्गप्रदर्शकाः ॥ <br>
कलिना निर्मितान्वर्णान्वंचयित्वा स्थिता भुवि ॥ 3.4.6.४० ॥ <br>
इति दृष्ट्वा तु मुनयो रोमहर्षणमंतिके ॥ <br>
गत्वा तत्र भविष्यंति ततः प्रांजलयो हि ते ॥ ४१ ॥ <br>
तैश्च तत्र स्तुतः सूतो योगनिद्रां सनातनीम् ॥ <br>
कथयिष्यति संत्यज्य कल्पाख्यानं मुनीन्प्रति ॥ <br>
तच्छृणुष्व नृपश्रेष्ठ यथा सूतेन वर्णितम् ॥ ४२ ॥ <br>
॥ सूत उवाच ॥ ॥ <br>
कल्पाख्यानं प्रवक्ष्यामि यद्दृष्टं योगनिद्रया ॥ <br>
तच्छृणुध्वं मुनिश्रेष्ठा लक्षाब्दांते यथाभवत् ॥४३॥ <br>
मुकुलान्वयसंभूतो म्लेच्छभूपः पिशाचकः ॥ <br>
नाम्ना तिमिरलिंगश्च मध्यदेशमुपाययौ ॥ ४४ ॥ <br>
आर्यान्म्लेच्छांस्तदा भूपाञ्जित्वा कालस्वरूपकः ॥ <br>
देहलीनगरीमध्ये महावधमकारयत् ॥ ४५ ॥ <br>
आहूय सकलान्विप्रानार्यदेशनिवासिनः ॥ <br>
उवाच वचनं धीमान्यूयं मूर्तिप्रपूजकाः ॥ ४६ ॥ <br>
निर्मिता येन वा मूर्तिस्तस्य पुत्रीसमा स्मृता ॥ <br>
तस्याः किं पूजनं शुद्धं शालग्रामशिलामयम् ॥ <br>
विष्णुदेवश्च युष्माभिः प्रोक्तः स तु न वै हरिः ॥ ४७ ॥ <br>
अतो वः सकला वेदाः शास्त्राणि विविधानि च ॥ <br>
वृथा कृतानि मुनिभिर्लोकवञ्चनहेतवे ॥ <br>
इत्युक्त्वा तान्बलाद्गृह्य ज्वलदग्नौ समाक्षिपत् ॥४८॥ <br>
शालग्रामशिलाः सर्वा बलात्तेषां सुपूज्यकाः ॥ <br>
गृहीत्वा चोष्ट्रपृष्ठेषु समारोप्य गृहं ययौ ॥४९॥ <br>
तैत्तिरं देशमागम्य दुर्गं तत्र चकार सः ॥ <br>
शालग्रामशिलानां च स्वासनारोहणं कृतम् ॥ 3.4.6.५० ॥ <br>
तदा तु सकला देवा दुःखिता वासवं प्रभुम् ॥ <br>
समूचुर्बहुधालप्य देवदेवं शचीपतिम् ॥५१॥ <br>
वयं तु भगवन्सर्वे शालग्रामशिलास्थिताः ॥ <br>
त्यक्त्वा मूर्तीश्च सकलाः कृष्णांशेन प्रबोधिताः ॥ <br>
शालग्रामशिलामध्ये वसामो मुदिता वयम् ॥५२ ॥ <br>
शिलास्सर्वाश्च नो देव शालदेशसमुद्भवाः ॥<br>
ताश्च वै म्लेच्छराजेन स्वपदारोहणीकृताः ॥५३॥ <br>
इति श्रुत्वा तु वचनं देवानां भगवान्स्वराट्॥<br>
ज्ञात्वा बलिकृतं सर्वं देवपूजानिराकृतम् ॥ ५४ ॥ <br>
चुकोप भगवानिन्द्रो दैत्यान्प्रत्यभ्रवाहनः ॥ <br>
गृहीत्वा वज्रमतुलं स्वायुधं दैत्यनाशनम् ॥ <br>
तैत्तिरे प्रेषयामास देशे म्लेच्छनिवासके ॥ ५५ ॥ <br>
तस्य शब्देन सकला देशाश्च बहुभिन्नकाः ॥ <br>
स म्लेच्छो मरणं प्राप्तस्तदा सर्वसभाजनैः ॥५६॥ <br>
शालग्रामशिलाः सर्वा गृहीत्वा विबुधास्तदा ॥ <br>
गंडक्यां च समाक्षिप्य स्वर्गलोकमुपाययुः ॥५७॥ <br>
महेन्द्रस्तु सुरैः सार्द्धं देवपूज्यमुवाच ह ॥ <br>
महीतले कलौ प्राप्ते भगवन्दानवोत्तमाः ॥५८॥<br>
वेदधर्मं समुल्लंघ्य मम नाशनतत्पराः ॥ <br>
अतो मां रक्ष भगवन्देवैः सार्द्धं कलौ युगे ॥५९॥ <br>
॥जीव उवाच ॥ ॥ <br>
महेन्द्र तव या पत्नी शची नाम्ना महोत्तमा ॥ <br>
ददौ तस्यै वरं विष्णुर्भवितास्मि सुतः कलौ ॥3.4.6.६०॥ <br>
त्वदाज्ञया च सा देवी पुरीं शांतिमयीं शुभाम्॥ <br>
गौडदेशे च गंगायाः कूले लोकनिवासिनीम् ॥६१॥ <br>
प्रत्यागत्य द्विजो भूत्वा कार्यसिद्धिं करिष्यति ॥ <br>
भवान्वै ब्राह्मणो भूत्वा देवकार्यं प्रसाधय ॥ ॥ ६२ ॥ <br>
इति श्रुत्वा गुरोर्वाक्यं रुद्रैरेकादशैः सह ॥ <br>
अष्टभिर्वसुभिः सार्धमश्विभ्यां स च वासवः ॥ ६३ ॥ <br>
तीर्थराजमुपागम्य प्रयागं च रविप्रियम्॥ <br>
माघे तु मकरे सूर्ये सूर्यदेवमतोषयत्॥ ६४ ॥ <br>
बृहस्पतिस्तदागत्य सूर्यमाहात्म्यमुत्तमम्॥ <br>
इन्द्रादीन्कथयामास द्वादशाध्यायमापठन्॥६५॥ <br>
<br>
