॥ बृहस्पतिरुवाच ॥ ॥ <br>
पुरा त्रेतायुगे शक्र शक्रशर्मा द्विजो ह्यभूत् । <br>
अयोध्यायां महाभागो देवपूजनतत्परः ॥ १ ॥ <br>
अश्विनौ च तथा रुद्वान्वसून्सूर्यान्पृथक्पृथक् ॥ <br>
यजुर्वेदमयैर्मंत्रैरर्चयित्वा प्रसन्नधीः ॥ <br>
हव्यैश्च तर्पयामास  देवाँस्तान्प्रत्यहं द्विजः ॥ २ ॥ <br>
तद्भावतस्त्रयस्त्रिंशद्देवाः क्षुद्रगणैर्युताः ॥ <br>
दुदुर्मनोरथं  तस्मै दुर्लभं सुलभीकृतम् ॥ ३ । <br>
दशवर्षसहस्राणि निर्जरो निरुपद्रवः ॥ <br>
पश्चात्कलेवरं त्यक्त्वा पश्चात्सूर्यो बभूव सः ।। ४ । <br>
लक्षाब्दं मण्डले तस्मिन्नधिकारः कृतस्ततः ।। <br>
ब्रह्मलोकं ययौ विप्रः सर्वदेवप्रसादतः॥ ५॥ <br>
अष्टवर्षसहस्राणि दिव्यानि पदमुत्तमम् ॥ <br>
विलोक्य मंडले प्राप्तं तं सूर्यं जपपूजनैः ।। ६॥ <br>
इति श्रुत्वा तु वचनं महेन्द्रः सुरसंयुतः ॥ <br>
आषाढे भास्करं देवं पूजयामास नम्रधीः ॥ ७ ॥ <br>
आषाढपूर्णिमायां च स देवो जगतीतले॥ <br>
प्रत्यक्षमगमत्तत्र सुरानाह शृणुष्व तत् ॥८॥<br>
वृन्दावने महारम्ये जनयिष्ये कलौ भये ॥ <br>
स द्विजः सूर्यरूपश्च देवकार्यं करिष्यति ॥ ९ ॥ <br>
माधवस्य द्विजस्यैव तनयः स भविष्यति ॥ <br>
मधुर्नाम महाभागो वेदमार्गपरायणः ॥3.4.8.१०॥<br>
॥ सूत उवाच ॥ ॥ <br>
इत्युक्त्वा भगवान्सूर्यो देवकार्यार्थमुद्यतः॥ <br>
स्वांगात्तु तेज उत्पाद्य वृंदावनमप्रे(पे?)षयत् ॥ ११॥ <br>
विमुखान्मधुरालापैर्वशीकृत्य समन्ततः ॥ <br>
तेभ्यश्च वैष्णवीं शक्तिं प्रददौ भुक्तिमुक्तिदाम् । <br>
मध्वाचार्य इति ख्यातः प्रसिद्धोऽभून्महीतले।॥ १२॥ <br>
जीव उवाच ॥ ॥ <br>
द्वापरे च द्विजश्रेष्ठो मेघशर्मा बभूव ह ॥ <br>
ज्ञानवान्मतिमान्धर्मी वेदमार्गपरायणः॥ १३॥ <br>
कृषिकृत्यपरो नित्यं तद्धनैश्च दशांशकैः ॥ <br>
प्रत्यहं सकलान्देवानर्चयामास भक्तिमान् ॥१४॥ <br>
एकदा पञ्चवर्षाब्दे शन्तनौ च महीपतौ ॥ <br>
संप्राप्ते तस्य वै देशे ह्यनावृष्टिर्बभूव ह॥१५॥<br>
क्रोशमात्रं हि तत्क्षेत्रं पर्जन्येनैव सेचितम् ॥ <br>
धान्यानां द्रोणमानश्च भावोऽभूदेकमुद्रया॥१६॥<br>
मेघशर्मा तदा तत्र धनधान्ययुतोऽभवत्। <br>
अन्ये तु पीडिता लोका राजानं शरण ययुः।।१७।।<br>
तदा तु दुःखितो राजा मेघशर्माणमाह्वयत् ।। <br>
द्विजश्रेष्ठ नमस्तुभ्यं गुरुर्भव मम प्रियः ।। १८ ।। <br>
अनावृष्टिर्यथा न स्यात्तथा विप्र समादिश ।।१९।। <br>
इत्येवंवादिनं भूपं मेघशर्मा वचोऽब्रवीत् ।। <br>
श्रावणे मासि संप्राप्ते विप्रान्वेदपरायणान्।। 3.4.8.२०।। <br>
द्वादशैव समाहूय लक्षमात्रं रवेः स्वयम्।। <br>
जापयित्वा सुमनसा पूर्णिमायां तु तद्व्रती ।।<br>
सूर्यमन्त्राहुतीर्वह्नौ तद्दशांशं हि तद्द्विजैः ।। २१ ।। <br>
कारयित्वा विधानेन कृतकृत्यः सुखी भव ।। <br>
इति श्रुत्वा तथा कृत्वा भोजयामास वेदगान्।।२२।। <br>
प्रसन्नस्तु तदा सूर्यः पर्जन्यात्मा समन्ततः।। <br>
भूमिमाच्छाद्य स दिशं प्रभुर्वृष्टिमकारयत्।।२३।।<br>
शन्तनुस्तु तदा राजा सूर्यव्रतपरायणः ।। <br>
तद्व्रतेन महापुण्यो बभूव नृपसत्तमः ।। २४।। <br>
यं यं करेण स्पृशति वृद्धो भवति वै युवा ।। <br>
सूर्यदेवप्रभावेन मेघशर्मा तथा ह्यभूत्।। २५ ।। <br>
स वै पंचशतायुश्च निर्जरो निरुपद्रवः ।। <br>
त्यक्त्वा प्राणान्रविर्भूत्वा सूर्यलोकमुपागमत्।। <br>
लक्षाब्द भुवमासाद्य ब्रह्मलोकं गमिष्यति ।।२६।। <br>
इत्येवंवादिनं जीवं पर्जन्यो भगवान्रविः ।। <br>
स्वरूपं दर्शयामास प्रयागं प्रति चागतः ।। २७ ।। <br>
मुरा नाह प्रसन्नात्मा म्लेच्छराज्ये कलौ युगे ।। <br>
वृन्दावने समागम्य देवकार्यं करोम्यहम् ।। २८ ।। <br>
।। सूत उवाच ।। ।। <br>
इत्युक्त्वा भगवान्सूर्यो गत्वा वृन्दावनं शुभम् ।। <br>
श्रीधरो नाम विख्यातः पुत्रोभूद्वेदशर्मणः ।। २९ ।। <br>
श्रीमद्भागवतं शास्त्रं समालोक्य विशारदः ।। <br>
चकार विदुषामर्थे प्रदीप्तं श्रीधरः शुभम् ।। <br>
श्रीमद्भागवतं शास्त्रं पुराणोपरि तत्कृतम् ।। 3.4.8.३० ।। <br>
।। जीव उवाच ।। ।। <br>
पुरा कलौ युगे प्राप्ते प्रांशुशर्मा द्विजोऽभवत्।। <br>
वेदशास्त्रपरो नित्यं देवतातिथिपूजकः ।। ३१ ।। <br>
सत्यवादी महासाधुः स्तेयहिंसाविवर्जितः ।। <br>
भिक्षावृत्तिपरो नित्यं पुत्रदारप्रपोषकः ।। ३२ ।। <br>
एकदा पथि भिक्षार्थं गच्छतस्तस्य भूपतेः ।। <br>
मायाकृत्यकरो धूर्तः कलिस्तत्राक्षिगोचरः ।। ३३ ।। <br>
बभूव वाटिकां कृत्वा कलिर्दानमनोहराम् ।। <br>
तमुवाच द्विजो भूत्वा प्रांशुशर्मन्वचः शृणु ।। ३४ ।। <br>
ममेयं वाटिका रम्या तत्र गच्छ सुखी भव ।। <br>
इति विप्रवचः श्रुत्वा वाटिकां तां समागतः ।। ३५ ।। <br>
कलिस्तु वाटिकामध्ये गत्वा रम्यफलानि च ।। <br>
त्रोटयित्वा ददौ तस्मै भोजनार्थं महाखलः ।। ३६ ।। <br>
प्रांजलिः प्रणतो भूत्वा प्रांशुशर्माणमब्रवीत् ।। <br>
भुंक्ष्व विप्र मया सार्द्धं कलिंदस्य फलं शुभम् ।। ३७ ।। <br>
इत्युक्तः स तु तं प्राह विहस्य मधुर स्वरम् ।। <br>
वृक्षे बिभीतके चैव कलिंदस्य फले तथा ।। <br>
कलिः प्राप्तः स्मृतः प्राज्ञैस्तस्माद्गृह्णाम्यहं न हि ।। ३८ ।। <br>
यदि दत्तं फलं भक्त्या त्वयाद्य द्विजसेविना ।। <br>
शालग्रामाय वै दत्त्वा प्रसादं तद्भजाम्यहम् ।। <br>
शालग्रामः स्वयं ब्रह्म सच्चिदानन्दविग्रहः ।। ३९ ।। <br>
दर्शनात्तस्य चाभक्ष्यो भक्ष्यो भवति निश्चितः ।। <br>
इति श्रुत्वा कलिस्तत्र लज्जितोऽभून्निराशकः ।। <br>
द्विजस्तु तत्फलं गृह्य भूमिग्राममुपाययौ ।।3.4.8.४०।। <br>
नृपतिस्तत्र चागत्य द्विजमाह प्रसन्नधीः ।। <br>
किं गृहीतं त्वया विप्र दर्शयाशु प्रियं कुरु ।। ४१ ।। <br>
इति श्रुत्वा प्रांशुशर्मा तत्फलं वत्समुंडवत् ।। <br>
गृहीत्वा प्रददौ राज्ञे विस्मितो द्विजसत्तमः ।। ४२ ।। <br>
तदा तु स कलिर्भूपस्तं विप्रं ताड्य वेतसैः ।। <br>
कारागारे लोहमये कृतवान्न्यायमित्रकः ।। ।। ४३ ।। <br>
प्रातःकाले रवौ प्राप्ते प्रांशुशर्मा सुदुःखितः ।। <br>
तुष्टाव भास्करं देवं स्तोत्रैर्ऋग्वेदसंभवैः ।। ४४ ।। <br>
तदा प्रसन्नो भगवान्रविः साक्षात्सनातनः ।। <br>
विप्रस्य कर्णयोर्वाक्यमुवाच नभसेरितम् ।। ४५ ।। <br>
शृणु विप्र महाभाग कालरूपो हरिः स्वयम् ।। <br>
चतुर्युगं तेन कृतं विश्वपालादिहेतवे ।। ४६ ।। <br>
कलिर्विश्वसमूहानां मृत्यवे रचितस्तथा ।। <br>
अतो घोरे कलौ प्राप्ते विष्णुमायाविनिर्मितम् ।। <br>
कलिञ्जरं च नगरं तत्रोष्य मुदितो भव ।। ४७ ।। <br>
इत्युक्त्वा रक्षणं कृत्वा तस्य विप्रस्य भास्करः ।। <br>
कलिञ्जरे च नगरे प्रेषयामास तं द्विजम् ।। ।। ४८ ।। <br>
सपादशतवर्षं च द्विजस्तत्र वसन्रविम् ।। <br>
आराध्य पुत्रपत्नीको रविलोकमुपाययौ ।। ४९ ।। <br>
स वै भाद्रपदे मासि सूर्यो भूत्वायुताब्दकम्।। <br>
पश्चाद्ब्रह्मपुरं प्राप्य परमानन्दमाप्तवान् ।। <br>
इति ते कथितं विप्र यथा जीवस्तमब्रवीत् ।। 3.4.8.५० ।। <br>
आगत्य भास्करो देवः पूर्णिमायां तु भाद्रके ।। <br>
अष्टाविंशे कलौ प्राप्ते स्वयं जातः कलिञ्जरे ।। ५१ ।। <br>
शिवदत्तस्य तनयो विष्णुशर्मेति विश्रुतः ।। <br>
वेदशास्त्रकलाभिज्ञो वैष्णवो देव पूजकः ।। ५२ ।। <br>
चतुर्वर्णान्नरान्विप्र समाहूय हरेर्गृहे ।। <br>
वचनं प्राह धर्मात्मा विष्णुः सर्वेश्वरो हरिः ।। ५३ ।। <br>
शृणु तत्कारणं शिष्य विश्वकारण कारकः ।। <br>
भगवान्सच्चिदानन्दश्चतुर्विशतितत्त्ववान् ।। <br>
देवान्ससर्ज लोकार्थे तस्मात्सर्वेश्वरोऽभवत् ।। ५४ ।। <br>
पूर्वं हि सकलान्देवान्पूजयित्वा नरः शुचिः ।। <br>
पश्चाच्च पूजयेद्विष्णुं यथा भृत्या नृपं पुनः ।। ५५ ।। <br>
इति श्रुत्वा तु ते सर्वे प्रशस्य बहुधा हि तम् ।। <br>
विष्णुस्वामीति तं नाम्ना कथां चक्रुश्च हर्षिताः ।।५६।। <br>
इति ते कथितं विप्र विष्णुस्वामी यथाभवत् ।। <br>
पुनः शृणु कथां रम्यां बृहस्पतिमुखेरिताम् ।।५७।। <br>
।। जीव उवाच ।। ।। <br>
पुरा चैत्ररथे देशे भगशर्मा द्विजोऽभवत् ।। <br>
स्वर्वेश्या मंजुघोषायां मुनिमेधाविना भुवि ।। ५८ ।। <br>
पितृमातृपरित्यक्तः स बालः श्रद्धयान्वितः ।। <br>
सूर्यमाराधयामास तपसा शतवार्षिकम् ।। ९९ ।। <br>
सूर्यमण्डलमध्यस्था सावित्री नाम देवता ।। <br>
सर्वसूर्यस्य जननी कन्या तन्मण्डलस्य वै ।। 3.4.8.६०।। <br>
प्रसन्ना तपसा तस्य प्रादुर्भूता सनातनी ।। <br>
आश्विने मासि राजानं द्विजं चक्रे च मण्डले ।। ६१ ।। <br>
लक्षवर्षसहस्राणि मासि मासि तथाश्विने ।। <br>
प्रकाशं कृतवान्विप्रः पूजितो लोकवासिभिः ।। ६२ ।। <br>
त्वं सूर्यं भज देवेन्द्र स ते कार्यं करिष्यति ।। <br>
इति श्रुत्वाश्विने मासि स रविर्देवपूजनात् ।। ६३ ।। <br>
प्रत्यक्षमगमत्तत्र वचः प्राह सुरान्प्रति ।। <br>
कान्यकुब्जे शुभे देशे वाणीभूषण इत्यहम् ।। <br>
भवामि सत्यदेवस्य विप्रस्य तनयः शुभः ।। ६४ ।। <br>
।। सूत उवाच ।। ।। <br>
इत्युक्त्वा भगवान्सूर्यो जातः कान्यपुरे शुभे ।। <br>
जित्वा पाखंडिनो विप्रान्मांसभक्षणतत्परान् ।। <br>
छंदोग्रंथं स्वनाम्ना वै कृतवान्दैवतप्रियः ।। ६५ ।। <br>
मत्स्यमांसाशना विप्रा मृगमेषाजकाशनाः ।। <br>
एकीभूय समागम्य चक्रुः शास्त्रार्थमुल्बणम् ।।६६।। <br>
कलिनाऽधर्ममित्रेण रक्षितास्ते द्विजातयः ।। <br>
तं द्विजं च पराजित्य मत्स्यकेतुं च तद्गृहे ।। ६७ ।। <br>
बलाच्च स्तंभनं चक्रुस्तदा विष्णुप्रियो द्विजः ।। <br>
वैष्णवीं शक्तिमागम्य स्वमुखान्मीनखादितान् ।। ६८ ।। <br>
संजीव्य दर्शयामास ते दृष्ट्वा विस्मितास्तदा ।। <br>
शिष्यभूताश्च ते तस्य वैष्णवं मतमा गमन् ।। ६९ ।। <br>
।। जीव उवाच ।। ।। <br>
कदाचित्सरयूतीरे देवयाजी द्विजोऽभवत् ।। <br>
सर्वदेवपरो नित्यं वेदपाठपरायणः ।। 3.4.8.७० ।। <br>
तत्सुतस्तु मृतिं प्राप्तो जन्ममात्रे हि दारुणे ।। <br>
तदा तु स द्विजः श्रुत्वा सूर्यदेवमतोषयत् ।। ७१ ।। <br>
जिजीव तत्प्रसादेन विवस्वान्नाम चाभवत् ।। <br>
षोडशाब्द वपुर्भूत्वा सर्वविद्याविशारदः ।। ७२ ।। <br>
अपत्यवान्धर्मपरः सूर्यवतपरायणः ।। <br>
शिवरात्रिदिने प्राप्ते तत्पत्नी भूषणप्रिया ।। ७३ ।। <br>
सुशीला नाम विख्याता पतिसेवार्थमागता ।। <br>
स व्रती रुद्रदेवस्य दृष्ट्वा तां मधुराननाम् ।। ७४ ।। <br>
बलाद्गृहीत्वा तु निशि बुभुजे स्मरविह्वलः ।। <br>
मैथुनस्यैव दोषेण तस्य कुष्ठो महानभूत् ।। ७५ ।। <br>
लिंगेद्रियं च पतितं गुदभ्रष्टो महांगरुक् ।। <br>
केन चिदुपदेशेन रविवारस्य वै व्रतम् ।। ७६ ।। <br>
स चक्रे द्वादशं प्रेम्णा निराहारो यतेन्द्रियः ।। <br>
तेन व्रतप्रभावेण सर्वपीडा लयं गताः ।। ७७ ।। <br>
तदा श्रद्धा रवौ प्राप्ता प्रत्यहं स द्विजोत्तमः ।। <br>
आदित्य हृदयं जप्त्वा कामरूपो द्विजोऽभवत् ।। ७८ ।। <br>
नारीभिर्भर्त्सितः पूर्वं सोथ कामिनीयाचितः ।। <br>
ब्रह्मचर्यव्रतं कृत्वा ब्रह्मध्यानपरोऽभवत् ।। ७९ ।। <br>
शतायुर्ब्राह्मणो भूत्वा ज्ञानवान्रोगवर्जितः ।। <br>
त्यक्त्वा प्राणान्रविर्भूत्वा सूर्यमण्डलमध्यगात् ।। 3.4.8.८० ।। <br>
कार्तिके मासि लक्षाब्दं प्रकाशं कृतवान्नभः ।। <br>
तं च सूर्यं महेन्द्रस्त्वं पूजयाशु सुरैः सह ।। ८१ ।। <br>
।। सूत उवाच ।। ।। <br>
इति श्रुत्वा महेन्द्रस्तु मासमात्रं हि भास्करम् ।। <br>
पूजयित्वा विधानेन पूर्णिमायां ददर्श ह ।। ८२ ।। <br>
उवाच शक्रं स रविर्देवकार्यं करोम्यहम् ।। <br>
भट्टैर्विद्यामयैर्धूर्तैः सूत्रपाठश्च खंडितः ।। ८३ ।। <br>
धातुपाठो न्यपठितो भ्रंशार्थः स्वरवर्णकः ।। <br>
जित्वा तान्भट्टपाषंडान्वेदमुद्धारयामि भोः ।। ८४ ।। <br>
इत्युक्त्वा स गतः काश्यां गेहे वै वेदशर्मणः ।। <br>
दीक्षितान्वयभूतस्य नाम्ना कार्यगुणोऽभवत् ।। ८५ ।। <br>
द्वादशाब्दवपुर्भूत्वा सर्वशास्त्रविशारदः ।। <br>
शिवमाराधयामास विश्वनाथं शिवाप्रियम् ।। ८६ ।। <br>
त्रिवर्षान्ते च भगवांस्तस्मै ज्ञानं महद्ददौ ।। <br>
तस्य ज्ञानप्रभावेण व्यक्तमव्यक्तमुत्तमम् ।। ८७ ।। <br>
ज्ञातं कार्यगुणेनैव दीक्षितेन तदा हृदि ।। <br>
अव्यक्ते यदा बुद्धिः सा विद्या द्वादशांगिनी ।। ८८ ।। <br>
व्यक्तेऽहंकारभूते च बुद्धिर्ज्ञेया बुधैरजा ।। <br>
अविद्या नाम विख्याता षोडशांगस्वरूपिणी ।। ८९ ।। <br>
अव्यक्तं तु परं ब्रह्म व्यक्तं शब्दमयं स्मृतम् ।। <br>
अहंकारो लोककरो हि व्यक्तोऽष्टदशांगकः ।।3.4.8.९०।। <br>
वृषरूपधरो मुख्यो नन्दियानः स्मृतो बुधैः ।। <br>
शृङ्गाणि तस्य चत्वारि त्रिपादो द्विशिरा वृषः।।९१।।<br>
सप्तहस्तस्त्रिधा बद्धो नित्यशुद्धो मुखे स्थितः।। <br>
सुवन्तश्च तिङन्तश्च कृदंतश्चाव्ययस्तथा।।९२।। <br>
द्वौद्वौ शृंगौ च शिरसोर्नंदियानस्य वै स्मृतौ ।। <br>
भूतं भव्यं भवच्चैव त्रयः पादा हि तस्य वै ।। ९३ ।। <br>
रूढिश्च योगरूढिश्च शब्दौ तस्य शिरोद्वयम् ।। <br>
कर्ता कर्म च करणं संप्रदानं विभागतः ।। ९४ ।। <br>
संवंधश्चाधिकारश्च भुजास्तस्य वृषस्य वै ।। <br>
वाक्यं स्वरान्वितं ज्ञेयं विभत्त्यंतं पदं स्मृतम् ।। ९५ ।। <br>
ताभ्यां बद्धश्च स वृषो नन्दियानाथ ते नमः ।। <br>
तस्योपरिस्थितं नित्यमव्यक्तं लिंगरूपि यत् ।। ९६ ।। <br>
जातश्च वृषलिंगाभ्यां सोऽहंकारो हरिः स्वयम्।। <br>
नारायणः षोडशात्मा बहुमूर्तिरमूर्तिकः ।। ९७ ।। <br>
इति ज्ञानं हृदि प्राप्य तदा सिद्धान्तकौमुदीम् ।। <br>
जित्वा भट्टांश्चकाराशु भट्टोजिः प्रश्रुतोऽभवत् ।।९८।। <br>
।। जीव उवाच ।। ।। <br>
पुरा कांचीपुरे रम्ये गणको ब्राह्मणोत्तमः।। <br>
पुरोधाः सत्यदत्तस्य राज्ञो वेदपरस्य वै ।। ९९ ।। <br>
एकदा गणको धीमान्सत्यदत्तमुवाच ह ।। <br>
मुहूर्तोऽभिजिदाख्योयं पुष्यनक्षत्रसंयुतः ।। <br>
हाटं कुरु महाराज सांप्रतं बहुवृत्तिदम् ।। 3.4.8.१०० ।। <br>
इति श्रुत्वा तथा कृत्वा डिंडिमध्वनिना पुरे ।। <br>
नरानाज्ञापयामास तच्छृणुष्व सुरोत्तम ।। १०१ ।। <br>
अक्रीतं यस्य वै वस्तु हाटेऽस्मिन्वैश्यकोविदैः ।। <br>
मया क्रीतं च तज्ज्ञेयं सत्यमेतद्वचो मम ।। १०२ ।। <br>
इति श्रुत्वा शूद्रजनाश्चक्रुर्नानाविधं वसु ।। <br>
वैश्यैस्सर्वं तदा क्रीतं महान्हाटो हि सोऽभवत् ।। १०३ ।। <br>
एकदा लोहकारश्च दारिद्रं लोहरूपिणम् ।। <br>
कृत्वा हाटमुपागम्य शतमुद्रामयाचत ।। १०४ ।। <br>
अक्रीतं पुरुषं राजा ज्ञात्वा लोहदरिद्रकम् ।। <br>
क्रीतं तं शतमुद्राभिर्गृहीत्वा गेहमागमत् ।। <br>
कोशागारे तदा राज्ञा स्थापितोभूद्दरिद्रकः ।। १०५ ।। <br>
निशीथे तम उद्भूते कर्म धर्मश्च मा तथा ।। <br>
भूपगेहात्समागत्य पश्यतस्तस्य निर्गताः ।। १०६ ।। <br>
तत्पश्चात्सत्यपुरुषो राजानमिदमब्रवीत् ।। <br>
दरिद्रो यत्र भूपाल तत्र कर्मपरो न हि ।। <br>
कर्मणा रहितो धर्मो भूतले न स्थिरो भवेत् ।। १०७ ।। <br>
धर्मेण रहिता लक्ष्मीर्न शोभेत कदाचन ।। <br>
अहं लक्ष्म्या विहीनश्च न तिष्ठामि कदाचन ।। १०८ ।। <br>
इत्युक्त्वा गन्तुमिच्छंतं गृहीत्वा करयोर्नृपः ।। <br>
नम्रीभूतो वचः प्राह शृणु सत्यं मम प्रियम् ।। १०९ ।। <br>
न त्याज्यो हि मया देव भवान्किङ्गन्तुमर्हति ।। <br>
इति श्रुत्वा तु वचनं सत्यदेवो गृहेगमत् ।। 3.4.8.११० ।। <br>
तत्पश्चाच्च स्वयं लक्ष्मीस्तद्गेहे गंतुमुद्यता ।। <br>
तामाह भूपतिर्धीरो देवि त्वं चंचला सदा ।। १११ ।। <br>
अचला भव भो मातस्तर्हि मन्मदिरं व्रज ।। <br>
इति श्रुत्वा वरं दत्त्वा नृपगेहं ययौ तदा ।। ११२ ।। <br>
पुरोधसं तं गणकं समाहूय नृपोत्तमः ।। <br>
लक्षस्वर्णं ददौ तस्मै कथित्वा सर्वकारणम् ।। ११३ ।। <br>
पुत्रजन्मनि काले तु संप्राप्तं तेन वै धनम् ।। <br>
व्ययं कृत्वा धनं सर्वं पोषयामास बालकम् ।। ११४ ।। <br>
पूषा नाम ततो जातं मार्गशीर्षे शुभे दिने ।। <br>
स तु सूर्यं समाराध्य ज्योतिःशास्त्रपरः सुतः ।। ११५ ।। <br>
सूर्ये तु मोक्षमगमद्देवदेवप्रसादतः ।। <br>
तस्मात्त्वं मार्गमासे वै रविं देवेन्द्र पूजय ।।११६।। <br>
।। सूत उवाच ।। ।। <br>
देवेन्द्रपूजनात्सूर्यस्समागम्य तदा स्वयम् ।। <br>
पूषा नाम वचो देवानुवाच मधुरस्वरम् ।।११७।। <br>
उज्जयिन्यामहं देवा यास्ये रुद्रपशोर्गृहे ।। <br>
नाम्ना च मिहिराचार्यो ज्योतिश्शास्त्रप्रवर्त्तकः ।। ११८ ।। <br>
इत्युक्त्वा भगवान्पूषा पुत्रो जातो द्विजस्य वै ।। <br>
मूलगडान्तविषयेऽभिजिद्योगे शुभंकरे ।। ११९ ।। <br>
जातमात्रं च तं पुत्रं पिता काष्ठकटाहके ।। <br>
धृत्वा क्षिप्त्वा नदीमध्ये निशीथे समवाहयत् ।। 3.4.8.१२० ।। <br>
समुद्रमगमत्पुत्रो राक्षसीभिश्च रक्षितः   ।। <br>
लंकामागम्य तत्रैव ज्योतिःशास्त्रमधीत वान्।। १२१ ।। <br>
जातकं फलितं चैव मूकप्रश्नं तथादितः ।। <br>
पठित्वा राक्षसेंद्रं च विभीषणमुपागतम् ।। १२२ ।। <br>
भक्तराज नमस्तुभ्यं विभीषण हरि प्रिय ।। <br>
आहृतो राक्षसीभिश्च त्वामहं शरणं गतः ।। १२३ ।। <br>
इति श्रुत्वा च स नृपो वैष्णवं द्विजमुत्तमम् ।। <br>
मत्वा संप्रेषयामस यत्र तज्जन्मभूमिका ।। १२४ ।। <br>
म्लेच्छैर्विनाशितं यत्तु वेदांगं ज्योतिषां गतिः ।। <br>
पुनरुद्धारितं तेन त्रिधाभूतं सनातनम् ।। १२५ ।। <br>
