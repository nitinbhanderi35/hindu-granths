बृहस्पतिरुवाच<br>
षोडशाब्दे च सम्प्राप्ते ब्रह्मणोऽव्यक्तजन्मनः । <br>
स उषित्वा च कमले स्थितः सृष्ट्यर्थमुद्यतः । । १ <br>
एतस्मिन्नन्तरे वक्त्रात्समुद्भूता च शारदा । <br>
द्विव्याङ्गं सुन्दरं तस्या दृष्ट्वा ब्रह्मा स्मरातुरः । । २ <br>
बलाद् गृहीत्वा तां कन्यामुवाच स्मरपीडितः । <br>
रतिं देहि मदाघूर्णे रक्ष मां कामविह्वलम् । । ३ <br>
इति श्रुत्वा तु सा माता रुषा प्राह पितामहम् । <br>
पञ्चवक्त्रोऽयमशुभो न योग्यस्तव कन्धरे । । ४ <br>
चतुर्वक्त्रो वेदमयो योग्यस्सर्वेश्वरे त्वयि । <br>
इत्युक्त्वान्तर्दधे माता ब्रह्मा क्रोधान्वितोऽभवत् । । ५ <br>
तस्य कोपाग्निना तोयं शुष्कभूतमभूद्भुवि । <br>
शान्तिभूते च तत्कोपे रुद्रो जातो भयङ्करः । । ६<br>
भैरवो नाम विख्यातः कालात्मा सप्तवाहनः । <br>
स्वनखैश्च नृसिंहाभैः क्षिप्त्वा तत्पञ्चमं शिरः । । ७ <br>
जगर्ज बलवान्रुद्रः शङ्करो लोकशङ्करः । <br>
भयभीतस्तदा ब्रह्मा भैरवं शरणं ययौ । । ८ <br>
नाथ नः पापभूतानां  धियो योऽसौ प्रचोदयात् । <br>
इति श्रुत्वा स भगवान्भैरवो लोकविश्रुतः । । ९ <br>
ब्रह्मभूतमहं स्वामिन्वरेण्यं त्वामुपागतः । <br>
सवितुस्तद्वरेण्यं यद्भर्गो देवस्य धीमहि । । 3.4.13.१० <br>
गाढमुच्चै रुरोदाशु खात्पेतुश्चाश्रुबिन्दवः । <br>
ततो वृक्षास्समुद्भूता रुद्राक्षाणां पृथक्पृथक् । । ११ <br>
शिवो ब्रह्मवधाद्भीतस्तत्कपालं गृहीतवान् । <br>
कपाली नाम विख्यातं भैरवस्य तदा ह्यभूत् । । १२ <br>
सर्वलोकेषु पूतानि यानि चायतनानि च । <br>
तानि तान्येव गत्वाशु शुद्धो नाभूच्छिवङ्करः । । १३ <br>
एकदा तेषु वृक्षेषु संस्थितो भगवान्हरः । <br>
तदा ब्रह्मवधे दोषं त्यक्त्वा दूरमुपागतः । । १४ <br>
ततः प्रभृति वै शम्भुर्धृत्वा रुद्राक्षमुत्तमम् । <br>
पुरीं काशीं समायातः कपालस्तेन मोचितः । । १५ <br>
कपालमोचनं नाम तीर्थं जातमघापहम् । <br>
एतस्मिन्नन्तरे ब्रह्मा सर्वदेवसमन्वितः । । १६ <br>
समागत्य महादेवं तुष्टाव स्तुतिजैस्तवैः । <br>
मकरस्थे दिवानाथे शशिनश्चेश्वरं शुभम् । । <br>
कपालिनं महारुद्रं चकार भगवान्विधिः । । १७ <br>
सूत उवाच<br>
इति श्रुत्वा गुरोर्वाक्यं कपाली भैरवः शिवः । <br>
स्वमुखात्स्वांशमुत्पाद्य काश्यां जातो ह्ययोनिजः । । १८<br>
कपालमोचनात्कुण्डात्समागम्य महीतले । <br>
यतिरूपो वेदनिधिर्भैरवो नाम विश्रुतः । ।<br>
अघोरं कठिनं मार्गं स्वशिष्यान्समचोदय । । १९ <br>
शङ्कराचार्यमागम्य शिष्योभूत्वा स भैरवः । <br>
डामरं नाम वै तन्त्रं मन्त्रभूतं चकार ह । ।<br>
कीलिता ये तु वै मन्त्रास्तेन चोत्कीलितीकृताः । । 3.4.13.२० <br>
बृहस्पतिरुवाच<br>
मन्दोदरी मयसुता त्रिपुराधिपतेः स्वसा । <br>
त्रिपुरे तु तदा नष्टे महाविष्णुं सनातनम् । ।<br>
भक्त्या तुष्टाव सा देवी प्रत्यहं गुप्तभाविनी । । २१ <br>
भक्तिभावात्ततो योगं हरौ प्राप्य महोत्तमम् । <br>
विन्ध्याद्रिकन्धरे घोरे तत्रैवान्तरधीयत । । २२ <br>
चतुर्युगं च द्विशतं तस्या जातं समाधितः । <br>
वैवस्वतेऽन्तरे प्राप्ते द्वादशे चैव कृद्युगे । । २३ <br>
पुलस्त्यो ब्रह्मणः पुत्रो विश्रवा रोषतोऽभवत् । <br>
शताब्दं च तपस्तप्त्वा विश्रवा नाम यो मुनिः । । २४ <br>
सुमालिनोऽथ दैत्यस्य सुतां वै कैकसीं मुदा । <br>
समुद्वाह्य विधानेन पुलस्त्यस्स च विश्रवाः । । २५ <br>
कदलीविपिने रम्ये गन्धमादनपर्वते । <br>
स रेमे च तया सार्द्धं विश्रवा भगवानृषिः । । २६ <br>
रावणः कुम्भकर्णश्च तयोर्जातो हि राक्षसौ । <br>
रावणो मातृभक्तश्च पितृभक्तस्ततोऽनुजः । । २७ <br>
सहस्राब्दं तपो घोरं चक्रतुस्तौ वरार्थिनौ । <br>
तदा प्रसन्नो भगवान्परमेष्ठी पितामहः । । २८ <br>
ददौ ताभ्यां वरं रम्यमजेयं देवदानवैः । <br>
तौ तु लब्धवरौ क्रुद्धौ पुष्पकं यानमुत्तमम् । । <br>
गृहीत्वा च बलाद्वीरौ युयुधाते परस्परम् । । २९<br>
ताभ्यां विनिर्जिता देवास्त्यक्त्वा स्वर्गं सुखप्रदम् । <br>
पार्थिवैः पूजयामासुः शिवं कैलाससंस्थिताः । । 3.4.13.३० <br>
एकादशाब्दमाराध्य ते देवा गिरिजापतिम् । <br>
शङ्कराच्च वरं प्राप्ता निर्भयाश्च तदाभवन् । । ३१ <br>
शिवोऽपि च स्वपूर्वार्द्धाज्जातो वै मानसोत्तरे । <br>
गिरौ यत्र स्थिता देवी गौतमस्य तनूद्भवा । । <br>
अञ्जना नाम विख्याता कीशकेसरिभोगिनी । । ३२ <br>
रौद्रं तेजस्तदा घोरं मुखे केसरिणो ययौ । <br>
स्मरातुरः कपीन्द्रस्तु बुभुजे तां शुभाननाम् । । ३३ <br>
एतस्मिन्नन्तरे वायुः कपीन्द्रस्य तनौ गतः । <br>
वाञ्छितामञ्जनां शुभ्रां रमयामास वै बलात् । । ३४ <br>
द्वादशाब्दमतो जातं दम्पत्योर्मैथुनस्थयोः । <br>
तदनु भ्रूणमासाद्य वर्षमात्रं हि सा दधत् । । ३५ <br>
पुत्रो जातस्स रागात्मा स रुद्रो वानराननः । <br>
कुरूपाच्च ततो मात्रा प्रक्षिप्तोऽभूद्गिरेरधः । । ३६ <br>
बलादागत्य बलवान्दृष्ट्वा सूर्यमुपस्थितम् । <br>
विलिख्य भगवान्रुद्रो देवस्तत्र समागतः । । ३७ <br>
वज्रसन्ताडितो वापि न तत्याज तदा रविम् । <br>
भयभीतस्तदा प्रांशुस्सूर्यं त्राहीति जल्पितः । । ३८ <br>
श्रुत्वा तदार्तवचनं रावणो लोकरावणः । <br>
पुच्छे गृहीत्वा तं कीशं मुष्टियुद्धमचीकरत् । । ३९ <br>
तदा तु केसरिसुतो रविं त्यक्त्वा रुषान्वितः । <br>
वर्षमात्रं महाघोरं मल्लयुद्धं चकार ह । । 3.4.13.४० <br>
श्रमितो रावणस्तत्र भयभीतस्समन्ततः । <br>
पलायनपरो भूतः कीशरुद्रेण ताडितः । । ४१ <br>
एतस्मिन्नन्तरे प्राप्तो विश्रवा भगवानृषिः । <br>
स्तोत्रैर्वेदमयैर्देवं तुष्टाव परया गिरा । ।४ २<br>
प्रसन्नस्तु तदा रुद्रो रावणं लोकरावणम् । <br>
त्यक्त्वा पम्पासरस्तीरे निवासं कृतवान्बली । । <br>
स्थाणुभूतः स्थितस्तत्र स्थाणुर्नाम ततोऽभवत् । । ४३ <br>
निघ्नन्तं च सुरान्मुख्यान्रावणं लोकरावणम् । । ४४ <br>
निहन्ति मुष्टिभिर्यो न हनुमानिति विश्रुतः । । ४५ <br>
तपसा तस्य कीशस्य प्रसन्नो भगवान्विधिः ।<br>
नम्रधीर्वचनं प्राह शृणु रुद्र तपोनिधे । । ४६ <br>
वैवस्वतेऽन्तरे प्राप्ते चाष्टाविंशत्तमे युगे । <br>
त्रेतायाः पूर्वचरणे रामस्साक्षाद्भविष्यति । । <br>
तस्य भक्तिं च सम्प्राप्य कृतकृत्यो भविष्यसि । । ४७ <br>
इति चोक्त्वा ददौ तस्मै चन्द्रं भाद्रप्रकाशकम् । <br>
रावणाय प्रियां रम्यां ददौ मन्दोदरी विधिः । । ४८ <br>
नैर्ऋतस्यैव दिक्पालस्स बभूव च रावणः । <br>
अल्पायुर्मरणं प्राप्तो रामेण हरिरूपिणा । । ४९ <br>
सूत उवाच<br>
इति श्रुत्वा स हनुमानयोनिः कदलीवने । <br>
देहभूतो महीं प्राप्तो बालशर्मेति विश्रुतः । । 3.4.13.५० <br>
पुरीं काशीं समायातो यत्र वै मणिकर्णिका । <br>
रामपक्षे बालशर्मा शिवपक्षे तु शङ्करः । । ५१ <br>
मासमात्रं च शास्त्रार्थस्तयोश्चासीन्महोत्तमः । <br>
शङ्कराचार्ययतिना बालशर्मा पराजितः । । ५२ <br>
शिष्यो भूत्वा च तत्रैव गुरुसेवापरोऽभवत् । <br>
यश्चकार तन्त्रमन्त्रं सर्व जातिकथामयम् । । ५३ <br>
