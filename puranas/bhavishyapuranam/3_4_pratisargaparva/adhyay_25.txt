व्यास उवाच<br>
चतुर्थचरणे जातैर्मनुजैरेकविंशतिः । <br>
अजीर्णभूता नरका यास्यन्ति च यमालयम् । । १ <br>
नमस्ते धर्मराजाय नश्च तृप्तिकराय च । <br>
वचनं शृणु सर्वज्ञ नश्च जातमजीर्णकम् । । २ <br>
यथा भजाम प्रकृतिं तथा कुरु सुरोत्तम । <br>
इति श्रुत्वा धर्मराजश्चित्रगुप्तेन संयुतः । । ३ <br>
ब्रह्माणं च गमिष्यन्ति सन्ध्यायां च कलौ युगे । <br>
चतुरश्च यमान्दृष्ट्वा परमेष्ठी पितामहः । । ४ <br>
तदीरितं स्वयं ज्ञात्वा क्षीराब्धिं प्रति यास्यति । <br>
पूजयित्या जगन्नाथं देवदेवं वृषाकपिम् । । ५ <br>
साङ्ख्यशास्त्रमयैः स्तोत्रैः संस्तोष्यति परम् प्रभुम् । । ६ <br>
जय जय जय निर्गुण गुणधारिन्रगजगजीवतत्त्वशुभकारिन् ।<br>
सारभूतसद्गुणमय तत्त्वैर्देवान्रचयति पाति गुणसत्त्वैः । ।<br>
तस्मै नमो नमो गुणराशे देववृन्दहृदि कृष्णविकाशे । । ७<br>
रजोभूततत्त्वेभ्य उताशु विरचति भुवि च नरान्स्वयमाशु ।<br>
पाति हन्ति यो देव उदारस्तस्य शिरसि संस्थितजगभारः । ।<br>
पाहि नाथ नो दैत्यविनाशिन्कालजनितलीलागुणभासिन् । । ८ <br>
तेषामिति वचनं प्रभुः श्रुत्वा ह्यवनिमिवाशु । <br>
यथा जनिष्यति स प्रभुस्तच्छृणु वै मन आशु । । ९&nbsp;? <br>
नम्रीभूतान्तुरान्विष्णुर्नमोवाक्येन तान्प्रति । <br>
वदिष्यति वचो रम्यं लोकमङ्गलहेतवे । । 3.4.25.१० <br>
भोः सुराः सम्भलग्रामे कश्यपोऽयं जनिष्यति । <br>
नाम्ना विष्णुयशाः ख्यातो विष्णुकीर्तिस्तु तत्प्रिया । । ११ <br>
कृष्णलीलामयं ग्रन्थं नरांस्ताञ्छ्रावयिष्यति । <br>
तदा ते नन्दिनो भूत्वा चैकीभूय समन्ततः । । १२ <br>
तं द्विजं विष्णुयशसं गृहीत्वा निगडैर्दृढैः । <br>
बद्ध्वा सर्वे सपत्नीकं कारागारे दृढायसे । । १३ <br>
करिष्यन्ति महाधूर्ता नारका इव दारुणाः । <br>
विष्णुकीर्त्या स भगवान्पूर्णो नारायणो हरिः । । १४ <br>
जनिष्यति महाविष्णुः सर्वलोकशिवङ्करः । <br>
निशीथे तमसोद्भूते मार्गकृष्णाष्टमीदिने । । १५ <br>
ब्रह्माण्डं मङ्गलं कुर्वन्सुराः प्रादुर्भविष्यति । <br>
ब्रह्म विष्णुर्हरश्चैव गणेशो वासवो गुरुः । । १६ <br>
वह्निः पितृपतिः पक्षो वरुणः सविभीषणः । <br>
चित्रो वायु्र्ध्रुवो विश्वे रविः सोमः कुजो बुधः । । १७ <br>
गुरुः शुक्रः शनिः राहुः केतुस्तत्र गमिष्यति । <br>
पद्यैकैकेन ते देवाः स्तोष्यन्ति परमेश्वरम् । । १८ <br>
महत्तमा मूर्तिमयी तवाजा तदास्य पूर्वाज्जनितोहऽमादौ ।<br>
मया ततं विश्वमिदं सदैव यतो नमस्तत्पुरुषोत्तमाय । । १९<br>
अजस्य याम्याज्जनितोऽहमादौ विष्णुर्महाकल्पकरोऽधिकारी ।<br>
स्वकीयनाम्ना तु मया ततं तद्विश्वे सदैवं च नमो नमस्ते । । 3.4.25.२० <br>
अव्यक्तपाश्चात्यमुखात्सुजन्मा शिवोऽहमादौ सुरतत्त्वकारी । <br>
मया महाकल्पकरस्तृतीया त्वदाज्ञया देव नमो नमस्ते । । २१ <br>
प्रधानवक्त्रोत्तरतोऽहमादौ जातो गणेशः किल कल्पकर्ता ।<br>
मया ततं विश्वमिदं सदैव तस्मै नमः कारुणिकोत्तमाय । । २२ <br>
अजार्द्धवक्त्राज्जनितोऽहमादौ मरुन्महाकल्पकरो महेन्द्रः ।<br>
मया ततं विश्वमिदं स्वकल्पे यदाज्ञया देव नमो नमस्ते । । २३ <br>
प्रथानभालाक्षिसमुद्भवोऽहं वह्नेर्महाकल्पकरो गुहाख्यः ।<br>
विनिर्मितं विश्वमिदं मया तद्यदाज्ञया नाथ नमो नमस्ते । । २४ <br>
अजामुखात्पूर्वगताच्च जातश्चादौ महाकल्पकरोऽहमग्निः ।<br>
ब्रह्माण्डमेतच्च मया ततं वै ब्रह्माण्डकल्पाय नमो नमस्ते । । २५ <br>
अजाभुजाद्दक्षिणतोऽहमादौ जातो महाकल्पककरः सधर्मः ।<br>
मया सदेवै रचितं समग्रं लिङ्गाख्यकल्पाय नमो नमस्ते । । २६ <br>
अजाभुजात्पश्चिमतोऽहमादौ जातो महाकल्पकरः स यज्ञः ।<br>
मया ततं विश्वमिदं समग्रं मत्स्याख्यकल्पाय नमो नमस्ते । । २७ <br>
प्रधानबाहूत्तरतोऽहमादौ जातो महाकल्पकरः प्रचेताः ।<br>
मया ततं नाथ तवाज्ञयेदं कर्माख्यकल्पाय नमो नमस्ते । । २८<br>
ब्रह्माण्डतमसो जातस्त्वद्दासोऽहं विभीषणः । <br>
मया ततं त्रिलोकं च नमस्ते मनुरूपिणे । । २९ <br>
ब्रह्माण्डसद्गुणाज्जातश्चित्तोऽहं मनुकारकः । <br>
मया ततं च त्रैलोक्यं स्वायम्भुव नमोऽस्तु ते । । 3.4.25.३०<br>
&nbsp;ब्रह्माण्डरजसो जातो वायुर्मन्वन्तरं ततम् । <br>
मया स्वारोचिषं स्वामिन्नमस्ते मनुरूपिणे । । ३१ <br>
ब्रह्माण्डमनसो जातो ध्रुवोऽहं मनुकारकः । <br>
मयोत्तमं च रचितं नमस्तेऽस्तु तवाज्ञया । । ३२ <br>
ब्रह्माण्डश्रवणाज्जातो विश्वकर्माहमीश्वरः । <br>
मया ततं रैवतं च नमो देव तवाज्ञया । । ३३ <br>
ब्रह्माण्डदेहतो जातस्सूर्योऽहं चाक्षुषप्रदः । <br>
तवाज्ञया ततं विश्वं मनुरूपाय ते नमः । । ३४ <br>
ब्रह्माण्डनेत्रतो जातः सोमोऽहं तु मया ततम् । <br>
वैवस्वतान्तरं रम्यं नमस्ते मनुरूपिणे । । ३५ <br>
ब्रह्माण्डरसनाज्जातो मोहोऽहं मनुकारकः । <br>
नमस्ते मनुरूपाय मया सावर्णिकं ततम् । । ३६ <br>
ब्रह्माण्डघ्राणतो जातो बुधोऽहं नाथ किङ्करः । <br>
निर्मितं ब्रह्मसावर्णं मया तात नमो नमः । । ३७ <br>
ब्रह्माण्डवक्त्रतो जातो जीवोऽहं मनुकारकः । <br>
मया वै दक्षसावर्णं ततं तत्ते नमो नमः । । ३८ <br>
ब्रह्माण्डकरतो जातः शुक्रोहं तव किङ्करः । <br>
निर्मितं रुद्रसावर्णं मया तुभ्यं नमो नमः । । ३९ <br>
ब्रह्माण्डपदतो जातोमन्दोऽहं नाथ तेऽनुगः । <br>
ततं वै धर्मसावर्णं प्रभातेस्मै नमो नमः । । 3.4.25.४० <br>
ब्रह्माण्डलिङ्गतो जातो राहुश्चाहं तव प्रियः । <br>
मया भौमं कृतं नाथ नमस्ते मनुरूपिणे । । ४१<br>
ब्रह्माण्डगुह्यतो जातः केतुश्चाहं तवानुगः । <br>
भौतं मन्वतरं सृष्टं तस्मै देवाय ते नमः । । ४२ <br>
व्यास उवाच<br>
इति तेषां स्तवान्स्वामी श्रुत्वा देवान्वदिष्यति । <br>
वरं ब्रूहीति वचनं ततं प्रति मनुः क्रमात् । ।४ ३ <br>
इति कृत्वा तु ते देवा बालरूपं हरिं स्वयम् । <br>
नमस्कृत्य वदिष्यन्ति वाञ्छितं लोकहेतवे । । <br>
केयं भवान्ब्रूहि लोकानां कल्पे कल्पे तमुद्भवम् । <br>
तथा मन्वन्तरे चैव श्रोतुमिच्छामहे वयम् । ।४५ <br>
कल्क्युवाच<br>
अष्टादश महाकल्पाः प्रकृतेश्च तनौ स्थिताः । <br>
आद्यो ब्रह्ममहाकल्पस्तत्र ब्रह्मा परः पुमान् । ।४६ <br>
तत्पूर्वार्द्धात्समुद्भूतास्त्रयस्त्रिंशच्च देवताः । <br>
परार्द्धाद्भगवान्ब्रह्मा योगिध्येयो निरञ्जनः । ।४७ <br>
तस्मिन्कल्पे तु या लीला ब्रह्मपौराणिकैः स्मृता । <br>
शतकोटिप्रविस्तारो ब्रह्मपौराणिकस्य वै । ।४८ <br>
पुराणपुरुषस्यान्ते महाकल्पः स्मृतो बुधैः । <br>
ब्रह्माण्डप्रलये कल्पो युगदैवसहस्रकः । ।४ ९ <br>
कल्पाश्चाष्टादश ख्यातास्तेषां नामानि मे शृणु । <br>
कूर्मकल्पो मत्स्य कल्पः श्वेतवाराहकल्पकः । । 3.4.25.५० <br>
नृसिंहकल्पश्च तथा तथा वामनकल्पकः । <br>
स्कन्दकल्पो रामकल्पः कल्पो भागवतस्तथा । । ५१ <br>
तथा मार्कण्डकल्पश्च तथा भविष्यकल्पकः । <br>
लिङ्गकल्पस्तथा ज्ञेयस्तथा ब्रह्माण्डकल्पकः । । ५२ <br>
अग्निकल्पो वायुकल्पः पद्मकल्पस्तथैव च । <br>
शिवकल्पो विष्णुकल्पो ब्रह्मकल्पस्तथा क्रमात् । । ५३ <br>
द्विसहस्रमितावर्तैरेषां कल्पो महान्स्मृतः । <br>
सहस्रयुगपर्यन्तं ब्रह्माण्डायुः प्रकीर्तितम् । । ५४ <br>
यन्नाम्ना च स्मृतः कल्पस्तस्माज्जातो विराडयम् ।। <br>
चतुर्दशमनूनां च मध्ये कल्पः स कालवान्।। ५५।। <br>
स्वायंभुवांतरे यद्वै जांतंजातं चतुर्युगम्।। <br>
तस्मिंश्चतुर्युगे सर्वे नृणामायुर्हरे शृणु ।।५६।। <br>
लक्षाब्दं वै सत्ययुगे त्रेतायामयुताब्दकम् ।। <br>
द्वापरे च सहस्राब्दं कलौ चायुश्शताब्दकम्।।५७।।<br>
स्वारोचिषेऽन्तरे ऐव जातंजातं चतुर्युगम् ।। <br>
शृणु तत्र नृणामायुस्सत्येशीतिसहस्रकम् ।। ५८ ।। <br>
त्रेतायां च तदर्द्धाब्दं द्वापरे तु तदर्द्धकम् ।। <br>
कलौ द्विक सहस्राब्दं नृणामायुः प्रकीर्तितम् ।। ५९ ।। <br>
औत्तमस्यान्तरे चैव सत्ये षष्टिसहस्रकम् ।। <br>
त्रेतायां च तदर्द्धाब्दं द्वापरे तु तदर्द्धकम् ।।3.4.25.६०।। <br>
कलौ सार्द्धसहस्राब्दं नृणामायुः प्रकीर्तितम् ।। <br>
तामसान्तरके चैव षट्त्रिंशाब्दसहस्रकम् ।। ६१ ।। <br>
नृणामायुः सत्ययुगे त्रेतायां च तदर्द्धकम् ।। <br>
द्वापरे च तदर्द्धाब्दं कलौ वर्षसहस्रकम् ।। ६२ ।। <br>
रैवतान्तरके चैव सत्ये त्रिंशत्सहस्रकम् ।। <br>
त्रेतायां च तदर्द्धाब्दं द्वापरे च तदर्द्धकम् ।। ६३ ।। <br>
कलौ चाष्टशताब्दायुर्नृणां वेदैः प्रकीर्तितम् ।। <br>
चाक्षुषान्तरके चैव सत्ये तुर्यसहस्रकम्।। ६४ ।। <br>
त्रेतायां त्रिसहस्राब्दं द्वापरे द्विसहस्रकम् ।। <br>
कलौ सहस्र वर्षान्तं नृणामायुः प्रकीर्तितम्।। ६५ ।। <br>
वैवस्वतेन्तरे चैव सत्ये तुर्यसहस्रकम् ।। <br>
त्रेतायां त्रिशताब्दं च द्वापरे द्विशताब्दकम् ।। ६६ ।। <br>
कलौ शताब्दकं प्रोक्तमायुर्वेदैस्तथा नृणाम् ।। <br>
सावर्णिकेऽन्तरे देव नृणां विंशत्सहस्रकम् ।। ६७ ।। <br>
आयुः सत्ये तदर्द्धं तु त्रेतायां च प्रकीर्तितम् ।। <br>
द्वापरे च तदर्द्धाब्दं तदर्द्धाब्दं तु वै कलौ ।। ६८ ।। <br>
ब्रह्मसावर्णिके चैव सत्ये दशसहस्रकम् ।। <br>
त्रेतायां च तदर्द्धाब्दं द्वापरे तु तदर्द्धकम् ।। ।। ६९ ।। <br>
कलौ चैव तदर्द्धाब्दं नृणामायुः प्रकीर्तितम्।। <br>
दक्षसावर्णिके चैव तथाब्दायुश्चतुर्युगे ।। 3.4.25.७० ।। <br>
रुद्रसावर्णिके चैव सत्ये चाष्टसहस्रकम् ।। <br>
त्रेतायां तदर्द्धाब्दं द्वापरे च तदर्द्धकम् ।। ७१ ।। <br>
कलौ तदर्द्धकं ज्ञेयं नृणामायुः पुरातने ।। <br>
धर्मसावर्णिके चैव तथाब्दायुश्चतुर्युगे ।। ७२ ।। <br>
भौम मन्वंतरे चैव सत्ये तुर्यसहस्रकम् ।। <br>
त्रेतायां त्रिसहस्राब्दं द्वापरे च तदर्द्धकम् ।। ७३ ।। <br>
कलौ तदर्द्धकं ज्ञेयं नरायुश्चार्षसम्मतम् ।। <br>
भौतमन्वंतरे चैव सत्ये तुर्यशताब्दकम्।। ७४ ।। <br>
त्रेतायां त्रिशताब्दं च द्वापरे तु तदर्द्धकम् ।। <br>
तदर्द्धकं कलौ घोरे नृणामायुः प्रकीर्तितम् ।। ७५ ।। <br>
मन्वंतरे तु यन्नाम्ना भूपाश्चासंश्चतुर्युगे ।। <br>
तन्नाम्ना च नृपा जातास्तेषां लीलाः पृथक्पृथक् ।। ७६ ।। <br>
एवमन्यत्र वै ज्ञेयं युगे तुर्ये मनौ मनौ ।। <br>
यो मनुस्तस्य वंशाश्च दिव्यैकयुगसप्ततौ ।। ७७ ।। <br>
युगांते कर्मभूमेश्च लयः कल्पः स वै स्मृतः ।। <br>
मन्वन्ते सर्वभूमेश्च प्रलयः स च कल्पकः ।। ७८ ।। <br>
पुराण पुरुषस्यैव दिनान्ते प्रलयो हि यः ।। <br>
मुख्यकल्पः स वै ज्ञेयः सर्वलोकविनाशकः ।। ७९ ।। <br>
षड्विंशत्कल्पसाहस्रैर्महाकल्पो हि यः स्मृतः ।। <br>
यदा पुराणपुरुषो मेषराशौ समास्थितः ।।3.4.25.८०।। <br>
तदा ब्रह्मा सुरैः सार्द्धं भूपं स्वायंभुवं गतः ।। <br>
यदा पुराणपुरुषो मकरे च समागतः ।।८१।।<br>
स्वायंभुवमनोर्मध्ये वाराहोऽभूत्स वै भुवि ।। <br>
यदा पुराणपुरुषो गतः सिंहे स्वकेच्छया ।। ८२ ।। <br>
स्वारोचिषमनोरन्ते नृसिंहोऽभूत्स वै भुवि ।। <br>
यदा पुराणपुरुषो वृषराशौ समास्थितः ।। ८३ ।। <br>
तदौत्तममनोर्मध्ये रुद्रोऽभूत्सगणो भुवि ।। <br>
यदा पुराणपुरुषो मीनराशौ समास्थितः ।। ८४ ।। <br>
तामसान्तेऽभवन्मत्स्यः स वै भुवि सनातनः ।। <br>
यदा पुराणपुरुषो युग्मराशौ समास्थितः ।। ८५ ।। <br>
वैवस्वतमनोर्मध्ये कृष्णोभूद्भुवि स प्रभुः ।। <br>
यदा पुराणपुरुषः कर्कराशौ समास्थितः ।। ८६ ।। <br>
रैवतान्तेऽभवत्कूर्मः स वै भुवि सनातनः ।। <br>
यदा पुराणपुरुषः कन्याराशौ समास्थितः ।। ८७ ।। <br>
चाक्षुषान्ते जामदग्न्योऽभवद्रामः स वै भुवि ।। <br>
यदा पुराणपुरुषः प्राप्तोऽलौ च स्वकेच्छया ।। ८८ ।। <br>
वैवस्वतमनोरादौ वामनोऽभूत्स वै भुवि ।। <br>
यदा पुराणपुरुषस्तुलाराशौ समास्थितः ।। ८९ ।। <br>
वैवस्वतमनोर्मध्ये कल्की नाम्नाहमागतः ।। <br>
यदा पुराणपुरुषः कुम्भराशौ समास्थितः ।।3.4.25.९०।। <br>
सावर्णिकादौ भविता बुद्धो नाम्ना स वै भुवि ।। <br>
यदा पुराणपुरुषो धनुराशौ समास्थितः ।। ९१ ।। <br>
वैवस्वतमनोर्मध्ये रामो दाशरथिर्भुवि ।। <br>
यदा पुराणपुरुषो नक्रराशौ समास्थितः ।। ९२ ।। <br>
सर्वपूज्यावतारश्च न भवेद्वै कदाचन ।। <br>
अस्मिंश्चतुर्युगे देवाः पुराणपुरुषस्य हि ।। ९३ ।। <br>
त्रयोऽवताराः कथितास्तथा नान्यच्चतुर्युगे ।। <br>
त्रेतायाः प्रथमे पादे रामो दाशरथिः प्रभुः ।। ९४ ।। <br>
द्वापरस्य तथा कृष्णः शेषेण सह वै भुवि।।<br>
कलेश्शेषे तथाहं वै द्वात्रिंशाब्दसहस्रके ।। ९५ ।। <br>
अतः खंडः पवित्रोऽयं नृणां पातकनाशनः ।। <br>
इमं चतुर्युगं खण्डं यः पठेच्छ्रावयेच्च यः ।। ९६ ।। <br>
जन्म प्रभृति पापानि तस्य नश्यंति नान्यथा ।। <br>
इति वः कथितं देवा महाकल्पचरित्रकम् ।। ९७।। <br>
द्वितीयो यो महाकल्पो विष्णुकल्पः स वै स्मृतः ।। <br>
तत्कथा पठिता देवा विष्णुपौराणिकैर्नरैः ।। ९८ ।। <br>
शतकोटिप्रविस्तारो विष्णुपौराणिकस्य वै ।। <br>
तत्रैव च महाकल्पो विष्णोर्नाभिसमुद्भवः ।। ।। ९९ ।। <br>
पूर्वार्द्धाद्भगवान्ब्रह्मा .सर्वदेवसमन्वितः ।। <br>
परार्द्धाद्भगवान्विष्णुः पुराणपुरुषः स वै ।। 3.4.25.१०० ।। <br>
तृतीयो यो महाकल्पः शिवकल्पः स वै स्मृतः ।। <br>
शिवपूर्वार्द्धतो जातो विष्णुस्तस्माद्विधिः स्वयम् ।। १०१ ।। <br>
शतकोटिप्रविस्तारः शिवपौराणिकैः स्मृतः ।। <br>
चतुर्थो यो महाकल्पः पद्म कल्पः स वै स्मृतः ।। १०२ ।। <br>
गणेशस्तत्र भगवान्पुराणपुरुषासने ।। <br>
गणेशादभवद्रुद्रो रुद्राद्विष्णुः सुरोत्तमः ।। १०३ ।। <br>
विष्णोर्नाभिसमुद्भूतः परमेष्ठी पितामहः ।। <br>
कल्पेकल्पे क्रमादादौ देवाश्चासन्समंततः ।।१०४।। <br>
पंचमो यो महाकल्पो वायुकल्पः स वै स्मृतः ।। <br>
महेंद्रस्तत्र भगवान्पुराण पुरुषासने ।। १०५ ।। <br>
महेन्द्रादभवत्प्राप्तो महेंद्रादिंद्रियाणि च ।। <br>
इन्द्रियेभ्यश्च तद्देवास्तेषां नामानि मे शृणु ।।१०६।। <br>
शनिर्बुधो रविः शुक्रो विश्व कर्मा बृहस्पतिः ।। <br>
इन्द्रो विष्णुस्तथा ब्रह्मा रुद्रः सोमः क्रमात्स्मृताः ।।१०७।। <br>
सृष्टिकर्ता स वै ब्रह्मा लिङ्गेन्द्रियसमुद्भवः । <br>
सृष्टिपाता स वै विष्णुरवतारिपदोद्भवः । । १०८ <br>
चतुर्विंशतितत्त्वेषु कल्पेकल्पे प्रभुर्गतः । <br>
सनत्कुमारो हंसश्च वाराहो नारदस्तथा । । १०९ <br>
नारायणौ च कपिलात्रेयौ यज्ञाश्वकण्टकौ । <br>
वृषभश्च पृथुर्मत्स्यः कूर्मो धन्वन्तरिस्तथा । । 3.4.25.११० <br>
मोहिनी च नृसिंहश्च वामनो भार्गवस्तथा । <br>
रामो व्यासो बलः कृष्णो बुद्धः कल्की स्वतत्त्वगः । । १११ <br>
गुह्यजन्मा महादेवः सृष्टिदैत्यविनाशकः । <br>
एवं जातास्त्रयो देवा महाकल्पे च पञ्चमे । । ११२ <br>
षष्ठो यस्तु महाकल्पो वह्निकल्पः स वै स्मृतः । <br>
स्कन्दस्तत्रैव भगवान्पुराणपुरुषासने । । ११३<br>
पुरुषाव्ययतः स्कन्नः स्कन्दस्तस्मान्महार्चिमान् । <br>
सूर्यरूपा महार्चिर्या तस्यां जातो हरिः स्वयम् । । ११४ <br>
वह्निरूपा महार्चिर्या तस्यां जातः पितामहः । <br>
चन्द्ररूपा महार्चिर्या तस्यां जातः स वै हरः । । ११५ <br>
ऋषयो मुनयो वर्णा लोका जाताः पितामहात् । <br>
आदित्या विश्ववसवस्तुषिता भास्वरानिलाः । । ११६ <br>
महाराजिकसाध्याश्च देवा विष्णुसमुद्भवाः । <br>
यक्षराक्षसगन्धर्वाः पिशाचाः किन्नरादयः । । ११७ <br>
दैत्याश्च दानवा भूतास्तामसा रुद्रसम्भवाः । <br>
कल्पे कल्पे समुद्भूतमेवं ब्रह्माण्डगोचरे । । ११८ <br>
सप्तमो यो महाकल्पः स वै ब्रह्माण्डकल्पकः । <br>
पावकस्तत्र भगवान्पुराणपुरुषासने । । ११९ <br>
अचिन्त्यतेजसस्तस्मात्पुरुषाद्वह्निरुद्भवः । <br>
ततो जातो महाब्धिश्च तस्माज्जातं विराण्मयम् । । 3.4.25.१२० <br>
रोम्णि रोम्णि ततस्तस्य ब्रह्माण्डाः कोटिशोऽभवन् । <br>
ब्रह्माण्डादभवद्ब्रह्मा सर्वलोकपितामहः । । १२१ <br>
तस्माज्जातो विभुर्विष्णुस्तस्माज्जातो हरः स्वयम् । <br>
शतकोटिप्रविस्तारो ब्रह्माण्डाख्यपुराणके । । १२२ <br>
त्रिनेत्रं पञ्चवक्त्रं च दशबाहुर्भवस्य च । <br>
अष्टादशानां कल्पानां वायुर्वै वैदिकैः स्मृतः । । १२३ <br>
महाकल्पेऽभवन्सर्वे द्विसहस्राः क्षयं गताः । <br>
अष्टमो यो महाकल्पो लिङ्गकल्पः स वै स्मृतः । । १२४ <br>
तत्रैव भगवान्धर्मः पुराणपुरुषासने । <br>
अचिन्त्याव्यक्तरूपश्च जातो धर्मः सनातनः । । १२५ <br>
धर्मात्कामः समुद्भूतः कामाल्लिङ्गस्त्रिधाभवत् । <br>
पुंल्लिङ्गः क्लीबलिङ्गश्च स्त्रीलिङ्गश्च सुरोत्तम । । १२६ <br>
पुँल्लिङ्गादभवद्विष्णुः स्त्रीलिङ्गाच्च महेन्दिरा । <br>
क्लीबलिङ्गात्स वै शेषस्तस्योपरि स च स्थितः । । १२७ <br>
त्रिभ्यस्तमोमयेभ्यश्च जातमेकार्णवं जगत् । <br>
सुप्ते नारायणे देवे नाभेः पङ्कजमुत्तमम् । । १२८<br>
जातं तस्मात्स वै ब्रह्मा तस्माज्जातो विराडयम् । <br>
शतकोटिप्रविस्तारैर्लिङ्गपौराणिकैः कथा । । १२९ <br>
गीता चैव विधेरग्रे तस्य सारोऽयमुत्तमः । <br>
नवमो यो महाकल्पो मत्स्यकल्पः स वै स्मृतः । । 3.4.25.१३० <br>
कुबेरस्तत्र भगवान्पुराणपुरुषासने । <br>
अव्ययाच्च समुद्भूतो धूलिवृन्दो महांस्तथा । । १३१ <br>
रजोभूताच्च तस्माच्च कुबेरस्य समुद्भवः । <br>
कुबेरादुद्भवन्मत्स्यो वेदमूर्तिश्च सद्गुणः । । १३२ <br>
मत्स्योदरात्समुद्भूतो विष्णुर्नारायणो हरिः । <br>
विष्णोर्नाभेः समुद्भूतो ब्रह्मा लोकपितामहः । । १३३ <br>
ब्रह्मणश्चोद्भवं दैवं दैवाद्देवा बभूविरे । <br>
चतुर्विंशतितत्त्वानि तैर्देवैर्जनितानि वै । । १३४ <br>
कल्पेकल्पे क्रमादेवं कल्पनामान्यकारयत् । <br>
मत्स्यकल्पे तु मत्स्यश्च महामत्स्यात्समुद्भवः । । १३५ <br>
तन्मत्स्याद्भगवान्विष्णुस्ततो ब्रह्मण उद्भवः । <br>
कूर्मकल्पे महामत्स्यात्कूर्मो जातः स कच्छपः । । १३६ <br>
कूर्माच्च भगवान्विष्णुस्ततो ब्रह्मा ततो विराट् । <br>
श्वेतवाराहकल्पे च वराहाद्विष्णुरुद्भवः । । १३७ <br>
विष्णोर्नाभेश्च स ब्रह्मा ततो जातो विराडयम् । <br>
एवं सर्वे च वै कल्पा ज्ञेयाः सर्वत्र वै बुधैः । । १३८ <br>
दशमो यो महाकल्पः कूर्मकल्पः स वै स्मृतः । <br>
अचेतास्तत्र भगवान्पुराणपुरुषासने । । १३९ <br>
प्रकृतेश्च परो यो वै तुरीयोऽव्यय एव च । <br>
शून्यभूतात्ततो जातः प्रचेता भगवान्स्वयम् । । 3.4.25.१४० <br>
तस्माज्जातो महानब्धिस्तत्र सुष्वाप स प्रभुः । <br>
नारायण इति ख्यातः स वै जलपतिः स्वयम् । । १४१ <br>
तदर्द्धाच्च महाकूर्मस्ततः शेषो महानभूत् । <br>
त्रिधाऽभवत्स वै शेषो भूमा शेषश्च भौमनी । । १४२ <br>
भूमा स वै विराड् ज्ञेयः शेषोपरि स चास्थितः । <br>
भौमनी च महालक्ष्मीः सा भूम्नो हृदि संस्थिता । । १४३<br>
भूम्नो जातः स वै ब्रह्मा सृष्टिस्थितिविनाशकः । <br>
त्रिधामूर्तिः स वै ब्रह्मा कल्पेकल्पे क्रमादयम् ।। १४४ <br>
पटं सुषुप्तभूतं यत्पुराणपुरुषासनम् । <br>
यत्र गत्वेन्द्रियाण्येव तृप्तिं प्राप्य क्षयन्ति वै ।। १४५ <br>
अहङ्कारस्तदागत्य चैतन्यं मनसि स्थितम् । <br>
वञ्चयित्वा पुनर्लोकं करोति स्म स्वलीलया ।। १४६ <br>
तुरीयशक्तिर्या ज्ञेया महाकाली सनातनी । <br>
महाकल्पश्च तैः सर्वैस्तदङ्गं श्रुतिभिः स्मृतम् ।। १४७ <br>
नमस्तस्यै महाकाल्यै मम मात्रे नमो नमः । <br>
यतः पुराणपुरुषा भवन्ति च लियन्ति च ।। १४८ <br>
दशैव च महाकल्पा व्यतीता इह भोः सुराः । <br>
साम्प्रतं वर्तते यो वै महाकल्पो भविष्यकः ।। १४९ <br>
तदुत्पत्तिं शृणुध्वं भो देवाः सर्पिगणा मम । <br>
अचिन्त्यमक्षरं यत्तु तुरीयं च सदा स्थितम् ।। 3.4.25.१५० <br>
यद्गत्वा न निवर्तन्ते नरास्तत्रैव तत्पदम् । <br>
अनेकसृष्टिरचनाः सन्ति तस्यैव लीलया ।। १५१ <br>
तस्यान्तं न विदुर्देवाः कथं जानन्ति वै नराः । <br>
भूतो भूतो महाकल्पो दृष्टो वैदेस्तदीरितः ।। १५२ <br>
भाव्या ये तु महाकल्पा न वै जानन्ति ते सदा । <br>
त्रयस्त्रिंशन्महाकल्पाः कैश्चिद्वेदैरुदीरिताः ।। १५३ <br>
अष्टादश महाकल्पाः पृथङ् नाम्नोपवर्णिताः । <br>
एकादश महाकल्पाः कैश्चित्प्रोक्ताः पुरातनैः ।। १५४ <br>
अतोऽहं निश्चयेनाद्य भाव्यकल्पेषु भोः सुराः । <br>
वेदानां वचनं सत्यं नान्यथा च भवेत्क्वचित् ।। १५५ <br>
तदव्ययात्समुद्भूतो राधाकृष्णः सनातनः । <br>
एकीभूतं द्वयोरङ्गं राधाकृष्णो बुधैः स्मृतः ।। १५६ <br>
सहस्रयुगपर्यन्तं यत्तेपे परमं तपः । <br>
तदा स च द्विधा जातो राधाकृष्णः पृथक्पृथक् ।। १५७<br>
सहस्रयुगपर्यन्तं तेपतुस्तौ परं तपः । <br>
तयोरङ्गात्समुद्भूता ज्योत्स्ना तमनाशिनी । । १५८ <br>
तज्योत्स्नाभिः समुद्भूतं दिव्यं वृन्दावनं शुभम् । <br>
एकविंशत्प्रकृतयो योजने योजने स्मृताः । । १५९ <br>
दिव्यं वृन्दावनं जातं चतुराशीतिसम्मिते । <br>
क्रोशायामं महारम्यं तल्लिङ्गं शृणु मे प्रभो । । 3.4.25.१६० <br>
इन्द्रियप्रकृतीनां च दशानां ग्रामतद्दश १ । <br>
गोकुलं वार्ष नान्दं भाण्डीरं माथुरं तथा । । १६१ <br>
व्रजं च यामुनं मान्यं श्रेयस्कं गोपिकं क्रमात् । <br>
मात्राभूतदशभ्यश्च प्रकृतिभ्यः समुद्भवम् । । १६२ <br>
तथा दशवनं रम्यं तेषां नामानि मे शृणु । <br>
वृन्दावनं गोपवनं बहुलावनमेव च । । १६३ <br>
मधुशृङ्गं कुञ्जवनं वनं दधिवनं तथा । <br>
रहः क्रीडावनं रम्यं वेणुपद्मवनं क्रमात् । । १६४ <br>
मनसः प्रकृतेर्जातो गिरिर्गोवर्द्धनो महान् । <br>
दिव्यं वृन्दावनं दृष्ट्वा परमानन्दमाप सः । । १६५ <br>
कृष्णादुदभवन्गोपास्तिस्रः कोट्यो गुणात्मकाः । <br>
श्रीदामाद्याः सात्विकाश्च राजसा अर्जुनादयः । । १६६ <br>
कंसाद्यास्तामसा जाता दिव्यलीलाप्रकारिणः । <br>
राधाङ्गादुद्भवा गोप्यस्तिस्रः कोट्यस्तथा क्रमात् । । १६७ <br>
ललिताद्याः सात्त्विकाश्च कुब्जाद्या राजसास्तथा । <br>
तामसाः पूतनाद्याश्च नानाहेलाचरित्रकाः । । १६८ <br>
सहस्रयुगपर्यन्तं तेषां लीला बभूव ह । <br>
ततस्तौ तान्समाहृत्य तेपतुश्च पुनस्तपः । । १६९ <br>
द्विधा जातः स वै कृष्णो राधा देवी तथा द्विधा । <br>
सहस्रशीर्षा पुरुषः सहस्राक्षः सहस्रपात् । । 3.4.25.१७० <br>
पूर्वार्द्धात्स च वै जातः परार्द्धात्कृष्ण एव हि । <br>
एकशीर्षा त्रिनेत्रा च द्विपदी द्विसहस्रिका । । १७१<br>
पूर्वार्धात्सा तु वै जाता राधा देवी परार्द्धतः । <br>
पुरुषः प्रकृतिश्चोभौ तेपतुः परमं तपः । । १७२ <br>
सहस्रयुगपर्य्यन्तं दिव्ये वृन्दावने शुभे । <br>
तपसा ववृधाते तौ नाम्नानन्तो ह्यनन्तकः । । १७३ <br>
एकीभूतौ तु तत्पश्चात्संस्थितौ मैथुनेच्छया । <br>
तदङ्करोमकूपेषु ब्रह्माण्डाः कोटिशोऽभवन् । । १७४ <br>
कोट्यर्द्धयोजनायामास्ते तु सर्वे पृथक्पृथक् । <br>
हृदि रोमसमुद्भूतो ब्रह्माण्डोऽयं च भोः सुराः । । १७५ <br>
ब्रह्माण्डादुद्भवो ब्रह्मा पद्मपुष्पे समास्थितः । <br>
स पद्मो योजनायामो भूमिमण्डलसंस्थितः । । १७६ <br>
यतो जातं विधेः पद्मं तद्वै पद्मसरोवरम् । <br>
प्रसिद्धं पुष्करक्षेत्रं तत्पद्मसरसं सुराः । । १७७ <br>
विस्मितः स तदा ब्रह्मा नररूपश्चतुर्मुखः । <br>
नाले नाले गतोसौ वै दिव्यं जातं शतं समाः । । १७८ <br>
नान्तं जगाम पद्मस्य पुनर्ब्रह्मा स चागतः । <br>
मायया मोहितस्तत्र रुरोद बहुधा तदा । । १७९ <br>
रोदनाद्रुद्र उत्पन्नः स च तत्क्षेमकारकः । <br>
किं रोदिषि महाभाग त्वदीशो हृदये तव । । 3.4.25.१८० <br>
इति श्रुत्वा वचस्तस्य ब्रह्मा लोकपितामहः । <br>
समाधिभूतो हृदये चिरं तेपे स्वकेच्छया । । १८१ <br>
दिव्यवर्षशताब्दे तु प्रादुर्भूतो हरिः स्वयम् । <br>
वचनं प्राह भगवान्मेघगम्भीरया गिरा । । १८२ <br>
कर्मभूमिरियं ब्रह्मञ्जीवान्ता जीवकारिणी । <br>
सहस्रयोजनायां तु विश्वस्मिन्भूमिमण्डले । । १८३ <br>
हिमाद्रिरुत्तरे तस्याः पूर्वेऽब्धिश्च महोदधिः । <br>
रत्नाकरः पश्चिमेऽब्धिर्दक्षिणे वडवाब्धिकः । । १८४ <br>
अतः सर्वे भविष्यन्ति लोकाश्चोर्द्ध्वं तथा ह्यधः । <br>
कर्मभूमेर्मध्यभूतः पुष्करोऽयं सनातनः । । १८५<br>
मत्तो वेदान्भवान्प्राप्य करिष्यति मखं शुभम् । <br>
यज्ञाद्देवा भविष्यन्ति त्रिधाभूता गुणत्रयात् । । १८६ <br>
सिद्धा विद्याधराश्चैव चारणाः सात्त्विकास्त्रिधा । <br>
गन्धर्वयक्षरक्षांसि राजसा गिरिसंस्थिताः । । १८७ <br>
पिशाचगुह्यका भूतास्तामसा गामिनो ह्यधः । <br>
तथा स्वधामया यज्ञास्त्रिधा पितृगणा विधे । । १८८ <br>
भविष्यन्ति सुरै रम्या विमानसदृशाश्च खे । <br>
खेचरा गौरवर्णाश्च श्यामास्ते सात्त्विकाः स्मृताः । । १८९ <br>
गिरिद्वीपमया रम्याः सरोरूपाश्च राजसाः । <br>
भूचरास्ते भविष्यन्ति त्रिधा पितृगणा विधे । । 3.4.25.१९० <br>
बिलेतलमया ये तु नारका यातनामयाः । <br>
तामसास्ते भविष्यन्ति पितरोऽधोमहीतले । । १९१ <br>
व्ययभूताश्च ते लोका वृद्धा मध्याः क्षयाः क्रमात् । <br>
इयं भूमिर्महाभागा सर्वदा च सनातनी । । १९२ <br>
मेरुर्वै च नमेरुश्च द्वीपाश्चासंस्तथा न हि । <br>
इलावर्तादिखण्डाश्च सन्ति नैव क्वचित्क्वचित् । । १९३ <br>
ये तु तारामया लोका विमानसदृशा विधे । <br>
स्वेच्छया च करिष्यन्ति रक्षिता यज्ञकर्मणा । । १९४ <br>
यज्ञो नास्ति यदा भूमौ तदा ते भगणा विधे । <br>
विघ्नभूताश्चरिष्यन्ति नित्यवक्रातिचारिणः । १९५ <br>
कर्मभूमिश्च गौर्ज्ञेया श्रुतिरूपा जगन्मयी । <br>
यस्तां पाति च भो ब्रह्मन्स गोप इति विश्रुतः । । १९६ <br>
गोपशक्तिः स वै गोपो गोपानामर्चको हरिः । <br>
कोटिकोटिसहस्राश्च सर्व गोपा हरेः कलाः । । १९७ <br>
तावन्तश्चैव ब्रह्माण्डा गोपनाम्ना प्रकीर्तिताः । <br>
कर्मभूमेस्तथोर्ध्वं च रविर्योजनलक्षकः । । १९८<br>
ततश्शशी तथामानस्ततश्चोर्ध्वं भमण्डलम् । <br>
द्विलक्षयोजनगतस्ततो भौमस्तथाविधः । । १९९ <br>
भौमाद्बुधस्तथा ज्ञेयो बुधाच्च बृहतांपतिः । <br>
गुरोः शुक्रस्तथामानः शुक्रात्सौरिस्तथागतः । । 3.4.25.२०० <br>
शनेराहुस्तथा ज्ञेयो राहोः केतुस्तथोर्ध्वगः । <br>
सप्तलक्षमितं ज्ञेयं केतोः सप्तर्षिमण्डलम् । । २०१ <br>
लक्षैकादशगाः सर्वे ततश्चोर्ध्वं ध्रुवास्पदम् । <br>
लक्षयोजनगं चैव ततश्चोर्ध्वं महत्पदम् । । २०२ <br>
लक्षयोजनगं ज्ञेयं ततश्चोर्ध्वं जनास्पदम् । <br>
लक्षयोजनगं ज्ञेयं तदूर्ध्वं तपसः स्थलम् । । २०३ <br>
एवं च कर्मभूमेश्च तपः कोट्यर्धयोजनम् । <br>
कर्मभूमेरधश्चैव पातालाः सप्त चान्तराः । । २०४ <br>
लक्षयोजनगा ज्ञेयास्ततश्चाधोगताश्च ये । <br>
नरकाश्च क्रमाज्जेया भूमेः कोट्यर्द्धयोजनाः । । २०५ <br>
कर्मभूमेरुत्तरे च खण्डान्यष्टौ ततः परम् । <br>
लवणाब्धिस्ततो द्वीपस्ततः क्षीराब्धिरेव हि । । <br>
ततो द्वीपस्ततः सिन्धुस्ततो द्वीपस्ततोऽब्धिकः । । २०६ <br>
कोट्यर्द्धलक्षव्यानेन योजनेन विधे स्वयम् । । २०७ <br>
कर्मभूमेः स वै ज्ञेयो लोकालोका महाचलः । <br>
लोकालोको दक्षिणे च पश्चिमे च स वै गिरिः । । २०८ <br>
पूर्वे च कर्मभूमेश्च लोकालोकस्तथाविधः । <br>
एतेषां समुदायानां ब्रह्माण्डोऽयं प्रकीर्तितः । । २०९ <br>
त्वत्तो भविष्यति विधे कल्पपर्यन्तमेव हि । <br>
ओमित्येकाक्षरं ब्रह्म ततो विष्णुस्त्रिधाभवत् । । 3.4.25.२१० <br>
अद्य विष्णुः स वै कृष्ण इह विष्णुः स वै विराट् । <br>
इति विष्णुः स वै ज्ञेयः पुराणपुरुषोत्तमः । । २११ <br>
पुराणपुरुषो ज्ञेय आदिब्रह्मा चिरायुगः । <br>
दैवे युगसहस्रे द्वेऽहोरात्रं तस्य कीर्तितम् । । २१२ <br>
विष्णोस्तु रोमकूपेषु ब्रह्माण्डाः कोटिशोऽभवन् । <br>
अद्य विष्णुरहं ब्रह्मन्विघ्नहा तव भूतले । । २१३<br>
इत्युक्तवान्तर्दधे विष्णुर्ब्रह्मा सृष्टिमचीकरत् । <br>
तेन प्रोक्तं यतो भाव्यं महाकल्पो हि स स्मृतः । । २१४ <br>
भविष्यो नाम विख्यातो द्विसहस्रभवायुषा । <br>
पूर्वार्द्धश्च कूपरार्द्धश्च पुराणपुरुषस्य हिः । । २१५ <br>
अष्टादशसहस्राणि कल्पाः पूर्वार्द्धके गताः । <br>
परार्द्धः साम्प्रतं ज्ञेयो जातं तस्य दिनद्वयम् । । २१६ <br>
अद्याहं कूर्मकश्चैव वाहने मत्स्यः प्रकीर्तितः । <br>
तृतीयः श्वेतवाराहो दिवसस्तस्य कल्पवान् । । २१७ <br>
तथा मध्याह्नकालो हि साम्प्रतं वर्तते सुराः । <br>
भविष्याख्ये महाकल्पे कथा भाविष्यकैर्जनैः । । २१८ <br>
कथिता ब्रह्मणश्चाग्रे शतकोटिप्रविस्तरैः । <br>
दशलक्षणसंयुक्तं शतकोटिप्रविस्तरम् । । २१९ <br>
महापुराण कथितं पुराणं पञ्चलक्षणम् । <br>
पद्यत्रिंशत्सहस्रं च कल्पे कल्पे प्रकीर्तितम् । । 3.4.25.२२० <br>
कल्पनाम्ना पुराणं च महादेवेन निर्मितम् । <br>
अष्टादशपुराणानि निर्मितानि शिवात्मना । । २२१ <br>
द्वापरान्ते च भगवान्व्यासः सत्यवतीसुतः । <br>
तान्येव जनयामास लोकमङ्गलहेतवे । । २२२ <br>
व्यास उवाच<br>
इति कल्किवचः श्रुत्वा ते देवा विस्मयान्विताः । <br>
नमस्कृत्य गमिष्यन्ति स्वं स्वं धाम प्रहर्षिताः । । २२३ <br>
