बृहस्पतिरुवाच<br>
स्वायम्भुवेऽन्तरे पूर्वं ध्रुववंशसमुद्भवः । <br>
राजा प्राचीनबर्हिश्च बभूव मखकारकः । । १ <br>
नारदस्योपदेशेन त्यक्त्वा हिंसामयं मखम् । <br>
ज्ञानवान् वैष्णवो भूत्वा दशपुत्रानजीजनत् । । २ <br>
प्रचेतानाम तेषां वै जातं ते चैकरूपिणः । <br>
पितुराज्ञां पुरस्कृत्य जलमध्ये तपोऽर्थिनः । । <br>
रत्नाकरस्य सिन्धोश्च मग्नभूता बभूविरे । । ३ <br>
तेषां तु तपसा तुष्टः स्वयम्भूश्चतुराननः । <br>
सप्ताब्धिषु स तान्सप्त सुतान्संस्थाप्य लोकराट् । । ४<br>
रत्नाकरेऽष्टमं पुत्रं नवमं मानसोत्तरे । <br>
दशमं मेरुशाखायां सुतं कृत्वा मुमोद ह । । ५ <br>
आपो वहति यो लोके स आपव इति स्मृतः । <br>
द्वितीयो वरुणो नाम यादसां पतिरप्पतिः । । ६ <br>
ददौ पाशं तदा ब्रह्मा दैत्यबन्धनहेतवे । <br>
पाशी नाम ततो जातं वरुणस्य महात्मनः । । ७ <br>
स तु पूर्वभवे चासीद्ब्राह्मणः शक्तिपूजकः. । <br>
आपवो नाम विख्यातो वारुणीपानतत्परः । । ८ <br>
भद्रकाल्याः प्रियो भक्तो नित्यं पूजनतत्परः । <br>
नानारक्तमयैः पुष्पैर्गुण्ठितां रक्तमालिकाम् । । ९ <br>
रक्तचन्दनसंयुक्तां गृहीत्वा मन्त्रसंयुतः । <br>
भद्रकाल्यै निवेद्याशु नवार्णवपरोऽभवत् । । 3.4.16.१० <br>
धूपैर्दीपैश्च नैवेद्यैस्ताम्बूलैर्ऋतुजैः फलैः । <br>
पूजयित्वा महालक्ष्मीं भद्रकालीं सनातनीम् । । ११ <br>
तिलैः शर्करया युक्तं मधुना च हविः स्वयम् । <br>
वह्निद्वारेण संहृत्य तुष्टाव जगदम्बिकाम् । । १२ <br>
चरित्रं मध्यमं देव्या विष्णुदेवेन निर्मितम् । <br>
नवार्णवेन तेनैव प्रत्यहं जाप्यतत्परः । । १३ <br>
एवं वर्षत्रयं जातं तस्य पूजां प्रकुर्वतः । <br>
प्रसन्नाभूत्तदा देवी वरदा सर्वमङ्गला । । <br>
वरं ब्रूहीति वचनं तमाह द्विजसत्तमम् । । १४ <br>
इति वाक्यं प्रियं श्रुत्वा द्विज आपव नम्रधीः । <br>
तुष्टाव दण्डवद् भूत्वा भद्रकालीं सनातनीम् । । १५ <br>
आपव उवाच<br>
विष्णुकल्पे पुरा चासीद्दानवो महिषासुरः । <br>
कोटिकोटिसहस्रैस्तु रथैर्वाजिगजैर्युतः । । १६ <br>
त्रैलोक्यं स्ववशे कृत्वा महेन्द्रस्स तदाभवत् । <br>
स्वारोचिषान्तरः कालो गतो राज्यं प्रकुर्वतः । । १७<br>
ततस्स भगवान्विष्णुस्सर्वदेवसमन्वितः । <br>
समुत्पाद्य मुखात्तेजो ज्वालामाली बभूव ह । । १८ <br>
ज्योतिर्लिङ्गात्तदा देवी भवती स्वेच्छया भुवि । <br>
सम्भूय महिषं हन्त्री तस्यै देव्यै नमोनमः । । १९ <br>
रूद्रकल्पे पुरा चासीद्रुदच्छम्भुमुखाद्दिवि । <br>
रावणश्च सहस्रास्यो जातो ब्रह्माण्डरावणः । । 3.4.16.२० <br>
राक्षसो बलवान्घोरो लोकालोकगिरेरधः । <br>
न्यवसद्देवदैत्यानां मनुष्याणां च भक्षकः । । <br>
षष्ठे मन्वन्तरे तेन ब्रह्माण्डं राज्यसात्कृतम् । । २१ <br>
ततो वैवस्वते प्राप्ते त्रेताष्टाविंशके प्रभुः । <br>
स जातो राघवगृहे रामस्सङ्कर्षणः स्वयम् । । २२ <br>
षोडशाब्दवपुर्भूत्वा स गतो जनकालये । <br>
धनुश्चाजगवं घोरं प्रभग्नं तेन धीमता । । २३ <br>
तदा ब्रह्मादयो देवा ज्ञात्वा रामं सनातनम् । <br>
सहस्रवदनस्यैव वर्णयामास कारणम् । । २४ <br>
तच्छुत्वा हंसयानं च समारुह्य स सीतया । <br>
लोकालोकगिरौ प्राप्य घोरयुद्धमचीकरत् । । २५ <br>
हंसयानपताकायां संस्थितो हनुमान्कपिः । <br>
वेदाश्च वाजिनस्तत्र नेता ब्रह्मा सनातनः । । २६ <br>
दिव्यवर्षमभूद्घोरः सङ्ग्रामस्तेन रक्षसा । <br>
रावणस्स तदा क्रुद्धो द्विसहस्रैश्च बाहुभिः । । २७ <br>
अपरौ मूर्छयित्वा तौ भ्रातरौ रामलक्ष्मणौ । <br>
जगर्ज बलवान्घोरस्स च ब्रह्माण्डरावणः । । २८ <br>
ब्राह्मणा संस्तुता माता भवती ब्रह्मरूपिणी । <br>
सीता शान्तिमयी नित्या तया ब्रह्माण्डरावणः । । <br>
विनाशितो नमस्तस्यै नमस्तस्यै नमो नमः । । २९ <br>
ब्रह्मकल्पे पुरा चासीत्तालजंघान्वयोद्भवः । <br>
मुरो नाम महादैत्यो ब्रह्मणो बलदर्पितः । । 3.4.16.३०<br>
ब्रह्माण्डेशं महारुद्रं महेन्द्रादिसमन्वितम् । <br>
स बभूव पराजित्याधिकारी रौद्र आसने । । ३१ <br>
देवैस्सार्द्धं महादेवो माधवं क्षीरशायिनम् । <br>
गत्वा निवेदयामास स विष्णुः क्रोधसंयुतः । । ३२ <br>
जगाम गरुडारूढो यत्र दैत्यो मुरः स्थितः । <br>
तेन सार्द्धमभूद्युद्धं तस्य देवस्य दारुणम्  । ३३ <br>
सहस्राब्दमतो जातं दृष्ट्वा ब्रह्मा भयान्वितः । <br>
परां तु प्रकृतिं नित्यां तुष्टाव श्लक्ष्णया गिरा । । ३४ <br>
प्रसन्ना सा तदा देवी कुमारी सप्तहायिनी । <br>
चतुर्भुजास्त्रसहिता भूत्वा दैत्यमुवाच ह । । ३५ <br>
पराजितोऽयं भगवान्दैत्यराजेन वै त्वया । <br>
विजया नाम मे रम्या कैश्चिन्नाहं पराजिता । । ३६ <br>
उन्मीलिनी विञ्चुली च त्रिस्पृशा पक्षवर्द्धिनी । <br>
जया जयन्ती विजया वर्षेवर्षे क्रमादहम् । । ३७ <br>
एकादशशुभाचारा विष्णवस्तनया मम । <br>
एकादशीति विख्याता वेदमध्ये सदा ह्यहम् । । ३८ <br>
अतो मां बलवाञ्जित्वा विजयां विष्णुमातरम् । <br>
पाणिं ग्रहाण मे रम्यं सर्वपूज्यो भवान्भवेत् । । ३९ <br>
इति श्रुत्वा मुरो दैत्यस्तस्या रूपेण मोहितः । <br>
युयुधे स तया सार्द्धं क्षणार्द्धेन लयङ्गतः । । 3.4.16.४० <br>
तं मुरं निहतं दृष्ट्वानुजस्तन्नरकासुरः । <br>
दैत्यमायां महाघोरां चकार सुरनाशिनीम् । । ४१ <br>
एकादशी स्वयं माया हुङ्कारेणैव तं तदा । <br>
नरकेण समं हत्वा जगर्ज जगदम्बिका । । ४२ <br>
तयोस्तेजो महाघोरमन्नमध्येषु चागमत् । <br>
दुष्टभूतममूदन्नं नृणां रोगभयप्रदम् । । ४३ <br>
दृष्ट्वा चैकादशी नाम्ना रविशुक्रावुवाच ह । <br>
कुरुतां शुद्धमेवान्तर्भवन्तौ लोकविश्रुतौ । । ४४<br>
तदाज्ञया तथा कृत्वा देव पूज्यौ बभूवतुः । <br>
एवं मातस्त्वया सर्वं कृतं तस्यै नमो नमः । । ४५ <br>
इति श्रुत्वा भद्रकाली स्तोत्रं दिव्यं कथामयम् । <br>
आपवं प्राह सा देवी ब्राह्मणं वेदकोविदम् । । ४६ <br>
प्रलये च तदा प्राप्ते नष्टे स्थावरजङ्गमे । <br>
एकार्णवे पुरा त्वं वै मत्प्रसादात्सुखी भव । । ४७ <br>
स्तोत्रेणानेन सुप्रीता वरदाहं सदा नरान् १ । <br>
इत्युक्त्यान्तर्हिता देवी स विप्रो वरुणोऽभवत् । । ४८ <br>
सूत उवाच<br>
इति श्रुत्वा गुरोर्वाक्यं भगवान्द्वितियो२ वसुः । <br>
वरुणः स्वमुखात्तेजो जनयामास भूतले । । ४९ <br>
देहल्यां स तु वै जातो धर्मभक्तस्य वै गृहे । <br>
विधवा तस्य या कन्या गर्भं धत्ते हरेः स्वयम् । । 3.4.16.५० <br>
इति ज्ञात्वा धर्मभक्तो मुमुदे सुतजन्मनि । <br>
नामदेव इति ख्यातः साङ्ख्ययोगपरायणः । । ५१ <br>
आब्रह्मस्तम्बपर्यन्तं सर्वं विष्णुमयं जगत् । <br>
ज्ञात्वा दृष्ट्वा गतः काश्यां रामानन्दं हरिप्रियम् । । ५२ <br>
नत्वा तच्छिष्यतां प्राप्य तत्र वासमकारयत् । <br>
सिकन्दरो म्लेच्छपतिर्देहलीराज्यमास्थितः । । ५३ <br>
नामदेवं समाहूय सम्परीक्ष्य तदा सुखी । <br>
अर्धकोटिमितं द्रव्यं ददौ तस्मै कलिप्रियः । । ५४ <br>
नामदेवस्तु तद्द्रव्यैर्गङ्गारोहणमुत्तमम् । <br>
कारयामास वै काश्यां शुभ्रं सर्वं शिलामयम् । । ५५ <br>
दशविप्रान्पञ्च नृपान्पञ्च वैश्याञ्छतं गवाम् । <br>
पुनरुज्जीवयामास शवभूतान्स योगवान् । । ५६<br>
बृहस्पतिरुवाच<br>
विश्वानरः पुरा चासीद्ब्राह्मणो वेदकोविदः । <br>
अनपत्यो विधातारं तुष्टाव बहुपूजनैः । । ५७ <br>
वर्षमात्रेण भगवान्परमेष्ठी प्रजापतिः । <br>
समागत्य वचः प्राह वरं ब्रूहि द्विजोत्तम । । ५८ <br>
इति श्रुत्वा स होवाच भगवँस्ते नमो नमः । <br>
प्रकृतेश्च परः पुत्रो भूयान्मम वरात्तव । । ५९ <br>
इति श्रुत्वा तदा ब्रह्मा विस्मितः प्राह तं द्विजम् । <br>
एका वै प्रकृतिर्माया त्रिलिङ्गजननी स्वयम् । । 3.4.16.६० <br>
तया दृश्यं जगत्सर्वं समुत्पादितमात्मना । <br>
प्रकृतेश्च परो यो वै परमात्मा स चाव्ययः । । ६१ <br>
अबुद्धिर्बोधनिरतो ह्यश्रुतिश्च शृणोति वै । <br>
अदेहः स स्पृशत्येतदचक्षुः पश्यति स्वयम् । । ६२ <br>
अजिह्वोन्नं स गृह्णाति स जिघ्रति न सा विना । <br>
अमुखो वेदवक्ता च कर्मकारः करं विना । । ६३ <br>
अपदो गच्छति ह्येतदलिङ्गो नारिभोगवान् । <br>
अगुह्यो हि करोत्येतां सतत्त्वां गुह्यभूतिनीम् । । ६४ <br>
शब्दब्रह्म स्पर्शमयं रूपब्रह्म रसात्मकम् । <br>
गन्धब्रह्म परं ज्ञेय तस्मै तद्ब्रह्मणे नमः । । ६५ <br>
प्रकृतिं पुरुषं चैव विद्ध्यनादि उभावपि । <br>
विकारांश्च गुणांश्चैव विद्धि प्रकृतिसम्भवान् । । ६६ <br>
एकार्थौ तौ च शब्दैकौ रूपैकौ नित्यविग्रहौ । <br>
आदिमध्यान्तरहितौ नित्यशुद्धौ सनातनौ । । ६७ <br>
पुंस्त्रीनपुंस्कजननी ज्ञेया सा प्रकृतिः परा । <br>
पुरुषश्च कविः सूक्ष्मः कूटस्थो ज्ञानवान्परः ॥ ६८ ॥ <br>
अजन्मा जन्म चाप्नोति मया जातः स जन्मवान् ॥ <br>
कथं स पुरुषो नित्यस्तव पुत्रो भविष्यति ॥ ६९ ॥ <br>
अतो विश्वानर मुने मायाभूतो हरिः स्वयम् ॥ <br>
तव पुत्रत्वमाप्नोति वरान्मम जनार्दनः ॥ 3.4.16.७० ॥ <br>
इत्युक्त्वान्तर्दधे देवः पावकस्तद्वरादभूत् ॥ <br>
अष्टानां च वसूनां च पावको हि पतिस्त्वयम् ॥ ७१ ॥ <br>
वैश्वानर इति ख्यातोऽभवत्स्वाहापतिः प्रभुः ॥ <br>
स तु पूर्वभवे देवः पुरा कल्पेऽनलोभवत् ॥ ७२ ॥ <br>
नैषधो ब्राह्मणो धीमान्यथा राजा नलस्तथा ॥ <br>
संकटायां गते भूपे दमयन्ती पतिव्रता ॥ ७३ ॥ <br>
स्वपितुर्गेहमासाद्यान्वेषयामास भूपतिम् ॥ <br>
तदा नलो द्विजं प्राप्तो दमयंतीपतिः प्रभुः ॥ ७४ ॥ <br>
दृष्ट्वा तं मोहमापन्ना दमयंती शुभानना ॥ <br>
एतस्मिन्नंतरे तत्र वागुवाचाशरीरिणी ॥ ७५ ॥ <br>
नायं नलस्तव पतिर्ब्राह्मणोयं सुमोहितः ॥ <br>
अनलो नाम विख्यातो देववाक्यात्स चाभवत् ॥ ७६ ॥ <br>
महासरस्वतीं देवीं तुष्टाव स तु मोहितः ॥ <br>
तस्य पुण्यप्रभावेन विश्वानरसुतोऽभवत् ॥ ७७ ॥ <br>
॥ सूत उवाच ॥ ॥ <br>
इति श्रुत्वा गुरोर्वाक्यं पावको भगवान्प्रभुः ॥ <br>
स्वमुखात्स्वांशमुत्पाद्य संजातस्तु ततो वसुः ॥ ७८ ॥ <br>
रंकणो नाम विख्यातो लक्ष्मीदत्तस्य वै सुतः ॥ <br>
नगरे कांचनपुरे वैश्यजातिसमुद्भवः ॥ ७९ ॥ <br>
यंकणा नाम तत्पत्नी बभूव च पतिव्रता ॥ <br>
सर्वद्रव्यव्ययं कृत्वा धर्मकार्येषु दंपती ॥ 3.4.16.८० ॥ <br>
काष्ठमानीय विक्रीय बुभुजाते परस्परम् ॥ <br>
रामानंदस्तस्य गुरू  रंकणस्य महात्मनः ॥ ८१ ॥ <br>
