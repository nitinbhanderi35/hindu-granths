व्यास उवाच<br>
तदा स भगवान्कल्किः पुराणपुरुषोद्भवः । <br>
दिव्यं वाजिनमारुह्य खड्गी वर्मी च चर्मधृक् । । <br>
म्लेच्छांस्तान्दैत्यभूतांश्च हत्वा योगं गमिष्यति । । १ <br>
षोडशाब्दसहस्राणि तद्योगाग्निप्रतापिता । <br>
भस्मभूता कर्मभूमिर्निर्जीवा भविता तदा । । २ <br>
ततोऽनुयोगं जनितो मेघो भूत्वा लयङ्करः । <br>
प्रलयाग्रेण सा भूमिर्जलमध्ये गमिष्यति । । ३ <br>
तदा कलियुगो घोरो बलिपार्श्वं गमिष्यति । <br>
गते कलियुगे घोरे कर्मभूमिं पुनर्हरिः । । <br>
कृत्वा स्थलमयीं रम्यां यज्ञैर्देवान्यजिष्यति । । ४ <br>
यज्ञभागमुपादाय देवास्ते बलसंयुताः । <br>
वैवस्वतं मनुं गत्वा कथयिष्यन्ति कारणम् । । ५ <br>
कल्किनो वदनाज्जातो ब्राह्मणो वर्ण एव हि । <br>
बाह्वोः क्षत्रं विशो जान्वोः शूद्रो वर्णस्तदङ्घ्रयोः । । ६ <br>
गौरो रक्तस्तथा पीतः श्यामस्ते ब्राह्मणादयः । <br>
देव्याः शक्तिं समादाय जनिष्यन्ति सुतान्बहून् । । ७ <br>
एकविंशत्किष्कुमिता मनुजा धर्मरूपिणः । <br>
जातिधर्ममुपादाय यजिष्यंति सुरान्मुदा । । ८ <br>
तदा वैवस्वतो धीमान्नत्वा तं कल्किनं हरिम् । <br>
अयोध्यायां राजपदं करिष्यति तदाज्ञया । । ९<br>
तच्छिक्षातो भवेत्पुत्रो यः स इक्ष्वाकुरेव हि । <br>
पितू राज्यं पुरस्कृत्य भूमौ दिव्यं शतं समाः । । <br>
दिव्यवर्षशतायुश्च त्यक्त्वा देहं गमिष्यति । । 3.4.26.१० <br>
यदा तु भगवान्कल्की ब्रह्मसूत्रं करिष्यति । <br>
तदा वेदाश्च चत्वारो मूर्तिमन्तश्च साङ्गःकाः । । <br>
अष्टादशपुराणैश्च तत्रायास्यन्ति हर्षिताः । । ११ <br>
स्तोष्यन्ति कल्किनं देवं पुराणपुरुषांशकम् । <br>
कार्त्तिके शुक्लपक्षे च नवम्यां गुरुवासरे । । १२ <br>
यज्ञकुण्डाच्च पुरुषो भविष्यति महोत्तमः । <br>
नाम्ना सत्ययुगो ज्ञेयः सत्य मार्गप्रदर्शकः । । १३ <br>
दृष्टवा तं पुरुषं रम्यं तदा ब्रह्मादयः सुराः । <br>
तां तिथिं वर्णयिष्यन्ति कर्मक्षयकरीं मनोः । । १४ <br>
अस्यां तिथौ च मनुजो धातृवृक्षतटे मुदा । <br>
योऽर्चयिष्यति यान्देवान्देवास्ते तस्य वश्यगाः । । १५ <br>
अक्षया नवमी नाम युगादिनवमी हि सा । <br>
लोकमङ्गलदात्री च सर्वकिल्विषनाशिनी । । १६ <br>
धातृमूलतले चैव मालतीं तुलसीं मुदा । <br>
संस्थाप्य वेदविधिना शालग्रामं यजन्ति ये । । <br>
जीवन्मुक्ताश्च ते ज्ञेया पितॄणां तृप्तिकारकाः । । १७ <br>
धातृवृक्षतले गत्वा यो वै श्राद्धं करिष्यति । <br>
गयाश्राद्धसहस्रस्य लप्स्यते च फलं परम् । । १८ <br>
यः करोति तथा होमं सहस्रमखसन्निभम् । <br>
मृतः स स्वर्गमाप्नोति सकुलः सपरिच्छदः । । १९ <br>
इत्युक्ते वचने तेषां कल्की देवो मुदान्वितः । <br>
तथास्त्वित्येव वचनं वदिष्यति सुरान्प्रति । । 3.4.26.२० <br>
इत्युक्त्वा भगवान्कल्की पश्यतां देवरूपिणाम् । <br>
तत्रैवान्तर्गतो भूत्वा सुषुप्तश्च भविष्यति । । २१ <br>
गते तस्मिन्भगवति कर्मभूमिः सुदुःखिता । <br>
विरहाग्निमती भूत्वा बीजांस्तान्संक्षयिष्यति । । २२<br>
तस्मिन्काले महादैत्याः पातालतलवासिनः । <br>
प्रह्लादं च पुरस्कृत्य गमिष्यन्ति सुरान्प्रति । । २३ <br>
खरोष्ट्रगृद्ध्रमहिषकाककर्कसमास्थिताः । <br>
सिंहव्याघ्रवृकारूढाः शृगालश्येनवाहनः । । २४ <br>
प्रासपट्टिशखड्गांश्च भुशुण्डीपरिघादिकान् । <br>
गृहीत्वा वेगवन्तस्ते गर्जिष्यन्ति पुनः पुनः । । २५ <br>
तदा शक्रादयो देवास्त्रयस्त्रिंशद्गणा मुदा । <br>
स्वायुधानि गृहीत्वाशु करिष्यन्ति रणं महत् । । २६ <br>
दिव्यवर्षमयं घोरं युद्धं तेषां भविष्यति । <br>
मृतान्मृतान्रणे दैत्यान्भार्गवो जीवयिष्यति । । २७ <br>
श्रमभूतास्तथा देवास्त्यक्त्वा युद्धं समन्ततः । <br>
क्षीराब्धिं च गमिष्यन्ति यत्र साक्षाद्हरिः स्वयम् । । २८ <br>
तेषां स्तुत्या स भगवान्देवमङ्गलहेतवे । <br>
स्वपूर्वार्द्ध स्वरूपं च करिष्यति सनातनः । । २९ <br>
स च हंसो हरिः साक्षाच्छतसूर्यसमप्रभः । <br>
शुक्रं प्रह्लादप्रमुखांस्तेजसा तापयिष्यति । । 3.4.26.३० <br>
तदा पराजिता दैत्यास्त्यक्त्वा गां दुःखिता भृशम् । <br>
वितले च गमिष्यन्ति महादेवेन रक्षिताः । । ३१ <br>
पुनस्ते सकला देवा निर्भया निरुपद्रवाः । <br>
वैवस्वतस्य तनयं चाभिषेक्ष्यन्ति भूपदे । । ३२ <br>
दिव्यवर्षशतायुश्च स इक्ष्वाकुर्भविष्यति । <br>
वर्षाणां च प्रमाणेन नृणामायुश्चतुश्शतम् । । ३३ <br>
इति ते कथितं सर्वं यत्पृष्टोऽहं मनो त्वया । <br>
चतुर्युगानां चरितं नृपाणां च पृथक् पृथक् । । ३४ <br>
चतुष्पादा हि धर्मस्य ज्ञानं ध्यानं शमो दमः । <br>
आत्मज्ञानं स वै ज्ञानं ध्यानमध्यात्मचिन्तनम् । । <br>
मनः स्थिरत्वं च शमो दमस्त्विन्द्रियनिग्रहः । । ३५ <br>
चतुर्लक्षाब्दकान्येव द्वात्रिंशच्च सहस्रकम् । <br>
तत्सङ्ख्यया हि धर्मस्य पादश्चैकः प्रकीर्तितः । । ३६<br>
प्राह्णमध्याह्नसायाह्नं त्रिसन्ध्यं च भवेत्सदा । <br>
एकैकेन पदा तस्य विराजो भुवि वर्तते । । ३७ <br>
यदा धर्मो भवेद्वृद्धस्तदायुश्चैव वर्द्धते । <br>
सप्तश्लोकसहस्राणि खण्डेऽस्मिन्कथितानि हि । । <br>
अतश्चोत्तरखण्डं हि वर्णयामि मनो शृणु । । ३ ८ <br>
