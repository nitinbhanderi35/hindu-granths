॥ सूत उवाच ॥ ॥ <br>
राजासीद्धार्मिकः कश्चित्केदारमणिपूरके ॥<br>
चन्द्रचूड इति ख्यातः प्रजापालनतत्परः ॥१॥ <br>
शांतो मधुरवाग्धीरो नारायणपरायणः॥ <br>
बभूवुः शत्रवस्तस्य म्लेच्छा विंध्यनिवासिनः ॥२॥ <br>
तस्य तैरवभवद्युद्धमतिप्रबलदारुणैः॥ <br>
भुशुंडीयुद्धनिपुणैः क्षेपणैः परिघायुधैः ॥३॥ <br>
चन्द्रचूडस्य महती सेना यमपुरे गता॥<br>
शतं रथास्तथा नागासहस्रं तु हयास्तथा॥४॥ <br>
पत्तयः पंचसाहस्रा मृताः स्वर्गपुरं ययुः ॥ <br>
दस्यवः पंचसाहस्रा मृताः कैतवयोधिनः ॥ ५ ॥ <br>
आक्रांतः स महाभागस्तैर्म्लेच्छैर्दंभयोधिभिः ॥ <br>
त्यक्त्वा राष्ट्रं च नगरं सैकाकी वनमाययौ ॥ ६ ॥ <br>
तीर्थव्याजेन स नृपः पुरीं काशीं समागतः ॥ <br>
तत्र नारायणं देवं वंद्यं सर्वगृहेगृहे ॥ ७ ॥ <br>
ददर्श नगरीं चैव धनधान्यसमन्विताम् ॥ <br>
यथा द्वारावती ज्ञेया तथा सा च पुरी शुभा ॥ ८ ॥ <br>
विस्मितश्चंद्रचूडश्च दृष्ट्वाश्चर्यमनुत्तमम् ॥ <br>
सत्येन रोधितां लक्ष्मीं शीलधर्मसमन्विताम्॥ ९ ॥ <br>
दृष्ट्वा श्रुत्वा सदानंदं सत्यदेवप्रपूजकम् ॥ <br>
पतित्वा तच्चरणयोः प्रणनाम मुदा युतः ॥ 3.2.26.१० ॥ <br>
द्विजराज नमस्तुभ्यं सदानंद महामते ॥ <br>
भ्रष्टराज्यं च मां ज्ञात्वा कृपया मां समुद्धर ॥ ११ ॥ <br>
यथा प्रसन्नो भगवाँल्लक्ष्मीकान्तो जनार्दनः ॥ <br>
तथा तद्वद यद्योग्यं व्रतं पापप्रणाशनम् ॥ १२ ॥ <br>
॥ सदानंद उवाच ॥ ॥ <br>
दुःखशोकादिशमनं धनधान्यप्रवर्धनम् ॥ <br>
सौभाग्यसंततिकरं सर्वत्र विजयप्रदम् ॥ १३ ॥ <br>
सत्यनारायणव्रतं श्रीपतेस्तुष्टिकारकम् ॥ <br>
यस्मिन्कस्मिन्दिने भूप यजेच्चैव निशामुखे ॥ १४ ॥ <br>
तोरणादि प्रकर्तव्यं कदलीस्तंभमंडितम् ॥ <br>
पंचभिः कलशैर्युक्तं ध्वजपंचसमन्वितम् ॥१५॥ <br>
तन्मध्ये वेदिकां रम्यां कारयेत्स व्रती द्विजैः ॥ <br>
तत्र स्थाप्य शिलारूपं कृष्णं स्वर्ण समन्वितम् ॥१६॥ <br>
कुर्याद्गंधादिभिः पूजां प्रेमभक्तिसमन्वितः॥ <br>
भूमिशायी हरिं ध्यायन्सप्तरात्रं व्यतीतयेत् ॥१७॥ <br>
इति श्रुत्वा स नृपतिः काश्यां देवमपूजयत् ॥ <br>
रात्रौ प्रसन्नो भगवान्ददौ राज्ञेऽसिमुत्तमम् ॥ १८ ॥ <br>
शत्रुपक्षक्षयकरं प्राप्य खङ्गं नृपोत्तमः ॥ <br>
प्रणम्य च सदानन्दं केदारमणिमा ययौ ॥ १९ ॥ <br>
हत्वा दस्यून्षष्टिशतांस्तेषां लब्ध्वा महद्धनम् ॥ <br>
हरिं प्रपूजयामास नर्मदायास्तटे शुभे ॥3.2.26.२०॥ <br>
पौर्णमास्यां विधानेन मासिमासि नृपोत्तमः॥<br>
अपूजयत्सत्यदेवं प्रेमभक्तिसमन्वितः॥२१॥<br>
तद्व्रतस्य प्रभावेन लक्षग्रामाधिपोऽभवत्॥<br>
राज्यं कृत्वा स षष्ट्यब्दमन्ते विष्णुपुरं ययौ॥२२॥ <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये चन्द्रचूडोद्धारोनाम षडूविंशोऽध्यायः ॥ २६ ॥<br>
<br>
