॥ सूत उवाच ॥ ॥ <br>
चित्रकूटे गिरौ रम्ये नानाधातुविचित्रिते ॥ <br>
तत्रावसन्महाप्राज्ञ उपाध्यायः पतञ्जलिः। १ ॥ <br>
वेदवेदांगतत्त्वज्ञो गीताशास्त्रपरायणः ॥ <br>
विष्णुभक्तः सत्यसन्धो भाष्यशास्त्र विशारदः ॥ २ ॥ <br>
कदाचित्स तु शुद्धात्मा गतस्तीर्थांतरं प्रति ॥ <br>
काश्यां कात्यायनेनैव तस्य वादो महानभूत् ॥ ३ ॥ <br>
वर्षान्ते च तदा विप्रो देवीभक्तेन निर्जितः ॥ <br>
लज्जितः स तु धर्मात्मा संतुष्टाव सरस्वतीम् ॥ ४ ॥ <br>
॥ पतञ्जलिरुवाच ॥ ॥ <br>
नमो देव्यै महामूर्त्यै सर्वमूर्त्यै नमो नम ॥ <br>
शिवायै सर्वमांगल्यै विष्णुमाये च ते नमः ॥ ५ ॥ <br>
त्वमेव श्रद्धा बुद्धिस्त्वं मेधा विद्या शिवंकरी ॥ <br>
शांतिर्वाणी त्वमेवासि नारायणि नमोनमः ॥ ६ ॥ <br>
इत्युक्ते सति विप्रे तु वागुवाचाशरीरिणी ॥ <br>
विप्रोत्तम चरित्रं मे जप चैकाग्रमानसः ॥ ७ ॥ <br>
तच्चरित्रप्रभावेण सत्यं ज्ञानमवाप्स्यसि ॥ <br>
कात्यायनस्य विप्रस्य राजसंज्ञानमुद्धतम् ॥ <br>
मद्भक्त्या तेन संप्राप्तं पराजय पतञ्जले ॥८ ॥ <br>
इति श्रुत्वा वचो देव्या विन्ध्यवासिनि मन्दिरम् ॥ <br>
गत्वा तां पूजयामास तुष्टाव स्तोत्रपाठतः ॥ ९ ॥ <br>
ज्ञानं प्रसादजं विप्रः प्राप्य विष्णुपरायणम् ॥ <br>
कात्यायनं पराजित्य परां मुदमवाप ह ॥ 3.2.35.१० ॥ <br>
ऊर्द्ध्वपुंड्रं च तिलकं तुलसीकण्ठमालिकाम् ॥ <br>
कृष्णमन्त्रं च शिवदं स्थापयित्वा गृहेगृहे ॥ ११ ॥ <br>
जनेजने तथा कृत्वा महाभाष्य मुदैरयत् ॥ <br>
चिरंजीवित्वमगमद्विष्णुमायाप्रसादतः ॥ १२ ॥ <br>
इति ते कथितो विप्र जाप्यानामुत्तमो जपः ॥ <br>
किमन्यच्छ्रोतुमिच्छंति शौनकाद्या महर्षयः ॥ १३ ॥ <br>
सर्वे भद्राणि पश्यंतु मा कश्चिद्दुःखभाग्भवेत् ॥ १४ ॥ <br>
मंगलं भगवान्विष्णुर्मंगलं गरुडध्वजः ॥<br>
मंगलं पुंडरीकाक्षो मंगला यतनो हरिः ॥ १५ ॥ <br>
शुचिर्यो हि नरो नित्यमितिहाससमुच्चयम् ॥ <br>
शृणुयाद्धर्मकामार्थी स याति परमां गतिम् ॥ १६ ॥ <br>
इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये उत्तमचरितमाहात्म्ये पंचत्रिंशोऽध्यायः ॥३५॥ <br>
<br>
