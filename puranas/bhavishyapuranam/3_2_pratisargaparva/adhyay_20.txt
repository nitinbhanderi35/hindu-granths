॥ सूत उवाच ॥ ॥<br>
इति श्रुत्वा स वैतालो नृपं प्राह पुनः कथाम् ॥ <br>
विशालनगरे रम्ये विपुलेशो महीपतिः ॥१॥ <br>
तस्य ग्रामेवसद्वैश्योर्थदत्तोविपणे रतः ॥ <br>
अनंगमंजरी कन्या तस्य जाता मनोरमा॥२॥<br>
सुवर्णनाम्ने वैश्याय पिता वै दत्तवान्स्वयम्॥<br>
कदाचित्कमलग्रामात्सुवर्णो द्वीपमागमत्॥<br>
द्रव्यलाभाय न्यवसच्चिरं कालं स लुब्धवान् ॥३॥ <br>
अनंगमंजरीगेहे दैवयोगाद्द्विजोत्तमः ॥ <br>
कमलाकरनामासौ कृत्ययोगात्समागतः ॥ ४ ॥ <br>
होमांते सुन्दरी नारी मार्जनार्थे सुता गता ॥ <br>
दृष्ट्वा तां कामकलिकां मुमोह द्विजसत्तमः ॥ ५ ॥ <br>
सुतापि मदघूर्णाक्षी विप्राय समयं ददौ ॥ <br>
निशीथे तमउद्भूते त्वं मां प्राप्य सुखी भव ॥ ६ ॥ <br>
इति श्रुत्वा द्विजो वाक्यं तस्या ध्यानं तदाकरोत् ॥ <br>
कामाग्निना चिरं तप्तः सुष्वाप परमासने ॥ ७ ॥ <br>
अर्द्धरात्रे तु सा नारी द्विजागमनतत्परा ॥ <br>
मार्गमन्वेषमाणा सा प्रियस्य स्मरपीडिता॥ ॥ ८ ॥ <br>
नागतः स द्विजो दैवात्तदा सा मरणं गता ॥ <br>
कमलाकर एवाशु समयान्ते समाययौ ॥ ९ ॥ <br>
दृष्ट्वा मृत्युवशां सुभ्रूं स्वयं मरणमागतः ॥ <br>
प्रभाते चार्थदत्तो वै दाहयामास तां शुचा ॥ 3.2.20.१० ॥ <br>
सुवर्णश्च तदागत्य विललाप प्रियां प्रति ॥ <br>
चितायां भस्मसाद्भूत्वा स्वर्गलोके तु सा ययौ॥ ॥ ११ ॥ <br>
इत्युक्त्वा स तु वैतालो नृपतिं प्राह विक्रमम् ॥ <br>
कस्य स्नेहोऽधिकस्तेषां कुतः स्वर्गपुरं ययौ ॥ १२ ॥ <br>
॥ राजोवाच ॥ ॥ <br>
पति स्नेहोधिकस्तेषां मध्यमौ नारिविप्रकौ ॥ <br>
द्विजस्नेहेन सा नारी मृता स्वर्गपुरं ययौ ॥ १३ ॥ <br>
वैश्यवर्णैः सदा पूज्यो ब्राह्मणो ब्रह्ममूर्तिमान् ॥ ॥ १४ ॥ <br>
द्विजोऽपि नाप्तवान्नारीं तदा स्वर्गगतिं हरिम् ॥ <br>
हृदि कृत्वा च निधनं प्राप्तो ह्यस्मात्त्रिविष्टपम् ॥ १५ ॥ <br>
सुवर्णो हृदि संज्ञाय मत्प्रिया ब्रह्मवत्सला ॥ <br>
मां त्यक्ता तु दिवं याता वह्निदाहप्रभावतः ॥ १६ ॥ <br>
इति श्रीभीविष्ये महापुराणे प्रतिसर्गपर्वणि चतुर्युगखण्डापरपर्याये कलियु गीयेतिहासमुच्चये विंशोऽध्याय ॥ २० ॥<br>
<br>
