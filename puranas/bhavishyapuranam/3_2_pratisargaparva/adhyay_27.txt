।। सूत उवाच ।। ।। <br>
अथेतिहासं शृणुत यथा भिल्लाः कृतार्थिनः ।। <br>
विचरंतो वने नित्यं निषादाः काष्ठवाहिनः ।।१।। <br>
वनात्काष्ठानि विक्रेतुं पुरीं काशीं ययुः क्वचित्।।<br>
एकस्तृषाकुलो यातो विष्णुदासाश्रमं तदा ।।२।। <br>
ददर्श विपुलैश्वर्यं सेवितं च द्विजैर्हरिम् ।। <br>
जलं पीत्वा विस्मितोऽभूद्भिक्षुकस्य कुतो धनम्।।३।।<br>
यो दृष्टोऽकिंचनो विप्रो दृश्यतेऽद्य महाधनः।। <br>
इति संचिंत्य हृदये स पप्रच्छ द्विजोत्तमम्।।४।।<br>
ऐश्वर्यं ते कुतो ब्रह्मन्दुर्गतिस्ते कुतो गता ।। <br>
आज्ञापय महाभाग श्रोतुमिच्छामि तत्त्वतः ।। ५ ।। <br>
।। सदानंद उवाच ।। ।। <br>
सत्यनारायणस्यांग सेवया किं न लभ्यते ।। <br>
न किंचित्सुखमाप्नोति विना तस्यानुकंपया ।। ६ ।। <br>
।।निषाद उवाच ।। ।। <br>
अहो किमिति माहात्म्यं सत्यनारायणार्चने ।। <br>
विधानं सोपचारं च ह्युपदेष्टुं त्वमर्हसि ।। ७ ।। <br>
साधूनां समचित्तानामुपकारवतां सताम् ।। <br>
न गोप्यं विद्यते किंचिदार्तानामार्तिनाशनम् ।। ८ ।। <br>
इति पृष्टो विधिं वक्तुमितिहासमथाब्रवीत् ।। <br>
चन्द्रचूडो महीपालः केदारमणिपूरके ।। ९ ।। <br>
ममाश्रमं समायातः सत्यनारायणार्चने ।। <br>
विधानं श्रोतुकामोऽसौ मामाह सादरं वचः ।। 3.2.27.१० ।। <br>
मया यत्कथितंतस्मै तन्निबोध निषादज ।। <br>
संकल्प्य मनसा कामं निष्कामो वा जनः क्वचित् ।। ११ ।। <br>
गोधूमचूर्णं पादार्धं सेटकाद्यैः सुचूर्णकम् ।। <br>
संस्कृतं मधुगंधाज्यैर्नैवेद्यं विभवेऽर्पयेत् ।। १२ ।। <br>
पंचामृतेन संस्नाप्य चन्दनाद्यैश्च पूजयेत् ।। <br>
पायसापूपसंयावदधिक्षीरमथोहरेत् ।। १३ ।। <br>
उच्चावचः फलैः पुष्पैर्धूपदीपैमर्नोरमैः ।। <br>
पूजयेत्परया भक्त्या विभवे सति विस्तरैः ।। १४ ।। <br>
न तुष्येद्द्रव्यसंभारैर्भक्त्या केवलया यथा ।। <br>
भगवान्परितः पूर्णो न मानं वृणुयात्क्वचित् ।। १५ ।। <br>
दुर्योधनकृतां त्यत्क्वा राजपूजां जनार्दनः ।। <br>
विदुरस्याश्रमे वासमातिथ्यं जगृहे विभुः ।। १६ ।। <br>
सुदाम्नस्तंडुलकणाञ्जग्ध्वा मानुष्यदुर्लभाः ।। <br>
संपदोऽदाद्धरिः प्रीत्या भक्तिमात्रमपेक्ष्यते ।। १७ ।। <br>
गोपो गृध्रो वणिग्व्याधो हनुमान्सविभीषणः ।। <br>
येऽन्ये पापात्मका दैत्या वृत्रकायाधवादयः ।। १८ ।। <br>
नारायणान्तिकं प्राप्य मोदंतेऽद्यापि यद्वशाः ।। <br>
इति श्रुत्वा नरपतिः पूजासंभारमादरात् ।। १९ ।। <br>
कृतवान्स धनं लब्ध्वा मोदते नर्मदातटे ।। <br>
निषाद त्वमपि प्रीत्या सत्यनारायणं भज ।। 3.2.27.२० ।। <br>
इह लोके सुखं प्राप्य चान्ते सान्निध्यमाप्नुयाः ।। <br>
कृतकृत्यो निषादोऽभूत्प्रणम्य द्विजपुंगवम् ।। २१ ।। <br>
स गत्वा स्वगणानाह माहात्म्यं हरिसेवने ।। <br>
ते हृष्टमनसः सर्वे समयं चक्रुरादृताः ।। २२ ।। <br>
सत्यनारायणे पूजां काष्ठलब्धेन यावता ।। <br>
वयं कुलैः करिष्यामः पुण्यवृक्षविधानतः ।। २३ ।। <br>
इति निश्चित्य मनसा काष्ठं विक्रीय लेभिरे ।। <br>
चतुर्गुणं धनं हृष्टाः स्वंस्वं भवनमाययुः ।।२४।। <br>
मुदा स्त्रीभ्यस्समाचख्युर्वृत्तांतं सर्वमादितः।। <br>
ताः श्रुत्वा हृष्टमनसः पूजनं चक्रुरादरात् ।।२५।। <br>
कथान्ते प्रणमन्भक्त्या प्रसादं जगृहुस्ततः ।। <br>
स्वजातिभ्यः परेभ्यश्च ददुस्तच्चूर्णमुत्तमम् ।। २६ ।। <br>
पूजाप्रभावतो भिल्लाः पुत्रदारादिभिर्युताः ।। <br>
लब्ध्वा भूमितले द्रव्यं ज्ञानचक्षुर्महोत्तमम् ।। २७ ।। <br>
भुक्त्वा भोगान्यथेष्टन्ते दरिद्रान्धा द्विजोत्तम ।। <br>
जग्मुस्ते वैष्णवं धाम योगिनामपि दुर्लभम् ।। २८ ।। <br>
इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये सप्तर्विशोऽध्यायः ।। २७ ।। <br>
<br>
