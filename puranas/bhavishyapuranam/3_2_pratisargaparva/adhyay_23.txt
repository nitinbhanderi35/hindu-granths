॥ व्यास उवाच ॥ ॥ <br>
इति श्रुत्वा तु मुनयो विशालानगरीस्थिताः ॥ <br>
स्नात्वा केदारकुण्डे ते मनसा पूजयञ्छिवम् ॥ १ ॥ <br>
समाधिनिष्ठास्ते सर्वे वर्षमेकं व्यतीतयन् ॥ २ ॥ <br>
एतस्मिन्नंतरे राजा विक्रमादित्यभूपतिः ॥ <br>
नत्वा मुनीन्समाधिस्थांस्तुष्टाव परया गिरा ॥ ३ ॥ <br>
उषित्वा ते तु मुनयः सूतं गत्वाऽब्रुवन्निदम् ॥ <br>
सोऽयं राजा समायातो यस्यैवं वर्णिता कथा ॥ ४ ॥ <br>
वाजिमेधं च नृपतेः कारयामस्त्वदाज्ञया ॥ <br>
भवान्हि चक्रतीर्थे च स्थित्वा ध्यानपरो भवेत् ॥ ५ ॥ <br>
तथेत्युक्त्वा तु सूतस्तैः सार्धं च पुनरागमत् ॥ <br>
विधिना कारयामास हयमेधं महामखम् ॥६॥ <br>
पूर्वे तु कपिलस्थानं दक्षिणे सेतुबन्धनम् ॥ <br>
पश्चिमे सिंधुनद्यन्तं चोत्तरे बदरीवनम् ॥ ७ ॥ <br>
हयो जगाम तरसा ततः क्षिप्रां नदीं गतः ॥ <br>
त्यक्त्वा कलेवरं वह्नौ स्वर्गलोकमतो ययौ ॥ ८ ॥ <br>
नृपयज्ञे सुराः सर्वे सपत्नीकाः समागताः ॥ <br>
चंद्रमास्तत्र नायातो भूपतिर्विमना अभूत् ॥९॥ <br>
यज्ञांते विविधं दानं दत्त्वा वैतालसंयुतः ॥ <br>
चंद्रलोकं गतो राजा चंद्रमाः सुखितोऽभवत् ॥3.2.23.१ ०॥ <br>
भोभो राजन्महाभाग कलौ प्राप्ते भयंकरे ॥ <br>
मद्गतिर्भूतले नास्ति तस्मान्नायामि तेऽन्तिकम् ॥ ११ ॥ <br>
दत्त्वा सुधामयं तोयं चंद्रश्चान्तर्दधे पुनः ॥ <br>
ज्ञात्वेन्द्रस्तत्र संप्राप्य द्विजरूपी ह्ययाचयत् ॥१२॥ <br>
दत्तं राज्ञा तदमृतं शक्रः स्वर्गमुमुपागतः ॥ <br>
तेन तस्य फलं जातमायुर्लक्ष समं ह्यभूत्॥१३॥ <br>
तस्मिन्काले द्विजः कश्चिज्जयन्तो नाम विश्रुतः ॥ <br>
तत्फलं तपसा प्राप्तः शक्रतः स्वर्गृहं ययौ ॥१४॥ <br>
जयन्तो भर्तृहरये लक्षस्वर्णेन वर्णयन् ॥ <br>
भुक्त्वा भर्तृहरिस्तत्र योगारूढो वनं ययौ ॥१५॥ <br>
विक्रमादित्य एवास्य राज्यमकंटकम्॥ <br>
शतवर्षं मुदायुक्तो जगाम मरणे दिवम् ॥ ॥१६॥ <br>
शौनकाद्यास्तु ऋषयो ज्ञात्वा भूपस्य स्वर्गतिम् ॥ <br>
गत्वा सूतं प्रणम्योचुर्धर्मं मुख्यं वदाधुना ॥ १७ ॥ <br>
तेभ्यः सूतः पुराणानि श्रावयामास वै पुनः ॥ <br>
शतवर्षं पञ्चलक्षश्लोकमध्यापयन्मुदा ॥ <br>
ते श्रुत्वा मुनयः सर्वे जग्मुर्हृष्टाः स्वमालयम् ॥ १८ ॥ <br>
इति श्रीभविष्ये महापुराणे प्रतिसर्गं पर्वणि चतुर्युगखण्डापरपर्याये कलियुगीयेतिहाससमुच्चये त्रयोविंशोऽध्यायः ॥ २३ ॥<br>
<br>
