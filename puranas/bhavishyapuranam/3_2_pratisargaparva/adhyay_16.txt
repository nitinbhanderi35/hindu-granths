॥ सूत उवाच ॥ ॥ <br>
पुनः प्राह स वैतालो भूपतिं ज्ञानकोविदम् ॥ <br>
चंद्रशेखरभूपस्य नगरी दक्षिणे स्थिता ॥ १ ॥ <br>
रत्नदत्तोवसद्वैश्यो धर्मज्ञो धनधान्यवान्॥ <br>
कामावरूथिनी तस्य सुता जाता महोत्तमा ॥ २ ॥ <br>
तद्रूपमुत्तमं दृष्ट्वा स वैश्यो भूपतिं प्रति ॥ <br>
उवाच भो महाराज सुता मम सुरेप्सिता ॥ ३ ॥ <br>
तां गृहाण कृपासिंधो त्वद्योग्या विधिनिर्मिता ॥ <br>
इति श्रुत्वा तु वचनं भूपतिश्चंद्रशेखरः॥। ॥ ४ ॥ <br>
मंत्रिणं विदुरं प्राह त्वं च गच्छ महामते ॥ <br>
यथायोग्यं हि तद्रूपं मां निवेदय सत्वरम् ॥ ५ ॥ <br>
इत्युक्त्वा स ययौ गेहं भूपतिश्चंद्रशेखरः। <br>
श्यामला नाम तत्पत्नी ज्ञात्वा राजानमागतम्॥६॥ <br>
धूपदीपादिभिः पुष्पैर्यथायोग्यैः समार्चयत् ॥ <br>
एतस्मिन्नेव काले तु गौश्च शार्दूलपीडिता॥७॥ <br>
हंभाशब्देन महता विललाप भयातुरा ॥ <br>
तच्छ्रुत्वा स तु भूपालः खड्गहस्तः समभ्यगात् ॥ ८ ॥ <br>
शीघ्रं हत्वा तु शार्दूलं मुमोद नृपतिस्तदा ॥ <br>
मुकुलो दानवो नाम तद्देहाद्रूपमाप्तवान् ॥९॥ <br>
भूपतिं प्राह नम्रात्मा धर्मज्ञं चंद्रशेखरम् ॥ <br>
त्वया विमोचितो नाथ यास्यामि वरुणालयम् ॥१ ०॥ <br>
प्रह्रादस्यैव शापेन व्याघ्रदेहत्वमागतः ॥ <br>
परिक्रम्य ययौ दैत्यः प्रह्लादं प्रति सत्वरः ॥ ११ ॥ <br>
नृपतिर्गृहमागत्य सुष्वाप परया मुदा ॥ <br>
प्रभाते बोधितो राजा सभायां स्वयमागमत् ॥ १२ ॥ <br>
नृपोक्तः स ययौ तत्र यत्र कामावरूथिनी ॥ <br>
दिव्यमूर्तिमयीं दृष्ट्वाचिंतयत्स स्वमानसे ॥ १३ ॥ <br>
अस्या मूर्तिप्रभावेन राजासौ मोहमाप्स्यति॥<br>
इति ज्ञात्वा नृपं प्राह सैव त्वद्योग्यका न हि॥१४॥<br>
तथा मत्वा स नृपतिर्न विवाहमथाकरोत्॥<br>
रत्नदत्तस्य भूपस्य सेनायाः पतये ददौ ॥ १५ ॥ <br>
बलभद्रस्य सा पत्नी बभूव वरवर्णिनी ॥ <br>
एकदा नृपतिस्तां वै दृष्ट्वा कामावथरूथिनीम् ॥ १६ ॥ <br>
मोहितः कामबाणेन मूर्च्छितः पतितो भुवि ॥ <br>
तदा सेनापतिस्तूर्णं नृपमुत्थाप्य सत्वरम् ॥ १७ ॥ <br>
शिबिकां चैव संस्थाप्य सभायां च समैरयत् ॥ <br>
तदा प्रबुद्धो नृपतिः प्राह सेनापतिं मुदा ॥ १८ ॥ <br>
कस्येयं सुन्दरी भार्या कुतो जाता महोत्तमा ॥ <br>
बलभद्रस्तु तच्छ्रुत्वा नृपतिं प्राह नम्रधीः ॥ १९ ॥ <br>
ममेयं सुन्दरी नारी रत्नदत्तस्य सा सुता ॥ <br>
राज्यभंगभयान्मन्त्री न रूपं त्वयि वर्णिवान् ॥ २० ॥ <br>
मम दासस्य या पत्नी त्वद्योग्या भूपते सदा ॥ <br>
तवेच्छां पूरयिष्यामि तां गृहाण कृपानिधे ॥ २१ ॥ <br>
इत्युक्तः क्रोधताम्राक्षो भूपतिस्तमुवाच ह ॥ <br>
तवेयं धर्मतो भार्या प्राप्ता सुन्दररूपिणी ॥ २२ ॥<br>
गृह्णामि यदि तां देवीं नरके यमकिंकराः ॥ <br>
पातयित्वा महादुःखं भजयिष्यन्ति तर्हि भोः ॥ २३ ॥ <br>
इत्युक्त्वा भूपतिस्तूर्णं विरहाग्निप्रपीडितः ॥ <br>
मरणं प्राप्तवान्राजा गतो धर्मपुरांतिके ॥ २४ ॥ <br>
इत्युक्त्वा स तु वैतालो नृपं प्राह शृणुष्व भोः ॥ <br>
मृते राजनि तत्पत्नी सती भूत्वा प्रदृश्यते ॥२५॥ <br>
सेनापतिस्तु तत्रैव भस्मसादभवत्क्षणात् ॥ <br>
कामावरूथिनी देवी भस्म कृत्वा कलेवरम् ॥२६॥ <br>
स्वर्गं गतास्तु ते सर्वे कस्य पुण्याधिकं मतम् ॥ <br>
स होवाच च वैतालं राजा धर्माधिको मतः ॥२७ ॥ <br>
मरणं किंकरस्यैव योग्यं भूपतिहेतवे ॥ <br>
पतिव्रताया मरणं पतिसंगेन योग्यकम् ॥ २८ ॥ <br>
दत्ता यत्किंकरेणैव सुंदरी नृपहेतवे ॥ <br>
धर्मभीत्या न नृपतिस्तामगृह्णात्स कामुकः ॥ २९ ॥ <br>
जित्वा कामं तथा पाल्यं धर्मं तस्मान्नृपेऽधिकम् ॥ ३० ॥ ॥ <br>
<br>
