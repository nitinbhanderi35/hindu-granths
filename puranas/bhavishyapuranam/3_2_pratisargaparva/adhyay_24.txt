॥ व्यास उवाच ॥ ॥ <br>
एकदा नैमिषारण्ये ऋषयः शौनकादयः ॥ <br>
पृच्छन्ति विनयेनैव सूतं पौराणिकं खलु ॥ १ ॥ <br>
भगवन्ब्रूहि लोकानां हितार्थाय चतुर्युगे ॥ <br>
कः पूज्यः सेवितव्यश्च वांच्छितार्थप्रदायकः ॥२॥ <br>
विनायासेन वै कामं प्राप्नुयुर्मानवाः शुभम् ॥ <br>
सत्यं ब्रह्मन्वदोपायं नराणां कीर्तिकारकम् ॥३॥ <br>
॥ सूत उवाच ॥ ॥ <br>
नवांभोजनेत्रं रमाकेलिपात्रं चतु्र्बाहुचामीकराचारुगात्रम् ॥ <br>
जगत्त्राणहेतुं रिपौ धूम्रकेतुं सदा सत्यनारायणं स्तौमि देवम् ॥ ४ ॥ <br>
श्रीरामं सहलक्ष्मणं सकरुणं सीतान्वितं <br>
सात्त्विकं वैदेहीमुखपद्मलुब्धमधुपं पौलस्त्यसंहारकम् ॥ <br>
वन्दे वन्द्यपदांबुजं सुरवरं भक्तानुकम्पाकरं <br>
शत्रुघ्नेन हनूमता च भरतेनासेवितं राघवम् ॥ ५ ॥ <br>
कलिकलुषविनाशं कामसिद्धिप्रकाशं सुरवरमुखभासं भूसुरेण प्रकाशम् ॥ <br>
विबुधबुधविलासं साधुचर्याविशेषं नृप तिवरचरित्रं भोः शृणुष्वेतिहासम् ॥ ६ ॥ <br>
एकदा नारदो योगी परानुग्रहवांच्छया ॥ <br>
पर्यटन्विविधाँल्लोकान्मर्त्यलोकमुपागमत् ॥ ७ ॥ <br>
तत्र दृष्ट्वा जनान्सर्वान्नानाक्लेशसमन्वितान् ॥ <br>
आधिव्याधियुतानार्तान्पच्यमानान्स्वकर्मभिः ॥ ८ ॥ <br>
केनोपायेन चैतेषां दुःखनाशो भवेद्ध्रुवम्॥ <br>
इति सञ्चिंत्य मनसा विष्णुलोकं गतस्तदा ॥ ९ ॥ <br>
तत्र नारायणं देवं शुक्लवर्णं चतुर्भुजम् ॥ <br>
शंखचक्रगदापद्मवनमालाविभूषितम् ॥ 3.2.24.१० ॥ <br>
प्रसन्नवदनं शांतं सनकाद्यैरभिष्टुतम् ॥ <br>
दृष्ट्वा तं देवदेवेशं स्तोतुं समुपचक्रमे ॥ ११ ॥ <br>
॥ नारद उवाच ॥ ॥ <br>
नमो वाङ्मनसातीतरूपायानंतशक्तये ॥ <br>
नादि मध्यान्तदेवाय निर्गुणाय महात्मने ॥ १२ ॥ <br>
सर्वेषामादिभूताय लोकानामुपकारिणे ॥ <br>
अपारपरिमाणाय तपोधाम्ने नमोनमः ॥ १३ ॥ ॥ <br>
॥ सूत उवाच ॥ ॥ <br>
इति श्रुत्वा स्तुतिं विष्णुर्नारदं प्रत्यभाषत ॥ <br>
किमर्थमागतोऽसि त्वं कि ते मनसि वर्तते ॥१४॥ <br>
कथयस्व महाभाग तत्सर्वं कथयामि ते ॥ <br>
श्रुत्वा तु नारदो विष्णुमुक्तवान्सर्वकारणम् ॥ १५ ॥ <br>
नारदस्य वचः श्रुत्वा साधुसाध्वित्यपूजयत् ॥ <br>
शृणु नारद वक्ष्यामि व्रतमेकं सनातनम्॥१६॥  <br>
कृते त्रेतायुगे विष्णुर्द्वापरेऽनेकरूपधृक् ॥ <br>
कलौ प्रत्यक्षफलदः सत्यनारायणो विभुः ॥ १७ ॥ <br>
चतुष्पादो हि धर्मश्च तस्य सत्यं प्रसाधनम् ॥ <br>
सत्येन धार्यते लोकः सत्ये ब्रह्म प्रतिष्ठितम् ॥ १८ ॥ <br>
सत्यनारायणव्रतमतः श्रेष्ठतमं स्मृतम् ॥ <br>
इति श्रुत्वा हरेर्वाक्यं नारदः पुनरब्रवीत् ॥ १९ ॥ <br>
किं फलं किं विधानं च सत्यनारायणार्चने ॥ <br>
तत्सर्वं कृपया देव कथयस्व कृपानिधे ॥ 3.2.24.२० ॥ <br>
॥ भगवानुवाच ॥ ॥ <br>
नारायणार्चने वक्तुं फलं नालं चतुर्मुखः ॥ <br>
शृणु संक्षेपतो ह्येतत्कथयामि तवाग्रतः ॥ २१ ॥ <br>
निर्धनोपि धनाढ्यः स्यादपुत्रः पुत्रवान्भवेत् ॥ <br>
भ्रष्टराज्यो लभेद्राज्यमन्धोऽपि स्यात्सुलोचनः ॥ २२ ॥ <br>
मुच्यते बंधनाद्बद्धो निर्भयः स्याद्भयातुरः ॥ <br>
मनसा कामयेद्यंयं लभते तं विधानतः ॥२३॥ <br>
इह जन्मनि भो विप्र भक्त्या च विधिनार्चयेत् ॥ <br>
लभेत्कामं हि तच्छीघ्रं नात्र कार्या विचारणा ॥ २४ ॥ <br>
प्रातःस्नायी शुचिर्भूत्वा दंतधावनपूर्व कम् ॥ <br>
तुलसीमञ्जरीं धृत्वा ध्यायेत्सत्यस्थितं हरिम् ॥ २५ ॥ <br>
नारायणं सांद्रघनावदातं चतुर्भुजं पीतमहार्हवाससम् ॥ <br>
प्रसन्नवक्त्रं नवकंजलोचनं सनन्दनाद्यैरुपसेवितं भजे ॥ २६ ॥ <br>
करोमि ते व्रतं देव सायंकाले त्वदर्चनम् ॥ <br>
श्रुत्वा गाथां त्वदीयां हि प्रसादं ते भजाम्यहम् ॥ २७ ॥ <br>
इति संकल्प्य मनसा सायंकाले प्रपूजयेत् ॥ <br>
पञ्चभिः कलशैर्जुष्टं कदलीतोरणान्वितम् ॥ २८ ॥ <br>
शालग्रामं स्वर्णयुक्तं पूजयेदात्मसूक्तकैः ॥ <br>
पञ्चामृतेन संस्नाप्य चन्दनादिभिरर्चयेत् ॥ २९ ॥ <br>
ॐनमो भगवते नित्यं सत्यदेवाय धीमहि ॥ <br>
चतुःपदार्थदात्रे च नमस्तुभ्यं नमोनमः ॥ 3.2.24.३० ॥ <br>
जप्तव्यष्टोत्तरशतं जुहुयात्तद्दशांशकम् ॥ <br>
तर्पणं मार्जनं कृत्वा कथां श्रुत्वा हरेरिमाम् ॥३१॥ <br>
षडध्यायीं सत्यमुख्यां तत्पश्चात्तत्प्रसादकम् ॥ <br>
सम्यग्विभज्य तत्सर्वं दापयेच्छ्रोतृकाय च ॥ ३२ ॥ <br>
आचार्यायादिभागं च द्वितीयं स्वकुलाय सः ॥ <br>
श्रोतृभ्यश्च तृतीयं च चतुर्थं चात्महेतवे ॥ ३३ ॥ <br>
विप्रेभ्यो भोजनं दद्यात्स्वयं भुञ्जीत वाग्यतः ॥ <br>
देवर्षेऽनेन विधिना सत्यनारायणार्चनम् ॥३४॥ <br>
कारयेद्यदि भक्त्या च श्रद्धया च समन्वितः ॥ <br>
व्रती कामानवाप्नोति वांछितानिह जन्मनि ॥ ३५ ॥ <br>
इह जन्मकृतं कर्म परजन्मनि पद्यते ॥ <br>
परजन्मकृतं कर्म भोक्तव्यं सर्वदा नरैः ॥ ३६ ॥ <br>
सत्यनारायण व्रतमिह सर्वान्कामान्ददाति हि ॥ <br>
अद्यैव जगतीमध्ये स्थापयामि त्वदाज्ञया ॥ ३७ ॥ <br>
इत्युक्त्ंवाऽतर्दधे देवो नारदः स्वर्गतिं ययौ ॥ <br>
स्वयं नारायणो देवः काश्यां पुर्यां समागतः ॥३८॥ <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये चतुर्विशोऽध्यायः ॥ २४ ॥<br>
<br>
