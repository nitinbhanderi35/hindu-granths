सूत उवाच॥<br>
इत्युक्त्वा स तु वैतालो राजानं प्राह नम्रधीः॥<br>
जयस्थलपुरे रम्ये वर्धमानो नृपोभवत्॥१॥<br>
तस्य ग्रामेवसद्विप्रो वेदवेदांगपारगः॥<br>
विष्णुस्वामीति विख्यातो राधाकृष्णपरायणः॥२॥<br>
चत्वारश्चात्मजास्तस्य चतुर्भागपरायणाः ॥ <br>
द्यूतकर्मा च कुलटो विषयी नास्तिकः श्रुतः ॥ ३ ॥ <br>
कदाचिद्दैवयोगेन निर्द्धनत्वं च ते गताः ॥ <br>
पितरं विष्णुशर्माणं नेमुस्ते विनयान्विताः ॥ ४ ॥ <br>
ऊचू रमा कथं नष्टा तद्वदस्व पितः प्रिय ॥ <br>
पितोवाच तु तच्छ्रुत्वा द्यूतकर्मन्निशामय ॥ ५ ॥ <br>
द्यूतो धनव्ययकरः पापमूलो महाखलः ॥ <br>
व्यभिचारस्तथा चौर्यं निर्दयत्वमतो भवेत् ॥ <br>
द्यूतकर्मप्रभावेण त्वदीयद्रव्यसंक्षयः ॥ ६ ॥ <br>
धनोपायेन भोः पित्रोर्वाक्यं कुरु मतिं प्रति ॥ <br>
तीर्थव्रतप्रभावेण त्वत्पापं संक्षयं व्रजेत् ॥ ७ ॥ <br>
हे पुत्र कुलट त्वं वै वेश्यासंगं महाशुभम् ॥ <br>
त्यक्त्वा ब्रह्मपरो भूत्वा ब्रह्मचर्ये मतिं कुरु ॥ ८ ॥ <br>
विषयिन्मांसमदिरे नित्यपापविवर्धिके ॥ <br>
अतः प्राप्स्यति चौर्यत्वमतो वै निरयस्तथा ॥ ९ ॥ <br>
तस्मात्त्वं प्रभुमीशानं विष्णुं जिष्णुं जगत्पतिम् ॥ <br>
निवेद्य सर्वथा द्रव्यं भुञ्जीथा वाग्यतः स्वयम् ॥ 3.2.21.१० ॥ <br>
नास्तिकत्वं देवनिंदा परित्यज्य मतिं कुरु ॥ <br>
आत्मा सर्वाभयो नित्यमात्मशक्तिश्च चंडिका ॥ ११ ॥ <br>
आत्मनोंगानि देवाश्च सर्वजीवगुहाशयाः ॥ <br>
ताञ्ज्ञात्वा पूजनं तेषां कुरु त्वं पापशान्तये ॥ १२ ॥ <br>
इति ते वचनं श्रुत्वा गतास्तीर्थान्तरं प्रति ॥ <br>
शिवमाराधयामासुर्विद्यार्थे सर्वरूपिणम् ॥ १३ ॥ <br>
वर्षांते च महादेवो विद्यां संजीवनीं ददौ ॥ <br>
ते प्राप्य वनमागत्य परीक्षार्थे समुद्यताः ॥ १४ ॥ <br>
मृतव्याघ्रास्थिनि श्रेष्ठं मंत्रपूतांबु चाक्षिपत् ॥ <br>
तेन मंत्रप्रभावेण पंजरत्वमुपागतम् ॥ १५ ॥ <br>
तस्योपर्य्येव कुलटो मंत्रपूतं पयोऽक्षिपत् ॥ <br>
घनमांसं च रुधिरं तेन मंत्रेण चाभवत् ॥ १६ ॥ <br>
विषयी चाक्षिपच्चैव तस्योपरि जलं शुभम् ॥ <br>
तेन मन्त्रप्रभावेण त्वक्प्राणत्वमुपागतम् ॥ १७ ॥ <br>
सुप्तं व्याघ्रं च संज्ञाय नास्तिकस्तु जलं ददौ ॥ <br>
मंत्रेण बोधितो व्याघ्रस्तांश्च विप्रानखादयत्॥१८॥ <br>
सूत उवाच ॥ <br>
इत्युक्त्वा स तु वेतालो राजानमिदमब्रवीत् ॥ <br>
राजन्मूर्खो हि कस्तेषां श्रुत्वा राजाब्रवीदिदम् ॥ १९ ॥ <br>
बोधितो येन स व्याघ्रः स मूर्खस्त्वधिको मतः ॥ <br>
इति श्रुत्वा द्विजश्रेष्ठो वैतालः पुनरब्रवीत् ॥ 3.2.21.२० ॥ <br>
<br>
