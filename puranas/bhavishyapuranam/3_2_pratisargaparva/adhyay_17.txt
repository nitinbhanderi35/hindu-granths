।। सूत उवाच ।। ।। <br>
पुनः प्रोवाच वेतालस्तदा ब्राह्मणरूपवान् ।। <br>
शृणु भूप महाभाग कथां तव मनोरमाम् ।। १ ।। <br>
उज्जयिन्यां महाभाग महासेनो नृपोऽभवेत् ।। <br>
तस्य राज्येऽवसद्विप्रो देवशर्मेति विश्रुतः ।। २ ।। <br>
गुणाकरस्तस्य सुतो मद्यमांसपरायणः ।। <br>
द्यूतेन संक्षयं वित्तं तस्य पापस्य चाभवत् ।। ३ ।। <br>
बांधवैः स परित्यक्तो बभ्राम वसुधातले ।। <br>
कदाचिद्दैवयोगेन सिद्धाश्रममुपागमत् ।। ४ ।। <br>
कपर्दी नाम तं योगी कपालान्नैरपूजयत् ।। <br>
ज्ञात्वा पैशाचमन्नं स बुभुक्षुर्न गृहीतवान् ।। ५ ।। <br>
तदातिथ्यं तदर्थं स यक्षिणीं समुपाह्वयत् ।। <br>
तया रात्रौ महानन्दं प्राप्तवान्स द्विजः शयी ।। ६ ।। <br>
प्रातः काले तु संप्राप्ते कैलासं यक्षिणी गता ।। <br>
स द्विजस्तद्वियोगेन योग्यंतिकमुपाययौ ।। ७ ।। <br>
कपर्दी प्रददौ तस्मै विद्यां यक्षिणिकर्षिणीम् ।। <br>
चत्वारिंशद्दिनान्येव निशीथे जलमध्यगः ।। ८ ।। <br>
स जजाप शुभं मन्त्रं न प्राप्ता कामचारिणी ।। <br>
तदा योग्याज्ञया विप्रः स्वयं तु ममतां त्यजन् ।। ९ ।। <br>
प्राप्तवान्पितरौ नत्वा स्वगेहे निवसन्निशि ।। 3.2.17.१०।। <br>
प्रतिबोधिवनं प्राप्तस्तच्छिष्यत्वमुपाययौ ।। <br>
पञ्चाग्निमध्ये स स्थित्वा तन्मंत्रमजपच्छुचिः ।। ११ ।। <br>
न प्राप्ता योगिनी देवी तदा चिन्तातुरो ऽभवत् ।। <br>
इत्युक्त्वा स वैतालो नृपतिं ज्ञानकोविदम् ।। १२ ।। <br>
पुनराह कथं देवी न प्राप्ता यक्षिणी प्रिया ।। <br>
श्रुत्वाह नृपतिर्विप्र वैतालं रुद्र किंकरम् ।। १३ ।। <br>
त्रिविधं कर्म भो विप्र सिद्ध्यर्थे साधकाय वै ।। <br>
मनोवाग्विहितं कर्म परलोके सुखप्रदम् ।। १४ ।। <br>
सुन्दरांगकृतं ज्ञेयं पुनर्वाक्कायसंभवम् ।। <br>
किञ्चित्सिद्धिप्रदं ज्ञेयमिह जन्मनि वीक्षितम् ।। १५ ।। <br>
परत्र च भुवर्लोके पिण्डदेहकृतं स्मृतम् ।। <br>
मनःकायेन संभूतं पर जन्मनि राज्यदम् ।। १६ ।। <br>
मनोवाक्कायसंभूतमिह जन्मनि सिद्धिदम् ।। <br>
परत्र परमां सिद्धिं तत्कर्म प्रददाति हि ।। १७ ।। <br>
तस्मात्कर्तव्यमेवेह त्रिविधं कर्म साधकैः ।। <br>
अन्यवित्त्तेन स द्विजः कृतवान्कर्म मन्त्रजम् ।। <br>
अतोऽन्यजन्मनि प्राप्तो यक्षत्वं तत्परो द्विजः ।। १८ ।। <br>
।। सूत उवाच ।। <br>
इत्युक्त्वा स तु वैतालः प्रसन्नवदनोऽभवत् ।। १९ ।। <br>
साधु साध्विति तं प्रोच्य सद्वाक्यैः समपूजयत् ।। <br>
इतिहासं पुनः प्राह परीक्षार्थे नृपाय सः ।। 3.2.17.२० ।। ।। <br>
इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये सप्तदशो ऽध्यायः ।। १७ ।।<br>
<br>
