।। ऋषय ऊचुः ।। ।। <br>
वाग्जं कर्म स्मृतं सूत वेद पाठः सनातनः ।। <br>
बहुत्वात्सर्ववेदानां श्रोतुमिच्छामहे वयम् ।। १ ।। <br>
केन स्तोत्रेण वेदानां पाठस्य फलमाप्नुयात् ।। <br>
पापानि विलयं यांति तन्मे वद विचक्षण ।। २ ।। <br>
।। सूत उवाच ।। ।। <br>
विक्रमादित्यराज्ये तु द्विजः कश्चिदभूद्भुवि ।। <br>
व्याधकर्मेति विख्यातो ब्राह्मण्यां शूद्रतोऽभवत् ।। ।। ३ ।। <br>
त्रिपाठिनो द्विजस्यैव भार्या नाम्ना हि कामिनी ।। <br>
मैथुनेच्छावती नित्यं मदाघूर्णितलोचना ।। ४ ।। <br>
द्विजस्सप्तशतीपाठे वृत्त्यर्थी कर्हिचिद्गतः ।। <br>
ग्रामे देवलके रम्ये वहुवैश्यनिषेविते ।। ५ ।। <br>
तत्र मासो गतः कालो नाययौ स स्वमंदिरम् ।। <br>
तदा तु कामिनी दुष्टा रूपयौवनसंयुता ।। ६ ।। <br>
दृष्ट्वा निषादं सबलं काष्ठभारोपजीविनम् ।। <br>
तस्मै दत्त्वा पञ्च मुद्रा बुभुजे कामपीडिता ।। ७ ।। <br>
तदा गर्भं दधौ सा च व्याधिवीर्येण संचि तम् ।। <br>
पुत्रोऽभूद्दशमासांते जातकर्म पिताकरोत् ।। ८ ।। <br>
द्वादशाब्दे गते काले स धूर्तो वेदवर्जितः ।। <br>
व्याधकर्मकरो नित्यं व्याधकर्मा ह्यतोभवत्।। ।। ९ ।। <br>
निष्कासितौ द्विजेनैव मातृपुत्रौ द्विजाधमौ ।। <br>
त्रिपाठी ब्रह्मचर्यं तु कृतवान्धर्मतत्परः ।। 3.2.33.१० ।। <br>
प्रत्यहं चंडिकापाठं कृत्वा विंध्यगिरौ वसन् ।। <br>
जीवन्मुक्तोभवच्छीघ्रं जगदंबाप्रसादतः ।। ११ ।। <br>
निषादस्य गृहे चोभौ वने गत्वोषतुर्मुदा ।। <br>
प्रत्यहं जारभावेन बहुद्रव्यमुपार्जितम् ।। ।। १२ ।। <br>
व्याधकर्मा तु चौर्येण पितृमातृप्रियंकरः ।। <br>
एकदा दैवयोगेन शिवामंदिरमाययौ ।। १३ ।। <br>
चौरवृत्तिपरो धूर्तः स्त्रिया भूषणमाहरत् ।। <br>
कैश्चिज्जातः स नी? धूर्तो बहुमायाविशारदः ।। १४ ।। <br>
कदाचित्प्राप्तवांस्तत्र द्विजवस्त्रसमुद्गतम् ।। <br>
श्रुतमादिचरित्रं हि तेन शब्दप्रियेण वै ।। १५ ।। <br>
पाठपुण्यप्रभावेण धर्मबुद्धिस्ततोऽभवत् ।।<br>
दत्त्वा चौर्यधनं सर्वं तस्मै विप्राय पाठिने ।। १६ ।। <br>
शिष्यत्वमगमत्तत्राक्षरमैशं जजाप ह ।। <br>
बीजमंत्रप्रभावेण तदंगात्पापमुल्बणम् ।। १७ ।। <br>
निःसृतं कृमिरूपेण बहुवर्णेन तापितम् ।। <br>
त्रिवर्षान्ते च निष्पापो बभूव द्विजसत्तमः ।। १६ ।। <br>
पठित्वाक्षरमालां च जजापादिचरित्रकम् ।। <br>
द्वादशाब्दमिते काले काश्यां गत्वा स तु द्विजः ।। १९ ।। <br>
अन्नपूर्णां महादेवीं तुष्टाव परया मुदा ।। <br>
रोचनाद्यैश्च संपूज्यां मुनिदेवनिषेविताम् ।। 3.2.33.२० ।। <br>
नित्यानंदकरी पराभयकरी सौंदर्यरत्नाकरी निर्धूताखिलपापपावनकरी काशीपुराधीश्वरी ।। <br>
नानालोककरी महाभयहरी विश्वंभरी सुन्दरी विद्यां देहि कृपावलंबनकरी मातान्नपूर्णेश्वरी ।। २१ ।। <br>
स इत्यष्टोत्तरं जप्त्वा ध्यानस्तिमितलोचनः ।। <br>
सुष्वाप तत्र मुदितः स्वप्ने प्रादुरभूच्छिवा ।। २२ ।। <br>
दत्त्वा तस्मै हि ऋग्विद्यां पुनरंतरधीयत ।। <br>
उत्थाय स द्विजो धीमाँल्लब्ध्वा विद्यामनुत्तमाम् ।। २३ ।। <br>
विक्रमादित्यभूपस्य यज्ञाचार्यो बभूव ह ।। <br>
यज्ञांते योगमास्थाय जगाम तु हिमालयम् ।। २४ ।। <br>
एतत्ते वर्णितं विप्र पुण्यमादिचरित्रकम् ।। <br>
ब्रह्मीभूय यथा विप्रो लेभे सिद्धिमनुत्तमाम् ।। २५ ।। <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये प्रथमच रित्रवर्णनंनाम त्रयस्त्रिंशोध्यायः ।। ३३ ।।<br>
