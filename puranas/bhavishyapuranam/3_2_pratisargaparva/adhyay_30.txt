<br>
।। ऋषय ऊचुः।। ।। <br>
भगवन्गुह्यजं कर्म वृत्तं प्रोक्तं पुरातनैः ।। <br>
व्रतानां चैव सर्वेषां श्रेष्ठं नारायणव्रतम् ।। १ ।। <br>
त्वन्मुखेन श्रुतं सूत तापत्रयविनाशनम् ।। <br>
इदानीं श्रोतुमिच्छामि लिंगजं कर्म चोत्तमम् ।। २ ।। <br>
सर्वेषां ब्रह्मचर्याणां ब्रह्मचर्ये हि किं परम् ।। <br>
तन्मे वद महाप्राज्ञ सर्वंज्ञोऽसि मतौ मम ।। ३ ।। <br>
।। सूत उवाच ।। ।। <br>
आसीत्पुरा कलियुगे पितृशर्मा द्विजोत्तमः ।। <br>
वेदवेदांगतत्त्वज्ञो यमलोकभयान्वितः ।। ४ ।। <br>
ज्ञात्वा घोरतमं कालं कलि कालमधर्मजम्।। <br>
वार्धनं यमराष्ट्रस्य तदा चिंतातुरोऽभवत् ।। ५ ।। <br>
केनाश्रमेण वर्णेन मम श्रेयो भवेदिह ।। <br>
कलौ संन्यासमार्गो हि दंभपाखंडखंडितः  ।। ६ ।। <br>
वानप्रस्थः कलौ नास्ति ब्रह्मचर्यं क्वचित्क्वचित् ।। <br>
गार्हस्थ्यं कर्म सर्वेषां कर्मणां श्रेष्ठमुच्यते ।। ७ ।। <br>
अतः स्त्री संग्राह्यो मया घोरे कलौ युगे ।। <br>
यदि मे च भवेन्नारी मनोवृत्त्यनुसारिणी ।। <br>
तर्हि मे सफलं जन्म मम श्रेयो भवेदिह ।। ८ ।। <br>
इत्येवं संमतं कृत्वा शिवां मंगलदायिनीम् ।। <br>
चंदनाद्यैश्च संपूज्य तुष्टाव मनसा पराम् ।। <br>
विश्वेश्वरीं जगन्मूर्तिं सच्चिदानंदरूपिणीम् ।। ९ ।। ।। <br>
।। पितृशर्मोवाच ।। <br>
नमः प्रकृत्यै सर्वायै कैवल्यायै नमोनमः ।। <br>
त्रिगुणैक्यस्वरूपायै तुरीयायै नमोनमः ।। 3.2.30.१० ।। <br>
महत्तत्त्वजनन्यै च द्वंद्वकर्त्र्यै नमोनमः ।। <br>
ब्रह्ममातर्नमस्तुभ्यं साहंकारपितामहि ।। ११ ।। <br>
पृथग्गुणायै शुद्धायै नमो मातर्नमोनमः ।। <br>
विद्यायै शुद्धसत्त्वायै लक्ष्म्यै सत्त्वरजोमयि ।।१२।। <br>
नमो मातरविद्यायै ततः शुद्ध्यै नमोनमः।। <br>
काल्यै सत्त्वतमोभूत्यै नमो मातर्नर्मोनमः ।।१३।। <br>
स्त्रियै शुद्धरजोमूर्त्यै नमस्त्रैलोक्यवासिनि ।। <br>
नमोरजस्तमोमूर्त्यै दुर्गायै च नमोनमः ।। १४ ।।<br>
इति श्रुत्वा स्तवं देव्या प्रसादः स्थापितस्तया ।।<br>
सुतायां विष्णुयशसो ब्राह्मणस्य तदा स्वयम् ।। १५ ।। <br>
तामुद्वाह्य द्विजो देवीं नाम्ना वै ब्रह्मचारिणीम् ।। <br>
न्यवसन्मथुरायां स कृत्वा धर्मं स्वयं हृदि ।। १६ ।। <br>
प्रियायै स रजोवत्यै ऋतुदानं करोति हि ।। <br>
चत्वारश्चात्मजाश्चासंश्चतुर्वेदैक्यधारिणः ।। १७ ।। <br>
ऋग्यजुश्च तथा साम तुर्यश्चासी दथर्वणः ।। <br>
ऋचश्च तनयो व्याडिर्न्यायशास्त्रविशारदः ।। १८ ।। <br>
यजुषस्तु सुतो जातो मीमांसो लोकविश्रुतः ।। <br>
पाणिनिः सामनस्यैव सुतोऽभू च्छब्दपालः ।। १९ ।। <br>
पुत्रो वररुचिः श्रेष्ठोऽथर्वणस्य नृपप्रियः ।। <br>
ते गता मागधेशस्य चन्द्रगुप्तस्य वै सभाम् 3.2.30.२० ।। <br>
नृपस्तान्पूजयामास बहुमानपुरःसरम् ।। <br>
अब्रवीत्तांस्ततो राजा ब्रह्मचर्यं हि किं परम् ।। २१ ।। <br>
व्याडिराह महाराज यः स्तुतौ तत्परः पुमान् ।। <br>
न्यायतोऽखिल देवानां ब्रह्मचारी हि मे मतः ।। २२ ।। <br>
मीमांसश्चाह भो राजन्यज्ञे यो हि पुमान्परः ।। <br>
कर्मणा यजते देवान्रोचनादिभिरर्चयेत् ।। २३ ।। <br>
हवनं तर्पणं कृत्वा ब्रह्मादिकसुरान्प्रति ।। <br>
तत्प्रसादं हि गृह्णीयाद्ब्रह्मचारी च स स्मृतः ।। २४ ।। <br>
श्रुत्वेदं पाणिनिश्चाह चन्द्रगुप्त शृणुष्व भोः ।। <br>
त्रिधा स्वरैः परं ब्रह्म शुद्धशब्दमयैः परैः ।। २५ ।। <br>
तथैव सूत्रपाठैश्च लिंगधातुगणावृतैः ।। <br>
यो यजेद्ब्रह्मचारी स परं ब्रह्माधिगच्छति ।। २६ ।। <br>
श्रुत्वा वररुचिश्चाह शृणु मागधभूपते ।। <br>
गृहीत्वा यज्ञसूत्रं यः प्राप्तो गुरुकुले वसन् ।। २७ ।। <br>
दंडलोमनखाधारी भिक्षार्थी वेदतत्परः ।। <br>
आज्ञया च गुरोर्वर्तेद्ब्रह्मचारी हि स स्मृतः ।। २८ ।। <br>
इति तेषां वचः श्रुत्वा पितृशर्माब्रवीदिदम् ।। <br>
यो गृहस्थे वसन्विप्रः पितृदेवातिथिप्रियः ।। २९ ।। <br>
गामी पाणिगृहीतायामृतुकाले यतेंद्रियः ।। <br>
ब्रह्मचारी हि मुख्यस्स श्रुत्वा राजाब्रवीदिदम् ।। 3.2.30.३० ।। <br>
स्वामिन्यद्भवता चोक्तं धर्मज्ञेन यशस्विना ।। <br>
कलौ भयंकरे प्राप्ते स धर्मो हि मतो मम ।।३१।। <br>
इत्युक्त्वा तस्य शिष्योऽभूद्गुरुवाक्यपरायणः ।। <br>
तथान्ते मरणं प्राप्य स्वर्गलोकं नृपो ययौ ।।३२।। <br>
पितृशर्मापि मनसा ध्यात्वा दामोदरं हरिम् ।। <br>
हिमालयं गिरिं प्राप्य योगध्यानपरोऽभवत् ।। ३३ ।। <br>
इति श्रीभविष्ये महापुराणे प्रतिसर्गं पर्वणि चतुर्युगखण्डापरपर्याये कलियुगीयेतिहाससमुच्चये त्रिंशोऽध्यायः ।। ३० ।। छ ।। <br>
<br>
