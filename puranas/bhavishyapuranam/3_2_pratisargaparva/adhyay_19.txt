चित्रकूटे च नृपती रूपदत्त इति श्रुतः ॥ <br>
वने मृगप्रसंगेन वनान्तरमुपाययौ॥१॥ <br>
मध्याह्ने सरसस्तीरे मुनिपुत्रो ददर्श सः॥<br>
चिन्वतीं पद्मकुसुमं रूपयौवनशालिनीम् ॥२॥ <br>
तस्या नेत्रे स्वयं नेत्रे चैकीभूते समागते॥<br>
एतस्मिन्नंतरे विप्रस्तत्र प्राप्तो ददर्श तौ ॥३॥ <br>
तस्य दर्शनमात्रेण नृपतेर्ज्ञानमागतम् ॥ <br>
विनयावनतो राजा धर्मं पप्रच्छ चोत्तमम् ॥४॥ <br>
तमुवाच मुनिर्द्धीमान्दयाधर्मप्रपोषणम् ॥ ।<br>
निर्भयस्य समं दानं न भूतं न भविष्यति ॥५॥ <br>
अनर्हान्दण्डमादद्यादर्हपूजाफलं भजेत् ॥ <br>
मित्रता गोद्विजे नित्यं समता दंडनिग्रहे ॥ ६ ॥ <br>
सत्यता सुरपूजायां दमता गुरुपूजने ॥ <br>
मृदुता दानसमये संतुष्टिर्निंद्यकर्मणि ॥७॥ <br>
इत्युक्त्वा स मुनिः पुत्रीं तस्मै दत्त्वा गृहं ययौ॥ <br>
राजापि च तया सार्द्धं वटमूलेऽशयिष्ट वै ॥८॥ <br>
तदा तु राक्षसः कश्चित्तत्पत्नीभक्षणोत्सुकः ॥ <br>
बोधयामास नृपतिं बलिं तस्मै स भूपतिः ॥९॥ <br>
दानार्थं चैव क्रव्यादे सप्तवर्षात्मकं द्विजम् ॥ <br>
समयं कृतवान्राजा सत्येन स्वगृहं ययौ ॥3.2.19.१ ०॥ <br>
अमात्यैः संमतं कृत्वा स्वर्णलक्षं ददौ द्विजे ॥ <br>
मध्यं बालं पुरस्कृत्य राक्षसाय बलिं ददौ॥११॥<br>
मृत्युकाले द्विजसुतो विहस्योच्चै रुरोद ह ॥ <br>
कथं हास्यं कृतं तेन तत्पश्चाद्रोदनं कथम् ॥१२॥ <br>
इति श्रुत्वा नृपः प्राह शृणु वैतालिक द्विज ॥ <br>
ज्येष्ठपुत्रं पितुर्हृद्यं मातृहृद्यमवर्यकम्॥१३॥<br>
ज्ञात्वा स मध्यमः पुत्रो राजानं शरणं ययौ॥ <br>
निर्दयी रूपसेनश्च पत्नीकल्याणभिक्षुकः ॥१४॥ <br>
खङ्गहस्तं नृपं ज्ञात्वा जहास शिवतत्परः ॥ <br>
राक्षसाय शरीरं मे प्राप्तमस्माद्रुरोद ह ॥१५॥<br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चय एकोनविंशोऽध्यायः ॥१९॥। <br>
<br>
