।। सूत उवाच ।। ।। <br>
कृपया ब्राह्मणद्वारा प्रकटीकृतवान्स्वकम् ।। <br>
इतिहासमिमं वक्ष्ये संवादं हरिविप्रयोः ।। १ ।। <br>
काशीपुरीति विख्याता तत्रासीद्ब्राह्मणो वरः ।। <br>
दीनो गृहाश्रमी नित्यं भिक्षुः पुत्रकलत्रवान् ।। २ ।। <br>
शतानंद इति ख्यातो विष्णुव्रतपरायणः ।। <br>
एकदा पथि भिक्षार्थं गच्छतस्तस्य श्रीपतिः ।। ३ ।। <br>
विनीतस्यातिशांतस्य स बभूवाक्षिगोचरः ।। <br>
वृद्धब्राह्मणवेषेण पप्रच्छ ब्राह्मणं हरिः ।। <br>
क्व यासीति द्विजश्रेष्ठ वृत्तिः कामेन कथ्यताम् ।। ४ ।। <br>
।। शतानन्द उवाच ।। ।। <br>
भिक्षावृत्तिरहं सौम्य कलत्रापत्यहेतवे ।। <br>
याचितुं धनिनां द्वारि व्रजामि धनमुत्तमम् ।। ५ ।। <br>
।। नारायण उवाच ।। ।। <br>
भिक्षावृत्तिस्त्वया दीर्घकालं द्विज सदा धृता ।। <br>
तद्वारक उपायोयं विशेषेण कलौ किल ।। ६ ।। <br>
ममोपदेशतो विप्र सत्यनारायणं भज ।। <br>
दारिद्र्यशोकशमनं संतापहरणं हरेः ।। <br>
चरणं शरणं याहि मोक्षदं पद्मलोचनम् ।। ।। ७ ।। <br>
एवं संबोधितो विप्रो हरिणा करुणात्मना ।। <br>
पुनः पप्रच्छ विप्रोसौ सत्यनारायणो हि कः ।। ८ ।। <br>
।। वृद्धब्राह्मण उवाच ।। ।। <br>
बहु रूपः सत्यसंधः सर्वव्यापी निरञ्जनः ।। <br>
इदानीं विप्ररूपेण तव प्रत्यक्षमागतः ।। ९ ।। <br>
दुःखोदधिनिमग्नानां तरणिश्चरणौ हरेः ।। <br>
कुशलाः शरणं यांति नेतरे विषयात्मिकाः ।। 3.2.25.१० ।। <br>
आहृत्य पूजासंभारान्हिताय जगतां द्विज ।। <br>
अर्चयंस्तमनुध्यायंस्त्वमेतत्प्रकटी कुरु ।। ११ ।। <br>
इति ब्रुवंतं विप्रोसौ ददर्श पुरुषोत्तमम् ।। <br>
जलदश्यामलं चारुचतुर्बाहुं गदादिभिः ।। १२ ।। <br>
पीतांबरं नवांभोजलोचनं स्मितपूर्वकम् ।। <br>
वनमालामधुव्रात चुंबितांग्रिसरोरुहम् ।। १३ ।। <br>
निशम्य पुलकांगोसौ प्रेमपूर्णसुलोचनः ।। <br>
स्तुवन्गद्गदया वाचा दंडवत्पतितो भुवि ।। १४ ।। <br>
प्रणमामि जगन्नाथ जगत्कारणकारकम् ।। <br>
अनाथनाथं शिवदं शरण्यमनघं शुचिम् ।। १५ ।। <br>
अव्यक्तं व्यक्ततां यातं तापत्रयविमोचनम् ।। १६ ।। <br>
नमः सत्य नारायणायास्य कर्त्रे नमः शुद्धसत्त्वाय विश्वस्य भर्त्रे ।। <br>
करालाय कालाय विश्वस्य हर्त्रे नमस्ते जगन्मङ्गलायात्ममूर्ते ।। १७ ।। <br>
धन्योस्म्यद्य कृती धन्यो भवोद्य सफलो मम ।। <br>
वाङ्मनोगोचरो यस्त्वं मम प्रत्यक्षमागतः ।। १८ ।। <br>
दिष्टं किं वर्णयाम्याहो न जाने कस्य वा फलम् ।। <br>
क्रियाहीनस्य मन्दस्य देहोऽयं फलवान्कृतः ।। १९ ।। <br>
पूजनं च प्रकर्तव्यं लोकनाथ रमापते ।। <br>
विधिना केन कृपया तदाज्ञापय मां विभो ।। ।। 3.2.25.२० ।। <br>
हरिस्तमाह मधुरं सस्मितं विश्वमोहनः ।। <br>
पूजायां मम विप्रेन्द्र बहु नापेक्षितं धनम् ।। २१ ।। <br>
अनायासेन लब्धेन श्रद्धामात्रेण मां यज ।। <br>
ग्राहग्रस्तोजामिलो वा यथाऽभून्मुक्तसंकटः ।। २२ ।। <br>
विधानं शृणु विप्रेन्द्र मनसा कामयेत्फलम् ।। <br>
पूजासंभृतसंभारः पूजां कुर्याद्यथा विधि ।।२३।।<br>
गोधूमचूर्णं पादार्द्धं सेटकादिप्रमाणतः ।। <br>
दुग्धेन तावता युक्तं मिश्रितं शर्करादिभिः ।।२४।। <br>
तच्चूर्णं हरये दद्याद् घृतयुक्तं हरिप्रियम्।। <br>
गोदुग्धेनैव दधिना गोघृतेन समन्वितम् ।। २५ ।। <br>
गंगाजलेन मधुना युक्तं पञ्चामृतं प्रियम् ।। <br>
पञ्चामृतेन संस्नाप्य शालग्रामोद्भवां शिलाम् ।। ।। २६ ।। <br>
गन्धपुष्पादिनैवेद्यैर्वेदवादैर्मनोहरैः ।। <br>
धूपैर्दीपैश्च नैवेद्यैस्तांबूलादिभिरर्चयेत् ।। २७ ।। <br>
मिष्टान्नपानसन्मानैर्भक्ष्यैर्भोज्यैः फलैस्तथा ।। <br>
ऋतुकालोद्भवैः पुष्पैः पूजयेद्भक्तितत्परः ।। २८ ।। <br>
ब्राह्मणैः स्वजनैश्चैव वेष्टितः श्रद्धयान्वितः ।। <br>
त्वया सार्द्धं मम कथां शृणुयात्परमादरात् ।। ।। २९ ।। <br>
इतिहासं तथा राज्ञो भिल्लानां वणिजोऽस्य च ।। <br>
कथांते प्रणमेद्भक्त्या प्रसादं विभजेत्ततः ।। 3.2.25.३० ।। <br>
लब्धं प्रसादं भुंजीत मानयन्न विचारयेत् ।। <br>
द्रव्यादिभिर्न मे शांतिर्भक्त्या केवलया यथा ।। ३१ ।। <br>
विधि?नानेन विप्रेन्द्र पूजयंति च ये नराः ।। <br>
पुत्रपौत्रधनैर्युक्ता भुक्त्वा भोगान नुत्तमान् ।। ३२ ।। <br>
अन्ते सान्निध्यमासाद्य मोदन्ते ते मया सह ।। <br>
यंयं कामयते कामं सुव्रती तंतमाप्नुयात् ।। ३३ ।। <br>
इत्युक्त्वान्तर्दधे विष्णुर्विप्रोपि सुखमाप्तवान् ।। <br>
प्रणम्यागाद्यथादिष्टं मनसा कौतुकाकुलः ।। ३४ ।। <br>
अद्य भैक्ष्येण लभ्येन पूज्यो नारायणो मया ।। <br>
इति निश्चित्य मनसा भिक्षार्थी नगरं गतः ।। ३५ ।। <br>
विना देहीति वचनं लब्धा च विपुलं धनम् ।। <br>
कौतुकायासमनसा जगाम निजमालयम् ।। ३६।। <br>
वृत्तांतं सर्वमाचख्यौ ब्राह्मणी सान्वमोदत ।। <br>
सादरं द्रव्यसंभारमाहृत्य भर्तुराज्ञया ।। ३७ ।। <br>
आहूय बन्धुमित्राणि तथा सान्निध्यवर्तिनः ।। <br>
सत्यनारायणं देवं यजामि स्वगणैर्वृतः ।। ३८ ।। <br>
भक्त्या तुतोष भगवान्सत्यनारायणः स्वयम् ।। <br>
कामं दित्सुः प्रादुरासीत्कथांते भक्तवत्सलः ।। ३९ ।। <br>
वव्रे विप्रोऽभिलषितमिहामुत्र सुखप्रदम् ।। <br>
भक्तिं परां भगवति तथा तत्संगिनां व्रतम् ।। 3.2.25.४० ।। <br>
रथं कुञ्जरं मंजुलं मन्दिरं च हयं चारु चामी करालं कृतं च ।। <br>
धनं दासदासीगणं गां महीं च लुलायाः सदुग्धा हरे देहि दास्यम् ।।४१।। <br>
तथास्त्विति हरिः प्राह ततश्चांतर्दधे प्रभुः ।। <br>
विप्रोऽपिकृत कृत्योऽभूत्सर्वे लोका विसिस्मिरे ।।४२।। <br>
प्रणम्य भुवि कायेन प्रसादं प्रापुरादरात् ।। <br>
स्वंस्वं धाम समाजग्मुर्धन्यधन्येति वादिनः ।। ४३ ।। <br>
प्रचचार ततो लोके सत्यनारायणार्चनम् ।। <br>
कामसिद्धिप्रदं मुक्तिभुक्तिदं कलुषापहम् ।।४४।। <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये पञ्चविंशोऽध्यायः ।।२५।। <br>
<br>
