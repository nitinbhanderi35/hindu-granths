।। सूत उवाच ।। ।। <br>
भो शौनक महाबुद्धे वैतालेन महीपतिः ।। <br>
महाप्रवीणश्च मतस्तमाह स च भूपतिम् ।। १ ।। <br>
राजन्कामपुरे रम्ये वीरसिंहो महीपतिः ।। <br>
न्यायतो धर्मतश्चैव तत्र राज्यमचीकरत् ।। २ ।। <br>
हिरण्यदत्तस्तत्रैव वैश्यो धनमदान्वितः ।। <br>
कामालसा तस्य सुता रूपयौवनशालिनी ।। ३ ।। <br>
अवसत्सुखतो नित्यं वसंते कुसुमप्रिया ।। <br>
कदाचित्कुसुमार्थं वै वनं भ्रमरनादितम् ।। ४ ।। <br>
गच्छन्तीं तां समालोक्य धर्मदत्तात्मजो बली ।। <br>
सोमदत्त इति ख्यातः पस्पर्श मदनालसाम् ।। ५ ।। <br>
सा तु तं निर्जने स्थाने प्रोवाच विनयान्विता ।। <br>
कन्यकाहं महावीर त्यज मां धर्मतोद्य भोः ।। ६ ।। <br>
विवाहे सति पूर्वं त्वां भजामि दशमेऽहनि ।। <br>
अतो दशदिनस्यैवादेशं देहि दयानिधे ।। ७ ।। <br>
तथेति मत्वा तां त्यक्त्वा निजगेहं समागतः ।। <br>
कामालसा तु तद्ग्रामे पित्रा दत्ता वराय च ।। ८ ।। <br>
मदपालाय वैश्याय मणिग्रीवसुताय च ।। <br>
श्वशुरस्य गृहं गत्वा स्वमित्रं प्रत्यचिन्तयत् ।। ९ ।। <br>
नवमेऽहनि तत्स्वामी गृहीत्वा कामिनीं बलात् ।। <br>
कामातुरः स पत्नीं तामालिलिंग मदान्वितः ।। 3.2.9.१० ।। <br>
अरुदत्सा तु तत्पत्नी मित्रवाक्येन कर्षिता ।। <br>
तामुवाच तदा वैश्यः शांतिपूर्वमिदं वचः ।। ११ ।। <br>
किं रोदिषि मदापूर्णे सत्यं कथय शोभने ।। <br>
सा तु सत्यवती प्राह यथाजातं हि कानने ।। १२ ।। <br>
यदि नायामि पार्श्वे त्वां सोमदत्त धनोत्तम ।। <br>
तदा वैधव्यतां प्राप्य भजामि वृजिनं हि तत् ।। १३ ।। <br>
इति वाक्येन बद्धाहं यास्याम्यद्य तदंतिके ।। <br>
इति श्रुत्वा च तत्स्वामी तामाज्ञाप्य मुदान्वितः ।। १४ ।। <br>
सुष्वाप सा तु तत्पार्श्वे ह्यगमत्कामविह्वला ।। <br>
तदा चौरस्तु तां दृष्ट्वा सर्वाभरणभूषिताम् ।। १५ ।। <br>
वचश्चोवाच लोभात्मा कुत्र यासि च सुन्दरि ।। <br>
केनैवापेक्षिता रात्रौ सत्यं कथय भामिनि ।। १६ ।। <br>
कामालसा तु तं चौरमुवाच मदविह्वला ।। <br>
रक्षिता कामबाणेन स्वमित्रं प्रति यामि भोः ।। १७ ।। <br>
चौरस्तामाह भोः सुभ्रूर्भूषण देहि मेऽबले ।। <br>
चौरोऽहं ते धनग्राही सा श्रुत्वा वाक्यमब्रवीत् ।। १८ ।। <br>
आलिंग्योपपतिं मित्रं तुभ्यं दास्यामि भूषणम् ।। <br>
तथेत्युक्त्वा तु तेनैव सोमदत्तं समागता ।। १९ ।। <br>
दृष्ट्वा तामब्रवीद्वैश्यः कथं याता स्मरालसे ।। <br>
सत्यं कथय मे शीघ्रं तत्पश्चात्त्वां भजाम्यहम् ।। 3.2.9.२० ।। <br>
कामालसा तु तच्छ्रुत्वा यथा जातं तथाऽब्रवीत् ।। <br>
श्रुत्वा स ज्ञानहृदयो विष्णुदेवेन बोधितः ।। २१ ।। <br>
मत्वा पतिव्रतां नारीं परिक्रम्य व्यसर्जयत् ।। <br>
चौरस्तु कारणं श्रुत्वा विष्णुदेवेन बोधितः ।। २२ ।। <br>
गेहे प्रवेशयामास तत्पतिर्यत्र तिष्ठति ।। <br>
सा तु कामालसा देवी स्वपातिव्रत्य धर्मिणी ।। २३ ।। <br>
बुभुजे विषयान्दिव्यान्देवदेवेन चोदितान् ।। <br>
इत्युक्त्वा स तु वैतालो नृपतिं प्राह कोविदम् ।। <br>
कस्य सत्यं स्मृतं श्रेष्ठं तेषां मध्ये वदस्व मे ।। २४ ।। <br>
।। सूत उवाच ।। ।। <br>
इत्युक्तः स तु भूपालो वैतालमिदमब्रवीत् ।। २५ ।। <br>
चौरस्य सत्यता श्रेष्ठा यथा जाता तथा शृणु ।। <br>
नृपभीत्या स वैश्यस्तु तां नारीं न तु भुक्तवान्।। २६ ।। <br>
वैधव्यभीत्या सा देवी स्वमित्रं प्रति चागता ।। <br>
धर्मभीत्या च तत्स्वामी स्वपत्नीं न तु भुक्तवान् ।। २७ ।। <br>
चौरस्तु सत्यभीत्या वै त्यक्त्वा तां मुदमागतः ।। २८ ।। ।। <br>
इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये नवमोऽध्यायः ।। ९ ।। <br>
<br>
