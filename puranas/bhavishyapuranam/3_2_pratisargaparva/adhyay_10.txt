॥ सूत उवाच ॥ ॥ <br>
वैतालस्तु महाभाग राजानमिदमब्रवीत् ॥ <br>
गौडदेशे महाराज वर्धनं नाम वै पुरम् ॥ १ ॥ <br>
गुणशेखर आख्यातो भूपालस्तत्र धर्मवान् ॥ <br>
तन्मन्त्री निर्भयानन्दो जैनधर्मपरा यणः ॥ २ ॥ <br>
कदाचिद्भूपतिर्यातो मन्दिरे गिरिजापतेः ॥ <br>
पूजयामास तं देवं सर्वव्यापिनमीश्वरम् ॥ ३ ॥ <br>
वृश्चिकस्तत्र संप्राप्य ददंश नृपतिं रुषा ॥ <br>
तत्कष्टेन स भूपालो मूर्छितः पतितो भुवि ॥ ४ ॥ <br>
तदा तु निर्भयानन्दो विषमुत्तार्य तस्य वै ॥ <br>
भूपतिं वर्णयामास जैनधर्म परायणः ॥ ५ ॥ <br>
शृणु राजन्महाभाग शत्रून्षण्मानसाधमान् ॥ <br>
कामः क्रोधस्तथा लोभो रतिर्हिंसा च तृष्णिका ॥ <br>
रजोगुणाच्च ते जातास्तेषां भेदाः पृथक्पृथक्  ॥ ६ ॥ <br>
मोहो दंभो मदश्चैव ममताशा च गर्हणा ॥ <br>
तमोगुणाच्च ते जातास्तैरिदं पूरितं जगत् ॥ ७ ॥ <br>
कामी विष्णुस्तथा रुद्रः क्रोधी लोभी विधिस्तथा ॥ <br>
दंभी शक्रो यमो मोही मदी यक्षपतिः स्वयम् ॥ ८ ॥ <br>
माया वश्याश्च ते सर्वे तर्हि तत्पूजनेन किम् ॥ <br>
षट्शत्रुभिर्जितो यो वै स जिनो मुनिभिः स्मृतः ॥ ९ ॥ <br>
न जितः स जिनो ज्ञेयोऽद्वैतवादी निरंजनः ॥ <br>
तस्य ध्यानेन भावेन मोक्षवंतो नराः सदा ॥ 3.2.10.१० ॥ <br>
तत्प्रसादाय यो धर्मः शृणु मे वसुधाधिप ॥ <br>
गोपूजनेन ते देवास्तुष्टिं यान्ति सदैव हि ॥ ११ ॥ <br>
अतो गोपूजनं शुद्धं हिंसा सर्वत्र वर्जिता ॥ <br>
मदपानेन सर्वात्मा जिनः क्लेशं समाप्नुयात् ॥ १२ ॥ <br>
तस्मान्मांसं च पानं च वर्जितं सर्वदैव हि। <br>
न्यायेनोपार्जितं वित्तं भोजयेच्च बुभुक्षितान् ॥ १३ ॥ <br>
रविरात्मा जिनस्यैव तत्प्रकाशे हि भोजयेत् ॥ <br>
इत्येवं वर्णयित्वैनं मंत्री गेहमुपाययौ ॥ १४ ॥ <br>
तथैव मत्वा स नृपो जिनधर्मं गृहीतवान् ॥ <br>
कियता चैव कालेन वेदमार्गो हि लंघितः ॥ १५ ॥ <br>
तदा तु दुःखिता राज्ञी शिवस्य शरणं ययौ ॥ १६ ॥ <br>
वरदानेन रुद्रस्य पुत्रो जातो महोत्तमः ॥ <br>
धर्मराज इति ख्यातो वेदव्रतपरायणः ॥ १७ ॥ <br>
गुणशेखर एवासौ पंचत्वे निरयं ययौ ॥ <br>
धर्मराजस्तदा राज्यं कृतवान्धर्मतः स्वयम् ॥ १८ ॥ <br>
तस्य धर्मप्रभावेण तत्पिता स्वर्गमाप्तवान् ॥ <br>
त्रयः पत्न्योभवंस्तस्यगुणरूपा महोत्तमा ॥ १९ ॥ <br>
वसंतसमये राजा ताभिः सह वनांतरे ॥ <br>
संयातो रमयामास पुष्पभ्रमरनादिते ॥ 3.2.10.२० ॥ <br>
श्रमितः स तु भूपालो राज्ञीभिः सह मोदितः ॥ <br>
सरोवरे स्नापितवान्मदाघूर्णितलोचनः ॥ २१ <br>
गृहीत्वा कुसुमं पाद्मं करे राज्ञ्यै समार्पयत् ॥ <br>
पदि हीनत्वमायाता पतता कुसुमेन वै ॥२२ ॥ <br>
दुःखितः स तु भूपालो राज्ञीं तामचिकित्सयत् ॥ <br>
रात्रौ प्राप्ते द्वितीया तु चन्द्रशीलेन मोहिता ॥ २३ ॥ <br>
अपतद्व्याकुलीभूत्वा शुद्धं पादमभूत्ततः ॥ <br>
पतितायाश्च शब्देन तृतीया ज्वरिताऽभवत् ॥ २४ ॥ <br>
तस्या मूर्च्छा तदा क्षीणा द्वितीयाया अजायत ॥ <br>
नृपस्पर्शेन सा सुभ्रूर्ज्वरतापं विहाय च ॥ २५ ॥ <br>
प्रभाते सुंदरे जाते स ताभिर्गृहमाययौ ॥ <br>
इत्युक्त्वा स तु वैतालो भूपतिं प्राह नम्रधीः ॥ <br>
आसां मध्ये महाराज का श्रेष्ठा सुकुमारिका ॥२६॥ <br>
॥राजोवाच॥ ॥ <br>
तृतीया सुकुमारी च तासां मध्ये महोत्तमा॥<br>
वायुप्रकृतितश्चासौ पद्मपुष्पेण खंजिता॥२७॥ <br>
शीतांशुना द्वितीया तु मूर्च्छिता कफभावतः ॥ <br>
शब्दमात्रेण संतापो यस्यां जातो हि सोत्तमा ॥२८॥ <br>
विहस्याह पुनर्देवो भवभक्तं महीपतिम् ॥ <br>
जैनधर्मः प्रधानो हि वेदधर्मोथ वा वद ॥२९॥ <br>
स होवाच प्रधानोऽसौ वेदधर्मः सनातनः॥ <br>
अष्टौ श्रेण्यो हि तस्यैव ब्रह्मणोव्यक्तरूपिणः॥3.2.10.३०॥ <br>
शूद्रो वैश्यस्तथा क्षत्री ब्राह्मणो ब्रह्मचर्यकृत् ॥ <br>
गेही वन्यो यतिश्चैव क्रमाच्छ्रेष्ठाः प्रकीर्तिताः ॥ ३१ ॥ <br>
यः कृत्वा दारसंसर्गं यतिवद्वर्तते गृही ॥ <br>
स पापी नरकं याति यावदाभूतसंप्लवम् ॥ ३२ ॥ <br>
गृहेषु यतिवद्धर्मो जैनशास्त्रे प्रकीर्तितः ॥ <br>
पाखण्डः स स्मृतः प्राज्ञैर्वर्जनीयो हि सर्वदा ॥ ३३ ॥ <br>
इति श्रीभविष्ये महापुराणे चतुर्युगखंडापरपर्याये कलियुगी येतिहाससमुच्चये दशमोऽध्यायः ॥१०॥ <br>
<br>
तुलनीय - <a class="external text" href="https://sa.wikisource.org/s/1d7">वेतालपंचविंशति</a><br>
<br>
