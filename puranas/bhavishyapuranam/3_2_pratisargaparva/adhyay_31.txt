<br>
।। ऋषय ऊचुः ।। ।। <br>
भगवन्सर्वतीर्थानां दानानां किं परं स्मृतम् ।। <br>
यत्कृत्वा च कलौ घोरे परां निर्वृतिमाप्नुयात् ।। १ ।। <br>
।। सूत उवाच ।। ।। <br>
सामनस्य सुतः श्रेष्ठः पाणिनिर्नाम विश्रुतः ।। <br>
कणभुग्वरशिष्यैश्च शास्त्रज्ञैः स पराजितः ।। २ ।। <br>
लज्जितः पाणिनिस्तत्र गतस्तीर्थान्तरं प्रति ।। <br>
स्नात्वा सर्वाणि तीर्थानि संतर्प्य पितृदेवताः ।।३।। <br>
केदारमुदकं पीत्वा शिवध्यानपरोऽभवत् ।। <br>
पर्णाशी सप्तदिवसाञ्जलभक्षस्ततोऽभवत् ।। ४ ।। <br>
ततो दशदिनान्ते स वायुभक्षो दशाहनि ।। <br>
अष्टाविंशद्दिने रुद्रो वरं ब्रूहि वचोऽब्रवीत् ।। ५ ।। <br>
श्रुत्वामृतमयं वाक्यमस्तौद्गद्गदया गिरा ।। <br>
सर्वेशं सर्वलिंगेशं गिरिजावल्लभं हरम् ।। ६।। <br>
।। पाणिनिरुवाच ।। ।। <br>
नमो रुद्राय महते सर्वेशाय हितैषिणे ।। <br>
नन्दीसंस्थाय देवाय विद्याभयकराय च ।। ७ ।। <br>
पापान्तकाय भर्गाय नमोनन्ताय वेधसे ।। <br>
नमो मायाहरेशाय नमस्ते लोकशंकर ।। ८ ।। <br>
यदि प्रसन्नो देवेश विद्यामूलप्रदो भव ।। <br>
परं तीर्थं हि मे देहि द्वैमातुरपितर्नमः ।। ९ ।। <br>
।। सूत उवाच ।। ।।। <br>
इति श्रुत्वा महादेवः सूत्राणि प्रददौ मुदा ।। <br>
सर्ववर्णमयान्येव अइउणादिशुभानि वै ।। 3.2.31.१० ।। <br>
ज्ञानह्रदे सत्यजले राग द्वेषमलापहे ।। <br>
यः प्राप्तो मानसे तीर्थे सर्वतीर्थफलं भजेत् ।।११।। <br>
मानसं हि महत्तीर्थ ब्रह्मदर्शनकारकम् ।। <br>
पाणिने ते ददौ विप्र कृतकृत्यो भवान्भव ।। १२ ।। <br>
इत्युक्त्वांतर्दधे रुद्रः पाणिनिः स्वगृहं ययौ ।। <br>
सूत्रपाठं धातुपाठं गणपाठं तथैव च ।। १३ ।। <br>
लिंगसूत्रं तथा कृत्वा परं निर्वाणमाप्त वान् ।। <br>
तस्मात्त्वं भार्गवश्रेष्ठ मानसं तीर्थमाचर ।। १४ ।। <br>
यतो याता स्वयं गंगा सर्वतीर्थमयी शिवा ।। <br>
गंगातीर्थात्परं तीर्थं न भूतं न भवि ष्यति ।। १५ ।। ।। <br>
इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चय एकत्रिंशोऽध्यायः ।। ३१ ।। ।। <br>
<br>
