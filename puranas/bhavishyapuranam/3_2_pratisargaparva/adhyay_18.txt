॥ सूत उवाच ॥ ॥ <br>
भोः शौनक महाप्राज्ञ वैतालस्तं हि सोऽब्रवीत् ॥ <br>
सुदक्षो नाम नृपतिर्वसन्कंबलके पुरे ॥ १ ॥ <br>
न्यायवान्धर्मवाञ्छूरो दाता शिवपरायणः ॥ <br>
तस्य राज्येऽवसद्वैश्यो धनाध्यक्ष इति श्रुतः ॥ २ ॥ <br>
तनया सुन्दरी तस्य नाम्ना धनवती शुभा ॥ <br>
गौरीदत्ताय वैश्याय पित्रा दत्ता वरांगना ॥ ३ ॥ <br>
कियता चैव कालेन मोहिनी तत्सुताभवत् ॥ <br>
द्वादशाब्दवयस्तस्याः पिता तु निधनं  गतः ॥ ४ ॥ <br>
तदा धनवती रंडा निधना पितुरंतिके ॥ <br>
कन्यया सह संप्राप्ता निशि मार्गे तमोमये ॥ ५ ॥ <br>
न्यायशर्मा द्विजः कश्चिद्ब्रह्मस्वस्यापहारकः ॥ <br>
नामसत्यत्वभावेन शूल्यां न निधनं गतः ॥ ६ ॥ <br>
अकस्माद्वैश्यजा प्राप्ता तत्करं सा तदास्पृशत् ॥ <br>
तेन दुःखेन महता रुरोदो च्चैर्द्विजश्च सः ॥७॥ <br>
हा रामकृष्ण प्रद्युम्नानिरुद्धेति पुनःपुनः ॥ <br>
श्रुत्वा धनवती दीना को भवानिति साब्रवीत् ॥८॥ <br>
द्विज आह च विप्रोऽहं त्र्यहं शूल्यां निरूपितः ॥ <br>
यदि दास्यसि मे कन्यां कोटिस्वर्णं ददामि ते ॥ ९ ॥ <br>
श्रुत्वा धनवती तस्मा उद्वाह्य मोहिनीं सुताम् ॥ <br>
वटमूले स्थितं द्रव्यं खनित्वा गृहमाययौ ॥ 3.2.18.१० ॥ <br>
मोहिन्यपि पतिं प्राह भवान्मृत्युवशं गतः ॥ <br>
कुतो जायेत तनयस्तन्मे ब्रूहि दयानिधे ॥ १ १॥ <br>
द्विजः प्राह शृणु व्यंगे यदा ते हृच्छयो भवेत् ॥ <br>
दता त्वं पंडितं प्राप्य पुत्रमुत्पादयाशु वै ॥१२॥ <br>
इत्युक्त्वा मरणं प्राप्य यमलोकं गतो द्विजः ॥ <br>
नारकीं यातनां नित्यं बुभुजे निंद्यकर्मजाम् ॥ १३ ॥ <br>
मातुर्गृहे तु सा नारी मोहिनी यौवनान्विता ॥ <br>
समयं हृदये कृत्वा तिष्ठंती च पुनःपुनः ॥ १४ ॥ <br>
के भोगाश्च किमाश्चर्यं को जागर्ति शयीत कः ॥ <br>
पापो व्याधिश्च दुःखं च कुतो जातं हृदि स्थितम् ॥ १५ ॥ <br>
इति श्लोकं द्विजानाह नोत्तरं च ददुर्द्विजाः ॥ <br>
मेधावी नाम काश्मीरे स्थितो विप्रः समागतः ॥ १६ ॥ <br>
तामुवाच प्रसन्नात्मा शृणु मोहिनि सुंदरि ॥ <br>
सुगंधि वनिता वस्त्रं गीतं पानं च भोजनम् ॥ <br>
शय्या च भूषणं ज्ञेयो भोगो ह्यष्टविधो बुधैः ॥ १७ ॥ <br>
अहन्यहनि भूतानि म्रियन्ते जनयन्ति च ॥ <br>
ममतां यः करोत्येषां तदाश्चर्यं स्मृतं बुधैः ॥ १८ ॥ <br>
यो विवेकं समासाद्य कुरुते कर्मसंग्रहम् ॥ <br>
संसारे घोरतमसि स जागर्ति विवेकवान्॥ १९ ॥ <br>
संसाराजगरं ज्ञात्वा वैराग्यं  योऽकरोद्भुवि ॥ <br>
औदासीन्यं समाधिं च सुखं शेते हि मानवः ॥3.2.18.२०॥ <br>
संकल्पाज्जायते कामस्ततो लोभः प्रजायते॥<br>
लोभाज्जातश्च तृष्णायां स पापो निरयप्रदः ॥ २१ ॥ <br>
जलप्रकृत्यां यो जातो रसो रसविकारवान् ॥ <br>
रसाजातस्य देहेऽस्मिन्व्याधिः कर्ममयोऽशुभः ॥ २२ ॥ <br>
रुद्रात्काल्यां समुद्भूतो मोहो हृदि च लोकहा ॥ <br>
स तुष्टाव महादेवीं पत्न्यर्थे सुरपूजिताम् ॥ २३ ॥ <br>
मिथ्यादृष्टिस्ततो जाता मोहस्य दयिताभवत्॥ <br>
तस्मात्स्नेहश्च तत्पत्न्यां जातश्च ममताप्रियः ॥ २४ ॥ <br>
तयोः सकाशात्संजातं दुःखं शोकसमन्वितम् ॥ <br>
इति श्रुत्वा तु सा नारी मुहोह वरवर्णिनी ॥ २५ ॥ <br>
मानी शूरश्च चतुरोऽधिकारी गुणवान्सखा ॥ <br>
स्त्रीरक्षकश्च पुरुषो वशं नारीं सदा नयेत् ॥ २६ ॥ <br>
तस्यै गर्भं च विप्रोऽसौ दत्त्वा स्वर्णं गृहीतवान् ॥ <br>
सापि नारी सुखं लेभे तेन गर्भेण प्रत्यहम् ॥ २७ ॥ <br>
कदाचिद्दशमासांते मोहिनीमब्रवीच्छिवः ॥ <br>
स्वप्नांतरे महाराज सापि ज्ञात्वा तथाकरोत् ॥ २८ ॥ <br>
दोलामध्ये सहस्रं च स्वर्णं चैव स्वबालकम् ॥ <br>
राजद्वारे स्थापयित्वा सुष्वाप जननी सुखम् ॥ २९ ॥ <br>
शिवेन बोधितो राजा सुतार्थी रुद्रपूजकः ॥ <br>
द्विजपुत्रं समालेभे मोहिन्यां जातमुत्तमम् ॥ 3.2.18.३० ॥ <br>
कारयित्वा जातकर्म विततार धनं बहु ॥ <br>
हरदत्तश्च नाम्नासीत्सर्वविद्याविशारदः ॥ ३१ ॥ <br>
पितुरन्ते च तद्राज्यं प्राप्य धर्मं प्रकाशयन् ॥ <br>
गयाश्राद्धं कृतं तेन फल्गुतीरे विधानतः ॥ ३२ ॥ <br>
त्रयो हस्तास्तदा जाताः स राजा विस्मितोऽभवत् ॥ ३३ ॥ <br>
इत्युक्त्वा स तु वैतालो नृपतिं प्राह भो नृप ॥ <br>
कस्मै योग्यो हि पिंडोऽसौ श्रुत्वा राजाब्रवीदिदम् ॥ ३४ ॥ <br>
द्रव्यार्थी पंडितो ज्ञेयो गुरुतुल्यश्च भूपतिः ॥ <br>
चौराय पिंड उचितो यस्य नारी च मोहिनी ॥ ३५ ॥ <br>
॥ सूत उवाच ॥ ॥ <br>
तेन पिंडप्रभावेन स चौरो ब्रह्मद्रव्यहा ॥ <br>
निरयान्निःसृतो विप्र स्वर्गलोकं समागतः ॥ ३६ ॥ <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलि युगीयेतिहाससमुच्चयेऽष्टादशोऽध्यायः ॥१८॥<br>
<br>
