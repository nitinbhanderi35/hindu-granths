।। वैताल उवाच ।। ।। <br>
भो राजन्बिल्वतीग्रामे गंगायामुनमध्यगे ।। <br>
अहं पूर्वभवे चासं क्षत्रसिंहो महीपतिः ।। १ ।। <br>
तस्य ग्रामे वसद्विप्रो वेदवेदांगपारगः ।। <br>
शंभुदत्त इति ख्यातो रुद्रभक्तिपरायणः ।। २ ।। <br>
उभकौ तनयौ तस्य सर्वविद्याविशारदौ ।। <br>
विष्णुभक्तः स्मृतो ज्येष्ठो नाम्ना लीलाधरो बली ।। <br>
शाक्तोऽभवत्तदनुजो मोहनो नाम श्रुतः ।। ३ ।। <br>
कदाचित्क्षत्रसिंहस्तु यज्ञार्थी यज्ञहेतवे ।। <br>
शंभुदत्तं समाहूय ससुतं धर्मकोविदम् ।। <br>
स्वयं च कारयामास च्छागमेधं सुरप्रियम् ।। ४ ।। <br>
शंभुदत्तस्तु वृद्धात्मा शिवभक्तिपरायणः ।। <br>
चतुश्चक्रांश्च संस्थाप्य कलशं कार्यसिद्धिदम् ।। ५।। <br>
हव्यैः सुसंस्कृतै रम्यैश्चकार हवनं मुदा ।। <br>
छागमाहूय विधिवत्पूजयामास भूपतिः ।। ६ ।।<br>
लीलाधरस्तु तं दृष्ट्वा छागं च मरणोन्मुखम् ।। <br>
दयालुर्वेष्णवो धीमानब्रवीद्वचनं रुषा ।। ७ ।। <br>
दारुणं नरकं योग्यमनया जीवहिंसया ।। <br>
सर्वेशो भगवान्विष्णुहिंसायज्ञेन दुष्यति ।। ८ ।। <br>
इति श्रुत्वा वचस्तस्य ज्येष्ठबंधोश्च मोहनः ।। <br>
मृदुपूर्वं जहासोच्चैर्वचनं प्राह नम्रधीः ।। ९ ।। <br>
पुरा सत्ययुगे भ्रातर्ब्राह्मणा यज्ञतत्पराः ।। <br>
अजेनैव हि यष्टव्यमिति ज्ञात्वा परां श्रुतिम् ।।3.2.22.१ ०।। <br>
तिलाधिकमजं मत्वा हव्ये ते तु मनो दधुः ।। <br>
तदा शक्रादयो देवा वह्निमध्ये समागताः ।। ११ ।। <br>
ऊचुस्ते मधुरं वाक्यं त्वन्मतं निष्फलप्रदम् ।। <br>
अजच्छागः स्मृतो वेदैस्तेन यष्टव्यमन्तरम् ।। १२ ।।। <br>
श्रुत्वेति वचनं तेषां विस्मिता मुनयोऽभवन् ।। <br>
एतस्मिन्नंतरे तत्र पितृयोनिरमावसुः ।। १३ ।। <br>
विमानं परमारुह्य मुनीन्प्रोवाच निर्भयः ।। <br>
छाग मेधेन यष्टव्यं सुराणां तृप्तिहेतवे ।। १४ ।। <br>
इति श्रुत्वा वचस्तस्य तथा कृत्वा शिवं ययुः ।। <br>
तस्मात्त्वं च मया सार्द्धं यज्ञं कुरु महामते ।। १५ ।। <br>
इति श्रुत्वा वचो घोरं लीलाधर उदारधीः ।। <br>
मोहनं प्राह धर्मात्मा यज्ञस्त्रेतायुगेऽभवत् ।। १६ ।। <br>
रजोगुणमयो लोकस्त्रेतायां संबभूव ह ।। <br>
हिंसा सत्ययुगे नासीद्धर्मस्तत्र चतुष्पदः ।।१७।। <br>
हव्येन तर्पिता देवा न मांसे रक्तसंभवैः।। <br>
इति श्रुत्वा क्षत्रसिंहस्त्यक्त्वा छागं भयातुरम् ।।१८।।<br>
फलाऽद्यैः कारयामास तदा पूर्णाहुतीर्नृप ।। <br>
एतस्मिन्नन्तरे देवी तामसी क्रोधमूर्छिता ।। <br>
नगरं दाहयामास नरनारीसमन्वितम् ।। १९ ।। <br>
महामायाप्रभावेण शंभुदत्तः शिवप्रियः ।। <br>
स भूत्वा च महोन्मादी त्यक्त्वा देहं दिवं ययौ ।। 3.2.22.२० ।। <br>
तदा लीलाधरो विप्रो दशपुत्रोपजीवकः ।। <br>
बालानध्यापयामास ग्रामे पद्मपुरे शुभे ।। २१ ।। <br>
क्षत्रसिंहस्तु नृपतिर्मोहनान्तिकमाययौ ।। <br>
प्रसादं कारयामास देवमातुरनुग्रहम् ।। २२ ।। <br>
।। मोहन उवाच ।। ।।। <br>
बीजमन्त्रजपाद्ब्रह्मा ब्राह्मीं शक्तिमवाप्तवान् ।। <br>
तदंबायै नमस्तुभ्यं महावीरायै नमोनमः ।। २३ ।। <br>
जप्त्वा सप्तशतीं विष्णुर्वैष्णवीं शक्तिमाप्तवान् ।। <br>
तदंबायै नमस्तुभ्यं महालक्ष्म्यै नमोनमः ।। २४ ।। <br>
प्रणवास्तनया यस्यास्तुरीयपुरुषप्रिया ।। <br>
तदंबायै नमस्तुभ्यं प्रणवायै नमोनमः ।। २५ ।।। <br>
यया दृश्यमिदं जातं यया वै पाल्यते जगत् ।। <br>
यस्या देहे स्थितं विश्वं तदंबायै नमोनमः ।। २६ ।। <br>
शची सिद्धिस्तथा मृत्युः प्रभा गीर्वाणसैनिकाः ।। <br>
स्वाहा च निर्ऋती रात्रिर्ऋद्धिर्भुक्तिस्त्वदुद्भवा ।। <br>
लोकपालप्रिया त्वं हि लोकमातर्नमोनमः ।। २७ ।। <br>
तृष्णा तृप्ती रतिर्न्नीतिर्हिंसा क्षांतिर्मतिर्गतिः ।। <br>
निंदा स्तुतिस्तथेर्ष्या च लज्जा त्वं हि नमोनमः ।। २८ ।। <br>
इत्यष्टकप्रभावेण क्षत्रसिंहो महीपतिः ।। <br>
शिवलोकं गतः साधु र्वैतालत्वमवाप्तवान् ।। २९ ।। <br>
तस्मात्त्वं विक्रमादित्य भज दुर्गां सनातनीम् ।। <br>
शिवाज्ञया त्वहं प्राप्तस्त्वत्समीपे महीपते ।। 3.2.22.३० ।। <br>
प्रश्नोत्तरेण भूपाल मया त्वं संपरीक्षितः ।। <br>
भुजयोस्ते स्थितिर्मे स्याज्जहि सर्वरिपून्भुवि ।। ३१ ।। <br>
दस्युनष्टाः पुरीः सर्वाः क्षेत्राणि विविधानि च ।।<br>
शास्त्रमानेन संस्थाप्य समयं कुरु भो नृप ।। ३२ ।। <br>
यो नृपः सर्वतीर्थानि पुनरुद्धारयिष्यति ।। <br>
स हि मत्स्थापितं संवद्विपरीतं करिष्यति ।। ।। ३३ ।। <br>
विक्रमाख्यानकालोऽयं पुनर्धर्मं करोति हि ।। <br>
द्वादशाब्दशतं वर्षं द्वापरो हि प्रवर्तते ।। ३४ ।। <br>
तदन्ते भुवि कृष्णांशो भविष्यति महा बली ।। <br>
कलेरुद्धरणार्थाय म्लेच्छवंशविवृद्धये ।। ३५ ।। <br>
सूताद्या मुनयः सर्वे नैमिषारण्यवासिनः ।। <br>
विशालायां समागत्य चक्रतीर्थनिवासिनः ।। <br>
भविष्यंति महाराज पुराणश्रवणे रताः ।। ३६ ।। <br>
इत्युक्त्वा स तु वैतालस्तत्रैवान्तरधीयत ।। <br>
नृपतिर्विक्रमादित्यः परमानंदमाप्तवान् ।।३७।। <br>
तस्माद्यूयं मुनिश्रेष्ठा ज्ञात्वा संध्यां समागताम् ।। <br>
शिवं भजत सर्वेशं ध्याननिष्ठासमन्विताः ।। ३८ ।। ।। <br>
इति श्रीभविष्ये महापुराणे प्रतिसर्ग पर्वणि वतुर्युगखण्डापरपर्याये कलियुगीयेतिहाससमुच्चये द्वाविंशोऽध्यायः ।। २२ ।।<br>
<br>
