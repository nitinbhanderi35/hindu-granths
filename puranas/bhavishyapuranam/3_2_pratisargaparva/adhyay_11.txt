<br>
।। सूत उवाच ।। ।। <br>
भोः शौनक महाभाग स वैतालो हि देवता।।। <br>
राजानमब्रवीद्गाथां धर्मप्रश्नमयीं शुभाम् ।।१।। <br>
राजन्पुण्यपुरे रम्ये नानाजननिषेविते ।। <br>
धर्मवल्लभभूपालस्तत्र राज्यं पुराकरोत् ।।२।। <br>
सत्यप्रकाशस्तन्मंत्री लक्ष्मीश्चामात्यकामिनी ।। <br>
कदाचित्स तु भूपालो मंत्रिणं प्राह धर्मवित् ।।३।। <br>
आनंदः कतिधा लोके तन्ममाचक्ष्व सत्तम ।। <br>
स होवाच महाराज सुखं चैव चतुर्विधम् ।।४।। <br>
ब्रह्मचर्याश्रमे यो वै ब्रह्मानंदो महोत्तमः ।। <br>
गार्हस्थ्ये विषयानंदो मध्यमः कथितो बुधैः ।।५।। <br>
वानप्रस्थे महाराज स धर्मानंदकोऽधमः ।। <br>
कर्मकांडेन चानंदः सत्यधर्मः स वै स्मृतः।।६।।<br>
संन्यस्ते तु शिवानंदस्स हि सर्वोत्तमोत्तमः।। <br>
विषयानंदको राजन्स्त्रीप्रधानः प्रकीर्तितः।।७।। <br>
स्त्रियं विना सुखं नास्ति गृहस्थाश्रमके नृप।।<br>
इति श्रुत्वा स भूपालो देशांतरमुपाययौ ।।८।। <br>
पत्नीमन्वेषयामास स्वयोग्यां धर्मतत्पराम् ।। <br>
प्राप्तवान्न तु वामांगीं मनोवृत्त्यनुसारिणीम्।।९।।<br>
स भूपो मंत्रिणं प्राह नारीमन्वेषयाद्य भोः।। <br>
नो चेत्प्राणानहं त्यक्ष्ये सत्यं वाक्यं ब्रवीम्यहम्।।3.2.11.१०।। <br>
इति श्रुत्वा ययौ मंत्री देशाद्देशांतरं प्रति ।। <br>
सिंधुदेशे च संप्राप्य समुद्रं प्रति सोऽगमत् ।। <br>
तुष्टाव मनसा सिंधुं सर्वतीर्थपतिं शुभम्।। ११ ।। <br>
।। बुद्धिप्रकाश उवाच ।। ।। <br>
सिंधुदेव नमस्तुभ्यं सर्वरत्नालय प्रभो ।।१२।। <br>
अहं ते शरणं प्राप्तः शरणागतवत्सल।।<br>
त्वां नमामि जलाधीशं गंगादिसरितां पतिम्।।१३।।<br>
स्त्रीरत्नं देहि राज्ञोऽर्थे नो चेत्प्राणांस्त्यजाम्यहम् ।। <br>
इति श्रुत्वा प्रसन्नात्मा सागरः सरितां पतिः ।।१४।। <br>
जले वृक्षं सुवर्णांगं पत्रविद्रुमकं महत् ।। <br>
मुक्ता फलान्वितं दिव्यं मंत्रिणे समदर्शयत् ।।१५।। <br>
तस्योपरि स्थिता बाला सुकुमारी मनोरमा ।। <br>
तत्रैव सा लये जाता वृक्षेण सह भूपते ।।१६।। <br>
इति दृष्ट्वा महाश्चर्यं नृपांतिकमुपाययौ ।। <br>
वर्णयित्वा तु तत्सर्वं राज्ञा सार्धं समाप्तवान्।। १७ ।। <br>
तथाविधं नृपो दृष्ट्वा सागरांतमुपाययौ ।। <br>
बालया सह पातालं प्राप्तवान्भूपतिः स्वयम् ।। १८ ।। <br>
तां नारीं प्राह नम्रात्मा त्वदर्थेऽहं समागतः ।। <br>
गांधर्वेण विवाहेन मां प्रापय वरानने ।। १९ ।। <br>
विहस्य साऽऽह तं भूपं कृष्णपक्षे चतुर्दशी ।। <br>
तद्दिनेऽहं समागत्य त्वां भजामि नृपोत्तम ।।3.2.11.२०।। <br>
इति श्रुत्वा स नृपतिस्तद्दिने स्मरविह्वलः।। <br>
खड्गहस्तो ययौ तत्र यत्र देवीगृहोत्तमम् ।। २१ ।। <br>
एतस्मिन्नंतरे तत्र राक्षसो बकवाहनः ।। <br>
तां बालां स च पस्पर्श नृपः क्रोधातुरोऽभवत् ।। २२ ।। <br>
कामांधो राक्षसं हत्वा स्वपत्नीं प्राह निर्भयाम् ।। <br>
कोऽयं तेऽत्र समायातः कारणं वद भामिनि ।। २३ ।। <br>
साह भोः शृणु भूपाल विद्याधरसुता ह्यहम् ।। <br>
पितृप्रिया मदवती कामार्ता वनमागता ।। २४ ।। <br>
नागता भोजने काले पितृमात्रोश्च मंदिरे ।। <br>
ज्ञात्वा ध्यानेन मत्पित्रा शापिता तच्छृणुष्व भोः ।। २५ ।। <br>
अद्य कृष्णचतुर्दश्यां त्वां भजिष्यति राक्षसः ।। <br>
कृष्णपक्षचतुर्दश्यां भुंक्ष्व त्वमपराधकम् ।। २६ ।। <br>
तदाहं रोदनं कृत्वा ब्रवीमि पितरं प्रति ।। <br>
कदा मुक्तिर्भवेद्देव तत्त्वं कथय सुव्रत ।। २७ ।। <br>
स होवाच कुमारि त्वं वीरभुक्ता भविष्यसि।। <br>
तदा शापस्य मुक्तिः स्यात्साहं तव विमोचिता ।। २८ ।। <br>
त्वदाज्ञयाहं यास्यामि भो राजन्पितृमंदिरे ।। <br>
इति श्रुत्वा नृपः प्राह मम गेहं समाव्रज ।। २९ ।। <br>
त्वया सार्द्धं गमिष्यामि गृहं विद्याधरस्य तत् ।। <br>
तथेत्युक्त्वा तु सा देवी नृपगेहं समाययौ ।। 3.2.11.३० ।। <br>
तदा तु नगरे तस्मिन्नृणां जातो महोत्सवः ।। <br>
मंत्री दृष्ट्वा तु तं भूपं दिव्यपत्नीसमन्वितम् ।। <br>
पञ्चत्वमगमत्तूर्णं कुतो हेतोर्हि तद्वद ।। ३१ ।। <br>
।। राजोवाच ।। ।। <br>
मन्त्री बुद्धिप्रकाशस्तु दृष्ट्वा देवीं समागताम् ।।३२।। <br>
नृपं स हृदि संध्यात्वा राज्यभंगभयातुरः ।। <br>
त्यक्त्वा प्राणान्ययौ स्वर्गं शृणु यत्कारणं शुभम् ।। ३३ ।। <br>
विषयी यो हि भूपालस्तस्य राज्यविनाशनम् ।। <br>
स्त्रीमदं प्राप्य राज्यस्य सदा हानिमवाप्नुयात् ।। ३४ ।। ।। <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये एकादशोऽध्यायः ।। ११ ।।<br>
<br>
