॥ सूत उवाच ॥ ॥ <br>
प्रशस्य भूपतिं शुद्धं वेतालो रुद्रकिंकरः ॥ <br>
पुनराख्यानकं विप्र वर्णयामास सुन्दरम् ॥ १ ॥ <br>
कान्यकुज्जे महाराज ब्राह्मणो दानशीलकः ॥ <br>
बभूव सत्यसंधश्च देवीपूजनतत्परः ॥ <br>
प्रतिग्रहेण यद्द्रव्यं तेन दानमचीकरत् ॥ २ ॥ <br>
कदाचित्तु शरत्काले नवदुर्गाव्रतं ह्यभूत् ॥ <br>
न प्राप्तं दानतो द्रव्यं तदा चिंतातुरोऽभवत् ॥३॥ <br>
किं कर्तव्यं मया चाद्य येन द्रव्ययुतो ह्यहम् ॥ <br>
कन्या निमंत्रिताश्चाद्य कथं तां भोजयाम्यहम् ॥४॥ <br>
इति शोकसमायुक्तस्तदा देवीप्रसादतः ॥ <br>
मुद्राः पञ्च तदा प्राप्तास्ताभिर्व्रतमचीकरत् ॥ ५ ॥ <br>
निराहारव्रतं तेन कृतं तु नवमाह्निकम् ॥ <br>
तेन व्रतप्रभावेन मृतो देवत्वमागतः ॥ ६ ॥ <br>
जीमूतकेतुरिति च सोभूद्विद्याधराधिपः ॥ <br>
हिमाचलगिरौ रम्ये पुरे विद्याधरे शुभे ॥७॥ <br>
उवास कतिचिद्वर्षान्दिव्य भोगप्रभोगवान्॥ <br>
तत्र कल्पद्रुमं नित्यं पूजयामास भक्तितः ॥ ८ ॥ <br>
तेन वृक्षप्रभावेन जातः पुत्रो महोत्तमः ॥<br>
सर्वाकलासु निपुणो नाम्ना जीमूतवाहनः ॥ ९ ॥ <br>
स वै पूर्वभवे राजन्मध्यदेशे महोत्तमे ॥ <br>
क्षत्रियः शूरसेनाख्यो बभूव वसुधाधिपः ॥ 3.2.15.१० ॥ <br>
एकदा मृगयाकेलिलोलुपः स महीपतिः ॥ <br>
प्राप्तवानुत्पलारण्यं यत्र वाल्मीकिसंस्थितिः ॥ ११ ॥ <br>
चैत्रशुक्लनवम्यां तु न कृतं जीवघातनम् ॥ <br>
उत्सवं रामदिवसे चकार विधिवन्नृपः ॥ १२ ॥ <br>
वाल्मीकेश्च कुटीमध्ये रात्रौ जागरणं कृतम् ॥ १३ ॥<br>
श्रुता राममयी गाथा तस्य पुण्यप्रभावतः ॥ <br>
विद्याधरत्वमापन्नो मुमुदे तत्र शक्रवत् ॥१४॥<br>
कल्पवृक्षस्य वै पूजा कृता तेन महात्मना ॥ <br>
वर्षांतरे द्रुमः प्राह वरं वरय सत्तम ॥ १५ ॥ <br>
स तमाह महावृक्ष मदीयं नगरं शुभम् ॥ <br>
धनधान्यस मायुक्तं यथैव स्यात्तथा कुरु ॥ १६ ॥ <br>
इत्युक्ते सति वृक्षेण नगरं भूपतेः समम् ॥ <br>
कृतं तदा न कोऽप्यासीद्यो मन्येत्पार्थिवाश्रयम् ॥ १७ ॥ <br>
सर्वे ते राजतुल्याश्च कल्पवृक्षप्रसादतः ॥ <br>
तदा तौ तु पितापुत्रौ तपसोऽर्थे वनं गतौ ॥१८॥ <br>
मलयाद्रौ महारम्ये तेपतुर्बहुलं तपः॥ <br>
एकस्मिन्दिवसे राजन्मलयध्वजभूपतेः ॥ १९ ॥ <br>
कमलाक्षीति विख्याता कन्या च शिवमंदिरे ॥ <br>
स्वसख्या सहिता प्राप्ता शिवपूजनतत्परा ॥ 3.2.15.२० ॥ <br>
जीमूतवाहनश्चैव पूजार्थे मंदिरं ययौ ॥ <br>
बालां ददर्श दिव्यांगीं सर्वभूषासमन्विताम् ॥ २१ ॥ <br>
तस्या दर्शनमात्रेण कामबाणेन पीडितः ॥ <br>
मनसा कामदेवं तं तुष्टाव श्लक्ष्णया गिरा ॥ २२ ॥ <br>
जीमूतवाहन उवाच ॥ ॥ <br>
मदनाय नमस्तुभ्यं कृष्णपुत्राय ते नमः ॥ <br>
शंबरप्राणहंत्रे च चतुर्व्यूहाय ते नमः ॥ ॥ २३ ॥ <br>
पंचबाणाय कामाय प्रद्युम्नाय नमोनमः ॥ <br>
मद्योग्यां कुरु सुश्रोणीं कामिनीं कमलाननाम् ॥ २४ ॥ <br>
तदा प्रसन्नो भगवान्मकरध्वजदेवता ॥ <br>
मोहयित्वा च पितरं तद्विवाहमकारयत् ॥ २५ ॥ <br>
विश्वावसुरिति ख्यातस्तस्य भूपस्य वै सुतः ॥ <br>
भगिनीपतिना सार्द्धं स ययौ गंधमादनम् ॥ २६ ॥ <br>
नरं नारायणं नत्वा गरुडोत्तुंगमाययौ ॥ <br>
तदा नागस्य वै माता शंखचूडस्य भो नृप ॥२७॥ <br>
रुरोद बहुधा तत्र यत्र जीमूतवाहनः॥ <br>
दुःखितः स जगामाशु दयालुर्दीनवत्सलः ॥ २८ ॥ <br>
वृद्धामाश्वास्य पप्रच्छ केनेदं दुःखमागतम् ॥ <br>
साह मे तनयो देव गरुडास्ये गमिष्यति ॥ ॥ २९ ॥ <br>
तद्वियोगेन दुःखार्ता विलपामि महाकुला ॥ <br>
इति ज्ञात्वा स नृपतिर्गरुडोत्तुंगमाययौ ॥ 3.2.15.३० ॥ <br>
गरुडोऽपि गृहीत्वा तं नभोमार्गमुपागमत् ॥ <br>
तस्यांगदोऽसृजा लिप्तो न्यधात्तत्तत्र भामिनी ॥ ३१ ॥ <br>
कमलाक्षी तु वियति स्थितं गरुडभक्षितम् ॥ <br>
विलोक्य चारुदद्गाढं पतिदुःखेन दुःखिता ॥ ३२ ॥ <br>
तदा तु गरुडस्त्रस्तस्तत्रागत्य त्वरान्वितः ॥ <br>
जीमूतवाहनं प्राह कस्मात्त्वं मम भक्षितः ॥ ३३ ॥ <br>
स होवाच प्रभो मेद्य वचः शृणु महामते ॥ <br>
शंखचूडस्य जननी महादुःखेन दुःखिता ॥ ३४ ॥ <br>
तस्याः पुत्रस्य रक्षार्थं संप्राप्तोऽहं तवांतिकम् ॥ <br>
इत्युक्ते सति भूपाल शंखचूडश्च पन्नगः ॥ ३५ ॥ <br>
तद्व्यालस्यैव दुःखेन दुःखितः शत्रुमाप्तवान् ॥ <br>
मां प्रभक्ष कृपासिंधो त्वदाहारार्थमागतम् ॥ ३६ ॥ <br>
संत्यज्य मानुषं दिव्यं कुर्वाहारं महामते ॥ <br>
तदा प्रसन्नो गरुडो ददौ तस्मै वरत्रयम् ॥३७ ॥ <br>
जीमूतवाहनायैव विद्याधरसुताय च ॥ <br>
शंखचूडकुलं नाहं भक्षयिष्ये कदा चन ॥ ३८ ॥ <br>
त्वं तु विद्याधरपुरे प्राप्य राज्यं महोत्तमम् ॥ <br>
सुभोजयित्वा लक्षाब्दं ततो वैकुण्ठमेष्यसि ॥ ३९ ॥ <br>
इत्युक्त्वान्तर्दधौ देवः स पित्रा राज्यमाप्तवान् ॥ <br>
स्वपत्न्या सह राज्यांगं भुक्त्वा वैकुंठमाययौ ॥ 3.2.15.४० ॥ <br>
इत्युक्त्वा स तु वैतालो नृपतिं प्राह नम्रधीः ॥ <br>
तेषां मध्ये महाराज कस्य प्राप्तं महाफलम् ॥ ४१ ॥ <br>
॥ राजोवाच ॥ ॥ <br>
शंखचूडस्य संप्राप्तं जीवदानमहाफलम् ॥ <br>
नृपस्यैवोपकारं च स्वभावो विधिना कृतः ॥ ४२ ॥ <br>
पतिव्रताप्रभावेन जीवदानेन भूपतेः ॥ <br>
सन्तुष्टो गरुडो जातस्तस्य किं तर्हि तत्फलम् ॥ ४३ ॥ <br>
निर्भयः शंखचूडस्तु स्वशत्रुं प्रति चागमत् ॥ <br>
शरीरमर्पयित्वा तं ततः प्राप्तं महाफलम् ॥ ४४ ॥ <br>
<br>
इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेति हाससमुच्चये पंचदशोऽध्यायः ॥ १५ ॥<br>
<br>
