।। सूत उवाच ।। ।। <br>
भृगुवर्य महाभाग श्रुत्वा वैताल एव सः ।। <br>
प्रसन्नात्मा वचः प्राह भूपतिं ज्ञानसंपदम् ।। १ ।। <br>
उज्जयिन्यां महाराज महाबल इति श्रुतः ।। <br>
चंद्रवंशी नृपः प्राज्ञो वेदशास्त्रविशारदः ।। २ ।। <br>
तस्य दूतो हरेर्दासः स्वामिकार्यकरः सदा ।। <br>
भक्तिमाला प्रिया तस्य साधुसेवापरायणा ।। ३ ।। <br>
तस्यां जाता रूपवती कन्या कमललोचना ।। <br>
महादेवीति विख्याता सर्वविद्याविशारदा ।। ४ ।। <br>
हरिदासं च सा प्राह शृणु तात वचो मम ।। <br>
मत्तोऽधिको नरो यो वै तस्मै मां तु ददस्व भोः ।। ५ ।। <br>
तथेत्युक्त्वा पिता राजन्राज्ञाहूतो गतः सभाम् ।। <br>
नत्वा तं नृपतिः प्राह हरिदास शृणुष्व भोः ।। ६ ।। <br>
तैलंगाधिपतिं गच्छ हरिश्चंद्रं महीपतिम् ।। <br>
तस्य क्षेमं तथा ज्ञात्वा मां निवेदय मा चिरम् ।। ।। ७ ।। <br>
इति श्रुत्वा द्विजः प्रागाद्धरिश्चंद्रं महामतिम् ।। <br>
कुशलं वर्णयामास महाबलनृपस्य वै ।। ८ ।। <br>
श्रुत्वा प्रसन्नहृदयो हरिश्चंद्रो महीपतिः ।। <br>
श्वशुरस्तस्य नृपतेः स भूयो हर्षमागतः ।। ९ ।। <br>
हरिदासं स पप्रच्छ कलेरागमनं कदा ।। <br>
इत्युक्तः स तु तं प्राह न्यूहश्च भविताधिकम् ।। 3.2.5.१० ।।<br>
यदा राज्यं कृतं तेन कलेरागममनं तदा ।। <br>
ब्रह्मणोस्य मुखाज्जात ओंकारः सत्यपूजितः ।।११।। <br>
द्वितीयास्याच्च विविधा भाषा लोक विमोहिनी ।। <br>
जाता कलेर्हितार्थाय यमलोकहितैषिणी ।। १२ ।। <br>
यदा धर्मं च वेदोक्तं विपरीतं हि दृश्यते ।। <br>
कलिराज्यं तदा ज्ञेयं म्लेच्छा यस्य प्रियाः स्मृताः।। ।। १३ ।। <br>
कलिनाऽधर्ममित्रेण सर्वे देवा निराकृताः ।। <br>
पापस्यैव मृषा भार्या दुःखं तत्तनयः स्मृतः ।। १४ ।। <br>
दुर्गतिस्तस्य चार्धांगी गेहेगेहे तदा भवेत् ।। <br>
क्रोधवश्याः नृपाः सर्वे ब्राह्मणाः कामकिंकराः ।। १५ ।। <br>
लोभवश्यास्तु धनिनो महत्त्वं शूद्रका गताः ।। <br>
नार्यो लज्जाविहीनाश्च किंकराः स्वामिघातकाः ।। १६ ।। <br>
निष्फला तु मही जाता कलौ प्राप्ते हि दृश्यते ।। <br>
ये हरेः शरणं प्राप्तास्ते सर्वे मुदिताः कलौ ।। १७ ।। <br>
इति श्रुत्वा हरिश्चंद्रो दत्त्वा तस्मै सुदक्षिणाम् ।। <br>
स्वगेहं प्राप्तवान्राजा विप्रस्तु शिबिरं ययौ ।। १८ ।। <br>
एतस्मिन्नंतरे तत्र ब्राह्मणो बुद्धिकोविदः ।। <br>
स्वविद्यां दर्शयामास हरिदासाय धीमते ।। १९ ।। <br>
विमानं शीघ्रगं नाम देव्या दत्तं महोत्तमम् ।। <br>
मंत्रजापात्समुद्भूतं कामजं विस्मयप्रदम् ।। 3.2.5.२० ।। <br>
तस्मिन्ददर्श कन्यार्थे तदा विप्रो विमोहितः ।। <br>
वरित्वा तं स्वकन्यार्थं ततः स्वपुरमागतः ।। २१ ।। <br>
हरिदासस्य तनयो मुकुंदो नाम कोविदः ।। <br>
पठित्वा स्वगुरुं प्राह वृणीष्व गुरुदक्षिणाम् ।। २२।। <br>
गुरुराह च शिष्यं तं शृणु वाचं मुकुंद मे ।। <br>
दापय स्वस्य भगिनीं मत्पुत्राय च धीमते ।।२३।। <br>
तथेत्युक्त्वा मुकुंदस्तु स्वगेहं शीघ्रमाययौ ।। <br>
तस्मिन्काले महादेवी द्रौणिशिष्यं द्विजं शुभम् ।। २४ ।। <br>
वामनं वरयामास तं विप्रं शब्दवेधिनम् ।। <br>
दक्षिणादिभिरभ्यर्च्य तांबूलेन विधानतः ।। २५ ।। <br>
त्रयस्ते ब्राह्मणाः प्राप्ताः सुतार्थे गुणकोविदाः ।। <br>
एतस्मिन्नन्तरे कामी राक्षसो दैवमोहितः ।। ।। २६ ।। <br>
महादेवीं जहाराशु प्राप्तो विंध्याचले गिरौ ।। <br>
तदा ते दुःखिनो भूत्वा विलेपुः कामपीडिता ।। २७ ।। <br>
धीमान्नाम द्विजो विद्वांस्तान्प्राह गणकोत्तमः।। <br>
विंध्याचले गिरौ बाला चास्ते क्रव्यादवश्यगा ।। २८ ।। <br>
स्वविमाने समारोप्य तौ द्विजौ बुद्धिकोविदः ।। <br>
विंध्याचले गिरौ प्राप्तः शब्दवेधी तदा धनुः ।। २९ ।। <br>
समारोप्य शरेणैव जघानाशु स राक्षसम् ।। <br>
कन्यां गृहीत्वा ते जग्मुरुज्जयिन्यां विमानगाः ।। 3.2.5.३० ।। <br>
मिथो विवादवंतस्ते दृष्ट्वा कन्यां स्मरानुगाः ।। <br>
कस्मै योग्या भवेत्कन्या भूप मे कृपया वद ।। ३१ ।। <br>
।। सूत उवाच ।। ।। <br>
इति श्रुत्वा वचस्तस्य विक्रमो नाम भूपतिः ।। <br>
प्रश्रयावनतः प्राह वैतालं रुद्रकिंकरम् ।। ३२ ।। <br>
विदित्वा योऽवदत्कन्यां पितृतुल्यो द्विजो हि सः ।। <br>
येन प्राप्ता विमानेन स तु तद्भ्रातृकः स्मृतः ।। ३३ ।। <br>
हत्वा यो राक्षसं वीरं कन्यायोग्यो हि सोऽभवत् ।। ३४ ।। <br>
इति श्रीभविष्ये महापुराणे प्रतिसर्गपर्वणि चतुर्युगखंडापर पर्याये कलियुगीयेतिहाससमुच्चये पंचमोऽध्यायः ।। ५ ।।<br>
<br>
