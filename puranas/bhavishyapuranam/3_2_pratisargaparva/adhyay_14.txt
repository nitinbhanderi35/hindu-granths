॥ सूत उवाच ॥ ॥ <br>
भृगुवर्य महाभाग वैतालो नृपमब्रवीत् ॥<br>
राजन्पुष्पावती रम्या नगरी तत्र भूपतिः ॥ <br>
सुविचार इति ख्यातः प्रजापालनतत्परः ॥ १ ॥ <br>
चन्द्रप्रभा तस्य पत्नी रूपयौवन शालिनी ॥ <br>
तस्यां जाता सुता देवी नाम्ना चन्द्रावली मता ॥ २ ॥ <br>
कदाचित्स्वालिभिः सार्द्धं विपिनं कुसुमाकरम् ॥ <br>
आययौ तत्र वै विप्रं सुदेवं सा ददर्श ह ॥३॥ <br>
मोहिता चाभवद्देवी विप्रोपि पतितः क्षितौ ॥ <br>
कामबाणव्यथां प्राप्य गतप्राण इवाभवत् ॥ ४ ॥ <br>
तस्यां गतायां सदने द्वौ विप्रौ तत्र चागतौ ॥ <br>
मूलदेवः शशी नाम्ना तत्र विद्याविशारदौ ॥५॥ <br>
तथागतं द्विजं दृष्ट्वा रूपयौवनशालिनम् ॥ <br>
पप्रच्छ कारणं सर्व येन मोहत्वमागतः ॥ ६ ॥ <br>
स श्रुत्वा रोदनं कृत्वा सर्वं तस्मै न्यवेदयत् ॥ <br>
कृपालुर्मूलदेवस्तु तं स्वगेहमवाप्तवान् ॥ ७ ॥ <br>
गृहे जप्त्वा महामंत्रं चामुण्डाबीजसंयुतम् ॥ <br>
कृतवान्गुटिके चोभे सुदेवाय समार्पयत् ॥ ८ ॥ <br>
एकया सुंदरी कन्या द्वादशाब्दमयी शुभा ॥ <br>
द्वितीयया महावृद्धो मूलदेवस्तदाभवत् ॥ ९ ॥ <br>
द्वौ गतौ राजसदने नृपमाशीर्भिरर्च्य तम् ॥ <br>
हेतुं निवेदयामास तच्छुणुष्व महामते ॥3.2.14.१०॥ <br>
नगरे तांत्रिके राजन्मद्गेहं सुन्दरोपमम् ॥ <br>
विलापध्वजनाम्ना वै राज्ञा संलुठितं बलात्॥१ १॥<br>
पलायितौ सुतः पत्नी तावन्वेष्टुं समाययौ॥ <br>
इयं वधूर्महाराज मम तत्पुत्रभाविनी॥१२॥<br>
यावदहं न गच्छामि स्वगेहे रक्ष धर्मतः ॥ <br>
इति श्रुत्वा स नृपतिश्चाहूय स्वसुतां तदा ॥ <br>
तस्यै समर्प्य तां पश्चात्स द्विजो गेहमाययौ ॥ १३ ॥ <br>
सुदेवस्तु निशीथे वै रमणीं प्राह निर्भयः॥ <br>
कुतस्ते मन उद्विग्नं सत्यं कथय मे सखि ॥१४॥ <br>
साह मे हृदये नित्यं सुदेवो ब्राह्मणोत्तमः ॥ <br>
उषितस्तद्वियोगेन व्याकुलाहं सदा सखे ॥१५॥ <br>
सुदेवश्चाह भोः सुभूर्यदि ते ब्राह्मणोत्तमम् ॥ <br>
समर्पयामि तत्त्वं मे किं ददासि वदस्व भोः ॥ <br>
साह ते सर्वदा दासी भवामि द्विजभामिनि ॥१६॥ <br>
इति श्रुत्वा सुदेवस्तु मुखान्निष्कृष्य यंत्रकम् ॥ <br>
पूर्वदेहत्वमापन्नस्तया सार्द्धं समारमत् ॥ १७ ॥ <br>
चतुर्मास्यो भवद्गर्भस्तस्मिन्काले तु भो नृप ॥ ॥ १८ ॥ <br>
अमात्यतनयो विप्रस्त्रीरूपं प्रति मोहितः ॥ <br>
तदा मरणसम्पन्नं ज्ञात्वा तं मदनालसम् ॥ १९ ॥ <br>
मन्त्री स्नेहाच्च बहुधा सञ्चित्य हृदि पंडितैः ॥ <br>
तस्मै समर्पयामास तां नारीं मन्त्रसम्भवाम् ॥ 3.2.14.२० ॥ <br>
साह भोमात्यतनय त्रिमासं तीर्थमण्डले ॥ <br>
संस्नाहि तर्हि मे योग्यो भविष्यसि तथा कुरु ॥ २१ ॥ <br>
तथा मत्वा मंत्रिसुतो नम्रात्मा मदनालसः ॥ <br>
तीर्थांतरं गतः सोऽपि सुदेवस्तस्य योषितम् ॥ २२ ॥ <br>
भूपकांतिं कामवशां चालिलिंग स कामुकः ॥ <br>
सा तु गर्भं दधाराशु द्विमासस्य द्विजेन वै ॥ २३ ॥ <br>
सुदेवो मानुषो भूत्वा मूलदेवगृहं ययौ ॥ <br>
सर्वं निवेदयामास यथाजातं नृपालये ॥ २४ ॥ <br>
मूलदेवः प्रसन्नात्मा शशिनं नाम मित्रकम् ॥ <br>
विंशद्वर्षतरं कृत्वा स्वयं वृद्धस्य रूपवान् ॥ २५ ॥ <br>
राज्ञे निवेद्य तत्सर्वं वधूं मे देहि भूपते ॥ <br>
तदा तु स नृपो भीत्या तं प्राह श्लक्ष्णया गिरा ॥ २६ ॥ <br>
मन्त्री राजकरो नाम तत्पुत्रो मदनालसः ॥ <br>
दृष्ट्वा तव वधूं रम्यां मुमोह मरणोन्मुखः ॥ २७ ॥ <br>
स्वपुत्रस्य वियोगेन स मन्त्री च तथेदृशः ॥ <br>
तथाहं ब्राह्मणान्वृद्धान्पृष्ट्वा तस्मै च तामदाम् ॥ २८ ॥ <br>
यथा प्रसन्नो हि भवान्कुरु त्वं च तथाविधम् ॥ <br>
मूलदेवस्तु नृपतिं प्रोवाच विषमुद्वमन् ॥ २९ ॥ <br>
देहि भूप सुतां मह्यं तत्पुत्रस्य सुरताय वै ॥ <br>
तथैव मत्वा स नृपः सुतां चन्द्रावलीं शुभाम् ॥ 3.2.14.३० ॥ <br>
दत्त्वा च वेदविधिना बहुधा द्रव्यसंयुताम् ॥ <br>
स्वयं चकार राज्यं वै ब्रह्मदोषविवर्जितः ॥ ३१ ॥ <br>
शशी तु भूपतेः कन्यां गृहीत्वा स्वगृहं ययौ ॥ <br>
सुदेवस्तु तदा दुःखी मूलदेवमुवाच ह ॥ ३२ ॥ <br>
मदीयेयं नृपसुता भोगपत्नी महोत्तमा ॥ <br>
तच्छ्रुत्वा मूलदेवस्तु विस्मितः स तथाकरोत् ॥ ३३ ॥ <br>
इत्युक्त्वा नृपतिं प्राह वैतालो रुद्रकिंकरः ॥ <br>
कस्मै प्राप्ता नृपसुता धर्मतस्तद्वदस्व मे ॥ ३४ ॥ ॥ <br>
॥ राजोवाच ॥ ॥ <br>
पितामात्राज्ञया पुत्री देवानां सन्मुखे स्थिता ॥ <br>
यस्मै निवेदिता तस्मै सा योग्या धर्मतः सदा ॥ ३५ ॥ <br>
शास्त्रेषु कथितं देव स्त्रीरत्नं सर्वदैव हि ॥ <br>
यथाक्षेत्रं भुवि ख्यातं बीजमन्त्रेन रोपितम् ॥ ३६ ॥ <br>
तत्क्षेत्रं कृषिकारस्य बीजदातुर्न चैव ह ॥ <br>
तस्माद्वै राजतनया शशिनं वरयिष्यति ॥ ३७ ॥ <br>
सुदेवस्य वै तनयो योग्यत्वं हि गमिष्यति ॥ ३८ ॥ <br>
इति ते कथितं देव यथाशास्त्रेषु भाषितम् ॥ <br>
किं कृतं मन्त्रिपुत्रेण तथैव कथयस्व मे ॥ ३९ ॥ <br>
इति श्रुत्वा स होवाच स पुत्रो मदनालसः ॥ <br>
वृन्दावनं शुभं प्राप्य राधाकुण्डे समागतः ॥ 3.2.14.४० ॥ <br>
स स्नात्वा बहुला ष्टम्यां तत्पुण्येन नृपोत्तम ॥ <br>
भस्मसादभवत्पापं येन मोहत्वमागतः ॥ ४१ ॥ <br>
स्मृत्वा स हृदि गोविंदं तुष्टाव श्लक्ष्णया गिरा ॥ ४२ ॥ <br>
॥ मदनालस उवाच ॥ ॥ <br>
नमस्ते दयासिंधवे कृष्णदेव त्वयेदं ततं विश्वमम्भोधिरूपम् ॥ <br>
त्वयैकेन लीलार्थतो देवदेव प्रियाराधया सार्द्धमेतद्धि गुप्तम्॥ ॥ ४३ ॥ <br>
जगत्यन्तकाले त्वया कालमूर्त्या जगत्संहृतं वै नमस्तेनमस्ते ॥ <br>
मदीया च बुद्धिर्हृषीकेश शुद्धा यथा स्यात्तथैवेश शीघ्रं कुरु त्वम् ॥ ॥ ४४ ॥ <br>
इति स्तोत्रप्रभावेन देवदेवेन मोचिता ॥ <br>
कामपाशात्तस्य बुद्धिः स क्षत्री गृहमाययौ ॥ ४५ ॥ <br>
रमणीं स्वां समालिंग्य ननन्द मुदितो नृप ॥ <br>
विप्रदोषविनाशाय हृदि संचिन्त्य बुद्धिमान्॥ <br>
सुदेवं स समाहूय स्वां स्वसारं ददौ मुदा ॥ ४६॥ <br>
सुदेवस्तस्य भगिनीं क्षत्रियस्य मदातुराम् ॥ <br>
धर्मेणोद्वाह्य स्वगेहं प्राप्तवान्कामकिंकरः ॥ ४७ ॥ <br>
इति ते कथितं भूप चरित्रं तस्य धीमतः ॥ <br>
मूलदेवस्य विप्रस्य तथान्यत्कथयाम्यहम्॥ ॥ ४८ ॥ <br>
<br>
