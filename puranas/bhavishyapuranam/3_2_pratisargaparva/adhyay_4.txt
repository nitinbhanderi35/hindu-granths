॥ सूत उवाच ॥ ॥ <br>
इति श्रुत्वा स वैतालो राजानमिदमब्रवीत् ॥ <br>
काचिद्भोगावती नाम्ना नगरी परमाद्भुता ॥१॥ <br>
रूपवर्मा च नृपतिस्तत्र राज्यं करोति वै ॥ <br>
चूडामणिरिति ख्यातः शुको बुद्धिविशारदः ॥२॥ <br>
तस्य भूपस्य गेहे च निवसनञ्च्छुभपंजरे ॥ <br>
कदाचिद्रूपवर्मा च त्रिंशदब्द उरूर्जितः ॥ ३ ॥ <br>
पप्रच्छ मम योग्या वै शुक काचिद्वरांगना ॥ <br>
चेदस्ति तर्हि मे ब्रूहि श्रुत्वा तं चाब्रवीच्छुकः ॥ ४ ॥ <br>
मगधेश्वरभूपस्य कन्या चन्द्रवती शुभा ॥ <br>
तव योग्या हि भो राजन्सांप्रतं तां गृहाण वै ॥ ५ ॥ <br>
इति श्रुत्वा स नृपतिर्गणेशं द्विजसत्तमम् ॥ <br>
प्रेषयित्वा ददौ द्रव्यं यथोद्वाह्या तथा कुरु ॥ ६ ॥ <br>
गणेशोपि गतस्तूर्णं देशे मागधके शुभे ॥ <br>
महादेवं च संपूज्य चकार स्तवनं मुदा ॥ ७ ॥ <br>
नमः शिवाय शांताय सर्वाभीष्टप्रदायिने ॥ <br>
भवाय शंकरायैव रुद्राय सततं नमः ॥ ८ ॥ <br>
मृडायानंदरूपाय सर्वदुःखहराय च ॥ ९ ॥ <br>
इत्युक्तवति विप्रे च तदा चन्द्रवती शुभा ॥ <br>
कामातुराब्रवीच्चैनां नाम्ना मदनमञ्जरीम् ॥ 3.2.4.१० ॥ <br>
मम योग्यश्च पुरुषः कश्चिदस्ति महीतले ॥ <br>
साह भो रूपवर्मा च योग्यो भोगापुरीपतिः ॥ ११ ॥ <br>
इति श्रुत्वा तु सा देवी दुर्गां वाञ्छितदायिनीम् ॥ <br>
तुष्टाव मनसा सुभ्रूर्यया जातमिदं जगत् ॥ १२ ॥ <br>
नमोनमो जगन्मातर्मम कार्यप्रदायिनि ॥ <br>
त्रिलिंगजननी त्वं वै वर्णमूर्तिः सनातनी ॥१३॥ <br>
त्वं स्वाहा त्वं स्वधा संध्या नमस्तस्यै नमोनमः ॥ <br>
नृपतिं रूपवर्माणं मत्पतिं कुरु भोः शिवे॥१४॥<br>
इति स्तुत्या प्रसन्नाभूज्जगदंबा जगन्मयी॥ <br>
पितरं मगधेशं च मोहयित्वा च मातरम् ॥१५॥ <br>
विवाहं कारयामास मासान्ते सिद्धरूपिणी ॥ <br>
रूपवर्मा चंद्रवती बुभुजाते परं सुखम् ॥१६॥<br>
एकस्मिन्दिवसे राजन्मेनां मदनमंजरीम्॥<br>
नृपः प्राह विवाहं त्वं सुशुकेन कुरुष्व भोः ॥ ॥१७॥<br>
मेनका प्राह भो राजन्विवाहाश्चेदृशो मताः ॥ <br>
उत्तमाधममध्याश्च पुरुषास्त्रिविधाः स्मृताः॥१८॥<br>
तथैव त्रिविधा नारी यथा योग्यो वरो भवेत्॥ <br>
उत्तमा यो भवेन्नारी योग्याया चाधमाय वै ॥१९॥ <br>
शृणु तत्कारणं राजन्मया दृष्टं यथाऽभवत् ॥ <br>
इलापुरे वसत्येको वैश्यो लक्षपतिर्धनी॥ 3.2.4.२० ॥ <br>
अनपत्यो देवयाजी तस्य पत्नी पतिव्रता ॥ <br>
बहुयत्नेन तनयस्तस्य जातो महाधमः ॥ २१ ॥ <br>
द्यूतक्रीडापरो नित्यं सुरापाने रतस्सदा ॥ <br>
वेश्यागामी महाधूर्तो नित्यं मांसाशनः खलः ॥ २२ ॥ <br>
तस्य धर्मं च पितरौ समालोक्य वनं गतौ ॥ <br>
नरं नारायणं ध्यात्वा परमं पदमापतुः ॥ २३ ॥<br>
मदपालस्तु तनयः कृत्वा सर्वधनव्ययम् ॥ <br>
अन्यदेशे च वृत्त्यर्थं जगाम धनवर्जितः ॥२४॥ <br>
प्राप्तश्चंद्रपुरे रम्ये यत्र हेमपतिः स्थितः॥  <br>
वृत्तांतं कथयामास वैश्यं हेमपतिं हि सः ॥ २५ ॥ <br>
देवयाजी सुतोऽहं वै स्वल्पं वै धनमाहृतम् ॥ <br>
देशान्तरे विक्रयार्थे सिन्धुमार्गेण प्राप्तवान् ॥ २६ ॥ <br>
महावायु प्रभावेन द्रव्यं तन्मग्नमंभसि ॥ <br>
तल्लज्जया न यास्येऽहं पितरं प्रति मारिष ॥ २७ ॥ <br>
इति श्रुत्वा हेमपतिः स्वपत्नीं काममंजरीम् ॥ <br>
वचः प्राह प्रसन्नात्मा संयोगो विधिना कृतः ॥ २८ ॥ <br>
चंद्रकांतिं सुतां दास्ये तद्वराय त्वदाज्ञया ॥ <br>
संमंत्र्य दंपती राजन्ददौ कन्यां विधानतः ॥ २९ ॥ <br>
स्वगृहे वासयामास मदपालं सुतापतिम् ॥ <br>
मासमेकमुषित्वा तं श्वशुरं प्राह नम्रधीः ॥ 3.2.4.३० ॥ <br>
आज्ञां देहि धनाध्यक्ष स्वगेहं यामि मा चिरम् ॥ <br>
इति श्रुत्वा हेमपतिः स्वसुतां स्वर्णभूषिताम् ॥३१॥ <br>
चंद्रकांतिं सदासीं च तस्मै दत्त्वा गृहं ययौ ॥ <br>
नरान्विसृज्य दुष्टात्मा शिबिकावाहकान्नृप ॥। ॥ ३२ ॥ <br>
दासीं हत्वा तदा पत्नीं विसृज्य धनवर्जिताम् ॥ <br>
एकाकी प्राप्तवान्गेहं मदपालो महाधमः ॥ ३३ ॥ <br>
वर्षांतरे च तत्स्वर्णं व्ययं कृत्वा कुमार्गके ॥ <br>
बुभुक्षितः पुनः शोकं चकार बहुधा नृप ॥ ३४ ॥ <br>
पुनश्च श्वशुरस्यैव गृहे संप्राप्तवान्खलः ॥ <br>
चंद्रकांतिस्तु तं दृष्ट्वा स्वपतिं प्राह नम्रधीः ॥ ३५ ॥ <br>
मया निवेदितं पित्रे धनं चौरैश्च लुंठितम् ॥ <br>
अतस्त्वं त्यज संतापं चिरं वस गृहे मम ॥ ३६ ॥ <br>
तथेत्युक्त्वा महाधूर्त उवास कतिचिद्दिनम् ॥ <br>
ज्ञात्वा विमोहिता पत्नीमर्द्धरात्रे तमोवृते ॥ ३७ ॥ <br>
हत्वा तां स ययौ गेहं गृहीत्वा बहुभूषणम् ॥ <br>
अयोग्योयमतो राजन्विवाहः शुकमेनयोः ॥ ३८ ॥ <br>
इति श्रुत्वा शुकः प्राह भूपतिं करुणानिधिम् ॥ <br>
विवाहं न करिष्यामि नार्य्या चाधमया सह ॥ ३९ ॥ <br>
अधमा मेनका नारी श्यामांगा च कुरूपिणी ॥ <br>
उत्तमोऽहं शुको राजन्पुरुषश्च हरेत्तनुम् ॥ 3.2.4.४० ॥ <br>
शृणु तत्कारणं भूप मया दृष्टं महोत्तमम् ॥ <br>
नगरे कांचनपुरे वणिक्छंखपतिः श्रुतः ॥ ४१ ॥ <br>
तस्य पुत्रस्तु मेधावी सिन्धुगुप्तो गुणी धनी ॥ <br>
प्रभावती प्रिया तस्य श्रीदत्तस्तत्सुतः स्मृतः ॥ ४२ ॥ <br>
विवाहमकरोत्तस्य जयश्रीपत्तने शुभे ॥ <br>
सोमदत्तस्य सुतया जयलक्ष्म्या समन्वितम् ॥ ४३ ॥ <br>
श्रीदत्तस्तु गतो देशं वाणिज्यार्थं कुरुस्थलम् ॥ <br>
आयाति द्वादशाब्दे तु सधनो गेहमागतः ॥ ४४ ॥ <br>
जयलक्ष्मीस्तु कामेन पीडिता पितृमंदिरे ॥ <br>
अमात्यतनयेनैव होमदत्तेन मोहिता ॥ ४५ ॥ <br>
दूती मार्गेण तं प्राप्य व्ययं कृत्वा धनं बहु ॥ <br>
रमयामास सा नारी तेन सार्द्धं महाधमा ॥ ४६ ॥ <br>
त्रिमासान्ते च तत्स्वामी श्रीदत्तः श्वशुरालये ॥ <br>
संप्राप्तः सा तु तं दृष्ट्वा महद्दुःखमुपाययौ ॥ ४७ ॥ <br>
अर्धरात्रे तु तन्मात्रा प्रेषिता स्वपतिं प्रति ॥ <br>
जयलक्ष्मीश्च संप्राप्ता क्रोधेन स्फुरिताधरा॥४८॥ <br>
बहुमानेन स्वपतिस्नेहं कृत्वालयं ययौ ॥ <br>
तदा तु कुलटा सा च गता दूतीगृहं प्रति ॥ ४९ ॥ <br>
शून्यालये होमदत्तो दंशितो भुजगेन वै ॥ <br>
सुष्वाप मरणं प्राप्य तदा बाला समागता ॥ 3.2.4.५० ॥ <br>
वेगेन रमयामास तं जारं विषमोहितम् ॥ <br>
पिप्पलस्थः पिशाचश्च दृष्ट्वा तां जारिणीं शुभाम् ॥ ५१ ॥ <br>
शवदेहं च संप्राप्य रमणीं तामरीरमत् ॥ <br>
खनित्वा दशनैर्नासां पिप्पलोपरि सोऽगमत् ॥ ५२ ॥ <br>
कफल्लो नाम चौरस्तु दृष्ट्वा तत्कारणं तदा ॥ <br>
कामिन्या अनुगो भूत्वा मंदिरं तत्प्रविष्टवान् ॥ ५३ ॥ <br>
तदा तु जयलक्ष्मीश्च स्वपतिं प्राप्य दुर्भगा ॥ <br>
चक्रे सा रोदनं गाढं सर्वे लोकाः प्रत स्थिरे ॥ ५४ ॥ <br>
नासाहीनां सुतां दृष्ट्वा सोमदत्तो महाधनः ॥ <br>
बद्ध्वा जामातरं शीघ्रं राजांतिकमुपाययौ ॥ ५५ ॥ <br>
नृपाज्ञया राजदूतास्तमुद्बंधनमादधुः ॥ <br>
तदा कफल्लः संप्राप्य सर्वं राज्ञे न्यवेदयत् ॥ ५६ ॥ <br>
मत्वा तस्य वचः सत्यं जयलक्ष्मीं महाधमाम् ॥ <br>
रासभोपरि संस्थाप्य कृत्वा दुर्गतिरूपिणीम् ॥ ५७ ॥ <br>
नगरात्प्रेषयामास वनं शार्दूलसेवितम् ॥ <br>
अतस्त्वं शृणु भूपाल मेना मद्योग्यिका न हि ॥ ५८ ॥ <br>
इत्युक्त्वा स तु वैतालो विक्रमं प्राह नम्रधीः ॥ <br>
नारी पापाधिका वाथ पुरुषस्तद्वद्वस्व मे ॥ ५९ ॥ <br>
॥ विक्रम उवाच ॥ ॥ <br>
ब्रह्मणोऽगुणरूपस्य मायावर्णस्व रूपिणी ॥ <br>
तमो न पुंसकं ज्ञेयं त्रिलिंगैकं तदव्ययम् ॥ 3.2.4.६० ॥ <br>
अव्ययं ब्रह्मणो धाम माया लिंगस्वरूपिणी ॥ <br>
तया जातमिदं विश्वं तदंबायै नमोनमः ॥ ६१ ॥ <br>
क्लीबा स्त्री सर्वदा श्रेष्ठा स्त्रियास्तु पुरुषस्तथा ॥ <br>
अव्याधिकश्च पुरुषो नारी कर्माधिका मता ॥ ६२ ॥ <br>
क्लीबमज्ञानमधिकं कथितं पूर्वकोविदैः ॥ <br>
कर्मैव बन्धनं पुंसां ज्ञानं निर्बंधन स्मृतम् ॥ ६३ ॥ <br>
अतः पापाधिका नारी पुरुषो हीनकिल्बिषः ॥ ॥ ६४ ॥ ॥ <br>
इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये चतुर्थोऽध्यायः ॥ ४ ॥<br>
<br>
