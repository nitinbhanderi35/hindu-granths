॥ सूत उवाच ॥ ॥ <br>
अंतर्वेदिं प्रवक्ष्यामि ब्रह्मणोक्तं युगांतरे ॥ <br>
बहिर्वेदं तथैवोक्तं शस्तं स्याद्द्वापरे कलौ ॥ १ ॥ <br>
ज्ञानसाध्यं तु यत्कर्म अंतर्वेदीति कथ्यते ॥ <br>
देवतास्थापनं पूजा बहिवेंदिरुदाहृता ॥ २ ॥ <br>
प्रपापूर्तादिकं चैव ब्राह्मणानां च तोषणम् ॥ <br>
गुरुभ्यः परिचर्या च बहिर्वेदी द्विधा मता ॥ ३ ॥ <br>
अकामेन कृतं कर्म कर्म च व्यसनादिकम् ॥ <br>
अंतर्वेदी तदेवोक्तं बहिर्वेदी विपर्ययः ॥ ४ ॥ <br>
धर्मस्य कारणं राजा धर्ममेतद्भवेन्नृपः ॥ <br>
तस्मान्नृपं समाश्रित्य बहिर्वेदी ततो भवेत् ॥ ५ ॥ <br>
सप्ताशीतिर्बहिर्वेदी सारमेषां तृतीयकम् ॥ <br>
देवतास्थापनं चैव प्रासादकरणं तथा ॥ ६ ॥ <br>
तडागकरणं चैव तृतीयं न चतुर्थकम् ॥ <br>
पंचमं पितृपूजा च गुरुपूजापुरःसरा ॥ ७ ॥ <br>
अधिवासः प्रतिष्ठा च देवतानामविक्रिया ॥ <br>
प्रतिमाकरणं चैव वृक्षाणामथ रोपणम् ॥ ८ ॥ <br>
त्रिविधा सा विनिर्दिष्टा उत्तमा चाथ मध्यमा ॥ <br>
कनिष्ठा शेषकल्पश्च सर्वकार्येष्वयं विधिः ॥ ९ ॥ <br>
त्रिधा भवति सर्वत्र प्रतिष्ठादिविधिर्मतः ॥ <br>
पूजाहोमादिभिर्दानैर्मानतश्च त्रिभागतः ॥ 2.1.9.१० ॥ <br>
त्र्यहसाध्यविधानेन अष्टाविंशतिदेवताः ॥ <br>
त्रिधा भवति सर्वत्र प्रतिष्ठादिविधिर्मतः ॥ ११ ॥ <br>
प्रत्यहं पूजयेत्तत्र जापकास्तत्र षोडश ॥ <br>
उत्तमोऽसौ विधिः कृत्स्नो ह्यश्वमेधफलप्रदः ॥ १२ ॥ <br>
चत्वारो याजकास्तत्र त्रयोविंशतिदेवताः ॥ <br>
ब्रहदिक्पाल वारुण्यं पृथिवी च शिवस्तथा ॥ १३ ॥ <br>
एकाहेनैव पूजा च मध्यमः कथितो विधिः ॥ <br>
गणेशग्रहदिक्पालान्वरुणं च शिवं तथा ॥ १४ ॥ <br>
संपूज्य पूज्यते यत्र कनिष्ठोऽसौ विधिः स्मृतः ॥ <br>
एकवृक्षश्चैकरूपैः प्रतिमाक्षुद्रदेवताः ॥ १५ ॥ <br>
नलिनीदीर्घिकागर्तवापीमलप्रपादिकम् ॥ <br>
एषां संस्कारकार्येषु प्रतिमानां परिष्क्रिया ॥ १६ ॥ <br>
अग्निकार्यं ततः कृत्वा न कुर्याद्विधिविस्तरम् ॥ <br>
गणेशग्रहदिक्पालान्पूजयेदुपचारतः ॥ १७ ॥ <br>
वाप्यादेः पुष्करिण्याश्च क्षिपेद्गंगाजलं ततः ॥ <br>
उलूखलद्वयेनापि जीर्णानां तु कदाचन ॥ १८ ॥ <br>
सेतुप्रासादवापीनां प्रतिष्ठां नैव कारयेत् ॥ <br>
प्रासादः सेतवश्चैव तडागाद्यास्तथैव च ॥ १९ ॥ <br>
त्रिभिर्वर्णैः प्रतिष्ठार्हा जीर्णानां तु समुद्गताः ॥ <br>
मुनयो मानमिच्छंति अमानं न हि दृश्यते ॥ 2.1.9.२० ॥ <br>
तस्मान्मानं प्रवक्ष्यामि यन्मानं यादृशं फलम् ॥ <br>
षष्टिहस्तप्रमाणेन तदुक्तं वारणोदितम् ॥ २१ ॥ <br>
एकषष्टिहस्तमितं प्रासादं चोत्तमं विदुः ॥ <br>
मध्यं तदर्धं विज्ञेयं कनिष्ठं तत्परं स्मृतम् ॥ २२ ॥ <br>
अथ वा देवमानेन कर्तव्यं भूतिमिच्छता ॥ <br>
यस्तडागं नवं कृत्वा जीर्णं वा नवतां नयेत् ॥ ॥ २३ ॥ <br>
सर्वं कुलं समुद्धृत्य स्वर्गलोके महीयते ॥ <br>
वापीकूपतडागाश्च उद्यानप्रवहास्तथा ॥ २४ ॥ <br>
पुनः पुनश्च संस्कार्यो लभते मौक्तिकं  फलम् ॥ <br>
गुणानां च प्रमाणेन प्रतिमानं विभागतः ॥ २५ ॥ <br>
द्विशतेन शतेनापि प्रासादस्यैष निश्चयः ॥ <br>
सहस्रहस्तविस्तारं दैर्घ्येणाष्टाधिकं भवेत् ॥ २६ ॥<br>
तडागं तं विजानीयात्प्रथमं मानमीरितम् ॥ <br>
मध्यं चतुःशतेनापि प्रस्तावे दशहीनकम् ॥ २७ ॥ <br>
कनिष्ठं त्रिशतं चैव प्रस्थे स्याद्विंशहीनकम् ॥ <br>
तदर्धेन कलौ ज्ञेयं तदर्धेन तदर्धकम् ॥ २८ ॥ <br>
तडागमानं विज्ञेयं त्रिवर्गफलदायकम् ॥ <br>
अथ पुष्करिणीपक्षे द्वे शते मानमुत्तमम् ॥ २९ ॥ <br>
तडागे द्विगुणा नेमी मानार्धे गर्तमीरितम् ॥ <br>
तत्क्षेत्रं वारुणं स्थानं त्र्युदितं तद्बहिः स्मृतम् ॥ 2.1.9.३० ॥ <br>
चतुर्थं चैव गांधर्वं पैशाचं पंचमं विदुः ॥ <br>
यक्षस्थानमिता भागे एवं सर्वक्रमाणि हि ॥ ३१ ॥ <br>
अशीतिहस्तमानेन नलिन्या मणिरुच्यते ॥ <br>
पञ्चहीनं च प्रस्तावे एवं मानविदो विदुः ॥ ३२ ॥ <br>
षष्टिहस्तेन नलिनी प्रस्तावे तुर्यहीनकम् ॥ <br>
चतुःषष्टिहस्तमिता दीर्घिका च प्रकीर्तिता ॥ ३३ ॥ <br>
तुर्यहीनं च प्रस्तावे गर्ते मानं न विद्यते ॥ ३४ ॥ <br>
अग्नौ रोगो बंधुनाशश्च याम्यां मृत्युश्चोग्रः प्राप्यते राक्षसे च ॥ <br>
भीतिश्चोग्रा प्राप्यते वायवीये तस्मादेता वर्जनीयाः प्रयत्नात् ॥ ३५ ॥ <br>
विप्रादीनां देवतानां समाजे मेरुस्थाने यत्र तत्रैव कुर्यात् ॥ <br>
नद्यास्तीरे वर्जयेद्वा स्मशाने तडागाद्वै आश्रमादीञ्जनानाम् ॥ ३६ ॥ <br>
यदा प्रतिष्ठां न करोति मूढः प्रासादवाप्यादिषु पापचेताः ॥ <br>
भयं समाप्नोति च पापमुग्रं पदेऽहिना वै वधभागितां व्रजेत् ॥ ३७ ॥ <br>
यदा तु दीर्घासरसीतडागप्रासादकूपादिषु निर्मितानि ॥ <br>
कुर्वंति चान्यानि यदा मखानि भवंति नैवास्य फलप्रदानि ॥३८॥ <br>
यदप्रतिष्ठेषु निपानकेषु प्रासादकूपेषु वनादिकेषु ॥ <br>
प्रतिष्ठिते यत्फलमाप्नुवंति फलं तदाल्पाल्पकमाहुरस्य ॥३९ ॥ <br>
तस्मात्प्रतिष्ठां विधिना जलादेः कुर्याद्यथेष्टं प्रयतो मनुष्यः ॥ <br>
पुण्यार्जनेनैव धनेन काले स्ववित्तसाध्येन शुभाशयेन ॥ 2.1.9.४० ॥ <br>
प्रसादे मृन्मयं पुण्यं मयैतत्कथितं द्विजाः ॥ <br>
तस्माच्चतुर्गुणं  प्रोक्तं तृणकाष्ठमये तथा ॥ ४१ ॥ <br>
तृणमये शतमयं तदर्धं नववल्कले ॥ <br>
तस्माद्दशगुणं प्रोक्तं कृते दारुमये भवेत्॥ ४२ ॥ <br>
ततो दशगुणं प्रोक्तमिष्टिकारचिते शुभे ॥ <br>
तस्माच्छतगुणं शैले सहस्रं ताम्ररौप्यके ॥ ४३ ॥ <br>
ततश्च शतसाहस्रं सौवर्णे द्विजसत्तमाः ॥ <br>
अनंतफलमाप्नोति रत्नादि रचिते तथा ॥ ४४ ॥ <br>
यदतीतं भविष्यच्च कुलानामयुतं नरः ॥ <br>
विष्णुलोकं नयत्याशु कारयित्वा हरेर्गृहम्॥ ४५ ॥ <br>
कनिष्ठं मध्यमं श्रेष्ठं कारयित्वा हरेर्गृहम् ॥ <br>
अर्धं च वैष्णवं लोकं मोक्षं च लभते क्रमात् ॥ ४६ ॥ <br>
हस्तानां पोडशैर्यावत्प्रस्थे स्यात्करहीनकम्॥ <br>
तृणवंशमये मानं मध्यं चार्ककरं भवेत् ॥ ४७ ॥<br>
कनिष्ठं तारहस्तं स्यादुत्तमं पंचविंशतिः ॥ <br>
सर्वोत्तमं च द्वात्रिंशच्चतुष्कोणे महाफलम् ॥ ४८ ॥ <br>
पुरद्वारं च कर्तव्यं चतुरस्रं समं भवेत् ॥ <br>
अष्टकोणं न कर्तव्यं त्रिपुरं च कलौ युगे ॥ ४९ ॥ <br>
सुरवेश्मनि यावंतो द्विजेन्द्राः परमाणवः ॥ <br>
तावद्वर्षसहस्राणि स्वर्गलोके महीयते ॥ 2.1.9.५० ॥ <br>
कर्तुर्दशगुणं प्रोक्तमापानपरिपालकः ॥ <br>
पतितान्युद्धरेद्यस्तु स सर्वं फलमश्नुते ॥ ५१ ॥ <br>
पतितं पतमानं च तथार्द्धस्फुटितं तथा ॥ <br>
समुद्धृत्य हरेर्वेश्म द्विगुणं फलमाप्नुयात् ॥ ५२ ॥ <br>
पतितस्य तु यः कर्ता पतमानस्य रक्षिता ॥ <br>
विष्णोरधितलस्यैव मानवः स्वर्गभाग्भवेत् ॥ ५३ ॥ <br>
यः कुर्याद्विष्णुप्रासादं ज्योतिर्लिंगस्य वा क्वचित् ॥ <br>
सूर्यस्यापि विरिंचेश्च दुर्गायाः श्रीधरस्य च ॥ ५४ ॥ <br>
स्वयं स्वकुलमुद्धृत्य कल्पकोटिं वसेद्दिवि ॥ <br>
स्वर्गाद्भ्रष्टो भवेद्राजा धनी पूज्यतमोपि वा ॥ ५५ ॥ <br>
देवीलिंगेषु योनौ वा कृत्वा देवकुलं नरः ॥ <br>
स्मरत्वं प्राप्नुयाल्लोके पूजितो दिवि सर्वदा ॥ ५६ ॥ <br>
प्रावृट्काले स्थितं तोयमग्निष्टोमफलं लभेत् ॥ <br>
शरत्कालस्थितं तोयं यज्ञतोयाद्विशिष्यते ॥ ५७ ॥ <br>
निदाघकाले पानीयं यस्य तिष्ठति वापिनः ॥ <br>
स्वर्गं गच्छेत्स नरकं न कदाचिदवाप्नुयात् ॥ ५८ ॥ <br>
एकाहं तु स्थितं तोयं पृथिव्यां द्विजसत्तमाः ॥ <br>
कुलानि तारयेत्तस्य सप्त सप्त पराणि च ॥ ५९ ॥ <br>
पूर्वं पितृकुले सप्त तद्वन्मातृकुले द्विजाः ॥ <br>
चतुर्दशमिदं ज्ञेयं शतलेखं ततः शृणु ॥ 2.1.9.६० ॥ <br>
पितुरूर्ध्वं कुलं विंशं मातुरूर्ध्व कुलं तथा ॥ <br>
तद्वत्परं विजानीयाद्भार्यायाः पंच एव च ॥ ६१ ॥ <br>
पंच वै मातृतश्चास्य पितुर्मातामहे कुले ॥ <br>
पंच पंच विजानीयान्मातुर्मातामहस्य च ॥ ६२ ॥ <br>
गुरोः पितृकुले पंच तस्य मातृकुले तथा ॥ <br>
आचार्यस्य कुले द्वंद्वं दशराजकुलस्य च ॥ ६३ ॥ <br>
राज्ञो मातामहकुले पंच चैव प्रकीर्तिताः ॥ <br>
एकोत्तरं शतकुलं परिसंख्यातमेव च ॥६४॥ <br>
आत्मना सह विप्रेंद्रा उद्धारः संमतः स्मृतः ॥ <br>
कुर्याद्देवार्चनं तीर्थे स्वविमुक्ते दशार्णवे ॥६५॥ <br>
समुद्धरेत्कुलशतं शृणु विंशकुलं द्विज ॥ <br>
पंच पंच च पित्रोश्च पितुर्मातामहस्य च ॥ ६६ ॥ <br>
मातुर्मातामहस्यैव जातिं द्वंद्वमुदाहृतम्॥<br>
गुरोः संतानके द्वंद्वं तद्वद्यादवसात्त्वतौ ॥६७॥ <br>
परपक्षस्य चैकं स्यादेकविंशं कुलं क्रमात्॥<br>
पानीयमेतत्सकलं त्रैलोक्यं सचराचरम्॥ ॥ ६८ ॥ <br>
पानीयेन विना वृत्तिर्लोके नास्तीति कर्हिचित्॥<br>
वारस्वस्थं पुष्पखंडं तोये पतति यावति ॥६९॥ <br>
तावत्कालं वसेत्स्वर्गे चान्ते ब्रह्मत्वमाप्नुयात् ॥ <br>
तस्मात्तोयोपरि गृहं प्रसादोपरि वर्जयेत्॥2.1.9.७०॥ <br>
सूर्यरश्मियुतं यद्वै तत्तोयं तु विनिंदतम्॥ <br>
चंद्ररश्मिविहीनं यन्नामृतत्वाय कल्पते ॥७१॥ <br>
तस्माद्दशगुणं कुंडे तस्माद्दशगुणं ह्रदे॥<br>
देवानां स्थापनं कुर्यादविमुक्तफलं शुभम् ॥७२॥ <br>
सुस्थितं दुःस्थितं वापि शिवलिंगं न चालयेत् ॥ <br>
चालनाद्रौरवं याति  न स्वर्गं न च स्वर्गभाक् ॥७३॥ <br>
उच्छन्नगरग्रामे स्थानत्यागे च विप्लवे ॥ <br>
पुनः संसारधर्मेण स्थापयेदविचारयन्॥७४॥ <br>
बाहुदंतादिप्रतिमा विष्णोश्चान्यस्य सत्तमाः॥<br>
न चालयेत्स्थापिते च विप्रवृक्षं न चालयेत् ॥४॥ <br>
केशवं हरिवृक्षं च मधूकं किंशुकं तथा॥<br>
नाकाले स्थापयेज्जातु चालनाद्ब्रह्महा भवेत॥७६॥<br>
देवालयस्य पुरतः कुर्यात्पुष्करिणी द्विजाः॥<br>
ब्राह्मणानां समाजे च राजद्वारे चतुष्पथे॥७७॥<br>
देवाथें ब्राह्मणार्थे च मुखं कुर्याच्च सर्वतः ॥ <br>
पश्चिमे पुष्टिकामं तु उत्तरे सर्वकामदम् ॥ ७८ ॥ <br>
याम्ये स्वार्थं न कुर्वीत कोणे तु नरकं भवेत् ॥ <br>
मुखं प्रकल्पयेन्मध्ये केचिदुत्तरलंघनम् ॥ ७९ ॥ <br>
कुर्याद्दक्षिणपूर्वे तु अर्कहस्तप्रमाणतः ॥ <br>
तडागे तु फलाहस्तं हस्तिकं ह्रासयेत्क्रमात् ॥ 2.1.9.८० ॥ <br>
तृप्ये हस्तं नलिन्यादावतो हीनं न कारयेत् ॥ <br>
गर्ततृणं कलाहस्तं तडागेऽत्र प्रचक्ष्यते ॥ ८१ ॥ <br>
हीने हीनतरं कुर्याद्धस्तमानेन ह्रासयेत् ॥ <br>
यूपस्तथा खादिर एव कार्यः श्रैपर्णिको धात्रिसमुद्भवश्च ॥ <br>
मानस्तथा षोडशहस्तसम्मितो रत्नात्सगण्डीयुगकामयोजितैः ॥ ८२ ॥ <br>
आनाहभग्ने च भवेच्च तस्य विंशां गुलो द्विगुणो मध्यगश्च ॥ <br>
मध्येंऽगुलैश्च हीनः कार्यः शुभदः सर्वदा स्यात् ॥ ८३ ॥ <br>
एवंविधश्चैव तडागयूपो मध्ये तथा षोडशहस्तसंमितः ॥ <br>
कूपे च यूपोप्यथ हस्तमात्रस्ततश्चतुर्हस्तमितः प्रकीर्तितः ॥ ८४ ॥ <br>
आरामयोगेऽप्यथ मण्डपे च कार्यश्चतुर्हस्तमितोऽथ यूपः ॥ <br>
संपूर्णमाने कथितं प्रमाणं हीने तु हीनं प्रवदंति तज्ज्ञाः ॥ <br>
हस्तद्वयं प्रापितव्यं तडागे हस्तः सार्धः पुष्करिण्यां प्ररोपः ॥८५॥ <br>
प्रादेशं वै हस्तमानं कूपयूपस्य रोपतः ॥ <br>
न कुर्याज्जलमग्नं च यूपं सर्वत्र सत्तमाः ॥ ८६ ॥ <br>
तडागे चापि आरामे स्थापयेच्च जलोपरि ॥ <br>
हस्तमर्धं तदर्धं स्यान्मानेनानेन दापयेत् ॥ <br>
वाप्यां गर्ते पुष्करिण्यां प्रकुर्याज्जलसंमितम् ॥ ८७ ॥ <br>
यावत्प्रतोलीगतरेणुसंगसंख्यागणो नो जरतामुपैति ॥ <br>
तावत्सुरेशः सुरलोकवासी प्रासादकृज्जातु न जायते हि ॥८८॥ <br>
किं वा वाच्यः पुष्करिण्या प्रभावः कर्ता यः स्याद्वारुणो ब्रह्मलोकात् ॥ <br>
यावत्कालो बाहुमात्रोद्धता स्याद् दृष्टिःप्रोक्ता न निवर्तेत्कदाचित् ॥ ८९ ॥ <br>
लक्षैकमाराममयोत्तमः स्यान्मध्यं तदर्धं च कनिष्ठमानम् ॥ <br>
तदर्धं वा प्रशस्तं तदनन्यं मुनयो वदंति ॥ <br>
विनार्जुनैर्बदरैः शैलुकैश्च हीनं कुर्याच्छानलैः पातिलैश्च ॥ 2.1.9.९० ॥ <br>
इति श्रीभविष्ये महापुराणे मध्यमपर्वणि प्रथमभागे पूर्तनिर्णयो नाम नवमोऽ ध्यायः ॥ ९ ॥.<br>
<br>
