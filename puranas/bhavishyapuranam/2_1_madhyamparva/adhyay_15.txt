॥ सूत उवाच ॥ ॥ <br>
कुण्डानामथ संस्कारे वक्ष्ये शास्त्रमतं यथा ॥ <br>
असंस्कृते चार्थहानिस्तस्मात्संस्कृत्य होमयेत् ॥ १ ॥ <br>
अष्टादश स्युः संस्काराः कुण्डानां तत्र दर्शिताः॥ <br>
तारेणावेक्षयेत्स्थानं कुशतोयैः प्रसेचयेत् ॥२॥ <br>
त्रिसूत्रीकरणं पश्चाद्वृत्तसूत्रं निपातयेत्॥ <br>
वारेण कीलकं दद्यान्नारसिंहेन कुड्मलम् ॥३॥ <br>
जिह्वां प्रकल्पयेत्पश्चात्तस्मादग्निं समाहरेत् ॥ <br>
न च म्लेच्छगृहादग्निं न शूद्रनिलयात्क्वचित् ॥ ४ ॥ <br>
नदीपर्वतशालाभ्यः स्त्रीहस्तात्परिवर्जयेत् ॥ <br>
संस्कृत्य परिगृह्णीयात्त्रिधा कृत्वा समुद्धरेत् ॥ ५ ॥ <br>
तमग्निं प्रतिगृह्णीयादात्मनोऽभिमुखं यथा ॥ <br>
वह्निबीजेन मतिमाञ्छिवबीजेन प्रोक्षयेत् ॥ ६ ॥ <br>
वागीश्वरीमृतुस्नातां वागीश्वरसमागताम् ॥ <br>
ध्यात्वा समीरणं दद्यात्काममुत्पद्यते ततः ॥ ७ ॥ <br>
कालबीजेन चैशान्यां योनावग्निं विनिक्षिपेत् ॥ <br>
पश्चाद्देवस्य देव्याश्च दद्यादाचमनीयकम् ॥ ८ ॥ <br>
पितृपिङ्गल दहदह पंचयुग्ममुदीर्य च ॥ <br>
सर्वज्ञाज्ञापय स्वाहा मन्त्रोयं वह्निपूजने ॥ ९ ॥ <br>
वह्निबर्हिषि संयुक्ताः सादियांताः सबिंदवः ॥ <br>
वह्निमन्त्राः समुद्दिष्टा द्विजानां मंत्र ईरितः ॥ 2.1.15.१० ॥ <br>
जिह्वास्तास्त्रिविधाः प्रोक्ता यज्ञदत्तेन सत्तमाः ॥ <br>
हिरण्यामाज्यहोमेषु होमयेत्संयतात्मकः ॥ ११ ॥ <br>
त्रिमध्वक्तैर्यत्र होमं कर्णिकायां च होमयेत् ॥ <br>
कनकास्यात्तु  कृष्णास्याद्धिर्ण्या शुभ्रता तथा ॥ १२ ॥ <br>
बहुरूपातिरूपा च सात्त्विका योगकर्मसु ॥ <br>
विश्वमूर्तिं स्फुलिंगिन्यौ धूम्रवर्णा मनोजवा ॥१३॥ <br>
लोहितास्यात्करालास्यात्कालीभासस्य इत्यपि॥ <br>
एताः सप्त नियुंजीत विज्ञेयाः क्रूरकर्मसु ॥१४॥ <br>
समिद्भेदेषु या जिह्वास्तास्तु तेनैव योजयेत् ॥ <br>
हिरण्यामाज्यहोमे होमयेत्संयतात्मकः ॥१५॥ <br>
त्रिमध्वक्तैर्यथा होमं कर्णिकायां च होमयेत् ॥ <br>
शुद्धक्षीरेण रक्तायां नैत्यिकेषु प्रभा स्मृता ॥ १६ ॥ <br>
बहुरूपा पुष्पहोमे कृष्णा चान्नेन पायसैः ॥ <br>
इक्षुहोमे पद्मरागा सुवर्णा पद्महोमके ३१७॥ <br>
लोहिता पद्महोमे च श्वेता वै बिल्वपत्रके ॥ <br>
धूमिनी तिलहोमे च काष्ठहोमे करालिका ॥ १८ ॥ <br>
लोहितास्या पितृहोमे ततो ज्ञेया मनोजवा ॥ <br>
वैश्वानरं स्थितं होमे समिद्धोमेषु सत्तमाः ॥ १९ ॥ <br>
समानमाज्यहोमे च निषण्णं शेषवस्तुषु ॥ <br>
आस्यात्तु जुहुयाद्वह्नौ पिपर्त्ति सर्वकर्मसु ॥ 2.1.15.२० ॥ <br>
कर्णहोमे तु वै व्याधिर्नेत्रे तद्द्वयमीरितम् ॥ <br>
नासिकायां मनःपीडा मस्तकेऽध्वा न संशयः ॥ २१ ॥<br>
पुत्रं विपत्करं चैव तस्मात्तत्र न होमयेत् ॥ <br>
साधारणमथो वक्ष्ये वह्नेर्जिह्वाश्च कीर्तिताः ॥ २२ ॥ <br>
प्रवक्ष्यामि विधिं कृत्स्नं यद्विशेषं पुनः शृणु ॥ <br>
घृताहुतौ हिरण्याख्या गगना पाणिहोमतः ॥ २३ ॥ <br>
वक्रा ख्याता महाहोमे कृष्णाभा सा क्रतौ मता ॥ <br>
सुप्रभा मोदकविधौ बहुरूपातिरूपिकाः ॥ २४ ॥ <br>
पुष्पपत्रविधौ होमे वह्नेर्जिह्वाः प्रकीर्तिताः ॥ <br>
न वा संकल्पयेत्कुण्डे शूद्राकार विभेदतः ॥ २५ ॥ <br>
इन्द्रकोष्ठं मस्तकं स्यादीशाग्नेये च मस्तके ॥ <br>
तत्काष्ठपार्श्वे द्वे नेत्रे द्वौ करौ च पदक्रमात् ॥ २६ ॥ <br>
अविशिष्टं भवेत्पुच्छं मध्ये चोदरसम्भवम् ॥ <br>
उदरे होमयेत्पुष्टिमन्नं पायसकं च यत् ॥ २७ ॥ <br>
हुत्वा व्रीहिगणं तत्र कर्णे पुष्पाहुतिं हुनेत् ॥ <br>
वामकर्णे वामनेत्रे हुनेदब्जादिकं बुधः ॥ २८ ॥ <br>
श्रवणे चैव नेत्रे च दक्षिणे चेक्षुखंडकम् ॥ <br>
वामपादे वामकरे अभिचारेषु शस्यते ॥ २९ ॥ <br>
मारणे पुष्पदेशे तु न चान्यं होमयेत्क्वचित् ॥ <br>
विपत्करं विजानीयाद्ध्वनिः सर्वविनाशकृत् ॥ 2.1.15.३० ॥ <br>
चन्दनागरुकर्पूरपाटलायूथिकानिभः ॥ <br>
पावकस्य सुतो गंधः समंतात्सुमहोदयः ॥ ३१ ॥ <br>
प्रदक्षिणस्त्यक्तकल्पा छत्राका शिथिला शिखा ॥ <br>
शुभदा यजमानस्य राज्यस्यापि विशेषतः ॥ ३२ ॥ <br>
छिन्नवृत्ताः शिखाः कुर्यान्मृत्युर्धनपरिक्षयः ॥ <br>
निर्वाप्यं मरणं विद्यान्महाधूमाकुलेऽपि च ॥ ३३ ॥ <br>
एवंविधेषु दोषेषु प्रायश्चित्तं समाचरेत् ॥ <br>
अष्टाविंशाहुतीस्त्यक्त्वा ब्राह्मणान्भोजयेत्ततः ॥ ३४ ॥ <br>
मूलेनाज्येन जुहुयाज्जुहुयात्पञ्चविंशतिम् ॥ <br>
महास्नानं प्रकर्तव्यं त्रिकालं हरिपूजनम् ॥ ॥ ३५ ॥ <br>
इति श्रीभविष्ये महापुराणे मध्यमपर्वणि प्रथमभागे पञ्चदशोऽध्यायः ॥ १५ ॥<br>
