।। सूत उवाच ।। ।। <br>
अतः परं प्रवक्ष्यामि कुंडानामथ निर्णयम् ।। <br>
तस्योद्धारं च संस्कारं शृणुध्वं द्विजसत्तमाः ।। १ ।। <br>
चतुरस्रं च वृत्तं च पादार्धं चार्धचंद्रकम् ।। <br>
योन्याकारं चंद्रकं च अष्टार्धमथ पंचमम् ।। २ ।। <br>
सप्तार्धं च नवार्धं च कुंडं दशकमीरितम् ।। <br>
भूमिं संशोध्य विधिवत्तुषकेशादिवर्जिताम् ।। ३ ।। <br>
भ्रामयेच्चोर्ध्वतस्तस्या भस्मांगाराणि यत्नतः ।। <br>
अंकुरार्पणकं कुर्यात्सप्ताहादेव बुद्धिमान् ।। ४ ।। <br>
स्थानं विमर्दितं कुर्यात्खनित्वा सेचयेज्जलैः ।। <br>
पुष्टिहस्तोच्छ्रायमितं प्रकुर्यात्परिसूत्रयेत्।। ५ ।। <br>
अर्कांगुलमितं सूत्रं चतुरस्रं प्रकल्पयेत् ।। <br>
अष्टादशांगके क्षेत्रे न्यसेदेकं बहिस्ततः ।। ६ ।। <br>
मापयेत्तेन मानेन त्रिवृत्तं कुंडमुज्ज्वलम् ।। <br>
पूर्ववद्विभजेत्क्षेत्रं भागैकं पुरतो न्यसेत् ।। ७ ।। <br>
वृत्तानि कालिकादीनि बहिस्त्रीणि विवर्जयेत् ।। <br>
पद्मकुंडमिदं प्रोक्तं विलोचनमनोहरम् ।। ८ ।। <br>
दशधा भेदयेत्क्षेत्रे उर्ध्वाधोर्ध्वांगुलद्वयम् ।। <br>
संपरिपातयेत्सूत्रं पाटयेत्तत्प्रमाणतः ।। ९ ।। <br>
पंचधा भेदिते क्षेत्रे कामं वा विभजेत्सुधीः ।। <br>
न्यसेत्पुरस्तादेवांगं कोणार्धार्धप्रमाणतः ।। 2.1.13.१० ।। <br>
योनिस्थानं प्रतिष्ठाप्य अश्वत्थस्य दलाकृतिः ।। <br>
सूत्रद्वयं ततो दद्यात्कुंडं परिमितं भवेत् ।। ११ ।। <br>
चतुरस्रं समुद्धृत्य सूत्रं संकल्पयोगतः ।। <br>
दिशं प्रति यथान्यायं पातयेच्च द्विजोत्तमाः ।। १२ ।। <br>
शृंगाटकं युग्मपुटं षडस्रं कुंडत्रयं बुधाः ।। <br>
जलाशयारामकूपे नित्ये गृहमये यथा ।। १३ ।। <br>
चतुस्रं भवेत्कुंडं द्विजसंस्कारकर्मणि ।। <br>
देवप्रतिष्ठायागे च गृहवास्तौ चतुर्थकम् ।। १४ ।। <br>
वसुंधरायोगभेदे प्रपंचे वर्तमादिशेत् ।। <br>
सोमेऽष्टौ पंकजं प्रोक्तं नरमेधाश्वमेधयोः ।। ।। १५ ।। <br>
अंकुरार्पणयागे च वैष्णवे यागकर्मणि ।। <br>
शिवदेव्योश्च जन्मादावष्टम्यां चार्धचंद्रकम् ।। १६ ।। <br>
मार्जारपौष्टिके वैरं रम्ये च शांतिके तथा ।। <br>
शांतिप्रतिष्ठायागे तु शाक्तानां काम्यकर्मणि ।। १७ ।। <br>
पुरश्चरणकाम्येषु ज्वरादीनां विमोक्षणे ।। <br>
एवंविधेषु कार्येषु योनिकुंडं प्रशस्यते ।। ।। १८ ।। <br>
देवतातीर्थयात्रादौ महायुद्धप्रवेशने ।। <br>
सौरे शांते पौष्टिके च षट्पुरं कुंडमुत्तमम्।। १९।। <br>
मारणोच्चाटने चैव तथा रोगोपशांतये ।। <br>
वैष्णवानां कोटिहोमे नृपाणामतिशोचने ।। 2.1.13.२० ।। <br>
अष्टास्रमब्जकुंडं च सप्तास्रं निधिसाधने ।। <br>
राज्ञा साध्ये च पंचास्रं कन्याप्राप्तौ त्रिरस्रकम् ।।२१।। <br>
यावन्निम्नं भवेदेव विस्तारस्तावदेव तु ।। <br>
कुंडानुरूपतः कार्या मेखला सर्वतो बुधैः ।। २२ ।। <br>
अयुतादिषु होमेषु मेखलां योजयेत्सुधीः ।। <br>
निम्न प्रमाणे चात्रापि मूले सार्धांगुलं त्यजेत् ।। २३ ।। <br>
कोणवेदरसैर्मानं यथायोग्यमनुक्रमात् ।। <br>
मुष्टिहस्ते समुत्सेधो सार्धांगुलपरिष्कृतः ।। २४ ।। <br>
अरत्निमात्रे कुंडे तु त्रिश्चैकांगुलतः क्रमात् ।। <br>
एकहस्तमिते कुंडे वेदाग्निनयनांगुलाः ।। २५ ।। <br>
सप्तमेखलकं युक्तं लक्षहोमे न शस्यते ।। <br>
पंचमेखलकं वाथ लक्षकोट्यां च योजयेत् ।। २६ ।। <br>
एकांगुलादिमानेन नेमिं संवर्धयेत्सुधीः ।। <br>
चतुर्हस्तमिते कुंडे तावदेव गुणांगुलाः ।। २७ ।। <br>
वसुहस्ते भानुपंक्तिर्युग्महीनेऽपि ताः क्रमात् ।। <br>
सर्वाः समा ग्रहमखे मेखलाश्च सहस्रके ।। २८ ।। <br>
पार्श्वतो योजयेत्तत्र मेखलास्ता यथाक्रमम् ।। ।<br>
सार्धांगुलादिमानेन नेमिं संवर्धयेत्सुधीः ।। २९ ।। <br>
एकमेखलयागेन योजयेच्छक्तिभावतः ।। <br>
होमाधिक्ये बहुफलमन्यूनं नाधिकं भवेत् ।।2.1.13.३०।। <br>
कुंडस्य रूपं जानीयात्परमं प्रकृतेर्वपुः ।। <br>
ततो होमे शतगुणं स्थंडिले स्वल्पकं फलम् ।। ३१।। <br>
षटचतुर्धा गुणायामविस्तारोन्नतिशालिनी ।। <br>
एकांगुलं तु योन्यग्रं कुर्यादीषदधोमुखम् ।। ३२ ।। <br>
एकैकांगुलतो योनिं कुंडशून्येषु वर्धयेत् ।। <br>
सममध्ये मेखलायाः सपर्या या सुलक्षणा ।। ३३ ।। <br>
स्थापयेत्कुंडकोणेषु योनिं तां द्विजसत्तमाः ।। <br>
कुंडानां कल्पयेन्नाभिं स्फुटमंबुजसन्निभाम् ।। ३४ ।। <br>
तत्तु कुंडानुरूपं वा सुव्यक्तं सुमनोहरम् ।। <br>
योनिकुंडे योनिमब्जं कुंडे नाभिं च वर्जयेत् ।। ३५ ।। <br>
यावद्द्वयप्रमाणेन अर्धांगुलक्रमाद्बहिः ।। <br>
नाभिं प्रवर्धयेदेकं कुंडानां रूपतो यथा ।। ३६ ।। <br>
तत्र तत्र भवेत्कुंडं बिंबशून्यं न होमयेत् ।। <br>
शिवशक्तिसमायोगात्काम उत्पद्यते यतः ।। ३७ ।। <br>
अवटोपि उमादेवी बिंबः ख्यातः सदाशिवः ।। <br>
न कुर्यादेकया हीनं मरणं च समुद्दिशेत् ।।३८।। <br>
त्रयोदशांगुलं हित्वा वह्निहस्तमथापि वा ।। <br>
महातीर्थे सिद्धक्षेत्रे यत्र शंभुगृहे कुले ।। ३९ ।। <br>
तस्य दक्षिणदिग्भागे अग्रतो मंडलं लिखेत् ।। <br>
तत्र पूजा प्रकर्तव्या पूर्वमानेन चाश्रयेत् ।।2.1.13.४०।। <br>
अर्कहस्तांतरे कुर्याच्छतोर्ध्वांते शतेन वा ।। ४१ ।। <br>
इति श्रीभविष्ये महापुराणे मध्यमपर्वणि प्रथमभागे त्रयोदशोऽध्यायः ।। १३ ।।<br>
