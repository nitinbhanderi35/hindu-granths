॥ सूत उवाच ॥ ॥ <br>
समाख्यामीह विप्रेंद्रा इतिहासं पुरातनम् ॥ <br>
श्रवणेपि च धर्मात्मञ्छ्रूयतां यन्मया पुरा ॥ १ ॥ <br>
पृष्टोवोचन्महातेजा विरिंचो भगवान्प्रभुः ॥ <br>
हंत ते कथयाम्येष पुराणश्रवणे विधिम् ॥ २ ॥ <br>
इतिहासपुराणानि श्रुत्वा भक्त्या द्विजोत्तमाः ॥ <br>
मुच्यते सर्वपापेभ्यो ब्रह्महत्याशतं च यत् ॥ ३ ॥ <br>
सायं प्रातस्तथा रात्रौ शुचिर्भूत्वा शृणोति यः ॥ <br>
तस्य विष्णुस्तथा ब्रह्मा तुष्यते शंकरस्तथा ॥ ४ ॥ <br>
प्रत्यूषे भगवान्ब्रह्मा दिनांते तुष्यते हरिः ॥ <br>
महादेवस्तथा रात्रौ शृण्वतां पठतां नृणाम्॥५॥ <br>
शुक्लवस्त्रधरश्चैव चैलाजिनकुशोत्तरः ॥ <br>
प्रदक्षिणत्रयं कुर्याद्या तस्मिन्देवता गुरौ ॥६॥। <br>
नात्युच्छ्रितं नातिनीचं स्वासनं भजते ततः ॥ <br>
दिक्पतिभ्यो नमस्कृत्य ऊँकाराधिष्ठितानपि ॥ ७ ॥ <br>
पुस्तकं धर्मशास्त्रस्य धर्माधिष्ठानशाश्वतम् ॥ <br>
आगमानां शिवो देवस्तंत्रादीनां च शारदा ॥ ८ ॥ <br>
जामलानां गणपतिर्डामराणां शतक्रतुः ॥ <br>
नारायणो भारतस्य तथा रामायणस्य च ॥ ९ ॥। <br>
वासुदेवो भवेद्देवः सप्तानां शृणु सत्तम ॥ <br>
आदित्यो वासुदेवश्च माधवो रामकेशवौ ॥ 2.1.7.१० ॥ <br>
वनमाली महादेवः सप्तानां सप्तपर्वसु ॥ <br>
विष्णुधर्मादिकानां च शिवो ज्ञेयः सनातनः ॥ <br>
अथ चादिपुराणस्य विरिंचिः परिकीर्तितः ॥ ११ ॥ <br>
शुद्धौदनं यवक्षीरं पायसं कृशरं तथा ॥ <br>
कृशरान्नं च वा दद्यात्क्रमाद्बलिगणं विदुः ॥ १२ ॥ <br>
शालिभक्तं सगोधूमं तिलाक्षतविमिश्रितम् ॥ <br>
गव्यं च सफलं चैव देयश्चैभ्यस्त्वयं बलिः ॥१३॥ <br>
पृथक्पृथक्चैव कांस्ये विन्यसेद्दिक्षु मध्यतः ॥ <br>
पठेच्चापि विधानेन स यागः षण्मयः परः ॥१४॥ <br>
शीतोदकं मधु क्षीरं सितेक्ष्वोश्च रसो गुडः॥ <br>
सगर्भश्च परो ज्ञेयः षण्मयश्चापरो बलिः ॥ १५ ॥ <br>
शालितंडुलप्रस्थं तु तदर्धं वा तदर्धकम् ॥ <br>
क्षीरेणापि च संभक्तं यवक्षीरमिदं स्मृतम् ॥ १६ ॥ <br>
क्षीरं भागाष्टकं ग्राह्यं सप्तभागेन संस्थितम्॥ <br>
हैमंतिकं सिताख्यं च तांडुलं प्रपचेच्चरुम् ॥ १७ ॥ <br>
अशीतिपलमानेन सिद्धमासादयेत्ततः ॥ <br>
भागार्धेन ददेत्पश्चान्माक्षिकं वा सितामपि ॥ १८ ॥ <br>
गुडमिश्रेण यो दद्यात्संपर्को जायते क्वचित् ॥ <br>
संपृक्तं माक्षिकेणापि दद्यादिक्षुरसं बुधः ॥ <br>
गृहीत्वा याचकः शुद्धः शृणुत द्विजसत्तमाः ॥ १९ ॥ <br>
शृणुते वाधीयानो यो दद्याद्धस्ते च पुस्तकम् ॥ <br>
समुत्थाय च गृह्णीयात्प्रणम्य विनिवेदयेत् ॥ 2.1.7.२० ॥ <br>
पूर्वस्थः श्रावको विप्रो विख्यातस्तस्यदक्षिणे ॥ <br>
पश्चिमाशामुखेनैव तर्जन्यांगुष्ठया सह ॥२१॥ <br>
प्रस्तरेणापि हस्तेन विन्यासः पंडितैः सदा ॥ <br>
इतोन्यथा न कर्तव्यः कृत्वा न्यासमथाप्नुयात् ॥२२॥ <br>
असकृद्विन्यसेद्विप्राः पावमानीं जले जपेत् ॥ <br>
वेदांतागमवेदांतविधिरेष स्मृतो बुधैः ॥२३॥ <br>
यमदिक्संमुखे श्रोता वाचकश्चोत्तरामुखः ॥ <br>
पुराणभारताख्यान एष वै कथितो विधिः ॥२४॥ <br>
वैपरीत्येन विधिना विज्ञेयो द्विजसत्तमाः ॥ <br>
रामायणे धर्मशास्त्रे हरिवंशे च सत्तमाः ॥ २५ ॥ <br>
इतोऽन्यथा यातुधानाः प्रलुंपंति फलं यतः ॥ <br>
तस्माद्विधिविधानेन शृणुयादथ वा पठेत् ॥ २६ ॥ <br>
श्रुत्वा प्रति पुण्यविद्यां योऽश्नीयान्मांसमेव तु ॥ <br>
स याति गार्दभीं योनिं यदि मैथुनिनः क्वचित् ॥ २७ ॥ <br>
यदि देवालये तीर्थे वाचयेच्छृणुयादथ ॥ <br>
यस्य देवगृहे तस्य तस्य तीर्थस्य वर्णनम् ॥२८॥ <br>
माहात्म्यश्रवणादेव गोदानस्य फलं लभेत्॥<br>
महागुरोश्च माहात्म्यं पित्रोरग्रे न च स्मरेत् ॥ <br>
पितुर्माहात्म्यं यत्पुत्रैर्वाच्यं संसदि पर्वणि ॥ २९ ॥ <br>
वासुदेवामतश्चापि रुद्रमाहात्म्यवर्णनम् ॥ <br>
रुद्राग्रे वासुदेवस्य कीर्तनं पुण्यवर्धनम् ॥ 2.1.7.३० ॥ <br>
दुर्गाग्रे शिवसूर्यस्य वैष्णवाख्यानमेव च ॥ <br>
यः करोति विमूढात्मा गार्दभीं योनिमाविशेत् ॥ ३१ ॥ <br>
गुरोरनुज्ञया पित्रोः प्रकुर्यादभिवादनम् ॥ <br>
अनुज्ञया तथा पित्रोर्हरेः कुर्यात्प्रदक्षिणम् ॥ ३२ ॥ <br>
न विष्णुर्न च ब्रह्मा च न च रुद्रः शचीपतिः ॥ <br>
सर्ववेदेन तत्तुल्यं सर्वधर्मपरायणम् ॥ ३३ ॥ <br>
सर्वज्ञानमयं चैव सर्वज्ञेन च तत्समम् ॥ <br>
तस्माद्द्विजन्मन्पित्रोर्हि सेवनाद्ब्रह्मशाश्वतम् ॥३४॥ <br>
गुरुभ्यो वंदनं व्यर्थ पितरं यो न तर्पयेत् ॥ <br>
जीवन्न तर्पयेन्मुख्यं गंगायां मरणेपि च ॥ <br>
उभयोस्तर्पणं नास्ति जीवन्नपि न जीवति ॥ ३५ ॥ <br>
पुराणश्रवणं पुण्यं शून्यं भागवतं यदि ॥ <br>
व्यर्थं भागवतं विप्रा नारसिंहविहीनकम् ॥ ॥ ३६ ॥ <br>
आदिपर्वणि हीने तु भारताख्यं न धारयेत् ॥ <br>
विनाश्वमेधिकं विप्रा विना यज्ञाननं विना ॥ ३७ ॥ <br>
दानकर्मविहीनं च मोक्षधर्मं न धारयेत ॥ <br>
भारतं च दिवारोहधारणादौ वरं व्रजेत् ॥ ३८ ॥ <br>
वायुपुराणमश्रुत्वा शास्त्रं च यौगिकं विना ॥ <br>
वायुहीनं देहिकुलं वृथा तस्य न धारकम् ॥ ३९ ॥ <br>
तथा वायुपुराणं यद्विहीनं श्रव्यमन्यकम् ॥ <br>
यथा सुन्दरकांडेन आरण्यं च न धारयेत ॥ 2.1.7.४० ॥ <br>
लंकां विना चादिकांडं तल्लिखित्वा न धारयेत् ॥ <br>
पाराशरं विना व्यासं याज्ञवक्त्यं विना मखम् ॥ ४१ ॥ <br>
दक्षं विना न शंखं च शंखहीनं बृहस्पतिम् ॥ <br>
वह्नीयं श्रवणाद्येन न च युक्तिमथापयेत् ॥ ४२ ॥ <br>
संस्थापनादेव विना न च किमपि राक्षसैः ॥ <br>
न ददेत्प्रार्थकादिभ्यो न विक्रीयेत्कथंचन ॥ ४३ ॥ <br>
न हरेत्पुस्तकं चापि न हरेदक्षराणि षट् ॥ <br>
ब्रह्माक्षरस्य हरणाद्रौरवान्न निवर्तते ॥४४॥ <br>
आद्याक्षरस्य हरणात्ताम्रकुष्ठी भवेदिह ॥ <br>
मुखवृत्तस्य हरणाद्यावदाचंद्रतारकम्॥ ॥४५॥ <br>
कुवले असिपत्रे च पततीह न संशयः ॥ <br>
स्वाक्षरस्य हरणे स्वमातृहरणेऽपि यत् ॥४६॥ <br>
तस्मात्पुस्तकमात्रं यो हरेन्नरकमाप्नुयात् ॥ <br>
यद्भारतं यत्पुराणं स्तोत्ररूपाणि तानि च ॥ ४७ ॥ <br>
तानि वेदागमादीनि पुस्तकेष्वपि वाचयेत् ॥ <br>
वेदानां पुस्तकं यत्र लिखित्वा तन्न वाचयेत् ॥ ॥ ४८ ॥ <br>
तथा तन्त्रोदितान्मंत्राँल्लिखित्वा तन्न वाचयेत् ॥ <br>
पुस्तकं निगमानां च मन्त्रव्याख्यानसंग्रहम् ॥ ४९ ॥ <br>
स्फुटं कृत्वा पुरः स्थाप्य यावत्कालं प्रवर्तते ॥ <br>
तावत्स नरके घोरे प्रेतत्वं जन्मजन्मनि ॥ 2.1.7.५० ॥ <br>
न वाचयेच्च व्याख्याता वाचकोऽपि प्रवाचयेत् ॥ <br>
पौष्करे च श्लोक पादमाश्वमेधं पदेपदे ॥ ५१ ॥ <br>
वेदार्थं वाचयेद्यस्माद्विपरीतोऽपवाचकः ॥ <br>
तावुभौ पतितौ ज्ञेयौ पावमानीशतं जपेत्॥ ५२ ॥ <br>
आदिमध्यावसाने च मन्त्रे च प्रणवं दिशेत् ॥ <br>
बलिभिर्गंधपुष्पैश्च पुस्तकं देवनिर्मितम् ॥ ५३ ॥ <br>
त्रिदेवं पुस्तकं विद्यात्सूत्रं वासुकिरुच्यते ॥ <br>
अमानकरणे दोषस्तस्मात्तच्च न हापयेत् ॥ ५४ ॥ <br>
पत्राणि भगवान्ब्रह्मा ऊर्ध्वदीर्घाणि यानि च ॥ <br>
जनार्दनश्चाक्षराणि मात्रा प्रकृतिरव्यया ॥ ५५ ॥ <br>
लिपी भंगी महेशः स्यात्तस्या मात्रा सरस्वती ॥ <br>
एकरेखा च एकात्मा पादाच्च पादविच्युतिः ॥ ५६ ॥ <br>
चतुष्पादांतरे युग्मं मध्यमोंऽते युगं युगम् ॥ <br>
विपत्करं युग्मपंक्तावयुग्मे स्वर्गसाधनम् ॥ ५७ ॥ <br>
भारते चेतिहासे च पुराणे द्विजसत्तमाः ॥ <br>
अयुग्मपंक्तौ स्वर्गः स्याद्युग्मे नरकमाविशेत् ॥ ॥ ५८ ॥ <br>
वक्तृनामाक्षरैर्युक्तं पंक्तिभेदेन सत्तमाः ॥ <br>
उपन्यस्तस्य यन्नाम तत्कलौ मात्रया सह ॥ ५९ ॥ <br>
आत्मसंशुद्धिसंशुद्ध्या धारयेद्धर्म संहिताम् ॥ <br>
इतोऽन्यथा भवेद्दोषस्तस्मात्तत्परिवर्जयेत् ॥ 2.1.7.६० ॥ <br>
रिपुः सूर्यस्तयारामो यक्षोऽनंतः सरस्वती ॥ <br>
ब्राह्मी च यक्षिणी चैव गायत्री नवमी स्मृता ॥ ६१ ॥ <br>
विष्ण्वन्ते च भवेन्मुक्तिः सूर्यांऽते पादविच्युतिः ॥ <br>
रिपुंकरं भवेत्तस्य यक्षे दुर्गतिमादिशेत् ॥ ६२ ॥ <br>
अनंते विपुला कीर्तिः सरस्वत्यां धनागमः ॥ <br>
ब्राह्म्या ब्रह्मत्वमाप्नोति यक्षिण्या यक्षमन्दिरम् ॥ ६३ ॥ <br>
मुक्तिमाप्नोति गायत्र्या इति पंक्तिफलोदयः ॥ <br>
चतुर्धा प्रतिभक्तिः स्यात्पुस्तकं धर्मनिर्मितम् ॥ ६४ ॥ <br>
ब्रह्मेन्द्रवैष्णवं शैवं शाक्तिकं च महेश्वरी ॥ <br>
ब्रह्मरूपं चेतिहासमैंद्रं रामायणात्मकम्॥६५॥ <br>
वैष्णवं परमं दैवं यच्छैवं तल्ललाटकम् ॥ <br>
पावकोऽस्य तथा मूले मध्ये भागे शतक्रतुः ॥ ६६ ॥ <br>
अग्रे स्थिता ग्रहाः सर्वे दिशामीशास्तथा द्विजाः ॥ <br>
मेरुः सुमेरुरुद्दिष्टः संगवान्काम उच्यते ॥ ६७ ॥ <br>
द्वावापृथिव्यौ पातालं तस्यांतः समुदाहृतम् ॥ <br>
पौराणिककथायुक्तपुस्तको देवपूजितः ॥ ६८ ॥ <br>
न शस्यः पूजनीयश्च गृहे स्थाप्येत मानवः ॥ <br>
यो यस्मै शूद्रो विप्राय वृत्तिं दद्याच्च  मानवः ॥ ६९ ॥ <br>
स याति ब्रह्मसदनं मणिवर्त्मादिकुट्टिमम् ॥ <br>
न शस्यः पूजनीयश्च गृहे स्थाप्येत मानवः ॥2.1.7.७०॥ <br>
पत्राणामग्रभागे तु वेधं कुर्यात्सुवर्तुलम् ॥ <br>
श्रवणात्तत्र मात्रेण तत्र पद्मं च वर्तुलम् ॥ ७१ ॥ <br>
संहितागमतन्त्रेषु प्रतिवेधे च संकुलम् ॥ <br>
प्रकुर्याच्चित्ततापेन ततः शक्रपुरं व्रजेत् ॥ ७२ ॥ <br>
मध्यं तस्य हरेदायुः पार्श्ववेधः शिवं हरेत् ॥ <br>
युग्मवेधे जयं दद्यादेकवेधे बलिर्भवेत् ॥७३॥ <br>
परमं प्रकृतेर्गुह्यं स्थानं देवैर्विनिर्मितम् ॥ <br>
पूरयेत्ताम्रलिंगेन अथ रैत्यमयेन वा ॥७४॥ <br>
अशक्तो बिल्वकाष्ठस्य तथा श्रीपर्णिकस्य च ॥ <br>
न काष्ठस्य नवं शस्यं न लौहं योजयेत्क्वचित् ॥ ७५ ॥ <br>
प्रागारंभश्लोकशतं धर्मशास्त्रस्य वै लिखेत् ॥ <br>
संहितायां पुराणायां युग्मकल्पं तदर्धकम्॥ ७६ ॥ <br>
ब्रह्मचर्येण विलिखेन्न मोहाद्ब्रह्मणः क्वचित् ॥ <br>
तथापि चाखिलव्यास लेखनात्संततिक्षयः ॥ ७७ ॥ <br>
अनामात्वे हेमयुतां बलाकं चित्तमेव च ॥ <br>
न लिखेत्खिलभागं च हरिवंशस्य सत्तमाः ॥ ७८ ॥ <br>
गारुडस्य च स्कान्दस्य न लिखेन्मध्यतन्त्रकम् ॥ <br>
लेखनं हरिवंशस्य  व्रतस्थो नियमैर्युतः ॥ ७९ ॥ <br>
गृहस्थो न लिखेद्ग्रंथं लिखेच्च मथुरां विना ॥ <br>
लेखने पारिजातस्य मत्स्य मांसाशिनं लिखेत् ॥ 2.1.7.८० ॥ <br>
वाल्मीकिसंहितायाश्च लेखने च तथा क्वचित् ॥ <br>
स्तोत्रमात्रं लिखेद्विप्रा अव्रती न  लिखेत्क्वचित् ॥ ८१ ॥ <br>
अब्राह्मणेन लिखितं निष्फलं परिकीर्तितम्॥ ८२ ॥ <br>
पतितैरपि पाखंडैर्न स्त्री विलिखति क्वचित् ॥ <br>
दुर्विचारो दुष्टभार्यो दुर्मतिश्चापि लेखकः ॥ <br>
न लिखेद्धर्मशास्त्रं च पुराणं स्तोत्रसंहितम् ॥ ८३ ॥ <br>
तच्च प्राप्नुवन्कर्तव्यं सुवर्णरजतस्य च ॥ <br>
कज्जलैर्मलिनं कुर्यान्मन्त्री निर्यासमंत्रितैः ॥ ८४ ॥ <br>
जीवन्त्याश्च रसैर्युक्तैर्मणिकर्दमलोलुपैः ॥ <br>
वंगुन्यान्मुख्यायुतैर्वापि पीतयोगैरथापि वा ॥ ८५ ॥ <br>
कृष्णे वायुप्रदं विद्यात्पीते वायुक्षयो भवेत् ॥ <br>
रक्ते पुष्टिमवाप्नोति कृष्णे च संपदागमः ॥८६॥ <br>
इतिहासपुराणानां विलिखेद्यन्मुखाच्छृणु ॥ <br>
वायव्यादिमुखेनैव काष्ठवेदं च संलिखेत् ॥ ८७॥ <br>
पूर्वामुखे चार्थहानिरुत्तरे च मुखे श्रियः ॥ <br>
मरणं दक्षिणास्ये तु पश्चिमास्ये धनक्षयः ॥८८॥ <br>
पितृमेधे भुवः कंपे न लिखेज्जन्मवासरे ॥ <br>
अशौचे मृतके सूतावमायां रविसंक्रमे ॥ ८९ ॥ <br>
अत्र लेखाद्दरिद्रः स्यात्तथा पुत्रविनाशनम् ॥ <br>
बलधर्मं क्षयं चैव तस्माद्यत्नेन वर्जयेत् ॥ 2.1.7.९० ॥ <br>
पितृश्राद्धदिने लेखः कुलक्षयकरो भवेत् ॥ <br>
एकरात्रं भुवः कंपे तस्मिँल्लेखे धनक्षयः ॥९१॥ <br>
अशोचेऽपि दरिद्रः स्याज्जन्माहे चायुषः क्षयः ॥ <br>
लिपिच्छंदः पदज्ञश्च युवा धीमाञ्जितासनः ॥९२॥ <br>
द्रुतलेखी च तेजस्वी यो लेखयति लेखकः ॥ <br>
असंवलितभावेन ऊर्ध्वोर्ध्वे स्यात्समाक्षरम् ॥९३॥ <br>
लिपियुक्तः समायुक्तः एवागमलेखकः ॥ <br>
नांदीनागरकैर्वर्णैः शुद्धनागरकैरपि ॥ ९४ ॥ <br>
कामरूपाक्षरैर्वापि यावच्च संहितागणः ॥ <br>
अचेतनेन लिखितं यावत्कालं प्रवर्तते  ॥ ९५ ॥ <br>
यावदक्षरसंस्थानं तावत्स्वर्गे महीयते ॥ <br>
अनुक्तो वाचयेद्यस्तु धर्मशास्त्रस्य वेतनम् ॥ ९६ ॥ <br>
लिखित्वा यस्तु पापात्मा यावदक्षर संख्यया ॥ <br>
तावत्कालं तु नरके पच्यते नात्र संशयः ॥ ९७ ॥ <br>
कुटुंबभरणार्थं तु गृह्णीयाद्वापि वेतनम् ॥ <br>
न जीवति स दुष्टात्मा धनवस्त्रफलान्वितः ॥ ९८ ॥ <br>
पतितैरंत्यजैर्म्लेच्छै रोगी कुष्ठी क्षयी तथा ॥ <br>
रोगी शिलीपदैश्चैव मूकोऽपि धर्मसंहतः ॥ ९९ ॥ <br>
एतैर्विलिखितं यच्च धारयेन्न गृहाश्रमी ॥ <br>
अनायुष्यकरं यस्मात्तस्मात्तत्परिवर्जयेत् ॥ 2.1.7.१०० ॥ <br>
हीनांगा प्रतिमा चैव पुस्तकं मानहीनकम् ॥ <br>
न कलौ धारयेद्देह अनायुष्यकरं भवेत् ॥ १०१ ॥ <br>
द्वात्रिंशदगुलैर्युक्तं कर्तव्यं पुस्तकोत्तमम् ॥ <br>
स वै नारायणः ख्यातो धारणाच्च कुतोऽप्यलम् ॥ १०२ ॥ <br>
चतुविशांगुलं यच्च तद्वै स्वधनमुच्यते ॥ <br>
शंकरः स तु विज्ञेयो धर्मकामफलप्रदः ॥ १०३ ॥ <br>
अष्टांगुलं भवेद्यच्च तत्कनिष्ठमिहोच्यते ॥ <br>
तस्माद्ब्रह्ममयं ज्ञेयं त्रिवर्ग फलदायकम् ॥ १०४ ॥ <br>
ताडिता जलपत्रे च अथ वा चागुरुत्वचि ॥ <br>
एत्याः पत्रकृते मानं भूर्जे मानं न विद्यते ॥ १०५ ॥ <br>
द्वादशांगुलकं यच्च भूर्जतैडादिनिर्मितम् ॥ <br>
अंगुलानां प्रमाणं यत्तेनापि ज्ञानपुस्तकम् ॥ १०६ ॥ <br>
हस्तसंस्थापिते तस्य तेनायुष्यकरं भवेत् ॥ <br>
धर्मशास्त्रस्य साहस्रे धर्मशास्त्रस्य वेतनम् ॥ १०७ ॥ <br>
स्वर्गमार्गस्य गमने भारते च तदर्धकम् ॥ <br>
हरिवंशे स्वर्णमाने कृते मूल्यसहस्रके ॥ १०८ ॥ <br>
युगेयुगे पादहीनं धर्मं कुर्याद्यथारुचि ॥ <br>
प्रणम्य शिरसा सर्वान्व्यासादीन्संहिताश्रुतान् ॥ १०९ ॥ <br>
जैमिनिं च ततो व्यासं शंकरं च तथा हरिम् ॥। <br>
नमस्कारमथैषां तु आदिमध्यावसानके ॥ 2.1.7.११० ॥ <br>
ततः प्रवाचयेद्विप्रो धर्मशास्त्रार्थकोविदः ॥ <br>
अलक्षितमनास्तद्वद्यद्रूपं  स्पष्टमुच्चरन्॥ १११ ॥ <br>
असंयुक्ताक्षरपदं स्पष्टभागसमन्वितम् ॥ <br>
सप्तस्वरसमायुक्तं सप्तनादविभूषितम् ॥ ११२ ॥ <br>
सामगाथाः समाश्रित्य रागयुक्तांतरं पठेत्॥ <br>
मणिवारो धनं यत्स्याद्गौरांधां संतिकस्तथा ॥ ११३ ॥ <br>
श्रीरागश्चैव हिल्लोलरागो वाजाविकस्तथा ॥ <br>
एवं प्रक्रममाणेन शृणुयाद्धर्मसंहिताः ॥ ११४ ॥ <br>
ब्राह्मणः क्षत्रियो वैश्यः शूद्रश्चापि विशेषतः ॥ <br>
अश्वमेधमवाप्नोति सर्वान्कामानवाप्नुयात् ॥ <br>
पापैः प्रमुच्यते सर्वैर्महापुण्यं च विंदति ॥ ११५ ॥ <br>
शूद्राणां पुरतो वैश्यो वैश्यानां क्षत्रियः परः ॥ <br>
क्षत्रियांते तथा विप्राः शृणुयुश्चाग्रतः सदा ॥ ११६ ॥ <br>
न शूद्रः कथयेद्धर्मांस्तपअध्यापने तथा ॥ <br>
नैहिकत्वं परत्वं च न शुभं न परां गतिम् ॥ ११७ ॥ <br>
शूद्रेणाधिगतं नास्ति विशेषाच्छब्दलक्षणम् ॥ <br>
यद्द्विजस्य कृतो दासो ब्रह्मणाऽव्यक्तयोनिना ॥११८॥ <br>
श्वशृगालखरीक्षीरमपेयं हि यथा भवेत् ॥ <br>
एवं शूद्रमुखाद्धर्मा न ग्राह्याः शब्दसंस्कृताः ॥११९॥ <br>
अमेध्यं शुध्यते तोयैः शूद्रः श्रोता हि शुध्यति ॥<br>
एवं शूद्रोऽप्यशुचिः स्याद्यदि व्याकरणार्थवित् ॥2.1.7.१२०॥ <br>
यः शूद्र उद्दिशेद्धर्मं तथा चागमवैदिकम् ॥ <br>
स वै वध्यो नरेंद्रेण जिह्वां चक्रेण छेदयेत् ॥ ॥। १२१ ॥ <br>
बुध्यमानः सदा ह्यर्थं ग्रंथार्थं कृत्स्नमेव च ॥ <br>
य एवं कथयेत्सम्यक्स विप्रो व्यास उच्यते ॥ १२२ ॥ <br>
वसेत्स पत्तने ग्रामे पुण्ये देशे स कीर्तितः ॥ <br>
ते धन्यास्ते कृतात्मानस्ते कृतार्था न संशयः ॥ <br>
वसंति पत्तने तस्मिन्व्याख्याता यत्र संवसेत् ॥ १२३ ॥ <br>
यथार्कहीनं दिवसश्चंद्रहीना यथा निशा ॥ <br>
न रराज सभा तद्वद्व्यासेन रहिता द्विजाः॥१२४॥ <br>
यद्गृहे नैव शिशवो न रराज गृहं क्वचित् ॥ <br>
यथैकतो ग्रहाः सर्वे एकतस्तु दिवाकरः ॥ <br>
तथैव सोदर गेहे दृष्ट्वा पुष्करदर्शनम् ॥ १२५ ॥ <br>
इति श्रीभविष्ये महापुराणे मध्यमपर्वणि प्रथमभागे सप्तमोऽध्यायः ॥ ७ ॥<br>
<br>
