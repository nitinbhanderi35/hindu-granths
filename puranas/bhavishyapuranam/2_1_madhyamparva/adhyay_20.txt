।। सूत उवाच ।। ।। <br>
अथ पूर्णविधिं वक्ष्ये यथा चंद्रार्थवेदिनाम् ।। <br>
यस्य सम्यगनुष्ठानात्संपूर्णं स्यादिति स्थितिः ।। १ ।। <br>
होमपूर्तौ मोक्षकल्पः पूजांतेऽर्घ्यं विधीयते ।। <br>
अथ तस्यामपूर्णायां हतश्रीर्यज्ञभ्रंशता ।। २।। <br>
तस्मात्सर्वप्रयत्नेन स्रुवाधो विन्यसेच्चरुम्।। <br>
पूर्णं दत्त्वा सवित्रेऽर्घ्यं ब्राह्मणान्भोजयेत्ततः।।३।। <br>
गृहं प्रविश्य च ततः कुलपूजां समाचरेत्।। <br>
सप्तते देहि मे पूर्णां पुनात्विति ऋचा क्रमात्।।४।। <br>
नियोजयेत्प्रतिष्ठायां नित्यनैमित्तिके शृणु।। <br>
पुनात्विति ऋचा पूर्णा प्रथमा  परिकीर्तिता ।। ५ ।। <br>
सप्ततेति द्वितीया स्याद्देहिमेति तृतीयिका ।। <br>
पूर्णा दर्वी चतुर्थी स्यात्कुलेवस्थाप्य देशिकः ।। ६ ।। <br>
उत्थाय दद्यात्पूर्णां तु नोपविश्य कदाचन ।। <br>
कनकायां च जिह्वायां रक्तायां ग्रहयागके ।। ७ ।। <br>
ग्रहहोमे शतांते च पूर्णा एका विधीयते ।। <br>
सहस्रांते युगं दद्यादयुतांते युगद्वयम् ।। ८ ।। <br>
सहस्रांते ददेदेकं पुष्पहोमे च सत्तमाः ।। <br>
पूर्णा त्वेकसहस्रं तु दद्याद्यज्ञफलेप्सया ।। ९ ।। <br>
मृदुपुष्पाकृतौ त्वेका केवले चेक्षुहोमके ।।<br>
शतं द्वे च शते चैव गर्भाधानान्नप्राशने ।। 2.1.20.१० ।। <br>
सीमंतोन्नयने चैव प्रायश्चित्ताकृतीषु च ।। <br>
वैश्वदेवे च नित्ये च पूर्णा त्वेका विधीयते ।। ११ ।। <br>
एवं स्रुचौ समौ कृत्वा उपर्युपरि विन्यसेत् ।। <br>
यथा न व्ययते कृत्वा न कल्पयति यावता ।। १२ ।। <br>
ऋषिछंदादिकं श्रुत्वा प्रतिमंत्रस्य सत्तमाः ।। <br>
अन्यथाल्पाल्पकफलं तस्मात्संन्यस्य होमयेत् ।।१३।। <br>
सप्ततेति ब्राह्मणस्य ऋषिः कौंडिन्य ईरितः ।। <br>
जगती च भवेच्छंदो देवताग्निः प्रकीर्तितः ।। ।। १४ ।।<br>
देहि मेति च मंत्रस्य प्रजापतिर्ऋषिः स्मृतः ।। <br>
अनुष्टुप् च भवेच्छंदो देवतास्य प्रजापतिः ।। १५ ।। <br>
पूर्णा दर्वीति मन्त्रस्य शतक्रतुर्ऋषिः स्मृतः ।। <br>
छंदोनुष्टुप्समाख्यातं वह्निश्चैवात्र देवता ।। १६ ।। <br>
पुनात्विति च मन्त्रस्य ऋषिः स्यात्पवनः स्मृतः ।। <br>
छंदोऽपि जगती ख्यातं देवताग्निश्च कीर्तितः ।। १७ ।। <br>
तुर्यपूर्णा यज्ञमध्ये नकुले द्विजसत्तमाः ।। <br>
न चाशिषं यज्ञमध्ये अभिषेकं च तर्पणम् ।। १८ ।। <br>
ऋत्विक्छंदः स्पृशन्सम्यग्दक्षिणांगमथापि वा ।। <br>
यजमानः सपत्नीको महोत्सवपुरःसरम् ।। १९ ।। <br>
विश्वामित्रोऽयुतं तत्र होमं कुर्याद्विचक्षणः ।। <br>
लवली बदरी शस्तं पिचुमंदकच्छत्रकम् ।। 2.1.20.२० ।। <br>
नागरंगं धातकीं च पूर्णायां च विवर्जयेत् ।। <br>
जप्यहानिरसंख्याते होमभ्रंशश्च जायते ।। २१ ।। <br>
तस्मात्प्रागेव सतिलान्गणित्वा स्थापयेत्पृथक् ।। <br>
युगपद्गणयेद्वाथ न चांगेन कदाचन ।।२२।। <br>
धातक्याश्च फलैः संख्या कर्तव्या फलमिच्छता ।। <br>
बदर्याश्च लवल्याश्च फलैः सर्वार्थसिद्धये ।। २३ ।। <br>
नागरंगफलैरेव धातक्या बकुलैः फलैः ।। <br>
यज्ञहानिकरं यस्मात्तस्मात्तत्परिवर्जयेत् ।। २४ ।। <br>
कर्पूरचंदनैः कुर्याद्धोलिकां यज्ञसिद्धये ।। <br>
गंगामृत्तिकया युक्तः शुनिकामथ वा द्विजाः ।। २५ ।। <br>
रक्तगुंजाफलैः संख्यां पुष्टिकामेषु योजयेत् ।। <br>
वातार्धे च शते चैव सहस्रे च तथैव हि ।। २६ ।। <br>
होता स्यादयुतेनापि एकाहे वेदसंख्यया ।। <br>
ऋणसाध्ये भवेद्धोता त्रय एव द्विजोत्तमाः ।। २७ ।। <br>
लक्षहोमे तु होतारः षडेव परिकीर्तिताः ।। <br>
कोटिहोमे तु विप्राः स्युः प्रशस्ताः पंक्तिसंख्यया ।। २८ ।। <br>
नव पंच दशदशकं पंचविंशमथापि वा ।। <br>
कामक्रोध विहीनाः स्युर्ऋत्विजः शांतचेतसः ।। २९ ।। <br>
नवग्रहमखे विप्राश्चत्वारो वेदवेदिनः ।। <br>
अथवा ऋत्विजौ शांतौ द्वावेव परिकीर्तितौ ।।2.1.20.३०।। <br>
कार्यावयुतहोमे तु न प्रसज्येत विस्तरे ।। <br>
तद्वत्सदशधा चाष्टौ नवहोमे तु ऋत्विजः ।। ३१ ।। <br>
कर्तव्याः शक्तितस्तद्वच्चत्वारोऽपि विमत्सराः ।। <br>
तमेव पूजयेद्ब्रह्मा द्वौ वा त्रीन्वा यथाविधि ।। ३२ ।। <br>
एकमप्यर्चयेद्ब्रह्मा सहस्रे त्वेकब्राह्मणम् ।। <br>
दक्षिणाभिः प्रयत्नेन निर्वहेदल्पवित्तवान् ।। ३३ ।। <br>
लक्षहोमस्तु कर्तव्यो यदा वित्तं भवेत्तदा ।। <br>
यतः सर्वमवाप्नोति कुर्यात्कामविधानतः ।। ३४ ।। <br>
पूज्यते शिवलोके च वस्वादित्यमरुद्गणैः ।। <br>
यावत्कल्पशतान्यष्टावंते मोक्षमवाप्नुयात् ।। ३५ ।। <br>
अकामो यस्त्विमं कुर्याल्लक्षहोमं यथाविधि ।। <br>
शतकाममवाप्नोति पदं चानंत्यमश्नुते ।। ३६ ।। <br>
पुत्रार्थी लभते पुत्रं धनार्थी लभते धनम् ।। <br>
भार्याथीं लभते भार्यां कुमारी च शुभं पतिम् ।। ३७ ।। <br>
भ्रष्टराज्यस्तथा राज्यं श्रीकामः श्रियमाप्नुयात् ।। <br>
यं यं कामयते कामं सर्वं प्राप्नोति पुष्कलम् ।। ३८ ।। <br>
निष्कामः कुरुते यस्तु परं ब्रह्माधिगच्छति ।। <br>
तस्माच्छतगुणः प्रोक्तः कोटिहोमः स्वयंभुवा ।। ३९ ।। <br>
आचार्य एव होता स्याद्ब्राह्मणानामसंभवे ।। <br>
न योजयेदेकमेव चायुते होमकर्मणि ।। 2.1.20.४० ।। <br>
दर्भासनेऽतो न कुशे तृणे पत्त्रे त्वचेऽपि च ।। <br>
पाषाणे मृत्तिकायां च न च वस्त्रासने क्वचित् ।। ४१ ।। <br>
तत्र दारुमयं कुर्यादागमं भजते द्विजः ।। <br>
दानं दद्याच्च होमांते पूर्णादौ च यथा भवेत् ।। ४२ ।। <br>
द्विजसंस्कारकार्येषु पूर्णादौ चापि दक्षिणा ।। <br>
मंत्रोपासनकार्येषु सोमयागाश्वमेधके ।। ४३ ।। ।। <br>
इति श्रीभविष्ये महापुराणे मध्यमपर्वणि प्रथमभागे विंशोऽध्यायः ।। २० ।।<br>
<br>
