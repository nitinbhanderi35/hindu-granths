॥ सूत उवाच ॥ ॥ <br>
ध्रुवादूर्ध्वं महर्लोकः कोटियोजनविस्तरः ॥ <br>
कल्पाभिकरणे तत्र संस्थिता द्विजपुङ्गवाः ॥ १ ॥ <br>
जनलोको महर्लोकात्तथा कोटिद्वयात्मकः ॥ <br>
सनंदनादयस्तत्र संस्थिता ब्रह्मणः सुताः ॥ २ ॥ <br>
जनलोकात्तपोलोकः कोटित्रयसमन्वितः ॥ <br>
विराजंते तु देवा वै स्थिता दाह विवर्जिताः ॥ ३ ॥ <br>
प्राजापत्यात्तु भूर्लोकः कोटिषट्केन संयुतः ॥ <br>
सनत्कुमारकस्तत्र ब्रह्मलोकस्तु स स्मृतः ॥ ४ ॥ <br>
तत्र लोके गुरुर्ब्रह्मा विश्वात्मा विश्वतोमुखः ॥ <br>
आस्ते यद्योगिभिः पीत्वा योगं मृत्योः परं गतम् ॥ ५ ॥ <br>
गायंति यतयो गाथा ह्यास्तिका ब्रह्मवादिनः ॥ <br>
योगिनस्तापसाः सिद्धा जापकाः परमेष्ठिनम् ॥ ६ ॥ <br>
द्वारं तु योगिनामेकं गच्छतां परमं पदम् ॥ <br>
तत्र गत्वा न शोचंति स विष्णुः स च शंकरः ॥ ७ ॥ <br>
सूर्यकोटिप्रतीकाशं पुरं तस्य दुरासदम् ॥ <br>
न मे वर्णयितुं शक्यं ज्वालामालासमाकुलम् ॥ ८ ॥ <br>
तत्र नारायणस्यापि भवनं ब्रह्मणः पुरे ॥ <br>
शेषे तस्य हरिः श्रीमान्मायासहचरः परः ॥ ९ ॥ <br>
स विष्णुर्लोककथितः पुनरावृत्तिवर्जितः ॥ <br>
प्रयांति च महात्मानो ये प्रपन्ना जनार्दनम् ॥ 2.1.3.१० ॥ <br>
ऊर्ध्वं ब्रह्मासनात्पूर्वं परं ज्योतिर्मयं शुभम् ॥ <br>
वह्निना उपरि क्षिप्तं तत्रास्ते भगवान्भवः ॥११॥ <br>
देव्या सह महादेवश्चिन्त्यमानो मनीषिभिः ॥ <br>
योगिभिः शतसाहस्रैर्वृतैकत्वैश्च संवृतः ॥ १२ ॥ <br>
तत्र ते यांति नियता द्विजा वै ब्रह्मवादिनः ॥ <br>
महादेवपरेशानास्तापसा ब्रह्मवादिनः ॥ १३ ॥ <br>
निर्ममा निरहंकाराः कामक्रोधविवर्जिताः ॥ <br>
द्रक्ष्यंति ब्रह्मणा युक्ता रुद्रलोकः स वै स्मृतः ॥ १४ ॥ <br>
एते सप्त महर्लोकाः पृथिव्यां परिकीर्तिताः ॥ <br>
महीतलादयश्चाधः पातालाः संति वै द्विजाः ॥ १५ ॥ <br>
महातलं हैमतलं सर्ववर्णोपशोभितम् ॥ <br>
प्रासादैर्विविधैः शुभ्रैर्देवतायतनैर्युतम् ॥ १६ ॥ <br>
अनंतेन समायुक्तं मुचुकुन्देन धीमता ॥ <br>
नृपेण बलिना चैव पातालं स्वर्गवासिना ॥ १७ ॥ <br>
शैलं रसातलं विप्राः शांकरं हि रसातलम् ॥ <br>
पीतं सुतलमित्युक्तं वितलं विद्रुमप्रभम् ॥ १८ ॥ <br>
सितं हि वितलं प्रोक्तं तलं चैव सितेतरम् ॥ <br>
सुवर्णेन मुनिश्रेष्ठास्तथा वासुकिना शुभम् ॥ १९ ॥ <br>
रसातलमिति ख्यातं सर्वशोभासमन्वितम् ॥ <br>
वैनतेयादिभिश्चैव कालनेमिपुरोगमैः ॥ 2.1.3.२० ॥ <br>
शंकुकर्णेन संभिन्नं तथा नमुचिपूर्वकम् ॥ <br>
तथान्यैर्विवि धैर्नागैस्तलं चैव सुशोभनम् ॥ २१ ॥ <br>
तेषामधस्तान्नरका रौरवाद्याश्च कोटयः ॥ <br>
पापिनस्तेषु पात्यंते न तेऽवनमितुं क्षमाः ॥ २२ ॥ <br>
पाताला नामधश्चांते शेषाख्या वैष्णवी तनुः ॥ <br>
कालाग्निरुद्रयोगात्मा नारसिंहोऽपि माधवः ॥ २३ ॥ <br>
योऽनंतः पठ्यते देवो नागरूपी जनार्दनः ॥ <br>
तदाधारमिदं सर्वं सकलाग्निमुपाश्रितम् ॥ २४ ॥ <br>
तमाविश्य महायोगी कालस्तद्वदनानलः ॥ <br>
विषज्वालासमोऽनंतो जगत्संहरति स्वयम् ॥२५॥ <br>
तामसी शांभवी मूर्तिः कालात्मा परमेश्वरः॥<br>
स एव गर्भमाश्रित्य प्रकाशयति नित्यशः ॥२६॥ <br>
इति श्रीभविष्ये महापुराणे मध्यमपर्वणि प्रथमभागे पाताल वर्णनंनाम तृतीयोऽध्यायः ॥ ३ ॥<br>
<br>
