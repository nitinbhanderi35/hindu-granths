।। सूत उवाच ।। ।। <br>
अथातो मंडलं वक्ष्ये पुराणेषु यथोदितम् ।। <br>
यदधीना भवेत्सिद्धिस्तस्मात्कुर्यात्समाहितः ।। १ ।। <br>
देवाः पद्मासनस्थाश्च भविष्यंति वसंति च ।। <br>
विनाब्जं नार्चयेद्देवीमर्चिते यक्षिणी हरेत् ।। २ ।। <br>
अतो मंडलविच्छेदं यस्माद्दशगुणं भवेत् ।। <br>
रजःसाध्ये शतगुणं केवले द्विगुणं फलम् ।। ३।। <br>
त्रिशतं वंदने साध्ये सहस्रं च रजोऽष्टकम् ।। <br>
रजोभिः षोडशैर्बिंबं शतंशतमनंतकम् ।। ४ ।। <br>
यन्त्रे मणौ शालग्रामे प्रतिमायां विशेषतः ।। <br>
महालये महायोनौ रक्तलिंगे च साधिकम् ।। ५ ।। <br>
रजोयुक्तं लिखेद्यस्तु पूजाकार्ये विभूतये ।। <br>
करणादिफलं यस्मात्तस्मात्तत्परिवर्जयेत् ।।६।। <br>
चतुरस्रं नवं व्यूहं क्रौंचप्राणं चतु र्विधम् ।। <br>
कामबीजं वज्रनाभं विघ्नराजं गजाह्वयम् ।। ७ ।। <br>
पारिजातं चंद्रबिंबं सूर्यकांतं च शेखरम् ।। <br>
शतपत्रं सहस्रारं नवनाभं च मुष्टिकम् ।। ।। ८ ।। <br>
पंचाब्जं चैव मैनाकं कामराजं च पुष्करम् ।। <br>
अष्टास्रं चैव श्रीबिंबं षडस्रं त्र्यस्रमेव तु ।।९।। <br>
चत्वारिंशत्तथा पंचस्वाधिकं परिसंख्यया ।। <br>
चतुरस्रं नवव्यूढं वैष्णवे यागकर्मणि ।। 2.1.21.१० ।। <br>
प्रशस्तं चापि गोमेधे क्रौंचं घ्राणं चतुर्विधम् ।। <br>
सुभद्रं चाश्वमेधे च नरमेधे नरासनम् ।। ११ ।। <br>
सर्वत्र सर्वतोभद्रं चतुरस्रं सुभद्रकम् ।। <br>
कामराजं तथा त्र्यस्रमष्टास्रं च षडस्रकम् ।।१२।। <br>
शक्तानां कामपक्षे च पंचसिंहासनं महत् ।। <br>
ध्यानाचले मेरुपृष्ठं मणिमुक्ताचलेष्वपि ।। १३ ।। <br>
सहस्रं शतपत्रं च अन्नदाने तिलाचले ।। <br>
हरिवल्लभं राजसूये सोमयागेषु शस्यते ।। १४ ।। <br>
प्रतिष्ठायां सुभद्रं च सर्वतोभद्रमेव च ।। <br>
जलाशयप्रतिष्ठायां विघ्नराजं प्रशस्यते ।। १५ ।। <br>
घटप्रस्थापने चैव गजाह्वं तुरगासनम् ।। <br>
शतपत्रं लक्षहोमे अयुते चतुरस्रकम् ।। १६ ।। <br>
यस्य यज्ञस्य यद्बिंबं तत्तु तेनैव योजयेत् ।। <br>
इतोऽन्यथा भवेद्दोषो विपरीतेष्वधोगतिः ।। १७ ।। <br>
द्विहस्ता चतुरस्रा च वेदिका परिकीर्तिता ।। <br>
चतुरंगुलोच्छ्रायमिता षडंगुला ह्यथापि वा ।।१८।। <br>
षडंगुला नवव्यूहे वर्धयेद्यज्ञकोविदः ।। <br>
एकांगुलसमुत्सेधः कर्तव्यस्सुसमाहितैः।। ।।। १९ ।। <br>
क्रौंचप्राणे तुर्यहस्तं मुष्टिहस्तं समुच्छ्रितम् ।। <br>
मध्यद्वये हीनकरं कनिष्ठं त्र्यंगुलाधिकम् ।। 2.1.21.२० ।। <br>
कुर्याद्द्वित्रिक्रमाद्धीनमुच्छ्राये द्विजसत्तमाः ।। <br>
पारिजातं चंद्रबिंबं सूर्यकांतं च शेखरम् ।। २१ ।। <br>
ग्रहाणां पौष्टिके पक्षे बाह्यग्रामादिसाधने ।। <br>
नियोजयेत्तत्रतत्र वेदिकाचक्रकत्रयम् ।। २२ ।। <br>
प्रथमे मुष्टिहस्तः स्यात्संपूर्णे शेषमानकैः ।। <br>
नवलाभे च पंचाब्जं करत्रयमुदाहृतम् ।। २३ ।। <br>
शेषा चैव वरिष्ठा च लवली भित्ति वेदिका ।। <br>
विज्ञेया द्विजशार्दूला यथाकाम्येषु योजयेत् ।। २४ ।। <br>
अयथाव्यत्यये दोषस्तस्माद्यत्नेन साधयेत् ।। <br>
दशहस्ते चाष्टहस्ते अष्टहस्ते च षोडशम् ।।२५।। <br>
मुष्टिबाहुञ्च प्रादेशं वर्धयेत्षोडशांशके ।। <br>
हस्तोत्सेधं च कर्तव्यं हीने हीनं च ह्रासयेत् ।। २६ ।। <br>
दर्पणाकारकं कुर्याद्यागके शांति कर्मणि ।। <br>
हीनं कुर्यात्प्रयत्नेन वप्राकारं परिस्तवे ।। २७ ।। <br>
निशारणैर्गोमयैश्च वेदिकां च प्रलेपयेत् ।। <br>
स्वर्णरत्नमयैस्तोयैरभिषिच्य कुशोदकैः ।। ।। २८ ।। <br>
हीनवीर्यगवानां च पुरीषं धेनुकं तथा ।। <br>
कपिलायाश्च यत्नेन कुंडमंडललेपने ।। २९ ।। <br>
वर्जयेत्सर्वयागेषु स्थंडिलेषु प्रयत्नतः ।। <br>
विना सूत्रैः कीलके न मंडले नैव सूत्रयेत् ।। 2.1.21.३० ।। <br>
तस्मात्प्रयत्नतः कार्यं यत्सूत्रं यच्च कीलकम् ।। <br>
अर्कहस्तमितं सूत्रं मृदु लाक्षामयं तथा ।। ३१ ।। <br>
पीतकार्यस्रजं चैव कीलकं स्वर्णनिर्मितम् ।। <br>
रौप्यताम्रमयं कुर्याद्वैष्णवे यागकर्मणि ।। ३२ ।। <br>
गणनायके सुप्रशस्तं शैषेपामार्गमेव च ।। <br>
ग्रहपक्षे तथेशस्य कच्छपस्य द्विजोत्तमाः ।। ३३ ।। <br>
षोडशे चार्कहस्ते च तत्र नेमियुतं भवेत् ।। ३४ ।। <br>
इति श्रीभविष्ये महापुराणे मध्यमपर्वणि प्रथम भागे एकविंशतितमोऽध्यायः ।। २१ ।। <br>
<br>
