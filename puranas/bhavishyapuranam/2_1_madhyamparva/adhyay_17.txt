॥ सूत उवाच ॥ ॥ <br>
यज्ञभेदं त्रिभेदं च वक्ष्ये शास्त्रमतं यथा ॥ <br>
यथावेदानुसारेण यथाग्रहण योजनम् ॥ १ ॥ <br>
शतार्धे वह्निरुद्दिष्टः शतार्धे काश्यपः स्मृतः ॥ <br>
घृतप्रदीपके विष्णुस्तिलयागे वनस्पतिः ॥ २ ॥ <br>
सहस्रे ब्राह्मणो नाम अयुते हरिरुच्यते ॥ <br>
लक्षहोमे तु वह्निः स्यात्कोटिहोमे हुताशनः ॥३॥ <br>
वरुणः शांतिके ज्ञेयो मारणे ह्यरुणः स्मृतः ॥ <br>
नित्यहोमेऽनलो नाम प्रायश्चित्ते हुताशनः ॥ ४ ॥ <br>
लोहितश्चान्नयज्ञे यो ग्रहाणां प्रत्यनुक्रमात् ॥ <br>
देवप्रतिष्ठायागे तु लोहितः परिकीर्तितः ॥ ५ ॥ <br>
प्रजापतिर्वास्तुयागे मंडपे चापि पद्मके ॥ <br>
प्रपायां चैव नागाख्यो महादाने हविर्भुजः ॥६॥ <br>
गोदाने च भवेद्रुद्रः कन्यादाने तु गोऽजकः ॥ <br>
तुलापुरुषदाने च धाताग्निः परिकीर्तितः ॥ ७ ॥ <br>
वृषोत्सर्गे भवेत्सूर्योऽवसानांते रविः स्मृतः ॥ <br>
पावको वैश्वदेवे च दीक्षापक्षे जनार्दनः ॥ ८ ॥ <br>
त्रासने च भवेत्कालः क्रव्यादः शरदाहने ॥ <br>
पर्णदाहे यमो नाम ह्यस्थिदाहे शिखंडिकः ॥ ९ ॥ <br>
गर्भाधाने च मरुतः सीमंते पिंगलः स्मृतः ॥ <br>
पुंसवे त्विंद्र आख्यातः प्रशस्तो यागकर्मणि ॥ 2.1.17.१० ॥ <br>
नामसंस्थापने चैवमुपन्यस्ते च पार्थिवः ॥ <br>
निष्क्रमे हाटकश्चैव प्राशने च शुचिस्तथा ॥ ११ ॥ <br>
षडाननश्च चूडायां व्रतादेशे समुद्भवः ॥<br>
वीतिहोत्रश्चोपनये समावर्ते धनंजयः ॥ १२ ॥ <br>
उदरे जठराग्निश्च समुद्रे वडवानलः ॥ <br>
शिखायां च विभुर्ज्ञेयः स्वरस्याग्निः सरीसृपः ॥ १३ ॥ <br>
अश्वाग्निर्मंथरो नाम रथाग्निर्जातवेदसः ॥ <br>
गजाग्निर्मंदरश्चैव सूर्याग्निर्विंध्यसंज्ञकः ॥ १४ ॥ <br>
तोयाग्निर्वरुणोनाम ब्राह्मणाग्निर्हविर्भुजः ॥ <br>
पर्वताग्निः क्रतुभुजो दावाग्निः सूर्य उच्यते ॥ १५ ॥ <br>
दीपाग्निः पावको नाम गृह्याग्निर्धरणीपतिः ॥ <br>
घृताग्निश्च नलो वायुः सूतिकाग्निश्च राक्षसः ॥ १६ ॥ <br>
इति श्रीभविष्ये महापुराणे मध्यमपर्वणि प्रथमभागेऽग्निनामवर्णनंनाम सप्तदशोऽध्यायः ॥ १७ ॥।छ॥। <br>
<br>
