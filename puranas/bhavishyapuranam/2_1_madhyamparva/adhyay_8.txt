॥ सूत उवाच ॥ ॥ <br>
शृणुध्वं विप्रसंघाताः पुराणं देवसंमतम्॥ <br>
यच्छ्रुत्वा मुच्यते पापात्पुरुषो ब्रह्महत्यया॥१॥<br>
तृतीयं शैवमाख्यातं ततो भागवतं परम्॥ <br>
पंचमं च तथा मात्स्यं भविष्यं षष्ठमुच्यते ॥२॥ <br>
असामर्थ्ये च मात्स्योक्तं वैष्णवं च भविष्यकम् ॥ <br>
भारते चापि पर्वं च शांतिभैष्मीयकं तथा ॥ ३ ॥ <br>
पराशरमतं गृह्यं गोभिलोक्तानि यानि च ॥ <br>
कात्यायनोक्तमपरमभ्यसेन्निगमादितः ॥ ४ ॥ <br>
अंतरेणागते मर्त्ये शास्त्रं नाध्यापयेत्क्वचित् ॥ <br>
एकरात्रं गते मर्त्ये त्रिरात्रमजमेषयोः ॥ ५ ॥ <br>
मंडूके पंचरात्रं तु सर्पे रात्रिचतुष्टयम् ॥ <br>
संवत्सरं तु तुरगे गजे द्वादशवत्सरान् ॥ ६ ॥ <br>
मासमेकं खरे काके स्थानत्यागान्न कुत्रचित् ॥ <br>
केरवे वा रवे चैव अहोरात्रं प्रचक्षते ॥७॥ <br>
त्रिरात्रमपि मार्जारे नकुले मूषके खरे ॥ <br>
हंसे दिनमनध्यायं क्षुद्रजंतौ न दूषणम् ॥ ८ ॥ <br>
अध्यापयेद्गुरोः पुत्रं ज्ञानिनं धार्मिकं शुचिम् ॥ <br>
भक्तं शांतं वैष्णवं च जितक्रोधं जितेंद्रियम् ॥ ९ ॥ <br>
अध्यात्माध्यापयेदेभ्यः शठं पापहरं द्विषम् ॥ <br>
अन्यायेनैव यच्छतमभयं दांभिकं द्विषम्॥2.1.8.१०॥<br>
निरर्थकं मंथरं च विशुश्रूषुमयाजकम् ॥ <br>
षण्डं चैवानृजुं क्रुद्धं कृपणं व्यसनार्थिनम्॥ ११ ॥ <br>
निंदकं चाविधिज्ञं च दूरतः परिवर्जयेत् ॥ <br>
अप्रच्छन्ननतं ब्रूयात्पुत्रपौत्रादिकादृते ॥ १२ ॥ <br>
विद्यया सह मर्तव्यं न दद्याच्च पृथग्जने ॥ <br>
अतो विद्या वदत्येवं पाठयंतं द्विजोत्तमम् ॥१३॥ <br>
मा दद्याद्भक्तिहीनाय दुर्जनाय दुरात्मने ॥ <br>
अप्रमादाय विप्राय शुचये ब्रह्मचारिणे ॥ ॥ १४॥ <br>
सार्थकाय विधिज्ञाय साधवे देहि सत्तम ॥ <br>
दद्याद्यदि निषिद्धाय विद्याधनमनुत्तमम् ॥ १५ ॥ <br>
तयोरेकतरो गच्छेदचिरेण यमक्षयम् ॥ <br>
अन्यायेन ग्रहं विद्यामन्यं पाठयते सुखात् ॥ १६ ॥ <br>
स याति नरकं घोरं विद्यावर्ज्यः स उच्यते ॥ <br>
आध्यात्मिकं वैदिकं चालौकिकं वाथ यो वदेत्॥१७॥ <br>
मानमादौ प्रणम्याथ ततोऽधीयीत सुव्रतः ॥ <br>
कर्मकांडं ज्योतिषस्य तद्विना न समभ्यसेत् ॥ १८॥ <br>
चूतभोगसमभ्यासाद्दरिद्रश्चाभिजायते ॥<br>
वादभागसमभ्यासाद्धननाशाय जायते ॥१९॥ <br>
निधिभागसमभ्यासाज्जायते नारके कुले॥<br>
यान्यनुक्तानि शास्त्राणि माननीयानि यानि च ॥2.1.8.२०॥<br>
म्लेच्छोक्तानि महिम्नानि नाभ्यसेद्दूरतस्त्यजेत् ॥ <br>
लोकानां ज्ञानवृद्ध्यर्थं यः कुर्याद्धर्मसंग्रहम् ॥ २१ ॥ <br>
प्रवर्तयित्वा स गुरुर्भवेज्जानप्रदः पिता ॥ <br>
ज्ञानदाता च लोकानां तेषु धर्मः प्रवर्तते॥२२॥ <br>
निगमानां ज्योतिषाणां वेदानां नाटकस्य च ॥ <br>
व्याख्यानसंग्रहं कृत्वा कलौ नाशमवाप्नुयात् ॥२३॥<br>
वेदानां धर्भशास्त्राणां पुराणानां तथैव च ॥<br>
मीमांसाज्योतिषां चैव नाटकानां विरंचिनी॥२४॥<br>
भागावसाने कथितः   पुराणाध्याय एव च ॥ <br>
पुष्पकश्च परिच्छेदः खंडश्च प्रतिखंडकः ॥२५॥ <br>
व्यवहारश्चार्थशास्त्रमश्वशास्त्रस्य चैव हि ॥ <br>
यस्य भागावसाने तु प्रयोक्तव्यः स एव हि॥ ॥२६॥ <br>
तत्संग्रहेपि कविना नियोक्तव्यः स एव हि॥ <br>
यस्य नात्रोपदेशे तु प्रवर्तयति संग्रहः ॥२७॥ <br>
तत्तदक्षरसख्यानां ब्रह्मलोकान्न तच्च्युतिः ॥ <br>
न संग्रहस्तंत्रमंत्रे वेदमंत्रे च वर्जयेत् ॥२८॥ <br>
मोहात्कृत्वा होमधेनुं दत्त्वा शुद्धिर्भविष्यति ॥ <br>
कृत्वा चाख्यायिकाग्रंथस्वरूपान्स दिवं व्रजेत् ॥ २९ ॥। <br>
धर्मशास्त्रस्य गम्यस्य व्यवहारस्य चैव हि ॥ <br>
कलौ यः संग्रहं कुर्यात्प्रसुप्ते चैव केशवे ॥ 2.1.8.३० ॥ <br>
यावत्प्रवर्तते लोकस्तावत्स्वर्गे महीयते ॥ <br>
सिंहे पौषे च चैत्रे च न कुर्यात्संग्रहं क्वचित् ॥ ३१ ॥ <br>
प्रातःकाले न कुर्वीत् तथा मध्यंदिने द्विजाः ॥ <br>
पक्षांते भूभिदाहे च भुवः कंपे दिनक्षये ॥ ३२ ॥ <br>
मलमासे विशेषेण सन्ध्ययोश्च विवर्जने ॥ <br>
अमेध्याक्तं च पत्रं च लिप्यक्षरविभूषितम् ॥ ३३ ॥ <br>
पूतं स्यात्तत्क्षणाद्विप्राश्चतुः पंचाक्षरेण वा॥ <br>
नारसिंहस्य विन्यासे पूतो भवति तत्क्षणात् ॥ ३४ ॥ <br>
मायाविभवविन्यस्ते महापापकलेवरे ॥ <br>
मुहूर्तार्धेन पूतत्वं प्रभोर्यांति परां गतिम् ॥ ३५ ॥ <br>
स्त्रियो वा निंदितो वापि म्लेच्छो याति परां गतिम् ॥ <br>
यो मूढो मन्यते दोषं तस्य शौचं समाचरेत् ॥ <br>
स गर्दभीं खरीं योनिं प्रविशेन्नात्र संशयः॥ ॥ ३६ ॥ <br>
एकमेवात्मकं ब्रह्म तत्प्रकृत्यात्मकं द्वयम् ॥ <br>
नवात्मको भैरवश्च दशमश्च जनार्दनः ॥ ३७ ॥ <br>
रुद्र एकादशश्चैव अर्कार्कश्चापि द्वादशः ॥ <br>
त्रयोविंशे च भूतात्मा षड्विंशे मनुरीरितः ॥ ३८ ॥ <br>
तिथ्यात्मकं पंचदशे षोडशाख्या कलापरा ॥ <br>
वातात्मकः सप्तदशो मन्त्रः समनुवर्तते ॥३९॥ <br>
अष्टादशाक्षरो मंत्रः पुराणात्मक एव च ॥ <br>
ऊनविंशश्चंद्रमाः स्याद्विंशो नारायणो वपुः ॥2.1.8.४०॥ <br>
ज्योतिर्मयश्चैकविंशो द्वाविंशे केशवार्चनम् ॥ <br>
नक्षत्राणि त्रयोविंशे चतुर्विंशे च तानकम् ॥ ४१ ॥ <br>
पंचविंशे च तीर्थानि षड्विंशे च त्रियंबकः ॥ <br>
अष्टाविंशे धनेशश्च ऊनत्रिंशे सरस्वती ॥ ४२ ॥ <br>
त्रिंशद्योगे शिवः प्रोक्तः पातालमेकत्रिंशके ॥ <br>
अहोरात्रश्च द्वात्रिंशे चतुस्त्रिंशे च जाह्नवी ॥ ४३ ॥ <br>
पंचत्रिंशे तदंतः स्याच्छते पूर्णे दिवाकरः ॥ <br>
सहस्रे च शिवो ज्ञेयश्चायुते मेरुरुच्यते ॥ ४४ ॥ <br>
लक्षे ब्रह्मा तथा कोट्यां देवो नारायणः परः ॥ <br>
पुंप्रकृत्यात्मकं चान्यच्छारदालिपिमातृका ॥४५॥<br>
शुद्धब्रह्ममयं नित्यं ज्ञानरूपं परं महत् ॥ <br>
यस्मिन्न व्यसनादेव शुचौ चाप्यशुचिस्थले ॥ <br>
क्षणे ब्रह्ममयं याति इत्याह भगवान्मनुः ॥ ४६ ॥ <br>
इति श्रीभविष्ये महापुराणे मध्यमपर्वणि प्रथमभागेंऽकमाहात्म्यकथनं नामाष्टमोऽध्यायः ॥ ८ ॥ <br>
<br>
