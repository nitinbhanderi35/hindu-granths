॥ सूत उवाच ॥ ॥ <br>
चतुर्णामपि वर्णानां नान्यो बंधुः प्रचक्षते ॥ <br>
ऋते पितुर्द्विजश्रेष्ठा इतीयं नैगमी स्मृतिः ॥ १ ॥ <br>
त्रयोऽपि गुरवः श्रेष्ठास्ताभ्यां माता परो गुरुः ॥ <br>
ये सोदरा ज्येष्ठश्रेष्ठा उत्तरोत्तरतो गुरुः ॥ २ ॥ <br>
द्वादश्यां तु आमवास्यामथ वा रविसंक्रमे ॥ <br>
वासांसि दक्षिणा देया मणिमुक्ता यथारुचि ॥ ३ ॥ <br>
अयने विषुवे चैव चंद्रसूर्यग्रहे तथा ॥ <br>
प्राप्ते चापरपक्षे तु भोजयेच्चापि शक्तितः ॥ ४ ॥ <br>
पश्चात्प्रवंदयेत्पादौ मंत्रेणानेन सत्तमाः ॥ <br>
विधिवद्वंदनादेव सर्वतीर्थफलं लभेत् ॥ ५ ॥ <br>
स्वर्गापवर्गप्रदमेकमाद्यं ब्रह्मस्वरूपं पितरं नमामि ॥ <br>
यतो जगत्पश्यति चारुरूपं तं तर्पयामः सलिलैस्तिलैर्युतैः ॥ ॥ ६ ॥ <br>
पितरो जनयंतीह पितरः पालयंति च ॥ <br>
पितरो ब्रह्मरूपा हि तेभ्यो नित्यं नमोनमः ॥ ७ ॥ <br>
यस्माद्विजयते लोकस्तस्माद्धर्मः प्रवर्तते ॥। <br>
नमस्तुभ्यं पितः साक्षाद्ब्रह्मरूप नमोऽस्तु ते ॥ ८ ॥ <br>
या कुक्षिविवरे कृत्वा स्वयं रक्षति सर्वतः ॥ <br>
नमामि जननीं देवीं परां प्रकृतिरूपिणीम् ॥९॥। <br>
कृच्छ्रेण महता देव्या धारितोऽहं यथोदरे ॥ <br>
त्वत्प्रसादाज्जगद्दृष्टं मातर्नित्यं नमोऽस्तु ते ॥ 2.1.6.१० ॥ <br>
पृथिव्यां यानि तीर्थानि सागरादीनि सर्वशः ॥ <br>
वसंति यत्र तां नौमि मातरं भूतिहेतवे ॥ ११ ॥ <br>
गुरुदेवप्रसादेन लब्धा विद्या यशस्करी ॥ <br>
शिवरूप नमस्तस्मै संसारार्णवसेतवे ॥ १२ ॥ <br>
वेद वेदांगशास्त्राणां तत्त्वं यत्र प्रतिष्ठितम् ॥ <br>
आधारः सर्वभूतानामग्रजन्मन्नमोऽस्तु ते ॥ १३ ॥ <br>
ब्राह्मणो जगतां तीर्थं पावनं परमं यतः ॥ <br>
भूदेव हर मे पापं विष्णुरूपिन्नमोऽस्तु ते ॥ १४ ॥ <br>
पितामहं च प्रणमेत्सर्वादौ मातरं गुरुम् ॥ <br>
मातामहं च तदनु आचार्यमथ ऋत्विजम् ॥ १५ ॥ <br>
मातृमंत्रैश्च प्रथमं प्रणमेद्भक्तिभावतः ॥ <br>
यथाग्रजस्तथा ज्येष्ठः पितृव्योऽपि द्विजोत्तमाः ॥ १६ ॥ <br>
दृष्टादृष्टे च स गुरुर्गुरुर्माता तथा गुरुः ॥ <br>
दृष्टादृष्टस्तृतीयः स्यात्सूर्योऽग्निश्चंद्र एव च ॥१७॥ <br>
मंत्रदाता गुरुः ख्यातस्सप्तमः परिकीर्तितः ॥ <br>
कभोजनगुरुः श्रेष्ठः स्वर्गापवर्गहेतुकः ॥१८॥ <br>
दृष्टदेवं च यो हित्वा अदृष्टं च निषेवते ॥ <br>
पापात्मा परमः सैकस्तिर्यग्योनिं च गच्छति ॥१९॥<br>
यथा पिता ज्येष्ठपिता कनीयांश्च तथा द्विजाः ॥<br>
ज्येष्ठो भ्राता पितृतुल्यो मान्यः सत्कारभाग्यतः ॥2.1.6.२०॥ <br>
आचार्यो ब्रह्मणो मूर्तिः पिता मूर्तिः प्रजापतेः ॥ <br>
माता स्यान्पृथिवीमूर्तिर्भ्रातरो मूर्तिरात्मनः ॥ २१ ॥ <br>
पिता मेरुर्व शिष्ठः स्याद्धर्ममूर्तिः सनातनः ॥ <br>
स चापि दृष्टदेवः स्यात्तदाज्ञां परिपालयेत् ॥ २२ ॥ <br>
पितामहं च पित्रग्रे हव्यकव्यैश्च तर्पयेत् ॥ <br>
स याति ब्रह्मणः स्थानं यस्मान्नावर्तते पुनः ॥ २३ ॥ <br>
तस्य पादोदकस्नानाद्गंगा नार्हति केवलम् ॥ <br>
तथावलोकनात्तस्य ज्योतिर्लिंगशतैश्च किम् ॥ २४ ॥ <br>
द्वात्रिं शत्कुंडकशिलास्पर्शने यादृशं फलम् ॥ <br>
तादृशं कोटिगुणितं पितामहप्रदक्षिणे ॥ २५ ॥ <br>
शतमातृवरिष्ठाश्च पितामह्याश्च पोषणे ॥ <br>
गुणास्तद्दर्शने विप्राः संसारे न पुनर्विशेत् ॥ २६ ॥ <br>
इति श्रीभविष्ये महापुराणे मध्यमपर्वणि प्रथमभागे गुरुगुणवर्णनं नाम षष्ठोध्यायः ॥ ६ ॥ <br>
<br>
<br>
