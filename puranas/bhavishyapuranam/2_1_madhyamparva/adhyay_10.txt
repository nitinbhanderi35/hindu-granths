।। सूत उवाच ।। ।। <br>
शोधयेत्प्रथमं भूमिं मितां कृत्वा ततो द्विजाः ।। <br>
दशहस्तेन दण्डेन पञ्चहस्तेन वा पुनः ।। १ ।। <br>
वाहयेत्सदा वृषभैस्तडागार्थेऽपि भूमिकाम् ।। <br>
देवागारस्य या भूमिः श्वेतैश्च वृषभैरपि ।। २ ।। <br>
या भूमिर्ग्रहयागार्थे तन्न वाहैरपि स्पृशेत् ।। <br>
आरामार्थे कृष्णवृषैः कृषार्थखननैरपि ।। ३ ।। <br>
वाहयेत्त्रिदिनं विप्राः पञ्चव्रीहींश्च वापयेत् ।। <br>
देवपक्षे सप्तगुण आरामकरणे गुणः ।। ४ ।। <br>
मुद्गमाषौ धान्य तिलाः श्यामाकश्चेति पञ्चमः ।। <br>
मसूरश्च कलायश्च सप्तव्रीहिगणः स्मृतः ।। ५ ।। <br>
सर्षपश्च कलायश्च मुद्गो माषश्चतुर्थकः ।। <br>
व्रीहित्रयं माषमुद्गौ श्यामाको महिषो गणः ।। ६ ।। <br>
सुवर्णमृत्तिका ग्राह्या वर्णानामनुपूर्वशः ।। <br>
बिल्ववृक्षैरियं कुर्याद्यूपशूनध्वजे दिने ।।७।। <br>
अरत्निमात्रं विज्ञेयं प्रशस्तं यष्टिहस्तकम् ।। <br>
ऊर्णासूत्रमयीं मूर्तिं कृत्वा कुर्याच्चतुष्टयम् ।। ८ ।। <br>
क्षीरदारुगर्तयुतं द्वादशांगुलमेव च ।। <br>
ज्वालयेत्तिलतैलेन तथा केशरजेन वा। ।। ९ ।। <br>
पूर्वदिक्प्रणवे सिद्धिः पश्चिमाशागतिः शुभा ।। <br>
मरणे दक्षिणायां च हानिः स्यादुत्तरे स्थिते ।। 2.1.10.१० ।। <br>
कल्पे विपत्करं विद्यात्तथा चैव च दिग्गते ।। <br>
नारसिंहेन मनुना चाग्निं प्रज्वाल्य दापयेत् ।। ११ ।। <br>
मासे घटे तथा मासं कुर्याद्भूमिपरिग्रहम् ।। <br>
सूत्रयेत्कीलयेत्पश्चान्महामाने द्विजोत्तमाः ।। १२ ।। <br>
ततो वास्तुबलिं दद्यात्खनित्रं परिपूजयेत् ।। <br>
आब्रह्मन्निति मन्त्रेण खनयेन्मध्यदेशतः ।। १३ ।। <br>
आज्येन मधुयुक्तेन गात्रमेकं प्रलेपयेत् ।। <br>
स्वर्णतोयैस्तथा रत्नतोयैः स्नात्वा प्रलेपयेत् ।। १४ ।। <br>
ईशानाभिमुखेनैव कूपपक्षे विदुर्बुधाः ।। <br>
अकृत्वा वास्तुयागं च यस्तडागं समुत्सृजेत् ।। १५ ।। <br>
तस्य वैवस्वतो राजा धर्मस्यार्धं निकृन्तति ।। <br>
प्रासादे च तथारामे महाकूपे तथैव च ।। १६ ।। <br>
गृहारंभे च विप्रेंद्रा दद्याद्वास्तु बलिं ततः ।। <br>
शालैश्च खादिरैश्चैव पलाशैः केशरस्य च ।१७।। <br>
बिल्वस्य बकुलस्यैव कलौ यूपः प्रशस्यते ।। <br>
शुना चक्रोदरकृतं तत्पार्श्वे तु ध्वजद्वयम् ।। १८ ।। <br>
सर्पाकारस्तडागे च कूपे कुम्भाकृतिर्भवेत् ।। <br>
आरामे पद्मपुष्पाभश्छत्रकारस्तु मंडले ।।१९।। <br>
कुर्याच्छुनाकृतिं सेतौ विष्णुगेहे गदाकृतिम् ।। <br>
अश्वाकारं चाश्वमेधे नरमेधे नराकृतिम् ।।2.1.10.२०।। <br>
गोयागे च वृषाकारं गृहयागे ध्वजाकृतिम् ।। <br>
श्मशानगोप्रचारार्थं चैत्यवृक्षालयोत्तमाः ।। २१ ।। <br>
चक्राकारो लक्षहोमे कोटिहोमे हलाकृतिः ।। <br>
नक्षत्राणि तथा मूलं शस्यते द्रुमरोपणे ।। २२ ।। <br>
एवं शस्योदितां भूमिं शुद्धां पूर्वप्लवान्विताम् ।। <br>
परिगृह्य यजेद्देवं वनपालं शिखिध्वजम् ।।२३।। <br>
सोमं च नागराजानं ततो बीजं सुशोधयेत् ।। <br>
आनयेद्धारयेत्पश्चाद्रौद्रतापेन तापयेत्।। ।।२४।। <br>
दिनद्वयांतरे चैव मंत्रैश्च परिमंत्रयेत् ।। <br>
गर्भाधानं ततः कुर्याद्विष्णुमंत्रं जपंस्त्रिधा ।। २५ ।। <br>
एवमस्येति मंत्रेण त्रिधा जप्त्वा विमार्जयेत् ।। <br>
देहि मेति च मंत्रेण संप्रोक्ष्य दशवारिणा ।।२६।। <br>
इत्यगृहीतमनुना पञ्चधा परिमंत्रितम् ।। <br>
त्र्यंबकेनेति मंत्रेण बीजमारोपयेत्ततः ।। २७ ।। <br>
भार्यामृतुमतीं स्नात्वा पञ्चमेऽहनि सत्तमाः ।। <br>
उत्संगे स्थापयित्वा च चुम्बयेन्मंत्रयेत्ततः ।। २८ ।। <br>
एवं वृक्षस्य संस्कारमध्येऽपि त्वनुगच्छति ।। <br>
तेन पुत्रत्वमाप्नोति नात्र कार्या विचारणा ।। २९ ।। <br>
तुलस्या बीजमादाय वैष्णवर्क्षे द्विजोऽहनि ।। <br>
खानयेदपि गोमूत्रबिंदुतोयैः प्रसेचयेत् ।। 2.1.10.३० ।। <br>
एतां तु स्वर्गमाप्नोति सितकुंभे निपातयेत् ।। <br>
एकरात्रं परिस्थाप्य तत आरोपयेद्भुवि ।। ३१ ।। <br>
अविधौ कूपवाप्यादौ खनने सूयते क्वचित् ।। <br>
कुर्वंति सहकारादिरोपणं ये नराधमाः ।। <br>
लभंते न फलं तेषामिह चाभ्येत्यधोगतिम् ।। ३२ ।। <br>
नदीतीरे श्मशाने च स्वगृहस्य च दक्षिणे ।। <br>
तुलसीरोपणं कृत्वा याति कर्ता यमालयम् ।। ३३ ।। <br>
पत्रपुष्पफलानां च रजोरेणुसमागमाः ।। <br>
पोषयंति च पितरं प्रत्यहं प्रतिकर्मणि ।। ३४ ।। <br>
यस्तु वृक्षं प्रकुरुते छायापुष्पफलोपगम् ।। <br>
पथि देवालये चापि पापात्तारयते पितॄन्।। <br>
कीर्तिश्च मानुषे लोके प्रत्यभ्येति शुभं फलम् ।। ३५ ।। <br>
अतीतानागताश्चातः पितॄन्स स्वर्गतो द्विजाः।। <br>
तारयेद्वृक्षरोपी च तस्माद्वृक्षं प्ररोपयेत ।।३६।। <br>
अपुत्रस्य हि पुत्रत्त्वं पादपा इह कुर्वते ।। <br>
यत्नेनापि च विप्रेंद्रा अश्वत्थारोपणं कुरु ।। ३७ ।। <br>
शतैः पुत्रसहस्राणामेक एव विशिष्यते ।। <br>
कामेन रोपयेद्विप्रा एकद्वित्रिप्रसंख्यया ।। ३८ ।। <br>
मुक्तिहेतुः सहस्राणां लक्षकोटीनि यानि च ।। <br>
धनी चाश्वत्थवृक्षे च अशोकः शोकनाशनः ।।३९।। <br>
प्लक्षो भार्याप्रदश्चैव बिल्व आयुष्यदः स्मृतः ।।<br>
धनप्रदो जंबु वृक्षो ब्रह्मदः प्लक्षवृक्षकः ।। 2.1.10.४० ।। <br>
तिंदुकात्कुलवृद्धिः स्याद्दाडिमी कामिनीप्रदः ।। <br>
बकुलो वंजुलश्चैव पापहा बलबुद्धिदः ।। ४१ ।। <br>
स्वर्गप्रदा धातकी स्याद्वटो मोक्षप्रदायकः ।। <br>
सहकारः कामप्रदो गुवाकः सिद्धिमादिशेत् ।। ४२ ।। <br>
सर्वशस्यं बलबले मधुके चार्जुने तथा ।। <br>
कदंबे विपुला कीर्तिस्तिंतिडी धर्मदूषिकः ।। ४३ ।। <br>
जीवंत्या रोगशांतिः स्यात्केशरः शत्रुमर्दनः ।। <br>
धनप्रदश्चैव वटो वटः श्वेतवटस्तथा ।। ४४ ।। <br>
पनसे मंदबुद्धिः स्यात्कलि वृक्षः श्रियं हरेत् ।। <br>
कलिवृक्षं च शाखोट उदरावर्तकं तथा ।। ४५ ।। <br>
तथा च मर्कटीनीपरोपणात्संततिक्षयः ।। <br>
शिंशपां चार्जुनं चैव जयंती हय मारकान् ।। <br>
श्रीवृक्षं किंशुकं चैव रोपणात्स्वर्गमादिशेत् ।। ४६ ।। <br>
न पूर्वां रोपयेज्जातु समिधं कंटकीद्रुमम् ।। <br>
कुशं पद्मं जलजानां रोपणाद्दुर्गतिं व्रजेत् ।। ४५ ।। <br>
मंदारे कुलहानिः स्याच्छाल्मले शुकबुद्धिमान् ।। <br>
निंबे पशुविनाशः स्याच्छत्राके कुलपांसलः ।। ४८ ।। <br>
उत्पन्ने कुलपातः स्या त्पशोरेव क्षयो भवेत् ।। <br>
शत्रुवृद्धिः काकनादे बलपूगे हतश्रियः ।। ४९ ।। <br>
विना क्रतौ विरुद्धश्च न सिंहं द्विजसत्तमाः ।। <br>
क्रतौ हि स्याद्विरुद्धश्च प्राप्नुयान्नरकाकृतिम् ।। 2.1.10.५० ।। <br>
सहकारसहस्रात्तु वरिष्ठं धातकीद्वयम् ।। <br>
तस्माच्चैव सहस्राद्धि पाटलैका विशिष्यते ।। ५१ ।। <br>
पाटलानां शतात्पश्चादेकरक्तवटो भवेत् ।। <br>
वटानां द्विसहस्राच्च पंचकं नागकेशरम् ।। ५२ ।। <br>
तस्माद्वरिष्ठः श्रीवृक्षो जंबूवृक्षः प्रशस्यते ।। <br>
तस्माद्धिमवतो ज्ञेयः श्रीपर्णीवृक्ष उत्तमः ।। ५३ ।। <br>
तिंदुकस्य त्रयश्चैव जंबूवृक्षस्य पंचकम् ।। <br>
कदंबार्जुनवृक्षस्य नारिकेरस्य च त्रयम् ।। <br>
एवमुक्त्वा स धर्मात्मा कारयेत्कीदृशं बलम् ।। ५४ ।। <br>
कल्पकोटिसहस्राणि कल्पकोटिशतानि च ।। <br>
स्वर्गभोगं समश्नाति विधिवद्द्रुमरोपणे ।। ५५ ।। <br>
जन्मत्रयादिकं पापं विनाश्य स्वर्गमादिशेत् ।। <br>
शतरोपी च ब्रह्मत्वं विष्णुत्वं च सहस्रके ।। ५६ ।। <br>
तुलसीरोपणाच्चैत्र आधिव्याधियुतो भवेत् ।। <br>
वैशाखे कीर्तिमाप्नोति ज्येष्ठे तु मरणं व्रजेत् ।। ५७ ।। <br>
आषाढे कीर्तिमाप्नोति श्रावणे परमां गतिम् ।। <br>
भाद्रे धनागमश्चैव आश्विने कार्तिके क्षयः ।। <br>
तुलसी त्रिविधा लोके कृते श्वेता प्रशस्यते ।। ५८ ।। <br>
किंचिच्छेदं च यः कुर्यादश्वत्थस्य वटस्य च ।। <br>
श्रीवृक्षस्य च विप्रेंद्राः स भवेद्ब्रह्मघातकः ।। ५९ ।। <br>
मूलच्छेदेन विप्रेंद्राः कुलपातो भवेदनु ।। <br>
वृक्षच्छेदी भवेन्मूक आधिव्याधिशतं भजेत् ।। <br>
सायं प्रातश्च घर्मांते शीतकाले दिनांतरे ।। 2.1.10.६० ।। <br>
फलमामकुलत्थश्च माषो मुद्गास्तिला यवाः ।। <br>
नृत्यगीतपयःकेशफलपुष्पप्रदो भवेत् ।। ६१ ।। <br>
अविकाकसकृच्चूर्णं यवचूर्णानि यानि च ।। <br>
गोमांसमुदकं चैव सप्तरात्रं निधापयेत् ।। ६२ ।। <br>
तमेकं सर्ववृक्षाणां फलपुष्पादिवृद्धिदम् ।। <br>
रोहिमत्स्यस्य पित्तानि धान्याकं तत्र स्थापयेत् ।। ६३ ।। <br>
तेनोदकादिसेकश्च कृतो वै वृद्धिमादिशेत् ।। <br>
तित्तिडीबीजमादाय इक्षुदंडेन मर्दयेत् ।।६४।। <br>
तेनाशोके प्रसेकः स्यात्सहकारस्य वृद्धिमान् ।। <br>
नालिकेरोदकं चैव माक्षिकैः सह सेचयेत् ।। ६५ ।। <br>
दोहदं सर्ववृक्षाणां पूगादीनां विशेषतः ।। <br>
दशशिराबीजयुतादभिषेकाच्च जीवति ।। ६६ ।। <br>
प्राक्प्रसूतिर्गवादीनां छागादिमहिषस्य च ।। <br>
जरासु तोयं वृक्षाग्रे स्थापयेदविचारयन् ।। ६७ ।। <br>
परस्य सहकारस्य फलं स्यान्नात्र संशयः ।। <br>
मेषस्य च  वितालस्य यवागूं च समाहरेत् ।। ६८ ।। <br>
तत्र मासैः सर्षपैश्च पूरयेन्मर्दयेत्ततः ।। <br>
गुवाकवृक्षकं देव घर्षयेन्मर्दयेत्त्रिभिः ।। ६९ ।। <br>
मृतोऽपि जीवयेच्छीघ्रं म्रियमाणोऽपि जीवति ।। <br>
निंबपत्रं योगपत्रं शतावरिपुनर्नवाम् ।। 2.1.10.७० ।। <br>
क्षीरिकाताम्रकैः पत्रैर्धूमं दद्याद्दिनत्रयम् ।। <br>
सहकारस्य मूलेन कीट रोधो न जायते ।। ७१ ।। <br>
ततः प्राधान्यतो वक्ष्ये द्रुमाणां दोहदोऽन्यथा ।। <br>
मत्स्योदकेन सिक्तेन आम्राणां वृद्धिरिष्यते ।। ७२ ।। <br>
पक्वाम्रं रुधिरं चैव दाडिमानां प्रशस्यते ।। <br>
यवोदकं सगोमांसं केतकीनां प्रशस्यते ।। ७३ ।। <br>
क्षीरके बलवृद्धिः स्यात्तिंदुकः करमर्दकः ।। <br>
मांसपूति रसामज्जा शोकताले गुवाकके ।। ७४ ।। <br>
सपूतिमांसं सघृतं नालिकेरस्य रोहितम् ।। <br>
मधुयष्ट्युदकैः सेकात्सामान्यं निहितं भवेत् ।। ७५ ।। <br>
कपित्थबिल्वयोः सेकं गुडतोयेन सेचयेत् ।। <br>
जातीनां मल्लिकानां च कुंदानां रंतिकस्य च ।। ७६ ।। <br>
गंधतोयसितकरं सर्पनिर्मोकधूपकम् ।। <br>
कूर्ममांसमन्नरसं विडंगस्य च पुष्पकम् ।। ७७ ।। <br>
रथ्यावृक्षे प्रतिष्ठाप्य फलवाञ्जायते ततः ।। <br>
वातसर्पस्य निर्मोकं तगराजगवस्य च ।। ७८ ।। <br>
दद्याद्धूपं धान्यमध्ये धान्यवृद्धिश्च जायते ।। <br>
मयूरपत्रमादायच्छागरोमाणि सप्त वै ।। ७९ ।। <br>
एरंडतैलयोगेन दद्याद्धूपं निशागमे ।। <br>
हिंगुकुसुमसंयोगान्मूषिकाणां परिन्यसेत् ।। 2.1.10.८० ।। <br>
करिविष्ठामृच्छविष्ठां कृत्तिकायां समाहरेत् ।। <br>
निशातोये प्रसेकः स्यात्तत्क्षात्रमूलकं हरेत् ।। ८१ ।। <br>
अश्वत्थमूले दशहस्तमात्रं क्षेत्रं पवित्रं पुरुषोत्तमस्य ।। <br>
अश्वत्थच्छायासलिलस्य मध्ये विशेषतो वै त्रिपथैव गंगा ।। ८२ ।।<br>
बाहुविंशांतरे रोपेत्सहकारं स धर्मवित् ।। <br>
कलाहस्तांतरं धात्री बकुलं वंजुलं तथा ।। ८३ ।। <br>
श्रैपर्णिकं च पुन्नागं श्रीवृक्षं द्विगुणं तरौ ।। <br>
हस्ते शैलमये चैव उत्तमं मानमीरितम् ।। ८४ ।। <br>
शैलेष्टकादिरचिते चतुर्हस्ते तु संमिते ।। <br>
वाप्यादीनां तु कूपानामेकवृक्षादिकस्य च ।। ८५ ।। <br>
श्रीविष्णोर्वृक्षपक्षे च वरुणेष्टं च कूपके ।। <br>
गणेशं पूजयेत्कुम्भं दिक्पालांश्च विशेषतः ।। ८६ ।। <br>
अग्निकार्यं विना कुर्यात्प्रकुर्याच्च सतां गतिम् ।। <br>
श्रुत्वा कृतिं विधानेन अन्येषां वा तथोद्भवम् ।। ८७ ।। <br>
अन्येषां चैव वृक्षे च तथा च तुलसीवने ।। <br>
कुम्भे वनस्पतिः स्थाप्यः पूजयेद्धोमयेत्ततः।। ८८ ।। <br>
वृक्षान्वानेन संस्कृत्य वासोभिरभिवेष्टयेत् ।। <br>
शुच्यमानमिदं ज्ञेयमन्येषां वा तथोद्भवम् ।। ८९ ।। <br>
तुलस्याः सहकारस्य ब्रह्मवृक्षस्य चैव हि ।। <br>
अश्वत्थस्य वटस्यैव स्वर्णतामथ वेधयेत् ।। 2.1.10.९० ।। ।। <br>
इति श्रीभविष्ये महापुराणे मध्यमपर्वणि प्रथमभागे दशमोऽध्यायः ।। १० ।।<br>
