।। श्रीकृष्ण उवाच ।। ।। <br>
आत्मप्रतिकृतिर्नाम यथोक्तं कस्यचित्पुरा ।। <br>
तत्तेऽहं संप्रवक्ष्यामि दानं मानविवर्धनम् ।। १ ।। <br>
दानकालः सदा तस्य मुनिभिः परिकीर्तितः ।। <br>
पुण्यैः पुण्यदिनं पार्थ प्राप्यते जीवितैर्न च ।। २ ।। <br>
लोहजां प्रकृतिं भव्यां कारयित्वात्मनो नृप ।। <br>
अभीष्टवाहनगतामिष्टालंकारसंयुताम् ।। ३ ।। <br>
अभीष्टलोकसहितां सर्वोपस्करसंयुताम् ।। <br>
ततः पट्टपटीवस्त्रैश्छादितां रत्नभूषिताम् ।। ४ ।। <br>
कुंकुमेनानुलिप्तांगीं कर्पूरागुरुवासिताम् ।। <br>
स्त्री चेद्ददाति शयने शयितां कारयेत्स्वयम् ।। ५ ।। <br>
यद्यदिष्टतमं किंचित्तत्सर्वं पार्श्वतो न्यसेत् ।। <br>
उपकारकरं स्त्रीणां स्वशरीरे च यद्भवेत् ।। ६ ।। <br>
तत्सर्वं स्थापयेत्पार्श्वे स्वयं संचिंत्य चेतसि ।। <br>
एतत्सर्वं मेलयित्वा स्वेस्वे स्थाने निधाय च ।। ७ ।। <br>
पूजयित्वा लोकपालान्गृहान्देवीं विनायकम् ।। <br>
तत शुक्लांबरः स्नात्वा गृहीतकुसुमांजलिः ।। ८ ।। <br>
इममुच्चारयेन्मंत्रं विप्रस्य पुरतो बुधः ।। <br>
आत्मनः प्रतिमा चेयं सर्वोपकरणैर्युता ।। ९ ।। <br>
सर्वरत्नसमायुक्ता तव विप्र निवेदिता ।। <br>
आत्मा शंभुः शिवः शौरिः शक्रः सुरगणैर्वृतः ।। 4.185.१० ।। <br>
तस्मादात्मप्रदानेन ममात्मा सुप्रसीदतु ।। <br>
इत्युच्चार्य ततो दद्याद्ब्राह्मणाय युधिष्ठिर ।। ११ ।। <br>
ब्राह्मणश्चापि गृह्णीयात्कोदादिति च कीर्तयन् ।। <br>
ततः प्रदक्षिणीकृत्य प्रणिपत्य विसर्जयेत् ।। १२ ।। <br>
विधिनानेन राजेन्द्र दानमेतत्प्रयच्छति ।। <br>
यः पुमानथ वा नारी शृणुयात्फलमाप्नुयात् ।। १३ ।। <br>
साग्रं वर्षशतं दिव्यं स्वर्गलोके सुरैर्वृतः ।। <br>
अभीष्टफलदानेन ह्यभीष्टफलभाग्भवेत् ।। १४ ।। <br>
यत्रैवोत्पद्यते जंतुः प्राप्ते कर्मक्षये पुनः ।। <br>
तत्रैव सर्वकामानां फलभाग्भवते नृपः ।। १५ ।। <br>
इष्टबंधुजनैः सार्द्धं न वियोगं कदाचन ।। <br>
प्राप्नोति पुरुषो राजन्स्वर्गे चानंत्यमश्नुते ।। १६ ।। <br>
यश्चात्मनः प्रतिकृतिं वरवाहनस्था हैमीं विधाय धनधान्यसमाकुलां च ।। <br>
सोपस्करं द्विजवराय ददाति भक्त्या चंद्रार्कवत्स दिवि भाति हि राजराजः ।। १७ ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवाद आत्मप्रतिकृतिदानविधिवर्णनं नाम पञ्चाशीत्युत्तरशततमोऽध्यायः ।। १८५ ।।<br>
