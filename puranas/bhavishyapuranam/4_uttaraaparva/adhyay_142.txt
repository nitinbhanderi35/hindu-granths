श्रीकृष्ण उवाच ॥ ॥ <br>
राजा संवरणः पूर्वं प्रतिष्ठाने पुरोत्तमे ॥ <br>
बभूव स महाभागः शास्त्रार्थकुशलो बली ॥१॥ <br>
ब्रह्मण्यः पितृभक्तश्च देवब्राह्मणपूजकः ॥ <br>
तस्याथ कुर्वतो राज्यं सम्यक्पालयतः प्रजाः ॥२॥ <br>
आजगाम महायोगी सनको ब्रह्मणः सुतः॥<br>
दत्त्वा तस्यासनं राजा प्रणम्य शिरसा तथा ॥३॥ <br>
पूजयित्वार्घ्यपाद्याद्यैरात्मानं विनिवेद्य च ॥ <br>
इतिहासपुराणोक्ताश्चकार विविधाः कथाः ॥४॥ <br>
राजर्षीणां पुराणां च चरितानि यथार्थवित् ॥ <br>
ततः कथांतरे राजा कार्यं मनसि संस्थितम् ॥५॥ <br>
हिताय पृथिवीशानां जगतश्चात्मनस्तथा ॥ <br>
पप्रच्छ विनयोपेतो योगाचार्यं महामतिः ॥ ६ ॥ <br>
॥ संवरण उवाच ॥ ॥ <br>
भगवन्महदुत्पातसंभवे भूप्रकंपने ॥ <br>
निर्घाते पांशुवर्षे च गृहभंगे तथैव च ॥ ७ ॥ <br>
जन्मनक्षत्रपीडासु अनावृष्टिभयेषु च ॥ <br>
ज्वरेषु ग्रहपीडासु दुर्भिक्षे राष्ट्रविग्रहे ॥ ॥ ८ ॥ <br>
व्याधीनां संभवे जाते शरीरे चातिपीडिते ॥ <br>
क्लेशे महति चोत्पन्ने किं कर्तव्यं नरोत्तमैः ॥ ९ ॥ <br>
स्वर्गस्य साधनं यच्च कीर्तिदं धनदं तथा ॥ <br>
प्रब्रूहि मे द्विजश्रेष्ठ तथारोग्यप्रदं नृणाम् ॥ 4.142.१० ॥ <br>
॥ सनत्कुमार उवाच ॥ ॥ <br>
शृणुराजन्प्रवक्ष्यामि शांतिकर्म ह्यनुत्तमम् ॥ <br>
कोटिहोमाख्यमतुलं सर्वकामफलप्रदम् ॥ ११ ॥ <br>
ब्रह्महत्यादिपापानि येन नश्यंति तत्क्षणात् ॥ <br>
उत्पाता प्रशमं यांति महत्संपद्यते सुखम् ॥ १२ ॥ <br>
विधानं तस्य वक्ष्यामि शृणुष्वैकमना भव ॥ <br>
देवागारे नदीतीरे वने वा भवनेऽपि वा ॥ १३ ॥ <br>
पर्वते वापि कुर्वीत य इच्छेत्क्षेममात्मनः ॥ <br>
शुभनक्षत्रयोगे च वारे पूर्वगुणान्विते ॥ १४ ॥ <br>
यजमानस्यानुकूल्ये कोटिहोमं समाचरेत् ॥ <br>
पूजयित्वा प्रयत्नेन ब्राह्मणं वेदपारगम् ॥ १५ ॥ <br>
वस्त्रैर्विभूषणैश्चैव गंधमाल्यानुलेपनैः ॥ <br>
प्रणम्य विधिवत्तस्मै आत्मानं विनिवेदयेत् ॥ १६ ॥ <br>
त्वं नो गतिः पिता माता त्वं गतिस्त्वं परायणः ॥ <br>
त्वत्प्रसादेन विप्रर्षे सर्वं मे स्यान्मनोगतम् ॥ १७ ॥ <br>
आपद्विमोक्षाय च मे कुरु यज्ञमनुत्तमम्॥ <br>
कोटिहोमार्थमतुलं शांत्यर्थं सार्वकामिकम् ॥ १८ ॥ <br>
पुरोहितस्ततः प्राज्ञः शुक्लांबरधरः शुचिः ॥ <br>
ब्राह्मणैर्वेदसंवृत्तैः पुण्यैर्युक्तः समाहितैः ॥ १९ ॥ <br>
भूमिभागे समे शुद्धे प्रागुदक्प्रवणे तथा ॥ <br>
पुण्याहं वाचयेत्पूर्वं कृत्वा विप्रान्सुपूजितान् ॥ 4.142.२० ॥ <br>
ततस्तु महितैर्विप्रः सूत्रयेन्मण्डपं शुभम् ॥ <br>
उत्तमं शतहस्तं तु तदर्धेन तु मध्यमम् ॥ <br>
जघन्यं तु तदर्धेन शक्तिकालाद्यपेक्षया ॥२१॥ <br>
मध्ये तु मण्डपस्यापि कुंडं कुर्याद्विचक्षणः ॥ <br>
अष्टहस्तप्रमाणेन आयामेन तथैव च ॥ २२ ॥ <br>
मेखलात्रितयं तस्य द्वादशांगुलविस्ततम् ॥ <br>
तत्प्रमाणां तथा योनिं कुर्वीत सुसमाहितः ॥ २३ ॥ <br>
कुंडस्य पूर्वभागे तु वेदिं कुर्याद्विचक्षणः ॥ <br>
चतुर्हस्तां समां चैव हस्तमात्रोच्छ्रितः नृप ॥ २४ ॥ <br>
स्थानं तत्सर्वभूतानां कुर्याद्यत्नेन बुद्धिमान् ॥ २५ ॥ <br>
उदलिप्य ततो भूमिं मंडपस्य समीपतः ॥ <br>
विन्यसेत्कलशांस्तत्र जलपूर्णांश्चतुर्दश ॥ २६ ॥ <br>
अश्वत्थप्लक्षचूताद्यैः पल्लवैरुपशोभितान्॥ <br>
वितानमुपरिष्टाच्च मंडपस्य प्रकल्पयेत् ॥ २७ ॥ <br>
स्थापयेद्दिक्षु सर्वासु तोरणानि विचक्षणः ॥ <br>
एवं संभृतसंभारैः पुरोधाः सुसमाहितः ॥ २८ ॥ <br>
पुण्याहजयघोषेण होमकर्म समारभेत् ॥ <br>
स्थापयित्वा सुरान्वेद्यां वक्ष्यमाणानरिंदम ॥ २९ ॥ <br>
ब्राह्मणं पूर्वभागे तु मध्ये देवं जनार्दनम्॥ <br>
पश्चिमे तु तथा रुद्रं वसूनुत्तरतस्तथा ॥ 4.142.३० ॥ <br>
ऐशान्यां च ग्रहान्सर्वानाग्नेय्यां मरुतस्तथा ॥ <br>
वायुं सौम्यां तथैशान्यां लोकपालान्क्रमेण तु ॥ ३१ ॥ <br>
एवं संस्थाप्य विबुधान्यथास्थानं नृपोत्तम ॥ <br>
पूजयेद्विधिवद्वस्त्रगन्धमाल्यानुलेपनैः ॥ ३२ ॥ <br>
वेदोक्तमंत्रैस्तल्लिङ्गैः पुराणोक्तैः पृथक्पृथक् ॥ ॥ <br>
आदित्या वसवो रुद्रा लोकपालास्तथा ग्रहाः ॥ ३३ ॥ <br>
ब्रह्मा जनार्दनश्चैव शूलपाणिर्भगाक्षिहा ॥ <br>
अत्र संनिहिताः सर्वे भवंतु सुखभागिनः ॥ ३४ ॥ <br>
पूजां गृह्णंतु सर्वेत्र मया भक्त्योपपादिताम् ॥ <br>
कुर्वंतु च शुभं सर्वे यज्ञकर्म समाहिताः ॥ ३५ ॥ <br>
एवं संपूजयित्वा तान्देवान्यत्नेन शुद्धधीः॥ <br>
नैवेद्यैर्विविधैर्भक्ष्यैः फलैः पत्रैस्तथैव च ॥ ३६ ॥ <br>
ततस्तु तैर्द्विजैः सार्द्धं कुंडस्य विधिपूर्वकम् ॥ <br>
कुर्यात्संस्कारकरणं यथोक्तं वेदचिन्तकैः ॥ ३७ ॥ <br>
ततः समाह्वयेद्वह्निं नाम्ना ख्यातं घृतार्चिषम् ॥ <br>
नियोजयेद्द्विजांस्तत्र शतसंख्यान्नृपोत्तम ॥ <br>
अलाभे तु बहूना च यथालाभं नियोजयेत् ॥ ३८ ॥ <br>
विद्यावृद्धान्वयोवृद्धान्गृहस्थान्संयतेन्द्रियान्॥ <br>
स्वकर्मनियताञ्ज्ञानशीलाञ्छान्तान्द्विजोत्तमान् ॥ ३९ ॥ <br>
चिंतयेत्तत्र देवेशं पंचास्यं नृप पावकम् ॥ <br>
मुखानि तस्य चत्वारि सप्त जिह्वाश्च पार्थिव ॥ 4.142.४० ॥<br>
एकजिह्वमथैकं तु तत्स्मृतं सर्वकामदम् ॥ <br>
धूमायमाने मन वृथा होतव्यं ज्वलिते नले ॥ ४१ ॥ <br>
ऋग्भिः पूर्वामुखैर्होमो यजुर्भिश्चोत्तरामुखैः। <br>
सामभिः पश्चिमे कार्योऽथर्वभिर्दक्षिणामुखैः ॥ ४२ ॥ <br>
आघारावाज्य भागौ तु पूर्वं हुत्वा विचक्षणः ॥ <br>
परितोथ परिस्तीर्णे कल्पितै च तथासने ॥ ४३ ॥ <br>
ब्रह्माणं पूर्वमप्येतत्सर्वं पश्चात्समाचरेत् ॥ <br>
होमो व्याहृतिभिश्चैव सर्वस्तत्र विधीयते ॥ ४४ ॥<br>
&nbsp;प्रणवादिभिस्तल्लिंगैः स्वाहाकारांतयोजितैः॥ <br>
जुहुयात्सर्वदेवानां वेद्यां ये चोपकल्पिताः ॥४५॥ <br>
एवं प्रकल्पये द्यज्ञं कोटिहोमाख्यमुत्तमम् ॥ <br>
तिलाः कृष्णा घृताभ्यक्ताः किञ्चिद्यवसमन्विताः ॥ ४६ ॥ <br>
होतव्याः कोटिहोमे तु समिधश्च पलाशजाः ॥ <br>
पूर्णे पूर्णेसहस्रे तु दद्यात्पूर्णाहुतिं शुभाम् ॥ <br>
पञ्चमे तन्मुखे राजन्सर्वकामार्थसिद्धये ॥ ४७॥ <br>
पूर्णाहुत्यः समाख्याताः कोटिहोमे नराधिप ॥ <br>
सहस्राणि नृपश्रेष्ठ दश शास्त्रविशारदैः ॥ ४८ ॥ <br>
प्रारंभदिनमारभ्य ब्राह्मणैर्ब्रह्मवादिभिः ॥ <br>
भाव्यं सयजमानैस्तु अथवा सपुरोहितैः ॥ ४९ ॥ <br>
क्रोधलोभादयो दोषा वर्जनीयाः प्रयत्नतः ॥ <br>
यजमानेन राजेन्द्र सवर्गकामानभीप्सिता ॥ 4.142.५० ॥ <br>
॥ संवरण उवाच ॥ ॥ <br>
बहुत्वात्कर्मणो ब्रह्मन्कोटि होमः सुदुष्करः ॥ <br>
कालेन महता चैव शक्यः प्राप्तुं कथंचन ॥ ५१ ॥ <br>
नियमाद्ब्रह्मचर्याद्वा दुष्करो हीति मे मतिः ॥ <br>
निरोधोऽत्र ब्राह्मणानां भृशय्यादिषु दुष्करः ॥५२॥ <br>
कार्याद्गुरुतया यस्मात्पर्वकालाद्यपेक्षया ॥ <br>
एतद्विज्ञायते ब्रह्मन्यदि शास्त्रेषु कथ्यते ॥ <br>
कोटिहोमस्य संक्षेपं वद मे ब्रह्म संभव ॥ ५३ ॥ <br>
॥ सनत्कुमार उवाच ॥ ॥ <br>
शताननो दशमुखो द्विमुखैकमुखस्तथा ॥ <br>
चतुर्विधो महाराज कोटिहोमो विधीयते ॥ ५४ ॥ <br>
कार्यस्य गुरुतां ज्ञात्वा नैव कुर्यादपर्वणि ॥ <br>
यथा संक्षेपतः कार्यः कोटिहोमस्तथा शृणु ॥ ५५ ॥ <br>
कृत्वा कुंडशतं दिव्यं यथोक्तं हस्त संमितम् ॥ <br>
एकैकस्मिंस्ततः कुंडे शतं विप्रान्नियोजयेत् ॥ ५६ ॥ <br>
सद्यः पक्षे तु विप्राणां सहस्रं परिकीर्तितम् ॥ <br>
एकस्थानप्रणीतेग्नौ सर्वतः परिभाविते ॥ ५७ ॥ <br>
होमं कुर्युर्द्विजाः सर्वे कुण्डे कुण्डे यथोदितम् ॥ <br>
यथा कुंडबहुत्वेऽपि राजसूये महाक्रतौ ॥ ५८ ॥ <br>
न च वह्निबहुत्वं स्यात्तत्र यज्ञे विधीयते ॥ <br>
तथा कुंडशतेऽप्यत्र घृतार्चिषि वितानिते ॥ ५९ ॥ <br>
एक एव भवेद्यज्ञः कोटिहोमो न संशयः ॥ <br>
एवं यत्क्रियते क्षिप्रं व्याकुलैः कार्यगौरवात् ॥ <br>
शताननः स विज्ञेयः कोटिहोमो न संशयः ॥ 4.142.६० ॥ <br>
स्वल्पैरहोभिः कार्यः स्याद्वर्षाकालादिकेऽपि वा ॥ <br>
तदा दशगुणः कार्यः कोटिहोमो विजानता ॥ ६१ ॥ <br>
विप्राणां द्वे शते तत्र सुविभज्य नियोजयेत् ॥ <br>
तेऽपि विज्ञानशीलाः स्युर्व्रतवंतो जितेन्द्रियाः ॥ ६२ ॥ <br>
भूप कुंडद्वयं कृत्वा विभज्य च विभावसुम् ॥ <br>
होमं कुर्युर्द्विजा भूयः संस्कृत्य विधिपूर्वकम् ॥ ६३ ॥ <br>
शतं तत्र नियोज्यं स्याद्विप्राणां प्रविभज्य वै ॥ <br>
मासे वाथ द्विमासे वा यथाकाले ह्युपस्थिते ॥ ६४ ॥ <br>
एवं च द्विमुखं कार्यः कोटिहोमो विचक्षणैः ॥ ६५ ॥ <br>
यदा तु स्वेच्छया यज्ञं यजमानः समापयेत् ॥ <br>
कालेन बहुधा राजंस्तदा चैकमुखो भवेत् ॥ ६६ ॥ <br>
एककुंडस्थितो वह्निरेकचित्तैः समाहितैः ॥ <br>
यथालाभ स्थितैर्विप्रैर्ज्ञानशीलैर्विचक्षणैः ॥६७॥ <br>
न संख्यानियमश्चात्र ब्राह्मणानां नरोत्तम ॥ <br>
न कालनियमश्चैव स्वेच्छायज्ञः स उच्यते ॥ ६८ ॥ <br>
आवृत्त्या सर्वकामस्य चातुर्मास्यानुकर्मवत् ॥ <br>
तदप्रसक्तौ कर्तव्यो यज्ञोऽयं सार्वकालिकः ॥ ६९ ॥ <br>
अयमेकमुखो राजन्कालेन बहुना भवेत् ॥ <br>
बहुविघ्नश्च कालेन तस्मात्संक्षेपमाचरेत् ॥ 4.142.७० ॥ <br>
यतो हि चित्तवित्ताद्यमायुश्चैवास्थिरं सदा ॥ <br>
अतः संक्षेपतः कार्यं धर्मकार्यं प्रशस्यते ॥ ७१ ॥ <br>
ततः समाप्ते यज्ञे तु कारयेत्सुमहोत्सवम् ॥ <br>
शंखतूर्यनिनादेन ब्रह्मघोषस्वनेन च ॥ ७२ ॥ <br>
ततस्तु दीक्षयेद्विन्प्रान्होतॄंश्च श्रद्धयान्वितः ॥ <br>
निष्कैश्च कंकणैश्चैव कुण्डलैर्विविधैर्नृप ॥ ७३ ॥ <br>
गोशतं चैव दातव्यमश्वानां च शतं तदा ॥ <br>
सहस्रं च सुवर्णस्य सर्वेषामपि दापयेत् ॥ ७४ ॥ <br>
ग्रामैर्गजै रथैरश्वैः पूजयेच्च पुरोहितम् ॥ <br>
दीनान्धकृपणान्सर्वान्वस्त्राद्यैश्चापि पूजयेत् ॥ ७९ ॥ <br>
ततश्चावभृथं स्नायात्तैर्घटैः पूर्वकल्पितैः ॥ <br>
लक्षहोमोक्तमंत्रेण सदा विजयकारिणा ॥ ७६ ॥ <br>
एवं समापयेद्यस्तु कोटिहोममखं शुभम् ॥ <br>
तस्यारोग्यं वित्तपुत्रराष्ट्रवृद्धिस्तथैव च ॥ ७७ ॥ <br>
सर्वपापक्षयश्चैव जायते नृपसत्तम ॥ <br>
अनावृष्टिभयं चैव उत्पातभयमेव च ॥ ७८ ॥ <br>
दुर्भिक्षं ग्रहपीडा च प्रशमं याति भूतले ॥ <br>
एतत्पुण्यं पापहरं सर्वकामफलप्रदम् ॥ <br>
सनत्कुमारमुनिना पार्थिवाय  निवेदितुम् ॥ ७९ ॥ <br>
सर्वोपसर्गशमनं भवने वने वा ये कारयन्ति मनुजा नृपकोटिहोमम् ॥ <br>
भोगानवाप्य मनसोभिमतान्प्रकामं ते यांति शक्रसदनं सुविशुद्धसत्त्वाः ॥ 4.142.८० ॥ ॥ <br>
