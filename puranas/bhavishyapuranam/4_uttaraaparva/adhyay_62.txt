॥ श्रीकृष्ण उवाच ॥ ।<br>
उल्काख्यं नवमीं राजन्कथयामि निबोध ताम् ॥ <br>
या काश्यपेन कथिता तारकस्यार्तिनाशिनी ॥१॥ <br>
अश्वयुक्छुक्लपक्षे या नवमी लोकविश्रुता ॥ <br>
नद्यां स्नात्वा समभ्यर्च्य पितृदेवीं यथाविधि ॥ २ ॥ <br>
पश्चात्संपूजयेद्देवीं चामुण्डां भैरवप्रियाम् ॥ <br>
पुष्पैर्धूपैस्सनैवेद्यैर्मांसमत्स्यसुरासवैः ॥ ३ ॥ <br>
पूजयित्वा स्तवं कुर्यान्मन्त्रेणानेन मानवः ॥ <br>
समारोप्याञ्जलिं मूर्ध्नि जानुभ्यामवनीं गतः ॥ ४ ॥ <br>
महिषघ्नि महामाये चामुण्डे मुण्डमालिनि ॥ <br>
द्रव्यमारोग्यविजयौ देहि देवि नमोऽस्तु ते ॥ ५ ॥ <br>
कुमारीर्भोजयेत्पश्चान्नवनीलसुकंचुकैः॥ <br>
परिधानैर्भूषणैश्च भूषयित्वा क्षमापयेत् ॥ ६ ॥ <br>
सप्त पञ्चाप्यथैकां वा चित्तवित्तानुरूपतः ॥ <br>
श्रद्धया तुष्यते देवी इति वीरानुशासनम् ॥ ७ ॥ <br>
अभ्युक्ष्य मण्डलं कृत्वा गोमयेन शुचिस्मितः ॥ <br>
दत्तासने चोपविशेत्पात्रं च पुरतो न्यसेत् ॥ ८ ॥ <br>
ततः सुसिद्धमन्नं यत्तत्सर्वं परिवेषयेत् ॥ <br>
सघृतं पायसं चापि स्थापयेत्पात्रस न्निधौ ॥ ९ ॥ <br>
तृणानि षष्टिमादाय चादाय धमनीं तथा ॥ <br>
प्रज्वालयेत्तत्तो भोज्यं यावज्ज्वलति पावकः ॥ 4.62.१० ॥ <br>
प्रशांते भोजनं त्यक्त्वा समाचम्य प्रसन्नधीः ॥ <br>
चामुंडां हृदये ध्यात्वा गृहकृत्यपरो भवेत् ॥ ११ ॥ <br>
अनेन विधिना सर्वं मासिमासि समाचरेत् ॥ <br>
ततः संवत्सरस्यांते भोज यित्वा कुमारिकाः ॥ १२ ॥ <br>
वस्त्रैराभरणैः पूज्य प्रणिपत्य क्षमापयेत्॥ <br>
सुवर्णं शक्तितो दद्याद्गां च विप्राय शोभनाम् ॥ १३ ॥ <br>
य एवं कुरुते पार्थ पुरुषो नवमीव्रतम् ॥ <br>
न तस्य शत्रवो नार्तिः स राजा नष्टतस्करः ॥ १४ ॥ <br>
भूताः प्रेताः पिशाचा नो जनयंति भयं गृहे ॥ <br>
समुद्यतेषु शस्त्रेषु हंता तस्य न विद्यते ॥ १५ ॥ <br>
तं रक्षति सदोद्युक्ता सर्वास्वापत्सु चंडिका ॥ <br>
नरो वा यदि वा नारी व्रतमेतत्समाचरेत् ॥ <br>
उल्कावत्स सपत्नानां ज्वलन्नास्ते सदा हृदि ॥ १६ ॥ <br>
तां शुष्ककोहरमुखीं प्रकटोरुदंष्ट्रां कापालिनीं समवलंबितमुण्डमालाम् ॥ <br>
उक्तव्रतेषु पुरुषो नवमीषु चण्डीं संपूज्य कस्य हृदये न च शं करोति॥ १७ ॥ <br>
