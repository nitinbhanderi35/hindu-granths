।। युधिष्ठिर उवाच ।। ।। <br>
षष्ठीविधानमधुना कथयस्व जनार्दन ।। <br>
सर्वव्याधिप्रशमनं सर्वकर्मफलप्रदम् ।। ।। १ ।। <br>
श्रुतं मया पूज्यमानो भानुः सर्वं प्रयच्छति ।। <br>
दिवाकराराधनं मे तस्मात्कथय केशव ।। २ ।। <br>
।। श्रीकृष्ण उवाच ।। ।। <br>
विशोक षष्ठीमतुलां वक्ष्यामि मनुजोत्तम। ।। <br>
यामुपोष्य नरः शोकं न कदाचिदिह जायते।। ३ ।। <br>
माघे कृष्णतिलैः स्नातः पञ्चम्यां शुक्लपक्षतः।। <br>
कृताहारः कृशस्या दंतधावनपूर्वकम्।। <br>
उपवासव्रतं कृत्वा ब्रह्मचारी भवेन्निशि।। <br>
ततः प्रभाते चोत्थाय कृतस्नानस्ततः शुचिः।।५।। <br>
कृत्वा  तु काञ्चनं पद्ममर्कोऽयमिति पूजयेत् ।। <br>
करवीरेण रक्तेन रक्तवस्त्रयुगेन च ।। ६ ।। <br>
यथा विशोकं भवनं त्वयैवादित्यसर्वदा ।। <br>
तथा विशोकतां मे स्यात्त्वद्भक्तिर्जन्मजन्मनि ।। ७ ।। <br>
एवं संपूज्य षष्ठ्यां तु शक्त्या संपूजयेद्द्विजान् ।। <br>
सुप्त्वा संप्राश्य गोमूत्रमुत्थाय कृतनिश्चयः ।। ८ ।। <br>
संपूज्य विप्रमंत्रेण गुडपात्रसमन्वितः ।। <br>
सुसूक्ष्मवस्त्रयुगलं ब्राह्मणाय निवेदयेत् ।। ९ ।। <br>
अतैललवणं भुक्त्वा सप्तम्यां मौनसंयुतः ।। <br>
ततः पुराणश्रवणं कर्तव्यं भूतिमिच्छता ।। 4.38.१० ।। <br>
अनेन विधिना सर्वमुभयोरपि पक्षयोः ।। <br>
कुर्याद्यावत्पुनर्माघशुक्लपक्षस्य सप्तमी ।। ११ ।। <br>
व्रतांते कलशं दद्यात्सुवर्णकमलान्वितम् ।। <br>
शय्यां सोपस्करां तद्वत्कपिलां च पयस्विनीम् ।। १२ ।। <br>
अनेन विधिना यस्तु वित्तशाठ्यविवर्जितः ।। <br>
विशोकषष्ठीं कुरुते स याति परमां गतिम् ।। १३ ।। <br>
यावज्जन्मसहस्राणां साग्रकोटिशतं भवेत् ।। <br>
तावन्न शोकमभ्येति रोगदौर्गत्यवर्जितः ।। १४ ।। <br>
यंयं प्रार्थयते कामं तंतं प्राप्नोति पुष्कलम् ।। <br>
निष्कामं कुरुते यस्तु स परं ब्रह्म  गच्छति. ।। १५. ।। <br>
यः पठेच्छृणुयाद्वापि षष्ठीं शोकविनाशिनीम्।। <br>
सोपींद्रलोकमाप्नोति न दुःखी जायते क्वचित् ।। १६ ।। <br>
ये भास्करं दिनकरं करवीरपुष्पैः संपूजयंत्यभिनमंति कृतोपवासा ।। <br>
ते दुःखशोकरहिताः सहिताः सुहृद्भिर्भूमौ विहृत्य रविलोकमवाप्नुवंति ।। १७ ।। <br>
