॥ युधिष्ठिर उवाच ॥ ॥ <br>
सुरूपता मनुष्याणां स्त्रीणां च यदुसत्तम ॥ <br>
कर्मणा जायते केन तन्ममाख्यातुमर्हसि ॥ १ ॥<br>
सुरूपाणां सुगात्राणां सुवेषाणां तथैव च ॥ <br>
न्यूनं तथाधिकं चापि यथा नाङ्गं प्रजायते ॥२॥ <br>
समस्तैः शोभनैरंगैर्नराः केचिद्यदूत्तम ॥ <br>
काणाः कुब्जांश्च जायंते त्रुटितश्रवणास्तथा ॥३॥ <br>
नराणां योषितां चैव समस्ताङ्गः सुरूपता ॥ <br>
कर्मणा येन भवति तत्पूर्वं कथयामल ॥ ४ ॥ <br>
लावण्यगतिवाक्यानि सति रूपे महामते ॥ <br>
कुर्वंत्यभ्यधिकां शोभां समस्ताः परमा गुणाः ॥ ५ ॥ <br>
वाक्यलावण्यसंस्कारविलासललिता गतिः ॥ <br>
विडंबना कुरूपाणां केवला सा हि जायते ॥ ६ ॥ <br>
रूपकारणभूताय कर्मणा प्रयतो भवेत् ॥ <br>
तस्मात्तन्मे समाचक्ष्व कर्म यच्चारु रूपदम् ॥७॥ <br>
॥ श्रीकृष्ण उवाच ॥ ॥ <br>
सम्यक्पृष्टं त्वया हीदमुपवासाश्रितं नृप ॥ <br>
कथयामि यथाप्रोक्तं वरिष्ठेन महात्मना ॥ ८ ॥ <br>
वशिष्ठमृषिमासीनं सप्तर्षिप्रवरं द्विजम् ॥ <br>
पप्रच्छारुन्धती पृष्टा यदेतद्भवता वयम् ॥९॥ <br>
तस्यास्तु परिपृच्छन्त्या जगाद मुनिसत्तमः ॥ <br>
यत्तच्छृणुष्व कौंतेय ममेदं वदतोऽखिलम् ॥ 4.108.१० ॥ <br>
॥ वशिष्ठ उवाच ॥ ॥ <br>
श्रूयतां यदहं पृष्टस्त्वयैतद्वरवर्णिनि ॥ <br>
सुरूपता नृणां येन योषितां चोपजायते ॥ ११ ॥ <br>
अनभ्यर्च्य तु गोविंदमनाराध्य च केशवम् ॥ <br>
रूपादिका गुणाः केन प्राप्यंतेऽन्येन कर्मणा ॥ १२ ॥ <br>
तस्मादाराधनीयोऽग्रे विष्णुरेव यशस्विनि ॥ <br>
पारत्र्यं प्राप्तुकामेन रूपसंपत्सुतादिकम् ॥ १३ ॥ <br>
यस्तु वाञ्छति धर्मज्ञे रूपं सर्वांगसुन्दरम् ॥ <br>
नक्षत्रपुरुषं भद्रे जितक्रोधो जितेंद्रियः ॥ १४ ॥ <br>
सुस्नातः प्रयताहारः संपूजयति योऽच्युतम् ॥ <br>
भक्त्या योषिन्नरो वापि सुरूपांगः प्रजायते ॥ १५ ॥ <br>
योषिता हि परं रूपमिच्छन्त्या जगतः पतिः ॥ <br>
स एवाराधनीयोऽग्रे नक्षत्रांगो जनार्दनः ॥ १६ ॥ <br>
॥ अरुन्धत्युवाच ॥ ॥ <br>
नक्षत्ररूपी भगवान्पूज्यते पुरुषोत्तमः ॥ <br>
मुने येन विधानेन तन्ममाख्यातुमर्हसि ॥ १७ ॥ <br>
॥ वशिष्ठ उवाच ॥ ॥ <br>
चैत्रमासात्समारभ्य विष्णोः पादाभिपूजनम् ॥ <br>
यथा कुर्वीत रूपार्थं तन्निशामय तत्त्वतः ॥ १८ ॥<br>
&nbsp;नक्षत्रमेकमेकं वै स्नातः सम्यगुपोषितः ॥ <br>
नक्षत्रपुरुषस्यांगं पूजयेच्च विचक्षणः ॥ १९ ॥ <br>
मूले पादौ तथा जंघे रोहिण्यामर्चयेच्छुभे ॥ <br>
जानुनी चाश्विनीयोगे आषाढे चोरुसंज्ञिते ॥ 4.108.२० ॥ <br>
फाल्गुनीद्वितये गुह्यं कृत्तिकासु तथा कटिम् ॥ <br>
पार्श्वे भाद्रपदा गुल्फे द्वे कुक्षी रेवतीषु च ॥ २१ ॥ <br>
अनुराधासूरः पृष्ठं धनिष्ठास्वभिपूजयेत् ॥ <br>
भुजयुग्मं विशाखासु हस्ते चैव करद्वयम् ॥ २२ ॥ <br>
पुनर्वसावंगुलीश्च आश्लेषासु तथा नखान् ॥ <br>
ज्येष्ठायां पूजयेद्ग्रीवां श्रवणे श्रवणे तथा ॥ २३ ॥ <br>
पुष्ये मुखं तथा स्वातौ दशनानभिपूजयेत् ॥ <br>
आस्यं शतभिषग्योगे मघायोगे च नासिकाम् ॥ २४ ॥ <br>
मृगोत्तमांगे नयने पूजयेद्भक्तितः शुभे ॥ <br>
चित्रायोगे ललाटं च भरणीषु तथा शिरः ॥ २५ ॥ <br>
संपूजनीया विद्वद्भिरार्द्रायां च शिरोरुहाः ॥ <br>
उपोषितो नरो भद्रे स्नानमभ्यंगपूर्वकम् ॥ २६ ॥ <br>
वर्जनीयं प्रयत्नेन रूपघ्नं तद्विनिर्दिशेत् ॥ <br>
पूजयेत्तच्च नक्षत्रं नक्षत्रस्य च दैवतम् ॥ २७ ॥ <br>
सोमं नक्षत्रराजानं स्वमन्त्रैरर्चयेद्बुधः ॥ <br>
प्रतिनक्षत्रयोगे च भोजनीया द्विजोत्तमाः ॥ २८ ॥ <br>
नक्षत्रज्ञाय विप्राय दानं दद्याच्च शक्तितः ॥ <br>
अन्तराये समुत्पन्ने सूतकाशौचकारिते ॥ २९ ॥ <br>
उपोष्य वाचोप विशेन्नक्षत्रमपरं पुनः ॥ <br>
एवं माघावसाने तु व्रतपारः समाप्यते ॥ 4.108.३० ॥ <br>
समाप्ते तु व्रते दद्याच्छक्त्या सोपस्करान्वितम् ॥ <br>
नक्षत्रपुरुषं हैमं पूजये त्तत्र शक्तितः ॥ ३१ ॥ <br>
ब्राह्मणं ब्राह्मणीं चैव वस्त्रालंकारभूषणैः ॥ <br>
शय्यायां तु समासन्नं गन्धमाल्यानुलेपनैः ॥ ३२ ॥ <br>
सप्तधान्यं यथालाभं गां सवत्सां पयस्विनीम् ॥<br>
छत्रोपानद्युगं चैव घृतपात्रं तथैव च॥३३॥ <br>
मंत्रेणानेन विप्राय सुशीलाय निवेदयेत् ॥<br>
यथा न विष्णुभक्तानां वृजिनं जायते क्वचित ॥ <br>
तथा सुरूपतारोग्य सुखसंपदिहास्तु  मे ॥ ३४ ॥ <br>
यथा न लक्ष्म्या शयनं तव शून्यं जनार्दन ॥ <br>
शय्या ममाप्यशून्यास्तु तथा जन्मनि जन्मनि ॥ ३५ ॥ <br>
एवं निवेद्य तत्सर्वं प्रणिपत्य क्षमापयेत् ॥ <br>
शक्तिहीनस्तु गां दद्याद् घृतपात्रसमन्विताम् ॥ ३६ ॥ <br>
नक्षत्रपुरुषाख्योऽयं यथावत्कथितस्तव ॥ <br>
पापापनोदं कुरुते सम्यक्छ्रद्धावतां सताम् ॥ ३७ ॥ <br>
अङ्गोपाङ्गानि चैवास्य पादादीनि यशस्विनि ॥ <br>
सुरूपाण्यभिजायंते सदा जन्मान्तराणि वे ॥ ३८ ॥ <br>
गात्राणि चैव भद्राणि शरीरारोग्यमुत्तमम् ॥ <br>
संततिं मनसः प्रीतिं रूपं चातीव शोभनम् ॥ ३९ ॥ <br>
वाङ्माधुर्यं तथा कांतिं यच्चान्यदपि वांछितम् ॥ <br>
ददाति नक्षत्रपुमान्पूजितश्च जनार्दनः ॥ 4.108.४० ॥ <br>
वशिष्ठेन यथाख्यातं सर्वं तत्ते निवेदितम् ॥ <br>
नक्षत्रपुरुषं नाम व्रतानामुत्तमोत्तमम् ॥ ४१ ॥ <br>
हृद्बाहुजानुनयनोरुनितंबभागं दक्षैः प्रकल्प्य सुतनुं पुरुषोत्तमस्य ॥ <br>
ये पूजयंति जितकोपमनोविकाराः कौंतेय ते ननु भवंति सुरूपदेहा ॥ ४२ ॥ <br>
