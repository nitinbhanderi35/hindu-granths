।। युधिष्ठिर उवाच ।। ।। <br>
प्रसूयमाना दातव्या धेनुर्ब्राह्मणपुङ्गवे ।। <br>
विधिना केन धर्मज्ञं दाने तस्याश्च किं फलम् ।। १ ।। <br>
।। श्रीकृष्ण उवाच ।। ।। <br>
प्रसूयमानातिपुण्यैः प्राप्यते गौर्नृपोत्तम ।। <br>
प्राप्नुवंति नराः केचित्पुण्यसंभारविस्तराः ।।२ ।। <br>
यावत्पादौ योनिगतौ शिरश्चैव प्रदृश्यते ।। <br>
तावद्गौः पृथिवी ज्ञेया यावद्गर्भं न मुंचति ।। ३ ।। <br>
गौर्यावद्द्विमुखी चैव यदा भवति भारत ।। <br>
तदासौ पृथिवी ज्ञेया सशैलवनकानना ।। ४ ।। <br>
दत्त्वोभयमुखीं राजन्यत्पुण्यं प्राप्यते नृभिः ।। <br>
न तद्वर्णयितुं याति मुखेनैकेन केनचित् ।। ५ ।। <br>
किमिष्टैर्बहुभिर्यज्ञैर्दानैर्दत्तैश्च सत्तम ।। <br>
प्रसूयमानां गामेकां देहि किं बहुना तव ।। ६ ।। <br>
एकैव पाति नरकात्सुखमेकैव कारयेत्।। <br>
एकापि द्विमुखी दत्ता गौर्गौर्भवति भारत ।। ७ ।। <br>
स्वर्णशृंगीं रौप्यखुरां मुक्तालाङ्गूलभूषिताम् ।। <br>
कांस्योपदोहनां राजन्नलंकृत्य द्विजोत्तमे ।। <br>
प्रसूयमानां गां दत्त्वा महत्पुण्यफलं लभेत् ।। ८ ।। <br>
यावंति धेनुरोमाणि वत्सस्यापि नराधिप ।। <br>
तावद्वर्षसहस्राणि स्वर्गलोके महीयते ।। ९ ।। <br>
पितॄन्पितामहांश्चैव तथैव प्रपितामहान् ।। <br>
समुद्धरत्यसंदिग्धं नरकाद्भूरिदक्षिणः ।। 4.158.१० ।। <br>
घृतक्षीरवहा नद्यो दधिपायसकर्दमाः ।। <br>
तत्र ते यांति यत्रास्ति द्रुमश्चेप्सितकामदः ।। ११ ।। <br>
यो ददाति सुवर्णेन बहुना सह भाविनीम् ।। <br>
गोलोकः सुलभस्तस्य ब्रह्मलोकश्च पार्थिव ।। १२ ।। <br>
न देया दुर्बला राजन्धेनुर्नैवाल्पदक्षिणा ।। <br>
काम्योऽयं विधिरुद्दिष्टः फलदो विधिना कृतः ।। १३ ।। <br>
स्त्रियश्च त चंद्रसमानवक्त्राः प्रतप्तजांबूनदतुल्यवर्णाः ।। <br>
महानितंबास्तनुवृत्तमध्याः सेवंत्यजस्रं नलिनाभनेत्राः ।। १४ ।।। <br>
