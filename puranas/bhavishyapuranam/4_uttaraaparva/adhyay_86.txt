।। युधिष्ठिर उवाच ।। ।। <br>
श्रोतुमिच्छामि भगवन्मदनद्वादशीव्रतम् ।। <br>
सुतानेकोनपंचाशद्येन लेभे दितिः पुरा ।। १ ।। <br>
।। श्रीकृष्ण उवाच।। ।।<br>
तद्वशिष्ठादिभिः प्रोक्तमित्येका तिथिरुत्तमा ।। <br>
विस्तरेण तदेवेदं मत्सकाशान्निवोधत ।। २ ।। <br>
चैत्रे मासे सिते पक्षे द्वादश्यां नियतव्रतः ।। <br>
स्थापयेदव्रणं कुंभं सिततंडुलपूरितम्।। ३ ।। <br>
नानाफलयुतं तद्वदिक्षुदण्डसमन्वितम् ।। <br>
सितवस्त्रयुगच्छन्नं सितचन्दन चर्चितम् ।। ४ ।। <br>
नानाभक्ष्यसमोपेतं सहिरण्यं च शक्तितः ।। <br>
ताम्रपात्रं गुडोपेतं तस्योपरि निवेदयेत ।। ५ ।। <br>
तस्योपरि तथा कामं कदलीदल संस्थितम् ।। <br>
कुर्याच्छर्करयोपेतमिति तस्य समीपतः ।। ६ ।। <br>
गंधं पुष्पं तथा दद्याद्गीतं वाद्यं च कारयेत्।। <br>
तदलाभे कथां कुर्यात्कामकेशवयो र्नरः ।। ७ ।। <br>
कामं नाम्ना हरेरर्चां स्नापयेद्गंधवारिणा ।। <br>
शुक्लपुष्पाक्षततिलैरर्चयेन्मधुसूदनम् ।। ८ ।। <br>
कामाय पादौ संपूज्य जंघे सौभाग्यदाय च ।। <br>
मन्मथाय तथा मेढ्रं माधवाय कटिं नमः ।। ९ ।। <br>
शांतोदरायेत्युदरमनंगायेत्युरो हरेः ।। <br>
मुखं पद्ममुखायेति बाहुं पञ्चशराय वै ।। 4.86.१० ।। <br>
नमः सर्वात्मने मौलिमर्चयेदिति केशवम् ।। <br>
ततः प्रभाते कुंभं च ब्राह्मणाय निवेदयेत ।। ११ ।। <br>
ब्राह्मणान्भोजयेद्भक्त्या स्वयं च लवणादृते ।। <br>
भक्त्याथ दक्षिणां दद्यादिमं मंत्रमुदीरयेत् ।। १२ ।। <br>
प्रीयतामत्र भगवान्कामरूपी जनार्दनः ।। <br>
हृदये सर्वभूतानां यथा वेदोऽभिधीयते ।। १३ ।। <br>
अनेन विधिना सर्वं मासिमासि समाचरेत् ।। <br>
फलमामलकं प्राश्य द्वादश्यां भूतले स्वपेत् ।। १४ ।। <br>
ततस्त्रयोदशे मासि घृतधेनुसमन्विताम् ।। <br>
शय्यां दद्याद्द्विजेन्द्राय सर्वोपस्करसंयुताम् ।। १५ ।। <br>
काञ्चनं कामदेवं च शुक्लां गां च पयस्विनीम् ।। <br>
वासोभिर्द्विजदांपत्यं पूज्य शक्त्या विभूषणैः।।१६।।<br>
होमः शुक्लतिलैः कार्यः कामनामानि कीर्तयेत् ।। <br>
गव्येन सर्पिषा तत्र पायसेन च धर्मवित् ।। १७ ।। <br>
विप्रेभ्यो भोजनं दद्याद्वित्त शाठ्यंविवर्जयेत् ।। <br>
इक्षुदंडान्नरो दद्यात्पुष्पमालां च शक्तितः ।। १८ ।। <br>
यः कुर्याद्विधिनानेन मदनद्वादशीमिमाम् ।। <br>
सर्वपापविनिर्मुक्तः प्राप्नोति परमं पदम् ।। १९ ।। <br>
इह लोके वरान्पुत्रान्सौभाग्यं सुखमश्नुते ।। <br>
कश्यपो व्रतमाहात्म्यादागत्य परया मुदा ।। 4.86.२० ।। <br>
चकाराकर्कशां भूयो रूपलावण्यसंयुताम् ।। <br>
वरेण च्छन्दयामास या च वव्रे वरं वरम् ।। <br>
पुत्रं शत्रुवधार्थाय समर्थममितौजसम् ।। २१ ।। <br>
प्रार्थयामि महाभाग्यं सर्वामरनिषूदनम् ।। <br>
कश्यपः प्राह तां भद्रे एवमस्तु सुशोभने ।। २२ ।। <br>
संवत्सरशतं त्वेकं गर्भो धार्यः सुखेप्सया ।। <br>
संध्यायां नैव भोक्तव्यं गर्भिण्या वरवर्णिनि ।। २३ ।। <br>
न स्थातव्यं न गंतव्यं वृक्षमूलेषु सर्वदा ।। <br>
नोपस्करे भुवि विशेन्मुसलोलूखलादिषु ।। २४ ।। <br>
जलं न चावगाहेत शून्यागारं विवर्जयेत् ।। <br>
वर्जयेत्कलहं गेहे गात्रभंगं तथैव च ।।२५।। <br>
मुक्तकेशी न तिष्ठेत नाशुचिः स्यात्कथंचन ।। <br>
न शयीतोन्नतशिरा न चाप्यार्द्रशिराः क्वचित् ।। २६ ।। <br>
न वस्तुहीना नोद्विग्ना नार्द्रपादा न भूतले ।। <br>
नामंगल्यां वदेद्वाचं न च हास्यपरा भवेत् ।। २७ ।। <br>
कुर्याच्च गुरुशुश्रूषां नित्यं मंगलतत्परा ।। <br>
सर्वौषधीभिः कोष्णेन वारिणा स्नानमाचरेत् ।। २८ ।। <br>
कुस्त्रियो नाभिभाषेत वस्त्रवातं विवर्जयेत् ।। <br>
मृतवत्सादि संसर्गं परगेहे च सुंदरि ।। २९ ।। <br>
न शीघ्रं मार्गमाक्रामेल्लंघयेन्न महानदीम् ।। <br>
न च बीभत्सकं किंचिन्न च वीक्षेद्भयानकम् ।। 4.86.३० ।। <br>
गुरु वातुलमाहारमजीर्णं न समाचरेत् ।। <br>
संपूर्णगर्भिण्यायामं व्यायामं वा विवर्जयेत् ।। ३१ ।।<br>
गर्भो रक्ष्यः सदौषध्या हृदि धार्यो न मत्सरः ।। <br>
अनेन विधिना साध्वि शोभनं पुत्रमाप्नुयात् ।। ३२ ।। <br>
अन्यथा गर्भपतनं स्तंभनं वा प्रवर्तते ।। <br>
तस्मात्त्वमनया वृत्त्या गर्भेस्मिंश्च समाचरेः ।।<br>
भविष्यति शुभः पुत्रः सर्वावयवसुंदरः ।। ३३ ।। <br>
स्वस्त्यस्तु ते गमिष्यामि तथेत्युक्तस्तया च सः ।। <br>
पश्यतां सर्वभूतानां तत्रैवांतर्हितोभवत् ।। ।। ३४ ।। <br>
ततः सा कश्यपोक्तेन विधिना समतिष्ठत ।। <br>
अथाप पुत्रान्पंचाशदेकोनान्पांडुनंदन ।। ३५ ।। <br>
एवमन्यापि या नारी मदनद्वादशीमि माम् ।। <br>
करोति पुत्रानाप्नोति सह भर्त्रा सुखी भवेत्।। ३६ ।। <br>
एकोनमर्द्धशतमाप दितिः सुतानां येन व्रतेन बलवीर्यसमन्वितानाम् ।। <br>
मर्त्यः समाचरति पुत्रधनाभिलाषी तत्सर्वमत्र सफलं भवतीह पुंसः ।। ३७ ।। ।। <br>
