।। श्रीकृष्ण उवाच ।। ।। <br>
बुधाष्टमीव्रतं भूयो ब्रवीमि शृणु पांडव ।। <br>
येन चीर्णेन नरकं नरः पश्यति न क्वचित् ।। १ ।। <br>
पुरा कृतयुगस्यादौ इलो राजा बभूव ह ।। <br>
बहुभृत्यसुहृन्मित्रमंत्रिभिः परिवारितः ।। २ ।। <br>
जगाम हिमवत्पार्श्वे महादेवेन वारितः ।। <br>
योऽन्यः प्रविशते भूमौ सा स्त्री भवति निश्चितम् ।। ३ ।। <br>
स राजा मृगसंगेन प्राविशत्तदुमावने ।। <br>
एकाकी तुरगोपेतः क्षणात्स्त्रीत्वं जगाम ह ।। ४ ।। <br>
सा बभ्राम वने शून्ये पीनोन्नतपयोधरा ।। <br>
कुतोऽहमागतेत्येवं न त्वबुध्यत किंचन ।। ५ ।। <br>
तां ददर्श बुधः सौम्यां रूपौदार्यगुणान्विताम् ।। <br>
अष्टम्यां बुधवारेण तस्यास्तुष्टो बुधो ग्रहः ।। ६ ।। <br>
दधौ गर्भं तदुदरे इलाया रूपतोषितः ।। <br>
पुत्रमुत्पादयामास योऽसौ ख्यातः पुरूरवाः ।। ७ ।। <br>
चंद्रवंशकरो राजा आद्यः सर्वमहीक्षिताम्।। <br>
ततः प्रभृति पूज्येयमष्टमी बुधसंयुता ।। ८ ।। <br>
सर्वपापप्रशमनी सर्वोपद्रवनाशिनी ।। <br>
अथान्यदपि ते वच्मि धर्मराज कथानकम् ।। ९ ।। <br>
आसीद्राजा विदेहानां मिथिलायां स वैरिभिः ।। <br>
संग्रामे निहतो वीरस्तस्य भार्या दरिद्रिणी ।। 4.54.१० ।।<br>
ऊर्मिला नाम बभ्राम महीं बालकसंयुता ।। <br>
अवंती विषयं प्राप्ता ब्राह्मणस्य निवेशने ।। ११ ।। <br>
चकारोदरपूर्त्यर्थं नित्यं कंडनपेषणे ।। <br>
हृत्वा सा स्तोकगोधूमान्ददौ बालकयोस्तदा ।। १२ ।।<br>
कारुण्यान्मातृवात्सल्यात्क्षुधासंपीड्यमानयोः ।। <br>
कालेन बहुना साध्वी पञ्चत्वमगमच्छुभा ।।१३।। <br>
पुत्रस्तस्या विदेहायां गत्वा स्वपितुरासने ।। <br>
उपविष्टः सत्त्वयोगाद्बुभुजे गामनाकुलः ।। १४ ।। <br>
अन्विष्य धर्मराज्ञो वै सा कन्या मिथिवंशजा ।। <br>
विवाहिता हिता भर्तुः सा महानायिकाऽभवत् ।। १५ ।। <br>
श्यामला नाम चार्वंगी प्रसिद्धा श्रूयते श्रुतौ ।। <br>
तामुवाच वरारोहां धर्मराजः स्वयं प्रियाम् ।। १६ ।। <br>
वहस्व सर्वव्यापारं श्यामले त्वं गृहे मम ।। <br>
कुरु स्वजनभृत्यानां दानक्षेपं यथेप्सितम् ।। १७ ।। <br>
किं त्वेते पंजराः सप्त कीलकैरतियंत्रिताः ।। <br>
कदाचिदपि नोद्धाट्यास्त्वया वैदेहनंदिनि ।। १८ ।। <br>
एवमस्त्विति साप्युक्ता निजं कर्म चकार ह ।। <br>
कदाचिद्व्याकुलीभूते धर्मराजे विदेहजा ।। <br>
उद्धाटयित्वा प्रथमं ददर्श जननीं स्वकाम्।। १९।। <br>
सा पच्यमाना क्रंदंती भीषणैर्यमकिंकरैः ।। <br>
हेलया क्षिप्यते बद्ध्वा तप्ततैले पुनःपुनः ।। 4.54.२० ।। <br>
तथैव तालकं दत्त्वा व्रीडिता सा मनस्विनी ।। <br>
द्वितीये पंजरे तद्वत्सा तामेवं ददर्श ह ।। २१ ।। <br>
सुधावल्लिप्यमानां तां शिलातल्पेष्टकेन तु ।। <br>
तृतीयपञ्जरे तद्वत्तां ददर्श स्वमातरम् ।। <br>
क्रकचैः पाट्यते मूर्ध्नि घण्टायुक्तैः करोल्बणैः ।। २२ ।। <br>
चतुर्थे पञ्जरे स्थाने भीषणैर्दारुणाननैः ।। <br>
भक्ष्यमाणां श्वापदैश्च क्रंदंतीं तां पुनः पुनः.।। २३ ।। <br>
पञ्चमे निहिता भूमौ कण्ठे पादेन पीडिता ।। <br>
संदंशैर्वनघातैश्च विदीर्णा क्रियते रुषा ।। २४ ।। <br>
षष्ठे चेक्षुयन्त्रगतां मस्तके मुद्गराहताम् ।।<br>
संपीड्यमानामनिशं सुदृढामिक्षुखंडवत् ।। २५ ।। <br>
सप्तमे पञ्जरे चीर्णस्वनां पूतिकगंधिनीम् ।। <br>
दृष्ट्वा तथा गतां तां तु मातरं दुःखकर्षिता ।। <br>
श्यामला म्लानवदना किंचिन्नोवाच भामिनी ।। २६ ।। <br>
अथागतं यमं प्राह सरोषा श्यामला पतिम् ।। <br>
किं तवापहृतं राजन्मम मात्रा सुदारुणम् ।। <br>
येनेयं विविधैर्घातैर्वध्यते बहुधा त्वया ।। २७ ।। <br>
यमः प्राह प्रियां दृष्ट्वा भद्रे ह्युद्घाटितास्त्वया ।। <br>
एते पञ्जरकाः सप्त निषिद्धा त्वं मया पुरा ।। २८ ।। <br>
तव मात्रा सुतस्नेहाद्गोधूमा ये हृताः किल ।। <br>
किं न जानासि तद्भद्रे येन रुष्टा ममोपरि ।। २९ ।। <br>
ब्रह्मस्वं प्रणयाद्भुक्तं दहत्यासप्तमं कुलम्।। <br>
तदेव चौर्यरूपेण दहत्याचंद्रतारकम् ।। 4.54.३० ।। <br>
गोधूमास्त इमे भूताः कृमिरूपाः सुदारुणाः ।। <br>
ये पुरा ब्राह्मणगृहे हृतास्तव कृतेऽनया ।।३१।। <br>
।। श्यामलोवाच ।। ।। <br>
जानामि तदहं सर्वं यन्मे मात्रा कृतं पुरा ।। <br>
तथापि त्वां समासाद्य सा च जामातरं शुभम् ।। <br>
मुच्यते कृमिराशित्वाद्यथा तदधुना कुरु ।। ३२ ।। <br>
तच्छ्रुत्वा चिन्तयाविष्टश्चिरं स्थित्वा जगाद ताम् ।। <br>
धर्मराजः सहासीनां प्रियां प्राणधनेश्वरीम् ।। ३३ ।। <br>
इतश्च सप्तमेऽतीते जन्मनि ब्राह्मणी शुभा ।। <br>
आसीस्तस्मिंस्त्वया संगात्सखीनां पर्युपासिता ।। <br>
बुधाष्टमी सुसंपूर्णा यथोक्तफलदायिनी ।। ३४ ।। <br>
तत्फलं यद्ददास्यस्यै सत्यं कृत्वा ममाग्रतः ।। <br>
तेन मुच्येत ते माता नरकात्पापसंकटात् ।। ३५ ।। <br>
तच्छ्रुत्वा त्वरितं स्नात्वा ददौ पुण्यं स्वकं कृतम् ।। <br>
स्वमातुः श्यामला तुष्टा तेन मोक्षं जगाम सा ।। ३५ ।। <br>
ऊर्मिला रूपसंपन्ना दिव्यदेहधरा शुभा ।। <br>
विमानवरमारूढा दिव्यमाल्यांबरावृता ।। ३६ ।। <br>
भर्तुः समीपे स्वर्गस्था दृश्यतेऽद्यापि सा जनैः ।। <br>
बुधस्य पार्श्वे नभसि मिथिराजसमीपतः ।। <br>
विस्फुरंती महाराज बुधाष्टम्याः प्रभावतः ।। ३७ ।। <br>
।। युधिष्ठिर उवाच ।। ।। <br>
यद्येवं प्रवरा कृष्ण सा तिथिर्वै बुधाष्टमी ।। <br>
तस्या एव विधिं ब्रूहि यदि तुष्टोसि मे प्रभो ।। ३८ ।। <br>
।। श्रीकृष्ण उवाच ।। ।। <br>
शृणु पांडव यत्नेन बुधाष्टम्या विधिं शुभम् ।। <br>
यदायदा सिताष्टम्यां बुधवारो भवेद्यदि ।। <br>
तदातदा च सा ग्राह्या एकभक्ताशनैर्नृभिः ।। ३९ ।। <br>
स्नात्वा नद्यां तु पूर्वाह्ने गृहीत्वा कलशं नवम् ।। <br>
जलपूर्णं तु सद्रव्यं पूर्णपात्रसमन्वितम् ।। 4.54.४० ।। <br>
अष्टवारान्प्रकर्तव्या विधानैस्तु पृथक्पृथक् ।। <br>
प्रथमा मोदकैः कार्या द्वितीया फेणकैस्तथा ।। ४१ ।। <br>
तृतीया घृतपूपैश्च चतुर्थी वटकैर्नृप ।। <br>
पञ्चमी शुभ्रकारैश्च षष्ठी सोहालकैस्तथा ।।४२।। <br>
अशोकवर्तिभिः शुभ्रैः सप्तमी खंडसंयुतैः।। <br>
अष्टमी फलपुष्पैश्च केवलाखण्डफेणिकैः ।। <br>
एवं क्रमेण कर्तव्या सुहृत्स्वजनबांधवैः ।।४३।। <br>
सह कृत्वा स्थितैर्भोज्यं भोक्तव्यं स्वस्थमानसैः ।। <br>
उपोष्याणामिदं श्रेष्ठं कथयद्भिः शनैःशनैः ।।४४।। <br>
श्रुत्वाष्टमी बुधस्यापि माहात्म्यं भोजनं त्यजेत् ।। <br>
तावदेव न भोक्तव्यं कथा यावत्समाप्यते ।। ४५ ।। <br>
तथा भुक्त्वा बुधस्याग्रे आचम्य च पुनःपुनः ।। <br>
विप्राय वेदविदुषे तं ब्रुवन्प्रतिपादयेत् ।। ४६ ।। <br>
साक्षतं सहिरण्यं च जातरूपमयं शुभम् ।। <br>
अर्चितं विविधैः पुष्पैर्धूपदीपैः सुगंधिभिः ।।४७ ।। <br>
पीतवस्त्रैः समाच्छन्नं बुधं सोमात्मजाकृतिम् ।। <br>
माषकेण सुवर्णेन तदर्धार्धेन वा पुनः ।।४८।। <br>
ॐ बुधाय नमः ।। <br>
ॐ सोमात्मजाय नमः ।। <br>
ॐ दुर्बुद्धिनाशनाय नमः ।। <br>
ॐ सुबुद्धिप्रदाय नमः ।। <br>
ॐ ताराजाताय नमः ।। <br>
ॐ सौम्यग्रहाय नमः ।। <br>
ॐ सर्वसौख्यप्रदाय नमः ।। एते पूजामन्त्राः ।। <br>
अष्टमी तु यदा पूर्णा तदा राजर्षिसत्तम ।। <br>
ब्राह्मणान्भोजयेदष्टौ गां दद्याच्च सवत्सिकाम् ।।४९।। <br>
वस्त्रालंकरणैः सर्वैर्भूषणैर्विविधैरपि ।। <br>
सपत्नीकं समभ्यर्च्य कर्णमात्रांगुलीयकैः ।। <br>
मन्त्रेणानेन कौंतेय दद्यादेवं समाचरन् ।। 4.54.५० ।। <br>
बुधोऽयं प्रतिगृह्णातु द्रव्यस्थोऽयं बुधः स्वयम् ।। <br>
दीयते बुधराजाय तुष्यतां च बुधो मम ।। ५१ ।। ।। (इति दानमंत्र ।) ।। ।। <br>
बुधः सौम्यस्तारकेयो राजपुत्र इलापतिः ।। <br>
कुमारो द्विजराजस्य यः पुरूरवसः पिता ।। ५२ ।। ।। ( इति प्रतिग्रहणमंत्रः ।) ।। <br>
दुर्बुद्धिबाधजनितं नाशयित्वा च मे बुधः ।। <br>
सौख्यं च सौमनस्यं च करोतु शशिनंदनः ।। ५३ ।। <br>
इत्युच्चार्य गृहीत्वा तु दद्यान्मंत्रपुरःसरम् ।। <br>
सप्तजन्मनि राजेन्द्र जातो जातिस्मरो भवेत् ।।५४।। <br>
धनधान्यसमायुक्तः. पुत्रपौत्रप्रवर्द्धनः ।। <br>
दीर्षायुर्विपुलान्भोगान्भुक्त्वा चैव महीतलं ।। ५५ ।। <br>
ततः सुतीर्थे मरणं ध्यात्वा नारायणं विभुम् ।। <br>
मृतोऽसौ स्वर्गमाप्नोति पुरन्दरसमो नरः ।। ५६ ।। <br>
वसते यावदासृष्टेः पुनराभूतसंप्लवम् ।। <br>
एवमेतन्मया ख्यातं व्रतानामुत्तमं व्रतम् ।। ५७ ।। <br>
एषैवं च मयाख्याता गुह्या पार्थ बुधाष्टमी ।। <br>
यां श्रुत्वा ब्रह्महा गोघ्नः सर्वपापैः प्रमुच्यते ।। ५८ ।। <br>
यश्चाष्टमीं बुधयुतां समवाप्य भक्त्या सम्पूजयेद्विधुसुतं कनपृष्ठसं स्थम् ।। <br>
पक्वान्नपात्रसहितैः सहिण्यवस्त्रैः पश्येदसौ यमपुरं न कदाचिदेव ।। ५९ ।। <br>
