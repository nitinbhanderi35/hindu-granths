॥ युधिष्ठिर उवाच ॥ ॥ <br>
अहं त्वागस्करः पापः पृथिवीक्षयकारकः ॥ <br>
परिपृच्छामि गोविन्द त्वां नमस्कृत्य पादयोः ॥ १ ॥ <br>
गुह्याद्गुह्यतरं ब्रूहि व्रतं किंचिदनुत्तमम्॥ <br>
तरामि येन पापौघं भीष्मद्रोणवधार्णवम् ॥ २ ॥ <br>
॥ श्रीकृष्ण उवाच ॥ ॥ <br>
आसीत्पुरोत्तरो नाम्ना विदर्भायां कुशध्वजः ॥ <br>
सांतःपुरसुतो यश्च चक्रे राज्यमतंद्रितः ॥ ३ ॥ <br>
जघान तापसं सोऽथ प्रमादान्मृगयां गतः ॥ <br>
मृगं मत्वा महारण्ये ब्राह्मणं दैवमोहितः ॥ ४ ॥ <br>
तेन कर्मविपाकेन देहांते नरकं गतः ॥ <br>
तत्रासौ यातना घोरा अनुभूयातिपीडितः ॥ ५ ॥ <br>
तस्मादिहागतो मर्त्ये रौद्रो विषधरोऽभवत्॥ <br>
अदशत्सोऽपि राजेन्द्र ब्राह्मणं चरणे रुषा ॥ ६ ॥ <br>
लब्ध्वा सह च पंचत्वं जगाम द्विजसंयुतः ॥ <br>
विपन्नस्तु ततः सिंहो द्वितीयेऽभूत्सुदारुणः ॥ ७ ॥ <br>
विदारितमुखो हिंस्रो नानासत्त्वभयंकरः ॥ <br>
जघानासौ पुनः श्रेष्ठं राजन्यं मृगया गतम् ॥ ८ ॥ <br>
ततोऽपि बहुभिः शस्त्रै राजलोकैर्निपातितः ॥ <br>
पुनर्व्याघ्रो बभूवासौ तृतीयेऽपि भवांतरे ॥ ९ ॥ <br>
तीक्ष्णपादनखाघातव्यापादितमृगान्वयः ॥ <br>
तेनापि वैश्यो निधनं नीतः किञ्चिद्वनांतरम् ॥ 4.65.१० ॥ <br>
स नीतः कृमिराशित्वं लोकैः खातनिपातनात् ॥ <br>
संजातस्तु महानृक्षो नखराहतजंतुरुक् ॥ ११ ॥ <br>
जघान बालं चण्डालादसौ मृत्युमवाप्नुयात् ॥ <br>
पञ्चमे मकरो जातः समुद्रेऽ तिभयंकरः ॥ १२ ॥ <br>
स्त्रियं जघान तरुणीं स्नातुकामामथागताम् ॥ <br>
प्रभाते शङ्करस्याग्रे शशाङ्कग्रहणे निशि ॥ १३ ॥ <br>
तत्रापि बडिशं दत्त्वा जनैः प्राणैर्वियोजितः ॥ <br>
पुनः षष्ठे भवे जातः पिशाचः पिशिताशनः ॥ १४ ॥ <br>
क्रूरश्छिद्रपरः क्षुद्रो नरप्राणवियोजकः ॥ <br>
सोऽवतीर्णो नरस्यांगं कर्षयामास कस्यचित् ॥ १५ ॥ <br>
मंत्रेणाहूय सिद्धेन वातिकेन व्यसुः कृतः ॥ <br>
सप्तमे स पुनर्जातो दुर्निरीक्ष्यवपुर्भृशम्॥ १६ ॥ <br>
क्रूरदंष्द्रः करालास्यो मांसशोणितभोजनः ॥ <br>
दिग्वासा मरुभूमीषु वाशिष्ठो ब्रह्मराक्षसः ॥१७॥ <br>
स राष्ट्रं जर्जरं शून्यं सर्वं चक्रे विषादिषु ॥ <br>
आक्रम्य भीमदासेन राज्ञा राक्षसशत्रुणा ॥ १८॥ <br>
समारोप्य धनुः संख्ये ब्रह्मास्त्रेण निपातितः ॥ <br>
भूयोऽभवद्व्याघ्रसमः स्वजन्मन्यष्टमे भुवि ॥१९॥ <br>
वनेचराणां क्रुद्धाङ्गो ब्राह्मणान्निधनं गतः ॥ <br>
ततो हस्ती च भल्लूको मातंगेन धनुष्मता ॥ 4.65.२० ॥ <br>
एकादशेऽपि पाञ्चालो भवमध्येऽपि भीषणः ॥ <br>
ऊर्ध्वकेशोति रक्ताक्षो जातो ह्रस्वतनुर्दृढः ॥ २१ ॥ <br>
पापो धर्मध्वजो रक्षो देवतोज्झितमाल्यधृक ॥ <br>
स दण्डपाशिकेनैव वृक्षाग्रे ह्यवलंबितः ॥ २२ ॥ <br>
द्वादशे स पुनर्जातः पुष्कलक्लेशभाजनः ॥ <br>
भक्ष्यलोभाद्बिलगतो व्याधेन विनिपातितः ॥ २३ ॥ <br>
तेन चासीत्कृतं पूर्वं तारकद्वादशीव्रतम् ॥ <br>
तस्य प्रभावाजातोऽपि दुष्टयोनौ पुनःपुनः ॥ २४ ॥ <br>
अवाप शीघ्रं पंचत्वं संसारभवसागरे ॥ <br>
पुनरेवाभवद्राजा विदर्भायां सुधार्मिकः ॥ २५ ॥ <br>
भूयश्चोपोषिता तेन तारकद्वादशी शुभा ॥ <br>
दृश्यतां व्रतमाहात्म्यं जातोजातः पुनःपुनः ॥ २६ ॥ <br>
व्रतप्रभावाद्भुवने भुक्त्वा राज्यमकण्टकम् ॥ <br>
प्राप विष्णुपुरे स्थानं यावदाभूतसंप्लवम् ॥ २७ ॥ <br>
॥ युधिष्ठिर उवाच ॥ ॥ <br>
कथमेतद्व्रतं कृष्ण कर्तव्यं पुरुषोत्तमैः ॥ <br>
स्त्रीभिर्वा भर्तृवाक्येन स्नानदानजपादिकम् ॥ २८ ॥ <br>
॥ श्रीकृष्ण उवाच ॥ ॥ <br>
मार्गशीर्षे सिते पक्षे गृहीत्वा द्वादशीव्रतम् ॥ <br>
अकृत्रिमे जले स्नानमपराह्णे समाचरेत् ॥ ॥ २९ ॥ <br>
प्रणम्य भास्करायाथ कृत्वा देवार्चनं तथा ॥ <br>
होमश्च तावत्स्थातव्यो यावदस्तमितो रविः ॥ 4.65.३० ॥ <br>
ततो भुक्त्वा फलैः पुष्पैर्गन्धधूप विलेपनैः ॥ <br>
सजलं साक्षतं कृत्वा सहिरण्यं शुभैः फलैः ॥ ३१ ॥ <br>
रम्ये ताम्रमये पात्रे जानुभ्यां धरणीं गतः ॥ <br>
पूर्वामुखः प्रदोषाग्रे मूर्ध्नि कृत्वार्घ्यभाजनम् ॥ ३२ ॥ <br>
भूमौ तु मंडलं कृत्वा गोमयेन सतारकम् ॥ <br>
चंदनेन समालिख्य ध्रुवं हि गगनोन्मुखः ॥ ३३ ॥ <br>
सहस्रशीर्षामंत्रेण भूमौ शक्त्या शनैः स्वयम् ॥ <br>
तारकाणां कुरुश्रेष्ठ दद्यादर्घ्यमतंद्रितः ॥३४॥ <br>
पर्युक्ष्य धूममुत्क्षिप्य दद्याद्विप्राय दक्षिणाम् ॥ <br>
क्रमेण सर्वं निर्वर्त्य भोज्यं भोज्यं निशागमे ॥३५॥ <br>
मार्गशीर्षे खंडखाद्यं पौषे सोहालकं तथा ॥ <br>
तिलतंडुलकं माघे गुडापूपं च फाल्गुने ॥३६॥ <br>
मोदकांश्चैत्रमासे तु वैशाखे खंडवेष्टकम् ॥ <br>
ज्येष्ठे सक्तुभृतैः पात्रैराषाढे गुडपूरिकैः ॥ ३७ ॥ <br>
श्रावणे मधुशीर्षेण नभस्ये पायसेन च ॥ <br>
घृतपर्णैश्चाश्वयुजे कांसारैः कार्त्तिके क्रमान् ॥ ३८ ॥ <br>
एभिर्द्वादशभिर्वर्षैर्भोजयित्वा द्विजान्स्वयम् ॥ <br>
भुञ्जीत भक्त्या राजेन्द्र पश्चाद्देवं क्षमापयेत् ॥ ३९ ॥ <br>
समाप्ते तु व्रते कृत्वा राजतं तारकागणम् ॥ <br>
दृष्ट्वा वा पूर्वविधिना पूजयित्वा क्षमापयेत् ॥ 4.65.४० ॥ <br>
कुम्भा द्वादश दातव्याः सोदका मोदकाश्रिताः ॥ <br>
ब्राह्मण्यां परिधानं च पद्मरागः सकुंचकः ॥ ४१ ॥ <br>
ब्राह्मणे वल्गुलल्लाटं लक्षपुष्पोपशोभितम् ॥ <br>
चालकेनोपवीतं च पुष्पं दत्त्वा क्षमापयेत् ॥ ४२ ॥ <br>
अनेन विधिना राजन्यः करोति व्रतं नरः ॥ <br>
नारी वा भरतश्रेष्ठ भक्तिभावपुरःसरा ॥ ४३ ॥ <br>
नक्षत्रलोकं व्रजति विमानेनार्कवर्चसा ॥ <br>
अप्सरोगणगन्धर्वयक्षविद्याधरामरैः ॥ ४४ ॥ <br>
सहस्रभर्त्ता स्वर्लोके पूज्यमानो दिवाकरैः॥ <br>
वसेत्कल्पायुतं यावत्पुनर्विष्णुपुरं व्रजेत् ॥ ४५ ॥ <br>
एतद्व्रतं पुरा चीर्णं शच्या राज्ञ्या श्रियोमया ॥ <br>
सीतया दमयंत्या च रुक्मिण्या सत्यभामया ॥ ४६ ॥ <br>
मेनया रंभया स्वर्गे उर्वश्या देवदत्तया ॥ <br>
अन्याभिरपि नारीभिः पुरुषैश्च पृथग्विधैः ॥ ४७ ॥ <br>
चीर्णमेतद्व्रतं पार्थ सर्वपापभयापहम् ॥ ४८ ॥ <br>
जन्मांतरेष्वपि कृतानि हरत्यघानि या संदहत्यहरहः सुकृतोपयोगात् ॥ <br>
सा द्वादशी जगति तारकनामधेया तन्नास्ति यन्न विदधाति कृता मनुष्यैः ॥ ४९ ॥ <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे तारकद्वादशीव्रतं नाम पञ्चषष्ठितमोऽध्यायः ॥ ६५ ॥<br>
<br>
