।। श्रीकृष्ण उवाच ।। ।। <br>
तिथिदानमिदानीं ते कथयामि युधिष्ठिर ।। <br>
सर्वपापप्रशमनं सर्वविघ्नविनाशनम् ।।१।। <br>
मानसं वाचिकं चापि कर्मजं यदघं भवेत् ।। <br>
सर्वं प्रशममायाति दानेनानेन पांडव ।।२।। <br>
श्रावणे कार्तिके चैत्रे वैशाखे फाल्गुने तथा ।। <br>
सितपक्षात्प्रभृत्येव दातव्यं पुण्यवर्द्धनम् ।। ३ ।। <br>
वित्तं श्रद्धासहायश्च पात्रप्राप्तिस्तथैव च ।। <br>
दानकालः सदैवेह कथितस्तत्त्वदर्शिभिः ।। ४ ।। <br>
तीर्थे देवालये गोष्ठे गृहे वा नियतात्मवान् ।। <br>
यद्ददाति नरश्रेष्ठस्तदानंत्याय कल्पते ।।५।। <br>
प्रतिपत्सु द्विजान्पूज्यप्त पूजयित्वा प्रजापतिम्।।<br>
सौवर्णमरविन्दं च कारयित्वाष्टपत्रकम् ।। ६ ।। <br>
कृत्वा चौदुम्बरे पात्रे सुगन्धवृतपूरिते ।। <br>
पुष्पैर्धूपैः पूजयित्वा विप्राय प्रतिपाद येत् ।।७।। <br>
अनेन विधिना दत्त्वा कमलं कमलालयम् ।। <br>
ईप्सितांल्लभते कामान्निष्कामो ब्रह्मसात्म्यताम् ।।८।। <br>
वह्निं पूज्य द्वितीयायां भूर्भुवःस्वरिति क्रमात् ।। <br>
तिलाज्येन शतं हुत्वा दत्त्वा पूर्णाहुतिं ततः ।।९।। <br>
वैश्वानरं तु सौवर्णं स्थापयेत्ताम्रभाजने ।। <br>
गुडाज्यपूरिते राजंस्तोयपूर्णघटोपरि ।।4.193.१ ०।। <br>
पूजयित्वा वस्त्रमाल्यैर्भक्ष्यभोज्यैरनेकधा ।। <br>
ततस्तं ब्राह्मणे दद्याद्वह्निर्मे प्रीयतामिति ।।१ १।। <br>
यावज्जीवकृतात्पापान्मुच्यते नात्र संशयः ।। <br>
मृतो वह्नि पुरं याति प्राहेदं नारदो मुनिः ।।१२।। <br>
तृतीयायां महाराज राधां स्वर्णमयीं शुभाम् ।। <br>
स्थापयित्वा ताम्रपात्रे लवणोपरि विन्यसेत् ।।१३।। <br>
जीरकं कटुकं चैव गुडं पार्थेषु दापयेत् ।। <br>
रक्तवस्त्रयुगच्छन्नां कुंकुमेन विभूषिताम् ।। १४ ।। <br>
पुष्पधूपैः सनैवेद्यैः पूजयित्वा द्विजातये ।। <br>
दत्त्वा यत्फलमाप्नोति पार्थ तत्केन वर्ण्यते ।। १५ ।। <br>
प्रासादा यत्र सौवर्णा नद्यः पायसकर्दमाः।। <br>
गन्धर्वाप्सरसो यत्र तत्र ते यांति मानवाः ।।१६।। <br>
स्वर्गादिहैत्य संसारे सुरूपः सुभगो भवेत् ।। <br>
दाता भोक्ता बहुधनः पुत्रपौत्रसमन्वितः ।। १७ ।। <br>
नारी वा तद्गुणैर्युक्ता भवतीह न संशयः ।। <br>
चतुर्थ्यां वारणं हैमं पलादूर्द्ध्वं सुशोभनम् ।। १८ ।। <br>
कामयित्वांकुशयुतं तिलद्रोणोपरि न्यसेत् ।। <br>
वस्त्रैः पुष्पैः पूजयित्वा नैवेयं विनिवेद्य च ।। १९ ।। <br>
ततस्तु ब्राह्मणे दद्याद्गणेशः प्रीयतामिति ।। <br>
कार्यारंभेषु सर्वेषु तस्य विघ्नं न जायते ।। 4.193.२० ।। <br>
वारणाः सप्त जन्मानि भवंति मदविह्वलाः ।। <br>
वारणेन्द्रसमारूढस्त्रैलोक्यविजयी भवेत् ।। २१ ।। <br>
पंचम्यां पन्नगं चैव स्वर्णेनैकेन कारयेत् ।। <br>
क्षीराज्यपत्रमध्यस्थं पूजयित्वा प्रदापयेत् ।। २२ ।। <br>
द्विजं संपूज्य वासोभिः प्रणिपत्य क्षमापयेत् ।। <br>
इह लोके परे चैव दानमेतत्सुखावहम् ।। २३ ।। <br>
नागोपद्रवविद्रावि सर्वदुष्टनिबर्हणम् ।। <br>
प्रायश्चित्तं तथा प्रोक्तं नागदष्टस्य शंभुना ।। २४ ।। <br>
षष्ठ्यां शक्तिसमोपेतं कुमारं शिखिवाहनम् ।। <br>
कारयित्वा यथाशक्त्या हेममालाविभूषितम् ।। २५ ।। <br>
तंडुलेनाथ शिखरे वासोभिः पूज्य भक्तितः ।। <br>
षष्ठ्यां स्कंदं यथाशक्ति कृत्वा स्कंदं हिरण्मयम् ।। २६ ।। <br>
पूजयित्वा गंधपुष्पधूपैनैवेद्यतस्तथा ।। <br>
नमस्कृत्य ततो दद्याद्ब्राह्मणाय कुटुंबिने ।। २७ ।। <br>
इह भूतिं परां प्राप्य प्रेत्य स्वर्गे महीयते ।। <br>
शूद्रो ब्राह्मणतामेति ब्राह्मणो ब्रह्मलोकताम् ।। २८ ।। <br>
सप्तम्यां भास्करं पूज्य ब्राह्मणानश्वमुत्तमम् ।। <br>
दद्यादलंकृतग्रीवं सपर्याणं सदक्षिणम् ।। २९ ।। <br>
सूर्यलोकमवाप्नोति सूर्येण सह मोदते ।। <br>
गंधर्वास्तुष्टिमायांति दत्तेऽश्वे समलंकृते ।। 4.193.३० ।। <br>
अष्टम्यां वृषभं श्वेतमव्यंगांगं धुरंधरम् ।। <br>
सितवस्त्रयुगच्छन्नं घंटाभरणभूषितम् ।। ३१ ।। <br>
दद्यात्प्रणम्य विप्राय प्रीयतां वृषभध्वजः ।। <br>
प्रदक्षिणं ततः कृत्वा आद्वारांतमनुव्रजेत् ।। ३२ ।। <br>
दानेनानेन नृपते शिवलोको न दुर्लभः ।। <br>
वृषस्कंधे प्रतिष्ठंति भुवनानि चतुर्दश ।। ३३ ।। <br>
तस्माद्वृषभदानेन दत्ता भवति भारती ।। <br>
नवम्यां कांचनं सिंहं कारयित्वा स्वशक्तितः ।। ३४ ।। <br>
मुक्ताफलाष्टकयुतं नीलवस्त्रावगुण्ठितम् ।। <br>
दद्याद्देवीमनुस्मृत्य दुष्टदैत्यनिबर्हणीम् ।। ३५ ।। <br>
द्विजातिप्रवरायेत्थं सर्वान्कामान्समश्नुते ।। <br>
कांतारवनदुर्गेषु चौरव्याला कुले पथि ।। ३६ ।। <br>
हिंसकास्तं न हिंसंति दानस्यास्य प्रभावतः ।। <br>
मृतो देवीपुरं याति पूज्यमानः सुरासुरैः ।। ३७ ।। <br>
पुण्यक्षयादिहाभ्येत्य राजा भवति धार्मिकः ।। <br>
दशम्यां नृपशार्दूल दशाशाः स्वर्णनिर्मिताः ।। ३८ ।। <br>
लवणे च गुडे क्षीरे निष्पावेषु तिलेषु च ।। <br>
गव्यत्रये तंदुलेषु माषाणा सुपरि स्थिताः ।। ३९ ।। <br>
संपूज्य वस्त्रपुष्पाद्यैर्द्विजाय प्रतिपादयेत् ।। <br>
अनेन विधिना यस्तु पुमान्स्त्री वाथ वा पुनः ।। 4.193.४० ।। <br>
निर्वापयति राजेंद्र तस्य पुण्यफलं शृणु ।। <br>
इह लोके भूपतिः स्यात्प्रेत्य स्वर्गे महीयते ।।४१।।<br>
सकलास्तस्य सर्वाशा याः काश्चिन्मनसेच्छिताः ।। <br>
ततः स्वर्गादिहाभ्येत्य कुले महति जायते ।। ४२ ।। <br>
एकादश्यां गरुत्मंतं कारयित्वा हिरण्मयम् ।। <br>
यथाशक्त्या ताम्रपात्रे घृतस्योपरि पूजितम् ।। ४३ ।। <br>
पंचाग्न्यभिरते विप्रे पुराणज्ञे विशेषतः ।। <br>
दत्त्वा किं बहुनोक्तेन विष्णुलोके महीयते ।। ४४ ।। <br>
गां वृषं महिषीं हेमं सप्तधान्यान्यजाविकम् ।। <br>
वडवां गुरडरसान्स र्वांस्तथा बहुफलद्रुमान् ।। ४५ ।। <br>
पुष्पाणि च विचित्राणि गंधांश्चोच्चावचान्बहून् ।। <br>
यथाशक्त्या मेलयित्वा वस्त्रैराच्छादयेन्नवैः ।। ४६ ।। <br>
द्वादश्यां द्वादशैतानि ब्राह्मणेभ्यो निवेदयेत् ।। <br>
एकस्य वा महाराज यत्फलं तन्निशामय ।। ४७ ।। <br>
इह कीर्तिं परां प्राप्य भुक्त्वा भोगान्यथेप्सितान् ।। <br>
ततो विष्णुपुरं याति सेव्यमानोऽप्सरोणणैः ।। ४८ ।। <br>
कर्मक्षयादिहाभ्येत्य राजा भवति धार्मिकः ।। <br>
यज्ञयाजी दानपतिर्जीवेच्च शरदां शतम् ।। ४९ ।। <br>
स्नापयेद्ब्राह्मणांश्चात्र त्रयोदश्यां त्रयोदश ।। <br>
तानाच्छाद्य नवैर्वस्त्रैर्गंधपुष्पैरथार्चयेत् ।। ।। 4.193.५० ।। <br>
भोजयीत सुमिष्टान्नं दक्षिणां विनिवेदयेत् ।। <br>
यथाशक्त्या हेमखण्डान्धर्मात्मा प्रीयतामिति ।। ५१ ।। <br>
धर्मराजाय कालाय चित्रगुप्ताय दंडिने ।। <br>
मृत्यवे क्षयरूपाय अंतकाय यमाय च ।। ५२ ।। <br>
प्रेतनाथाय रौद्राय तथा वैवस्वताय च ।। <br>
महिषस्थाय देवाय नामानीह त्रयोदश ।। ५३ ।। <br>
उच्चार्य श्रद्धया युक्तः प्रणिपत्य विसर्जयेत् ।। <br>
यः करोति महाराज पूजामेतां मनोरमाम् ।।५४।। <br>
यमाय स सुखं मर्त्ये स्थित्वा व्याधिविवर्जितः ।। <br>
यममार्गगतः पश्चाद्दुःखं नाप्नोत्यसौ पुमान् ।। ९५ ।। <br>
न पश्यति प्रेतमुखं पितृलोकं स गच्छति ।। <br>
पुण्यक्षयादिहाभ्येत्य स सुखी नीरुजो भवेत् ।। ५६ ।। <br>
महिषं सुशुभं कुंभं चतुर्दश्यां पयोभृतम् ।। <br>
तं कर्षकेण संयुक्तं हेम्नः सद्वस्त्रसंयुतम् ।। ५७ ।। <br>
घंटाभरणशोभाढ्यं वृषभेण समन्वितम् ।। <br>
यो दद्याच्छिवभक्ताय ब्राह्मणाय कुटुंबिने ।। ५८ ।। <br>
वृषं दत्त्वा नरश्रेष्ठ शिवलोके महीयते ।। <br>
तत्र स्थित्वा चिरं कालं क्रमादेत्य महीतलम् ।। ५९ ।। <br>
आरोग्यधनसंयुक्ते कुले महति जायते ।। <br>
सर्वकामसमृद्ध्यर्थं यावजन्मशतत्रयम् ।। ।। 4.193.६० ।। <br>
पौर्णमास्यां वृषोत्सर्गं कारयित्वा विधानतः ।। <br>
चंद्ररजतनिष्पन्नं फलेनैकेन शोभनम् ।। ६१ ।। <br>
पूजयेद्गंधकुसुमैर्नैवेद्यं विनिवेद्य च ।। <br>
दद्याद्विप्राय संकल्प्य वासोलंकारभूषणैः ।। ६२ ।। <br>
मंत्रेणानेन राजेन्द्र तन्निबोध यथोदितम् ।। <br>
क्षीरोदार्णवसंभूत त्रैलोक्यांगणदीपक ।। ६३ ।। <br>
उमा पतेः शिरोरत्नशिवं यच्छ नमोनमः ।। <br>
दानेनानेन नृपते भ्राजते चंद्रवद्दिवि ।। ६४ ।। <br>
अप्सरोभिः परिवृतो यावदाभूतसंप्लवम् ।।६५।।<br>
दानान्यमूनि विधिवत्प्रयतिक्रमेण यच्छंति ये द्विजवराय विशुद्धसत्त्वाः ।। <br>
ते ब्रह्मविष्णुभुवनेषु सुखं विहृत्य यांत्येकतां सह शिवेन न संशयो मे ।। ६६ ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे तिथिदानवर्णनं नाम त्रिनवत्युत्तरशततमोऽध्यायः ।। १९३ ।।<br>
<br>
