॥ श्रीकृष्ण उवाच ॥ ॥ <br>
अथ पापहरं वक्ष्ये सुवर्णाचलमुत्तमम् ॥ <br>
यस्य प्रसादाद्भवनं वैरिच्यं याति मानवः ॥ १ ॥ <br>
उत्तमः पलसाहस्रो मध्यमः पञ्चभिः शतैः ॥ <br>
तदर्द्धेनावरस्तद्वदल्पवित्तोऽपि शक्तितः ॥ ॥ २॥ <br>
दद्यादेकपलादूर्ध्वं यथाशक्त्या विचक्षणः ॥ <br>
धान्यपर्वतवत्सर्वं विदध्यान्नृपसत्तम ॥ ३ ॥ <br>
विष्कंभशैलांस्तद्वच्च कृत्वा मंत्रमुदीरयेत् ॥ <br>
नमस्ते ब्रह्मबीजाय ब्रह्मगर्भाय वै नमः ॥ ४ ॥ <br>
यस्मादनंतफलदस्तस्मात्पाहि शिलोच्चय ॥ <br>
यस्मादग्नेरपत्यं त्वं यस्मादुल्ब जगत्पतेः ॥ ५ ॥ <br>
हेमपर्वतरूपेण तस्मात्पाहि नगोत्तम ॥ <br>
अनेन विधिना यस्तु दद्यात्कनकपर्वतम् ॥ ६ ॥ <br>
स याति परमं स्थानं यत्र देवो महेश्वरः ॥ <br>
तत्र वर्षशतं तिष्ठेत्ततो याति परां गतिम्॥ ७ ॥ <br>
हेमाचलात्परं दानं न चान्यद्विद्यते क्वचित् ॥ ८ ॥ <br>
हैमं महींद्रमणिशृंगशतैरुपेतं लोकाधिपाष्टकयुतं सहितं मुनीन्द्रैः ॥ <br>
यः शक्तिमान्वितरतीह गणेशलोके कल्पं कुमारवदसौ कुरुपुंगवाऽऽस्ते ॥ ९ ॥ ॥ <br>
इति श्रीभविष्ये महापुराण उत्तरपर्वणि श्रीकृष्ण युधिष्ठिरसंवादे हेमाचलदानविधिवर्णनं नामाष्टनवत्युत्तरशततमोऽध्यायः ॥ १९८ ॥<br>
<br>
