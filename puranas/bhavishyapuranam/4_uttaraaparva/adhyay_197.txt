।। श्रीकृष्ण उवाच ।। ।। <br>
अतः परं प्रवक्ष्यामि गुडपर्वतमुत्तमम् ।। <br>
यत्प्रदानान्नरः स्वर्गं प्राप्नोति सुरपूजितम् ।। १ ।। <br>
उत्तमो दशभिर्भारैः मध्यमः पंचभिस्तथा ।। <br>
त्रिभिर्भारैः कनिष्ठः स्यात्तदर्द्धेनाल्पको मतः ।। २ ।। <br>
तद्वदामंत्रणं पूजां हेमवृक्षसुरार्चनम् ।। <br>
विष्कंभपर्वतास्तत्र सरांसि वनदेवताः ।। ३ ।। <br>
होमं जागरणं तद्वल्लोकपालाधिवासनम् ।। <br>
धान्यपर्वतवत्कुर्यादिमं मंत्रमुदीरयेत् ।। ४ ।। <br>
यथा देवेषु विश्वात्मा प्रवरोयं जनार्दनः ।। <br>
सामवेदस्तु वेदानां महादेवस्तु योगिनाम् ।। ५ ।। <br>
प्रणवः सर्वमंत्राणां नारीणां पार्वती यथा ।। <br>
तथा रसानां प्रवरः सदा चेक्षुरसो मतः ।। ६ ।। <br>
मम तस्मात्परां लक्ष्मीं प्रयच्छ गुडपर्वत ।। <br>
सुरासुराणां सर्वेषां नागयक्षर्क्षयंत्रिणाम् ।। ७ ।। <br>
विनाशश्चापि पार्वत्यास्तस्मान्मां पाहि सर्वदा ।। <br>
अनेन विधिना यस्तु दद्याद्गुडमयं गिरिम् ।। ८ ।। <br>
संपूज्यमानो गंधर्वैर्गौंरीलोके महीयते ।। <br>
पुनः कल्पशतांते तु सप्तद्वीपाधिपो भवेत् ।। ९ ।। <br>
आयुरारोग्यसंपन्नः शत्रुभिश्चापराजितः ।। <br>
आसीद्राज्ञी महाभागा सुलभा नाम सुव्रता ।। 4.197.१० ।। <br>
मरुत्तस्य प्रिया भार्या रूप यौवनशालिनी ।। <br>
तस्य भार्या शतान्यासन्सप्त राज्ञो महात्मनः ।। ११ ।। <br>
ता दास्य इव वाक्यानि कुर्युस्तस्याः सदैव हि ।। <br>
मुखावलोकनकरो राजा तस्य च सा प्रिया ।। १२ ।। <br>
अथ कालेन महता दुर्वासा ऋषिसत्तमः ।। <br>
आजगाम तदभ्याशं भ्रममाणो यदृच्छया ।। १३ ।। <br>
तस्याथ सत्क्रियां कृत्त्वा दत्त्वा चार्घं यथाविधि ।।  <br>
पप्रच्छ सुलभा विप्रं दुर्वाससमकल्मषम् ।। १४ ।। <br>
।। सुलभोवाच ।। ।। <br>
केन पुण्येन भगवन्मम राजा प्रियंकरः ।।<br>
मुखावलोकनपरो वशे तिष्ठति सर्वदा ।। १५ ।। ।। <br>
सपत्न्यश्च मम ब्रह्मन्सदा प्रियहिते रताः ।। <br>
एतदाचक्ष्व भगवन्परं कौतूहलं मम ।।१६।। <br>
।। दुर्वासा उवाच ।। ।। <br>
शृणुष्वावहिता सुभ्रूरात्मवृत्तं पुरातनम् ।। <br>
जानामि सर्वं सुभगे तव वृत्तमशेषतः ।। १७ ।। <br>
त्वमासीर्वैश्य   महिषी गिरिव्रजपुरे पुरा ।। <br>
धार्मिका सत्यशीला च पतिव्रतपरायणा ।। १८ ।। <br>
तत्र श्रुतस्त्वया वत्से ब्राह्मणानां समीपतः ।। <br>
पुरा दानविधिः कृत्स्नः स्थितया पतिसंनिधौ ।। १९ ।। <br>
विशेषतस्तत्र विप्रैः कथितो गुडपर्वतः ।। <br>
दत्तश्चापि त्वया पुत्रि संभृत्य विधिवत्तदा ।। 4.197.२० ।। <br>
तस्य दानस्य माहात्म्यात्त्वया भुक्तं वरानने ।। <br>
राज्यं जन्मानि चत्वारि निःसपत्नमनाकुलम् ।। २१ ।। <br>
अन्यानि सप्त जन्मानि तव राज्यं भविष्यति ।। <br>
सौभाग्यमतुलं चैव रूपमारोग्यमेव च ।। २२ ।। <br>
भूतं चैवमवश्यं च गुडपर्वतदानजम् ।। <br>
कथा तव वरारोहे यास्ये त्वं भव पु त्रिणी ।। २३ ।। <br>
तस्माद्देयमिदं दानं फलमुत्तममिच्छता ।। <br>
गतिं च शाश्वतीं लेभे सौभाग्यं रूपमेव च ।। २४ ।। <br>
दानमेतत्प्रशंसंति स्त्रीणां राज न्विशेषतः ।। <br>
पूर्वोक्तं च फलं प्राप्य कृतकृत्योऽभिजायते ।। २५ ।। <br>
कृष्णेष्टसुंदरदरीस्रवणाकुलेन गंधर्वसिद्धवनिताशतसेवितेन ।। <br>
दत्तेन भारत विधानवता सदैव गौरी प्रसादमुपयाति गुडाचलेन ।। २६ ।। ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे गुडाचलदानविधिवर्णनं नाम सप्तनवत्युत्तरशततमोऽध्यायः ।। १९७ ।।<br>
<br>
