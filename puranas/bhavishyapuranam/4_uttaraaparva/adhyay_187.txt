।। श्रीकृष्ण उवाच ।। ।। <br>
अथातः संप्रवक्ष्यामि तव पांडुकुलोद्वह ।। <br>
पुण्यं हेमरथं नाम महापातकनाशनम् ।। १ ।। <br>
पुण्येऽह्नि विप्रकथिते स्वनुलिप्ते गृहांगणे ।। <br>
कृष्णाजिनतिलान्कृत्वा कांचनं स्थापयेद्रथम् ।। २ ।। <br>
चतुरस्रं महाभाग चतुश्चक्रं सकूबरम् ।। <br>
ब्रह्माणमग्रतः कृत्वा गृहीतप्रग्रहं शुभम् ।। ३ ।। <br>
इंद्रनीलेन कुंभेन ध्वजरूपेण संयुतम् ।। <br>
लोकपालाष्टकोपेतं पद्मरागदलान्वितम् ।। ४ ।। <br>
चत्वारः पूर्णकलशा धान्यान्यष्टादशैव तु ।। <br>
कौशेयवस्त्रसंवीतमुपरिष्टाद्वितानकम् ।। ५ ।। <br>
मध्ये तु फलसंयुक्तं पुरुषेण समन्वितम् ।। <br>
योगयुक्तः पुमान्कार्यस्तं च तत्राधिवासयेत् ।। ६ ।। <br>
एवंविधं पूजयित्वा माल्यगंधानुलेपनैः ।। <br>
चक्ररक्षावुभौ तस्य कार्यौ विश्वकुमारकौ ।। ७ ।। <br>
पुण्यं कालं ततः प्राप्य स्नातः संपूज्य देवताः ।। <br>
त्रिःप्रदक्षिणमावृत्य गृहीतकुसुमांजलिः ।। ६ ।। <br>
शुक्लमाल्यांबरधर इमं मंत्रमुदीरयेत् ।। ९ ।। <br>
नमोनमः पापविनाशनाय विश्वात्मने देवतुरंगमाय ।। <br>
धात्रामधीशाय भवाभवाय रथस्य दानान्मम देहि शांतिम् ।। 4.187.१० ।। <br>
वस्वष्टकादित्यमरुद्गणानां त्वमेव धाता परमं निधानम् ।। <br>
यतस्ततो मे हृदयं प्रयातु धर्मैकतानत्वमघौघनाशात् ।। ११ ।। <br>
इति तुरगरथप्रदानमेतद्भवभयसूदनमंत्रं यः करोति ।। <br>
सकलुषपटलैर्विमुक्तदेहः परममुपैति पदं पिनाकपाणेः ।। १२ ।। <br>
देदीप्यमानवपुषा च जितप्रभावमाक्रम्य मडलमखंडलचंडभानोः ।। <br>
सिद्धांगनानयनयुग्मप्रनि पीयमानवक्त्रांबुजेंऽबुजभवेन चिरं सहास्ते ।। १३ ।। <br>
इति पठति शृणोति वा य एतत्कनकतुरंगरथप्रदानमस्मिन् ।। <br>
न स नरकपुरं व्रजेत्कदाचिन्नरकरिपोर्भवनं प्रयाति भूयः ।। १४ ।। ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे हिरण्याश्वरथदानविधिवर्णनं नाम सप्ताशीत्युत्तरशततमोऽध्यायः ।। १८७ ।।<br>
<br>
