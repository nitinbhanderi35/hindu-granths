॥ युधिष्ठिर उवाच ॥ ॥ <br>
यदि कर्तुं न शक्नोति व्रतं नक्षत्रपौरुषम् ॥ <br>
गृहीतं रभसा कृष्ण ह्यन्यद्वा व्रतमुत्तमम् ॥ १ ॥ <br>
संपूर्णं जायते येन यदचीर्णं पुरा स्थितम् ॥ <br>
कुरु प्रसादं गुह्यार्थमेतन्मे वक्तुमर्हसि ॥ । २ ॥ <br>
॥ श्रीकृष्ण उवाच ॥ ॥ <br>
साधुसाधु महाबाहो कुरुराज युधिष्ठिर ॥ <br>
रहस्यानां रहस्यं ते कथयामि व्रतोत्तमम् ॥ ३ ॥<br>
सम्पूर्णं नाम तच्चापि व्रतं सम्यक्फलप्रदम् ॥ <br>
यच्चीर्णं नरनारीभिर्भवेत्संपूर्णकारकम् ॥ ४ ॥ <br>
अवश्यं तच्च कर्तव्यमक्षीणफलकांक्षिभिः ॥ <br>
किञ्चिद्भग्नं प्रमादेन यद्गतं व्रतिनां स्थितम् ॥ <br>
तत्संपूर्णं भवेत्सर्वं व्रतेनानेन पाण्डव ॥ ५ ॥ <br>
उपद्रवैर्बहुविधैर्मदान्मोहाच्च पार्थिव ॥ <br>
यद्भग्नं किञ्चिदेव स्याद्व्रतं विप्रविनायकैः ॥ <br>
तत्संपूर्णं भवेत्पार्थ सत्यंसत्यं न संशयः ॥ ६ ॥ <br>
कांचनं रौप्यकं रूपं शिल्पिना तद्धटापयेत् ॥ <br>
भग्नव्रते तु यो देवस्तत्स्वरूपं सुनिर्मितम् ॥ ७ ॥ <br>
रूपं स्त्रीपुंसयोर्वापि प्रारब्धं यद्व्रते किल ॥ <br>
नवनिष्पादितं किञ्चिद्दैवात्सर्वं तथोत्थितम् ॥ ८ ॥ <br>
द्विभुजं पङ्कजारूढं सौम्यप्रहसिताननम् ॥ <br>
निष्पादितं शिल्पभावात्तस्मिन्नेव दिनेदिने ॥ ९ ॥ <br>
तन्मासे च पुनः प्राप्ते ब्राह्मणो विधिना गृहे ॥ <br>
स्नापयेत्पयसा दध्ना घृतक्षीररसांबुभिः ॥ 4.110.१० ॥ <br>
गंधचंदनपुष्पैश्च चर्चयेत्कुंकुमादिना ॥ <br>
तोयपूर्णस्य कुम्भस्य पृथ्व्यां विन्यस्य चंदनैः ॥ ११ ॥ <br>
धूपदीपाक्षतैर्वस्त्रै रत्नैरप्युपहारकैः ॥ <br>
अर्घ्यं दद्याच्च तन्नाम्ना मंत्रेणानेन पांडव ॥ १२ ॥ <br>
उपसन्नस्य दीनस्य प्रायश्चित्तकृताञ्जलेः ॥ <br>
शरणं च प्रपन्नस्य कुरुष्वाद्य दयां प्रभो ॥ १३ ॥ <br>
परत्र भयभीतस्य भग्नखण्डव्रतस्य च ॥ <br>
कुरु प्रसादं संपूर्णं व्रतं संपूर्णमस्तु मे ॥ १४ ॥ <br>
तपश्छिद्रं व्रतच्छिद्रं यच्छिद्रं भग्नके व्रते ॥ <br>
तव प्रसादाद्देवेश सर्वमच्छिद्रमस्तु नः ॥ स्वाहा ॥ १५ ॥ (अमुकदेवाय नमः ॥) <br>
पूर्वतो दक्षिणतः पश्चिमत उत्तरतः ॥ <br>
विदिक्षु चोपर्य्यधस्ताद्दिक्पालेभ्यो नमोनमः ॥ १६ ॥ <br>
इदमर्घ्यमिदं पाद्यं नैवेद्यं ते नमोनमः ॥ <br>
एवं प्रोच्य ततः पादौ जानुनी कटिशीर्षके ॥ १७ ॥ <br>
वक्षःकुक्षिदृष्टिपृष्ठबाह्वंसांकशिरोरुहान् ॥ <br>
पूजयेत्तस्य देवस्य ततः पश्चात्क्षमापयेत् ॥ १८ ॥ <br>
पूजितस्त्वं यथाशक्त्या नमस्तेऽस्तु सुरोत्तम ॥ <br>
ऐहिकामुष्मिकीं नाथ कार्यसिद्धिं दिशस्व मे ॥ १९ ॥ <br>
एवं क्षमापयित्वा तु देवरूपं विधानतः ॥ <br>
ततो द्विजस्य कौन्तेय विधिज्ञस्योपपादयेत् ॥ 4.110.२० ॥ <br>
स्थित्वा पूर्वमुखो विप्रो गृह्णीयाद्दर्भपाणिना ॥ <br>
विप्रस्य हस्ते यच्छेच्च दाता वै चोत्तरामुखः ॥ <br>
मंत्रेणानेन कौंतेय सोपवासः प्रयत्नतः २१ ॥ <br>
इदं व्रतं मया खंडं कृतमासीत्पुरा द्विज ॥ <br>
भगवंस्त्वप्रसादेन संपूर्णं तदिहास्तु मे ॥ २२ ॥ <br>
ब्राह्मणोऽपि प्रतीच्छेत्तु मंत्रेणानेन तद्व्रतम् ॥ <br>
वाक्संपूर्णं मनःपूर्णं पूर्णं कायव्रतेन ते॥<br>
संपूर्णस्य प्रसादेन भव पूर्णमनोरथः ॥२३॥ <br>
ब्राह्मणा यत्प्रभाषंते ह्यनुमोदंति देवताः ॥ <br>
सर्वदेवमया विप्रा नैतद्वचनमन्यथा ॥ २४ ॥ <br>
जलधिः क्षारतां नीतः पावकः सर्वभक्षताम् ॥ <br>
सहस्रनेत्रः शक्रोऽपि कृतो विप्रैर्महात्मभिः ॥ २५ ॥ <br>
ब्राह्मणानां तु वचनाद्ब्रह्महत्या प्रणश्यति ॥ <br>
अश्वमेधफलं साग्रं प्राप्यते नात्र संशयः ॥ २६ ॥ <br>
व्यासवाल्मीकिवचनाद्ब्राह्मणवचनाच्च गर्गगौतम पराशरधौम्यांगिरसवाष्ठिनारदादिमुनिवचनात्संपूर्णं भवतु ते व्रतम् ॥ २७ ॥ <br>
एवंविधविधानेन गृहीत्वा ब्राह्मणो व्रजेत् ॥ <br>
तद्दानं प्रेषयेत्स ब्राह्मणस्य गृहे स्वयम् ॥ <br>
ततः पंच महायज्ञान्निर्वपेद्भोजनादि च ॥ २८ ॥ <br>
एवं यः कुरुते भक्त्या व्रतमेतत्सकृत्तथा ॥ <br>
तस्य संपूर्णतां याति तद्व्रतं यत्पुरा स्थितम् ॥ २९ <br>
खंडं संपूर्णतां याति प्रसन्ने व्रतदैवते ॥ <br>
संपूर्णं च ततः कृत्वा संपूर्णांगो भवेद्व्रती ॥ 4.110.३० ॥ <br>
भोगी भव्यो लसत्कीर्तिः स्व संपूर्णमनोरथः ॥ <br>
स्थित्वा वर्षशतं मर्त्ये ततः स्वर्गेऽमरो भवेत्॥ ३१ ॥ <br>
यथेष्टचेष्टाचारी च ब्रह्मविष्ण्विन्द्रपूजितः ॥ <br>
स्वर्गलोके चिरं स्थित्वा पुनर्मोक्षमवाप्नुयात् ॥ ३२ ॥ <br>
प्रायश्चित्तमिदं प्रोक्तं पुरा गर्गेण मे प्रभो ॥ <br>
गोकुले गोकुलाकीर्णे मया बाल्येऽप्युपोषितम् ॥ ३३ ॥ <br>
एवं त्वमपि कौंतेय चर संपूर्णकं व्रतम् ॥ ३४ ॥ <br>
भग्नानि यानि मदमोहवशाद्गृहीत्वा जन्मान्तरेष्वपि नरेण समत्सरेण ॥ <br>
संपूर्णपूजनपरस्य पुरो भवंति सर्वव्रतानि परिपूर्णफलप्रदानि ॥ ३५ ॥ <br>
