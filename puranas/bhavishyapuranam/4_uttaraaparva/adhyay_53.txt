।। युधिष्ठिर उवाच ।। <br>
अध्रुवेण शरीरेण सुपक्वेनापि किं फलम् ।। <br>
माघस्नानविहीनेन यत्त्यक्तं यदुनन्दन ।। १ ।। <br>
प्रातःस्नानासमर्थानां शरीरं पश्य देहिनाम् ।। <br>
किं तेन वद कर्तव्यं माघे संसारभीरुणा ।। २ ।। <br>
कायक्लेशसहा नार्यो न भवंति यदूत्तम ।। <br>
सौकुमार्यं शरीरस्य अचलत्वात्तथैव च ।। ३ ।। <br>
कथं च ताः सुरूपाः स्युः सुभगाः सुप्रजास्तथा ।। <br>
सुकृतस्येह पुण्यस्य सर्वमेतत्फलं यतः ।। ४ ।। <br>
अल्पायासेन सुमहद्येन पुण्यमवाप्यते ।। <br>
स्त्रीभिर्माघे मम ब्रूहि स्नानं तत्त्वं रमाधव ।।५।। <br>
।। श्रीकृष्ण उवाच ।। ।। <br>
श्रूयतां पांडवश्रेष्ठ रहस्यमृषिभाषितम्।।<br>
यन्मया कस्यचिन्नोक्तमचलासप्तमीव्रतम् ।। ।। ६ ।। <br>
वेश्या चेन्दुमती नाम रूपौदार्यगुणान्विता ।। <br>
आसीत्कुरुकुलश्रेष्ठ मगधस्य विलासिनी ।। ७ ।। <br>
तनुमध्या सुजघना पीनोन्नतपयोधरा ।। <br>
सम्यग्विभक्तावयवा पूर्णचन्द्रनिभानना ।। ८ ।। <br>
सौंदर्यं सौकुमार्यं च तस्याः कामेन गीयते ।। <br>
यस्याः संदर्शनादेव कामः कामातुरो भवेत् ।।९।। <br>
मूर्तिः शशधरस्येव नयनानन्दकारिणी ।। <br>
वशीकरणविद्येव सर्वलोकमनोहरा ।। 4.53.१० ।। <br>
एकस्मिन्दिवसे प्रातः सुमुखस्थितया तया ।। <br>
चिंतिता हृदये राजन्त्संसारस्यानवस्थितिः ।। ११ ।। <br>
सन्निमज्य जगदिदं विषये कायसागरे ।। <br>
जन्ममृत्युजराग्राहं न कश्चिदवबुद्ध्यते ।। १३ ।। <br>
अपाको भूतभाण्डानां धातृशिल्पिविनिर्मितम् ।। <br>
स्वकर्मेंधनसंवीतं पच्यते बालवह्निना ।। १३ ।। <br>
ये यांति दिवसाः पुंसां धर्मकामार्थवर्जिताः ।। <br>
न ते पुनरिहायांति हरभक्ता नरा यथा ।। १४ ।। <br>
स्नानं दानं तपो होमः स्वाध्यायः पितृतर्पणम् ।। <br>
यस्मिन्दिने न क्रियते वृथा स दिवसो नृणाम् ।। ।। १५ ।। <br>
पुत्राणां दारगृहकसमासक्तं हि मानसम्।। <br>
वृकीवोरणमासाद्य मृत्युर्द्वाराय गच्छति ।। १६ ।। <br>
इत्येवं चिंतयित्वा तु वेश्या चेन्दुमती ततः।। <br>
वशिष्ठस्याश्रमं पुण्यं जगाम गजगामिनी ।। १७ ।। <br>
वशिष्ठमृषिमासीनं प्रणम्य विनयात्ततः ।। <br>
कृताञ्जलिपुटा भूत्वा इदं वचनमब्रवीत् ।। १- ।। <br>
।। इन्दुमत्युवाच ।। <br>
दशसूनासमश्चक्री दशचक्रिसमो ध्वजः ।। <br>
दशध्वजसमा वेश्या दशवेश्यासमो नृपः ।।१९।। <br>
मया न दत्तं न हुतं नोपवासो व्रतं कृतम् ।। <br>
भक्त्या न पूजितः शम्भुः श्रितो नैको धनी नरः ।। 4.53.२० ।। <br>
सांप्रतं वर्तमानाया व्रतं किंचिद्वदस्व मे ।। <br>
येन दुःखांबुपापौघादुत्तरामि भवार्णवात् ।। २१ ।। <br>
एतदस्याः सुबहुशः श्रुत्वा धर्मं परंतपः ।। <br>
वशिष्ठः कथयामास महाकारुणिको मुनिः ।। २२ ।। <br>
।। वशिष्ठ उवाच ।। ।। <br>
माघस्य सितसप्तम्यां सर्वकामफलप्रदम् ।। <br>
तपःसौभाग्यजननं स्नानं तव वरानने ।।२३।। <br>
कृत्वा षष्ठ्यामेकभक्तं सप्तम्यां निश्चलं जलम् ।। <br>
रात्र्यंते चालयेथास्त्वं दत्त्वा शिरसि दीपकम्।। २४ ।। <br>
माघस्य सितसप्तम्यामचलं चालितं मया ।। <br>
जलामलानां सर्वेषां कृतं न चलनं तथा ।। २५ ।। <br>
वशिष्ठवचनं श्रुत्वा तस्मिन्नहनि भूपते ।। <br>
सर्वं चकारेन्दुमती स्नानं दानं यथाविधि ।। २६ ।। <br>
त्र्यहस्नानप्रभावेण भुक्त्वा भोग्यान्यथेप्सितान् ।। <br>
इन्द्रलोकेप्सरःसंघे नायिकात्वमवाप सा ।। २७।। <br>
अचलासप्तमीस्नानं कथितं च विशांपते ।। <br>
सर्वपापप्रशमनं सुखसौभाग्यवर्द्धनम् ।। २८ ।। <br>
।। युधिष्ठिर उवाच ।। <br>
सप्तमीस्नानमाहात्म्यं श्रुतं न च विशेषतः ।। <br>
सांप्रतं श्रोतुमिच्छामि विधिमंत्रसमन्वितम् ।।२९।। <br>
।। श्रीकृष्ण उवाच ।। ।। <br>
एकभक्तेन संतिष्ठेत्षष्ठ्यां संपूज्य भास्करम् ।। <br>
सप्तम्यां तु व्रजेत्प्रातः सुगंभीरं जलाशयम् ।। 4.53.३० ।। <br>
सरित्संगं तडागं च देवखातमथापि वा ।। <br>
सुखावगाहसलिलं दुष्टसत्त्वैरदूषितम् ।। ३१।।<br>
पशुभिः पक्षिभिश्चैव जलजैर्मत्स्यकच्छपैः ।। <br>
न जलं चाल्यते यावत्तावत्स्नानं समाचरेत् ।।३२।। <br>
नमस्ते रुद्ररूपाय रसानां पतये नमः ।। <br>
वरुणाय नमस्तेऽस्तु हरिवास नमोऽस्तु ते ।। ३३ ।। <br>
यावज्जन्म कृतं पापं मया जन्मसु सप्तसु ।। <br>
तन्मे रोगं च शोकं च माकरी हंतु सप्तमी ।। ३४ ।। <br>
जननी सर्वभूतानां सप्तमी सप्तसप्तिके ।। <br>
सर्वव्याधिहरे देवि नमस्ते रविमंडले ।। ३५ ।। <br>
जलोपरितरं दीपं स्नात्वा संतर्प्य देवताः ।। <br>
चंदनेन लिखेत्पद्ममष्टपत्रं सकर्णिकम् ।।३६।। <br>
मध्ये शर्वं सपत्नीकं प्रणवेन तु पूजयेत् ।। <br>
भानुं शक्रे दले पूज्य रविं वैश्वानरे दले।।३७।। <br>
याम्ये विवस्वान्नैर्ऋत्ये भास्करस्येति पूजयेत् ।। <br>
पश्चिमे सविता पूज्यः पूज्योर्को वायुना जले ।।३८।। <br>
सौम्ये सहस्रकिरणः शेषे सर्वात्मनेति च ।। <br>
पूज्याः प्रणवपूर्वास्तु नमस्कारांतयोजिताः ।।३९।। <br>
पुष्पैः सुगन्धधूपैश्च वस्त्रेणाच्छाद्य भास्करम्।।<br>
विसर्जयेत्ततः पश्चात्स्वस्थानं गम्यतामिति ।। 4.53.४० ।। <br>
ताम्रपात्रे सुविस्तीर्णे मृन्मये वा युधिष्ठिर ।। <br>
स्थापयेत्तिलचूर्णं च सघृतं सगुडं तथा ।। ४१ ।। <br>
काञ्चनं तालकं कृत्वा ह्यसिक्तस्तिलचूर्णकम् ।। <br>
संस्थाप्य रक्तवस्त्रैस्तु पुष्पैर्धूपैस्तथार्चयेत् ।। ४२ ।। <br>
ततस्तं ब्राह्मणे दद्याद्दत्त्वा मंत्रेण तालकम् ।। <br>
आदित्यस्य प्रसादेन प्रातः स्नानफलं भजेत् ।। ४३ ।। <br>
दुष्टदौर्भाग्यदुःखेभ्यो मया दत्तं तु तालकम् ।। <br>
ततस्तत्तालकं कृत्वा ब्राह्मणायोपपादयेत्।। ४४ ।। <br>
सपुत्रपशुभृत्याय मेऽर्कोयं प्रीयतामिति ।। <br>
ततो व्रतोपदेष्टारं पूजयेद्वस्त्रगोतिलैः ।। ४५ ।। <br>
विप्रानन्यान्यथाशक्त्या पूजयित्वा गृहं व्रजेत् ।। <br>
एतत्ते कथितं कार्यं रूपसौभाग्यकारकम् ।। ४६ ।। <br>
अचलासप्तमीस्नानं सर्वकामफलप्रदम् ।। ४७ ।। <br>
इति पठति य इत्थं यः शृणोति प्रसंगात्कलिकलुषहरं वै सप्त मीस्नानमेतत् ।। <br>
मतिमपि नयनानां यो ददाति प्रसंगात्सुरभवनगतोऽसौ पूज्यते देवसंघैः ।। ४८ ।। ।। <br>
