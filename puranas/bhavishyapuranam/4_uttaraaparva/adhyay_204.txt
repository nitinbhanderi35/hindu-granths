।।श्रीकृष्ण उवाच ।। ।। <br>
अथातः संप्रवक्ष्यामि शर्कराचलमुत्तमम् ।। <br>
यस्य प्रदानाद्विष्ण्वर्करुद्रास्तुष्यंति सर्वदा ।। १ ।। <br>
अष्टभिः शर्कराभारैरुत्तमः स्यान्महाचलः ।। <br>
चतुर्भिर्मध्यमः प्रोक्तो भाराभ्यामधमः स्मृतः ।। २ ।। <br>
भारेणैवार्द्धभारेण कुर्याद्यश्चाल्पवित्तवान् ।। <br>
विष्कंभपर्वतान्कुर्यात्तुरीयांशेन मानवः ।। ३ ।। <br>
धान्यपर्वतवत्सर्वमासाद्य रससंयुतम् ।। <br>
मेरोरुपरितस्तद्वत्स्थाप्य हेमतरुत्रयम् ।। ४ ।। <br>
मंदारः पारिजातश्च तृतीयः कल्पपादपः।। <br>
एतद्वृक्षत्रयं मूर्ध्नि सर्वेष्वपि निधापयेत् ।।५।। <br>
हरिचंदनसंतानौ पूर्वपश्चिमभागयोः ।। <br>
निवेश्यौ सर्वशैलेषु विशेषाच्छर्कराचले ।। ६ ।। <br>
मंदरे कामदेवं तु कंदबस्य तले न्यसेत् ।। <br>
जंबूवृक्षतले कार्यो गरुन्मान्गंधमादने ।।७।। <br>
प्राङ्मुखो हेममूर्तिश्च हंसः स्याद्विपुलाचले ।। <br>
हैमी श्रेयोर्थिभिः कार्या सुरभिर्दक्षिणामुखी ।। ८ ।। <br>
धान्यपर्वतवत्सर्वमावाहनमखादिकम् ।। <br>
कृत्वाथ गुरवे दद्यान्मध्यमं पर्वतोत्तमम् ।। ९ ।। <br>
ऋत्विग्भ्यश्चतुरः शैलानिमान्मंत्रानुदीरयेत् ।। <br>
सौभाग्यामृतसारोऽयं परमः शर्करायुतः ।। 4.204.१० ।। <br>
यस्मादानंदकारी त्वं भव शैलेंद्र सर्वदा ।। <br>
अमृतं पिबतां ये तु निष्पेतुर्भुवि शीकराः ।। ११ ।। <br>
देवानां तत्समुत्थोऽसि पाहि नः शर्कराचल ।। <br>
मनोभवधनुर्मध्यादुद्भूता शर्करा यतः ।। १२ ।। <br>
तन्मयोऽसि महाशैल पाहि संसारसागरात् ।। <br>
यो दद्याच्छर्कराशैलमनेन विधिना नरः ।। १३ ।। <br>
सर्वपापविनिर्मुक्तः स याति शिवमंदिरम् ।। <br>
चंद्रादिसार्चिसंकाशमधिरुह्यानुजीविभिः ।। १४ ।। <br>
सहैव यानमातिष्ठेत्स तु विष्णुपदे दिवि ।। <br>
ततः कल्प शतांते तु सप्तद्वीपाधिपो भवेत् ।। १५ ।। <br>
आयुरारोग्यसंपन्नो यावज्जन्मायुतत्रयम् ।। <br>
भोजनं शक्तितो दद्यात्सर्वशैलेष्वमत्सरः ।। <br>
स्वयं वा क्षार लवणमश्नीयात्तदनुज्ञया ।। १६ ।। <br>
पर्वतोपस्करं सर्वं प्रापयेद्ब्राह्मणालयम् ।। <br>
आसीत्पुरा ब्रह्मकल्पे धर्ममूर्तिर्नराधिपः ।। १७ ।। <br>
सुहृच्छक्रस्य निहता येन दैत्याः सहस्रशः ।। <br>
सोमसूर्यादयो यस्य तेजसा विगतप्रभाः ।। १८ ।। <br>
भवंति शतशो येन राजानोऽपि पराजिताः ।। <br>
यथेच्छारूपधारी च मनुष्योऽप्यपवारितः ।। १९ ।। <br>
तस्य भानुमतीनाम भार्या त्रैलोक्यसुंदरी ।। <br>
लक्ष्मीरिव च रूपेण निर्जितामरसुंदरी ।। 4.204.२० ।। <br>
राज्ञस्तस्याग्रमहिषी प्राणेभ्योऽपि गरीयसी ।। <br>
दशनारीसहस्राणां मध्ये श्रीरिव राजते ।। २१ ।। <br>
नृपकोटिसहस्रेण न कदाचित्प्रमुच्यते ।। <br>
स कदाचित्स्थानगतं पप्रच्छ स्वं पुरोहितम् ।। २२ ।। <br>
विस्मयाविष्टहृदयो वसिष्ठमृषिसत्तमम् ।। <br>
भगवन्केन धर्मेण मम लक्ष्मीरनुत्तमा ।। २३ ।। <br>
कस्माच्च विपुलं तेजो मच्छरीरे सदोत्तमम् ।। २४ ।। <br>
।। वशिष्ठ उवाच ।। <br>
पुरा लीलावती नाम वेश्या शिवपरायणा ।। <br>
तया दत्तश्चतुर्दश्यां गुरवे लवणाचलः ।। २५ ।। <br>
हेमवृक्षामरैः सार्द्धं यथावद्विधिपूर्वकः ।। <br>
शूद्रः सुवर्णकारस्तु नाम्ना शौंडोभवत्तदा ।। २६ ।। <br>
भृत्यो लीलावतीगेहे तेन हैमा विनिर्मिताः ।। <br>
तरवोऽमरमुख्याश्च श्रद्धायुक्तेन पार्थिव ।। २७ ।। <br>
अतिरूपेण संपन्नान्घटयित्वा ततो हृदि ।। <br>
धर्मकार्यमतिं ज्ञात्वा नागृहीत कथंचन ।। २८ ।। <br>
उज्ज्वालितास्तु तत्पत्न्या सौवर्णामरपादपाः ।। <br>
लीलावती गृहे पार्श्वे परिचर्या च पार्थिव ।। २९ ।। <br>
कृतं ताभ्यां प्रहर्षेण द्विजशुश्रूषणादिकम् ।। <br>
सा तु लीलावती वेश्या कालेन महता नृप ।। 4.204.३० ।। <br>
सर्वपापविनिर्मुक्ता जगाम शिवमंदिरम् ।। <br>
योऽसौ सुवर्णकारश्च दरिद्रोऽप्यति सत्त्ववान् ।। ३१ ।। <br>
न मूल्यमादाद्वेश्यातः स भवानिह सांप्रतम् ।। <br>
सप्तद्वीपपतिर्जातः सूर्यायुतसमप्रभः ।। ३२ ।। <br>
यया सुवर्ण रचितास्तरवो हेमदेवताः ।। <br>
सम्यगुज्ज्वलिताः पत्नी सेयं भानुमती तव ।। ३० ।। <br>
उज्ज्वालनादुज्ज्वलरूपमस्याः सुजातमस्मिन्भुवनाधिपत्यम् ।। <br>
तस्मात्कृतं तत्परिकर्म रात्रावनुद्धताभ्यां लवणाचलस्य ।। ३४ ।। <br>
तस्माच्च लोकेष्वपराजितस्त्वमारोग्यसौभाग्ययुता च लक्ष्मीः ।। <br>
तस्मात्त्वमप्यत्र विधानपूर्वं धान्याचलादीन्दशधा कुरुष्व ।। ३५ ।। <br>
तथेति सम्पूज्य च धर्ममूर्ति वचो वशिष्ठस्य ददौ स सर्वान् ।। <br>
धान्याचलादीन्क्रमशः पुरारेर्लोकं जगामामरपूज्यमानः ।। ३६ ।। <br>
यश्चाधनः पश्यति दीयमानं मेरोः प्रदानमिह धर्मपरो मनुष्यः ।। <br>
शृणोति भक्त्या परयाऽप्रमादी विकल्मषः सोऽपि दिवं प्रयाति ।। ३७ ।। <br>
दुःस्वप्नं प्रशभमुपैति पठ्यमाने शैलेन्द्रे भवभयभेदने नराणाम् ।। <br>
यः कुर्यात्किमु नृपपुंगवेह सम्यक्छांतात्मा हरिहरपुरमेति जंतुः ।। ३८ ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे शर्कराचलदानविधि वर्णनं नाम चतुरधिकद्विशततमोऽध्यायः ।। २०४ ।।<br>
<br>
