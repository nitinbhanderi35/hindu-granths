॥ श्रीकृष्ण उवाच ॥ ॥ <br>
द्वादश्यास्ते विधिः प्रोक्तः श्रावणे यो युधिष्ठिर ॥ <br>
सर्वपापप्रशमनः सर्वसौख्यप्रदायकः ॥ १ ॥ <br>
एकादशी यदा सा स्याच्छ्रवणेन समन्विता ॥ <br>
विजया सा तिथिः प्रोक्ता भक्तानां विजयप्रदा ॥ २ ॥ <br>
बलवानजितो दैत्यो बलिर्नामा महाबलः ॥ <br>
तेन देवगणाः सर्वे त्याजिताः सुरमंदिरम् ॥<br>
ततो देवा महाविष्णुं गत्वा वचनमूचिरे ॥ <br>
त्वं गतिः सर्वदेवानां शीघ्रं कष्टात्समुद्धर ॥ ४ ॥ <br>
जहि दैत्यं महाबाहो बलिं बलनिषूदन ॥ <br>
श्रुत्वा विष्णुस्तदा वाक्यं देवानां करुणोदयम् ॥ ५ ॥ <br>
उवाच वाक्यं कालज्ञो देवानां हितकाम्यया ॥ <br>
जाने वैरोचनिं दैत्यं बलिं त्रैलोक्यकण्टकम् ॥ ६ ॥ <br>
तपसा भावितात्मानं शान्तं दान्तं जितेन्द्रियम् ॥ <br>
मद्भक्तं मद्गतप्राणं सत्यसन्धं महाबलम् ॥ <br>
तपसोन्तः सुबहुना काले नास्य भविष्यति ॥ ७ ॥ <br>
यदा विनयसम्पन्नं ज्ञास्ये कालेन केनचित् ॥ <br>
समाहृत्य प्रियं तस्य तदा दास्ये दिवौकसाम् ॥ ८ ॥ <br>
अदितिर्मां प्रपन्ना वै पुत्रार्थे पुत्रलोभिनी ॥ <br>
तस्यामतिहितं देवाः करिष्ये नात्र संशयः ॥ ९ ॥ <br>
तद्देवानां हितं सर्वे चाहितं तु सुरद्विषाम् ॥ <br>
तद्गच्छध्वं निरुद्विग्नाः कालः कश्चित्प्रतीक्ष्यताम् ॥ 4.76.१० ॥ <br>
एवमुक्ता गता देवाः कार्यं विष्णुरचिंतयत् ॥ <br>
सा चिन्तयित्वा सुचिरं देव्या गर्भावतारणम् ॥ <br>
अदितिर्वरयामास वांछितं मे भविष्यति ॥ ११ ॥ <br>
अथ काले बहुतिथे गते सा गर्भिणी ह्यभूत् ॥ <br>
सुषुवे नवमे मासि पुत्रं सा वामनं हरिम् ॥ १२ ॥ <br>
ह्रस्वपादं ह्रस्वकायं महच्छिरसमर्भकम् ॥ <br>
पाणिपादोदरकृशं स्वयं नारायणं हरिम् ॥ १३ ॥ <br>
दृष्ट्वा तु वामनं जातं यदि सा वक्तुमुद्यता ॥ <br>
निरुद्धवाक्या ह्यभवद्वक्तुं किंचिन्न पारितम् ॥ १४ ॥ <br>
एकादश्यां भाद्रपदे श्रवणेन नरोत्तम ॥ <br>
संचचाल मही जाते वामने तु त्रिविक्रमे ॥ १५ ॥ <br>
भयं बभूव दैत्यानां देवानां तोष आभवत् ॥ <br>
जातकर्मादिकांस्तस्य संस्कारान्स्वयमेव हि ॥ १६ ॥ <br>
चकार कश्यपो धीमान्प्रजापतिरनुद्यतः ॥ <br>
आबद्धमेखलो दंडी धृत्वा यज्ञोपवीतकम् ॥ १७ ॥ <br>
कुशस्वच्छोदकधरः कमंडलुविभूषितः ॥ <br>
बलेर्बलवतो यज्ञं जगाम बहुविस्तरम् ॥ १८ ॥ <br>
दृष्ट्वा बलिमथोवाच वामनोऽभ्येत्य तत्क्षणम् ॥ <br>
अथ चाह यज्ञपते दीयतां मम मेदिनी ॥ १९ ॥ <br>
पादत्रयप्रमाणेन पठनार्थे स्थितो ह्यसि ॥ <br>
दत्तादत्ता तव मया बलिः प्राह द्विजोत्तमम् ॥ 4.76.२० ॥ <br>
ततो वर्द्धितुमारब्धो वामनोऽनंतविक्रमः ॥ <br>
पादौ भूमौ प्रतिष्ठाप्य शिरसावृत्य रोदसी ॥ २१ ॥ <br>
ताभ्यामिंद्रादिकाँल्लोकाँल्ललाटे ब्रह्मणः पदम् ॥ <br>
न तृतीय पदं लेभे ततो नेदुर्दिवौकसः ॥ २२ ॥ <br>
तद्दृष्ट्वा महदाश्चर्यं सिद्धा देवर्षयस्तथा ॥ <br>
साधुसाध्विति देवेशं प्रशशंसुर्मुदान्विताः ॥२३॥ <br>
ततो दैत्यगणान्सर्वाञ्जित्वा त्रिभुवनं वशी ॥ <br>
बलिमाह ततो गच्छ सुतलं स्वबलानुगः ॥ २४ ॥ <br>
तत्र त्वमीप्सितान्भोगान्भुक्त्वा मद्बाहुपालितः ॥ <br>
अस्येंद्रस्यावसाने तु त्वमेवेन्द्रो भविष्यसि ॥ २५ ॥॥। <br>
एवमुक्तो बलिः प्रायान्नमस्कृत्य नरोत्तमम् ॥ <br>
विसृज्येमं बलिं देवान्सकलान्स उवाच ह ॥ २६ ॥ <br>
स्वानि धिष्ण्यानि गच्छध्वं तिष्ठध्वं विगत ज्वराः ॥ <br>
देवेनोक्ता गता देवा हृष्टाः संपूज्य वामनम् ॥ २७ ॥ <br>
देवः कृत्वा जगत्कार्यं तत्रैवांतर्द्धिमागमत् ॥ <br>
एतत्सर्वं समभवदेकादश्यां नराधिप॥।<br>
तेनेष्टा देवदेवस्य सर्वदा विजया तिथिः ॥ २८ ॥ <br>
एषा वै फाल्गुने मासि पुष्येण सहिता नृप ॥ <br>
विजया प्रोच्यते सद्भिः कोटिकोटिगुणोत्तरा ॥२९॥ <br>
एकादश्यां सोपवासो रात्रौ संपूजयेद्धरिम् ॥ <br>
रौप्ये सौवर्णपात्रे वा दारुवंशमयेऽपि वा ॥ 4.76.३० ॥ <br>
कुंडिकां स्थापयेत्पार्श्वे छत्रं वै पादुके तथा ॥ <br>
शुभां च वैष्णवीं यष्टिं तथा सूत्रकमडलू ॥ ३१ ॥ <br>
आच्छाद्य पात्रं वासोभिः फलैश्चापि सुशोभनैः ॥ <br>
मार्गचार्मणगन्धैश्च भक्त्या वा मृगचर्मणा ॥ ३२ ॥ <br>
तिलाढकेन वित्ताढ्यः प्रस्थेन कुडवेन वा ॥ <br>
व्रीहिभिर्वाथ गोधूमैः फलैः शुक्लतिलैर्भवेत् ॥ ३३ ॥ <br>
पुष्पैर्गंधैर्धूपदीपैः पक्वान्नै रर्चयेद्धरिम् ॥ <br>
नानाविधैश्च नैवेद्यैर्भक्ष्यभोज्यैर्गुडौदनैः ॥ ३४ ॥ <br>
स्वस्ववित्तानुसारेण सहिरण्यं च कारयेत् ॥ <br>
मंत्रैः शतगुणं चैव भक्त्या लक्ष गुणोत्तरम् ॥ <br>
भक्तिमांश्च गुणोपेतं कोटिकोटिगुणोत्तरम् ॥ ३५ ॥ <br>
एभिर्मंत्रपदैस्तत्र पूजयेद्गरुडध्वजम् ॥ <br>
उपहारैर्नरश्रेष्ठ शुचिर्भूत्वा समाहितः ॥ ॥ ३६ ॥ <br>
ॐ जलजोपमदेहाय जलजास्याय शंखिने ॥ <br>
जलराशिस्वरूपाय नमस्ते पुरुषोत्तम ॥ ३७ ॥ <br>
नमः कमलनाभाय नमस्ते जल शायिने ॥ <br>
नमस्ते केशवानंत वासुदेव नमोऽस्तु ते ॥ ३८ ॥ इति स्नानमंत्रः ॥ <br>
मलयेषु समुत्पन्नं गन्धाढयं सुमनोहरम् ॥ <br>
मया निवेदितं तुभ्यं गृहाण परमेश्वर ॥ ३९ ॥ इति चन्दनमंत्रः ॥ <br>
वनस्पतिसमुत्पन्नं गन्धाढ्यं सुमनोहरम् ॥ <br>
मया निवेदितं पुष्पं गृहाण पुरुषोत्तम ॥ 4.76.४० ॥ इति पुष्पमन्त्रः ॥ <br>
नमः कमलकिंजल्कपीतनिर्मलवाससे ॥ <br>
मनोहरवपुःस्कन्धधृतचक्राय शार्ङ्गिणे ॥ ४१ ॥ इति पूजामंत्रः ॥ <br>
मत्स्यः कूर्मो वरा हश्च नारसिंहश्च वामनः ॥ <br>
रामो रामश्च कृष्णश्च नामभिर्वामनाय ते ॥ <br>
पादाद्यैकैकांगस्य पूजनं शीर्षगं ततः ॥ ४२ ॥ इति सर्वांगपूजा ॥ <br>
धूपोऽयं देवदेवेश शंखचक्रगदाधर ॥ <br>
अच्युतानंत गोविन्द वासुदेव नमोऽस्तु ते ॥ ४३ ॥ इति धूपमंत्रः ॥ <br>
त्वमेव पृथिवी ज्योतिर्वायुराकाशमेव च ॥ <br>
त्वमेव ज्योतिषां ज्योतिर्दीपोऽयं प्रतिगृह्यताम् ॥ ४४ ॥ इति दीपमंत्रः ॥ <br>
अन्नं चतुर्विधं स्वादु रसैः षड्भिः समन्वितम् ॥ <br>
भक्ष्यभोज्यसमायुक्तं प्रसीद परमेश्वर ॥ ४५ ॥ <br>
अन्नं प्रजापतिर्विष्णू रुद्रेंद्रशशिभास्कराः ॥ <br>
अन्नं त्वष्टा यमोऽग्निश्च पापं हरतु मेऽव्ययः ॥ ४६ ॥ इति नैवेद्यमंत्रः ॥ <br>
जगदादिर्जगदूपमनादिर्जगदंतकृत् ॥ <br>
जलाशयो जगद्योनिः प्रीयतां मे जनार्दनः ॥ ४७ ॥ इति प्रीणनमंत्रः ॥ <br>
अनेककर्मनिर्बंधध्वंसिनं जल शायिनम्॥ <br>
नतोऽस्मि मथुरावासं माधवं मधुसूदनम् ॥ ४८ ॥ <br>
नमो वामनरूपाय नमस्तेऽस्तु त्रिविक्रम ॥ <br>
नमस्ते मणिबन्धाय वासुदेव नमोऽस्तु ते ॥ ४९ ॥ इति नमस्कारमंत्रः ॥ <br>
नमो नमस्ते गोविन्द वामनेश त्रिविक्रम ॥ 4.76.५० ॥ <br>
अघौघसंक्षयं कृत्वा सर्वकामप्रदो भव ॥५१॥ इति प्रार्थनामंत्रः ॥ <br>
सर्वगः सर्वदेवेशः श्रीधरः श्रीनिकेतनः ॥ <br>
विश्वेश्वरश्च विष्णुश्च श्रीशायी च नमोनमः ॥५२॥ इति शयनमंत्रः ॥ <br>
एवं संपूज्य यो रात्रावेकादश्यां नृपोत्तम ॥ <br>
जागरं तत्र कुर्वीत गीतवादित्रनिस्वनैः ॥ ५३ ॥ <br>
या च श्रवणसंयुक्ता द्वादशी परमा तिथिः ॥ <br>
तस्यां च संगमे स्नात्वा सर्वपापैः प्रमुच्यते ॥ ५४ ॥ <br>
एवं संपूज्य यत्नेन प्रभाते विमले सति ॥ <br>
प्रदेयं शास्त्रविदुषे ब्राह्मणाय च मंत्रतः ॥ ५५ ॥ <br>
ब्राह्मणश्चापि मन्त्रेण प्रतिगृह्णीत मंत्रवत् ॥ <br>
वामनोऽस्य प्रतिग्राही वामनाय नमोनमः ॥ ५६ ॥ <br>
( ॐ गुह्ये । ॐ शिरसि । ॐ पादयोः । ॐ नाभौ ॥ ॐ भुजयोः । ॐ सर्वांगे । सर्वात्मने नमः ॥) <br>
पुष्पं फलं च नैवेद्यं सर्वमेतद्यथाविधि ॥ <br>
नरो दद्यादुपोष्यैवमेकादश्यां समंत्रकम् ॥ ५७ ॥ <br>
पूर्वोक्तविधिना प्रातर्भोजनं पृषदाज्यकम् ॥ <br>
पूर्वं दत्त्वा ब्राह्मणेभ्यः पश्चाद्भुञ्जीत वाग्यतः ॥ ५८ ॥ <br>
भूयोभूयोऽपि राजेंद्र सर्वत्रैवं विधिः स्मृतः ॥ <br>
समाप्ते तु व्रते राजन्यत्पुण्यं तन्निबोध मे ॥ ५९ ॥ <br>
चतुर्युगानि राजेंद्र एकसप्ततिसंख्यया ॥ <br>
प्राप्य विष्णुपुरे राजन्क्रीडते कालमक्षयम् ॥ 4.76.६० ॥ <br>
इहागत्य भवेद्राजा प्रतिपक्षक्षयंकरः ॥ <br>
हस्त्यश्वरथपत्तीनां दाता भोक्ता विमत्सरी ॥ ६१ ॥ <br>
रूपसौभाग्यसंपन्नो दीर्घायुर्नीरुजो भवेत् ॥ <br>
पुत्रैः परिवृतो जीवो जीवेच्च शरदः शतम् ॥ ६२ ॥ <br>
एतस्याः फलमाख्यातमेकादश्या मया तव ॥ <br>
पूर्वमेव समाख्याता द्वादशी श्रवणान्विता ॥ ६३ ॥ <br>
उपोष्यैकादशीं पश्चाद्द्वादशीमप्युपोषयेत् ॥ <br>
न चात्र विधिलोपः स्यादुभयोर्देवता हरिः ॥ ६४ ॥ <br>
(एकादशीद्वादश्योरन्यतरस्यां श्रवणयुक्तायां श्रवणयुक्तोपवासेनैव बतद्वयसिद्धिः ॥ <br>
एकस्मिन्व्रते पूर्वमन्यां तिथिमुपोष्य पश्चादपारयित्वैवान्योपोष्यत इति यो विधिलोपः स एकदेवताकत्वेन न भवतीत्यर्थः) ॥ <br>
बुधश्रवणसंयुक्ता द्वादशी संगमोदकम् ॥ <br>
दानं दध्योदनं सत्यमुपवासः परो विधिः ॥ ६५ ॥ <br>
सगरेण ककुत्स्थेन धुंधुमारेण गाधिना ॥ <br>
एतैश्चान्यैश्च राजेंद्र कृतं वै द्वादशीव्रतम् ॥ ६६ ॥ <br>
सा द्वादशी बुधयुता श्रवणेन साकं स्याद्वै जयाय कथिता ऋषिभिर्नभस्ये ॥ <br>
तामादरेण समुपोष्य नरोऽमरत्वं प्राप्नोति पार्थ अणिमादिगुणोपपन्नम् ॥ ६७ ॥ <br>
