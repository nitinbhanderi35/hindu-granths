॥ श्रीकृष्ण उवाच ॥ ॥ <br>
रथयात्राविधानं ते कथ यामि युधिष्ठिर ॥ <br>
स्थिरो भूत्वा निबोधेदं त्वं हि मूर्तविदां वरः ॥ १ ॥ <br>
चैत्रे त्रिनेत्रसंभूतमलयाख्यमहागिरौ ॥ <br>
प्रवहत्पवनध्वानप्रेंखोलितलताचये ॥ २ ॥ <br>
एतस्मिन्नेव काले तु भ्रममाणो यदृच्छया ॥ <br>
नारदः शारदाकांताच्छिवलोके समाययौ ॥ ३ ॥ <br>
दृष्ट्वापूर्वं शिवं शांतं सुरेशैः सर्वतो वृतम् ॥ <br>
प्रणम्योपाविशद्विप्रः पुरतः केशवेशयोः ॥ ४ ॥ <br>
तमुपासीनमालक्ष्य भगवान्भगनेत्रहा ॥ <br>
पप्रच्छाच्छादितमनाः कुतश्चागम्यते पुनः ॥ ५ ॥ <br>
॥ श्रीनारद उवाच ॥ ॥ <br>
शिव कामं च तं विद्धि दग्धं मा विबुधोत्तम ॥ <br>
वसंतो नाम कोऽप्येष कामस्य दयितः सखा ॥ ६ ॥ <br>
मलयानिलयुक्तेन तेन विश्वं वशीकृतम् ॥ <br>
सहकारकरीन्द्रस्थं कृत्वा कोकिलडिंडिमम् ॥ ७ ॥ <br>
पोषयामास विजयं मन्मथस्य पुरेपुरे ॥ <br>
शशांकशेखरः कोऽयं कोयं शंखगदाधरः ॥ ८ ॥ <br>
कोयं च डिम्बो वा ब्रह्मा कामस्त्रिजगतां प्रभुः ॥ <br>
प्रायः क्रीडारतिर्लोको वसंतवचनात्पुनः ॥ ९ ॥ <br>
ऊर्ध्वबाहुस्तु नर्नर्ति तालदत्तपदक्रमः ॥ <br>
व्यवसायं न गच्छंति ये संहृत्य वनांतरम् ॥ 4.134.१० ॥ <br>
गायंतश्च परीहृष्टास्ते चाप्यायांति यांति च ॥ <br>
गोप्यसीमांतरगताः क्षेत्रस्थानस्य रक्षिणः ॥ ११ ॥ <br>
तेऽपि गायंति नृत्यंति हसंति स्मरतारकाः ॥ <br>
करस्य ताडनेऽत्यर्थं मुरजो धुर्धरायते ॥ १२ ॥ <br>
विटं पश्यंति कुलटाः प्रारब्धोचितपण्डिताः ॥ <br>
सुमनांसि सुसंगीतनृत्यवाद्यसुवादितम् ॥ १३ ॥ <br>
एवमेतत्त्रिलोकेऽस्मिन्निति व्यवसितो जनः ॥ <br>
ललल्लम्बस्तनीं दृष्ट्वा जरा योषापि नृत्यति ॥ १४ ॥ <br>
वसंतस्य प्रभावोऽयं कोऽप्यपूर्वो विजृंभते ॥ <br>
सरांस्यद्भुतपद्मानि प्रफुल्ला पुष्पवाटिकाः ॥ १५ ॥<br>
वृक्षाः पक्षिशताकीर्णा विजिघ्राणमुखाः सुराः ॥ <br>
विकंपवसनावालः पवनस्त्रिगुणात्मकः ॥१६॥ <br>
कृतः प्रत्यक्षसुमहान्वसंतो न जगत्त्रये ॥ <br>
अवजल्पमुखा बाला वृद्धास्तु विकलद्विजाः ॥ १७ ॥ <br>
उभावपि प्रतप्येते पश्येदं कामचेष्टितम् ॥ <br>
पक्षिणां पक्षनिक्षेपैर्नद्यस्तुंगतरंगकैः ॥ १८ ॥ <br>
पादपाः पल्लवशतैर्नृत्यंते च प्रहर्षिणः ॥ <br>
एतच्छ्रुत्वा तु वचनं नारदस्येन्दुशेखरः ॥ १९ ॥ <br>
कौतुकाकुलितः शीघ्रमारुरोह रथं स्वकम् ॥ <br>
रथेन काञ्चनांगेन पतत्रिवरकेतनः ॥ 4.134.२० ॥ <br>
प्रययौ पुण्डरीकाक्षः शंखचक्रगदाधरः ॥ <br>
पारावतप्रतीकाशं चतुर्वेदमयं रथम् ॥ २१ ॥ <br>
आस्थाय प्रययौ हृष्टो ब्रह्मा ब्राह्मणसंस्तुतः ॥ <br>
मुनिभिश्चाप्सरोभिश्च यक्षरक्षोमहोरगैः ॥ २२ ॥ <br>
वृतो रथेन प्रययौ भास्करो वारितस्करः ॥ <br>
शैलजोरुपताकेन रथेनादित्यवर्चसा ॥ २३ ॥ <br>
कात्यायनी प्रचलिता पञ्चवक्त्रेण केतुना ॥ <br>
लंबोदरः करशतगृहीतकनकोत्पलः ॥ २४ ॥ <br>
प्रयातः स्वरथारूढः कृतकर्णकुलाकुलः ॥ <br>
एवं देवः परिवृतो भगवान्गोवृषध्वजः ॥ २५ ॥ <br>
रथारूढैरमूढात्मा मर्त्यलोकमवातरत् ॥ <br>
यावत्पश्यति देवेशस्तावत्सर्वं तदक्षरम् ॥ २६ ॥ <br>
नारदेन यथैवोक्तस्तावत्सर्वं तदक्षरम् ॥ <br>
नारदेन यथैवोक्तं जगदानन्दनिर्भरम् ॥ २७ ॥ <br>
देवैः सार्द्धं पशुपतिर्यावत्पश्यति विस्मितः ॥ <br>
तावत्तस्यैव हि गणाः परब्रह्मसमंजसम् ॥ २८ ॥ <br>
गायंति केचित्सोत्कंठं लुठंत्यन्ये प्रहर्षिताः ॥ <br>
वादयंत्यपरे तुष्टा जहसुः केचिदुल्बणम् ॥ २९ ॥ <br>
वादयंत्यन्यथा वाद्यं गायंत्यन्येन्यथा गणाः ॥ <br>
अन्येन्यथा प्रनृत्यंति चित्रं चैत्रस्य चेष्टितम् ॥ 4.134.३० ॥ <br>
नीलोत्पलाभनयनैर्विलसत्प्रांततारकैः ॥ <br>
क्रीडारतिभिरारब्धमालापैश्च सुरैरपि ॥ ३१ ॥ <br>
सुराणां क्षोभमालक्ष्य भगवान्गोवृषध्वजः ॥ <br>
चिन्तयामास सुमहान्कार्ययोगो ह्युपस्थितः ॥ ३२ ॥ <br>
अनर्थमुत्थितं तद्वत्तद्विघाताय ये जनाः ॥ <br>
नयंते येऽतिमूर्खत्वादापदोऽभिभवंति तान् ॥ ३३ ॥ <br>
वसंतः स्वामिभक्तत्वान्मान्यपुष्पाकरं यदा ॥ <br>
उन्मादाढ्यजनो रक्ष्यः कार्यं कार्यद्वयं मम ॥ ३४ ॥ <br>
संचिंत्यैवं समानाय्य वसंतं प्राह शंकरः ॥ <br>
समानीतो मासमेकं स्थातव्यं भवता त्विह ॥ ३५ ॥ <br>
सितपक्षः सहायोऽयं सर्वभूतसुखप्रदः ॥ <br>
भवत्यतिमहानन्दो विशेषेण दिवौकसाम् ॥ ३६ ॥ <br>
यो यथा रथमारूढः समायातः समीक्षितुम् ॥ <br>
वर्षेवर्षे स तेनैव संस्थानेनागमिष्यति ॥ ३७ ॥ <br>
कारयिष्यन्ति ये मर्त्या रथयात्रामहोत्सवम् ॥ <br>
ते दिव्यभोगभोक्तारो भविष्यन्ति निरामयाः ॥ ३८ ॥ <br>
एवमाभाष्य भगवान्वसंतं च ततः सुरैः ॥ <br>
संस्तुतोऽथ नतश्चापि स्वस्थानमगमत्ततः ॥ ३९ ॥ <br>
॥ युधिष्ठिर उवाच ॥ ॥ <br>
रथः किमात्मकः कार्यः कार्या यात्रा कथं भवेत् ॥ <br>
आरोपयेत्कथं देवान्रथे वद जगत्पते ॥ 4.134.४० ॥ <br>
॥ श्रीकृष्ण उवाच ॥ ॥ <br>
सुविचित्रं चित्रतनुं श्रेष्ठकाष्ठमयं रथम् ॥ <br>
सुदृढाक्षं दृढाबंधं सुचक्ररथकूबरम् ॥ ४१ ॥ <br>
अथ वा वंशविहितं नेत्रपट्टपटावृतम् ॥ <br>
तारकाशतचित्रांशं पुष्पमालाविभूषितम् ॥ ४२ ॥ <br>
सितगोयुगसंयुक्तं पञ्चबाणपताकिनम् ॥ <br>
छत्रचामरशोभाढ्यं स्थापयेद्भवनाङ्गणे ॥ ४३ ॥ <br>
वैश्वदेवं ततः कुर्याद्ग्रहयज्ञविधानतः ॥ <br>
चतुश्चरणकैर्मंत्रैर्विप्र शान्तिकपौष्टिकैः ॥ ४४ ॥ <br>
आरोपयेद्रथे देवं मूलमंत्रेण मंत्रवित् ॥ <br>
वेदोक्तैरथपौराणैर्गंधधूपाधिवासिते ॥ ४५ ॥ <br>
रथे तिष्ठन्नयति वाजिनः पुरो यत्रयत्र कामयते सुषारथिः ॥ <br>
अभीषूणां महिमानं पनायत मनुः पश्चादनुयच्छन्ति रश्मयः॥<br>
शंखदुंदुभिनिर्घोषैः काहलानां च निःस्वनैः॥ <br>
हस्तदीपैः प्रज्वलितैस्तालकोलाहा लेन च ॥ ४७ ॥ <br>
दोषासुखेन रमितं प्रेषणीयपुरःसरम् ॥<br>
महतोत्सवभारेण भ्रामयेत्परितो रथम्॥४८॥ <br>
तांबूलानि रथे दद्यात्पुष्पमालायुतानि च ॥ <br>
रथवोढ्रं प्रदद्यात्तु प्रेक्षकेभ्योऽप्यवारितम् ॥ ४९ ॥ <br>
यस्ययस्य गृहेभ्येति प्रेरितो रथिना रथः॥ <br>
तस्य तस्य भवेत्पूज्यः पुष्पधूपाक्षतादिभिः ॥। ॥ 4.134.५० ॥ <br>
इतरोऽपि भवेत्पूज्यः संप्राप्ते गृहिणां गृहे ॥ <br>
किं पुनर्जगतां भर्ता सर्वलोकमहेश्वरः ॥ ५१ ॥ <br>
कदाचिदक्षभङ्गः स्याद्ध्वजभंगोऽथ वा भवेत्॥ <br>
भज्येत वा युगमध्ये नहनं त्रुट्यते यदि ॥ ५२ ॥ <br>
ब्राह्मणांस्तत्र संपूज्य होमः कार्यो विजानता ॥ <br>
तिलैराज्येन पयसा येन संपद्यते सुखम् ॥ ॥ ५३ ॥ <br>
प्रेरणीप्रेक्षणीयैश्च भ्रामयित्वा रथोत्तमम् ॥ <br>
स्थापयेन्नगरस्यांतस्तत्र कुर्यान्महोत्सवम् ॥ ५४ ॥ <br>
दोलाग्राहैश्चक्रदोलाभ्रमैर्डमरकैस्तथा ॥ <br>
विद्याधरीणां चरितमितराभिः प्रकाश्यते ॥ ५५ ॥ <br>
एवं यः कुरुते पार्थ सुखदं तु रथोत्सवम् ॥ <br>
तथैव पूजयेत्पार्थ उपवासपरो नरः ॥ ५६ ॥। <br>
सर्वव्याधिविहीनश्च सुखी स्याच्छरदां शतम् ॥ <br>
यः कारयित्वा सौवर्णं रौप्यं वा रथमुत्तमम् ॥ ५७ ॥ <br>
वर्णकैश्चित्रितं दिव्यं दारुजं वा सुशोभनम्॥ <br>
स्वहस्तरचितं यश्च भास्कराय निवेदयेत् ॥ ५८ ॥ <br>
स मर्त्यलोके सुचिरात्सुखानि च समश्नुते ॥ <br>
पूर्वोक्तविधिना भानुं भ्रामयित्वा रथे स्थितम् ॥ ॥ ५९ ॥ <br>
स्थापयेत्सर्वभागे तु गेयं वाद्यपुरःसरम् ॥ <br>
दक्षिणे तु दिशो भागे द्वितीयेऽह्नि नयेद्रथम् ॥ 4.134.६० ॥ <br>
तत्रापि जागरं कुर्याद्वाद्यगीतसुमं गलैः ॥ <br>
अपरायां तृतीयेऽह्नि स्थापयेद्रथमुत्तमम् ॥ ६१ ॥ <br>
प्रेक्षणीयविनोदेन तां रात्रिमतिवाहयेत् ॥ <br>
स्थापयेदुत्तरस्यां तु चतुर्थे दिवसे रथम् ॥ ॥६२ ॥ <br>
महायात्रां प्रकुर्वीत तत्राप्यद्भुतचेष्टितम् ॥ <br>
पंचमे दिवसे प्राप्ते नगरांतस्थितं रविम् ॥ ६३ <br>
पूजयित्वा विधानेन षष्ठेऽह्नि भवनं नयेत् ॥ <br>
रथयात्राप्रसंगेन कथिता रथसप्तमी ॥ ६४ ॥ <br>
सर्वपापहरा पुण्या किञ्चिदन्यन्निबोध मे ॥ <br>
गौरी पूज्या तृतीयायां चतुर्थ्यां विघ्ननायकः ॥ ६५ ॥ <br>
पञ्चम्यां पंकजकरां पूजयेद्वा सरस्वतीम् ॥ <br>
षष्ठ्यां शक्तिधरं स्कन्दं सप्तम्यां तु दिवाकरम् ॥ ६६ ॥ <br>
अष्टम्यां च चतुर्दश्यां सम्पूज्यः शशिशेखरः ॥ <br>
नवम्यां पूजयेच्चण्डीं चामुण्डां मुण्डमालिनीम् ॥ ६७ ॥ <br>
दशम्यामृषयः शांताः सर्वे व्यासपुरस्सराः ॥ <br>
एकादश्यां चक्रपाणिं द्वादश्यां वा समर्चयेत्॥६८॥ <br>
त्रयोदश्यां त्रिनेत्रोत्थवह्निना शांतविग्रहम्॥ <br>
साधारणी तु सर्वेषां पौर्णमासी तिथिः स्मृता॥६९॥ <br>
आंदोलके मदनके रथयात्रासु चैव हि॥ <br>
व्युत्क्रमेणापि कर्तव्या तिथीनां कार्यगौरवात्॥ <br>
यात्रा वासंतिकी चेयं चित्तस्वास्थ्यकरी परा॥4.134.७०॥<br>
सम्यक्सुधाधवलिते भवने सुराणामंतस्सुवस्त्रमणिमौक्तिकदानचित्रे ॥ <br>
तांबूलकक्रमुकवारविलासिनीभिर्यात्रां विधाय भवतीह स भारतेशः ॥ ॥ ७१ ॥ ॥ <br>
