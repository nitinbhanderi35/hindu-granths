॥ श्रीकृष्ण उवाच ॥ ॥ <br>
अस्मिन्नेव दिने पार्थ शृणु ब्रह्मसभातले ॥ <br>
देवलेन पुरा गीतं देवर्षिगणसन्निधौ ॥ १ ॥ <br>
अप्सरोगणगंधर्वैर्देवैः सर्वैः समर्चितम् ॥ <br>
संसारासारतां दृष्ट्वा तत्रस्थकदलीद्रुमे ॥ <br>
शुक्लपक्षे चतुर्दश्यां मासि भाद्रपदे नृप ॥ २ ॥ <br>
दत्तमर्घ्यं वरस्त्रीभिः फलैर्नानाविधैः शुभैः ॥ <br>
विरूढैः सप्तधान्यैश्च दीपालक्तकचन्दनैः ॥ ३ ॥ <br>
दधिदूर्वाक्षतैर्वस्त्रैर्नैवेद्यैर्घृतपाचितैः ॥ <br>
जातीफलैर्लवङ्गैश्च तथैलालवलीफलैः ॥ ४ ॥ <br>
कदलैः कन्दरभटैर्मोचा सात्र निगद्यते ॥ <br>
तस्मिन्नहनि दातव्यं स्त्रीभिः सर्वाभिरप्यलम् ॥ ५ ॥ <br>
मंत्रे णानेन चैवार्घ्यं शृणुष्व च नराधिप ॥ <br>
चित्या त्वं कन्दलदलैः कदले कामदायिनि ॥ <br>
शरीरारोग्यलावण्यं देहि देवि नमोऽस्तु ते ॥ ६ ॥ <br>
इत्थं यः पूजयेद्राजा पुरुषो भक्तिमान्नृप ॥ <br>
नारी वानग्निपाकांता चातुर्वर्ण्या युधिष्ठिर ॥ ७ ॥ <br>
तस्याः कुले न भवति क्वचिन्नारी कुलाटनी ॥ <br>
दुर्गता दुर्भगा वंध्या स्वैरिणी पापकारिणी ॥ ८ ॥ <br>
विलासिनी वा वृषली पुनर्भूः पुनरेतसी ॥ <br>
गणिका स्वैरिणी वोढा मूल्यकर्मकरी खला ॥ ९ ॥ <br>
भर्तृ व्रतात्प्रचलिता न कदाचित्प्रजायते ॥ <br>
भवेत्सौभाग्यसौख्याढ्या पुत्रपौत्रैस्तथावृता ॥ <br>
आयुष्मती कीर्तिमती रमेद्वर्षशतैर्भुवि ॥ 4.92.१० ॥ <br>
एकं रंभा व्रतं चीर्णं गायत्र्या स्वर्गसंस्थया ॥ <br>
तथा गौर्या च कैलास इन्द्राण्या नंदने वने ॥ ११ ॥ <br>
श्वेतद्वीपे तथा लक्ष्म्या राज्ञ्या च रविमंडले ॥ <br>
अरुन्धत्या दारुवने स्वाहया मेरुपर्वते ॥ १२ ॥ <br>
सीतादेव्या त्वयोध्यायां वेदवत्या हिमाचले ॥ <br>
भानुमत्या नागपुरे व्रतमेतदनुष्ठितम्॥ १३ ॥ <br>
एतद्व्रतं पार्थिवेन्द्र मासि भाद्रपदे सिते ॥ <br>
या करोति न सा दुःखैः कदाचिदपि पीड्यते ॥१४॥ <br>
संभिन्नकन्दकदली च मनोज्ञरूपां याः पूजयंति कुसुमाक्षतधूपदीपैः ॥ <br>
तासां गृहेषु न भवंति कदाचिदेव नार्यस्त्वनार्यचरिता विधवा विरूपाः ॥१५॥ <br>
