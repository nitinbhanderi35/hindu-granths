।। युधिष्ठिर उवाच ।। ।। <br>
यदेतदतुलं पुण्यं व्रतानामुत्तमं व्रतम् ।। <br>
कर्तव्यं कार्त्तिके मासि प्रयत्नाद्भीष्मपञ्चकम् ।। १ ।। <br>
विधानं कीदृशं तस्य फलं च यदुसत्तम ।। <br>
कथयस्व प्रसादान्मे मुनीनां हितमिच्छताम् ।। २ ।। <br>
।। श्रीकृष्ण उवाच ।। ।। <br>
प्रवक्ष्यामि व्रतं पुण्यं व्रतानामुत्तमं व्रतम् ।। <br>
यथाविधि च कर्तव्यं फलं चास्य यथोदितम् ।। ३ ।। <br>
मयापि भृगवे प्रोक्तं भृगुश्चोशनसे ददौ ।। <br>
उशनापि हि विप्रेभ्यः प्रह्लादाय च धीमते ।। ४ ।। <br>
तेजस्विनां यथा वह्निः पवनः शीघ्रगामिनाम् ।। <br>
विप्रो यथा च पूज्यानां दानानां काञ्चनं यथा ।। ५ ।। <br>
भूलोकः सर्वलोकानां तीर्थानां जाह्नवी यथा ।। <br>
यथाश्वमेधो यज्ञानां मथुरा मुक्तिकांक्षिणाम्।। ६ ।। <br>
वेदो यथैव शास्त्राणां देवानामच्युतो यथा ।। <br>
तथा सर्वव्रतानां तु वरोक्तं भीष्मपञ्चकम् ।। ७ ।। <br>
दुष्करं भीष्ममित्याहुर्न शक्यं तदिहोच्यते ।। <br>
यस्तत्करोति राजेन्द्र तेन सर्वं कृतं भवेत् ।। ८ ।। <br>
वशिष्ठभृगुभर्गाद्यैश्चीर्णं कृतयुगादिषु ।। <br>
नाभागांगांबरीषाद्यैश्चीर्णं त्रेतायुगादिषु ।। ९ ।। <br>
सीरभद्रादिभिर्वैश्यैः शूद्रैरन्यैः कलौ युगे ।। <br>
दिनानि पंच पूज्यानि चीर्णमेतन्महाव्रतम् ।। 4.72.१० ।। <br>
ब्राह्मणैर्ब्रह्मचर्येण जपहोमक्रियादिभिः ।। <br>
क्षत्रियैश्च तथा शक्त्या शौचव्रतपरायणैः ।। ११ ।। <br>
पराधिः परिहर्तव्यो ब्रह्मचर्येण निष्ठया ।। <br>
मद्यं मांसं परित्यज्य मैथुनं पापभाषणम् ।। १२ ।। <br>
शाकाहारपरैश्चैव कृष्णार्चनपरैर्नरैः ।। <br>
स्त्रीभिर्वा भर्तृवाक्येन कर्तव्यं सुखवर्द्धनम् ।। १३ ।। <br>
विधवाभिश्च कर्तव्यं पुत्रपौत्रादिब्रुद्धये ।। <br>
सर्वकामसमृद्ध्यर्थं मोक्षार्थमपि पांडव ।। १४ ।। <br>
नित्यं स्नानेन दानेन कार्त्तिकी यावदेव तु ।। <br>
प्रातः स्नात्वा विधानेन मध्याह्ने च तथा व्रती ।। १५ ।। <br>
नद्य निर्झरगर्ते वा समालभ्य च गोमयम् ।। <br>
यवव्रीहितिलैः सम्यक्तर्पयेच्च प्रयत्नतः ।। १६ ।। <br>
देवानृषीन्पितॄंश्चैव ततोन्यान्कामचारिणः ।। <br>
स्नानं मौनं नरः कृत्वा धौतवासा दृढव्रतः ।। १७ ।। <br>
ततोऽनुपूजयेद्देवं सर्वपापहरं हरिम् ।। <br>
स्नापयेच्चाच्युतं भक्त्या मधुक्षीरघृतेन च ।। १८ ।। <br>
तत्रैव पञ्चगव्येन गंधचंदनवारिणा ।। <br>
चन्दनेन सुगंधेन कुंकुमेनाथ केशवम् ।। १९ ।। <br>
कर्पूरोशीर मिश्रेण लेपयेद्गरुडध्वजम् ।। <br>
अर्चयेद्रुचिरैः पुष्पैर्गंधधूपसमन्वितैः ।। 4.72.२० ।। <br>
गुग्गुलुं घृतसंयुक्तं दहेत्कृष्णाय भक्तितः ।। <br>
दीपकं च दिवा रात्रौ दद्यात्पंचदिनानि तु ।। २१ ।। <br>
नैवेद्यं देवदेवस्य परमान्नं निवेदयेत् ।। <br>
ॐ नमो वासुदेवायेति जपेदष्टोत्तरं शतम् ।। २२ ।। <br>
जुहुयाच्च घृताक्तांश्च तिलव्रीहींस्ततो व्रती ।। <br>
षडक्षरेण मंत्रेण स्वाहाकारान्वितेन च ।। २३ ।। <br>
उपास्य पश्चिमां संध्यां प्रणम्य गरुडध्वजम् ।। <br>
जपित्वा पूर्ववन्मंत्रं क्षितिशायी भवेन्नरः ।। २४ ।। <br>
सर्वमेतद्विधानं च कार्यं पंचदिनेषु हि ।। <br>
संविशेत्कंबले चास्मिन्पदपूर्वं शृणुष्व मे ।। २५ ।। <br>
प्रथमेऽह्नि हरेः पादौ पूजयेत्कमलैर्नरः ।। <br>
द्वितीये बिल्वपत्रेण जानुदेशं समर्चयेत् ।। २६ ।। <br>
पूजयेच्च तृतीयेऽह्नि नाभिं भृङ्गरसेन च ।। <br>
मध्ये बिल्वजयाभिश्च ततः स्कंधौ प्रपूजयेत् ।। २७ ।। <br>
ततोऽनुपूजयेच्छीर्षं मालत्याः कुसुमैर्नवैः ।। <br>
कार्त्तिक्यां देवदेवस्य भक्त्या तद्गतमानसः ।। २८ ।।<br>
अर्चयित्वा हृषीकेशमेकादश्यां समाहितः ।। <br>
संप्राश्य गोमयं सम्यङ् मंत्रवत्समुपावसेत् ।। २९ ।। <br>
गोमूत्रं मंत्रवत्कृत्वा द्वादश्यां प्राशयेद्व्रती ।। <br>
क्षीरं तत्र त्रयोदश्यां चतुर्दश्यां तथा दधि ।। 4.72.३० ।। <br>
संप्राश्य कायशुद्ध्यर्थं लंघयेत चतुर्दिनम् ।।<br>
पंचमे तु दिने स्नात्वा विधिवत्पूज्य केशवम् ।। ३१ ।। <br>
भोजयेद्ब्राह्मणान्भक्त्या तेभ्यो दद्याच्च दक्षिणाम् ।। <br>
तथोपदेष्टारमपि पूजयेद्वस्त्रभूषणैः ।। ३२ ।। <br>
ततो नक्तं समश्नीयात्पञ्चगव्यपुरःसरम् ।। <br>
एवं समापयेत्सम्यग्यथोक्तं व्रतमुत्तमम् ।। ३३ ।। <br>
सर्वपापहरं पुण्यं प्रख्यातं भीष्मपञ्चकम् ।। <br>
मद्यपो यस्त्यजेन्मद्यं जन्मनो मरणांतिकम् ।। ३४ ।। <br>
तद्भीष्मपञ्चकं त्यक्त्वा प्राप्नोत्भ्ययधिकं फलम् ।। <br>
ब्रह्मचर्यं नरश्चीर्त्वा सुघोरं नैष्ठिकं व्रतम् ।।३५।। <br>
यत्प्राप्नोति महत्पुण्यं तत्कृत्वा भीष्मपंचकम् ।। <br>
गात्रा भ्यंगं शिरोऽभ्यंगं मधु मांसं च मैथुनम् ।। ३६ ।। <br>
ब्रह्मलोकमवाप्नोति त्यक्त्वैकं भीष्मपञ्चकम् ।। <br>
संवत्सरेण यत्पुण्यं कार्त्तिकेन च यद्भवेत् ।।३७।। <br>
यत्फलं कार्त्तिकेनोक्तं भवेत्तद्भीष्मपञ्चके ।। <br>
व्रतमेतत्सुरैः सिद्धैः किन्नरैर्नागगुह्यकैः ।।३८।। <br>
फलं समीहितं प्राप्य कृत्वाभ्यर्च्य जनार्दनम् ।। <br>
पापस्य प्रतिमा कार्या रौद्रवक्त्रातिभीषणा ।। ३९ ।। <br>
खड्गहस्तातिविकृता सर्वलोकमयी नृप ।। <br>
तिलप्रस्थोपरि स्थाप्या कृष्णवस्त्राभिवेष्टिता ।। 4.72.४० ।।। <br>
करवीरकुसुमापीडा चलत्काञ्चनकुंडला ।। <br>
ब्राह्मणाय प्रदातव्या कृष्णो मे प्रीयतामिति ।। ४१ ।। <br>
अन्येषामपि दातव्यं यत्कृत्वा वसु वांछितम् ।। <br>
कृतकृत्यः स्थिरो भूत्वा विरक्तः संयतो भवेत् ।। ४२ ।। <br>
शांतचेता निराबाधः परं पदमवाप्नुयात् ।। <br>
नीलोत्पलदलश्यामश्चतुर्दंष्ट्रश्चतुर्भुजः ।। ४३ ।।ऽ <br>
अष्टषष्ठैकनयनः शंकुकर्णो महास्वनः।। <br>
जटी द्विजिह्वस्तामस्यो मृगराजतनुच्छदः ।। ४४ ।। <br>
चिंतनीयो महादेवो यस्य रूपं न विद्यते ।।<br>
इदं भीष्मेण  कथितं शरतल्पगतेन मे ।। ४५ ।। <br>
तदेव ते समाख्यातं दुष्करं भीष्मपंचकम् ।। <br>
व्रतं च राजशार्दूल प्रवरं भीष्मपञ्चकम् ।। ४६ ।। <br>
यस्तस्मिंस्तोषयेद्भक्त्या तस्मै मुक्तिप्रदोऽच्युतः ।। <br>
ब्रह्मचारी गृहस्थो वा वानप्रस्थोऽथवा यतिः ।। ४७ ।। <br>
प्राप्नोति वैष्णवं स्थानं सत्कृत्वा भीष्मपञ्चकम् ।। <br>
ब्रह्महा मद्यपः स्तेयी गुरुगामी सदाकृती ।। ४८ ।। <br>
मुच्यते पातकात्सम्यक्कृत्वैकं भीष्मपञ्चकम् ।। <br>
नास्माद्व्रतात्पुण्यतमं वैष्णवेभ्यो यतो व्रतम् ।। ४९ ।। <br>
अथास्मिंस्तोषितो विष्णुर्नृणां मुक्तिप्रदो भवेत् ।। <br>
श्रुत्वैतत्पठ्यमानं तु पवित्रं भीष्मपंचकम् ।। 4.72.५० ।। <br>
मुच्यते पातकेभ्यो वा पाठको विष्णुलोकभाक् ।। <br>
धन्यं पुण्यं पापहरं युधिष्ठिर महाव्रतम् ।। ५१ ।। <br>
यद्भीष्मपञ्चकमिति प्रथितं पृथिव्यामेकादशीप्रभृतिपञ्चदशीनिरुद्धम् ।। <br>
अन्नस्य भोजननिवृत्तिवशादमुष्मिन्निष्टं फलं दिशति पांडव शार्ङ्गधन्वा ।। ५२ ।। <br>
