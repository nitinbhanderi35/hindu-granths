युधिष्ठिर उवाच ॥ ॥ <br>
अन्नदानप्रसंगेन ममापि स्मृतिमागतम् ॥ <br>
तत्तेऽहं संप्रवक्ष्यामि श्रुतं दृष्टं च यन्मया ॥ १ ॥ <br>
अक्षद्यूतेन भगवन्धनं राज्यं च नो हृतम् ॥ <br>
आहूय निष्कृतिप्राज्ञैः कितवैरक्षकोविदैः ॥२॥ <br>
वनं प्रस्थापिताः सर्वे वल्कलाजिनवाससः ॥ <br>
द्रौपद्या सहिताः कृष्ण कर्णदुर्यो धनादिभिः ॥ ३ ॥ <br>
ज्ञात्वा वनगतानस्मान्ब्राह्मणाः संजितेंद्रियाः ॥ <br>
द्रष्टुमभ्याययुः सर्वे पौराश्चाप्यनुजग्मिरे ॥ ४ ॥ <br>
अस्मान्स्नेहात्क्लिश्यमाना दृष्ट्वा ब्राह्मणसत्तमाः ॥ <br>
पौरान्कर्मकरांश्चैव निर्वेदादिदमब्रुवन् ॥ ५ ॥ <br>
जीवतो यस्य जीवंति विप्रा मित्राणि बांधवाः ॥ <br>
जीवनं तस्य सफलमात्मार्थे को न जीवति ॥ ६ ॥ <br>
अभ्यागतं सुहृद्वर्गं कुटुंबमपहाय च ॥ <br>
जीवन्नपि मृतः पापः केवलं स्वोदरंभरिः ॥ ७ ॥ <br>
इत्येवमवधार्याहं तानृषीन्पुनरब्रुवम् ॥ <br>
भवंतः सर्व एवात्र त्रिकालज्ञा महर्षयः ॥ ८ ॥ <br>
समागता मत्प्रियार्थं ज्ञानविज्ञानपारगाः ॥ <br>
ब्रूत कंचिदुपायं मे भवंतोभिजनं प्रति ॥ ॥ ९ ॥ <br>
भवद्भिः सहिताः सर्वे भृत्यैर्भ्रातृभिरेव च ॥ <br>
निर्गच्छेयं वने शून्ये द्वादशेमाः समा यथा ॥4.170.१ ०॥ <br>
मामुवाचाथ मैत्रेयः शृणु कौंतेय मद्वचः ॥ <br>
पूर्ववृत्तं प्रवक्ष्यामि दृष्टं दिव्येन चक्षुषा ॥ ११ ॥ <br>
आसीत्तपोवने काचिद्ब्राह्मणी ब्रह्मचारिणी ॥ <br>
दुर्भगा दुर्गता दुःखादाराधयति सा द्विजान् ॥ ॥ १२ ॥ <br>
शौचेन तुष्टा मुनयः प्रश्रयेण दमेन च ॥ <br>
प्रोचुर्वद विशालाक्षि किं कुर्मस्तव सुव्रते ॥ १३ ॥ <br>
सा तानुवाच किं तन्मे व्रतं दानमथापि वा ॥ <br>
कथयध्वं भवेयं वै येन श्रीसुखभागिनी ॥ १४ ॥ <br>
आधारभूता भूतानां बह्वपत्या पतिप्रिया ॥ <br>
स्पृहणीया त्रिजगतां त्रिवर्गफलभागिनी ॥ ॥ १५ ॥ <br>
वसिष्ठस्तामुवाचाथ शृणुष्व कथयामि ते ॥ <br>
दानं मानकरं पुंसां सर्वकामप्रदायकम् ॥ १६ ॥ <br>
कृत्वा ताम्रमयीं स्थालीं पलानां पञ्चभिः शतैः ॥ <br>
अशक्तस्तु तदर्द्धेन चतुर्थांशेन वा पुनः ॥ १७ ॥ <br>
सर्वशक्तिविहीनस्तु मृन्मयीमपि कारयेत् ॥ <br>
सुगंभीरोदरदरीदृढदण्डकुटुंबकाम् ॥ । ॥ १८ ॥ <br>
मुद्गतंदुलनिष्पन्नसुस्विन्नक्षिप्रपूरिताम् ॥ <br>
उपदंशोदकयुतां घृतपात्रसमन्विताम् ॥ १९ ॥ <br>
धौतपार्श्वां धौतकर्णां चर्चितां चन्दनेन च ॥ <br>
स्थाप्य मंडलके वस्त्रैः पुष्पधूपैरथार्चयेत् ॥4,170.२०॥ <br>
आदित्येऽहनि संक्रांतौ चतुर्दश्यष्टमीषु वा ॥ <br>
एकादश्यां तृतीयायां विप्राय प्रतिपादयेत् ॥ २१ ॥ <br>
ज्वलज्ज्वलनपार्श्वस्थैस्तंडुलैः सजलैरपि ॥ <br>
न भवेद्भोज्यसंसिद्धिर्भूतानां पिठरीं विना ॥ २२ ॥ <br>
त्वं सिद्धिः सिद्धिकामानां त्वं पुष्टिः पुष्टिमिच्छताम् ॥ <br>
अतस्त्वां प्रणमाम्याशु सत्यं कुरु वचो मम ॥ २३ ॥ <br>
ज्ञातिबंधुसुहृद्वर्गे विप्रे प्रेष्यजने तथा ॥ <br>
अभुक्तवति नाश्नीयात्तथा भव वरप्रदा ॥ ॥२४॥ <br>
इत्युच्चार्य प्रदातव्या हंडिका द्विजपुंगवे ॥ <br>
तुष्टिपुष्टिप्रदा पुंसां सर्वान्कामानभीप्सता ॥ २५ ॥ <br>
वसिष्ठवचनं श्रुत्वा सा चकार तथैव तु ॥ <br>
प्रादात्स्थालीं ब्राह्मणाय बहूनां बहुदक्षिणाम् ॥ २६ ॥ <br>
सा चैषा द्रौपदी पार्थ भवद्भार्याऽभवत्प्रिया ॥ <br>
तेन दानप्रभावेण भविताऽशून्यपाणिका ॥ ॥ २७ ॥ <br>
एषा सती शची स्वाहा सावित्री भूररुंधती ॥ <br>
श्रीरेषा यत्र वसति न किंचित्तत्र दुर्लभम् ॥ २८ ॥ <br>
अनया या भृता स्थाली तया सर्वमिदं जगत् ॥ <br>
भोजयिष्यसि कौंतेय किमतो ब्राह्मणा अमी ॥ २९ ॥ <br>
मैत्रेयात्तदुपश्रुत्य तत्र संहृष्टमानसः ॥ <br>
पूर्वं भोजितवानस्मि बहुविप्रजना वने ॥ 4.170.३० ॥ <br>
अन्नदानप्रसंगेन स्थालीदानमिदं मया ॥ <br>
कथितं पुण्डरीकाक्ष क्षंतव्यमनसूयया ॥ ३१ ॥ <br>
स्थालीं विशालवदनां च सतंडुलां च यच्छंति ये मधुरशुल्बमयीं द्विजेभ्यः ॥ <br>
तेषां सुहृत्स्वजनविप्रजनेन भोज्यं संभुज्यमानमपि कृष्ण न याति नाशम् ॥३२॥ <br>
इति श्रीभविष्ये महा पुराण उत्तरपर्वणि श्रीकृष्णयुधिष्ठिरसंवादे स्थालीदानविधिवर्णनं नाम सप्तत्युत्तरशततमोऽध्यायः ॥ १७० ॥<br>
<br>
