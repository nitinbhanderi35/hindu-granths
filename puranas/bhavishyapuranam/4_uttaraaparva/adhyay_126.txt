।। युधिष्ठिर उवाच ।। ।। <br>
गृहस्थो मरणे प्राप्ते कथं त्यजति जीवितम्।। <br>
एतन्मे ब्रूहि गोविन्द परं कौतूहलं हि मे।।१।। <br>
।। श्रीकृष्ण उवाच।। <br>
नान्यदुष्कृष्टमुद्दिष्टं तज्ज्ञैरनशनात्परम् ।। <br>
तस्याहं लक्षणं वक्ष्ये यज्जप्यं च मुमूर्षता ।। २ <br>
यादृग्रूपश्च भगवांश्चिंतनीयो जनार्दनः ।। <br>
आसन्नमात्मनः कालं ज्ञात्वा प्राज्ञो युधिष्ठिर ।। ३ ।। <br>
निर्धूतमलदोषश्च स्नातो नियतमानसः ।। <br>
समभ्यर्च्य हृषीकेशं पुष्पधूपादिभिस्ततः ।। ४ ।। <br>
प्रणिपातैः स्तवैः पुण्यैर्गंधैर्धूपैस्तु पूजयेत् ।। <br>
दत्त्वा दानं च विप्रेभ्यो विकलादिभ्य एव च ।। <br>
समर्प्य ब्राह्मणेभ्यश्च देवार्चाद्युपयोगि च ।। ५ ।। <br>
बंधु पुत्रकलत्रेषु क्षेत्रधान्यधनादिषु ।। <br>
मित्रवर्गे च राजेन्द्र ममत्वं विनिवर्तयेत् ।। ६ ।। <br>
मित्राण्यमित्रान्मध्यस्थान्परान्स्वांश्च पुनः पुनः ।। <br>
अत्यर्थमपकारेण नोपकारेण चिन्तयेत् ।। ७ ।। <br>
ततश्च प्रयतः कुर्यादुत्सर्गं सर्वकर्मणाम् ।। <br>
शुभाशुभानां राजेन्द्र वाक्यं चेदमुदीरयेत् ।। ८ ।। <br>
परित्यजाम्यहं भोगांस्त्यजामि सुहृदोऽखिलान् ।। <br>
भोजनं हि मयोत्सृष्टमुत्सृष्टमनुलेपनम् ।। ९ ।। <br>
स्रग्भूषणादिकं गेयं दानमासनमेव च ।। <br>
होमादयः परार्था ये ये च नित्यक्रमागताः ।। 4.126.१० ।। <br>
नैमित्तिकास्तथा काम्याः श्राद्धधर्मादयोज्झिताः ।। <br>
त्यक्ताश्चाश्रमिका धर्मा वर्णधर्मास्तथोज्झिताः ।।११।। <br>
पद्भ्यां कराभ्यां विहरन्कुर्वाणः कर्म चोद्वहन् ।। <br>
न पापं कस्यचिन्न्याय्याः प्राणिनः संतु निर्भयाः ।। १२ ।। <br>
नभसि प्राणिनो ये च ये जले ये च भूतले ।। <br>
क्षितेर्विवरगा ये च ये च पाषाणसंपुटे ।। १३ ।। <br>
धान्यादिषु च वस्त्रेषु शयनेष्वासनेषु च ।। <br>
ते स्वयं तु विबुध्यंते दत्तं तेभ्योऽभयं मया ।। १४ ।। <br>
न मेऽस्ति बांधवः कश्चिद्विष्णुं मुक्त्वा जगद्गुरुम् ।। <br>
मित्रपक्षे च मे विष्णुरधश्चोर्ध्वं तथा पुनः ।। १५ ।। <br>
पार्श्वतो मूर्ध्नि हृदये बाहुभ्यां चैव चक्षुषोः ।। <br>
श्रोत्रादिषु च सर्वेषु मम विष्णुः प्रतिष्ठितः ।। १६ ।। <br>
इति सर्वं समुत्सृज्य धृत्वा सर्वेशमच्युतम् ।। <br>
वासुदेवेत्यविरतं नाम देवस्य कीर्तयेत् ।। १७ ।। <br>
दक्षिणाग्रेषु दर्भेषु शेते वै प्राक्छिरास्तथा ।। <br>
उदक्छिरा वा राजेंद्र चिंतयञ्जगतः पतिम् ।। १८ ।। <br>
विष्णुं जिष्णुं हृषीकेशं केशवं मधुसूदनम् ।। <br>
नारायणं नरं शौरिं वासुदेवं जनार्दनम् ।। १९ ।। <br>
वाराहं यज्ञपुरुषं पुंडरीकाक्षमच्युतम् ।। <br>
वामनं श्रीधरं कृष्णं नृसिंहमपराजितम् ।। 4.126.२० ।। <br>
पद्मनाभमजं श्रीशं दामोदरमधोक्षजम् ।। <br>
सर्वेश्वरेश्वरं शुद्धमनंतं विश्वरूपिणम् ।। २१ ।। <br>
चक्रिणं गदिनं शांतं शंखिनं गरुडध्वजम्  ।। <br>
किरीटकौस्तुभधरं प्रणमाम्यहमव्ययम् ।। २२ ।। <br>
अहमस्मि जगन्नाथ मयि वासं कुरु द्रुतम् ।। <br>
आवयोरंतरं मास्तु समीराकाशयोरिव ।। २३ ।। <br>
अयं विष्णुरयं शौरिरयं कृष्णः पुरो मम ।। <br>
नीलोत्पलदलश्यामः पद्मपत्रायतेक्षणः ।। २४ ।। <br>
एष पश्यतु मामीशः पश्याम्यहमधोक्षजम् ।। <br>
इत्थं जपेदेकमनाः स्मरन्सर्वेश्वरं हरिम् ।। २५ ।। <br>
आसीत सुखदुःखेषु समो मित्राहितेषु च ।। <br>
ॐ नमो वासुदेवाय ' इत्येतत्सततं जपेत् ।। २६ ।। <br>
यथायथा भवेत्कामस्तथा तन्नामकीर्तयेत् ।। <br>
ध्यायेच्च देवदेवेशं विष्णो रूपं मनोरमम् ।। २७ ।। <br>
प्रसन्ननेत्रभ्रूचक्रशंखचक्रगदाधरम् ।। <br>
श्रीवक्षसं सुमनसं चतुर्वक्त्रं किरीटिनम् ।। २८ ।। <br>
पीतांबरधरं कृष्णं चारुकेयूरधारिणम् ।। <br>
चिंतयेत्तु सदारूपं मनः कृत्वैकनिश्चयम्।।२९।। <br>
यादृशे वा मनः स्थैर्यं रूपे बध्नाति चक्रिणः ।। <br>
तदेव चिंतयेद्रूपं वासुदेवेति कीर्तयेत् ।। 4.126.३० ।। <br>
इत्थं जपन्स्मरन्नित्यं स्वरूपं परमात्मनः ।। <br>
अप्राणपरमोदारस्तच्चित्तस्तत्परायणः ।। ३१ ।। <br>
सर्वपातकयुक्तोऽपि पुरुषः पुरुषर्षभ ।। <br>
प्रयाति देवदेवेशे लयमीड्यतमेच्युते ।। ३२ ।। <br>
यथाग्निस्तृण जातानि दहत्यनिलसंगतः ।। <br>
तथानशनसंकल्पः पुंसां पापमसंशयम् ।। ३३ ।। <br>
।। युधिष्ठिर उवाच ।। ।। <br>
उत्क्रांतिकाले भूतानां मुह्यंति चित्तवृत्तयः ।। <br>
जराव्याधिविहीनानां किमुत व्याधिदोषिणाम् ।। ३४ ।। <br>
अत्यंतवयसा दग्धो व्याधिना चोपपीडितः ।। <br>
यदि स्थातुं न शक्नोति क्षितिस्थो दर्भसंस्तरे ।। ३५ ।। <br>
किमप्यन्योप्युपायोऽस्ति न वानशनकर्मणि ।। <br>
वैकल्यं येन नाप्नोति तन्मे ब्रूहि जनार्दन।।३६।। <br>
त्वयोक्तं भगवन्ध्यानं तद्ब्रूहि मम तत्त्वतः ।। <br>
ध्यानस्वरूपमखिलं कथयस्व जनार्दन ।।३७।। <br>
।। श्रीकृष्ण उवाच।। ।।<br>
नात्र भूमिर्न च कुशाः स्वास्तराश्च न कारणम्।।<br>
चित्तस्यालं वनीभूतो विष्णुरेवात्र कारणम् ।। ३८ ।। <br>
तिष्ठन्भुञ्जन्स्वपन्गच्छंस्तथा धावन्नितस्ततः ।। <br>
उत्क्रांतिकाले गोविन्दं संस्मरंस्तन्मयो भवेत् ।। ३९ ।। <br>
यं यञ्चापि स्मरन्भावं त्यजन्यन्ते कलेवरम् ।। <br>
तं तमेवैति कौन्तेय सदा तद्भावभावितः ।।4.126.४०।। <br>
तस्मात्प्रधानमंत्रोक्तं वासुदेवस्य चिन्तनम् ।। <br>
यद्यत्पृष्टं त्वया ध्यानं तदेव कथयामि ते ।।४१।। <br>
पुरा मे कथितं पार्थ मार्कंडेयेन धीमता ।।४२।। <br>
राज्योपभोगशयनासनवाहनेषु स्त्रीगंधमाल्यमणिवस्त्रविभूषणेषु ।। <br>
इच्छाभिलाषमतिमात्रमुदेति मोहाद्ध्यानं तदात्तमिति संप्रवदंति तज्ज्ञाः ।।४३।। <br>
संछेदनैर्दहनताडनपीडनैश्च गात्रप्रहारदमनैर्विनिकर्तनैश्च।। <br>
यस्येह चेतसि हि याति न चानुकंपा ध्यानं तु रौद्रमिति तत्प्रवदंति तज्ज्ञाः ।। ४४ ।। <br>
सूत्रार्थमार्गणमहाव्रतभावनाभिर्बंधप्रमोक्षगतिरागतिहेतु चिन्ता ।। <br>
पञ्चेन्द्रियाद्युपशमश्च शमश्च भूतेर्ध्यानं तु धर्म्यमिति तत्प्रवदंति संतः ।। ४५ ।। <br>
यस्येन्द्रियाणि विषयैर्न विवर्जितानि सङ्कल्पनात्मज विकल्पविकारयोगैः ।। <br>
तत्वेकनिष्ठहृदयो निभृतांतरात्मा ध्यानं तु शुक्लमिति तत्प्रवदंति सिद्धाः ।। ४६ ।। <br>
आद्ये तिर्यगधोगतिश्च नियतं ध्याने तु रौद्रे सदा धर्म्ये देवगतिः शुभं फलमहोशुक्ले च जन्मक्षयः ।। <br>
तस्माज्जन्मरुजापहे हिततरे संसारनिर्वाहके ध्याने शुक्लतरे रजःप्रमथने कुर्यात्प्रयत्नं बुधः ।। ४७ ।। <br>
समाः सहस्राणि तु सप्त वै जले दशैकमग्नौ पवने च षोडश ।। <br>
गवां गृहे षष्टिरशीतिराहवे अनाशने भारत चाक्षया गतिः।। ।। ४८ ।। ।। <br>
