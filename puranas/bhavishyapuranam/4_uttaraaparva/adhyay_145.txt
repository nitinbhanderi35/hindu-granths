।। श्रीकृष्ण उवाच ।। ।। <br>
अग्निहोत्रे सुखासीनं गर्गः पृच्छति कौशिकम् ।। <br>
बंधने संनिरोधेङ्गा व्याधीनां संप्रपीडने ।। १ ।। <br>
कथं मोक्षो भवेत्तस्य साध्यासाध्यं ब्रवीहि मे ।। <br>
गर्गेण कौशिकः पृष्ट इदं वचनमब्रवीत् ।।२।। <br>
आधाने जन्मनक्षत्रे नैधनप्रत्ययेषु च ।। <br>
व्याधिरुत्पद्यते यस्य क्लेशाय मरणाय च ।।३।। <br>
कृत्तिकासु यदा कश्चिद्व्याधिं संप्रतिपद्यते ।। <br>
नवरात्रं भवेत्पीडा त्रिरात्रं रोहिणीषु च ।।४।। <br>
मृगशीर्षे पञ्चरात्रमार्द्रा प्राणवियोजिनी ।। <br>
पुनर्वसौ च पुष्ये च सप्तरात्रं विधीयते ।। ।। ५ ।। <br>
नवरात्रं तथाश्लेषा श्मशानांतं मघासु च ।। <br>
द्वौ मासौ फाल्गुनी चैव उत्तरासु त्रिपक्षकम् ।। ६ ।। <br>
हस्ते च तनु दृश्येत चित्रायां त्वर्द्धमास कम् ।।७।। <br>
मासद्वयं तथा स्वातौ विशाखा विंशतिर्दिनाः ।। <br>
मैत्रे चैव दशाहं तु ज्येष्ठा चैवार्द्धमासिका ।।८।। <br>
मूलेन जायते मोक्षश्चाषाढासु त्रिपञ्चकम् ।। <br>
उत्तरादिनविंशत्या द्वौ मासौ श्रवणेन तु ।। ९ ।। <br>
धनिष्ठायामर्द्धमासं वारुणे तु दशाहकैः ।। <br>
नव भाद्रपदाऋक्ष उत्तरासु त्रिपंचकम् ।। 4.145.१० ।। <br>
रेवती दशरात्रं तु अहोरात्रं तथाश्विनी ।। <br>
प्राणैर्वियोजयेन्नित्यं गर्ग नास्त्यत्र संशयः ।। ११ ।। <br>
कौशिकेन समादिष्टो नक्षत्रव्याधिसंभवः ।। <br>
दैवज्ञेनापि ज्ञातव्यं नक्षत्रमथ जन्मना ।। १२ ।। <br>
क्षीरवृक्षस्य समिधो जुहुयादश्वदैवते ।। <br>
तिलान्मधुप्लुतान्याम्ये यवमेवाग्निदैवते ।। १३ ।। <br>
प्राजापत्ये तु जुहुयाद्भोग्यबीजकरं बकम् ।। <br>
सौम्ये प्रियंगवो रौद्रे सर्पिर्मांससमन्वितम् ।। १४ ।। <br>
आदित्ये च प्रयत्नेन घृताक्ताः सिततंडुलाः ।। <br>
पयसा सर्पिषा साकं बृहस्पत्यधिदैवते ।। १५ ।। <br>
ग्राम्योषधैर्वटपत्रैः सर्पिः सर्पाधिदैवते ।। <br>
होमः प्रोक्तः प्रियंगूनां नक्षत्रे यामदैवते ।। १६ ।। <br>
सावित्रे दधिहोमोत्र त्वाष्ट्रं चित्रौदनं हविः ।। १७ ।। <br>
यवान्सहाज्येन हुनेद्रौद्रेऽग्नौ तु पयोदनम् ।। <br>
मैत्रेणाथ तु मंत्रेण मैत्रे कटकमिश्रितम् ।। १८ ।। <br>
नैर्ऋत्ये तिलहोमः स्यादव्यक्ते च हुताशने ।। <br>
अब्दैवत्ये शालिबीजैर्वैश्वदेवं तु कारयेत् ।। १९ ।। <br>
रक्ताश्च तंडुलाश्चैव होतव्या विष्णुदैवते ।। <br>
वारुणे पारिजातानां पुष्पाणां होम इष्यते ।। 4.145.२० ।। <br>
अजैकपादे नक्षत्रे प्राजापत्येन तत्समम् ।। <br>
आहिर्बुध्न्ये तु नक्षत्रे वैश्वदेवं तु कारयेत् ।। २१ ।। <br>
रक्ताश्च तण्डुलाश्चैव होतव्या विष्णुदैवते ।। <br>
पौषे फलान्यखंडानि जुहुयादष्टोत्तरं शतम् ।। २२ ।। <br>
सावित्री होममेकं तु ब्रह्माभिहितवान्पुरा ।। <br>
सर्वज्वरप्रशमनं सद्यो ज्वरहरं परम् ।। २३ ।। <br>
