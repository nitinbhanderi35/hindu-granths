।। युधिष्ठिर उवाच ।। ।। <br>
कृष्णाजिनप्रदानस्य विधिकालं ममानघ ।। <br>
ब्राह्मणं च समाचक्ष्व तत्र मे संशयो महान् ।। १ ।। <br>
श्रीकृष्ण उवाच ।। ।। <br>
युगादिषूपरागेषु संक्रांतौ दिनसंक्षये ।। <br>
माघ्यां वा ग्रहपीडासु दुःस्वप्नाद्भुतदर्शने ।। २ ।। <br>
देयमेतन्महादानं द्रव्यमात्रागमे तथा ।। <br>
आहिताग्निर्द्विजो यश्च वेदवेदांगपारगः ।। ३ ।। <br>
पुराणाभिरतो दक्षो देयं तस्मै च पार्थिव ।। <br>
यथा येन विधानेन तन्मे निगदतः शृणु ।। ४ ।। <br>
गोमयेनोपलिप्ते तु शुचौ देशे नराधिप ।। <br>
आदावेव समास्तीर्य शोभितं वस्त्रमाविकम् ।। ५ ।। <br>
कर्तव्यं रुक्मशृंगं तद्रौप्यदंतं तथैव च ।। <br>
मुक्तादाम्ना तु लांगूलं तिलच्छन्नं तथैव च ।। ६ ।। <br>
तिलैः कृत्वा शिरो राजन्वाससाच्छादयेद्बुधः ।। <br>
सुवर्णेनाभितः कुर्यादलंकुर्याद्विशेषतः ।। ७ ।। <br>
पुष्पैर्गंधैः फलैश्चैव नैवेद्येन च पूजयेत् ।। <br>
रत्नैरेवं यथाशक्त्या तस्य दिक्षु च विन्यसेत् ।।।। ।। ८ ।। <br>
कांस्यपात्राणि चत्वारि तेषु दद्याद्यथाक्रमम् ।। <br>
घृतं क्षीरं दधि क्षौद्रमेवं दत्त्वा यथाविधि ।। ९ ।। <br>
ततः सर्वसमीपे तु मंत्रमेतमुदीरयेत् ।। <br>
कृष्णः कृष्णमलो देव कृष्णाजिनवरस्तथा ।। 4.188.१० ।। <br>
त्वद्दानापास्तपापस्य प्रीयतां मे नमोनमः ।। <br>
त्रयस्त्रिंशत्सुराणां च आधारे त्वं व्यवस्थितः ।। ११ ।। <br>
कृष्णोऽसि मूर्तिमान्साक्षात्कृष्णाजिन नमोऽस्तु ते ।। <br>
एवं प्रदक्षिणीकृत्य प्रणिपत्य पुनः पुनः ।। १२ ।। <br>
तत्प्रतिग्राहकं विप्रं वेदवेदांगपारगम् ।। <br>
स्नातं वस्त्रयुगाच्छन्नं स्वशक्त्या वाप्यलंकृतम् ।। १३ ।। <br>
प्रतिग्रहश्च तस्योक्तः पुच्छ देशे स्वयंभुवा ।। <br>
प्रतिग्रहप्रदग्धस्य विप्रस्य च स भारत ।। १४ ।। <br>
न पश्येद्वदनं पश्चान्न चैनमभिभाषयेत् ।। <br>
अनेन विधिना दत्त्वा यथावत्कृष्णमार्गणम् ।। १५ ।। <br>
समग्रं भूमिदानस्य फलं प्राप्नोति मानवः ।। <br>
कृष्णाजिनतिलान्कृत्वा हिरण्यं मधुसर्पिषी ।। १६ ।। <br>
ये प्रयच्छंति विप्राय न ते शोच्या भवंति वै ।। <br>
सर्वाँल्लोकांश्चरंत्येव कामचारा वियद्गताः ।। १७ ।। <br>
आभूतसंप्लवं यावत्स्वर्गं प्राप्ता न संशयः ।। <br>
कृष्णाजिनसमं दानं न चास्ति भुवनत्रये ।। १८ ।। <br>
प्रतिग्रहोपि पापीयानिति वेदविदो विदुः ।। <br>
अवस्थात्रितये यच्च त्रिधा यत्समुपार्जितम् ।। १९ ।। <br>
तत्सर्वं नाशमायाति दत्त्वा कृष्णाजिनं क्षणात् ।। 4.188.२० ।। <br>
कृष्णेक्षणं कृष्णमृगस्य चर्म दत्त्वा द्विजेद्राय समाहितात्मा ।। <br>
यथोक्तमेतन्मरणं न शोचेत्प्राप्नोत्यभीष्टं मनसः फलं यत् ।। २१ ।। ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे कृष्णाजिनदानविधिव्रतवर्णनं नामाष्टाशी त्युत्तरशततमोऽध्यायः ।। १८८ ।।<br>
<br>
