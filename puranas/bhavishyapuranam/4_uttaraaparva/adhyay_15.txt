।। युधिष्ठिर उवाच ।। ।। <br>
भगवन्भवता प्रोक्तं धर्मार्थादेः सुसाधनम् ।। <br>
गार्हस्थ्यं तच्च भवति दंपत्योः प्रीयमाणयोः ।। १ ।। <br>
पत्नीहीनः पुमान्पत्नी भर्त्रा विरहिता तथा ।। <br>
धर्मकामार्थसंसिद्धी न स्यातां मधुसूदन ।। २। <br>
तद्ब्रूहि देवदेवेश विधवा स्त्री न जायते ।। <br>
व्रतेन येन गोविंद पत्न्याऽविरहितो नरः ।। ३ ।। <br>
।। श्रीकृष्ण उवाच ।। ।। <br>
अशून्यशयनीं नाम द्वितीयां शृणु तां मम ।। <br>
यामुपोष्य न वैधव्यं प्राप्नोति स्त्री युधिष्ठिर ।। ४ ।। <br>
पत्नीविमुक्तश्च नरो न कदाचित्प्रजायते ।। <br>
शेते जगत्पतिर्विष्णुः स्त्रिया सार्द्धं यदा किल ।। ५ ।। <br>
अशून्यशयनं नाम तदा ग्राह्या च सा तिथिः ।। <br>
उपवासेन नक्तेन तथैवायाचितेन च ।। ६ ।। <br>
कृष्णपक्षे द्वितीयायां श्रावणे नृपसत्तम ।। <br>
स्नानं नद्यां तडागे वा गृहे वा नियतात्मवान् ।। ७ ।। <br>
कृत्वा पितॄन्मनुष्यांश्च देवान्सं तर्प्य भक्तिमान् ।। <br>
स्थंडिलं चतुरस्रं तु मृन्मयं कारयेत्ततः ।। ८ ।। <br>
तत्रस्थं श्रीधरं श्रीशं भक्त्याभ्यर्च्य श्रिया सह ।। <br>
नैवेद्यपुष्पधूपाद्यैः फलैः कालोद्भवैः शुभैः ।। ९ ।। <br>
इममुच्चारयेन्मंत्रं प्रणम्य जगतः पतिम् ।। <br>
श्रीवत्सधारिञ्छ्रीकांत श्रीधामञ्छ्रीपतेऽव्यय ।। 4.15.१० ।। <br>
गार्हस्थ्यं मा प्रणाशं मे यातु धर्मार्थकामदम् ।। <br>
अग्नयो मा प्रणश्यंतु मा प्रणश्यन्तु देवताः ।। <br>
पितरो मा प्रणश्यंतु मत्तो दांपत्यभेदतः ।।११।। <br>
लक्ष्म्या वियुज्यते कृष्ण न कदाचिद्यथा भवान् ।। <br>
तथा कलत्रसम्बन्धो देव मा मे प्रणश्यतु ।। १२ ।। <br>
लक्ष्म्या न शून्यं वरद यथा ते शयनं सदा ।। <br>
शय्या ममाप्यशून्यास्तु तथा जन्मनिजन्मनि ।। १३ ।। <br>
एवं प्रसाद्य पूजां च कृत्वा लक्ष्म्या हरेस्तथा ।। <br>
चन्द्रोदये स्नानपूर्वं पञ्चगव्येन संयुतम् ।। <br>
विप्राय दक्षिणां दद्यात्स्व शक्त्या फलसंयुताम् ।। १४ ।। <br>
अनेनविधिना राजन्यावन्मासचतुष्टयम् ।। <br>
कृष्णपक्षे द्वितीयायां प्रागुक्तविधिमाचरेत् ।। १५ ।। <br>
कार्त्तिके चाथ संप्राप्ते शय्यां श्रीकांतसंयुताम् ।। <br>
सोपस्करां सोदकुंभां सान्नां दद्याद्द्विजातये ।। १६ ।। <br>
प्रतिमासं च सोमाय अर्घ्यं दद्यात्समंत्रकम् ।। <br>
दध्यक्षतैर्मूल फलै रत्नैः सौवर्णभाजनैः ।। १७ ।। <br>
गगनांगणसद्दीप दुराब्धिमथनोद्भव ।। <br>
आभासितदिगाभोग रमानुज नमोस्तु ते ।। १८ ।। <br>
एवं करोति यः सम्यङ्नरो मासचतुष्टयम् ।। <br>
तस्य जन्मत्रयं यावद्गृहभङ्गो न जायते ।। १९ ।। <br>
अशून्यशयनश्चैव धर्मकामार्थसाधकः ।। <br>
भवत्यव्याहतैश्वर्यः पुरुषो नात्र संशयः ।। 4.15.२० ।। <br>
नारी च पार्थ धर्मज्ञा व्रतमेतद्यथाविधि ।। <br>
या करोति न सा शोच्या बन्धुवर्गस्य जायते ।। २१ ।। <br>
वैधव्यं दुर्भगत्वं च भर्तृत्यागं च सत्तम ।। <br>
प्राप्नोति जन्मत्रितयं न सा पांडुकुलोद्वह ।। २२ ।। <br>
एषा ह्यशून्यशयना नृपते द्वितीया ख्याता समस्तकलुषापहराऽद्वितीया ।। <br>
एतां समाचरति यः पुरुषोऽथ योषित्प्राप्नोत्यसौ शयनमग्र्यमहार्हभोग्यम् ।। २३ ।। <br>
