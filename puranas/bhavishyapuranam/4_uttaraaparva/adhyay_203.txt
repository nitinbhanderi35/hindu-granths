॥ श्रीकृष्ण उवाच ॥ ॥  <br>
अतः परं प्रवक्ष्यामि रौप्याचलमनुत्तमम् ॥ <br>
यत्प्रदानान्नरो याति सोमलोकं नरोत्तम ॥ १ ॥ <br>
सहस्रेण पलानां तु उत्तमो रजताचलः ॥ <br>
पंचभिर्मध्यमः प्रोक्तस्तदर्द्धेनावरः स्मृतः॥२॥<br>
अशक्तो विंशतेरूर्ध्वं कारयेद्भक्तितः सदा ॥ <br>
विष्कंभपर्वतांस्तद्वत्तुरीयांशेन कल्पयेत् ॥३॥ <br>
पूर्ववद्राजतान्कुर्यान्मंदरादीन्विधानतः ॥ <br>
कलधौतमयांस्तद्वल्लोकेशान्कारयेन्नृप ॥४॥ <br>
ब्रह्मविष्णुशिवादींश्च नितंबोऽत्र हिरण्मयः ॥ <br>
राजतं स्याद्यदन्येषां सर्वं तदिह कांचनम् ॥ ५ ॥ <br>
शेषं च पूर्ववत्कृत्वा होमजागरणादिकम् ॥ <br>
दद्यात्तद्वत्प्रभाते तु गुरवे रौप्यपर्वतम् ॥ ६ ॥ <br>
विष्कंभशैलानृत्विग्भ्यः पूजयेच्च विभूषणैः ॥ <br>
इमं मंत्रं पठन्दद्याद्दर्भपाणिर्विमत्सरः ॥ ७ ॥ <br>
पितॄणां वल्लभं यस्माच्छर्मदं शंकरस्य च ॥ <br>
रजतं पाहि तस्मान्नो घोरात्संसारसागरात् ॥८॥ <br>
इत्थं निवेश्य यो दद्याद्रजताचलमुत्तमम् ॥ <br>
गवामयुतदानस्य फलं प्राप्नोति मानवः ॥ ९ ॥ <br>
सोमलोके सगंधर्वकिंनराप्सरसां गणैः ॥ <br>
पूज्यमानो वसेद्विद्वान्यावदाभूतसंप्लवम् ॥ 4.203.१० ॥ <br>
राजेश राजतगिरिं कनकोपलालीच्छन्नं प्रसन्नसलिले सहितं सरोभिः ॥ <br>
यच्छंति ये सुकृतिनो विरजो वि शोकं गच्छंति ते गतमला नृप सोमलोकम् ॥१ १॥ ॥ <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे रौप्याचलदानविधिवर्णनं नाम त्र्यधिकद्विशततमोऽध्यायः ॥ २०३ ॥<br>
<br>
