॥ श्रीकृष्ण उवाच ॥ ॥ <br>
अगस्त्येन पुरा गीतो दानानां विधिरुत्तमः ॥ <br>
शृणु त्वं राजशार्दूल  कथ्यमानं मयाधुना ॥ १ ॥ <br>
येन दत्तेन राजेन्द्र सर्वं पापं व्यपोहति ॥ <br>
मानसं वाचिकं वापि कायिकं च सुदुस्तरम् ॥ २ ॥ <br>
मंगल्यं मंगलं पुण्यं सर्वदानेषु चोत्तमम् ॥ <br>
धन्यं यशस्यमायुष्यं परलोकभयापहम् ॥ <br>
ब्रह्मांडं कांचनं कृत्वा सर्वलक्षणसंयुतम् ॥ ३ ॥ <br>
देवासुरमनुष्यैश्च गन्धर्वोरगराक्षसैः ॥ <br>
संयुक्तं च नदीभिश्च समुद्रैः पर्वतैस्तथा ॥ <br>
विमानशतकोटीभिर्भूषितं चाप्सरोवरैः ॥ ४ ॥ <br>
दिग्गजाष्टकसंयुक्तं मध्यस्थितचतुर्मुखम् ॥ <br>
शिवाच्युतार्कशिखरमुमालक्ष्मीसमन्वितम् ॥ ५ ॥ <br>
तस्यांगे कल्पयेद्राजन्भुवनानि चतुर्दश ॥ <br>
वितस्तेरंगुलशतं यावदायामविस्तरम् ॥ ६ ॥ <br>
कुर्याद्विंशत्पलादूर्ध्वमासहस्राच्च भक्तितः ॥ <br>
शकलद्वयसंयुक्तं पुटाकारं सुसंहितम् ॥७ ॥ <br>
शिल्पिना विहितं यस्माद्ब्रह्मांडं सर्वकामदम् ॥ <br>
अयने विषुवे चैव चंद्रादित्यग्रहे तथा ॥ ८ ॥ <br>
अन्येष्वपि तु कालेषु श्रद्धावित्तसमन्वितः ॥ <br>
पुष्पमंडपिकां कृत्वा तत्र संस्थापयेद्बुधः ॥ ९ ॥ <br>
तिलद्रोणोपरिगतं कंकुमक्षोदचर्चितम् ॥ <br>
वासो युग्मेन संछाद्य पुष्पगन्धाधिवासितम् ॥ 4.177.१० ॥ <br>
तस्य दिक्षु च सर्वासु पूर्णकुम्भांश्च विन्यसेत् ॥ <br>
अष्टादशैव चान्यानि द्रोणमात्राण्यथाहरेत् ॥ ११ ॥ <br>
गृहे वा मंडपे वापि स्थापयेत्तद्विचक्षणः ॥ <br>
पादुकोपानहच्छत्रभाजनासनदर्पणैः ॥ १२ ॥ <br>
संयुक्तं कारयेत्तत्र पयस्विन्या तथैव च ॥ <br>
कारयेत्कुण्डमेकं तु हस्तमात्रं विधानतः ॥ १३ ॥ <br>
चतुश्चारणिकास्तत्र होमं कुर्युर्द्विजोत्तमाः ॥ <br>
सर्वाभरणसम्पन्ना सुस्नाताहतवाससः ॥ १४ ॥ <br>
प्रचरेयुर्द्विजास्तत्र उपाध्यायसमन्विताः ॥ <br>
तथा पुरोहितश्चैव राज्ञा षष्ठो विधीयते ॥ १५ ॥ <br>
इतरेषां तु पञ्चैव कुर्युर्यज्ञमतंद्रिताः ॥ <br>
ग्रहयज्ञविधानेन ग्रहाणां यज्ञ इष्यते ॥ १६ ॥ <br>
ब्रह्मविष्णुशिवानां च तन्नाम्ना जुहुयात्तिलान् ॥ <br>
अयुतं होमयेत्पश्चान्महाव्याहृतिभिर्नृप ॥ १७ ॥ <br>
रुद्रजापस्तु कर्तव्यस्तस्यैवानंतरं द्विजैः ॥ <br>
ततः सर्वसमाप्तौ तु स्नात्वा शुक्लांबरः शुचिः ॥ १८ ॥ <br>
ब्रह्मांडं पूजयेद्भक्त्या गृहीतकुसुमांजलिः ॥ <br>
नमो जगत्प्रतिष्ठाय विश्वधाम्ने नमोऽस्तु ते ॥ १९ ॥ <br>
वाङ्मयांत निमग्नाय ब्रह्मांड शुभकृद्भव ॥ <br>
ब्रह्मांडोदरवर्तीनि यानि  सत्त्वानि कानिचित् ॥ 4.177.२० ॥ <br>
तानि सर्वाणि मे तुष्टिं प्रयच्छत्वतुलां सदा ॥ <br>
ब्रह्मा विष्णुश्च रुद्रश्च लोकपालास्तथा ग्रहाः ॥ २१ ॥   <br>
नक्षत्राणि तथा नागा ऋषयो मरुतस्तथा ॥ <br>
सर्वे भवंतु संतुष्टाः सप्तजन्मांतराणि मे ॥ २२ ॥ <br>
इत्युच्चार्य ततो दद्याद्ब्रह्मांडं सर्वकामदम् ॥ <br>
सदक्षिणं च तं कृत्वा वसु संपादयेद्द्विजान् ॥२३॥ <br>
अनेन विधिना दत्त्वा यत्पुण्यं स्यान्नरोत्तम ॥ <br>
तत्तेऽहं संप्रवक्ष्यामि शृणुष्व गदतो मम ॥ २४ ॥ <br>
आसीदादियुगे राजा सुद्युम्नो नाम भारत ॥ <br>
नागायुतबलः श्रीमान्बहुभृत्यपरिच्छदः ॥ २५ ॥। <br>
त्रिंशद्वर्षसहस्राणि कृत्वा राज्यमकंटकम् ॥ <br>
ततः संस्थाप्य तनयं राजा राज्ये वनं ययौ ॥ २६ ॥ <br>
प्रविश्य च वनं घोरं तपस्तीव्रं चचार ह ॥ <br>
अध्यात्मगतितत्त्वज्ञः कर्मकांडं विसृज्य च ॥ २७ ॥ <br>
कालेन महता राजा दिष्टांतमगमत्पुरा ॥ <br>
दिव्यं विमानमारुह्य नाना वाद्यरवाकुलम् ॥२८॥ <br>
अतीत्य शक्रलोकादीन्ब्रह्मलोकमितो गतः ॥ <br>
तस्यासनं दिदेशाथ ब्रह्मासुरगणैर्वृतः ॥ २९ ॥ <br>
दिव्यं कनकचित्रांगं रत्नालंकृतविग्रहम् ॥ <br>
एवं लोकवरे तस्मिन्रममाणो नृपोत्तम ॥ 4.177.३० ॥ <br>
आस्ते चानुदिनं सोऽथ दिव्यभोगविवर्जितः ॥ <br>
वसतस्तस्य राज्ञस्तु शरीरं परितप्यते ॥ ३१ ॥ <br>
बुभुक्षया नरश्रेष्ठ तथात्यंतपिपासया ॥ <br>
स पीड्यमानो ब्रह्माणं कृतांजलिरभाषत ॥ ३२ ॥ <br>
भगवन्ब्रह्मलोकोऽयं सर्वदोषविवर्जितः ॥ <br>
अत्र स्थितं च मां देव क्षुत्तृष्णा च प्रबाधते ॥ ३३ ॥ <br>
केन कर्म विपाकेन क्षुधा मे नापसर्पति॥ <br>
ब्रह्मलोके गतस्यापि संशयं छेत्तुमर्हसि ॥३४॥ <br>
॥ ब्रह्मोवाच ॥ ॥ <br>
त्वया हि कुर्वता राज्यं पुष्टान्यंगानि पार्थिव ॥ <br>
नैव दत्तं तु बहुलमात्मवादरतेन वै ॥ ३५ ॥ <br>
दानं बंधात्मकं मत्वा तस्माद्दत्तं त्वया न हि ॥ <br>
ज्ञानाद्ब्रह्मपदं प्राप्तमदानात्क्षुत्प्रबाधते ॥ ३६ ॥ <br>
॥ राजोवाच ॥ ॥ <br>
भगवंस्तृषापनुत्तिः स्यात्कथं मे परमेश्वर ॥ <br>
उपदेशप्रदानेन प्रसादं कर्तुमर्हसि ॥ ३७ ॥ <br>
॥ ब्रह्मोवाच ॥ ॥ <br>
भूयो गत्वा महीं राजन्ब्रह्मांडं सार्वकामिकम् ॥ <br>
प्रयच्छ द्विजमुख्यानां तेन तृप्तिमवाप्स्यसि ॥ ३८ ॥ <br>
इत्युक्तः सम्यगागत्य मर्त्यलोकं महीपतिः ॥ <br>
ब्रह्मांडं तु विधानेन ब्राह्मणेभ्यः प्रदत्तवान् ॥ ३९ ॥ <br>
स जगाम पुनः स्वर्गं लेभे तृप्तिं च शाश्वतीम्॥ <br>
एतत्ते सर्वमाख्यातं महादानस्य यत्फलम् ॥ 4.177.४० ॥ <br>
ब्रह्मांडं यः प्रयच्छेत तेन दत्तं चराचरम् ॥ <br>
सप्तावरान्सप्त परान्सप्त चैव परावरान्॥ ४१ ॥ <br>
तारयेत्कुलजान्दत्त्वा भविष्यांश्च न संशयः ॥ <br>
मन्वंतराणि षट्त्रिशद्ब्रह्मलोके महीयते ॥ ४२ ॥ <br>
पुनर्मानुष्यमभ्येत्य धार्मिको जायते कुले ॥ <br>
न दारिद्यं न च व्याधिं वियोगं नैव पश्यति ॥ ४३ ॥ <br>
नारी वा पुरुषो वापि दानस्यास्य प्रभावतः ॥ <br>
यश्चैतच्छृणुयाद्भक्त्या भक्तानां श्रावयेच्च यः ॥ ४४ ॥ <br>
सोऽपि सद्गतिमाप्नोति किं पुनर्यः प्रयच्छति ॥ ४५ ॥ <br>
ब्रह्मांडखंडयुगलं सकुलाचलं च दिग्भागसागरसरोवरसिद्धजुष्टम् ॥ <br>
दिक्संख्यया गुणवतां द्विजसत्तमानां दत्त्वा पुमान्पदमुपैति पितामहस्य ॥ ४६ ॥ <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिसंवादे ब्रह्मांडदानविधिवर्णनं नाम सप्तसप्तत्युत्तरशततमोऽध्यायः ॥ १७७ ॥<br>
<br>
