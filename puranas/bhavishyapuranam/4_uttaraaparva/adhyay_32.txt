।। युधिष्ठिर उवाच ।। ।।<br>
यन्न सिद्ध्यन्ति कर्माणि प्रारब्धानि नरोत्तमैः ।। <br>
तत्केन कारणेनैतत्पृष्टो मे ब्रूहि माधव ।। १ ।। <br>
।। श्रीकृष्ण उवाच ।। ।। <br>
विनायकोर्थसिद्ध्यर्थं लोकस्य विनियोजितः ।। <br>
गणानामाधिपत्ये च रुद्रेण ब्रह्मणा तथा ।। २ ।। <br>
तेनोपसृष्टो यस्तस्य लक्षणानि निबोधत ।। <br>
स्वप्नेऽवगाहतेऽत्यर्थं जलं मुण्डांश्च पश्यति ।। ३ ।। <br>
काषायवाससश्चैव क्रव्यादांश्चाधिरोहति ।। <br>
अंत्यजैर्गर्दभैरुष्ट्रैः सहैकत्रावतिष्ठते ।। ४ ।। <br>
व्रजमानस्तथात्मानं मन्यते तु गतं परैः ।। <br>
विमना विफलारंभः ससीदत्यनिमित्ततः ।। ५ ।। <br>
पातकी विहीनच्छायो म्लानत्वहेतुलक्षणः ।। <br>
करभारूढमात्मानं महिषखरगं  तथा ।।६।। <br>
यातुधानाश्रितं यानं श्मशानस्यांतिकं नृप ।। <br>
वीक्षेत कुरुशार्दूल स्वप्नांते नात्र संशयः ।। <br>
तैलार्द्रमात्रं स्वं देहं करवीरविभूषितम्।।७।। <br>
तेनोपसृष्टो लभते न राज्यं राजनंदनः ।। <br>
कुमारी न च भर्तारमपत्यं गर्भमंगना ।। ८ ।। <br>
आचार्यत्वं श्रोत्रियश्च न शिष्योऽध्ययनं तथा।। <br>
वणिग्लाभं न चाप्नोति कृषिं चैव कृषीवलः ।। ९ ।। <br>
स्नपनं तस्य कर्तव्यं पुण्येऽह्नि विधिपूर्वकम् ।। <br>
गौरसर्षपकल्केन वस्त्रेणाच्छादितस्य तु ।। 4.32.१० ।। <br>
सर्वौषधैः सर्वगन्धैर्विलिप्तशिरसस्तथा ।। <br>
शुक्लपक्षे चतुर्थ्यां तु वारे वा धिषणस्य तु ।। ११ ।। <br>
पुष्ये च वीरनक्षत्रे तस्यैव पुरतो नृप ।। <br>
भद्रासनोपविष्टस्य स्वस्तिर्वाच्या द्विजैः शुभैः ।। १२ ।। <br>
चत्वार ऋग्यजुः सामाथर्वणप्रवणास्ततः ।। <br>
व्योमकेशं तु संपूज्य पार्वतीं भूमिजं तथा ।। ।। १३ ।। <br>
कृष्णस्य पितरं चाथ अवतारं सितं तथा ।। <br>
धिषणं क्लेदपुत्रं च कोणं लक्ष्मीं च भारत ।। <br>
विधुंतुदं बाहुलेयं नंदकस्य च धारिणम् ।। ।। १४।। <br>
अश्वस्थानाद्गजस्थानाद्वल्मीकात्संगमाद्ह्रदात् ।। <br>
मृत्तिकां रोचनां रत्नं गुग्गुलुं चाप्सु निक्षिपेत् ।। १५ ।। <br>
यदाहृतं ह्येकवर्णैश्चतुर्भिः कलशैर्ह्रदात् ।। <br>
चर्मण्यानडुहे रक्ते स्थाप्य भद्रासनं तथा ।। १६ ।। <br>
सहस्राक्षं शतधारमृषिभिः पावनं कृतम् ।। <br>
तेन त्वामभिषिंचामि पाव मान्यः पुनंतु मे ।। १७ ।। <br>
ॐ भगं ते वरुणो राजा भगं सूर्यो बृहस्पतिः ।। <br>
भगमिन्द्रश्च वायुश्च भगं सप्तर्षयो ददुः ।। १८ ।। <br>
यत्ते केशेषु दौर्भाग्यं सीमंते यच्च मूर्द्धनि ।। <br>
ललाटे कर्णयोरक्ष्णोरापस्तद्घ्नंतु सर्वदा ।। १९ ।। <br>
स्नातस्य सार्षपं तैलं स्रुवेणौदुंबरेण तु ।। <br>
जुहुयान्मूर्ध्नि शकलान्सव्येन प्रतिगृह्य च ।। 4.32.२० ।। <br>
मितश्च सम्मितश्चैव तथा शालकटंकटो ।। <br>
कूष्माण्डो राजपुत्रश्चेत्यंते स्वाहासमन्वितैः ।। २१ ।। <br>
नामभिर्बलिमन्त्रैश्च नमस्कारसमन्वितैः ।। <br>
दद्याच्चतुष्पथे शूर्पे कुशानास्तीर्य सर्वतः ।। २२ ।। <br>
कृताकृतांस्तंडुलांश्च पल लौदनमेव च ।। <br>
मत्स्यान्ह्यपक्वांश्च तथा मांसमेतावदेव तु ।। २३ ।। <br>
पुष्पान्वितं सुगन्धं च सुरां च त्रिविधामपि ।। <br>
मूलकं पूरिका पूपांस्तथैवोंडेरकस्रजः ।। २४ ।। <br>
दध्यन्नं पायसं चैव गुडवेष्टितमोदकम् ।। <br>
विनायकस्य जननीमुपतिष्ठेत्ततोंबिकाम् ।। <br>
दूर्वासर्षप पुष्पाणां दत्त्वार्घ्यं पूर्णमञ्जलिम् ।। २५ ।। <br>
रूपंदेहि जयं देहि भगं भवति देहि मे ।। <br>
पुत्रान्देहि धनं देहि सर्वान्कामांश्च देहि मे ।। ।। २६ ।। <br>
प्रबलं कुरु मे देवि बलविख्यातिसम्भवम् ।। <br>
शुक्लमाल्यांबरधरः शुक्लगन्धानुलेपनः ।। <br>
भोजयेद्ब्राह्मणान्दद्याद्वस्त्रयुग्मं गुरोरपि ।। २७ ।। <br>
एवं विनायकं पूज्य ग्रहांश्चैव विधानतः ।। <br>
कर्मणां फलमाप्नोति श्रियं प्राप्नोत्यनुत्तमाम् ।। २८ ।। <br>
आदित्यस्य सदा पूजां तिलकं स्वामिनस्तथा ।। <br>
महागणपतेश्चैव कुर्वन्सिद्धिमवाप्नुयात् ।। २९ ।। <br>
वैनायकं विनयसत्त्ववतां नराणां स्नानं प्रशस्तमिह विघ्नविनाशकारि ।। <br>
कुर्वंति ये विधिवदत्र भवंति तेषां कार्याण्यभीष्टफलदानि न संशयोऽत्र ।। 4.32.३० ।। <br>
