।। युधिष्ठिर उवाच ।। ।। <br>
अवियोगव्रतं ब्रूहि मम यादवनंदन ।। <br>
विधानं तस्य कीदृक्च किं पुण्यं काऽत्र देवता ।। १ ।। <br>
।। श्रीकृष्ण उवाच ।। ।। <br>
शृणु पांडव यत्नेन कथ्यमानं यथाखिलम् ।। <br>
अवियोगव्रतं नाम व्रतानामुत्तमोत्तमम् ।। २ ।। <br>
प्रौष्ठपदे शुक्लपक्षे द्वादश्यां प्रातरुत्थितः ।। <br>
यस्तु शुक्लांबरधरः स्नात्वा पूर्वं जलाशये ।। ३ ।। <br>
हृद्ये रम्ये सौधतटे हरिं लिख्येत मण्डले ।। <br>
गोधूमचूर्णपिष्टेन लक्ष्मी तत्पार्श्ववर्तिनीम् ।। ४ ।। <br>
तत्रैव च हरं गौरीं सावित्रीं ब्रह्मणा सह ।। <br>
राज्ञीसहितं च रविं त्रैलोक्योद्योतकारकम् ।। ५ ।। <br>
गंधैः पुष्पैश्च धूपैर्नैवेद्यैरर्चयेद्यथाशक्त्या ।। <br>
अवियोगव्रतचारी मंत्रेणानेन राजेन्द्र।।६।। <br>
नारी वा पुरुषो वा अवियोगमतिं दृढां कृत्वा ।। <br>
भक्त्या ध्यानी मौनी दांपत्यं पूजयेद्देवम् ।। ७ ।। <br>
सहस्रमूर्द्धा पुरुषः पद्मनाभो जनार्दनः ।। <br>
व्यासोऽपि कपिलाचार्यो भगवान्पुरुषोत्तमः ।।८।। <br>
नारायणो मधुलिहो विष्णुर्दामोहरो हरिः ।। <br>
महावराहो गोविंदः केशवो गरुडध्वजः ।। ९ ।। <br>
श्रीधरः पुंडरीकाक्षो विश्वरूपस्त्रिविक्रमः ।। <br>
उपेन्द्रो वामनो रामो वैकुंठो माधवो ध्रुवः ।। 4.68.१० ।। <br>
वासुदेवो हृषीकेशः कृष्णः सकर्षणोऽच्युतः ।।<br>
अनिरुद्धो महायोगी प्रद्युम्नो नंद एव च ।। ११ ।। <br>
नित्यं स मे शुभः प्रीतः सश्रीकः केशशूलिनः ।। <br>
उमापतिनीलकंठः स्थाणुः शंभुर्भगाक्षिहा ।। ।। १२ ।। <br>
ईशानो भैरवः शूली त्र्यंबकस्त्रिपुरांतकः ।। <br>
कपर्दीशो महालिंगी महाकालो वृषध्वजः ।।१३।। <br>
शिवः शर्वो महादेवो रुद्रो भूतमहेश्वरः ।। <br>
ममास्तु सह पार्वत्या शंकरः शंकरश्चिरम् ।। १४ ।।<br>
&nbsp;ब्रह्मा शंभुः प्रभुः स्रष्टा पुष्करी प्रपितामहः ।। <br>
हिरण्यगर्भो वेदज्ञः परमेष्ठी प्रजापतिः ।।१५ ।। <br>
चतुर्मुखः सृष्टिकर्ता स्वयंभूः कमलासनः ।। <br>
विरञ्चिः पद्मयोनिश्च ममास्तु वरदः सदा।।१६।। <br>
आदित्यो भास्करो भानुः सूर्योर्कः सविता रविः ।। <br>
मार्तंडो मंडलज्येतिरग्निरश्मिर्जनेश्वरः ।। १७ ।। <br>
प्रभाकरः सप्तसप्तिस्तरणिः सरणिः खगः ।। <br>
दिवाकरो दिनकरः सहस्रांशुर्मरीचिमान् ।। १८ ।।। <br>
पद्मप्रबोधनः पूषा किरणी मेरुभूषणः ।। <br>
निकुंभोः वर्णभो देवः सुप्रीतोऽस्तु सदा मम ।।१९।। <br>
लक्ष्मीः श्रीः संपदा पद्मा मा विभूतिर्हरिप्रिया ।। <br>
पार्वती ललिता गौरी उमा शंकरवल्लभा ।। 4.68.२० ।। <br>
गायत्री प्रकृतिः सृष्टिः सावित्री वेधसो मता ।। <br>
राज्ञी भानुमती संज्ञा नित्यभा भास्करप्रिया। ।। २१ ।। <br>
इति पद्मनाभशंकरपितामहार्क्कादीन्सप्रियान्पूज्य ।। <br>
दत्त्वादत्त्वा दानं भुक्त्वा चांते व्रजेद्वेश्म ।। २२ ।। <br>
द्वादश्यां चरति नरो व्रतमेतद्भक्तिभावितो लोके ।। <br>
भवति यशोधनभागी संततिमान्विगतसंतापः ।। २३ ।। <br>
हरिहरहिरण्यगर्भप्रभाकराणां क्रमेण लोकेषु ।। <br>
भुक्त्वा भोगान्विपुलानथ योगी निर्वृतो भवति ।। २४ ।। <br>
स्त्रीपुंसोर्यदि युग्मं पुरुषो वा यदि समाचरति कश्चित् ।। <br>
नारी वा व्रतमेतच्चीर्त्वा यात्यालयं विष्णोः।।२५।। <br>
