।। श्रीकृष्ण उवाच ।। ।। <br>
यदेतत्ते समाख्यातं गंभीरं नरकार्णवम।। <br>
व्रतोपवासनियमप्लवेनोत्तीर्यते सुखम् ।। १ ।। <br>
दुर्ल्लभं प्राप्य मानुष्यं विद्युत्पतनचञ्चलम् ।। <br>
तथात्मानं समादध्याद्भ्रश्यते न पुनर्यथा ।। २ ।। <br>
दान व्रतमयी कीर्तिर्यस्य स्यादिह देहिनः ।। <br>
परलोकेऽपि स तया ज्ञायते ज्ञातिवर्द्धनः ।। ३ ।। <br>
ज्ञायते नेह नामुत्र व्रतस्वाध्यायवर्जितः ।। <br>
पुरुषः पुरुषव्याघ्र तस्माद्व्रतपरो भवेत् ।। ४ ।। <br>
अत्र ते कथयिष्यामि इतिहासं पुरातनम् ।।<br>
सिद्धेन सह संवादमवंत्यां ब्राह्मणस्य हि ।। ५ ।। <br>
योगर्द्धिसिद्ध्या संसिद्धः कश्चित्सिद्धो महीतलम् ।। <br>
चचार विकृतं कृत्वा वपुः परमभीषणम् ।। ६ ।। <br>
निगीर्णदंतो लंबोष्ठः पिंगाक्षस्तनुमूर्द्धजः ।। <br>
त्रुटितैक कर्णो दुर्वणः शीर्णवस्त्रो महोदरः ।। ७ ।। <br>
चिपिटाक्षः स्फुटितपाज्जंघाढ्यः कृशकूर्परः ।। <br>
दिशः पश्यति संहृष्टो बभ्रामोद्भ्रांतचित्तवत् ।। ८ ।। <br>
मूलजालिकविप्रेण दृष्टः पृष्टश्च को भवान् ।। <br>
कदा स्वर्गात्समायातः केन कार्येण मे वद ।। ९ ।। <br>
कच्चिद्दृष्टा त्वया रंभा भाभासितदिगंतरा ।। <br>
चित्तसंमोहनकरी देवानामेकसुन्दरी ।। १० ।। <br>
गत्वा मद्वचनाद्वाच्या निर्वाच्या दोषदर्शिभिः ।। <br>
आवंत्यस्त्वां कुशलिनीं पृच्छति स्म द्विजो त्तमः ।। ११ ।। <br>
सिद्धः प्रसिद्धं तं विप्रं प्राहेदं विस्मयान्वितः ।। <br>
कथं त्वयाहं विज्ञातः स्वर्गादभ्यागतः स्फुटम् ।। १२ ।। <br>
ब्राह्मणस्तमथोवाच विज्ञातोऽसि मया यथा ।। <br>
तथा तेऽहं प्रवक्ष्यामि क्षीणाघौघावधारय ।। १३ ।। <br>
गात्रत्रयं विरूपं स्याद्द्वितीयं वा स्वरूपतः।। <br>
दृष्ट्वा सर्वांग वैरूप्यं विज्ञातोऽसि ततो मया ।। १४ ।। <br>
दुर्ल्लंघ्या प्रकृतिः साक्षादनुभूतकरी भवेत् ।।<br>
प्रकृतेरन्यथाभावः सर्वथा लक्ष्यते जनैः ।। १५ ।। <br>
विप्रस्यैवं वचः श्रुत्वा जगामादर्शनं शनैः ।। <br>
पुनः कैश्चिदहोरात्रैराजगाम स तां पुरीम् ।। १६ ।। <br>
मूलजालकविप्रेण पृष्टः प्राहामरावतीम् ।। <br>
गतोऽहं पृष्टवांस्तत्र रंभां विभ्रमकारिणीम् ।। १७ ।। <br>
शक्रस्यावसरे वृत्ते व्रजन्त्याः स्वगृहं मया ।। <br>
त्वत्संदेशः समाख्यातः सावदत्को न वेद्मि तम् ।।१८।। <br>
विद्यया कलया चापि पौरुषेण व्रतेन च ।। <br>
तपसा वा पुमान्मर्त्यो दिवि विज्ञायते चिरम् ।। १९ ।। <br>
ब्राह्मणस्तमथोवाच मुग्धा दग्धाग्निसंभवा ।। <br>
न भक्षयामि शकटं व्रतेनैतेन वेत्ति माम् ।। २० ।। <br>
तस्यैतद्वचनं श्रुत्वा स सिद्धः सुविशुद्धधीः ।। <br>
प्रहस्यामंत्र्य तं विप्रं जगामादर्शनं पुनः ।। २१ ।। <br>
कदाचिच्च रता तेन स्वर्गमार्गं यदृच्छया ।। <br>
दृष्ट्वा रंभां द्विजप्रोक्तं सर्वमेव निवेदितम् ।। २२ ।। <br>
।। रंभोवाच ।। ।। <br>
को न जानामि तं विप्रं शकटव्रतचारिणम् ।। <br>
मूलजालैर्वर्तयंतं महाकालवनाश्रयम् ।। २३ ।। <br>
दर्शनादथ संभाषादुपकारात्सहासनात् ।। <br>
चतुर्धा स्नेहनिर्बंधो नृणां संजायतेऽधिकः ।। २४ ।। <br>
न दर्शनं न संभाषा कदाचित्सह तेन मे ।। <br>
नामश्रवणमात्रेण स्नेहः संदर्शितो महान् ।। २५ ।। <br>
इत्येवमुक्त्वा रंभोरू रंभा जंभारिणोंतिकम् ।। <br>
विस्मयोत्फुल्लनयना जगाम गजगामिनी ।।२६।। <br>
गत्वा निवेदयामास स्नेहव्रतविचेष्टितम् ।। <br>
पुरतो रुद्धहृदया ब्राह्मणस्य च धीमतः ।। २७ ।। <br>
शक्रः प्रोवाच चार्वंगीं गीर्वाणहृदयंगमाम् ।। <br>
किमानयामि तं विप्रं समीपं तव सुव्रतम् ।। २८ ।। <br>
दिव्यमाल्यांबरधरं दिव्यस्रगुनुलेपनम् ।। <br>
विमानवरमारोप्य दर्शयामास तं पुनः ।। २९ ।। <br>
तत्रस्थः स द्विजो भोगीविभुनक्ति सह रंभया ।। <br>
शकटव्रतमाहात्म्यमित्येतत्ते मयोदितम् ।। ३० ।। <br>
राज्यश्रियं जगति सर्वजनोपभोग्यामाप्नोति शक्रशिवकेशवयोर्निवासम्।। <br>
नाप्राप्यमस्ति भुवने सुदृढव्रतानां तस्मात्सदा व्रतपरेण नरेण भाव्यम् ।। ३१ ।। <br>
