॥ श्रीकृष्ण उवाच॥ ॥ <br>
अथ पापापहं वक्ष्ये बृहद्व्रतमनुत्तमम् ॥ <br>
सुरासुरमुनीनां च दुर्ल्लभं विधिना शृणु ॥१॥ <br>
पर्वण्याश्वयुजस्यांते पायसं घृत संयुतम् ॥ <br>
नक्तं भुञ्जीत शुद्धात्मा ओदनं वैक्षवान्वितम् ॥ २ ॥ <br>
आचम्याथ शुचिर्भूत्वा बिल्वजं दंतधावनम् ॥ <br>
भक्षयित्वा महादेवं प्रणम्येदमुदीरयेत् ॥ ३ ॥ <br>
अहं देवव्रतमिदं कर्तुमिच्छामि शाश्वतम् ॥ <br>
तवाज्ञया महादेव यथा निर्वहते कुरु ॥४॥ <br>
इत्येवं नियमं कृत्वा यावद्वर्षाणि षोडश ॥ <br>
तिथयः प्रतिपत्पूर्वां भजिष्यामीत्यनुक्रमात् ॥ ५ ॥ <br>
ततो मार्गशिरे मासि प्रतिपद्यपरेऽहनि ॥ <br>
पृष्ट्वा गुरुं चोपवासं महादेवं स्मरन्मुहुः ॥ ६ ॥ <br>
स्नात्वा देवं समभ्यर्च्य रात्रौ प्रज्वाल्य दीपकान् ॥ <br>
यमुनां च महादेवं नत्वा पश्चान्निमंत्रयेत् ॥ ७ ॥ <br>
महादेवरतान्विप्रान्सपत्नीकान्यतव्रतान् ॥ <br>
षोडशाष्टौ तदर्धं वा एकं वा शक्त्यपेक्षया ॥ ८ ॥ <br>
आमंत्र्य स्वगृहं गत्वा महादेवं स्मरन्क्षितौ ॥ <br>
शुचिवस्त्रास्तृतायां तु निराहारो निशि स्वपेत ॥ ९ ॥ <br>
भास्करोदयमासाद्य स्नात्वा चादाय दीपकान् ॥ <br>
नैवेद्यं स्नपनं पुष्पं धूपं गच्छेष्छिवालये ॥4.12.१०॥ <br>
अभ्यंगयित्वा देवेशं कषायैश्च विरूक्षयेत् ॥ <br>
स्नपयेत्पञ्चगव्येन पयसा तदनंतरम् ॥ ११ ॥ <br>
घृतेन मधुना दध्ना रसेन पयसा पुनः ॥ <br>
तिलांबुना ततः स्नाप्य स्नापयेदुष्णवा रिणा ॥ १२ ॥ <br>
लेपयेत्सुघनं पश्चात्कर्पूरागरुचंदनैः ॥ <br>
पुष्पैः संपूज्य दातव्यं हैमं शिरसि पंकजम् ॥ १३ ॥ <br>
वस्त्रयुग्मं पताकां च पञ्चवर्णं वितानकम्॥<br>
धूपं दीपं च घंटाञ्च दद्याद्देवस्य शक्तितः ॥१४॥<br>
पश्चान्निवेद्य नैवेद्यं स्तुत्वा स्वभवनं व्रजेत्॥<br>
सुसमिद्धं ततः कृत्वा पूजयेज्जातवेदसम् ॥१५॥<br>
व्रतिनश्च तथाचार्यं भोजयेन्मिथुनानि च ॥ <br>
हेमवस्त्रादिदानेन यथाशक्ति क्षमापयेत् ॥ १६ ॥ <br>
एवं विसृज्य तान्सर्वान्सार्द्धं बंधुजनैः स्वयम् ॥ <br>
आशयित्वा पञ्चगव्यं हृष्टो भुञ्जीत वाग्यतः ॥ १७ ॥ <br>
एवमेव विधिं कृत्वा प्रारभेताधनो धनी ॥ <br>
वित्तसामर्थ्यतश्चैव प्रतिमासं च कृत्स्नशः ॥ १८ ॥ <br>
वित्तहीनो यथा कश्चिच्छ्रद्धया च पुनःपुनः ॥ <br>
पुष्पार्चनविधानेन सर्वमेतत्समाचरेत् ॥ १९ ॥ <br>
प्रतिमासमुपोष्यैवं प्रति पत्कार्त्तिकावधौ ॥ <br>
पारयेत्तं हुतं पार्थ प्रारंभविधिना स्फुटम् ॥ 4.12.२० ॥ <br>
द्वितीये द्वे पञ्चदश्यां कृत्वा नक्तं नराधिपः ॥ <br>
प्रतिपत्स द्वितीया चेत्तस्यामुपवसेत्सुधीः ॥ २१ ॥ <br>
द्वितीयोपवसेच्छुक्ला ततः प्रभृति वत्सरम् ॥ <br>
प्रारंभविधिना चैवं द्वितीयामपि पारयेत् ॥ २२ ॥ <br>
उपवासद्वयं कृत्वा तृतीयां प्रारभेत्ततः ॥ <br>
अनेन क्रमयोगेन यावद्वर्षं समाप्यते ॥ २३ ॥ <br>
कृत्वैवं षोडशे वर्षे पूर्णमास्यां समुद्यतः ॥ <br>
पूर्ववद्देवमभ्यर्च्य कृशानुं वाभितर्प्य च ॥ २४ ॥ <br>
हेमशृंगीं रौप्यखुरां सघंटां कांस्यदोहनाम् ॥ <br>
महादेवाय गां दद्याद्दीक्षिताय द्विजाय वै ॥ २५ ॥ <br>
शिवभक्तिरतान्विप्रान्विशुद्धांश्चैव षोडश ॥ <br>
वस्त्राभरणदानैश्च शक्त्या संपूजयेद्व्रती ॥ २६ ॥ <br>
ब्राह्मणांश्च यथाशक्त्या भोजयेदपरानपि ॥ <br>
अन्येषां च क्षुधार्तानां दद्याद्दानं यथेच्छया ॥ २७ ॥ <br>
बृहत्तपोव्रतं चैव ब्रह्मघ्नाद्यघशोषणम् ॥ <br>
भूर्भुवादिषु लोकेषु भूरिभोगप्रदं नृणाम् ॥ २८ ॥ <br>
चतुर्णामपि वर्णानां स्वर्गसोपानवत्स्थितम् ॥ <br>
न कुर्याद्यो धनं प्राप्य स मुष्टो नष्टचेतनः ॥ २९ ॥ <br>
धन्यमायुःप्रदं पुण्यं रूपसौभाग्यवर्द्धनम् ॥<br>
स्त्रीपुंसयोश्च निर्दिष्टं व्रतमेतत्पुरातनम् ॥ 4.12.३० ॥ <br>
विधवयापि कर्तव्यं भूयोऽवैधव्यहेतवे ॥ <br>
सधवयापि कर्तव्यमवियोगाय सद्व्रतम् ॥ ३१ ॥ <br>
उपोष्य प्रतिमासं तु भुंजीत ब्राह्मणैः सह ॥ <br>
एकद्वित्रिचतुर्भिर्वा स्वशक्त्या पांडुनंदन ॥ ३२ ॥ <br>
अंते चांते सुवर्णानां प्रारंभविधिनाचरेत् ॥ <br>
पुण्यसंभारमन्विच्छन्गमयित्वा शिवालयम् ॥ ३३ ॥ <br>
व्रतविघ्ने महाराज जाते दैवात्कथंचन ॥ <br>
तावत्यस्तिथयश्चान्याः   समुपोष्याः समाप्तये॥ ॥ ३४ ॥ <br>
अथ शीघ्रतरं कश्चिद्व्रतं कर्तुं समुद्यतः ॥ <br>
विधिनानेन राजेन्द्र तेन ग्राह्यं तिथिद्वयम् ॥ ३५ ॥ <br>
अंते चांते च वर्षाणां प्रारंभविधिना च रेत् ॥ <br>
अथारब्धे व्रते कश्चिदसमाप्ते म्रियेत चेत् ॥ ३६ ॥ <br>
सोऽपि तत्फलमाप्नोति सत्यारंभप्रभावतः ॥ <br>
वाचकाः श्रावकाश्चैव व्रतस्यास्य युधिष्ठिर॥<br>
भवंति पुत्रसंश्लिष्टाः शिवध्यानानुभावतः ॥३७॥ <br>
पुण्यं बृहत्तप इदं व्रतमादराद्ये कुर्वंति षोडशसमा निरताः स्वधर्मे ॥ <br>
ते भानुमंडलमभेद्यमचिंत्यमाद्यं भित्त्वा प्रयान्ति शशिशेखरपादमूलम् ॥ ३८ ॥ <br>
