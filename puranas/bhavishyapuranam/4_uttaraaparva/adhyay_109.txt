॥ युधिष्ठिर उवाच ॥ ॥ <br>
उपवासेष्वशक्तस्य तदैव फलमिच्छतः ॥ <br>
अनभ्यासेन योगाद्वा किमिष्टं व्रतमुच्यते ॥ १ ॥ <br>
शिवस्योपरि यस्य स्याद्भक्तिः सूर्यस्य संभवेत् ॥ <br>
नक्षत्राख्यं व्रतं तेन कथं कार्यं वदस्व मे ॥ २॥ <br>
॥ श्रीकृष्ण उवाच ॥ ॥ <br>
उपवासेष्वशक्तानां नक्तं भोजनमिष्यते ॥ <br>
अस्मिन्व्रते तदप्यत्र श्रूयतामक्षयं महत् ॥ ३ ॥ <br>
शिवनक्षत्रपुरुषं शिवभक्तिप्रदायकम् ॥ <br>
यस्मिन्नक्षत्रयोगे तु पुराणज्ञाः प्रचक्षते ॥ ४ ॥ <br>
फाल्गुनस्यामले पक्षे यदा हस्तः प्रजायते ॥ <br>
तदा ग्राह्यं व्रतं चैव नक्तेन शिवपूजनम् ॥ ५ ॥ <br>
शिवा येति च हस्तेन पादौ पूज्यतमौ स्मृतौ ॥ <br>
शंकराय नमो गुल्फौ पूज्यौ चित्रासु पांडव ॥ ६ ॥ <br>
भीमायेति च स्वातीषु पूजयेत्पुरुषर्षभ ॥ <br>
ऊरु द्द्वयं विशाखासु त्रिनेत्रायति पूजयेत् ॥ ७ ॥ <br>
मेढ्रं चैवानुराधासु अनङ्गाङ्गहराय च ॥ <br>
कटिं ज्येष्ठासु च तथा सुरज्येष्ठेति चार्चयेत् ॥ ॥ ८ ॥ <br>
दानाख्याय नमो नाभिः पूज्या मूलेन शूलिनः ॥ <br>
पूर्वोत्तराषाढयुगे पार्श्वे वै पार्वतीपतिः ॥ ९ ॥ <br>
श्रवणेन तथा कुक्षी पूज्ये कपालिनेति च ॥ <br>
वक्षःस्थलं धनिष्ठासु सद्योजातेति नाम च ॥ 4.109.१० ॥ <br>
वामेति पूजयेत्पार्थ हृदयं शतभिषासु च ॥ <br>
पूर्वोत्तरायुगे बाहू नमः खट्वांगधारिणे ॥ ११ ॥ <br>
पूज्यं रुद्राय च तथा रेवतीषु करद्वयम् ॥ <br>
नखः पूज्योऽश्विनीयोगे नमः खण्डेन्दुधारिणे ॥ १२ ॥ <br>
भरणीषु ततः पृष्ठं वृषांकाय नमोऽस्तु ते ॥ <br>
कृत्तिवासाय च तथा कृत्तिकासु कृकाटिकाम् ॥ १३ ॥ <br>
वाक्पूज्या रोहिणीयोगे नमो वाचस्पतेति च ॥ <br>
मृगोत्तमांगे दशनान्भैरवायेति वै नमः ॥ १४ ॥ <br>
आर्द्रासु पूज्यावधरौ स्थाणवेति युधिष्ठिर ॥ <br>
नासा पुनर्वसौ पूज्या पूषदंतविनाशिने ॥ ॥ १५ ॥ <br>
पुष्ये नेत्रत्रयं पूज्यं नमस्ते सर्वदर्शिने ॥ <br>
आश्लेषायां ललाटं च त्र्यम्बकाय नमोनमः ॥ १६ ॥ <br>
मघासु च जटाजूटं पूजयेदंधकारये ॥<br>
पूर्वाफाल्गुनिकायुग्मे श्रवणे सोमधारिणे ॥ १७ ॥ <br>
नमोऽस्तु पाशांकुशपद्मशूलकपालसर्पेन्दुधनुर्द्धराय ॥ <br>
गजासुरानंगधुरांधकादिविनाशमूलाय नमः शिवाय ॥ १८ ॥ <br>
शिरः सम्पूजयेद्दद्यात्ततो धूपविलेपनम् ॥ <br>
ततस्तु रात्रौ भोक्तव्यं तैलक्षारविवर्जितम् ॥ १९ ॥ <br>
शालितण्डुलकप्रस्थं घृतपात्रेण संयुतम् ॥ <br>
दद्यात्सर्वेषु नक्तेषु ब्राह्मणाय नृपोत्तम ॥ 4.109.२० ॥ <br>
शक्त्यभावे न दोषः स्यादधिके चाधिकं फलम् ॥ <br>
नक्षत्रयुगले प्राप्ते नक्तयुग्मं समाचरेत् ॥ २१ ॥ <br>
सूतकाशौचदोषे तु पुनरन्यदुपोषयेत् ॥ <br>
एवं क्रमेण संप्राप्ते पारणे पांडवादिके ॥ २२ ॥ <br>
ब्राह्मणान्भोजयेद्भक्त्या गुडक्षीर घृतादिभिः॥ <br>
कांचनं कारयेद्देवमुमया सह शंकरम् ॥ २३ ॥ <br>
शय्यां सुलक्षणां कृत्वा विरुद्धग्रंथिवर्जिताम् ॥ <br>
सोपधानकविश्रामां स्वास्तरावरणां शुभाम् ॥ २४ ॥ <br>
भाजनोपानहच्छत्रचामरासनदर्पणैः ॥ <br>
भूषणैरपि संयुक्तां फलवस्त्रानुलेपनैः ॥ २५ ॥ <br>
तस्यां निधाय तं देवमलंकृत्य गुणान्वितम् ॥ <br>
कपिलां वस्त्रसंवीतां शुचिशीलां पयस्विनीम् ॥ २६ ॥ <br>
सुवर्णशृंगीं रौप्यखुरां सवत्सां कांस्यदोहनाम् ॥ <br>
दद्यान्मंत्रेण पूर्वाह्ने न कालमभिलंघयेत् ॥ २७ ॥ <br>
यथा न देवशयनं तव पर्वतजातया ॥ <br>
शून्यं वृत्त्याथ संतत्या तथा मे संतु सिद्धयः ॥ २८ ॥ <br>
यथा देव न श्रेयोऽर्थस्त्वदन्यो विद्यते क्वचित् ॥ <br>
तथा मामुद्धराशेषदुःखसंसारसागरात् ॥ २९ ॥ <br>
ततः प्रदक्षिणीकृत्य प्रणिपत्य विसर्जयेत् ॥ <br>
शय्यागवादितत्सर्वं द्विजस्य भवनं नयेत् ॥ 4.109.३० ॥ <br>
नैतद्विशीलाय न दांभिकाय कुतर्कदुष्टाय विनिंदकाय ॥ <br>
प्रकाशनीयं व्रतमिन्दुमौलेर्यश्चापि लोभोपहतांतरात्मा ॥ ३१ ॥ <br>
भक्ताय दांताय गुणान्विताय प्रदेयमेतच्छिवभक्तियुक्तैः ॥ <br>
इदं महापातककृन्नराणामप्यक्षयं वेदविदो वदंति ॥ ३२ ॥ <br>
या वाथ नारी कुरुतेऽतिभक्त्या भर्तारमाश्रित्य शुभं गुरुं वा ॥ <br>
न बंधुपुत्रैर्न धनैर्वियोगमाप्नोति दुःखं न सुहृत्समुत्थम् ॥ ३३ ॥ <br>
इदं वशिष्ठेन पुराऽर्जुनेन कृतं कुबेरेण पुरंदरेण ॥ <br>
यत्कीर्तनादप्यखिलान्यघानि विघ्नं समायांति न संशयोत्र ॥ ३४ ॥ <br>
इति पठति शृणोति वा य इत्थं शिवपुरुषं पुरुहूतवल्लभः स्यात् ॥ <br>
अपि नरकगतान्पितॄनशेषाञ्च्छिवभवनं नयतीह यः करोति ॥ ३५ ॥ <br>
