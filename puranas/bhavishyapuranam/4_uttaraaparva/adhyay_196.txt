।। श्रीकृष्ण उवाच ।। ।। <br>
अथातः संप्रवक्ष्यामि लवणाचलमुत्तमम् ।। <br>
यत्प्रदानान्नरो लोकमाप्नोति शिवसंयुतम् ।।१।। <br>
उत्तमः षोडशद्रोणः कर्तब्यो लवणाचलः ।। <br>
मध्यमः स्यात्तदर्धेन तदर्द्धेनाधमः स्मृतः ।।२।। <br>
वित्तहीनो यथाशक्त्या द्रोणादर्धं तु कारयेत् ।। <br>
चतुर्थांशेन विषयान्पर्वतान्कारयेत्पृथक् ।।३।।<br>
विधानं पूर्ववत्कुर्याद्ब्रह्मादीनां च सर्वदा ।।<br>
तद्वद्धेमतरून्सर्वांल्लोकपालनिवेशनम् ।।४।। <br>
शिरांसि कामदेवादींस्तद्वत्तत्र निवेशयेत् ।। <br>
कुर्याज्जागरमत्रापि दानमंत्रान्निबोध मे ।।५।। <br>
सौभाग्यरससंभूतो यतोऽयं लवणोरसः ।। <br>
दानात्मकत्वेन च मां पाहि पापान्नगोत्तम ।। ६ ।। <br>
तस्मादन्नरसाः सर्वे नोत्कृष्टा लवणं विना ।। <br>
प्रियं च शिवयोर्नित्यं तस्माक्छांतिप्रदो भव ।।७।। <br>
विष्णुदेह समुद्भूतं यस्मादारोग्यवर्धनम् ।। <br>
यस्मात्पर्वतरूपेण पाहि संसारसागरात् ।। ८ ।। <br>
अनेन विधिना यस्तु दद्याल्लवणपर्वतम् ।। <br>
उमालोके वसेत्कल्पं ततो याति परां गतिम् ।। ९ ।। <br>
पुण्यक्षयादिहाभ्येत्य राजा भवति धार्मिकः ।। <br>
पुत्रपौत्रैः परिवृतो जीवेच्च शरदां शतम् ।। 4.196.१० ।। <br>
कुर्वंति ये लवण पर्वतसंप्रदानं संप्राप्नुवंति दिवि ते सुमहद्विमानम् ।। <br>
तत्राप्सरोगणसुरासुरसेव्यमानास्तिष्ठंति हृष्टमनसो दिवि वृद्धमानाः ।। ११ ।। ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे लवणपर्वतदानविधिवर्णनं नाम षण्णवत्युत्तरशततमोऽध्यायः ।। १९६ ।।<br>
<br>
