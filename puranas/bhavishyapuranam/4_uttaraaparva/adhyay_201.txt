।। श्रीकृष्ण उवाच ।। ।। <br>
अथातः संप्रवक्ष्यामि घृताचलमनुत्तमम् ।। <br>
तेजोऽमृतमयं दिव्यं महापातकनाशनम् ।। १ ।। <br>
पंचाशद्घृतकुम्भानामुत्तमः स्याद्घृताचलः ।। <br>
मध्यमस्तु तदर्धेन तदर्द्धेनावरः स्मृतः ।। २ ।। <br>
अल्पवित्तस्तु कुर्वीत यथाशक्त्या विधानतः ।। <br>
विष्कंभपर्वतांस्तद्वच्चतुर्भागेन कल्पयेत् ।। ३ ।। <br>
शालेयतंदुलानां च कुंभांश्च परिविन्यसेत् ।। <br>
कारयेत्संहतानुच्चान्यथाशोभं विधानतः ।। ४ ।। <br>
वेष्टयेच्छुक्लवासोभिरिक्षुदंडफलादिकैः ।। <br>
धान्यपर्वतवच्छेषं विधानमिह पठ्यते ।। ५ ।। <br>
अधिवासनपूर्वं च  तद्वद्धोमं सुरार्चनम् ।। <br>
प्रभातायां तु शर्वयां गुरवे विनिवेदयेत्।।६।। <br>
विष्कंभपर्वतांस्तद्वदृत्विग्भ्यः शांतमानसः ।। <br>
मंत्रेणानेन कौंतेय तच्छृणुष्व वदामि ते ।।७।। <br>
संयोगाद्घृतमुत्पन्नं यस्मादमृततेजसे ।। <br>
तस्माद्घृताचलश्चास्मात्प्रीयतां मम शंकरः ।।८ ।। <br>
तस्मात्तेजोमयं ब्रह्म घृते नित्यं व्यवस्थितम् ।। <br>
घृतपर्वतरूपेण तस्मान्नः पाहि भूधर ।। ९ ।। <br>
अनेन विधिना दद्याद्घृताचलमनुत्तमम् ।। <br>
महापातकयुक्तोऽपि लोकमायाति शांकरम् ।। 4.201.१० ।। <br>
हंससारससंयुक्ते किंकिणीजालमालिते ।। <br>
विमाने अप्सरोभिश्च सिद्धविद्याधरैर्वृतः ।। ११ ।। <br>
विहरेत्पितृभिः सार्द्धं यावदाभूतसंप्लवम् ।। १२ ।। <br>
आज्याचलं प्रचलकुंडलसुन्दरीभिः संसेव्यमानमिह ये वितरंति मर्त्याः ।। <br>
स्वर्गं सुरेंद्रभवनं भवसंनिधिं वा स्नेहानुबंधमचलं भवतीति सर्वम् ।। १३ ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे घृताचलदानविधिवर्णनं नामैकाधिकद्विशततमोऽध्यायः ।। २०१ ।।<br>
<br>
