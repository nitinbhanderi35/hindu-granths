।। श्रीकृष्ण उवाच ।। ।। <br>
कृष्णाष्टमीव्रतं पार्थ शृणु पापभयापहम् ।। <br>
धर्मसंजननं लोके रुद्रप्रीतिकरं परम् ।। १ ।। <br>
मासि मार्गशिरे प्राप्ते दंतधावनपूर्वकम् ।। <br>
उपवासस्य नियमं कुर्यान्नक्तस्य वा पुनः ।। २ ।। <br>
अशक्तशक्तभेदेन गृहान्निष्क्रम्य बाह्यतः ।। <br>
कृष्णाष्टम्यां वर्षमेकं गुरुं पृष्ट्वा विचक्षणः ।। ३ ।। <br>
ब्रह्मचारी जितक्रोधः शिवार्चनजपे रतः ।। <br>
ततोऽपराह्णसमये स्नात्वा नद्यां विशुद्धधीः ।। ।। ४ ।। <br>
शिवलिङ्गं समभ्यर्च्य सुमनोभिः सुगंधिभिः ।। <br>
गुग्गुलुं च शुभं दग्ध्वा दद्यान्नैवेद्यमुत्तमम् ।। ५ ।। <br>
ततो देवस्य पुरतो होमं कुर्यात्तिलै र्गुरु ।। <br>
मार्गशीर्षे शुभे मासि शंकरायेति पूजयेत् ।। ६ ।। <br>
गोमूत्रप्राशनं कृत्वा स्वप्याद्भूमौ ततो निशि ।। <br>
अतिरात्रस्य यज्ञस्य फलमाप्नोति मानवः ।। ७ ।। <br>
एवं पुष्येपि संपूज्य शंभुं नाम महेश्वरम् ।। <br>
कृष्णाष्टम्यां घृतं प्राश्य वाजपेयफलं भजेत् ।। ८ ।। <br>
माघे माहेश्वरं नाम कृष्णाष्टम्यां प्रपूजयेत् ।। <br>
निशि पीत्वा गवां क्षीरं गोमेधाष्टकमाप्नुयात ।। ९ ।। <br>
फाल्गुने च महादेवं संपूज्य प्राशयेत्तिलान् ।। <br>
राजसूयस्य यज्ञस्य फलमष्टगुणं भजेत् ।। 5.57.१० ।। <br>
चैत्रे च स्थाणुनामानं कृष्णाष्टम्यां शिवं यजेत् ।। <br>
यवाहारोश्वमेधस्य यज्ञस्य फलमाप्नुयात् ।। ११ ।। <br>
वैशाखे शिवनामानमिष्ट्वा रात्रौ कुशोदकम् ।। <br>
पीत्वा पुरुषमेधस्य फलं दशगुणं भजेत् ।। १२ ।। <br>
ज्येष्ठे पशुपतिं पूज्य गवां शृङ्गोदकं पिबेत् ।। <br>
गवां लक्षप्रदानस्य नरः फलमवाप्नुयात् ।। १३ ।। <br>
आषाढे चोग्रनामानमिष्ट्वा संप्राश्य गोमयम् ।। <br>
वर्षाणां नियुतं साग्रं रुद्रलोके महीयते ।।१४।। <br>
श्रावणे शर्वनामानमिष्ट्वार्कं निशि भक्षयेत् ।। <br>
बहुस्वर्णस्य यज्ञस्य नरः फलमवाप्नुयात् ।। १५ ।। <br>
मासि भाद्रपदेऽष्टम्यां त्र्यंबकं नाम पूजयेत् ।। <br>
बिल्वपत्रं निशि प्राश्य अन्नदीक्षाफलं भजेत् ।। १६ ।। <br>
भवनामाश्विने पूज्यः प्राशयेत्तंडुलोदकम् ।। <br>
पौण्डरीकस्य यज्ञस्य फलं शतगुणं भजेत् ।। १७ ।। <br>
कार्तिके रुद्रनामानं संपूज्य प्राशयेद्दधि ।। <br>
अग्निष्टोमस्य यज्ञस्य फलं प्राप्नोति मानवः ।। १८ ।। <br>
अब्दांते भोजयेद्विप्राञ्छिवभक्तिपरायणान् ।। <br>
पायसं मधु संयुक्तं घृतेन समभिप्लुतम् ।। <br>
शक्त्या हिरण्यवासांसि भक्त्या तेभ्यो निवेदयेत् ।।१९।। <br>
सतिला कृष्णकलशा भक्ष्यभोज्येन संयुताः ।। <br>
द्वादशात्र प्रदातव्याश्छत्रोपानद्युगान्विता ।।<br>
निवेदयति रुद्राणां गां च कृष्णां पयस्विनीम् ।। 5.57.२० ।। <br>
वर्षमेकं चरेदेवं नैरन्तर्य्येण यो नरः ।। <br>
कृष्णाष्टमीव्रतं भक्त्या तस्य पुण्यफलं शृणु ।। २१ ।। <br>
सर्वपापविनिर्मुक्तः सर्वैश्वर्यसमन्वितः ।। <br>
मोदते भूपवन्नित्यं मर्त्यलोके शतं समाः ।। २२ ।। <br>
अनेन विधिना देवाः सर्वे देवत्वमागताः ।। <br>
देवी देवीत्वमापन्ना गुहः स्कंदत्वमागतः ।। २३ ।। <br>
ब्रह्मा ब्रह्मत्वमापन्नो ह्यहं विष्णुत्वमागतः ।। <br>
इन्द्रश्च देवराजत्वं गाणपत्यं गणो गतः ।। २४ ।। <br>
नारी वा पुरुषो वापि कृत्वा कृष्णाष्टमीव्रतम् ।। <br>
अखंडितं महाराज पुण्यं प्राप्नोत्यनुत्तमम् ।। २५ ।।<br>
सूर्यकोटिप्रतीकाशैर्विमानैः सर्वकामिकैः ।। <br>
रुद्रकन्यासमाकीर्णैर्हंससारससंयुतैः ।। २६ ।। <br>
नृत्यवादित्रसंयुक्तैरुत्कृष्टध्वनिनादितैः ।। <br>
दोधूयमानश्चमरैः स्तूयमानः सुरासुरैः ।। २७ ।। <br>
त्रिनेत्रः शूलपाणिश्च शिवैश्वर्यसमन्वितः ।। <br>
आस्ते शिवपुरे तावद्यावत्कल्पेषु चाष्टकम् ।। २८ ।। <br>
इत्येतत्ते समाख्यातं पार्थ कृष्णाष्टमीव्रतम् ।। <br>
यच्छ्रुत्वा सर्वपापेभ्यो मुच्यते नात्र संशयः ।। २९ ।। <br>
कृष्णाष्टमीव्रतमिदं शिवभावितात्मा सत्याशनैरुदितनामयुतैरुपोष्य ।। <br>
कृष्णान्ददाति कलशान्सतिलान्नयुक्तान्योसौ प्रयाति पदमुत्तममिन्दुमौलेः ।। 5.57.३० ।। <br>
