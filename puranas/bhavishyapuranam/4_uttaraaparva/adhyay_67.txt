।। युधिष्ठिर उवाच ।। ।। <br>
घनावृते वरे देवे वर्षाकाले ह्युपस्थिते ।। <br>
मयूरकेकाकुलिते दर्दुरारावपूरिते ।। १ ।। <br>
कुलस्त्रियः प्रयच्छंति कस्यान्नं काऽत्र देवता ।। <br>
किं व्रतं कृष्ण विख्यातमन्नं कस्यां तिथौ भवेत् ।। २ ।। <br>
।। श्रीकृष्ण उवाच ।। ।। <br>
प्रवृत्ते श्रावणे मासि कृष्णपक्षे ह्युपस्थिते ।। <br>
एकादश्यां शुचिर्भूत्वा सर्वौषधिजलैः शुभैः ।। ३ ।। <br>
माषचूर्णेन राजेन्द्र कुर्यादिंदुरिकाशनम् ।। <br>
मोदकांश्च तथा पंच घृतपक्वान्सुनिर्मलान् ।। ४ ।। <br>
नरमेकैकमुद्दिश्य ततो गत्वा जलाशयम् ।। <br>
दुष्टयादोविरहितं सतोयं जलजैर्युतम् ।। ५ ।। <br>
तस्यैव पुलिने रम्ये जुष्टान्ने गोमयादिना ।। <br>
कृत्वा मंडलकं वृत्तं पिष्टकादिभिरर्चितम् ।। ६ ।। <br>
चर्चितं गंधकुसुमैर्धूप दीपाक्षतोज्ज्वलम् ।। <br>
तत्र चंद्रं लिखेदेव रोहिण्या सहितं विभुम्।। <br>
अर्चयेच्च सभार्यो वै मन्त्रेणानेन भावितः ।।७ ।। <br>
सोमराज नमस्तुभ्यं रोहिण्यै ते नमोनमः ।। <br>
महासति महादेवि संपादय ममेप्सितम् ।। ८ ।। <br>
एवं संपूज्य तस्याग्रे नैवेद्यं देयमर्चितम् ।। <br>
तत्रैव ब्राह्मणे दद्यात्सोमो मे प्रीयता मिति ।। <br>
प्रीयतामिति मे देवी रोहिणी सहितप्रिया ।। ९ ।। <br>
एवमुच्चार्य दत्त्वा च ततोंऽतर्जलमाविशेत् ।। <br>
कंठांतं कटिमात्रं वा गुल्फांतं वा जला शये ।। 4.67.१० ।। <br>
ध्यायेच्च मनसा सोमं रोहिणीसहितं तदा ।। <br>
यावत्समस्तं तद्भुक्तं भुक्त्वा चांतस्तटे स्थितः ।। ११ ।। <br>
नियम्य वसतां चान्ये ततो विप्राय भोजनम् ।। <br>
दक्षिणासहितं देयं निश्चयं वाचि कल्पयेत् ।। <br>
भक्त्या शक्त्या यथाचित्तं यथावित्तं तथा तथा ।। १२ ।। <br>
यः करोति नरो राजन्नारी वाथ कुमारिका ।। <br>
वर्षेवर्षे विधानेन पार्थेदं रोहिणीव्रतम् ।। १३ ।। <br>
इह लोके चिरं स्थित्वा धनधान्यसमाकुले ।। <br>
गृहाश्रमे शुभां लब्ध्वा पुत्रपौत्रादिसंततिम् ।। १४ ।। <br>
ततः सुतीर्थे मरणं ततो ब्रह्मपुरं व्रजेत् ।। <br>
तस्माद्विष्णुपुरं पार्थ ततो रुद्रपुरं शुभम् ।।१५।। <br>
खे रोहिणी शशधराभिमता हिता च किं कारणं शृणु नरेन्द्र निवेदयामि ।। <br>
संपिष्टमाषरचितेंदुरिकाशितुं यद्भुक्तं जले गुडघृतेन फलं तदेतत् ।।१६।। ।। <br>
