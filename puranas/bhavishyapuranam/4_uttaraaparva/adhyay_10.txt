।। श्रीकृष्ण उवाच ।। ।। <br>
ज्येष्ठे मासि सिते पक्षे प्रथमेऽह्नि दिनोदये ।। <br>
देवोद्यानभवं हृद्यं करवीरं समर्चयेत ।।१।। <br>
रक्ततंतुपरीधानं गन्धधूपविलेपनैः ।। <br>
विरूढैः सप्तधान्यैश्च नारंगैर्बीजपूरकैः ।। २ ।। <br>
गुणकैर्घटकैर्दिव्यैर्नालिकेरैः सुशोभनैः ।। <br>
अभ्युक्ष्याक्षततोयेन मंत्रेणैवं क्षमापयेत् ।। ३ ।। <br>
करवीर विषावास नमस्ते भानुवल्लभ ।। <br>
मौलिमंडनसद्रत्न नमस्ते केशवेशयोः ।। ४ ।। <br>
आकृष्णेन रजसा वर्तमानो निवेशयन्नमृतं मर्त्यं च ।। <br>
हिरण्ययेन सविता रथेनादेवो याति भुवनानि पश्यन् ।। ५ ।। <br>
एवं भक्त्या समभ्यर्च्य दत्त्वा विप्राय दक्षिणाम् ।। <br>
प्रदक्षिणामथो कृत्वा ततः स्वभवनं व्रजेत् ।। ६ ।। <br>
एतद्व्रतं महाभाग सूर्याराधनकाम्यया ।। <br>
अनसूयया च क्षमया सावित्र्या सत्यभामया ।। ७ ।। <br>
दमयन्त्या सरस्वत्या गायत्र्या गंगया तथा ।। <br>
अन्याभिरपि नारीभिर्मर्त्यलोकेऽप्यनुष्ठितम् ।। <br>
करवीव्रतं पार्थ सर्वसौख्यफलप्रदम् ।। ८ ।। <br>
संपूज्य रत्नकुसुमांचितसर्वशाखं नीलैर्दलैस्तततनुं करवीरवृक्षम् ।। <br>
भुक्त्वा मनोऽभिलषितान्भुवि भव्यभोगानंते प्रयाति भवनं भरताग्र्य भानोः।। ।। ९ ।। <br>
