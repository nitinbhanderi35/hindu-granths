॥ श्रीकृष्ण उवाच ॥ ॥ <br>
फाल्गुनेमलपक्षस्य एकादश्यामुपोषितः ॥ <br>
नरो वा यदि वा नारी समभ्यर्च्य जगत्पतिम् ॥ १ ॥ <br>
हरेर्नाम वदन्भक्त्या भावयुक्तो युधिष्ठिर ॥ <br>
उत्तिष्ठन्प्रस्वपंश्चैव हरिमेवानुकीर्तयेत् ॥ २ ॥ <br>
ततोन्यस्मिन्दिने प्राप्ते द्रादश्यां नियतो हरिम् ॥ <br>
स्नात्वा सम्यक्समभ्यर्च्य दत्त्वा विप्राय दक्षिणाम् ॥ ३ ॥ <br>
हरिमुद्दिश्य चैवाग्नौ घृतहोमकृतक्रियः ॥ <br>
प्रणिपत्य जगन्नाथमिति वाणीमुदीरयेत ॥ ४ ॥ <br>
पातालसंस्थां वसुधां यां प्रसाद्य मनोरथा॥ <br>
अवाप वासुदेवोसौ प्रदद्यात्तु मनोरथान् ॥५॥ <br>
यमभ्यर्च्य दिवि प्राप्तः सकलांश्च मनोरथान् ॥ <br>
भ्रष्टराज्यश्च देवेन्द्रो यमभ्यर्च्य जगत्पतिम् ॥ ६ ॥ <br>
मनोरथानभिनवान्प्राप्तवांश्च मनोहरान् ॥ <br>
एवमभ्यर्च्य पूजां च निष्पाद्य च हरेस्ततः ॥ <br>
भुञ्जीत प्रयतः सम्यग्हविष्यं पांडुनन्दन ॥ ७ ॥ <br>
फाल्गुने चैत्रे वैशाखे ज्येष्ठे मासि च सत्तम ॥ <br>
चतुर्भिः पारणं मासैरेभिर्निष्पादितं भवेत् ॥ ८ ॥ <br>
रक्तपुष्पैश्च चतुरो मासा न्कुर्वीत चार्चनम् ॥ <br>
दहेत्तु गुग्गुलुं प्राश्य गोशृंगक्षालनं जलम् ॥९॥ <br>
हविष्यान्नं च नैवेद्यमात्मनश्चापि भोजनम् ॥ <br>
ततश्च श्रूयतां पार्थ आषाढादौ तु या क्रिया ॥4.80.१ ०॥ <br>
जातीपुष्पाणि धूपश्च शस्तः सार्जरसो नृप ॥ <br>
प्राश्य दर्भोदकं चास्य शाल्यन्नं च निवेदनम् ॥११॥ <br>
स्वयं तदेव चाश्नीयाच्छेषं पूर्ववदाचरेत् ॥ <br>
कार्तिकादिषु मासेषु गोमूत्रं कायशोधनम् ॥१२॥ <br>
सुगंधिश्चेच्छया धूपं पूजा भृंगारकेन च ॥ <br>
कांसारं चात्र नैवेद्यमश्नीयात्तच्च वै स्वयम् ॥१३॥ <br>
प्रतिमासं च विप्राय दातव्या दक्षिणा तथा ॥ <br>
पारणं चेच्छया विष्णोः पारणे पावने मते ॥ १४ ॥ <br>
यथाशक्त्या यथाप्रीत्या वित्तशाठ्यं विवर्जयेत् ॥ <br>
सद्भावेनैव गोविंदः पूजितः प्रीयते यतः ॥१५॥ <br>
पारणांते यथाशक्ति स्नापितः पूजितो हरिः ॥ <br>
प्रीणितश्चेप्सितान्कामांस्तान्ददात्यव्ययान् नृप ॥१६॥<br>
वर्षांते प्रतिमामिष्टां कारयित्वा सुशोभनाम्॥ <br>
स्वर्णकेन यथा शक्त्या शंखशार्ङ्गविभूषिताम् ॥ १७ ॥ <br>
पुष्पवस्त्रयुगच्छन्नां ब्राह्मणाय निवेदयेत् ॥ <br>
द्वादश ब्राह्मणांस्तत्र भोजयित्वा क्षमापयेत् ॥१८॥ <br>
द्वादशात्र प्रदातव्याः कुंभाः सान्नजलाक्षताः ॥ <br>
छत्रोपानद्युगैः सार्द्धं दक्षिणाभिश्च भारत ॥ १९ ॥<br>
एषा पुण्या पापहरा द्वादशी फलमिच्छताम् ॥ <br>
यथाभिलषितान्कामान्ददाति नृपसत्तम ॥4.80.२०॥ <br>
पूरयत्यखिलान्भक्त्या यतश्चैषां मनोरथान् ॥ <br>
मनोरथा द्वादशीयं ततो लोकेषु विश्रुता ॥२१॥ <br>
उपोष्यैतां त्रिभुवनं लब्धमिन्द्रेण वै पुरा ॥ <br>
आदित्याश्चेष्टिताः पुत्रा धनमौशनसा तथा ॥ २२ ॥ <br>
धौम्येनाध्ययनं प्राप्तमन्यैश्चाभिमतं फलम् ॥ <br>
राजर्षिभिस्तथा विप्रैः स्त्रीविट्शूद्रैश्च भूतले ॥ २३ ॥ <br>
यंयं काममभिध्याय व्रतमेतदुपोषितम् ॥<br>
तत्तदाप्नोत्यसंदिग्धं विष्णोराराधनोद्यतः ॥ २४ ॥ <br>
अपुत्रो लभते पुत्रमधनो लभते धनम् ॥ <br>
रोगाभिभूतश्चारोग्यं कन्या प्राप्नोति सत्पतिम् ॥ २५ ॥ <br>
समागमं प्रवसनैरुपोष्यैतामवाप्यते ॥ <br>
सर्वान्कामानवाप्नोति मृतः स्वर्गे च मोदते ॥ २६ ॥ <br>
नापुत्रो नाधनो ज्येष्ठो वियोगी न च निर्गुणः ॥ <br>
उपोष्यैतद्व्रतं मर्त्यः स्त्रीशूद्रो वापि जायते ॥ २७ ॥ <br>
स्वर्गलोके सहस्राणि वर्षाणामयुतानि च ॥ <br>
भोगानभिमतान्भुक्त्वा तत्रतत्र यथेच्छया ॥ २८ ॥ <br>
इह पुण्यवतां नॄणां धनिनां लघुशालिनाम् ॥ <br>
गृहे प्रजायते राजन्सर्वव्याधिविवर्जितः ॥ २९ ॥ <br>
न द्वादशीमुपवसन्ति मनोरथाख्यां नैवार्चयंति पुरुषोत्तममादिदेवम् ॥ <br>
गोब्राह्मणांश्च न नमंति न पूजयंति ये ते मनोभिलषितं कथमाप्नुवंति ॥ 4.80.३० ॥ <br>
