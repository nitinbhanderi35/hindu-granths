।। युधिष्ठिर उवाच ।। ।। <br>
प्रतिपन्क्रमयोगेन तिथीनां विस्तरः श्रुतः ।। <br>
सरहस्यः समंत्रश्च प्रारंभोद्यापनैः सह ।। १ ।। <br>
नवग्रहमखात्सर्वं होमकर्मावधारितम् ।। <br>
स्नानक्रमश्च विदितो विज्ञाताश्चोत्सवा मया ।। २ ।। <br>
दानधर्मस्त्वशेषेण श्रुतः सर्वार्थदर्शितः ।। <br>
तडागोत्सर्जनविधिर्विदितः पादपोत्सवः ।। ३ ।। <br>
एवं गतं मम मनो मुह्यते मधुसूदन ।। <br>
व्रतं कथयता कृष्ण तास्ताः संश्रित्य देवताः ।। ४ ।। <br>
देवानां देवकीपुत्र नानात्वं संप्रदर्शितम् ।। <br>
तिथिक्रमान्कथयता पूजामन्त्रोधिवासनम् ।। ५ ।। <br>
व्यासाद्यैर्मुनिभिः सर्वैर्ध्यानयोगपरायणैः ।। <br>
एक एवात्र निर्दिष्टो देवः सर्वगतोऽव्ययः ।। ६ ।। <br>
वर्णाश्रमाचारधर्मः कस्मान्नात्र प्रदर्शितः ।। <br>
एते महर्षयस्तुष्टाः श्रोतुकामा भवद्वचः ।। ७ ।। <br>
।। श्रीकृष्ण उवाच ।। ।। <br>
व्रतदानैकलेशोयं कथितस्तव पार्थिव ।। <br>
विशेषतश्च शक्नोति वक्तुं यदि सरस्वती ।। ८ ।। <br>
सर्वस्तरति दुर्गाणि सर्वो भद्राणि पश्यति ।। <br>
वर्णाश्रमाणां सामान्य इति धर्मः प्रकीर्तितः ।। ९ ।। <br>
कथितोऽयं व्रतत्वोहो देवानुद्दिश्य यो मया ।। <br>
परमार्थः स एवोक्तो देवस्तमुपधारय ।। 4.205.१० ।। <br>
यो ब्रह्मा स हरिः प्रोक्तो यो हरिः स महेश्वरः ।। <br>
महेश्वरः स्मृतः सूर्यः सूर्यः पावक उच्यते ।। ।। ११ ।। <br>
पावकः कार्तिकेयोसौ कार्तिकेयो विनायकः ।। <br>
गौरी लक्ष्मीश्च सावित्री शक्तिभेदाः प्रकीर्तिताः ।। १२ ।। <br>
देवं देवीं समुद्दिश्य यः करोति व्रतं नरः ।। <br>
न भेदस्तत्र मंतव्यः शिवशक्तिमयं जगत् ।। १३ ।। <br>
बहुप्रकारा वसुधा भेदाः साग्न्यनिलांभसाम् ।। <br>
परमार्थतश्चिंत्यमानो न भेदः प्रतिभासते ।। १४ ।। <br>
कञ्चिद्देवं समाश्रित्य करोति किमपि व्रतम् ।। <br>
त्रयीधर्मानुगं पार्थ एकं तत्रापि कारणम् ।। १५ ।। <br>
यश्चैव ते मया ख्यातो व्रतदानविधिः परः ।। <br>
सफलः स तु विज्ञेयः सदाचारवतां सताम् ।। १६ ।। <br>
आचारहीनं न पुनंति वेदा यद्यप्यधीताः सह षड्भिरङ्गैः ।। <br>
छंदांस्येनं मृत्युकाले त्यजंति नीडं शकुन्ता इव जातपक्षाः ।। १७ ।। <br>
कपालस्थं यथा तोयं श्वदृतौ वा यथा पयः ।। <br>
दुष्टं स्यात्स्थानदोषेण वृत्तहीने तथा शुभम् ।। १८ ।। <br>
वृत्तं यत्नेन संरक्षेद्वित्तमेति प्रयाति च ।। <br>
अहीनो वित्ततो हीनो वृत्ततस्तु हतो हतः ।। १९ ।। <br>
एवमाचारधर्मस्य मूलं राजन्कुलस्य च ।। <br>
आचाराद्धि च्युतो जंतुर्न कुलीनो न धार्मिकः ।। 4.205.२०।। <br>
किं कुलेनोपदिष्टेन् विपुलेन दुरात्मनाम् ।। <br>
कृमयः किं न जायंते कुसुमेषु सुगंधिषु ।। २१ ।। <br>
हीनजातिप्रसूतोपि शौचाचारसमन्वितः ।। <br>
सर्वधर्मार्थकुशलः सकुलीनः सतां वरः ।। २२ ।। <br>
न कुलं कुलमित्याहुराचारः कुलमुच्यते ।। <br>
आचारकुशलो राजन्निह चामुत्र नंदते ।। २३ ।। <br>
।। युधिष्ठिर उवाच ।। ।। <br>
सदाचारमहं कृष्ण श्रोतुमिच्छामि शाश्वतम् ।। <br>
सर्वं धर्ममयः कोऽत्र सदाचारः प्रकीर्तितः ।। २४ ।। <br>
।। श्रीकृष्ण उवाच ।। ।। <br>
आचारप्रभवो धर्मः संतश्चाचारलक्षणाः ।। <br>
साधूनां च यथा वृत्तं स सदाचार उच्यते ।। २९ ।। <br>
तस्मात्कुर्यादिहाचारं य इच्छेद्गतिमात्मनः ।। <br>
अपि पापशरीरस्य आचारो हंत्यलक्षणम् ।। २६ ।। <br>
अदृष्टमश्रुतं वेदं पुरुषं धर्मचारिणम् ।। <br>
स्वानि कर्माणि कुर्वाणं तं जनं कुरुते प्रियम् ।। २७ ।। <br>
ये नास्तिका नैष्ठिकाश्च गुरुशास्त्रातिलंघिनः ।। <br>
अधर्मज्ञा दुराचारास्ते भवंति गतायुषः ।। २८ ।। <br>
सर्वलक्षणहीनोपि यः सदाचारवान्नरः ।। <br>
श्रद्दधानोनसूयश्च सर्वान्कामानवाप्नुयात् ।। २९ ।। <br>
ब्राह्मे मुहूर्ते बुध्येत धर्मार्थावनुचिन्तयेत् ।। <br>
ब्राह्मणानलगो सूर्यान्न मेहेत कदाचन ।। 4.205.३० ।। <br>
उदङ्मुखो दिवारात्रावुत्सर्गं दक्षिणामुखः ।। <br>
उत्थायाचम्य तिष्ठेत पूर्वां संध्यां समाहितः ।। ३१ ।। <br>
एवमेवोत्तरां संध्यां समुपासीत वाग्यतः ।। <br>
नेक्षेतादित्यमुद्यन्तं नास्तं यांतं कदाचन ।। ३२ ।। <br>
ऋषयो दीर्घतपसा दीर्घमायुरवाप्नुयुः ।। <br>
उपासते येन पूर्वां द्विजाः संध्यां न पश्चिमाम् ।। ३३ ।। <br>
सर्वांस्तान्धार्मिको राजा शूद्रकर्मणि योजयेत् ।। <br>
आबाधासु यथाकामं कुर्यान्मूत्रपुरीषयोः ।। ३४ ।। <br>
शिरसा प्रावृतेनैव समास्तीर्य तृणैर्महीम् ।। <br>
ग्रामावसथतीर्थानां क्षेत्राणां चैव वर्त्मनि ।। ३५ ।। <br>
न मूत्रमधितिष्ठेत न कृष्टे न च गोव्रजे ।। <br>
अन्तर्जलादावसथाद्वल्मीकान्मूषकस्थलात् ।। ३६ ।। <br>
कृतशौचावशिष्टाश्च वर्जयेत्पञ्च वै मृदः ।। <br>
देवार्चनादिकार्याणि तथा गुर्वभिवादनम् ।। ३७ ।। <br>
कुर्वीत सम्यगाचम्य तद्वदन्नभुजि क्रियाम् ।। <br>
अफेनशब्दगंधाभिरद्भिरच्छाभिरादरात् ।। ।। ३८ ।। <br>
आचामेत्प्रयतः सम्यक्प्राङ्मुखोदङ्मुखोऽपि वा ।। <br>
त्रिवर्गसाधने यच्च सदा कार्यं विपश्चिता ।। ३९ ।। <br>
तत्सांनिध्ये गृहस्थस्य सिद्धिरत्र परत्र च ।। <br>
पादेन कार्यं पारत्र्यं पादं कुर्याच्च संचये ।। 4.205.४० ।। <br>
अर्धेनाहारचरणनित्यनैमित्तिकांतकम् ।। <br>
अर्थस्योपार्जने यत्नः सदा कार्यो विपश्चितैः ।। ४१ ।। <br>
तत्संसिद्धौ हि सिद्ध्यन्ति धर्मकामादयो नृप ।। <br>
केशप्रसाधनादर्शदर्शनं दंतधावनम् ।। ४२ ।। <br>
पूर्वाह्न एव कार्याणि देवतानां च पूजनम् ।। <br>
दूरादावसथान्मूत्रं दूरात्पादावसेचनम् ।। ४३ ।। <br>
उच्छिष्टोत्सर्जनं दूरात्सदा कार्यं हितैषिणा ।। <br>
लोष्टमर्दी तृणच्छेदी नखखादी च यो नरः ।। ४४ ।। <br>
नित्योच्छिष्टः संकरकृन्नेहायुर्विंदते महत् ।। <br>
नग्नां परस्त्रियं नेक्षेन्न पश्येदात्मनः शकृत् ।। ४५ ।। <br>
उदक्यादर्शनस्पर्शं कुर्यात्संभाषणं न च ।।<br>
नाप्सु मूत्रं पुरीषं वा मैथुनं वा समाचरेत् ।। ४६ ।। <br>
नाधितिष्ठेच्छकृन्मूत्रे केशभस्मकपालिकान् ।। <br>
तुषांगारास्थिशीर्णानि रञ्जुवस्त्रादिकानि च ।। ४७ ।। <br>
धारिणो न नमेद्विद्वान्नासनं चापि दापयेत् ।। <br>
ब्राह्मणान्प्रणमेद्विद्वानासनं चापि दापयेत् ।। ४८ ।। <br>
कृतांजलिरुपासीत गच्छंतं पृष्ठतोन्वियात् ।। <br>
न चासीतासने भिन्ने भिन्नं कांस्यं च वर्जयेत् ।। ४९ ।। <br>
नामुक्तकेशैर्भोक्तव्यं न नग्नः स्नानमाचरेत् ।। <br>
स्वप्तव्यं नैव नग्नेन न चोच्छिष्टस्तु संविशेत् ।। 4.205.५० ।। <br>
उच्छिष्टो न स्पृशेच्छीर्षं सर्वे प्राणास्तदाश्रयाः ।। <br>
केशग्रहान्प्रहारांश्च शिरस्येतानि वर्जयेत् ।। ५१ ।। <br>
नान्यत्र पुत्र शिष्याभ्यां शिफया ताडनं स्मृतम् ।। <br>
न पाणिभ्यां संहताभ्यां कंडूयेदात्मनः शिरः ।। ५२ ।। <br>
न चाभीक्ष्णं शिरःस्नानं कार्यं निष्कारणं नरैः ।। <br>
अप्रशस्तं निशि स्नानं राहोरन्यत्र दर्शनात् ।। ५३ ।। <br>
न भुक्तोत्तरकालं च न गम्भीरजलाशये ।। <br>
शिरःस्नानं तु तैलेन नांगं किंचिदुपस्पृशेत्।। ।। ५४ ।। <br>
तिलपिष्टं च नाश्नीयात्तथास्यायुर्न हीयते ।। <br>
दुष्कृतं न गुरोर्भूयात्क्रुद्धं चैनं प्रसादयेत् ।।५५।। <br>
परीवादं न शृणुयादन्येषामपि जल्पताम्।। <br>
सदानुपहतस्तिष्ठेत्प्रशस्ताश्च तथौषधीः ।। ५६ ।। <br>
गारुडानि च रत्नानि बिभृयात्प्रयतो नरः ।। <br>
सुस्निग्धामलकेशश्च सुगन्धिश्चारुवेषधृक् ।।५७।। <br>
सिताः सुमनसो हृद्या बिभृयाच्च नरः सदा।।<br>
किंचित्परस्वं न हरेन्नाल्पमप्यप्रियं वदेत्।।५८।। <br>
प्रियं च नानृतं ब्रूयान्नान्यदोषानुदीरयेत् ।। <br>
नान्याश्रितं तथा वैरं रोचयेत्पुरुषेश्वरः।।५९।। <br>
न दुष्टयानमारोहेत्कूलच्छाया न संश्रयेत् ।। <br>
विद्विष्टपतितोन्मत्तबहुवैरादिसंकरैः ।।4.205.६०।। <br>
बंधकीबंधकीभर्तृक्षुद्रानृत कथैः सह ।। <br>
तथातिव्ययशीलैश्च परिवादरतैः शठैः ।।६१।। <br>
बुधो मैत्रीं न कुर्वीत नैकः पंथानमाश्रयेत् ।। <br>
नावगाहेज्जलौघस्य वेगमग्रे नरेश्वरा।६२।। <br>
प्रदीप्तं वेश्म न विशेन्नारोहेच्छिखरं तरोः ।। <br>
न हुंकुर्याच्छवं चैव शवगन्धो हि सोमजः ।। ६३ ।। <br>
न कुर्याद्दन्तसंवर्षं न कुर्याच्चलनासिकाम् ।। <br>
नासंस्पृष्टमुखो ब्रूयाच्छ्वासकासौ च वर्जयेत् ।। ६४ ।। <br>
नोच्चैर्हसेत्सशब्दं च न मुञ्चेत्पवनं बुधः ।। <br>
नखान्न वादयेच्छिंद्यान्न नखैश्च महीं लिखेत् ।। ।। ६५ ।। <br>
न श्मश्रु भक्षयेच्चैव न लोष्ठानि च मर्दयेत् ।। <br>
पादेन नाक्रमेत्पादं न पूज्याभिमुखं नयेत ।।६६।। <br>
नोच्चासने समासीत गुरोरग्रे कदाचन ।। <br>
तस्मात्सदाचारपरो भवेत्कामचरो न हि ।। ६७ ।। <br>
लोकद्वये शुभं प्रेप्सुः प्रेत्य स्वर्गे महीयते ।। <br>
चतुष्पथं चैत्यतरुं श्मशानोपवनानि च ।। ६८ ।। <br>
दुष्टस्त्रीसंनिकर्षं च वर्जयेन्निशि सर्वदा ।। <br>
ग्रीष्मवर्षासु चच्छत्री मौनी रात्रौ वनेषु च ।। ६९ ।। <br>
केशास्थिकण्टकामेध्यबलिभस्मतुषांस्तथा ।। <br>
स्नानार्द्रां धरणीं चैव दूरतः परिवर्जयेत्।।4.205.७०।।<br>
पंथा देयो ब्राह्मणेभ्यो राजभ्यः स्त्रीभ्य एव च ।। <br>
विद्याधिकस्य गुर्विण्या भारार्तस्य महीयसः।।७१।।<br>
मूकांधबधिराणां च मत्तस्योन्मत्तकस्य च ।। <br>
उपानद्वस्त्रमाल्यं च धृतमन्यैर्न धारयेत् ।। ७२ ।। <br>
न हीदृशमनायुष्यं लोके किञ्चन विद्यते ।। <br>
यादृशं पुरुषस्येह परदारोपसेवनम् ।।७३।। <br>
न चेर्ष्या स्त्रीषु कर्तव्या दारा रक्ष्याः प्रयत्नतः ।। <br>
अनायुष्या भवेदीर्ष्या तस्मात्तां परिवर्जयेत् ।। ७४ ।। <br>
मूर्खोन्मत्तव्यसनिनो विरूपान्मानिनस्तथा ।। <br>
हीनांगानधिकांगांश्च विद्याहीनांश्च नाक्षिपेत् ।। ७५ ।। <br>
पानीयस्य क्रिया नक्तं तथैव दधिसक्तवः ।। <br>
वर्जनीया महाराज निशीथे भोजनक्रियाः ।। ७६ ।। <br>
नोर्ध्वजानुश्चिरं तिष्ठेन्न रहस्यपरो भवेत् ।। <br>
तद्वन्नोपविशेत्प्राज्ञः पादेनाक्रम्य वासनम् ।।७७।। <br>
न चातिरक्तवासाः स्याच्चित्रासितधरोऽपि वा ।। <br>
न च कुर्याद्विपर्यासं वाससो न विभूषणे ।। ७८ ।। <br>
स्त्रीं कृशां नावजानीयाद्दीर्घमायुर्जिजीविषुः ।। <br>
ब्राह्मणं क्षत्रियं सर्वं सर्वे ह्याशीविषोपमाः ।।७९।। <br>
हन्यादाशीविषः क्रुद्धो यावत्स्पृशति दंष्ट्रया ।। <br>
क्षत्रियोऽपि दहेत्क्रुद्धो यावत्पश्यति तेजसा।।4.205.८०।। <br>
ब्राह्मणः सकुलं हन्याद्ध्याने नावेक्षितेन च ।। <br>
नातिकल्यं नातिसायं न च मध्यं दिने तथा।।८१।। <br>
नाज्ञातैः सह गंतव्यं नैकेन बहुभिः सह ।। <br>
नारुंतुदः स्यान्न परोक्षवादी न सही नतः ।। ८२ ।। <br>
रोहते चाग्निना दग्धं वनं परशुना हतम् ।। <br>
वचो दुरुक्तबीभत्सं न संरोहति चाशतम् ।। ८३ ।। <br>
नास्तिक्यं वेदनिंदा च देवतानां च कुत्सनम् ।। <br>
द्वेषस्तंभादिमानस्य क्लैब्यं च परिवर्जयेत् ।। ८४ ।। <br>
न ब्राह्मणं परिवदेन्न नक्षत्राणि दर्शयेत् ।। <br>
तिथिं पक्षस्य न ब्रूयाद्ययास्यायुर्न रिष्यते ।। ८५ ।। <br>
तेजो निष्ठीव्य वासश्च परिधायाचमेद्बुधः ।। <br>
जितामित्रो नृपो यश्च बलवान्कर्मतत्परः ।।८६ ।। <br>
तत्र नित्यं वसेत्प्राज्ञः कृतकृत्यः पतौ सुखम् ।। <br>
पौराः सुसंहता यत्र सततन्यायवर्तिनः ।। ८७ ।। <br>
यत्र स्त्रियोऽमत्सरिण्यस्तत्र वासः सुखोदयः ।। <br>
यस्मिन्कृषीवला राष्ट्रे प्रायशो नातिभाषिणः ।। ८८ ।। <br>
यत्रौषधान्यशेषाणि वसेत्तत्र विचक्षणः ।। <br>
तत्र राजन्न वस्तव्यं यत्रैतत्त्रितयं सदा ।। ८९ ।। <br>
जिगीषुः पूर्ववैरं च जनश्च विरतोत्सवः ।। <br>
तत्र राजन्न वस्तव्यं यत्र नास्ति चतुष्टयम् ।। 4.205.९० ।। <br>
ऋणप्रदाता वैद्यश्च श्रोत्रियः सजला नदी ।। <br>
अवलोक्यो न चादर्शो मलिनो बुद्धिमत्तरैः ।। ९१ ।। <br>
न च रात्रौ महाराज दीर्घराज्यमभीप्सता ।। <br>
हेमकारगृहे चान्नमश्नीयान्न च विश्वसेत्।। ९२ ।। <br>
न च मित्रं प्रकुर्वीत हेमकारं कदाचन ।। <br>
भिन्नभांडं च खट्वां च कुक्कुरं कुक्कुटं तथा ।।९३।। <br>
अप्रशस्तानि चत्वारि ये च वृक्षाः सकंटकाः ।। <br>
भिन्न भांडे बलिः प्रायः खद्वायां चेह निश्चयः ।। ९४ ।। <br>
नाश्नंति पितरस्तस्य यत्र कुक्कुरकुक्कटौ ।। <br>
वृक्षमूले पिशाचानां सर्वेषामेव संस्थितिः ।। ९५ ।। <br>
अतस्तेषां तले भुजन्नश्नुते पूयशोणितम् ।। <br>
असंस्कृतान्नभुङ्मूत्रं बालादिप्रभवं स्वयम् ।। ९६ ।। <br>
सुवासिनीं गुर्विणीं च वृद्धां बालातुरांस्तथा ।। <br>
भोजयेत्संस्कृतान्नेन प्रथमं चरमं गृही ।। ९७ ।। <br>
अघं स केवलं भुंक्ते बद्धगोवाहनादिकम् ।। <br>
यो भुंक्ते च बहिर्ज्येष्ठप्रेक्षतामप्रदाय च ।। ९८ ।।<br>
वैश्वदेवं ततः कुर्याद्यावदाहुतयः क्रमात् ।। <br>
प्रथमां ब्रह्मणे दद्यात्प्रजानां पतये ततः ।। ९९ ।। <br>
तृतीयां चैव गुह्येभ्यः कश्यपाय तथा पराम् ।। <br>
ततश्चानुमते दद्याद्दत्त्वा गृहबलिं ततः ।। 4.205.१०० ।। <br>
पूर्वाख्यातं मया यत्ते नित्यकर्मक्रियाविधौ ।। <br>
दद्यादथ धरित्रीणां दद्यात्तु मणिकत्रयम् ।। १०१ ।। <br>
प्राच्यादिक्रमयोगेन इंद्रादीनां बलिं क्षिपेत् ।।<br>
ब्रह्मणे चान्तरिक्षाय सूर्याय च यथाक्रमम् ।।१०२।। <br>
विश्वेभ्यश्चैव देवेभ्यो विश्वभूतेभ्य एव च ।। <br>
कृत्वापसव्यं वायव्यं यक्ष्मैतत्ते निवेदयेत् ।।१०३।। <br>
ततश्चाग्रं समुद्धृत्य हंतकारोपकल्पितम् ।। <br>
यथाविधि यथान्यायं ब्राह्मणायोपपादयेत् ।।१०४।। <br>
दत्त्वा विधिभ्यो देवेभ्यो गुरुभ्यः सुश्रुताय च ।। <br>
पुण्यगंधांबरधरो माल्यधारी नरेश्वर ।। १०५ ।। <br>
नैकवस्त्रधरोऽश्नीयान्नार्द्रपादो महीपते ।। <br>
विशुद्धवदनः प्रीतो भुंजीत न विदिड्मुखः ।। १०६ ।। <br>
प्राङ्मुखोदङ्मुखो वापि न चैवान्यमना नरः ।। <br>
कुत्सितेन हतं चैव जुगुप्सावदसंस्कृतम् ।।१०७।। <br>
दत्त्वा तु भुंक्ते शिष्टेभ्यः क्षुधितेभ्यस्तथा गृही ।। <br>
प्रशस्तशुद्धपात्रेषु भुञ्जीताकुपितो नृप ।। १०८ ।। <br>
नासंदीसंस्थिते पात्रे नादेशे च नरेश्वर ।। <br>
ना काले नातिसंकीर्णे दत्त्वाग्रं च नरो मही ।। १०९ ।। <br>
अश्नीयात्तन्मयो भूत्वा पूर्वं तु मधुरं रसम् ।। <br>
लवणोग्रौ ततः पश्चात्कटुतीक्ष्णादिकं ततः ।। ।। 4.205.११० ।। <br>
मार्दवं पुरुषोश्नन्वै मध्ये च कठिनाशनम् ।। <br>
अंते पुनर्द्रवाशी च नरो रोगेण मुच्यते ।।१११।। <br>
दिवाधानासु वसति रात्रौ च दधिसक्तुषु ।। <br>
अलक्ष्मीः कोविदारेषु सर्वदैव कृतालया ।। ११२ ।। <br>
अनिंद्यं भक्षयेन्नित्यं वाग्यतोऽन्नमकुत्सयन् ।। <br>
भुक्त्वा सम्यग्यथाचम्य प्राङ्मुखोदङ् मुखोऽपि वा ।। ११३ ।। <br>
यथावत्पुनराचामेत्पाणी प्रक्षाल्य यत्नतः ।। <br>
अभीष्टदेवतानां च कुर्वीत स्मरणं नरः ।। ११४ ।। <br>
प्राणापानसमानानामुदानव्यानयोस्तथा ।। <br>
अन्नपुष्टिकरं चास्तु ममाद्याव्याहतं सुखम् ।। ११५ ।। <br>
अगस्तिरग्निर्वडवानलश्च भुक्तं प्रपात्रं जरयत्वशेषम् ।। <br>
सुखं च मे तत्परिणामसंभव यच्छत्वरोगं खलु वासुदेवः ।। ११६ ।। <br>
इत्युच्चार्य स्वहस्तेन पीरमार्ज्य तथोदरम् ।।<br>
अनायासप्रदायीति कुर्यात्कर्माण्यतंद्रितः।।११७।। <br>
संध्यायां पथिकः कश्चित्समागच्छति भारत ।। <br>
पादशौचासनैः प्रह्वः स्वागतोक्त्या च पूजयेत् ।। ११८ ।। <br>
ततश्चान्नप्रदानेन शयनेन च पार्थिव ।। <br>
दिवा तिथौ च विमुखो यदैकं पातकं भवेत् ।।११९।। <br>
तदेवाष्टगुणं पुंसां सूर्ये हंसमुखे गते ।। <br>
गच्छेच्छय्यामस्फुटितामपि दारुमयीं नृप ।। 4.205.१२० ।।<br>
नाविशालां न वा भग्नां नासमां मलिनां न च ।। <br>
न च जंतुमयीं शय्यां समातिष्ठेदनापदि ।। १२१ ।। <br>
प्राच्यां दिशि शिरः शस्तं याम्यायामपि भूपते ।। <br>
सदैव स्वपतां पुंसां विपरीतं तु रोगदम् ।। १२२ ।। <br>
ऋतावुपगमः शस्तः सपत्न्यां ह्यवनीपते ।। <br>
पुण्यर्क्षे च शुभे काले पुत्रा युग्मासु रात्रिषु ।। १२३ ।। <br>
न चास्नातां स्त्रियं गच्छेद्गर्भिणीं न रजस्वलाम् ।। <br>
नानिष्टां वै न कुपितां नाशस्तां न च रोगिणीम् ।। १२४ ।। <br>
नादक्षिणां नान्यकामां नाकामां नान्ययोषितम् ।। <br>
सुक्षामामत्यभुक्तां च स्वयं चैभिर्गुणैर्युतः ।।१२५।। <br>
स्नातः सुगन्धधृग्धृष्टो न श्रांतः क्षुधितोऽपि वा ।। <br>
सकामः सानुरागश्च व्यवायं पुरुषो व्रजेत् ।। १२६ ।। <br>
चतुर्दश्यां तथाष्टम्यां पंचदश्यां च पर्वसु ।। <br>
तैलाभ्यंगं तथा भोगान्योषितश्च विवर्जयेत् ।। १२७ ।। <br>
क्षुर कर्मणि चांते च स्त्रीसंभोगे च भारत ।। <br>
स्नायीत चैलवान्प्रातः कटभूमिमुपेत्य च ।। १२८ ।। <br>
गुरोः पतिव्रतानां च तथा यज्ञतपस्विनाम् ।। <br>
परिवादं न कुर्वीत परिहासेऽपि भारत ।। १२९ ।। <br>
युगपज्जलमग्निं च बिभृयान्न विचक्षणः ।। <br>
गुरुं देवान्प्रति तथा न च पादौ प्रसारयेत् ।। 4.205.१३० ।। <br>
नाचक्षीत धयंतीं गां जलं नांजलिना पिबेत् ।। <br>
वातातपौ न सेवेत अनुतापं च वर्जयेत् ।।१३१।। <br>
दासं शपेन्न वै क्रुद्धः सर्वबन्धूनमत्सरी ।। <br>
भीताश्वासनकृत्साधुः स्वर्गस्तस्याव्ययं फलम् ।। १३२ ।। <br>
नोर्ध्वं तु पत्तनद्वारं निरीक्ष्य पर्यटेन्नरः।। <br>
युगमात्रं महीपृष्ठे नरो गच्छेद्विलोकयन् ।। १३३ ।। <br>
शेषाहे त्वपि शेषांश्च वश्यात्मा यो निरस्यति ।। <br>
तस्य धर्मार्थकामानां हानिर्नाल्पापि जायते ।। १३४ ।। <br>
वृथा मांसं न खादेत पृष्ठमांसं तथैव च ।। <br>
आक्रोशं च विवादं च पैशुन्यं च विवर्जयेत् ।। १३५ ।। <br>
संयावं कृशरं मांसं शष्कुलीपायसं तथा ।। <br>
आत्मार्थे न प्रकर्तव्यं देवतानां प्रकल्पयेत् ।। ।। १३६ ।। <br>
अजाश्च नावकर्षेत ता बहिर्धारयंति च ।। <br>
रक्तमाल्यं न धार्यं स्याच्छुक्लं धार्यं तु पंडितैः ।। १३७ ।। <br>
वर्जयित्वात्र कमलं तथा कुवलयं विभो ।। <br>
रक्तं शिरसि धार्यं च तथा पानेयमित्यपि ।। १३८ ।। <br>
कांचनीयापि या माला सा न दुष्यति कर्हिचित् ।। <br>
अन्यदेव भवेद्वासः शयनीये नरोत्तम ।। १३९ ।। <br>
अन्यदर्चासु देवानामन्यद्धार्यं सभासु च ।। <br>
पिप्पलं च वटं चैव शीर्णश्लेष्मांतकं तथा ।। 4.205.१४० ।। <br>
उदुबरं न खादेत भवार्थी पुरुषोत्तमः ।। <br>
पतितैश्च कथांते च च्छेदनं च विवर्जयेत् ।। १४१ ।। <br>
पतितः स्यान्नरो राजन्पतितैस्तु सहाचरन् ।। <br>
वृद्धो ज्ञातिस्तथा मित्रं दरिद्रो यो भवेदिह ।। १४२ ।। <br>
गृहे वा संस्थापितास्ते गृहवृद्धिमभीप्सता ।। <br>
गृहे पारावता धन्याः शुकाश्च सहसारिकाः।। १४३ ।। <br>
भवंत्येते तथा पापास्तथा वै तिलपायिकाः ।। <br>
आजोक्षा चंदनं वीणा आदर्शो मधुसर्पिषी ।। १४४ ।। <br>
जलाग्नी चैव बिभृयाद्गृहे नित्यमिति स्थितिः।। <br>
धनुर्वेदे च सततं यत्नः कार्यो नराधिप ।। १४५ ।। <br>
हस्तिपृष्ठेऽश्वपृष्ठे च रथचर्यासु चैव हि।। <br>
यत्नवान्भव राजेन्द्र नयवान्सुखमेधते ।। १४६ ।। <br>
प्रजापालन युक्तश्च न क्षांतिं लभते नृप ।। <br>
यज्ञशास्त्रं च विज्ञाय शब्दशास्त्रं च भारत ।। १४७ ।। <br>
गांधर्वशास्त्रं विज्ञेयं कला ज्ञेयाश्च भारत ।। <br>
पुराणमितिहासं च तथाख्यानानि यानि च ।। १४८ ।। <br>
एष ते लक्षणोद्देश आचारस्य प्रकीर्तितः ।। <br>
शेषाश्च वेद्या वृद्धेभ्यः प्रत्याहार्या नराधिप।। १४९ ।। <br>
आचारो भूतिजनन आचारः कीर्तिवर्धनः ।। <br>
आचाराद्वर्धते ह्यायुराचारो हंत्यलक्षणम् ।। 4.205.१५० ।। <br>
आगमानां हि सर्वेषामाचारः श्रेष्ठ उच्यत ।। <br>
आचारः परमो धर्म आचाराद्वर्धते धनम् ।। १५१ ।। <br>
पुण्यं यशस्यमायुष्यं स्वर्ग्यं स्वस्त्ययनं महत् ।। <br>
सर्ववर्णानुकंपार्थं मयैतत्समुदाहृतम् ।। ।। १५२ ।। <br>
आचार एव नरपुंगव सेव्यमानो धर्मार्थकामफलदो भवतीह पुंसाम् ।। <br>
तस्मात्सदैव विदुषावहितेन राजञ्छास्त्रोदितो ह्यनुदिनं परिपालनीयः ।। १५३ ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे सदाचारधर्मवर्णनं नाम पञ्चाधिकद्विशततमोऽध्यायः ।। २०५ ।।<br>
<br>
