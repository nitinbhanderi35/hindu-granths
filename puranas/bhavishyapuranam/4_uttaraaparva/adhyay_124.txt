॥ युधिष्ठिर उवाच ॥ ॥ <br>
रुद्रस्नानविधानं मे कथयस्व जनार्दन ॥ <br>
सर्वदुष्टोपशमनं सर्वशांतिप्रदं नृणाम् ॥ १ ॥ <br>
॥ श्रीकृष्ण उवाच ॥ ॥ <br>
देवसेनापतिं स्कन्दं रुद्रपुत्रं दुरासदम् ॥ <br>
अगस्त्यो मुनिशार्दूलः सुखासीनमुवाच ह ॥ २ ॥ <br>
सर्वज्ञोऽसि कुमार त्वं प्रसादाच्छङ्करस्य वै ॥ <br>
स्नानं रुद्रविधानेन ब्रूहि कस्य कथं भवेत् ॥ ३ ॥ <br>
॥ रुद्र उवाच ॥ ॥ <br>
मृतप्रजा तु या नारी दुर्भगा सुतवर्जिता ॥ <br>
या सुते दुहितां वंध्या स्नानमासां विधीयते ॥ ४ ॥ <br>
अष्टम्यां वा चतुर्दश्यामुपवासपरायणा ॥ <br>
ऋतौ शुद्धे चतुर्थेह्नि प्राप्ते सूर्यदिनेऽथ वा ॥ ५ ॥ <br>
नद्योस्तु सङ्गमे कुर्यान्महानद्योर्विशेषतः ॥ <br>
शिवालयेऽथ वा गोष्ठे विविक्ते वा गृहाङ्गणे ॥ ६ ॥ <br>
आहिताग्निं द्विजं शांतं धर्मज्ञं सत्यशीलिनम् ॥ <br>
स्नानार्थं प्रार्थयेद्देवं निपुणं रौद्रकर्मणि ॥ ७ ॥ <br>
ततस्तु मंडपं कुर्याच्चतुरस्रमुदग्गतम् ॥ <br>
बद्धचन्दनमालं तु गोमये नोपलेपितम् ॥ ८ ॥ <br>
तन्मध्ये श्वेतरजसा संपूर्णं पद्ममालिखेत् ॥ <br>
मध्ये तस्य महादेवं स्थापयेत्कर्णिकोपरि ॥ ९ ॥ <br>
दद्याद्दलेषु शक्त्यादींश्चतुर्थविधिपूर्वकम् ॥ <br>
इन्द्रादिलोकपालांश्च दलेष्वन्येषु विन्यसेत् ॥ 4.124.१० ॥ <br>
देवीं विनायकं चैव स्थापयेत्तस्य पार्श्वतः ॥ <br>
दत्त्वार्घं गन्धपुष्पं च धूपदीपं गुडौदनम् ॥ ११ ॥ <br>
भक्ष्यान्नानाविधान्दद्यात्फलानि विविधानि च ॥ <br>
चतुष्कोणेषु भृंगारमश्वत्थदलभूषितम् ॥ १२ ॥ <br>
एकैकं विन्यसेद्ब्रह्मन्सर्वौषधिसमन्वितम् ॥ <br>
चतुर्दिशं मंडपस्य दद्याद्भूतबलिं ततः ॥ १३ ॥ <br>
आग्नेय्यां दिशि कर्तव्यं मंडपस्य समीपतः ॥ <br>
अग्निकार्यं शुभे कुण्डे पुष्पपत्रैरलंकृते ॥ १४ ॥ <br>
लवणं सर्षपैर्युक्तं घृतेन मधुना सह ॥ <br>
मानस्तोकेन जुहुयात्कृतहोमे नवग्रहे ॥१५॥ <br>
द्वितीयमग्निकार्यस्य कर्तारं ब्राह्मणं कुरु ॥ <br>
रुद्रजापकमाचार्यं सितचन्दनचर्चितम् ॥ १६ ॥ <br>
सितवस्त्रपरीधानं सितमालाधरं शुभम् ॥ <br>
शोभितं कंकणैः कंठ्यैः कर्णवेष्टांगुलीयकैः ॥ १७ ॥ <br>
मंडल स्य समीपस्थो जपेद्रुद्रान्विमत्सरः ॥ <br>
यावदेकादश गताः पुनरेव जपेत्तु तान् ॥ १८ ॥ <br>
देवमंडलवत्कार्यं द्वितीयं मंडलं शुभम् ॥ <br>
तस्य मध्ये तु सा नारी श्वेतपुष्पैरलंकृता॥ १९॥ <br>
श्वेतवस्त्रैश्च संछन्ना श्वेतगंधानुलेपिता॥ <br>
सुखासनोपविष्टायामाचार्यो रुद्रचिंतकः॥4.124.२०॥ <br>
अभिषिंचेत्ततश्चैव नामर्कपत्रपुटांबुना ॥ <br>
चतुःषष्टिविधेनैव रुद्रेणैकादशेन तु ॥ २१ ॥ <br>
शतानि सप्तपर्णानां चतुर्भिरधिकानि तु ॥ <br>
अच्छिद्राणां मनूनां च स्नानार्थं विनियोजयेत् ॥ २२ ॥ <br>
अश्वस्थानाद्गजस्थानाद्वल्मीकात्संगमाद्ह्रदात् ॥ <br>
वेश्यागणाद्राजगृहाद्गोष्ठादानीय वै मृदः ॥ २३ ॥ <br>
सर्वौषधिं रोचनां च नदीतीर्थोदकानि च ॥ <br>
एतान्संक्षिप्य कलशे शिवसंज्ञे सुपूजिते ॥ २४ ॥ <br>
आपादतलकेशं च कुक्षी चैव विशेषतः ॥ <br>
सर्वांगं लेपयेन्नार्याः सुशीला काचिदङ्गना ॥ २५ ॥ <br>
रुद्राभिजप्तेन ततः स्नापयेत्कलशेन ताम् ॥ <br>
तोयपूर्णाष्टकलशैरश्वत्थदलपूरितैः ॥ २६ ॥ <br>
सर्वतोदिक्स्थितैः पश्चात्स्नापयेत्सफलाक्षतैः ॥ <br>
एवं स्नाता स्नापकाय दद्याद्गां कांचनं तथा ॥ २७ ॥ <br>
हेतुरप्यत्र निर्दिष्टा दक्षिणा गौः पयस्विनी ॥ <br>
ब्राह्मणानामथान्येषां स्वशक्त्या पांडुनंदन ॥ २८ ॥ <br>
गोवत्सकाञ्चनादीनि दत्त्वा सर्वं क्षमापयेत् ॥ <br>
कृतेनानेन राजेन्द्र रुद्रस्नानेन भामिनी ॥ २९ ॥ <br>
सुभगा सुखसंयुक्ता बहुपुत्रा च जायते ॥ <br>
सर्वेष्वपि हि मासेषु ब्राह्मणाभिमते  शुभम् ॥ 4.124.३० ॥ <br>
तस्मादवश्यं कर्तव्यं पुत्रश्रीसुखमिच्छता ॥ ३१ ॥ <br>
या स्नानमाचरति रुद्रमिति प्रसिद्धं श्रद्धान्विता द्विजवरानुमताऽऽनताङ्गी ॥ <br>
दोषान्निहत्य सकलान्स्वशरीरभागाद्भर्तुः प्रिया भवति भारत जीववत्सा ॥ ३२ ॥ <br>
