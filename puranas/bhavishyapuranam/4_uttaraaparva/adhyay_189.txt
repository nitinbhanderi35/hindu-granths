।। श्रीकृष्ण उवाच ।। ।। <br>
कथयिष्ये महाराज हेमहस्तिरथं तव ।। <br>
यस्य प्रदानाद्भवनं वैष्णवं याति मानवः ।। १ ।। <br>
पर्वकालं समासाद्य संक्रांतौ ग्रहणेऽपि वा ।। <br>
कुर्याद्देवरथाकारं रथं मणिविभूषितम् ।। २ ।। <br>
वलभीभिर्विचित्राभिश्चतुश्चक्रसमन्वितम्।। <br>
चतुर्भिर्हेममातंगैर्युक्तं हेमविभूषितम् ।। ३ ।। <br>
ध्वजे च गरुडं कुर्यात्कूबराग्रे विनायकम् ।। <br>
लोकपालाष्टकोपेतं ब्रह्मार्कशिवसंयुतम् ।। ४ ।।<br>
मध्ये नारायणोपेतं लक्ष्मीपुष्टिसमन्वितम् ।। <br>
कृष्णाजिनतिलद्रोणं कृत्वा तं स्थापयेद्रथम् ।। ५ ।। <br>
नानाफलसमायुक्तमुपरिष्टाद्वितानकम्।।<br>
कौशेयवस्त्रसंवीतमम्लानकुसुमार्चितम् ।। ६ ।। <br>
कुर्यात्पंचपलादूर्ध्वमाशताच्च नरोत्तम ।। <br>
ततः स्नात्वा समभ्यर्च्य पितॄन्देवान्यथाविधि ।। ७ ।। <br>
त्रिःप्रदक्षिणमावृत्य गृहीतकुसुमांजलिः ।। <br>
इममुच्चारयेन्मंत्रं सर्वसौख्यप्रदायकम् ।। ८ ।। <br>
नमोनमः शंकरपद्मजार्कलोकेशविद्याधरवासुदेवैः ।। <br>
त्वं सेव्यसे वेदपुराणयज्ञैस्तेजो हि नः स्यंदन पाहि तस्मात् ।। ९ ।। <br>
यत्तत्पदं परमगुह्यतमं पुराणमानंदहेतुगणरूपविमुक्तबन्धाः ।। <br>
योगैकमानसदृशो मुनयः समाधौ पश्यंति तत्त्वमसि नाथ रथेति रूढः ।। 4.189.१० ।। <br>
यस्मात्त्वमेव भवसागरसंप्लुतानामानंदभांडचितमध्यगपानपात्रम् ।। <br>
तस्मादघौघशमनेन कुरु प्रसादं चामीकरेभरथ माधव संप्रदानात् ।। ११ ।। <br>
इत्थं प्रणम्य कनकेभरथप्रदानं यः कारयेत्सकलपापविमुक्तदेहः ।। <br>
विद्याधरामरमुनींद्रगणाभिजुष्टं प्राप्नोत्यसौ पदमतींद्रियमिंदुमौलेः ।। १२ ।। <br>
कृतदुरितवितानातुष्टिसद्वह्निपालव्यतिकरकृतदेहोद्वेगभानोऽपि बंधून्।। <br>
नयति च पितृपौत्रान्रौरवादप्यशेषात्कृतगजरथदानः शाश्वतं सद्म विष्णोः ।। १३ ।। ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे हेमहस्तिरथदानविधिवर्णनं नामैकोननवत्युत्तरशततमोऽध्यायः ।। १८९ ।।<br>
<br>
