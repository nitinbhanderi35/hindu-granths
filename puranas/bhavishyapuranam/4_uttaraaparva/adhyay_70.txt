।। श्रीकृष्ण उवाच ।। ।। <br>
शृणु पार्थ प्रवक्ष्यामि गोविन्दशयनं व्रतम् ।। <br>
कटदानं समुत्थानं चातुर्मास्यव्रतक्रमम् ।। १ ।। <br>
।। युधिष्ठिर उवाच ।। ।। <br>
किं देवशयनं नाम देवस्स्वपिति चाप्यसौ ।। <br>
देवः किमर्थं स्वपिति किं विधानं सदा वद ।। २ ।। <br>
के मंत्राः के च नियमा व्रतान्यथ क्रिया च का ।। <br>
किं ग्राह्यं किं च भोक्तव्यं सुप्ते देवे जनार्दने ।। ३ ।। <br>
।। श्रीकृष्ण उवाच ।। ।। <br>
मिथुनस्थे सहस्रांशौ स्थापयेन्मधुसूदनम् ।। <br>
तुलाराशिगते तस्मिन्पुनरुत्थापयेद्व्रतम् ।। ४ ।। <br>
अधिमासे च पतिते एष एव विधिक्रमः ।। <br>
नान्यथा स्थापयेद्देवं न चैवोत्थापयेद्धरिम् ।। ५ ।। <br>
आषाढस्य सिते पक्षे एकादश्यामुपोषितः ।। <br>
स्थापयेद्भक्तिमान्विष्णुं शंखचक्रगदाधरम् ।। ६ ।। <br>
पीतांबरधरं सौम्यं पर्यंके स्वास्तृते शुभे ।। <br>
शुक्लवस्त्रसमाच्छन्ने सोपधाने युधिष्ठिर ।। ७ ।। <br>
इतिहासपुराणज्ञो विष्णुभक्तोपि यः पुमान् ।। <br>
स्नापयित्वा दधिक्षीरघृतक्षौद्रजलैस्तथा ।। ८ ।। <br>
समालभ्य शुभैर्गंधैर्धूपैर्व स्त्रैरलंकृतम् ।। <br>
पूजयित्वा कुंकुमाद्यैर्मंत्रेणानेन पाण्डव ।। ९ ।। <br>
सुप्ते त्वयि जगन्नाथ जगत्सुप्तं भवेदिदम् ।। <br>
विबुद्धे त्वयि बुध्येत जगत्सर्वं चराचरम् ।। 4.70.१० ।। <br>
एवं तां प्रतिमां विष्णोः स्थापयित्वा युधिष्ठिर ।। <br>
तस्यैवाग्रे स्वयं वाचं गृह्णीयान्नियमांस्ततः ।। ११ ।। <br>
चतुरो वार्षिकान्मासान्देवस्योत्थापनावधि ।। <br>
स्त्री वा नरो वा मद्भक्तो धर्मार्थं सुदृढव्रतः ।।१२।। <br>
गृह्णीयान्नियमानेतान्दंतधावनपूर्वकम् ।। <br>
तेषां फलानि वक्ष्यामि तत्कर्तॄणां पृथक्पृथक् ।। १३ ।। <br>
मधुरस्वरो भवेद्राजा पुरुषो गुडवर्जनात् ।। <br>
तैलस्य वर्जनात्पार्थ सुन्दरांगः प्रजायते ।। १४ ।। <br>
कटुतैलपरित्यागाच्छत्रुक्षयमवाप्नुयात् ।। <br>
मधूकतैलत्यागेन सौभाग्यमतुलं भवेत् ।। १५ ।। <br>
पुष्पादिभोगत्यागेन स्वर्गे विद्याधरो भवेत् ।। <br>
योगाभ्यासी भवेद्यस्तु स ब्रह्मपदमाप्नुयात् ।। १६ ।। <br>
कटुकाम्लतिक्तमधुरक्षारकाषायमेव च ।। <br>
यो वर्जयेत्स वैरूप्यं दौर्गत्यं नाप्नुयात्क्वचित् ।। १७ ।। <br>
तांबूलवर्जनाद्भोगी रक्तकण्ठश्च जायते ।। <br>
घृतत्यागात्सुलावण्यं सर्वसिद्धिः पुनर्भवेत् ।। १८ ।। <br>
फलत्यागाच्च मतिमान्बहुपुत्रश्च जायते ।। <br>
शाकपत्राशनाद्रोगी अपक्वादोऽमलो भवेत् ।। १९ ।। <br>
पादाभ्यंगपरित्यागाच्छिरोभ्यंगाच्च पार्थिव ।। <br>
दीप्तिमान् दीप्तकरणो यक्षो द्रव्यपतिर्भवेत् ।। 4.70.२० ।। <br>
दधिदुग्ध तक्रनियमाद्गोलोकं लभते नरः ।। <br>
इन्द्रातिथित्वमाप्नोति स्थालीपाकविवर्जितात् ।। २१ ।। <br>
लभेत संततिं दीर्घां तापपक्वस्य भक्षणात् ।। <br>
भूमावस्तरशायी च विष्णोरनुचरो भवेत् ।। २२ ।। <br>
सदा मुनिः सदा योगी मधुमांसस्य वर्जनात् ।। <br>
निर्व्याधिर्नीरुजौजस्वी सुरामद्यविवर्जनात् ।। ।। २३ ।। <br>
एवमादिपरित्यागाद्धर्मः स्याद्धर्मनन्दन ।। <br>
एकांतरोपवासेन ब्रह्मलोके महीयते ।। २४ ।। <br>
धारणं नखरोमाणां गंगास्नानं दिनेदिने ।। <br>
मौनव्रती भवेद्यस्तु तस्याज्ञाऽस्खलिता भवेत् ।। २५ ।। <br>
भूमौ भुंक्ते सदा यस्तु स पृथिव्याः पतिर्भवेत् ।। <br>
नमो नारायणायेति जपतोनशनं फलम् ।। २६ ।। <br>
पादाभिवंदनाद्विष्णोर्लभेद्गोदानजं फलम् ।। <br>
विष्णुपादांबुसंस्पर्शात्कृतकृत्यो भवेन्नरः ।। २७ ।। <br>
विष्णुदेवकुले कुर्यादुपलेपनमर्चनम् ।। <br>
कल्पस्थायी भवेद्राजा स नरो नात्र संशयः ।। २८ ।। <br>
प्रदक्षिणाशतं यस्तु करोति स्तुतिपाठकः ।। <br>
हंसयुक्तविमानेन स च विष्णु पुरं व्रजेत् ।। २९ ।। <br>
गीतवाद्यकरो विष्णोर्गांधर्वं लोकमाप्नुयात् ।। <br>
नित्यं शास्त्रविनोदेन लोकान्यस्तु प्रबोधति ।। 4.70.३० ।। <br>
स व्यासरूपी भगवानंते विष्णुपुरं व्रजेत् ।। <br>
पुष्पमालादिभिः पूजां कृत्वा विष्णुपुरं व्रजेत् ।। ३१ ।। <br>
नित्यस्नायी नरो यस्तु नरकं स न पश्यति ।। <br>
भोजनं च जयेद्यस्तु स स्नानं पौष्करं लभेत् ।। ३२ ।। <br>
कृत्वा प्रेक्षणकं दिव्यं राज्यं सोऽप्सरसां लभेत् ।। <br>
अयाचितेन प्राप्नोति वापीकूपे यथा फलम् ।। ३३ ।। <br>
षष्ठकालेन्नभोज्येन स्थायी स्वर्गे नरो भवेत् ।। <br>
पर्णेषु यो नरो भुंक्ते कुरुक्षेत्रफलं लभेत् ।।३४।। <br>
शिलायां भोजनान्नित्यं स्नानं प्रयागजं भवेत् ।। <br>
यामद्वये जलत्यागान्न रोगैः परिभूयते ।। ३५ ।। <br>
एवमादिव्रते पार्थ तुष्टिमायाति हेतुतः ।। <br>
सुप्ते सति जगन्नाथे केशवे गरुडध्वजे ।। ३६ ।। <br>
निवर्तते क्रियाः सर्वाश्चातुर्वण्यस्य भारत ।। <br>
विवाहव्रतबंधादिभूतसंस्कारदीक्षणम् ।। ३७ ।। <br>
यज्ञाश्च गृहवेशादि गोदानाच्च प्रतिष्ठितम् ।। <br>
पूज्यानि यानि कर्माणि तानि सर्वाणि वर्जयेत् ।। ३८ ।। <br>
असंक्रांतं तु मासं वै दैवे पित्र्ये च वर्जयेत् ।। <br>
मलिम्लुचमशौचं च सूर्यसंक्रांतिवर्जितम् ।। ३९ ।। <br>
प्राप्ते भाद्रपदे मासि एकादश्यां दिने हरेः ।। <br>
कटदानं भवेद्विष्णोर्महापूजा प्रवर्तयेत् ।। 4.70.४० ।। <br>
य एतदेव शयनं तत्रेदं कारणं शृणु ।। <br>
पुरा तपःप्रभावेन तोषयित्वा हरिं विभुम् ।। ४१ ।। <br>
ममापि मानयत्यङ्गं प्रार्थितो योगनिद्रया ।। <br>
निरीक्ष्य चात्मनो देवा रुद्धं लक्ष्म्या उरःस्थलम् ।। ४२ ।। <br>
शंखचक्रासिमार्गाद्यैर्बाहवोप्यथ वक्षसा ।। <br>
अधो नाभेर्विरुद्धं मे वैनतेयेन पक्षिणा ।। ४३ ।। <br>
मुकटेन शिरो रुद्धं कुंडलाभ्यां च कर्णकौ ।। <br>
ततो ददावहं तुष्टो नेत्रयोः स्थानमादरात् ।। ४४ ।। <br>
चतुरो वार्षिकान्मासान्माऽऽश्रिता सा भविष्यति ।। <br>
योगनिद्रापि माहात्म्यं श्रुत्वा पौरातनं शुभम् ।। ४५ ।। <br>
चकार लोचनावासमतोऽर्थं मे युधिष्ठिर ।। <br>
अहं च तां भावयित्वा मानयामि मनस्विनीम् ।। ४६ ।। <br>
योगनिद्रा महानिद्रा शेषाभिशयने स्थितः ।। <br>
क्षीरोदधौ च विंध्यग्रे धौतपादः समाहितः ।। ४७ ।। <br>
लक्ष्मीकरांबुजैरच्छैर्मृद्यमानपदद्वयः ।। <br>
तस्मिन्कालेऽपि मद्भक्तौ यो मासांश्चतुरः क्षिपेत् ।। ४८ ।।<br>
&nbsp;व्रतैरनेकैनियमैः पांडवश्रेष्ठ मानवः ।। <br>
कल्पस्थायी विष्णुलोकं स व्रजेन्नात्र संशयः ।। ४९ ।।<br>
&nbsp;ततोऽवबुध्यते देवः श्रीमाञ्छङ्खगदाधरः ।। <br>
कार्तिके शुक्लपक्षस्य एकादश्यां पृथक्छृणु ।। 4.70.५० ।। <br>
मन्त्रेणानेन राजेन्द्र देवमुत्थापयेद्द्विजः ।। <br>
इदं विष्णुर्विचक्रमे स्वासने च तदा नृप ।। ५१ ।। <br>
समुत्थिते तदा विष्णो क्रियाः सर्वाः प्रवर्तयेत् ।। <br>
महातूर्यरवे रात्रौ भ्रामयेत्स्यंदने स्थितम् ।।५२।। <br>
उत्थिते देवदेवेशे नगरे पार्थिवः स्वयम् ।। <br>
दीपोद्रेककरे मार्गे नृत्यगीतजनाकुले ।। ५३ ।। <br>
यंयं दामोदरः पश्येदुत्थितो धरणीधरः ।। <br>
तंतं प्रदेयं राजेन्द्र सर्वं स्वर्गाय कल्पते ।। ५४ ।। <br>
रात्रौ प्रजागरे देवमेकादश्यां सुरालये ।। <br>
प्रभाते विमले स्नात्वा द्वादश्यां विष्णुमर्चयेत् ।। ५५ ।। <br>
होमयेद्धव्यवाहं च हव्यद्रव्यैर्घृतादिभिः ।। <br>
ततो विप्राञ्छुभान्स्नात्वा भोजयेदन्नविस्तरैः ।। ५६ ।। <br>
घृतदधिक्षौद्रकाद्यैर्गुडधूपैः समोदकैः ।। <br>
यजमानोऽपि संतुष्टस्त्वरा हास्यविवर्जितः ।। ५७ ।। <br>
एकादश दशाष्टौ वा पंच द्वौ वा कुरूत्तम ।। <br>
अर्चयेच्चन्दनैर्धूपैः पुष्पैर्गन्धैर्द्विजोत्तमान् ।। ५८ ।। <br>
श्रद्धोक्तविधिना पार्थ भोजयेद्भाग्यवान्यतीन् ।। <br>
आचांतेभ्यस्ततो दद्यात्त्यागं यत्किञ्चिदेव हि ।। ५९ ।। <br>
स्ववाचा स्वमनोभीष्टपत्रपुष्पफलादिकम् ।। <br>
चतुरो वार्षिकान्मासान्नियमो यस्य यः कृतः ।। 4.70.६० ।। <br>
कथयित्वा द्विजेभ्यस्तं दद्याद्भक्त्या सदक्षिणाम् ।।<br>
&nbsp;दत्त्वा विसर्जयेद्विप्रांस्ततो भुञ्जीत च स्वयम् ।। ६१ ।। <br>
यत्त्यक्तं चतुरो मासान्प्रवृत्तिन्तस्य चाचरेत् ।। <br>
एवं य आचरेत्पार्थ सोऽनन्तं धर्ममाप्नुयात् ।। ६२ ।। <br>
अवसाने तु राजेन्द्र वासुदेवपुरीं व्रजेत् ।। <br>
यस्याविघ्नैः समाप्येत चातुर्मास्यव्रतं नृप ।। ६३ ।। <br>
स भवेत्कृतकृत्यस्तु न पुनर्मातृको भवेत् ।। <br>
यो देवशयनं पार्थ मासंमासं समाचरेत ।। ६४ ।। <br>
उत्थानं चापि कृष्णस्य स हरेर्लोकमाप्नुयात् ।। <br>
शृणोति ध्यायति स्तौति जुहोत्याख्याति यो नरः ।। <br>
विष्णोर्भक्तिं परां पार्थ स गच्छेद्वैष्णवं पदम् ।। ६५ ।। <br>
दुग्धाब्धिभोगशयने भगवाननन्तो यस्मिन्दिने स्वपिति यत्र विबुध्यते वा ।। <br>
तस्मिन्ननन्यमनसामुपवासभाजां पुंसां ददाति सुगतिं गरुडांगसंगी ।। ६६ ।। ।। <br>
