॥ ॥ युधिष्ठिर उवाच ॥ ॥ <br>
शांतिं कथय देवेश गणनाथस्य मे विभो ॥ <br>
यां कृत्वा सर्वदुर्गाणि तरते मानवोऽखिलः ॥ १ ॥ ॥ ॥ <br>
॥ श्रीकृष्ण उवाच ॥ ॥ <br>
शांतिं वक्ष्यामि राजेन्द्र गणनाथप्रियां पराम् ॥ <br>
यस्या आचरणेनैव सर्वारिष्टक्षयो भवेत् ॥ २ ॥ <br>
विनायकं कर्माविघ्नसिद्ध्यर्थं विनिबोधत ॥ <br>
स्वप्नेऽवगाहतेऽत्यर्थं जलं मुंडांश्च पश्यति ॥ ३ ॥ <br>
काषायवाससश्चैव क्रव्यादानधिरोहति ॥ <br>
अपमूर्धैः शवे रुद्रैः सहैकत्र च तिष्ठति ॥ ४ ॥ <br>
व्रजन्नपि तथात्मानं मन्यतेनुगतं परैः ॥ <br>
विमना विफलारंभः संसीदत्यनिमित्ततः ॥ ५ ॥ <br>
तेनोपसृष्टो लभते न राज्यं राजनंदनः ॥ <br>
कुमारी न च भर्तारमपत्यं गर्भिणी तथा ॥ ६ ॥ <br>
आचार्यत्वं श्रोत्रियश्च न शिष्योऽध्यापनं तथा ॥ <br>
वणिग्लाभं न चाप्नोति न कृषिं च कृषीवलः ॥ ७ ॥ <br>
स्नपनं तस्य कर्तव्यं पुण्येऽह्नि विधिपूर्वकम् ॥ <br>
गौरसर्षपकल्केन साज्येनोत्सादितस्य तु ॥ ८ ॥ <br>
सुगन्धकुंकुमालिप्तशरीरशिरसस्तथा ॥ <br>
भद्रासनोपविष्टस्य स्वस्ति वाच्य द्विजाञ्छुभान् ॥ ९ ॥ <br>
अश्वस्थानाद्गजस्थानाद्वल्मीकात्संगमाद्ध्रदात् ॥ <br>
मृत्तिकां रोचनां गंधान्गुग्गुलं चाप्सु निक्षिपेत् ॥ 4.144.१० ॥ <br>
यदा हृता ह्येकवणैर्मनुभिः कलशैर्ह्रदात् ॥ <br>
चर्मण्यानडुहे रक्ते स्थाप्य भद्रासनं तथा ॥ ॥१ १॥ <br>
सहस्राक्षं शतधारमृषिणा वचनं कृतम् ॥ <br>
तेन त्वामभिषिंचामि पावमान्यः पुनंतु ते ॥१२॥ <br>
भगं ते वरुणो राजा भगं सूर्यो बृहस्पतिः ॥ <br>
भगमिन्द्रश्च वायुश्च भगं सप्तर्षयो ददुः ॥ १३ ॥ <br>
यत्ते केशेषु दौर्भाग्यं सीमंते यच्च मूर्द्धनि ॥<br>
ललाटे कर्णयोरक्ष्णोरापस्तद्घ्नन्तु ते सदा ॥ १४ ॥ <br>
स्नातस्य सार्षपं तैलं स्रुवेणौदुम्बरेण च ॥ <br>
जुहुयान्मूर्द्धनि कुशान्सव्येन परिगृह्य च ॥ १५ ॥ <br>
मितश्च समितश्चैव तथा सालकटंकटौ ॥ <br>
कूष्मांडो राजपुत्रश्च अंते स्वाहासमन्वितैः ॥ १६ ॥ <br>
नामभिर्बलिमंत्रैश्च नमस्कारसमन्वितैः ॥ <br>
दद्याच्चतुष्पथे शूर्पे कुशानास्तीर्य सर्वशः ॥ १७ ॥ <br>
कृता कृतांस्तंडुलांश्च पललौदनमेव च ॥ <br>
मत्स्यान्पक्वांस्तथैवामान्मांसमेतावदेव तु ॥ १८ ॥ <br>
पुष्पं चित्रं सुगन्धं च सुरां च त्रिविधामपि ॥ <br>
मूलकं पूरि कापूपं तथैवोंडेरकस्रजम् ॥ १९ ॥ <br>
दूर्वां सर्वप्रपुष्पाणां दत्त्वार्घ्यं   पूर्णमडलाम् ॥ <br>
विनायकस्य जननीमुपतिष्ठेत्ततोंऽबिकाम् ॥ 4.144.२० ॥ <br>
रूपं देहि यशो देहि भगं भवति देहि मे ॥ <br>
पुत्रान्देहि धनं देहि सर्वकामांश्च देहि मे ॥ २१ ॥ <br>
ततः शुक्लांबरधरः शुक्लमाल्यानुलेपनः ॥ <br>
भोजयेद्ब्राह्मणान्दद्याद्वस्त्रयुग्मं गुरोरपि ॥ २२ ॥ <br>
एवं विनायकं पूज्य ग्रहांश्चैव विधानतः ॥ <br>
कर्मणां फलमाप्नोति श्रियमाप्नोति चोत्तमाम् ॥ २३ ॥ <br>
आदित्यस्य तथा पूजां तिलकं स्वामिनस्तथा ॥ <br>
महागणपतेश्चैव कुर्वन्सिद्धिमवाप्नुयात् ॥ २४ ॥ <br>
श्वेतार्कस्य तु यो मूले महागणपतिः कृतः ॥ <br>
सर्वलक्षणसंपूर्णः सोऽपि सिद्धिकरः स्मृतः ॥ २५ ॥ <br>
संजप्यते शुचौ देशे विघ्नं नात्र हि देहिनः ॥ <br>
परमं पूजयेन्नित्यं गन्धमाल्यस्रगादिभिः ॥ २६ ॥ <br>
क्षीणभाग्योऽपि पुरुषः पूजितश्च नरेश्वरः ॥ <br>
सर्वसिद्धिमवाप्नोति जयी भवति सर्वदा ॥ .२७ ॥ ॥ <br>
