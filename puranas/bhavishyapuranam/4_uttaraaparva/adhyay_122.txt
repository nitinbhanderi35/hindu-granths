।। श्रीकृष्ण उवाच ।। ।। <br>
कृतं ब्रह्मयुगं प्रोक्तं त्रेता तु क्षत्रियं युगम् ।। <br>
वैश्यं द्वापरमित्याहुः शूद्रं कलियुगं स्मृतम् ।। १ ।। <br>
कलौ राजन्मनुष्याणां शैथिल्यं स्नानकर्मणि ।। <br>
तथापि माघव्याजेन कथयिष्यामि ते शृणु ।। २ ।। <br>
यस्य हस्तौ च  पादौ च वाङ्मनस्तु सुसंयतम् ।। <br>
विद्या तपश्च कीर्तिश्च स तीर्थफलमश्नुते ।। ३ ।। <br>
अश्रद्दधानः पापात्मा नास्तिकोऽच्छिन्नसंशयः ।। <br>
हेतुनिष्ठाश्च पञ्चैते न तीर्थफलभागिनः ।।४।। <br>
प्रयागं पुष्करं प्राप्य कुरुक्षेत्रमथापि वा ।। <br>
यत्र वा तत्र वा स्नायान्माघे नित्यमिति श्रुतिः।।५।।<br>
त्रिरात्रफलदा नद्यो याः काश्चिदसमुद्रगाः ।। <br>
समुद्रगास्तु पक्षस्य मासस्य सरितां पतिः ।।६।। <br>
उषःसमीपे यः स्नानं संध्यायामुदिते रवौ ।।<br>
प्राजापत्येन तत्तुल्यं महापातकनाशनम् ।। ७ ।। <br>
प्रातरुत्थाय यो विप्रः प्रातःस्नायी सदा भवेत् ।। <br>
स सर्वपापनिर्मुक्तः परं ब्रह्माधिगच्छति ।। ८ ।। <br>
वृथा चोष्णोदकस्नानं वृथा जाप्यमवैदिकम् ।। <br>
अश्रोत्रिये वृथा श्राद्धं वृथा भुक्तमसाक्षिकम् ।। ९ ।। <br>
स्नानं चतुर्विधं प्रोक्तं स्नानविद्भिर्युधिष्ठिर ।। <br>
वायव्यं वारुणं ब्राह्मं दिव्यं चेति पृथक्शृणु । 4.122.१० ।।। <br>
वायव्यं गोरजः स्नानं वारुणं सागरादिषु।। <br>
ब्राह्मं ब्राह्मणमंत्रोक्तं दिव्यं मेघांबुभास्करम्।। <br>
सर्वेषामेव स्नानां विशिष्टं तत्र वारुणम्।।११।। <br>
ब्रह्मचारी गृहस्थश्च वानप्रस्थोऽथ भिक्षुकः।। <br>
एते सर्वे प्रशंसंति सर्वदा माघमज्जनम्।।१२।। <br>
बालास्तरुणका वृद्धा नरनारीनपुंसकाः।। <br>
स्नात्वा माघे शुभे तीर्थे प्राप्नुवंतीप्सितं फलम्।।१३।।  <br>
ब्रह्मक्षत्रविशां चैव मन्त्रवत्स्नानमिष्यते ।। <br>
तूष्णीमेव हि शूद्रस्य स्त्रीणां च कुरुनंदन ।। १४ ।। <br>
माघमासे रटंत्यापः किञ्चिदभ्युदिते रवौ ।। <br>
ब्रह्मघ्रं वा सुरापं वा कंपं तंतं पुनीमहे ।। १५ ।। <br>
प्रासादा यत्र सौवर्णाः स्त्रियश्चाप्सरसोपमाः ।। <br>
दधिकुल्यवहा यत्र नद्यः पायसकर्दमाः ।। <br>
तत्र ते यांति मज्जंति ये माघे भास्करोदये ।।१६।। <br>
यतिवत्पथि गच्छेत मौनी पैशुन्यवर्जितः ।। <br>
यदीच्छेद्विपुलान्भोगांश्चन्द्रसूर्योपमान्गृहान् ।। १ ७।।<br>
पौषफाल्गुनयोर्मध्ये प्रातःस्नायी भवेन्नरः ।।<br>
पौर्णमास्या ह्यमावास्याः प्रारभ्य स्नानमाचरेत् ।। १८ ।। <br>
त्रिंशद्दिनानि पुण्याणि मकरस्थे दिवाकरे ।। <br>
तत्र उत्थाय नियमं गृह्णीयाद्विधिपूर्वकम् ।। १९ ।। <br>
माघमासमिमं पूर्णं स्थाप्येहं देवमाधवम् ।। <br>
तीर्थं शीतजले नित्यमिति संकल्प्य चेतसा ।। 4.122.२० ।। <br>
अप्रावृतशरीरस्तु यः कष्टं स्नानमाचरेत्।। <br>
पदेपदेऽश्वमेधस्य फलं प्राप्तोति मा नवः ।।२१ ।। <br>
तत्र स्नात्वा शुभे तीर्थे दत्त्वा शिरसि वै मृदम् ।। <br>
वेदोक्तविधिना राजन्सूर्यस्यार्घं निवेदयेत् ।। २२ ।। <br>
पितॄन्संतर्प्य तत्रस्थो ह्यवतीर्य ततो जलात् ।।<br>
इष्टदेवं नमस्कृत्य पूजयेत्पुरुषोत्तमम् ।।२३ ।। <br>
शङ्खचक्रधरं देवं माधवं नाम पूजयेत् ।।<br>
वह्निं हुत्वा विधानेन ततस्त्वेकाशनो भवेत्।। ।। २४ ।।<br>
भूशय्याब्रह्मचर्येण शक्तः स्नानं समाचरेत् ।।<br>
अशक्तस्य धनाढ्यस्य स्वेच्छा सा तत्र कथ्यते ।। २५ ।। <br>
अवश्यमपि कर्तव्यं माघे स्नानमिति श्रुतिः ।। <br>
ईश्वरेण यथाकामं बलं धर्मोऽनुवर्तते ।। २६ ।। <br>
तिलस्नायी तिलोद्वर्ती तिलभोक्ता तिलोदकी ।। <br>
तिलहोता च दाता च षट्तिलो नावसीदति ।।२७।। <br>
तैलस्यामलकानां च तीर्थे देयानि नित्यशः ।। <br>
तथा प्रज्वालयेद्वह्निं निवातार्थं द्विजन्मनाम् ।।२८।। <br>
एवं स्नानावसाने तु भोज्यं देयमवारितम् ।। <br>
भोजयेद्द्विजदांपत्यं भूषयेद्वस्त्रभूषणैः ।। २९ ।। <br>
कंबलाजिनरत्नानि वासांसि विविधानि च ।। <br>
चोलकानि च दिव्यानि प्रच्छादनपटीस्तथा ।। ।। 4.122.३० ।। <br>
उपानहौ तथा गुप्तं मोदकैः पापमोचकैः ।। <br>
अनेन विधिना दद्यान्माधवः प्रीयतामिति ।। ३१ ।। <br>
अगम्यागमनस्तेयपापेभ्यश्च परिग्रहात् ।।<br>
रहस्याचरिताद्वापि मुच्यते स्नानमाचरेत् ।। ३२ ।। <br>
पितृभिः पितामहैः सार्द्धं तथैव प्रपितामहैः ।। <br>
मातामातामहैः सार्द्धं वृद्धमातामहैस्तथा ।। ३३ ।। <br>
एकविंशकुलैः सार्द्धं भोगान्भुक्त्वा यथेप्सितान् ।। <br>
माघमास्युषसि स्नात्वा विष्णुलोकं स गच्छति ।। ३४ ।। <br>
यो माघमास्युषसि सूर्य्यकराभिताम्रे स्नानं समाचरति चारुनदीप्रवाहे ।। <br>
उद्धृत्य सप्तपुरुषान्पितृमातृतश्च स्वर्गं प्रयात्यमलदेहधरो नरोऽसौ ।। ३५ ।। ।। <br>
