॥ श्रीकृष्ण उवाच ॥ ॥ <br>
अन्यामपि प्रवक्ष्यामि शोभनां शुभसप्तमीम् ॥ <br>
यामुपोष्य नरो रोगाच्छोकदुःखात्प्रमुच्यते ॥ १ ॥ <br>
पुण्य आश्वयुजे मासि कृतस्नानः  पयः शुचिः ॥ <br>
वाचयेत ततो विप्रानारभेच्छुभसप्तमीम् ॥ २ ॥ <br>
कपिलां पूजयेद्भक्त्या गन्धमाल्यानुलेपनैः ॥ <br>
नमामि सूर्यसंभूतामशेषभुवनालयाम् ॥ ३ ॥ <br>
त्वामहं शुभकल्याणशरीरां सर्वसिद्धये ॥ <br>
अथाहृत्य तिलप्रस्थं ताम्रपात्रेण संयुतम् ॥ ४ ॥<br>
काञ्चनं वृषभं तद्वद्वस्त्रमाल्यगुडान्वितम् ॥ <br>
दद्याद्विकालवेलायामर्यमा प्रीयतामिति ॥ ५ ॥ <br>
पञ्चगव्यं च संप्राश्य स्वप्याद्भूमौ विमत्सरः ॥ <br>
ततः प्रभाते संजाते भक्त्या संतर्पयेद्द्विजान् ॥ ६ ॥ <br>
अनेन विधिना दद्यान्मासिमासि सदा नरः ॥ <br>
वाससी वृषभं हैमं तद्वद्धेनोस्तु पूजनम् ॥ ७ ॥ <br>
संवत्सरांते शयनमिक्षुदण्डगुडान्वितम् ॥ <br>
सोपधानकविश्रामं भाजनासनसंयुतम् ॥ ८ ॥ <br>
ताम्रपात्रं तिलप्रस्थं सौवर्णवृषसंयुतम् ॥ <br>
दद्याद्वेदविदे सर्वं विश्वात्मा प्रीयतामिति ॥ ९ ॥ <br>
अनेन विधिना राजन्कुर्याद्यः शुभसप्तमीम् ॥ <br>
तस्य श्रीर्विमला कीर्तिर्भ वेजन्मनिजन्मनि ॥ 4.51.१० ॥ <br>
अप्सरोगणगन्धर्वैः पूज्यमानः सुरालये ॥ <br>
वसेद्गणाधिपो भूत्वा यावदाभूतसंप्लवम् ॥ ११ ॥ <br>
स कल्पादवतीर्णस्तु सप्तद्वीपाधिपो भवेत्॥ <br>
ब्रह्महत्यासहस्रस्य भ्रूणहत्याशतस्य च ॥ १२ ॥ <br>
नाशङ्करोति पुण्येयं कृता वै शुभसप्तमी ॥ १३ ॥ <br>
इमां पठेद्यः शृणुया न्मुहूर्तं वीक्षेत संगादपि दीयमानम् ॥ <br>
सोऽप्यत्र संबाध्य विमुक्तदेहः प्राप्नोति विद्याधरनायकत्वम् ॥१८ ॥ ॥ <br>
