।। श्रीकृष्ण उवाच।। ।। <br>
भूमिदानमतो वक्ष्ये सर्वपापप्रणाशनम् ।। <br>
ये प्रयच्छंति विप्रेभ्यो भूमिदानं सदक्षिणम् ।। १ ।। <br>
श्रोत्रियाय दरिद्राय अग्निहोत्ररताय च ।। <br>
स सर्वकामतृप्तात्मा सर्वरत्नैर्विभूषितः ।। २ ।। <br>
सर्वपापविनिर्मुक्तो दीप्यमानो रविर्यथा ।। <br>
बालसूर्यप्रभाभासैर्वादित्रध्वजशोभितैः ।।३।। <br>
विमानैर्भास्वरैर्दिव्यैर्विष्णुलोकं स गच्छति ।। ४ ।। <br>
तत्र दिव्यांगनाभिश्च सेव्यमानो यथासुखम् ।। <br>
कामगः कामरूपी च क्रीडत्यानंदमक्षयम् ।। ५ ।। <br>
यावद्धारयते लोकान्भूरंकुरसमुद्भवा ।। <br>
तावद्भूमिप्रदः कामं विष्णुलोके महीयते ।। ६ ।। <br>
नहि भूमिप्रदानाद्वै दानमन्यद्विशिष्यते ।। <br>
दिशो दशानुगृह्णाति हर्ता ता दश हंति च ।। ७ ।। <br>
दानान्यन्यानि क्षीयंते कालेन पुरुषर्षभ ।। <br>
भूमिप्रदानपुण्यस्य क्षयो नैवोपपद्यते ।। ८ ।। <br>
सर्वपापानि क्षीयंते कालयोगक्रमेण तु ।। <br>
भूमिहर्तुश्च राजेंद्र दुःखस्यांतो न विद्यते ।। ९ ।। <br>
ब्राह्मणाय सुशीलाय भूमिं दत्त्वा तु यो नरः ।। <br>
न हि तामुपजीवेद्यः स महत्पुण्यमाप्नुयात् ।। 4.164.१० ।। <br>
हलकृष्टां महीं कृत्वा सबीजां सस्यमालिनीम्।। <br>
यावत्सूर्यकृता लोकस्तावत्स्वर्गे   महीयते ।। ११ ।। <br>
धनं धान्यं हिरण्यं च रत्नान्याभरणानि च ।। <br>
सर्वदानानि राजेंद्र ददाति वसुधां ददत् ।। १२ ।। <br>
सागरान्सरितः शैलान्समानि विषमाणि च ।। <br>
सर्वगंधरसान्स्नेहान्ददाति वसुधां ददत् ।। १३ ।। <br>
ओषधीः क्षीरसंपन्ना नानापुष्पफलोपगाः ।। <br>
कमलोत्पलखंडांश्च ददाति वसुधां ददत् ।। १४ ।। <br>
अग्निष्टोमादिभिर्यज्ञैर्ये यजंति सदक्षिणैः ।। <br>
प्राप्नुवंति च तत्पुण्यं भूमिदानाद्यदाप्यते ।। १५ ।। <br>
श्रोत्रियाय महीं दत्त्वा ये हरंति न मानवाः ।। <br>
तावत्तेषां भवेत्स्वर्गो यावल्लोका प्रतिष्ठिताः ।। १६।। <br>
सस्यपूर्णां महीं यस्तु श्रोत्रियाय प्रयच्छति ।। <br>
पितरस्तस्य तुष्यंति यावदाभूतसंप्लवम् ।। १७ ।। <br>
यत्किंचित्कुरुते पापं पुरुषो वृत्तिकर्शितः ।। <br>
अपि गोचर्ममात्रेण भूमिदानेन शुध्यति ।। १८ ।। <br>
सुवर्णानां सहस्रेण यत्पुण्यं समुदाहृतम्।। <br>
भूमि गोचर्ममात्रेण तत्फलं प्राप्नुयान्नरः ।। १९ ।। <br>
कपिलानां सहस्रेभ्यो यद्दत्तेऽन्नं नरोत्तम ।। <br>
भूमिगोचर्ममात्रेण तत्फलं लभते नरः ।। 4.164.२० ।। <br>
मध्यमस्य मनुष्यस्य व्यासेन परिसंख्यया।। <br>
त्रिंशद्दंडांश्च गोचर्म दत्त्वा स्वर्गे महीयते ।। २१ ।। <br>
बहुभिर्वसुधा भुक्ता राजभिः सगरादिभिः ।। <br>
यस्य यस्य यदा भूमिस्तस्यतस्य तदा फलम् ।। २२ ।। <br>
किंकरा मृत्युदंडाश्च असिपत्रवनादयः ।। <br>
घोराश्च वारुणाः पाशा नोपसर्पंति भूमिदम्।। २३ ।। <br>
निरया रौरवाद्याश्च कुंभीपाकः सुदुःसहः ।। <br>
तथा च यातनाः कष्टा नोपसर्पंति भूमिदम् ।। २४ ।। <br>
चित्रगुप्तश्च कालश्च कृतांतो मृत्युरेव च ।। <br>
यमश्चापि स्वयं राजा संपूजयति भूमिदम् ।। २५ ।। <br>
रुद्रः प्रजापतिः शक्रो देवासुरगणास्तथा ।। <br>
अहं च परमप्रीत्या पूजयामीह भूमिदम्।। २६ ।। <br>
षट्कर्मकृत्सुवृत्ताय कृशाय च प्रियार्थिने ।। <br>
भूमिर्देया नरव्याघ्र सन्निधिश्चाक्षयो भवेत् ।। २७ ।। <br>
सीदमानकुटुंबाय श्रोत्रियायाहिताग्नये ।। <br>
वृत्तस्थाय दरिद्राय भूमिर्देया नरेश्वर ।। २८ ।। <br>
यथा जनित्री क्षीरेण पुत्रं संवर्द्धयेत्सदा ।। <br>
तथा भूमिप्रदं भूमिः सर्वकामैस्तु तर्पति ।। २९ ।। <br>
यथा गौर्भरते वत्स क्षीरेण क्षीरमुत्सृजेत् ।। <br>
तथा सर्वरसोपेता भूमिर्भरति भूमिदम् ।। 4.164.३० ।। <br>
यथा बीजानि रोहंति जलसिक्तानि भूतले ।। <br>
तथा कामाः प्ररोहंति भूमिदस्य दिनेदिने ।। ३१ ।। <br>
यथोदयन्सहस्रांशुस्तमः सर्वं व्यपोहति ।। <br>
तथा भूमिप्रदानं तु सर्वपापं व्यपोहति ।। ३२ ।। <br>
पर दत्तां तु यो भूमिमुपहिंसेत्कदाचन ।। <br>
स बद्धो वारुणैः पाशैः क्षिप्यते पूयशोणिते ।। ३३ ।। <br>
स्वदत्तां परदत्तां वा यो हरेत वसुंधराम् ।। <br>
स नरो नरके घोरे क्लिश्यत्याप्रलयांतिकम् ।। ३४ ।। <br>
रुदतां वृत्तिनाशेन ये पतंत्यश्रुबिंदवः ।। <br>
ताद्वर्षसहस्राणि नरके पच्यते तु सः ।। ३५ ।। <br>
ब्राह्मणानां हृते क्षेत्रे हर्तुस्त्रिपुरुषं कुलम् ।। <br>
दत्त्वा भूमिं तु विप्राय उपहिंसेद्यदा पुनः ।। <br>
अधोमुखश्च दुष्टात्मा कुंभीपाके स पच्यते ।।३६।। <br>
दिव्यवर्षसहस्रांते कुंभीपाकाद्विनिःसृतः ।। <br>
इह लोके भवेच्छा वै सप्त जन्मानि पार्थिव।।३७।।<br>
स्वदत्तां परदत्तां वा यत्नाद्रक्षेद्युधिष्ठिर ।। <br>
महीं महीभृतां श्रेष्ठ दानाच्छ्रेयोनुपालनम्।। ३८ ।। <br>
तोयहीनेष्वरण्येषु शुष्ककोटरवासिनः ।। <br>
कृष्णाह्वयोभिजायंते नरा ब्रह्मस्वहारिणः ।।३९।। <br>
एवं दत्त्वा महीं राजन्प्रहृष्टेनांतरात्मना ।। <br>
सर्वान्कामानवाप्नोति मनसा चिंतितान्नरः ।। 4.164.४० ।। <br>
भूमिदानात्परं नास्ति सुखं वामुष्मिकं महत् ।। <br>
न चापि भूमिहरणादन्यत्पातकमुच्यते ।। ४१ ।। <br>
यच्छंति ये द्विजवराय महीं सुकृष्टां ते यांति शक्रसदनं सुविशुद्धदेहाः ।। <br>
ये लोपयंत्यतिबलादथ कामलोभात्ते रौरवातिगहनान्न समुत्तरंति ।। ४२ ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे भूमिदानमाहात्म्यवर्णनंनाम चतुःषष्ट्यु त्तरशततमोऽध्यायः ।। १६४ ।।<br>
<br>
