॥ युधिष्ठिर उवाच ॥ ॥ <br>
जातिस्मरत्वं देवेश दुष्प्राप्यमिति मे मतिः ॥ <br>
तदहं ज्ञातुमिच्छामि प्राप्यते केन कर्मणा ॥ १ ॥ <br>
वरप्रदानाद्देवानामृषीणां सेवनेन वा ॥ <br>
तीर्थस्नानेन वा देव तपोहोमव्रतेन वा ॥ २ ॥ <br>
॥ श्रीकृष्ण उवाच ॥ ॥ <br>
चत्वारि राजन्भद्राणि समुपोष्याणि यत्नतः ॥ <br>
तत्प्रभावाद्भवेन्नूनं राजञ्जातिस्मरो नरः ॥ ३ ॥ <br>
शुभोदयः पुरा वैश्यो बभूव यमुनातटे ॥ <br>
तेन व्रतमिदं चीर्णं मृतः कालक्रमादसौ ॥ ४ ॥ <br>
संजयस्य सुतो जातः स्वर्णष्ठीवीति विश्रुतः ॥ <br>
व्रतप्रभावाज्जातिज्ञः स च चौरेर्निपातितः ॥ ५ ॥ <br>
नारदस्य प्रभावेण पुनरु जीव्यतेऽप्यसौ ॥ <br>
सस्मार पूर्ववृत्तांतं सकलं व्रतधर्मतः ॥६॥ <br>
॥ युधिष्ठिर उवाच ॥ ॥ <br>
संजयस्य कथं पुत्रः स्वर्णष्ठीवीति वा कथम् ॥ <br>
दस्युभिश्च कथं नीतो मृत्युं वै जीवितः कथम् ॥ ७ ॥ <br>
॥ श्रीकृष्ण उवाच ॥. ॥ <br>
संजयो नाम राजासीत्कुशावत्यां नराधिप ॥ <br>
देवर्षी तस्य मित्रे च सदा नारदपर्वतौ ॥ ८॥ <br>
एकदा संजयगृहं संप्राप्तौ तौ यदृच्छया ॥ <br>
स्वगतासनदानाद्यैरुपचारैरपूजयत् ॥ ९ ॥ <br>
तेषामथोपविष्टानां पूर्ववृत्तांतभाषिणौ ॥ <br>
संजयस्य सुता प्राप्ता तरुणी पितुरंतिकम् ॥ 4.13.१० ॥ <br>
पर्वतः प्राह राजानं कन्येयं वरवर्णिनी ॥ <br>
गुप्तगुल्फा संहतोरूः पीनश्रोणिपयोधरा ॥ ११ ॥ <br>
पद्मपत्रेक्षणनखा पद्मकिंजल्कसप्रभा ॥ <br>
आकुञ्चितमृदुस्निग्धैः केशैरविततैर्घनैः ॥ १२ ॥ <br>
सविलासा गजगतिः सुनासा कोकिलस्वरा ॥ <br>
अहो रूपमहो धैर्यमहो लावण्यमुत्तमम् ॥१३॥ <br>
तिलपुष्पस्फुटा नासा रूपं संपरिलक्ष्यते ॥ <br>
कस्येयं भद्रिका भद्रा ममातिहृदयंगमा ॥ १४ ॥ <br>
एवं ब्रुवा णं तं विप्रं विस्मयोत्फुल्ललोचनम् ॥ <br>
स राजा प्राह कन्येयं दुहिता मम पर्वत ॥ १५ ॥ <br>
अथोवाच नृपं धीमान्नारदः क्षुभितेन्द्रियः ॥ <br>
राजन्निवेष्टुकामोऽहं कन्येयं मम दीयताम् ॥ १६ <br>
ईप्सितं तव दास्यामि वरं मर्त्येषु दुर्ल्लभम् ॥ <br>
एवमुक्तो नारदेन प्रीतात्मा संजयस्तथा ॥ १७ ॥ <br>
कृताञ्जलिरुवाचेदं प्रहर्षोत्फुल्ललोचनः ॥ <br>
पुत्रो मे दीयतां क्षिप्रमक्षीणकनकाकरः ॥ १८ ॥ <br>
यस्य मूत्रं पुरीषं वा श्लेष्माणं क्षिपति क्षितौ ॥ <br>
जातरूपं हि तत्सर्वं सुवर्णं भवतु स्थिरम् ॥ १९ ॥ <br>
एवमस्त्विति तं राजन्नारदः प्रत्यभाषत ॥ <br>
सुवर्णष्ठीविनं पुत्रं ददामि तव सुव्रत ॥ 4.13.२० ॥ <br>
एवमुक्त्वा स तां कन्यां सालङ्कारां सुमध्यमाम् ॥ <br>
विवाहयामास तया नारदो हृष्टमानसः ॥२१ ॥ <br>
तत्तस्य चेष्टितं दृष्ट्वा पर्वतः क्रोधमूर्छितः ॥ <br>
उवाच नारदं रोषाद्दीप्ताक्षः स्फुरिताधरः ॥ २२ ॥ <br>
मयेयं प्रार्थिता पूर्वं त्वया यस्माद्विवाहिता ॥ <br>
तस्मान्मया समं स्वर्गं न गंतासि कथंचन ॥ २३ ॥ <br>
दत्तस्त्वयास्य यः पुत्रो वरदानेन नारद ॥ <br>
सोऽपि चौरैरभिहतः पञ्चत्वमुपयास्यति ॥ २४ ॥ <br>
एवमुक्तः पर्वतेन नारदः प्राह दुर्मनाः ॥ <br>
न त्वं धर्मं विजानासि किञ्चिन्मूढोऽसि दुर्मते ॥ २५ ॥ <br>
सामान्यं सर्वभूतानां कन्या भवति सुव्रत ॥ <br>
न तस्या वरणे दुःखं पश्यंतीह बहुश्रुताः ॥ २६ ॥ <br>
न सेवितास्त्वया वृद्धास्तेन मां शपसे रुषा ॥ <br>
पणिग्रहणमंत्राणां निष्ठा स्यात्सप्तमे पदे ॥ २७ ॥ <br>
यस्मादेतदविज्ञाय शपसे मामनागसम् ॥ <br>
तस्मात्त्वमप्यहो स्वर्गं न गंतासि मया विना ॥ २८ ॥ <br>
संजयस्य सुतः शापाद्यदि पञ्चत्वमेष्यति ॥ <br>
आनयिष्ये तथाप्येनं यमलोकान्न संशयः ॥२९॥ <br>
एवं शप्त्वा तदाऽ न्योन्यं देवर्षी तावुभौ पुनः ॥ <br>
पूजितौ संजयेनाथ जग्मतुः स्वाश्रमं प्रति ॥ 4.13.३० ॥ <br>
अथास्य सप्तमे मासि जातः पुत्रो नृपस्य सः ॥ <br>
स्वर्णष्ठीवीति नामास्य यथार्थमकरोत्पिता ॥ ३१ ॥ <br>
जातिस्मरः स्मरवपुः सुवर्णोत्पत्तिकारणम् ॥ <br>
सर्वभूतरुतज्ञोऽभूद्भद्रव्रतफलादिह ॥ ३२ ॥ <br>
मूत्रश्लेष्मपुरीषादि यत्किञ्चित्क्षिपति क्षितौ ॥ <br>
जायते कनकं सर्वं प्रसादान्नारदस्य च ॥३३॥ <br>
तेनासौ यजते राजा विधिवद्भूरिदक्षिणैः ॥ <br>
राजसूयादिभिर्यज्ञैर्वि विधैर्ब्राह्मणैर्वृतः ॥३४॥ <br>
बभार भृत्याननिशं पुपोष स्वजनातिथीन् ॥ <br>
चकार देवतागारं सरश्चारामवाटिकाः ॥३५॥ <br>
जातस्नेहं तथा पुत्रं ररक्ष रक्षि भिर्वृतः ॥ <br>
राशयः कनकस्यास्य बभूवुर्नृपतेः सुतात्॥३६॥ <br>
अथास्य दस्यवः केचिच्छ्रुत्वा तं कनकाकरम्॥<br>
धनलोलुपया जघ्नुर्दाक्षिणात्या मदोद्ध ताः॥३७॥ <br>
तस्मिन्विनष्टे तन्नष्टं वरदानसमुद्भवम् ॥ <br>
कनकं तदपश्यंतो जग्मुरन्योन्यतः क्षयम् ॥३८॥ <br>
पातितं दस्युभिः पुत्रं दृष्ट्वा राजा सुदुःखितः॥ <br>
विललापाकुलमतिः स मुमोह पपात च ॥३९॥ <br>
विलपंतं तु तं दृष्ट्वा नारदः प्राह संजयम् ॥ <br>
राजन्विषादं मा कार्षीः शृण्विमां भारतीं मम ॥4.13.४०॥ <br>
इत्युक्त्वा स समाचख्यौ चरितानि महौजसाम् ॥ <br>
विशिष्टानां नरेन्द्राणां यतीनां दक्षिणावताम् ॥ ४१ ॥ <br>
श्रुत्वा राजा नरेंद्राणां चरितानि महा त्मनाम् ॥ <br>
विनष्टशोकः सहसा प्रकृतिस्थो वभूव सः ॥४२॥ <br>
नारदोऽपि नरेंद्रस्य मृतं पुत्रं यमालयात् ॥ <br>
आनयामास तरसा तथारूपं यथा हतम् ॥ ४३ ॥ <br>
दृष्ट्वा स्पृष्ट्वा स पुत्रं तं परितुष्टेन चेतसा ॥<br>
व्रीडितो विस्मितश्चैव कृताञ्जलिरथाव्रवीत् ॥ ४४ ॥ <br>
किमाश्चर्यं प्रसन्नेन भवता मम नारद ॥ <br>
दत्तः पुत्रस्तथाभूतो दस्युभिर्घातितो यथा ॥ ४५ ॥ <br>
षण्मासांते पुनरसौ जीवितं सर्वमेव तत् ॥ <br>
सस्मार पूर्वं वृत्तांतं भद्राणां पारणात्किल ॥ ४६ ॥ <br>
एतत्ते सर्वमाख्यातं जातिस्मरणकारकम् ॥ <br>
व्रतं व्रताधिकं श्रेष्ठं किमन्यत्कथयामि ते ॥४७ ॥ <br>
॥ श्रीकृष्ण उवाच ॥ ॥ <br>
ब्राह्मणाश्चैव शूद्राश्च कुले महति जन्म च ॥ <br>
दाता क्षमी धनी वाग्मी रूपी स्वैर्भद्रकैर्भवेत् ॥४८॥ <br>
चत्वारि राजन्भद्राणि चतुष्पादानि तानि वै ॥ <br>
तान्येव बहुविघ्नानि दुष्प्राप्यान्यकृतात्मभिः ॥ ४९ ॥ <br>
मार्गशीर्षे तु प्रथमं द्वितीयं फाल्गुने तथा ॥ <br>
ज्येष्ठे तृतीयं राजेन्द्र ख्यातं भाद्रपदे परम् ॥ 4.13.५० ॥ <br>
फाल्गुनामलपक्षादौ त्रीन्मासांस्तु नराधिप ॥ <br>
तत्त्रिपुष्पमिति ख्यातं तपस्याकरणं परम् ॥ ५१ ॥ <br>
ज्येष्ठस्य शुक्लपक्षादौ त्रीन्वै मासान्युधिष्ठिर ॥ <br>
तत्त्रिराममिति ख्यातं सत्यशौर्यप्रदायकम् ॥ ५२ ॥ <br>
शुक्ले भाद्रपदस्यादौ त्रीन्मासान्पांडुनंदन ॥ <br>
तत्त्रिरंगमिति ख्यातं वहुविद्याप्रदायकम् ॥ ५३ ॥ <br>
शुक्लमार्गशिरस्यादौ त्रीन्मासांस्तु नराधिप ॥ <br>
तद्विष्णुपदमित्युक्तं सर्वधर्मप्रदायकम् ॥ ५४ ॥ <br>
समासेनैव चोक्तानि भद्राण्येतानि भारत ॥ <br>
कर्तव्यानि नरैः स्त्रीभिर्वा ब्रह्मणानुमतेन वा ॥ ५५ ॥ <br>
॥ युधिष्ठिर उवाच ॥ ॥ <br>
विस्तरेणैव मे ब्रूहि देवदेव जगत्पते ॥ <br>
भद्राणां नियमाधानं प्रधाननियमांस्तथा ॥ ५६ ॥ ॥ <br>
॥श्रीभगवानुवाच ॥ ॥ <br>
शृणु राजन्नवहितो भद्राणां विस्तरं परम् ॥ <br>
कथयिष्ये न कथितं कस्यचिद्यन्मयापुरा ॥५७॥ <br>
शुक्ले मार्गशिरस्यादौ चत्वारस्तिथयो वराः ॥ <br>
द्वितीया च तृतीया च चतुर्थी पञ्चमी तथा ॥ ५८ ॥ <br>
एकभुक्तासनस्तिष्ठेत्प्रतिपद्यां जितेन्द्रियः ॥ <br>
प्रभाते तु द्वितीयायां कृत्वा यत्करणीयकम् ॥ ५९ ॥ <br>
प्रहरत्रये समधिके गते स्नानं समाचरेत् ॥ <br>
मृद्गोमयं च संगृह्य मंत्रैरेभिर्विचक्षणः ॥ 4.13.६० ॥ <br>
अहं ते तु प्रदिश्यामि मंत्राणां विधिमुत्तमम् ॥ <br>
येषां देयो न देयो वा ताञ्छृष्व वदामि ते ॥ ६१ ॥ <br>
ब्राह्मणाः क्षत्रिया वैश्याः शूद्रा ये शुचयोऽमलाः ॥ <br>
तेषां मंत्राः प्रदेया वै न तु संकीर्णधर्मिणाम् ॥ ६२ ॥ <br>
या स्त्री भर्त्रा वियुक्तापि स्वाचारैः संयुता शुभा ॥ <br>
सा च मन्त्रान्प्रगृह्णातु सभर्त्री तदनुज्ञया ॥६३॥ <br>
स्नानं नद्यां तडागे वा वाप्यां कूपे गृहेपि वा ॥ <br>
दशोत्तरं फलं ज्ञेयमधिकं हि समन्त्रकम् ॥ ६४ ॥ <br>
मृदं मंत्रेण संगृह्य सर्वांगेषु प्रलेपयेत् ॥ <br>
त्वं मृत्स्ने वंदिता देवैः समलैर्द्दैत्यघातिभिः ॥ ६५ ॥ <br>
मयापि वंदिता भक्त्या मामतो विमलं कुरु ॥ ६६ ॥ <br>
इति मृन्मंत्रः ॥ <br>
एवं जपन्मृदं दत्त्वा स्वहस्ताग्रेसमंत्रकम् ॥ <br>
जलावगाहनं कुर्यात्कुण्डमालिख्य धर्मवित् ॥ <br>
सिद्धार्थकैः कृष्णतिलैर्वचासर्वौषधीः क्रमात् ॥ ६७ ॥ <br>
त्वमादिः सर्वदेवानां जगतां च जगन्मये ॥ <br>
भूतानां वीरुधांचैव रसानांपतये नमः ॥ ६८ ॥ <br>
गंगासागरजं तोयं पौष्करं नार्मदं तथा ॥ <br>
यामुनं सांनिहत्यं च संनिधानमिहास्तु मे ॥ ६९ ॥ <br>
इति स्नानमंत्रः ॥ <br>
शरीरालंभनं पूर्वं कृत्वा मृद्गोमयांबुभिः॥<br>
एवं स्नात्वा समाप्लुत्य आचम्य तटमास्थितः ॥4.13.७०॥ <br>
निवस्य वाससी शुभ्रे शुचिः प्रयतमानसः ॥ <br>
देवान्पितॄन्मनुष्यांश्च तर्पयेत्सुसमाधिना ॥ ७१ ॥ <br>
एवं गृहीतनियमो गृहं गच्छेच्छुचिव्रतः ॥ <br>
उपविश्य न संजल्पेद्यावच्चन्द्रस्य दर्शनम् ॥ ७२ ॥ <br>
स्नात्वा चैव ततो नाम तृतीयादि चतुर्दिने ॥ <br>
नमः कृष्णाच्युतानंत हृषीकेशेति च क्रमात ॥ ॥ ७३ ॥ <br>
चतुर्दिने द्वितीयादौ देवमभ्यर्चयेऽच्युतम् ॥ <br>
प्रथमेह्नि स्मृता पूजा पादयोश्चक्रपाणिनः ॥ ७४ ॥ <br>
नाभिपूजा द्वितीयेह्नि कर्तव्या विधिवन्नरैः ॥ <br>
मुरद्विषस्ततीयेह्नि पूजां वक्षसिविन्यसेत् ॥ ७५ ॥ <br>
चतुर्थेह्नि जगद्धातुः पूजां शिरसि कल्पयेत् ॥ <br>
पुष्पैर्विलेपनैर्धूपैरर्घ्यं दद्युर्वि भूषणैः ॥ ७६ ॥ <br>
घीवरैर्हरिनैवेद्यैर्दीपदानैश्च भक्तितः ॥ <br>
पूजयित्वा विधानेन विष्णुं विश्वेश्वरं व्रती ॥ ७७ ॥ <br>
ततो दिनावसाने तु मुहूर्ते निर्गते सति ॥ <br>
अर्घ्यं प्रदद्यात्सोमाय भक्त्यातद्भावभावितः ॥ ७८ ॥ <br>
शशिचन्द्रशशांकेन्दुनामानि क्रमशो नरः ॥ <br>
तृतीयादिषु चन्द्रस्य संकीर्त्यार्घ्यं निवेदयेत् ॥ ७९ ॥ <br>
स चार्घ्यो यादृशो देय ऋद्धिमद्भिरथेतरैः ॥ <br>
तत्ते सम्यक्प्रवक्ष्यामि युधिष्ठिर निबोध मे ॥ 4.13.८० ॥ <br>
चन्दनागुरुकर्पूरदधि दूर्वाक्षतादिभिः ॥ <br>
रत्नैः समुद्रजैश्चान्यैर्वज्रवैदूर्यमौक्तिकैः ॥ ८१ ॥ <br>
पुष्पैः फलैः स्वकालोत्थैः खर्जूरैर्न्नालिकेरकैः ॥ <br>
वस्त्राच्छादनगोवा जिभूमिहेमगजान्वितैः ॥ ८२ ॥ <br>
सत्त्वयुक्तस्य ऋद्धस्य राजन्नेष विधिः स्मृतः ॥ <br>
इतरस्य यथाशक्ति फलपुष्पाक्षतोदकैः ॥ ८३ ॥ <br>
लवणं गुडं घृतं तैलं पयःकुंभास्तिलैः सह ॥ <br>
अर्घेष्वेतानि शस्तानि शशिवृद्ध्या विवर्द्धयेत् ॥ ८४ ॥ <br>
प्रत्यहं वर्द्धयेदर्घ्यं शशि वृद्ध्या नरोत्तम ॥ <br>
एवमर्घः प्रदातव्यः शृणु मंत्रविधिक्रमम् ॥ ८५ ॥ <br>
नवोनवोसि मासांते जायमानः पुनःपुनः ॥ <br>
त्रिरग्निसमवेतो वै देवानाप्यायसे हविः ॥ ८६ ॥ <br>
गगनाङ्गणसद्दीप दुग्धाब्धिमथनोद्भव ॥ <br>
भाभासितदिगाभोग रमानुज नमोऽस्तु ते ॥ ८७ ॥ <br>
दत्त्वार्घ्यं द्विजराजाय तद्विप्राय निवेदयेत् ॥ <br>
निर्वर्त्यार्घ्यक्रममिमं ततो भुंजीत वाग्यतः ॥ ८८ ॥ <br>
भूमिं तु भाजनं कृत्वा पद्मपत्रसमास्तृताम् ॥ <br>
पालाशैर्मधुपत्रैर्वा सुरूपैर्वा शिलातले ॥ ८९ ॥ <br>
समालभ्य धरां देवीं मंत्रेणानेन मंत्रवित् ॥ <br>
त्वत्तले भोक्तुकामोऽहं देवि सर्वरसोद्भवे ॥ 4.13.९० ॥ <br>
मदनुग्रहाय सुस्वादं कुर्वन्नममृतोपमम् ॥ <br>
एवं जप्त्वा च भुक्त्वा च शाकं पाकं गुणोत्तरम् ॥ ९१ ॥ <br>
आचम्य खान्युपालभ्य स्मृत्वा सोमं स्वपेद्भुवि ॥ <br>
भोक्तव्यं तु द्रितीयायामक्षारलवणं हविः ॥ ९२ ॥ <br>
मुन्यन्नं तु तृतीयायां चतुर्थ्यां गोरसोत्तरम् ॥ <br>
घृताक्ताः सगुणाः शस्ताः पञ्चम्यां कृशरास्सदा ९३ ॥ <br>
शस्ता भद्रेषु सर्वेषु सदा श्यामाकतण्डुलाः ॥ <br>
प्रसाधिका घृतं गव्यं वन्यं फलमयाचितम् ॥ ९४ ॥ <br>
प्रातः स्नानं ततः कृत्वा संतर्ज्य पितृदेवताः ॥ <br>
भोजयेद्ब्राह्मणान्भक्त्या दत्तदानान्विसर्जयेत ॥९५॥ <br>
भृत्यबन्धुजनैः सार्द्धं पश्चाद्भुञ्जीत कामतः ॥ <br>
एवं भद्रेषु सर्वेषु त्रिमासेषु गतेषु यः ॥९६॥ <br>
करोत्येतन्नरो भक्त्या वर्षमेकममत्सरी ॥ <br>
तस्य श्रीर्विजयश्चैव नित्यं सोमः प्रसीदति ॥९७॥ <br>
एतत्करोति या कन्या शुभं प्राप्नोति सा पतिम् ॥ <br>
दुर्भगा सुभगा साध्वी भवत्यविधवा सदा ॥ ९८ ॥ <br>
राज्यार्थी लभते राज्यं धनार्थी लभते धनम् ॥ <br>
पुत्रार्थी लभते पुत्रानिति प्राह प्रभाकरः ॥ ९९ ॥ <br>
योषित्कुलाकुलविवाहमनोरमाणि शय्यान्नयानशयनासनशोभितानि ॥ <br>
भद्राण्यवाप्य धनपुत्रकलत्रजानि जातिस्मरो भवति भारत भद्रकर्ता ॥ 4.13.१०० ॥ <br>
