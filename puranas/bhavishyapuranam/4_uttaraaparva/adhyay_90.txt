॥ युधिष्ठिर उवाच ॥ ॥ <br>
भगवन्भूतभव्येश संसारार्णवतारक ॥ <br>
व्रतं कथय किञ्चिन्मे रूपसौभाग्यदायकम् ॥ १ ॥ <br>
॥ श्रीकृष्ण उवाच ॥ ॥ <br>
किं कृतैर्बहुभिः पार्थ व्रतैरुन्मत्तचेष्टितैः ॥ <br>
कायक्लेशकरैः क्रूरैरसारैः फल साधनैः ॥ २ ॥ <br>
वरमेकापि वरदा कृतानंगत्रयोदशी ॥ <br>
प्रसिद्धिं समनुप्राप्ता मर्त्ये कामप्रदायिनी ॥ ३ ॥ <br>
सौभाग्यारोग्यजयदा सर्वातंकनिवारिणी ॥ <br>
सर्वदुष्टोपशमनी सर्वमंगलवर्धनी ॥ ४ ॥ <br>
शृणुष्व तां महाबाहो कथयामि सविस्तरम् ॥ <br>
पुरा दग्धेन कामेन त्रिनेत्रनयनाग्निना ॥ ५ ॥ <br>
भस्मीभूतेन लोकानां संकल्पिता पुरानघ ॥ <br>
अनंगेन कथा ह्येषा तेनानंगत्रयोदशी ॥ ६ ॥ <br>
हेमंते समनुप्राप्ते मासि मार्गशिरे शुभे ॥ <br>
शुक्लपक्षे त्रयोदश्यां सोपवासो जितेन्द्रियः ॥ ७ ॥ <br>
स्नानं नद्यां तडागे च गृहे वा नियतात्मवान् ॥ <br>
कृत्वा समभ्यर्च्य विभुं विधिना शशिशेखरम् ॥८॥ <br>
धूपदीपैः सनैवेद्यैः पुष्पैः कालोद्भवैस्तथा ॥ <br>
शंभुनामान्यथोच्चार्य होमः कार्यस्तिलाक्षतैः ॥ ९ ॥ <br>
अनंगनाम्ना संपूज्य मधु प्राश्य स्वपेन्निशि ॥ <br>
नैवेद्यैर्मधुरैर्दिव्यैः सुस्वादैर्घृतपाचितैः ॥ 4.90.१० ॥ <br>
धूपं सुगंधिं दद्याच्च रक्तपुष्पैस्तु पूजनम् ॥ <br>
रंभातुल्या भवेत्सा तु रूपयौवनशालिनी ॥ ११ ॥ <br>
मधुवत्स्यात्समधुरः कामरूपधरस्तथा ॥ <br>
दशानामश्वमेधानां फलं प्राप्नोति मानवः ॥ १२ ॥ <br>
पुष्यमासस्य चैवोक्तं चंदनं प्राशयन्निशि ॥ <br>
योगेश्वरं तु संपूज्य मालतीकुसुमैः शुभैः ॥ १३ ॥ <br>
नैवेद्यं घृतपूराश्च दमशान्तास्तु ताः स्त्रियः ॥ <br>
सौम्यशीतसुगन्धाश्च चन्दनप्राशनोद्भवैः ॥ १४ ॥ <br>
राजसूयस्य यज्ञस्य फलं प्राप्नोत्यनुत्तमम् ॥ <br>
माघे नटेश्वरं नाम पूजयेत्पंकजेन तु ॥ १५ ॥ <br>
नैवेद्यं क्षीरखण्डाद्यैर्मौक्तिकं प्राशयेन्निशि ॥ <br>
बहुपुत्रा भवेत्सा तु धनं सौभाग्यमुत्तमम् ॥ १६ ॥ <br>
मुक्ताचूर्णनिभैर्नेत्रैर्यद्वा स्यात्तद्वदेव हि ॥ <br>
गौरीतुल्या भवेत्सा तु कोमलांगी प्रजायते ॥ १७ ॥ <br>
तप्त जांबूनदाभासो भवेद्दिव्यतनुर्महान् ॥ <br>
गोमेधस्य सहस्रस्य फलं प्राप्नोति मानवः ॥ १८ ॥ <br>
फाल्गुने मासि संपूज्य देवदेवं हरेश्वरम् ॥ <br>
कर्णिकारस्य पुष्पाणि नैवेद्ये बीजपूरकम् ॥ १९ ॥ <br>
कंकोलं प्राशयेद्रात्रौ सौंदर्यमतुलं लभेत् ॥ <br>
चैत्रे सुरूपकं नाम पूजयेद्दमनेन तु ॥ 4.90.२० ॥ <br>
नैवेद्यं धूपकं दद्याद्घृतखण्डविपाचितम् ॥ <br>
कर्पूरं प्राशयेद्रात्रौ सौभाग्यं महदाप्नुयात् ॥ २१ ॥ <br>
चन्द्रश्च चन्द्रकांतिश्च चन्द्रवर्त्यहरावृते ॥ <br>
नरमेधस्य यज्ञस्य फलं प्राप्नोति शोभनम् ॥ २२ ॥ <br>
वैशाखे च महारूपं पुष्पैर्नौमालिकार्चनम् ॥ <br>
कारंबकैस्तु नैवेद्यं दातव्यं चातिशोभनम् ॥ २३ ॥ <br>
जातीफलं तु संप्राश्य जातिमाप्नोत्यनुत्तमाम् ॥ <br>
सफलास्तस्य सर्वाशा भवंति भुवि भारत ॥ २४ ॥ <br>
गोसहस्रफलं प्राप्य ब्रह्मलोके महीयते ॥ <br>
ज्येष्ठे मासे तु प्रद्युम्नं पूजयेन्मल्लिकासुमैः ॥ २५ ॥<br>
नैवेद्यं खण्डवर्तिं च लवंगं प्राशयेन्निशि ॥ <br>
ज्येष्ठं पदमवाप्नोति तथा लक्ष्मीं जनार्दनात् ॥ २६ ॥ <br>
सर्व सौख्यसमोपेतः स्थित्वा भुवि शतं समाः ॥ <br>
वाजपेयस्य यज्ञस्य शतमष्टगुणोत्तरम् ॥ २७ ॥ <br>
आषाढे चैव संप्राप्ते उमाभर्तारमर्चयेत् ॥ <br>
पुष्प धूपादिनैवेद्यैः प्राश्नीयाच्च तिलोदकम् ॥ २८ ॥ <br>
तिलोत्तमा रूपधरा सुखी स्याच्छरदः शतम् ॥ <br>
श्रावणे उमापतिं नाम तिलपुष्पैस्तु पूजयेत् ॥ ॥ २९ ॥ <br>
नैवेद्यं लड्डुकान्दद्यात्कृष्णांश्च प्राशयेत्तिलान् ॥ <br>
पौंडरीकस्य यज्ञस्य फलं प्राप्नोत्यनाकुलम् ॥ 4.90.३० ॥ <br>
तदंते राजराजः स्याच्छत्रुपक्ष क्षयंकरः ॥ <br>
सद्योजातं भाद्रपदे पूज्य कुंकुमकेशरैः ॥ ३१ ॥ <br>
नैवेद्यं सोलिकां दद्यात्प्राशयेदगुरुं निशि ॥ <br>
अगुरुं प्राशयित्वा तु गुरुर्भवति भूतले॥ ॥ ३२ ॥ <br>
पुत्रपौत्रैः परिवृतो भुक्त्वा भोगान्मनोऽनुगान् ॥ <br>
उक्तयज्ञफलं प्राप्य विष्णुलोके महीयते ॥ ३३ ॥ <br>
त्रिदशाधिपतिमश्वयुजि पूज्य सिन्दूरकव्रजैः ॥ <br>
स्वर्णादिकं तु संप्राश्य स्वर्णवर्णः प्रजायते ॥३४॥ <br>
रूपवान्सुभगो वाग्मी भुक्त्वा भोगान्महीतले ॥ <br>
सुवर्णकोटिदानस्य फलं प्राप्नोति मानवः ॥ ३५ ॥ <br>
विश्वेश्वरं कार्त्तिके तु सर्वपुष्पैस्तु पूजयेत् ॥<br>
दमनस्य फलं प्राश्य दमनेन पुमान्भवेत् ॥ ३६ ॥ <br>
दमनोन्मादकर्ता च सर्वस्य जगतः प्रभुः ॥ <br>
भवेद्भुजबलोपेतस्ततः शिवपुरं व्रजेत् ॥ ३७ ॥ <br>
एवं संवत्सरस्यांते पारितेऽस्मिन्व्रतोत्तमे ॥ <br>
यत्कर्तव्यं तदधुना श्रूयतां कुरुनंदन ॥ ३८ ॥ <br>
व्रते विध्नो यदा च स्यादशक्त्या सूतकेन वा ॥ <br>
उपोष्यमेवोपवसेत्तदा द्रुमपुरः पुनः ॥ ३९ ॥ <br>
पूर्वोक्तमेवं निर्वर्त्य सौवर्णं कारयेच्छिवम् ॥ <br>
ताम्रपात्रे तु संस्थाप्य कलशोपरि विन्यसेत् ॥ 4.90.४० ॥ <br>
शुक्लवस्त्रेण संछाद्य पुष्पनैवेद्यपूजितम् ॥ <br>
ब्राह्मणाय प्रदातव्यं शिवभक्ताय सुव्रत ॥ ॥ ४१ ॥ <br>
शक्तिमाञ्छयनं दद्याद्गां सवत्सां पयस्विनीम् ॥ <br>
छत्रोपानत्प्रदातव्यं कलशाः सोदकास्तथा ॥ ४२ ॥ <br>
शांताश्च केचिदिच्छंति शक्त्या दद्याच्च दक्षिणाम् ॥ <br>
पञ्चामृतेन स्नानं च तस्मिन्नहनि कारयेत् ॥ ४३ ॥ <br>
देवदेवस्य राजेन्द्र पुष्पदीपान्नसंयुतम् ॥ <br>
भोजनं च यथा शक्त्या षड्रसं मधुरोत्तरम् ॥ ४४ ॥ <br>
प्रदद्याच्छिवभक्तेभ्यो विशुद्धेनांतरात्मना ॥ <br>
एवं निर्वर्त्य विधिवत्कृतकृत्यः पुमान्भवेत् ॥ ४५ ॥ <br>
नारी वा भरतश्रेष्ठ कुमारी वा यतव्रता ॥ <br>
पारिते तु व्रते पश्चात्कुर्याच्च सुमहोत्सवम् ॥ ४६ ॥ <br>
अनेन विधिना कुर्याद्यस्त्वनंगत्रयोदशीम् ॥ <br>
स राज्यं निहतामित्रं कीर्तिमायुर्यशो बलम् ॥ ४७ ॥ <br>
सौभाग्यं महदाप्नोति यावज्जन्मशतं नृप ॥ <br>
ततो निर्वाणमायाति शिवलोकं च गच्छति ॥ ४८ ॥ <br>
कामेन या किल पुरा समुपोषितासीच्छुभ्रा तिथिस्त्रिदशमी सुशुभांगहेतोः ॥ <br>
तां प्राशनैरुदितनामयुतैरुपेता कृत्वा प्रयाति परमं पदमिंदुमौलेः ॥ ॥ ४९ ॥ <br>
