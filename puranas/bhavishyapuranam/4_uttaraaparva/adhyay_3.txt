।। युधिष्ठिर उवाच ।। <br>
कीदृशी कृष्ण सा माया विष्णोरमिततेजसः ।। <br>
यया व्यामोहितं यच्च जगदेतच्चराचरम् ।। १ ।। <br>
।। श्रीकृष्ण उवाच ।। ।। <br>
येन द्वीपे पुरा विष्णुरास्ते चक्रगदाधरः ।। <br>
वासुदेवः सगरुडः सचक्रश्च श्रिया सह ।। २ ।। <br>
नीलोत्पलदलश्यामः कुंडलाभ्यां विभूषितः ।। <br>
भ्राजते मुकुटोद्द्योतकेयूरवनमालया ।। ३ ।। <br>
तस्य द्रष्टुमथाभ्यागान्नारदो मुनिसत्तमः ।। <br>
प्रणम्य स्तुतिभिर्द्देवं प्राहेदं विस्मयान्वितः ।। ४ ।। <br>
संशयं परिपृच्छामि भगवन्वक्तुमर्हसि ।। <br>
का माया कीदृशी माया किंरूपा च कुतस्तथा ।। ५ ।। <br>
तस्या दर्शय मे रूपं मायायाः पुरुषोत्तम ।। <br>
या च मोहयते सर्वं त्रैलोक्यं सचराचरम् ।। ६ ।। <br>
आब्रह्मस्तंबपर्यंतं सदेवासुरमानुषम् ।। <br>
वैकुंठं वासुदेवं च प्रसादं कर्तुमर्हसि ।। ७ ।। <br>
एवमुक्तस्तु मुनिना देवदेवो जनार्दनः ।। <br>
प्रहस्योवाच देवर्षे न कार्यं मायया त्वया ।। ८ ।। <br>
भूयोऽपि मोहयामास सोमग्राहेण नारदम् ।। <br>
नारदोपि महाराज प्रोवाचेदं पुनः पुनः ।। ९ ।। <br>
मायां दर्शय मे देव नान्यदस्ति प्रयोजनम् ।। <br>
अथासौ विष्णुरुत्थाय श्वेतद्वीपं पुनर्ययौ ।। 4.3.१० ।। <br>
अडुल्यग्रेण संगृह्य नारदं मुनि पुङ्गवम् ।। <br>
ततो मार्गगतश्चक्रे आत्मानं द्विजरूपिणम् ।। ११ ।। <br>
ऋग्वेदसदृशः साक्षाद्विष्णुर्ब्रह्मवदास्थितः ।। <br>
वृद्धद्विजोत्तमवपुः संशयो नाल्पको भवत् ।। १२ ।। <br>
शिखी कमंडलुधृतो मृगचर्मोपवीतकः ।। <br>
यज्ञशर्मेति संज्ञां च चक्रेऽसावात्मनः प्रभुः ।। १३ ।। <br>
कृत्वापि कुशतंत्वग्रपवित्रकृत लक्षणम्।। <br>
आययौ स महीपृष्ठे जम्बूद्वीपं चचार ह ।। १४ ।। <br>
वैदिशं नाम नगरं वेत्रवत्यास्तटे शुभम् ।। <br>
तस्मिन्सदोद्यमपरो धनधान्यस मृद्धिमान् ।। १५ ।। <br>
गोमहिष्यजसंपूर्णं पाशुपाल्येन संस्थितः ।। <br>
हलकर्मवृषासक्तो वैश्यजातिरनिंदितः ।। १६ ।। <br>
गृहकर्मणि तन्निष्ठः सीरभद्र इति स्मृतः ।। <br>
तस्यांतिके हरिः साक्षान्नारदेन सहागतः ।। १७ ।। <br>
तेनाप्यासनसन्मानैः समर्थेन कृतादरौ ।। <br>
प्रोक्तं केनाथ किं तुभ्यं साध्यमन्नं न साध्यते ।। १८ ।। <br>
न वास्मदीयं युष्माकं रोचतेन्नं ततो हरिः ।। <br>
प्रहस्य प्रददौ तस्मै वरं द्विजवरो महत् ।। १९ ।। <br>
उन्नाम्य वक्त्रं चोवाच देवसंस्तुतया गिरा ।। <br>
संतु ते बहवः पुत्राः क्षेत्रव्यापारबुद्धयः ।। 4.3.२० ।। <br>
पशुपाशगृहासक्ताः शतार्द्धबलवाहनाः ।। <br>
तेषां पुत्राश्च पौत्राश्च कृषि वृद्धिप्रवर्द्धकाः ।। २१ ।। <br>
त्वञ्च वृत्तिशतैर्न्नित्यं वर्द्धस्व स्वजनावृतः ।। <br>
इत्युक्त्वा स जगन्नाथो वासुदेवः सनारदः ।। २२ ।। <br>
क्षेत्रे गोस्वामिनामानं द्विजं ददृशतुश्च तौ।। <br>
दरिद्रं हलकर्मार्त्तं मेथ्याद्योपस्करार्दितम् ।। २३ ।। <br>
भागीरथ्यास्तटे रम्ये वेणिकाग्रामसन्निधौ ।। <br>
तृणगुल्मलताच्छन्नक्षेत्रे चिंताकुलो हि सः ।। २४ ।। <br>
ताभ्यां संप्रार्थितो विप्रो भोज्यं प्रादाच्च किंचन ।। <br>
सकाशं तव संप्राप्तौ दूरादतिथिधर्मिणौ ।। २५ ।। <br>
इत्युक्तोऽसौ द्विजश्रेष्ठो हलकर्म विधाय तत् ।। <br>
आजगाम गृहं तूर्णं ताभ्यां सह ससंभ्रमम् ।। २६ ।। <br>
चक्रे चैवादरं भक्त्या स्वयमासनसत्क्रियाम् ।। <br>
पादशौचं तथाभ्यंगं कृत्वात्र च सुसंस्कृतम् ।। २७ ।। <br>
सह पत्न्या सतनयो भोज्यं भुक्तिं चकार सः ।। <br>
भुक्तभोज्यौ च शर्वर्यां सुखं सुप्तौ निशात्यये।।२८।। <br>
प्रयातौ ददतुः श्रेष्ठं वरं तस्मै द्विजातये ।। <br>
मा ते भवतु गोस्वामिन्कदाचिदपि कर्षणम् ।। २९ ।। <br>
मा धान्यं मखसंतान मत्प्रसादाद्विजोत्तम ।। <br>
इत्युक्त्वा जग्मतुस्तूर्णं पुनः पप्रच्छ नारदः।।4.3.३०।। <br>
किमिदं वद देवेश शापरूपो वरस्त्वया ।। <br>
भद्र गोस्वामिने दत्तः किं च वैश्ये तथाविधः।।३१।। <br>
इत्युक्तः प्राह देवेशः शृणु नारद मद्वचः ।। <br>
परमार्थं प्रवक्ष्येऽहं तव संशयकर्तनम् ।। ३२ ।। <br>
संवत्सरेण यत्पापं मत्स्यघाती समाचरेत् ।। <br>
तदह्ने केन कुरुते लांगली नात्र संशयः ।। ३३ ।। <br>
अतोऽर्थं कृषिपाल्येन नरकं याति लांगली ।। <br>
तदभावान्न कल्पः स्यात्तेन मोक्षो मयि ध्रुवम् ।। ३४ ।।<br>
मयि भुक्ते प्रसन्ने वा को विशेषोऽस्य नारद ।।<br>
यदि स्वर्गोऽथ वा मोक्षो न संपद्येत तद्वृथा ।। ३५।। <br>
इदानीं हलकालुष्यैः सीरभद्रो विचेष्टितैः ।। <br>
बहुपापप्रसंगेन घोरं नरकमेष्यति ।। ३६ ।।<br>
सपुत्रपौत्रसंतानो हृतोर्थस्तद्गृहे मया ।। <br>
न भुक्तं न च विश्रान्तं विश्रांतं द्विजवेश्मनि ।। ३७ ।। <br>
सोऽपि द्विजो मुनिश्रेष्ठ संसारादुत्तरिष्यति ।। <br>
इत्येवं संवदंतौ च जग्मतुर्मार्गमुत्तमम् ।। ३८ ।। <br>
कान्यकुब्जस्य सामीप्ये सरः श्रेष्ठमपश्यताम् ।। <br>
हंसकारण्ड वाकीर्णं चक्रवाकोपशोभितम् ।। ३९ ।। <br>
पद्मिनीजलकह्लाररक्तोत्पलसितोत्पलैः ।। <br>
छादितं पद्मिनीपत्रैर्मत्स्यैः कूर्मैर्ज्जलोद्भवैः ।। 4.3.४० ।। <br>
तटै रम्यैर्घनैर्वृक्षैः केतकीखण्डमंडितम्।। <br>
केतकीकुसुमामोदैर्ल्लकुचैस्तटमंडितैः ।। ४१ ।। <br>
दात्यूहशिखिभारुण्डचकोराद्यैश्च संकुलम् ।। <br>
कुरवैश्चातकै रम्यं केकाकुलनिनादितम् ।। ४२ ।। <br>
जलकुक्कुटसंगीतं हंससारसशोभितम् ।। <br>
जीवंजीवकहारीतचकोरैरुपशोभितम् ।। ४३ ।। <br>
वशिष्ठस्य मुनेर्नाम्ना विख्यातं श्रीमहोदयम् ।। <br>
अस्मिन्नद्य प्रवेष्टव्यं महाजनविवेकिनाम् ।। ४४।। <br>
स्थातव्यं पुरतस्तेषां तस्मात्स्नानं समाचरेत् ।। <br>
इत्युक्त्वा केशवः पापं सस्नौ प्रागेव तज्जलैः ।। ४५ ।। <br>
यत्तीर्थलोकं विख्यातं स्नात्वा तीरं समाश्रितः ।। <br>
प्रहरे वासुदेवस्य नारदोऽपि मुदा युतः ।। ४६ ।। <br>
आचम्य सस्नौ तीर्थेन क्षणात्तीर्थमवाप्य च ।। <br>
यावदुत्तिष्ठते तोयात्स्नात्वा ऋषिरुदारधीः ।। ४७ ।। <br>
तावत्स्त्रीत्वं समापन्नो नारदः केन वर्ण्यते ।। <br>
यस्यास्तु विस्तृते नेत्रे वक्त्रं चन्द्रोपमं शुभम् ।। ४८ ।। <br>
स्मरपाशोपमौ कर्णौ कपोलौ कनकोज्ज्वलौ ।। <br>
नासिका तिलसूनेन कामचापोपमे भ्रुवौ ।। ४९ ।। <br>
दशना हीरकैस्तुल्या विद्रुमाभः शुभाधरः ।। <br>
मयूरस्य कलापेन तुल्य कचनिबंधनम् ।। 4.3.५० ।। <br>
शंखरेखात्रयेणैव कंठदेशो विराजते ।। <br>
माधवीलतया तुल्यौ मंजू तस्या भुजौ शुभौ ।। ५१ ।। <br>
युतौ रक्तोत्पलाभासौ पाणी रक्तनखांगुली ।। <br>
पीनावतुंगतनुधृत्कठिनौ कलशोपमौ ।। ५२ ।। <br>
स्तनावविरलौ स्निग्धौ चक्रवाकयुगोपमौ ।। <br>
स्वल्पकं मध्यदेशं तु मुष्टिग्राह्यमसंशयम् ।। ५३ ।। <br>
नाभिमंडलगांभीर्यं लावण्यं केन वर्ण्यते ।। <br>
वलित्रयेण विकृता रोमराजिर्विराजिता ।। ५४ ।। <br>
नयने च पुनस्तस्या मृग्या इव सुशोभने ।। <br>
नितंबो बिंबफलका मन्मथायतनं शुभम् ।। ५५ ।। <br>
रंभायुग्मोपमावूरू स्मरबाणनिबंधनौ ।। <br>
विपरीतरतायासखेदभारसहौ दृढौ ।। ५६ ।। <br>
नवकुन्दलतासारसरलं सनिबंधनम् ।। <br>
जंघायुगं महाराज गूढगुल्फ युगं तथा ।। ५७ ।। <br>
रक्तांगुलीलतातल्पनखचन्द्रकयाचितम् ।। <br>
चरणारविंदयुगलं सरक्तं सुप्रतिष्ठितम् ।। ५८ ।। <br>
सैवंविधा तदा नारी सर्वलक्षणपू जिता ।। <br>
बभूव क्षणमात्रेण जगद्व्यामोहकारिणी ।। ५९ ।। <br>
क्षीरोदमथनोत्तीर्णा लक्ष्मीमन्याभिवोच्छ्रिताम् ।। <br>
दृष्ट्वाप्यदर्शनं प्राप्तो मायया मधुसूदनः ।। 4.3.६० ।। <br>
संप्राप्यते च सा कालसंगराहारिणी यथा ।। <br>
आस्त एकाकिनी मुग्धा कुर्याद्दिगवलोकनम् ।। ६१ ।। <br>
अथाजगाम तं देशं नाम्ना तालध्वजो नृपः ।। <br>
सह सैन्यैः परिवृतः पुरंदर इवामरैः ।। ६२ ।। <br>
गजारूढैर्हयारूढै रथारूढैर्नरोत्तमैः ।। <br>
विमानयानयुग्मस्थैस्तथांतःपुरिकाजनैः ।।६३।। <br>
ध्वजातपत्रकलिलैरनीकैः परिवारितः ।। <br>
तेन सा सहसा दृष्टा नारी कमललोचना ।। ६४ ।। <br>
बभूव क्षणमात्रेण कंदर्पशरपीडितः ।। <br>
केयं कस्य कुतः प्राप्ता किं देवी वाथ मानुषी ।। ६५ ।। <br>
अदृष्टरूपाप्सरसा काचिद्देवी समागता ।। <br>
अहोरूपं सुरूपाया गोचरे परितः पुमान् ।। ६६ ।। <br>
मुमूर्षुर्जायते मोहादनुदिग्धहतो यथा ।। <br>
इति संचिन्त्य हृदये राजा तालध्वजोऽन्तिके ।। ६७ ।। <br>
उवाच नारीं मुग्धां तां शृणु मद्वचनं शुभे ।। <br>
का त्वं कस्य कुतः प्राप्ता देशमेतं शुचिस्मिते ।। ६८ ।। <br>
इत्युक्ते साश्रु चार्वंगी प्राह मां विद्ध्ययोनिजाम् ।। <br>
पित्रा मात्रा विहीनां च तथाद्यापि कुमारिकाम् ।। ६९ ।। <br>
निराश्रयां विदित्वैनां ततो जातः स्मरार्दितः ।। <br>
आरोप्य हयपृष्ठे तां ततो राजागतो गृहम् ।। 4.3.७० ।। <br>
नीत्वा विवाहयामास शास्त्रोक्तविधिना ततः ।। <br>
रेमे प्रासादशृंगाग्रे पर्यंके सितया तया ।। ७१ ।। <br>
उद्यानभव्यभूमीषु नदीनां पुलिनेषु च ।। <br>
पर्वतानां नितंबेषु निर्झरेषु गुहासु च ।। ७२ ।। <br>
पद्मखंडेषु फुल्लेषु शोभितेषु सरस्सु च ।। <br>
प्रयागादिषु तीर्थेषु नदीनामाश्रमेषु च ।। ७३ ।। <br>
दिव्यावसथरम्येषु वेलाकूलेषु पार्थिवः ।। <br>
यावद्द्वादश वर्षाणि एकाहमपि भारत ।।७४।। <br>
ततस्त्रयोदशे वर्षे तस्या गर्भोऽभवन्महान् ।। <br>
एतस्मिन्गर्भसंपूर्णे जातं दीर्घमलाबुकम् ।। ।। ७५ ।। <br>
तद्भेदाहतकुंभेषु बीजप्रारोहणान्नराः ।। <br>
बभूवुर्द्धातुशून्या वै दिव्यदेहबलोत्कटाः ।। ७६ ।। <br>
पंचाशत्संख्यया जाता उपसर्गादिवर्जिताः ।। <br>
आरूढयौवनाः सर्वे सुताः संग्रामकोविदाः ।। ७७ ।। <br>
तेषां पुत्राश्च पौत्राश्च बभूवुः सुरसत्तमाः ।। <br>
युयुधुः शरसंघातैश्चक्रशूलासिपट्टिशैः ।। ७८ ।। <br>
हयैरन्यैर्गजैरन्यैः क्रोधांधाः कौरवा इव ।। <br>
पांडवैः सह संग्रामे युयुधुः क्षयमंजसा ।।७९ ।। <br>
सपदातिगजारोहाः सांतःपुरयुगेच्छया ।। <br>
विनेशुरब्धिमासाद्य सिंधूनां प्रवहा इव।।4.3.८०।। <br>
सासिसबलविस्ताराः सदर्पाः समहोच्छ्रयाः ।। <br>
इन्द्रलोकोपमं सर्वं कुलं नष्टं क्षणं तदा ।।८१।। <br>
संदृश्य नारदीयैषा विनष्टं स्वकुलं रणे ।। <br>
रुरोद स्नेहसंयुक्तै रसैः कलुषया गिरा ।। ८२।। <br>
हा दैव हा विधे पाप हा कृतान्त नमस्कृत ।। <br>
दर्शयित्वा विधानं मे पुनर्नेत्रे हृते त्वया ।। ८३ ।। <br>
इत्युक्त्वा स्वमुरोहस्तैर्जघान भृशदुःखिता ।। <br>
भूमौ मूर्च्छातुरा भूत्वा पुनः प्राप्ता विचेतनम् ।।८४।। <br>
सोऽपि राजा विषण्णोऽसौ निर्विण्णः शोकसागरे।। <br>
भूमौ निपतितो दुःखाद्रुरोद  भृशदुःखितः ।।८५।। <br>
विषण्णो मंत्रिभिः सार्धं वृद्धशोकेन संयुतः ।। <br>
एतस्मिन्नंतरे विष्णुराजगाम द्विजैः सह ।।८६।। <br>
द्विजवेषपरिच्छन्न उपविष्टः सुखासने ।।<br>
ततः पुरस्सरो भूत्वा चक्रे धर्मार्थदर्शनम् ।।८७।। <br>
किं रोदनेन बहुना युवयोः क्लेशकारिणा ।। <br>
श्रूयतां विष्णुमायैषा स्वप्नदृष्टधनोपमा ।।८८।। <br>
शोभने यादृशः शोकः कृतः संसारसागरे ।। <br>
सर्वेषामेव भूतानां परिणामोयमीदृशः ।। ।। ८९ ।। <br>
पुरंदरसहस्राणि चक्रवर्तिशतानि च ।। <br>
निर्वापितानि कालेन प्रदीप इव वायुना ।। 4.3.९० ।। <br>
येऽपि शोषयितुं शक्ताः समुद्रं ग्राहसंकुलम्।९९। <br>
कुर्युश्च करयुग्मेन चूर्णं मेरुं महीतले ।। ९१ ।। <br>
ऊद्धर्तुं धरणीसंज्ञां ग्रहीतुं चन्द्रभास्करौ ।। <br>
प्रविष्टास्ते तु कालेन कृतांतवदनं तदा ।। ९२ ।। <br>
दुर्गस्त्रिकूटः परिखाः समुद्रा रक्षांसि योधा धनदाच्च वित्तम् ।। <br>
मंत्रश्च यस्यौशनसा प्रणीतः स रावणो दैववशाद्विषण्णः ।। ९३ ।। <br>
संग्रामे गजतुरगसमाकुलेऽपि वादादग्नौ वा गतविवरे महोदधौ वा ।। <br>
सर्वैर्वा सह वसतामुदीर्णकोपैर्नाभाव्यो भवति कदाचिदेव नाशः ।। ९४ ।। <br>
पातालमाविशतु यातु सुरेन्द्रलोकमारोहतु क्षितिधराधिपतिं सुमेरुम् ।। <br>
मंत्रौषधिप्रहरणैश्च करोतु रक्षां यद्भावि तद्भवति नाथ विभावितोऽस्मि ।। ९५ ।। <br>
रोदिति कश्चिदथाश्रुधौताननगुरुतरशोकविह्वलः ।। <br>
प्रविकटचरणवानपि नृत्यति कश्चिद्धर्मादिविग्रहः ।। ९६ ।। <br>
गायति हृदयहारि सुखनिर्भरमायतविस्तृताऽधरोऽधिकम् ।। <br>
सार एष रंगोदरगतनटपटहाकाम एवायम् ।। ९७।। <br>
इत्येवं धर्ममुद्दिश्य विष्णुः संसारचेष्टितम् ।। <br>
तूष्णीं बभूवानुपदं ततस्ते द्विजपुङ्गवाः ।। ९८ ।। <br>
उत्तिष्ठ स्नाहि पुत्राणां प्रकुरुष्वौर्ध्वदेहिकम् ।। <br>
मा शोकं विष्णुमायैषा विष्णुना निर्मिता स्वयम् ।। ९९ ।। <br>
इत्युक्ता चारुसर्वांगी स बभूवाचलः पुमान् ।। <br>
स एष सदृशाकारो नारदस्तत्क्षणेऽभवत् ।। 4.3.१०० ।। <br>
सोऽपि राजा ददर्शाथ तं समंत्रिपुरोहितः ।। <br>
सांतःपुरमिदं सर्वमिंद्रजालोपमं क्षणात् ।। १०१ ।। <br>
नारदं मुनिशार्दूलं जटाभारभयानकम् ।।<br>
गौरवर्णं ज्वलंतं च ब्राहम्या लक्ष्म्या विराजितम् ।। १०२ ।। <br>
शिखा कमण्डलुधरं वीणादण्डकरं तथा ।। <br>
ब्रह्मसूत्रेण शुभ्रेण कौपीनाच्छादनेन च ।। <br>
पादुकाभ्यां स्थितं तीरे सरसो ब्राह्मणासने ।। १०३ ।। <br>
संप्रगृह्य कराग्रेण जगामादर्शनं हरिः ।। <br>
अम्बरेण सुरैः सार्द्धं तस्माद्देशाद्युधिष्ठिर ।। १०४ ।। <br>
श्वेतद्वीपमथासाद्य प्राह देवो मुनिं नृप ।। <br>
देवर्षे यत्त्वया पृष्टं पूर्वं मायाकथां प्रति ।। १०५ ।। <br>
माया ययेदृशी माया यत्स्वरूपा यदात्मिका ।। <br>
सा ते माया मया ब्रह्मन्वैष्णवी संप्रदर्शिता ।। १०६ ।। <br>
एवमुक्त्वा मुनिवरं देवदेवो जनार्दनः ।। <br>
बभूवान्तर्हितस्सद्यो देवर्षेस्तस्य पश्यतः ।। १०७ ।। <br>
