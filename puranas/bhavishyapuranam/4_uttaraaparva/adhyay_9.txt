॥ श्रीकृष्ण उवाच ॥ ॥ <br>
आश्वयुच्छुक्लपक्षस्य प्रथमेऽह्नि दिनोदये ॥ <br>
अशोकं पूजयेद्वृक्षं प्ररूढशुभपल्लवम् ॥ १ ॥ <br>
विरूढैः सप्तधान्यैश्च गुण कैर्मोदकैः शुभैः ॥ <br>
फलैः कालोद्भवैर्दिव्यैर्न्नालिकेरैः सदाडिमैः ॥ २ ॥ <br>
पुष्पधूपादिना तद्वत्पूजयेत्तद्दिनेऽनघ ॥ <br>
अशोकं पांडवश्रेष्ठ शोकं नाप्नोति कुत्रचित् ॥ ३ ॥ <br>
पितृभ्रातृपतिश्वश्रूश्वशुराणां तथैव च ॥ <br>
अशोक शोकशमनो भव सर्वत्र नः कुले ॥ ४ ॥ <br>
इत्युच्चार्य ततो दद्यादर्घ्यं श्रद्धासमन्वि तम् ॥ <br>
पताकाभिरलंकृत्य प्रच्छाद्य शुभवाससा ॥ ५ ॥ <br>
दमयन्ती यथा स्वाहा यथा वेदवती सती ॥ <br>
तथाशोकव्रतादस्माज्जायते पतिवल्लभा ॥ ॥ ६ ॥ <br>
वने व्रजंत्या सद्धर्मः सीतया संप्रदर्शितः ॥ <br>
दृष्ट्वाऽशोकं वने पार्थ पल्लवालंकृतांबरम् ॥ ७ ॥ <br>
कृत्वा समीपे भर्तारं देवरं च तिलाक्षतैः ॥ <br>
दीपालंकृतनैवेद्यधूपसूत्रफलार्च्चनैः ॥ ८ ॥ <br>
अर्चयित्वा ह्यर्थितोऽसौ रक्ताशोको युधिष्ठिर ॥ <br>
मैथिल्या प्राञ्जलिर्भूत्वा शृण्वतो राघवस्य च ॥ ९ ॥ <br>
चिरं जीवतु मे वृद्धः श्वशुरः कोशलेश्वरः ॥ <br>
भर्ता मे देवराश्चैव जीवंतु भरतादयः ॥ <br>
कौशल्यामपि जीवन्तीं पश्येयमिति मैथिली ॥ 4.9.१० ॥ <br>
ययाचे तं महाभागा द्रुमं सत्योपयाचनम् ॥ <br>
प्रदक्षिणमुपावृत्य ततस्ते प्रययुः पुनः ॥ ११ ॥ <br>
एवमन्यापि या नारी पूजयेद्भुवि तं नगम् ॥ <br>
तिल तंडुलसंमिश्रैर्यवगोधूमसर्षपैः ॥ १२ ॥ <br>
क्षमाप्य वन्दयेन्मूलं पादपं रक्तपल्लवम् ॥ <br>
मन्त्रेणानेन कौंतेय प्रणम्य स्त्री पतिव्रता ॥ १३ ॥ <br>
महावृक्ष महाशाख मकरध्वजमन्दिर ॥<br>
प्रार्थये त्वां महाभाग वनोपवनभूषण ॥ १४ ॥ <br>
एवमाभाष्य तं वृक्षं दत्त्वा विप्राय दक्षिणाम् ॥ <br>
सखीभिः सहिता साध्वी ततः स्वभवनं व्रजेत् ॥ १५ ॥ <br>
याः शोकनाशनमशोकतरुं तरुण्यः संपूजयंति कुसुमाक्षतधूपदीपैः ॥ <br>
ताः प्राप्य सौख्यमतुलं भुवि भर्तृ जातं गौरीपदं प्रमुदिताः पुनराप्नुवंति ॥ १६ ॥ <br>
