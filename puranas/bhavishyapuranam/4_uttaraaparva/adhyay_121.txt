।। श्रीकृष्ण उवाच ।। ।। <br>
शृणु भारत वक्ष्यामि पञ्चाशीतिव्रतानि च ।। <br>
नोक्तानि यानि कस्यापि मुनिभिर्धर्मदर्शिभिः ।। १ ।। <br>
भविष्यमत्स्यमार्तंडपुराणेषु च वर्णितम् ।। <br>
वाराहं चैव संगृह्य कथ्यंते तानि पांडव ।। २ ।। <br>
यदभीष्टं सुमित्राय शिष्याय च सुताय च ।।<br>
न कथ्यते धर्मजातं किं तेनोदरवर्तिना ।। ३ ।।<br>
श्रुतिस्मृतिपुराणेभ्यो यन्मया ह्यवधारितम् ।। <br>
तत्ते वच्मि कुरुश्रेष्ठ कस्यान्यस्योपदिश्यते ।। ४ ।। <br>
स्नात्वा प्रभातसंध्यायामुपगृह्य च पिप्पलम् ।। <br>
तिलपात्राणि यो दद्यान्न स शोचेत तत्कृते ।। ५ ।। <br>
व्रतानामुत्तमं ह्येतत्सर्वपापप्रणाशनम् ।। <br>
पात्रव्रतमिति ख्यातं नाख्यातं कस्यचिन्मया ।। ६ ।। <br>
सुशुद्धस्य सुवर्णस्य सुवर्णं यः प्रयच्छति ।। <br>
पुण्येऽह्नि विप्रकथिते प्रीत्या पीतयुगान्वितम् ।। ७ ।। <br>
व्रतं वाचस्पतेरेतद्बलबुद्धिप्रदायकम् ।। <br>
वृत्रघ्नस्य पुराख्यातं गुरुणा सर्वकामदम् ।। ८ ।। <br>
लवणं कटुतिक्तं च जीरकं मरिचानि च ।। <br>
हिंगुशुंठिसमायुक्तं सर्वं परिचयं तथा ।। ९ ।। <br>
चतुर्थ्या मेकभक्ताशी सकृद्दत्त्वा कुटुंबिने ।। <br>
गृहेषु सप्तसु सदा शिलायुक्तानि भारत ।। 4.121.१० ।। <br>
एतच्छिलाव्रतं नाम लक्ष्मीलोकप्रदायकम् ।। <br>
कर्तव्यमिह यत्नेन मुखपाटवकारकम् ।। ११ ।। <br>
नक्तमन्नं चरित्वा तु गवा सार्द्धं कुटुंबिने ।। <br>
हैमं चक्रं त्रिशूलं च दद्याद्विप्राय वाससी।। १२ ।। <br>
प्रणम्य भक्त्या देवेशौ प्रीयेतां शिवकेशवौ ।। <br>
एतदेवव्रतं नाम महापातकनाशनम् ।।१३।। <br>
कृत्वैकभुक्तं वर्षांते शक्त्या हैमवृषान्विताम् ।। <br>
धेनुं तिलमयीं दद्यात्सर्वो पस्करणैर्युताम् ।। १४ ।। <br>
एतद्रुद्रव्रतं नाम पापशोकप्रणाशनम् ।। <br>
यः करोति पुमान्राजन्स पदं याति शांकरम् ।। १५ ।। <br>
सर्वौषध्युदकस्नातः पञ्चम्यां पूज्य पंचकम् ।। <br>
सप्तोपस्करदानं च यः करोति गृहाश्रमी ।। १६ ।। <br>
गृहाद्युलूखलं शूर्पः शिला स्थाली च पञ्चमी ।। <br>
उदकुंभश्च चुल्ली च एतेषामनुकिञ्चन।। १७ ।। <br>
एतानि गृहिणां गेहे प्रस्थाप्य पुरुषोत्तमम् ।। <br>
उपस्करोति या नारी न सीदति कदाचन ।। १८ ।। <br>
एतद्गृहव्रतं नाम सर्व सौख्यप्रदायकम्।। <br>
अत्रिणा ह्यनसूयायाः कथितं पाण्डुनन्दन ।। १९ ।। <br>
यस्तु नीलोत्पलं हैमं शर्करापात्रसंयुतम् ।। <br>
ददाति श्रद्धयोपेतो ब्राह्मणाय कुटुंबिने ।। 4.121.२० ।। <br>
स वैष्णवं पदं याति लीलाव्रतमिदं स्मृतम् ।। <br>
आषाढादिचतुर्मासमभ्यंगं वर्जयेन्नरः ।। २१ ।। <br>
पारिते च पुनर्दद्यात्तिलतैलघटं नवम् ।। <br>
भोजनं पायसाज्यं च स याति भवनं हरेः ।।२२।। <br>
लोकप्रीतिकरं चैतत्प्रीतिव्रतमिहोच्यते ।। <br>
वर्जयित्वा मधौ यस्तु दधिक्षीरघृतैक्षवम् ।। ।। २३ ।। <br>
दद्याद्वस्त्रयुगं सूक्ष्मं रसपात्रैश्च संयुतम् ।। <br>
संपूज्य विप्रमिथुनं गौरी मे प्रीयतामिति ।। २४ ।। <br>
एतद्गौरीव्रतं नाम भवानीलोक दायकम् ।। <br>
पुरुषो यस्त्रयोदश्यां कृत्वा नक्तमथो पुनः ।। २५ ।। <br>
संवत्सरांते तस्मिन्वा दिवसे विघ्नवर्जितम् ।। <br>
अशोककांचनं दद्यात्सद्वस्त्रयुगसंश्रितम् ।। २६ ।। <br>
विप्राय वसुसंयुक्तं प्रद्युम्नः प्रीयतामिति ।। <br>
कल्पं विष्णुपदे स्थित्वा विशोकः स्यात्पुनर्नृप ।। २७ ।। <br>
एतत्कामव्रतंनाम सर्वशोकविनाशनम् ।। <br>
आषाढादिचतुर्मासं वर्जयेन्नखकर्तनम् ।। २८ ।। <br>
वृंताकभक्षणं चैव मधुसर्पिर्घटान्वितम् ।। <br>
कार्तिक्यां तु पुनर्हैमं ब्राह्मणाय निवेदयेत् ।। २९ ।। <br>
रुद्रलोकमवाप्नोति शिवव्रतमिदं स्मृतम् ।। <br>
एवं पञ्चदशीं स्मृत्वा एकभक्तेन मानवः ।। 4.121.३० ।। <br>
संपूज्य पूर्णिमां देवीं लिखित्वा चन्दनादिना ।। <br>
ततः पञ्चघटान्पूर्णान्पयोदधिघृतेन च ।। <br>
मधुना सितखण्डेन ब्राह्मणायोपपादयेत् ।। ३१ ।। <br>
मनोरथान्पूरयस्व संपूर्णान्पूर्णिमा ह्यसि ।। <br>
पञ्चकुम्भप्रदानेन भूतानां तुष्टिरस्तु मे ।। <br>
द्विजानेवं नमस्कृत्य सर्वान्कामानवाप्नुयात् ।। ३२ ।। <br>
एतत्पंचघटं नाम व्रतं पुष्टिप्रदायकम्।।। <br>
वर्जयेद्यस्तु पुष्पाणि हेमंतशिशिराव्रतम् ।। ३३ ।। <br>
पुष्पत्रयं च फाल्गुन्यां कृत्वा शक्त्याथ काञ्चनम् ।। <br>
दद्याद्वै कालवेलायां प्रीयेतां शिवकेशवौ ।। ।। ३४ ।। <br>
शिरःसौगन्धजननं सदानन्दकरं नृणाम् ।। <br>
कृत्वा परपदं याति सौगन्ध्यव्रतमुत्तमम् ।। ३५ ।। <br>
फाल्गुनादितृतीयायां लवणं यस्तु वर्जयेत् ।। <br>
समाप्ते शयनं दयाद्गृहे चोपस्करान्वितम् ।। ३६ ।। <br>
संपूज्य विप्रमिथुनं भवानी प्रीयतामिति ।। <br>
गौरीलोके वसेत्कल्पं सौभाग्यव्रतमुत्त मम् ।। ३७ ।। <br>
संध्यामौनं नरः कृत्वा समाप्ते घृतकुंभदः ।। <br>
वस्त्रयुग्मं च घंटां च ब्राह्मणाय निवेदयेत् ।। ३८ ।। <br>
सारस्वतं पदं याति पुनरावृत्ति दुर्लभम्।। <br>
एतत्सारस्वतं नाम रूपविद्याप्रदायकम् ।। ३९ ।। <br>
लक्ष्मीमध्येऽथ पञ्चम्यामुपवासी भवेन्नरः ।। <br>
समाप्ते हेमकमलं दद्याद्धेनुसमन्वितम् ।। ।। 4.121.४० ।। <br>
स वैष्णवं पदं याति लक्ष्मीः स्याज्जन्मजन्मनि ।। <br>
एतल्लक्ष्मीव्रतं नाम दुःखशोकविनाशनम् ।।४१।।<br>
या तु नारी पिबेत्तोयं जलधारां प्रपातयेत् ।। <br>
समाप्तघृतसंपूर्णां दद्याद्वद्वंतिकां? नवाम् ।।४२ ।।<br>
एतद्धाराव्रतं नाम सर्वरोगहरं परम्।।<br>
कांतिसौभाग्यजननं सपत्नीदर्पनाशनम्।।४३।। <br>
गौरीसमन्वितं रुद्रं लक्ष्म्या सह जनार्दनम् ।। <br>
राज्ञीसमन्वितं सूर्यं प्रतिष्ठाप्य यथाविधि ।। ४४ ।।<br>
धूपाक्षेपेणसहितां सुघंटां पात्रसंयुताम् ।। <br>
यो ददाति द्विजेन्द्राणां पुष्पैरभ्यर्च्य पांडुरैः ।। ४५ ।। <br>
दक्षिणासहितां कृत्वा प्रणम्य च विसर्जयेत् ।।<br>
एतद्देवव्रतं नाम दिव्यदेहप्रदायकम् ।। ४६ ।। <br>
कृत्वोपलेपनं शंभोरग्रतः केशवस्य च ।। <br>
यावद्व्रतं समाप्यैतद्धेनुं च सजलान्विताम् ।। ४७ ।। <br>
जन्मायुतं स राजा स्यात्ततः शिवपुरं वसेत् ।। <br>
एतच्छ्रुत्वा व्रतं नाम बहुकल्याणकारकम् ।। ४८ ।। <br>
अश्वत्थं भास्करं गंगां प्रणम्यैव च वाग्यतः ।। <br>
एकभुक्तं नरः कुर्यादष्ट चैकं विमत्सरः ।। ४९ ।।। <br>
व्रतांते विप्रमिथुनं पूज्य धेनुत्रयान्वितम् ।। <br>
वृक्षं हिरण्मयं दद्यात्सोश्वमेधफलं लभेत् ।। 4.121.५० ।। <br>
दिवि दिव्यविमानस्थः सेव्यतेऽप्सरसां गणैः।।। <br>
एतत्कीर्तिव्रतं नाम भूतिकीर्तिफलप्रदम् ।।५१।। <br>
घृतेन स्नपनं कृत्वा शंभोर्वा केशवस्य च ।। <br>
ब्राह्मणो भास्करस्यापि गौर्या लंबोदरस्य वा।। ५२।। <br>
अक्षतैस्तु समं कुर्यात्पद्मं गोमयमण्डले ।। <br>
समाप्य हेमकमलं तिलधेनुसमन्वितम् ।। ५३ ।। <br>
शुद्धमष्टाङ्गुलं दयाच्छिवलोके महीयते ।। <br>
सामगायनतश्चैतत्सामव्रतमिहोच्यते ।। ५४ ।। <br>
नवम्यामेकभुक्तं तु कृत्वा कन्याश्च शक्तितः ।। <br>
भोजयित्वा समादद्याद्धैमकंचुकवाससी ।। ५५ ।। <br>
हैमं च सिंहं विप्राय दत्त्वा शिवपुरं व्रजेत् ।। <br>
भवार्बुदं सुरूपश्च शत्रुभिश्चापराजितः ।। ५६ ।। <br>
एतद्वीरव्रतं नाम नारीणां च सुखप्रदम् ।। <br>
यावत्समारभेद्यस्तु पञ्चदश्यां पयोव्रतः ।। ५७ ।। <br>
समाप्ते श्रद्धया दयद्गाश्च पञ्च पयस्विनीः ।। <br>
वासांसि च पिशंगानि जलकुंभयुतानि च ।। ५८ ।। <br>
स याति वैष्णवं लोकं पितॄणां तारयेच्छतम्।।<br>
कल्पांते राजराजः स्यात्पितृव्रतमिदं स्मृतम् ।। ५९ ।। <br>
तांबूलं समये नित्यं गौरीपुत्रं ददाति या।। <br>
पूगचूर्णसमायुक्तं  नारी वा पुरुषोऽपि वा ।। 4.121.६० ।। <br>
वर्षस्यांते तु सौवर्णं कारयित्वा फलान्वितम् ।। <br>
मुक्ताफलमयं चूर्णत्रितयं या प्रयच्छति ।। ६१ ।। <br>
न सा प्राप्नोति दौर्भाग्यं न दौर्गन्ध्यं मुखस्य च ।। <br>
एतत्पत्रव्रतं नाम सौगन्ध्यजननं परम् ।। ६२ ।। <br>
चैत्रादिचतुरो मासाञ्जलं कुर्यादयाचितम् ।। <br>
ज्येष्ठाषाढे च वा मासं पक्षं वा पांडुनंदन ।। ६३ ।। <br>
व्रतांते मणिकं दद्यादन्नवस्त्रसमन्वितम् ।। <br>
घृतेन सहितं तद्वत्सप्तधान्यसमन्वितम् ।। ६४ ।। <br>
तिलपात्रं हिरण्यं च ब्रह्मलोके महीयते ।। <br>
कल्पांते राजराजः स्याद्वारिव्रतमिहोच्यते ।। ६५ ।। <br>
पञ्चामृतेन स्नपनं कृत्वा विष्णोः शिवस्य च ।। <br>
वत्सरांते पुनर्दद्याद्धेनुं पञ्चामृतैर्युताम् ।। ६६ ।। <br>
विप्राय कनकं शंखं स पदं याति शांकरम् ।। <br>
राजा भवति कल्पांते वृत्तिव्रतमिहोच्यते ।। ६७ ।। <br>
यो हिंसां वर्जयित्वा तु मासं संवत्सरं तथा ।। <br>
व्रतांते हेमहरिणं कृत्वा शक्त्या विचक्षणः ।। ६८ ।। <br>
तद्वत्सवत्सां गां दद्यात्सोऽश्वमेधफलं लभेत् ।। <br>
अहिंसाव्रतमित्येतत्सर्वशांतिप्रदं नृणाम् ।। ६९ ।। <br>
माघमास्युषसि स्नानं कृत्वा दांपत्यमर्चयेत् ।। <br>
भोजयित्वा यथाशक्त्या माल्यवस्त्रविभूषणैः ।। 4.121.७० ।। <br>
सौभाग्यं महदाप्नोति शरीरारोग्यमुत्तमम्।। <br>
सूर्यलोके वसेत्कल्पं सूर्यव्रतमिदं स्मृतम् ।।७१।। <br>
आषाढादिचतुर्मासं प्रातःस्नायी भवेन्नरः ।। <br>
विप्राय भोजनं दद्यात्कार्तिक्यां गोप्रदो भवेत् ।। ७२ ।। <br>
घृतकुंभं ततो दत्त्वा सर्वान्कामानवाप्नुयात् ।। <br>
वैष्णवव्रतमित्युक्तं विष्णुलोकमवाप्नुयात् ।। ७३ ।। <br>
अयनादयनं यावद्वर्जयेन्मधुसर्पिषी ।। <br>
तदंते पुण्यदानानि घृतधेन्वा सहैव तु ।। ७४ ।। <br>
दत्त्वा शिवपदं याति दत्त्वा तु घृतपायसम् ।। <br>
एतच्छीलव्रतं नाम शीलारोग्यफलप्रदम् ।। ७५ ।। <br>
संध्यादीपप्रदो यस्तु मांसं तैलं विवर्जयेत् ।। <br>
समाप्ते दीपकं दद्याच्चक्रशूले च काञ्चने ।। ७६ ।। <br>
वस्त्रयुग्मं च विप्राय स तेजस्वी भवेद्दृढम् ।। <br>
एतद्दीपव्रतं नाम सदा कांतिप्रदायकम् ।। ७७ ।। <br>
एकभक्तेन सप्ताहं गौरीं वा यस्तु पूजयेत् ।। <br>
संपूज्य पार्वतीं भक्त्या गन्धपुष्पविलेपनैः ।। ७८ ।। <br>
ततः सुवासिनीभ्यां तु कुंकुमेन विलेपयेत् ।। <br>
पुष्पैर्विलेपयेच्चैनां कर्पूरागरुचन्दनैः ।। ७९ ।। <br>
तांबूलं शोभनं दत्त्वा नारिकेलफलं तथा ।। <br>
प्रीयतां कुमुदा देवी प्रणिपत्य विसर्जयेत् ।। 4.121.८० ।। <br>
एकैकां पूजयेद्देवीं सप्ताहं यावदेव तु ।।<br>
पुनस्तु सप्तमे पूर्णे ताः सप्तैव निमंत्रयेत् ।। ८१ ।। <br>
षड्रसं भोजयित्वा तु यथाशक्त्या विभूषणैः ।। <br>
भूषयित्वा माल्यवस्त्रैः कर्णवेष्टांगुलीयकैः ।। ८२ ।।  <br>
कुमुदा माधवी गौरी भवानी पार्वती उमा ।। <br>
काली च दर्पणं हस्ते प्रत्येकं विनिवेदयेत् ।। ८३ ।। <br>
ब्राह्मणं पृजयित्वैकं वाच्यः संपमन्नमस्तु ते।। <br>
सप्तसुन्दरकं नाम व्रतं चैतद्युधिष्ठिर ।। ८४ ।। <br>
करोति सुन्दरं देहं सौभाग्यं यच्छते परम् ।। <br>
वर्जयेच्चैव मासे तु यस्तु गन्धानुलेपनम् ।। ८५ ।। <br>
शुक्तिं गंधभृतां दत्त्वा विप्राय सितवाससी ।। <br>
शक्त्या च दक्षिणां दद्यात्सर्वान्कामान्समश्नुते ।। ८६ ।। <br>
वारुणं च पदं याति तदेतद्वरुणव्रतम् ।। <br>
वैशाखमासे लवणं वर्जयित्वा यतव्रतः ।। ८७ ।। <br>
मासांतेऽथ ततो दद्यात्सवत्सां गां द्विजातये ।।<br>
&nbsp;स्थित्वा विष्णुपदे कल्पं ततो राजा भवेदिह।८८।। <br>
एतत्कांतिव्रतं नाम कांतिकीर्तिप्रदायकम् ।। <br>
ब्रह्माण्डं कांचनं कृत्वा तिलद्रोणोपरि स्थितम् ।। ८९ ।। <br>
त्र्यहं तिलव्रती भूत्वा वह्निं संतर्पयेद्द्विजम् ।। <br>
संपूज्य विप्रदांपत्यं माल्यवस्त्रविभूषणैः ।। 4.121.९० ।। <br>
शक्तितस्त्रिपलादूर्ध्वं विश्वात्मा प्रीयतामिति ।। <br>
पुण्येऽह्नि दद्यात्स परं ब्रह्म यात्यपुनर्भवम् ।।९१।। <br>
एतद्ब्रह्मव्रतं नाम निर्वाणफलदं नृणाम् ।। ९२ ।। <br>
यश्चोभयमुखीं दद्यात्प्रभूतकनकान्विताम् ।। <br>
दिनं पयोव्रतं तिष्ठेत्स याति परमं पदम् ।। ९३ ।। <br>
त्र्यहं पयोव्रतः स्थित्वा काञ्चनं कल्पपादपम् ।। <br>
पलादूर्ध्वं यथा शक्त्या तंडुलं रूपसंयुतम् ।। ९४ ।। <br>
छादितं वरवासोभिः पुष्पमालाविभूषितम् ।।।।। <br>
दत्त्वा स्वर्गे वसेत्कल्पं कल्पव्रतमिदं स्मृतम् ।। ९५ ।। <br>
यस्तु वत्सतरीं भव्यां कण्ठाभरणभूषिताम् ।। <br>
सुपर्याणां सुखस्पृष्टां खलीनालंकृता ननाम् ।। ९६ ।। <br>
मोदकोदकपात्रेण तांबूलेन समन्विताम् ।। <br>
स्थगितां स्थापयेत्पृष्ठे शृंगाग्रेषु हिमान्विताम् ।। ९७ ।। <br>
ईदृग्विधां व्यतीपाते ग्रहणे चायनद्वये ।। <br>
अयाचितेन च स्थित्वा ततो दद्याद्द्विजातये ।। ९८ ।। <br>
एतद्वारव्रतं नाम मार्गखेदविनाशनम् ।। <br>
परलोकार्द्धगमने क्लांतिश्रमहरं परम् ।। ९९ ।। <br>
नक्ताशी त्वष्टमीषु स्याद्वत्सरांतेऽष्टगोप्रदः ।। <br>
पौरंदरं पदं याति सुगतिव्रतमुच्यते ।। 4.121.१०० ।। <br>
यश्चेन्धनप्रदो राजन्हेमंतशिशिर व्रतम् ।। <br>
घृतधेनुं प्रयच्छेत परं ब्रह्म स गच्छति ।।। १०१।। <br>
शरीरारोग्यजननं द्युतिकांतिप्रदायकम् ।। <br>
वैश्वानरव्रतं नाम सर्वपापप्रणाशनम् ।।१०२।। <br>
एकादश्यां तु नक्ताशी यश्चक्रं विनिवेदयेत् ।। <br>
तद्वच्छंखं तु सौवर्णं चैत्रे चित्रासु पांडव ।। १०३ ।। <br>
य एतत्कुरुते भक्त्या स विष्णोः पदमाप्नुयात् ।। <br>
एतद्विष्णुव्रतं नाम कल्पादौ राज्यलाभकृत् ।। १०४ ।। <br>
पयोव्रतस्तु पञ्चम्यां व्रतांते गोयुगप्रदः ।। <br>
लक्ष्मीलोके वसेत्कल्पमेतद्देवीव्रतं स्मृतम् ।। १०५ ।। <br>
सप्तम्यां नक्तभुग्दद्यात्समाप्ते गां पयस्विनीम् ।। <br>
सोऽर्कलोकमवाप्नोति भानुव्रतमिहोच्यते ।। १०६ ।। <br>
चतुर्थ्यां नक्तभुग्दद्यादष्ट गा होमचारणम् ।। <br>
व्रतं वैनायकं नाम सर्वविघ्नविनाशनम् ।। १०७ ।। <br>
महाफलानि यस्त्यक्त्वा चातुर्मासं द्विजातये ।। <br>
हैमानि कार्त्तिके दद्याद्गोयुगेन समं नरः ।। १०८ ।। <br>
सितं वस्त्रयुगं नाम संपूर्णाद्यघटानि च ।। <br>
एतत्फलव्रतं नाम फलावाप्तिकरं सदा ।।१ ०९।। <br>
यश्चोपवासी सप्तम्यां समांते हेमपङ्कजम् ।। <br>
धेनूश्च शक्तितो दद्यात्सवत्साः कांस्यदोहनाः ।। 4.121.११० ।। <br>
भक्त्या राजेन्द्र विप्राय वाचकाय निवेदयेत् ।। <br>
एतत्सौरव्रतं नाम सूर्यलोकप्रदायकम् ।। १११ ।। <br>
द्वादश द्वादशीर्यस्तु नाम प्राशनसंयुतः ।। <br>
समुपोष्य समांते तु सवस्त्राः सोदका घटाः ।। ११२ ।। <br>
द्वादशात्र प्रदेयाश्च सर्वकामप्रसिद्धये ।। <br>
गोविन्दव्रतमित्येतद्गोविन्दपददायकम् ।। ११३ ।। <br>
कार्त्तिक्यां यो वृषोत्सर्गं कृत्वा नक्तं समाचरेत् ।। <br>
स गोलोकमवाप्नोति वृषव्रतमिदं स्मृतम् ।। ११४ ।। <br>
व्रतांते गौः प्रदातव्या भोजनं शक्तितः परम् ।। <br>
विप्राणामत्र कथितं प्राजापत्यमिदं व्रतम्।। ११५ ।। <br>
चतुर्दश्यां तु नक्ताशी समांते गोयुगप्रदः ।। <br>
शैवं पदमवाप्नोति ज्ञेयं च त्र्यंबकव्रतम् ।। ११६ ।। <br>
सप्तरात्रोषितो दद्याद्घृतकुंभं द्विजातये ।। <br>
ब्रह्मव्रतमिदं प्राहुर्ब्रह्मलोकप्रदायकम् ।। ११७ ।। <br>
मासांते च स गां दद्याद्धेनुमंते पयस्विनीम् ।। <br>
शक्रलोके वसेत्कल्पं शक्रव्रतमिदं स्मृतम् ।। ११८ ।।। <br>
कार्त्तिकस्य सिते पक्षे चतुर्दश्यां नराधिप ।। <br>
सोपवासः पञ्चगव्यं पिबेद्रात्रौ विचक्षणः ।। ११९ ।। <br>
कपिलायास्तु गोमूत्रं कृष्णाया गोमयं तथा ।। <br>
सितधेन्वास्तथा क्षीरं रक्तायास्तु तथा दधि ।। 4.121.१२० ।। <br>
गृहीत्वा कर्बुरायास्तु घृतमेकत्र मेलयेत् ।। <br>
वेदोक्तमन्त्रै राजेन्द्र कुशोदकसमन्वितम् ।। ।।१२१।। <br>
ततः प्रभातसमये स्नात्वा संतर्प्य देवताः।। <br>
ब्राह्मणान्वाचयित्वा तु भुञ्जीयाद्वाग्यतः शुचिः।।१२२।। <br>
ब्रह्मकूर्चव्रतं ह्येतत्सर्वपापप्रणाशनम् ।। <br>
यद्बाल्ये यच्च कौमारे वार्धक्ये चापि यत्कृतम् ।। <br>
ब्रह्मकूर्चोपवासेन तत्सर्वं नश्यति क्षणात् ।।१२३।। <br>
अनग्निपक्वमश्नाति तृतीयायां तु यो नरः ।। <br>
गां दत्त्वा शिवमभ्येति पुनरावृत्तिवर्जितम् ।। १२४ ।। <br>
एतद्दृषिव्रतं नाम सर्वमाङ्गल्यकारकम् ।। <br>
हैमं पलद्वयादूर्ध्वं रथमश्वयुगान्वितम् ।। १२५।। <br>
तिलप्रस्थोपरि गतं सितमाल्ययुगान्वितम् ।। <br>
दत्त्वा कृतोपवासस्तु दिवि कल्पशतं वसेत्।। <br>
तदंते राजराजः स्यादग्निव्रतमिदं स्मृतम् ।। ।। १२६ ।। <br>
कृत्वा पलद्वयादूर्ध्वं शय्याभ्यां संयुतं नरः ।। <br>
हैमं रथवरं श्रेष्ठं सर्वोपस्करसंयुतम् ।। १२७ ।। <br>
सत्यलोके वसेत्कल्पं सहस्रमथ भूपतिः ।। <br>
भवेदुपोषितो दत्त्वा करिव्रतमिदं शुभम् ।। १२८ ।। <br>
मुखवासं परित्यज्य समांते गोप्रदो भवेत् ।। <br>
यक्षाधिपं समाप्नोति सुमुख व्रतमुच्यते ।। १२९ ।। <br>
निशि कृत्वा जले वासं प्रभाते गोप्रदो भवेत् ।। <br>
रुणं लोकमाप्नोति वरुणव्रतमुच्यते ।। 4.121.१३० ।। <br>
चान्द्रायणं च यः कुर्याद्धैमं चन्द्रं निवेदयेत् ।। <br>
चन्द्रव्रतमिदं प्रोक्तं चन्द्रलोकप्रदायकम् ।। १३१ ।। <br>
ज्येष्ठे पञ्चतपाः सायं हेमधेनुप्रदो दिवम् ।।  <br>
अथाष्टमीचतुर्दश्यौ रुद्रव्रतमिदं स्मृतम् ।। १३२ ।। <br>
अनुलेपनं यः कुर्यात्तृतीयायां शिवालये ।। <br>
स स्वर्गं धेनुदो याति भवानी व्रतमुच्यते ।। १३३ ।। <br>
माघे निश्यार्द्रवासाः स्यात्सप्तम्यां गोप्रदो भवेत ।। <br>
दिवि कल्पं वसित्वेह राजा स्यात्तापनं व्रतम् ।। १३४ ।। <br>
दत्त्वा कृतोपवासस्तु दिवि कल्पशतं वसेत् ।। <br>
तदंते राजराजः स्यादश्वव्रतमिदं स्मृतम् ।।१३५।। <br>
तद्वत्कल्पद्वयादूर्ध्वं करिभ्यां संयुतं नरः ।। <br>
हैमं रथं नरश्रेष्ठ सर्वोपस्करणान्वितम् ।। १३६ ।। <br>
त्रिरात्रोपोषितो दद्यात्फाल्गुन्यां भवनं शुभम् ।। <br>
आदित्यलोकमाप्नोति पूजितः स सुरासुरैः ।। १३७ ।।<br>
सुरलोकमवाप्नोति धाम व्रतसमन्वितम् ।। <br>
त्रिसंध्यं पूज्य दांपत्यमुपवासी विभूषणैः ।। १३८ ।। <br>
पौर्णमास्यामवाप्नोति मोक्षमिन्दुव्रतादिह।।१३९।। <br>
दत्त्वा सितद्वितीयायामिंदोर्लवणभोजनम् ।। <br>
कांस्यं सवस्त्रं राजेन्द्र दक्षिणासहितं तथा ।। 4.121.१४० ।। <br>
समांते गोप्रदो याति विप्राय शिवमंदिरम् ।। <br>
कल्पांते राजराजः स्यात्सोमव्रतमिदं स्मृतम् ।। १४१ ।। <br>
प्रतिपद्येकभक्ताशी समांते कपिलाप्रदः ।। <br>
वैश्वानरपुरं याति आग्नेयव्रतमुच्यते ।।१४२।। <br>
एकादश्यां माघमासे चतुर्दश्यष्टमीषु च ।। <br>
एकभक्तेन यो दद्याद्बालकान्यजिनानि च ।। १४३ ।। <br>
उपानहौ कंबलांश्च चैत्रे छत्रादिकं ततः ।। <br>
करपत्रादिकं चापि यथा शक्त्या विचक्षणः ।। १४४ ।। <br>
ब्राह्मणानां महाराज सोऽश्वमेधफलं लभेत् ।। <br>
एतत्सौख्यव्रतं नाम सर्वसौख्यप्रदायकम् ।। ।। १४५ ।। <br>
दशम्यामेकभक्ताशी समांते दशधेनुदः ।। <br>
दिशश्च काञ्चनीर्दद्यान्नारीरूपा युधिष्ठिर ।।१४६।। <br>
तिलद्रोणोपरिगतो ब्रह्मांडाधिपतिर्भवेत्।। <br>
एतद्विश्वव्रतं नाम महापातकनाशनम् ।। १४७ ।। <br>
संपूज्य सितसप्तम्यां भानुधान्यानि सप्त यः ।। <br>
ददाति नक्तभुग्राजँल्लवणेन समं द्विजे ।। १४८ ।। <br>
स तारयति सप्ताष्टौ कुलान्यात्मानमेव च ।। <br>
एतद्धान्यव्रतं नाम धनधान्यप्रदायकम् ।। १४९ ।। <br>
मासोपवासी यो दद्याद्धेनुं विप्राय शोभनाम् ।। <br>
स वैष्णवं पदं याति भीमव्रतमिदं स्मृतम् ।। 4.121.१५० ।। <br>
पक्षोपवासी यो दद्याद्विप्राय कपिलाद्वयम् ।। <br>
स ब्रह्मलोकमाप्नोति पूजितः सुरसत्तमैः ।। ।। १५१ ।। <br>
दद्यात्त्रिंशत्पलादूर्ध्वं महीं कृत्वा तु कांचनीम् ।। <br>
कुलाचलाद्रिसहितां तिलवस्त्रसमन्विताम् ।। १५२ ।। <br>
तिलद्रोणोपरि गतां ब्राह्मणाय कुटुंबिने ।। <br>
दिनं पयोव्रतस्तिष्ठेद्रुद्रलोके महीयते ।। १५३ ।। <br>
एतन्महीव्रतं प्रोक्तं सप्तकल्पानुवर्तकम् ।। <br>
माघमासेऽथ चैत्रे वा गुडधेनुप्रदो भवेत् ।। ।। १५४ ।। <br>
गुडव्रतस्तृतीयायां सर्वोपस्करणैर्युतः ।। <br>
गौरीलोकमवाप्नोति पूज्यतेऽप्सरसां गणैः ।। १५५ ।। <br>
उमाव्रतमिदं प्रोक्तं सततानन्ददायकम्।। <br>
वत्सरं त्वेकभक्ताशी सभक्ष्यजलकुंभदः ।। १५६ ।। <br>
शिवलोके वसेत्कल्पं प्राप्तिव्रतमिदं स्मृतम् ।। <br>
कार्त्तिकादितृतीयायां प्राश्य गोमूत्रयावकम् ।। ।। १५७ ।। <br>
गौरीलोके वसेत्कल्पं ततो राजा भवेदिह ।। <br>
एतद्रुद्रव्रतं नाम महाकल्याणकारकम् ।। १५८ ।। <br>
चैत्री त्रिरात्रं नक्ताशी नद्यां स्नात्वा ददाति यः ।। <br>
अजाः पयस्विनीः पञ्च ब्राह्मणाय कुटुंबिने ।। १५९ ।। <br>
न जायते पुनरसौ जीवलोके कदाचन ।। <br>
एतद्बस्तव्रतं प्रोक्तं सर्वव्याधिविनाशनम् ।। 4.121.१६० ।। <br>
कन्यादानं तु यः कुर्यादुद्वाहं कारयेच्च यः ।। <br>
एकविंशतिकुलोपेतो ब्रह्मलोकं स गच्छति ।। १६१ ।। <br>
कन्यादानात्परं दानं न चास्त्यभ्यधिकं क्वचित् ।। <br>
ये करिष्यंति नृपते तेषां लोकोऽक्षयो दिवि ।। १६२ ।। <br>
तिलपिष्टमयं कृत्वा गजं हेमविभूषितम् ।। <br>
कुर्यात्कुशमयं तद्वदारोहकसमन्वितम् ।। १६३ ।। <br>
नक्षत्रमालासहितं चामरापीडधारिणम् ।। <br>
दशनाप्रबद्धनेत्ररक्तवस्त्रयुगान्वितम् ।। १६४ ।। <br>
ताम्रपात्र्यां कुण्डकं वा कृतं दत्त्वाग्रमोदकम् ।।<br>
&nbsp;प्रदद्याद्द्विजदांपत्यं पूज्य माल्यविभूषणैः ।। १६५ ।। <br>
कंठप्रमाणमाविश्य जलं मलविवर्जितः ।। <br>
कांतारकारिणा ह्येतत्कथितं तु युधिष्ठिर ।। १६६ ।। <br>
कांतारकारिदुर्गेषु वारयत्यपि दुष्कृतीन्।। <br>
इह लोके परे चैव नात्र कार्या विचारणा ।। १६७ ।। <br>
ये कुर्वंति दिने पुण्ये व्रतं पौरंदरं नराः ।। <br>
तेषां पौरंदरो लोको भवेदाभूतसंप्लवम् ।। १६८ ।। <br>
पयोव्रतस्तु पञ्चम्यां दत्त्वा नागं द्विजातये ।। <br>
सौवर्णं सर्पजनितं भयं तेभ्यो न जायते ।। १६९ ।। <br>
सिताष्टम्यां सोपवासो वृषभं यः प्रयच्छति ।। <br>
सितवस्त्रसमाच्छन्नं घण्टाभरणभूषितम् ।। 4.121.१७० ।। <br>
शिवलोके वसेत्कल्पं ततो राजा भवेदिह ।। <br>
वृषव्रतमिदं प्रोक्तं सर्वधर्मप्रदायकम् ।।१७१।। <br>
उत्तरे त्वयने प्राप्ते घृतप्रस्थेन यो हरिम् ।। <br>
स्नापयित्वा ब्राह्मणाय वडवां यः प्रयच्छति।।१७२।। <br>
स सर्वकामसंयुक्तः पुत्रभ्रातृसमन्वितः।। <br>
सूर्यलोके वसेद्राजन्राज्ञीव्रतमिहोच्यते ।।१७३।। <br>
सकृन्नवम्यां भक्तेन पूजयेद्विन्ध्यवासिनीम्।। <br>
पुष्पर्धूपैस्ततो दद्यात्पञ्जरं शुकशोभितम् ।।१७४।।<br>
&nbsp;हैमं विप्राय शांताय स वाग्मी जायते नरः ।। <br>
एतदाग्नेयमित्युक्तं व्रतमग्निपदप्रदम् ।। १७५ ।। <br>
द्वादश्यां गुह्यकानां च पललैक्षवसंयुतम् ।। <br>
विप्राय भोजनं दत्त्वा यः स याति हरेः पदम् ।। १७६ ।। <br>
विष्कम्भादिषु योगेषु एकमुक्तरतो नरः ।। <br>
एतदाग्नेयमित्युक्तं व्रतमग्निपदप्रदम् ।। १७७ ।। <br>
यो ददाति क्रमादेषु घृततैलफलैक्षवम् ।। <br>
यवगोधूमचणकान्निष्पावाञ्छालितंडुलान् ।। १७८ ।। <br>
लवणं दधि दुग्धं च वस्त्रं कनकमेव च ।। <br>
कंबलं गां वृषं छत्रमुपानद्युगलं तथा ।। १७९ ।। <br>
कर्पूरं कुंकुमं चैव चंदनं कुसुमानि च ।। <br>
लोहं कनक ताम्रं च रौप्यं चेति युधिष्ठिर ।। 4.121.१८० ।। <br>
स्नातः स्वशक्त्या विधिवत्सर्वपापैः प्रमुच्यते ।। <br>
न वियोगमवाप्नोति योगव्रतमिदं स्मृतम् ।। १८१ ।।  <br>
कार्तिक्यां नक्तभुग्दद्यान्मेषं मार्गशिरे वृषम् ।।<br>
पौषमाघादिमासेषु सौवर्णीः सर्व एव हि।।१८२।।<br>
क्रमेण राशयः सर्वा वस्त्रमाल्यैर्विभूषिताः।। <br>
पौर्णमास्यां पौर्णमास्यां कौंतेय बहुदक्षिणाम् ।। १८३ ।। <br>
एतद्राशिव्रतं नाम सर्वोपद्रवनाशनम् ।। <br>
सर्वाशापूरकं तद्वत्सोमलोकप्रदायकम् ।। १८४ ।। <br>
पञ्चाशीतिर्व्रतानां ते कथिता पांडुनंदन ।। <br>
यां श्रुत्वा ब्रह्महा गोघ्नः पितृहा मातृहा तथा ।। १८५ ।। <br>
मुच्यते तत्क्षणादेव पातकैः सोपपातकैः ।। १८६ ।। <br>
पंचाधिका तव मया कथिता व्रतानां राजन्नशीतिरतिसौख्यधनप्रदानाम्।। <br>
एतां समाचरति यः शृणुयात्पठेद्वा हस्ताग्र लग्न इव तस्य सुरेशलोकः ।। १८७ ।। ।। <br>
