॥ श्रीकृष्ण उवाच ॥ ॥ <br>
शृणु भूपाल वक्ष्यामि विष्णुव्रतमनुत्तमम् ॥ <br>
विभूतिद्वादशीं नाम सर्वामरनमस्कृतम् ॥ १ ॥ <br>
कार्त्तिके वाथ वैशाखे मार्गशीर्षे च फाल्गुने ॥ <br>
आषाढे वा दशम्यां च शुक्लायां लघुभुङ्नरः ॥ २ ॥ <br>
कृत्वा सायंतनीं संध्यां गृह्णीयान्नियमं बुधः ॥ <br>
एकादश्यां निराहारः समभ्यर्च्य जनार्दनम् ॥ ३ ॥ <br>
द्वादश्यां द्विजसंयुक्तः करिष्ये भोजनं विभो ॥ <br>
तदविघ्नेन मे यातु साफल्यं मधूसूदन ॥ ४ ॥ <br>
ततः प्रभात उत्थाय कृतस्नानजपः शुचिः ॥ <br>
पूजयेत्पुण्डरीकाक्षं शुक्लमाल्यानुलेपनैः ॥ ५ ॥ <br>
भूतिदाय नमः पादौ विशोकाय च जानुनी ॥ <br>
नमः शिवायेत्यूरू च विश्वमूर्ते नमः कटिम् ॥ ६ ॥ <br>
कंदर्पाय नमो मेढ्रमादित्याय नमः करौ ॥ <br>
दामोदरायेत्युदरं वासुदेवाय च स्तनौ ॥ ७ ॥ <br>
माधवायेति हृदयं कंठं वैकुंठिने नमः ॥ <br>
श्रीधराय मुखं केशान्केशवायेति पांडव ॥ ८ ॥ <br>
पृष्ठं शार्ङ्गधरायेति श्रवणौ वरदाय वै ॥ <br>
स्वनाम्ना शंखचक्रासिगदापरशुपाणये ॥ ९ ॥ <br>
सर्वात्मने शिरो राजन्नम इत्यभिपूजयेत् ॥ <br>
दशावताररूपाणि प्रतिमासं क्रमान्नृप ॥ 4.85.१० ॥ <br>
दत्तात्रेयं यथा व्यासमुत्पलेन समन्वितम् ॥ <br>
दद्यादनेन विधिना पाखंडानपि वर्जयेत् ॥ ११ ॥ <br>
समाप्यैवं यथाशक्त्या द्वादश द्वादशीर्नरः ॥ <br>
संवत्सरांते लवणपर्वतेन सह प्रभो ॥ <br>
शय्यां दद्यान्मुनिश्रेष्ठ गुरवे रससंयुताम् ॥ ॥ १२ ॥ <br>
ग्रामं च शक्तिमान्दद्यात्क्षेत्रं वा भवनान्वितम् ॥ <br>
गुरुं संपूज्य विधिवद्वद्वस्त्रालंकारभूषणैः ॥ १३ ॥ <br>
अन्यानपि यथाशक्त्या भोजयित्वा द्विजोत्तमान्॥ <br>
तर्पयेद्वस्त्रगोदानैरन्यत्र धनसंचयात् ॥ १४ ॥ <br>
अल्पवित्तो यथाशक्त्या स्तोकंस्तोकं समाचरेत् ॥ <br>
यश्चातिनिःस्वः पुरुषो भक्तिमान्माधवं प्रति ॥ <br>
पुप्पार्चनविधानेन स कुर्याद्वत्सरत्रयम् ॥१५ ॥<br>
अनेन विधिना यस्तु विभूतिद्वादशीव्रतम् ॥ <br>
कुर्यात्स पापनिर्मुक्तः पितॄणां तारयेच्छतम् ॥ १६ ॥ <br>
जन्मनां शतसाहस्रं न शोकफलभाग्भवेत् ॥ <br>
न च व्याधिर्भवेत्तस्य न दारिद्यं न बन्धनम् ॥ १७ ॥ <br>
वैष्णवो वाथ शैवो वा भवेजन्मनिजन्मनि ॥ <br>
यावद्युगसहस्राणां शतमष्टोत्तरं भवेत् ॥ <br>
तावत्स्वर्गे वसेद्राजन्भूपतिश्च पुनर्भवेत् ॥ १८ ॥ <br>
पुरा रथंतरे कल्पे राजासीत्पुष्पवाहनः ॥ <br>
नाम्ना लोकेषु विख्यातस्तेजसा सूर्यसन्निभः ॥ १९ ॥ <br>
तपसा तस्य तुष्टेन चतुर्वक्त्रेण भारत ॥ <br>
कमलं काञ्चनं दत्तं यथाकामगतिः सदा॥॥4.85.२० ॥ <br>
समस्तभृत्यसहितः सांतःपुरपरिस्थितः ॥ <br>
द्वीपानि सुरलोकं च यथेष्टं विचरत्यसौ ॥ २१ ॥ <br>
कल्पादौ सप्तमे द्वीपे तेन पुष्करवासिनः ॥ <br>
लोके संपूजिता यस्मात्पुष्करद्वीप उच्यते ॥ २२ ॥ <br>
तदैव ब्रह्मणा दत्तं यानमस्य यतो नृप ॥ <br>
पुष्पवाहनमित्याहुस्तस्मात्तं देवदानवाः ॥ २३ ॥ <br>
नागस्य तस्यास्य जगत्त्रयेपि ब्रह्मांबुजस्थस्य तपोऽनुभावात् ॥ <br>
पत्नी च तस्याप्रतिमा नरेन्द्र नारीसहस्रैरभितोऽभिनंद्या॥२४॥ <br>
नाम्ना च लावण्यवती बभूव या पार्वतीवेष्टतमा भवस्य ॥ <br>
तस्यात्मजानामयुतं बभूव धर्मात्मनामग्र्यधनुर्द्धराणाम् ॥ २५ ॥ <br>
तदात्मनः सर्वमवेक्ष्य राजा मुहुर्मुहुर्विस्मयमाससाद ॥ <br>
सोभ्यागतं पूज्य मुनिप्रवीरं प्रचेतसं वाचमिमां बभाषे ॥ २६ ॥ <br>
कस्माद्विभूतिरमला मम मर्त्यपूज्या जाया च सर्वविजितामरसुन्दरी या ॥ <br>
भार्या त्वनल्पतपसा वसुतोषितेन दत्तं ममांबुजगृहं परमप्रसादात् ॥ २७ ॥ <br>
यस्मिन्प्रविष्टमपि कोटिशतं नृपाणां सामात्यकुजरनराश्वघनावृतानाम् ॥ <br>
नालक्ष्य सम्बाधतया हि बाधस्तारागणैरपि सुरासुरलोकपालैः ॥ २८ ॥ <br>
तस्मात्किमन्यजननीजठरोद्भवेन धर्मादिकं कृतमशेषजनातिगं स्यात् ॥ <br>
सम्यङ्मयाथ तनयैरनया महर्षे माहार्यया तदखिलं कथय प्रचेतः ॥२९॥ <br>
तस्य तद्वचनं श्रुत्वा ध्यानेना वेक्ष्य चाखिलम् ॥ <br>
प्रचेतास्तमुवाचाथ शृणु भूप पुरातनम् ॥ 4.85.३० ॥ <br>
लुब्धकस्त्वं पुरा राजन्सर्वसत्त्वभयंकरः ॥ <br>
आसीदसाधुचरितः सुहृन्मित्रवि वर्जितः ॥ ३१ ॥ <br>
यतमध्यो ह्रस्वकेशः कृष्णांगो रक्तलोचनः ॥ <br>
धनुष्पाणिर्वनगतः कृतांतकसमो भवान् ॥३२॥ <br>
अभूदनावृष्टिरतीव रौद्रा कदाचि दाहारनिमित्तरोषः ॥ <br>
पद्मान्यथादाय ततो बहूनि गतं पुरं वैदिशनामधेयम् ॥ ३३ ॥ <br>
उन्मूल्य लोभाच्च पुरं समस्तं भ्रांतं त्वयाशेषमहत्तदा सीत् ॥ <br>
क्रेता न कश्चित्कमलेषु जातस्तोके भृशं क्षुत्परिपीडितश्च ॥ ३४ ॥ <br>
उपविष्टस्त्वमेकस्मिन्सभार्यो भवनांगणे ॥ <br>
अथ मंगलशब्दस्तु त्वया रात्रौ तथा श्रुतः ॥ ३५ ॥ <br>
समाप्य माघमासस्य द्वादश्यां लवणाचलम् ॥ <br>
निवेदयंती गुरवे शय्यां चोपस्करान्विताम् ॥ ३६ ॥ <br>
अलंकृत्य हृषीकेशं  सीवर्णं परमं पदम् ॥<br>
साथ दृष्टा ततस्ताभ्यामिदं चित्तेवधारितम्॥३७॥<br>
किमेभिः कमलैः कार्यं वरं विष्णुरलंकृतः॥<br>
इति भक्तिस्तदा जाता दाम्पत्यस्य नरेश्वर ॥ ३८ ॥ <br>
तत्प्रसंगात्समभ्यर्च्य केशवं लवणाचलम्॥ <br>
शय्या च पुष्पप्रकरैः पूजिताभूच्च सर्वदा ॥ ३९ ॥ <br>
अथानंगवती तुष्टा तयोर्होनशतत्रयम् ॥ <br>
प्रादाद्गृहीतं ताभ्यां च न तत्सर्वावलंबनात् ॥ 4.85.४० ॥ <br>
अनंगवती च पुनस्तयोरन्नं चतुर्विधम्॥ <br>
आनाय्योपहृतं कृत्वा भुज्यतामिति भूपते॥ ॥४१॥ <br>
ताभ्यां तु तदपि त्यक्तं भोज्यावः श्वो वरानने ॥ <br>
प्रसंगाच्चोपवासेन तवाद्यास्तु सुखावहः ॥ ४२ ॥ <br>
जन्मप्रभृति पापिष्ठावावां देवि दृढव्रते॥ <br>
सत्प्रसंगाद्धनुर्मध्ये धर्मलाभस्तु चावयोः ॥ ४३ ॥ <br>
इति जागरणं ताभ्यां प्रसंगात्तदनुष्ठितम् ॥ <br>
प्रभाते च तया दत्ता शय्या सलवणाचला ॥ ४४ ॥ <br>
ग्रामश्च गुरवे भक्त्या विप्रेभ्यो द्वादशैव हि ॥ <br>
वस्त्रालंकारयुक्तांगा गावश्च कनकांचिताः ॥ ४५ ॥ <br>
भोजनं च सुहृन्मित्रदीनांधकृपणैः समम् ॥ <br>
तत्तु लुब्धकदांपत्यं पूजयित्वा विसर्जितम् ॥४६॥ <br>
भवाँस्तु लुब्धको जातः सपत्नीको नरेश्वरः ॥ <br>
पुष्पाणां प्रकरे तस्मात्केशवस्य प्रपूजनम् ॥४७॥ <br>
प्राप्तं सुदुर्ल्लभं वीर त्वया पुष्करमन्दिरम् ॥ <br>
तस्य सर्वस्य माहात्म्यादलं न तपसा नृप ॥ ४८ ॥ <br>
यथा कामगतं दक्षं पद्मयोनिं विरिंचिना ॥ <br>
संतुष्टस्तस्य राजेन्द्र ब्रह्मरूपी जनार्दनः ॥४९ ॥ <br>
शय्यानंगवती वेश्या कामदेशस्य सांप्रतम् ॥ <br>
पत्नी सपत्नी संजाता रत्या प्रीतिरिति श्रुता ॥ 4.85.५० ॥ <br>
लोकेष्वानंदजननी सकलामरपूजिता ॥ <br>
तदप्युत्सृज्य राजेन्द्र निर्वाणं समवाप्स्यसि ॥ ५१ ॥ <br>
इत्युक्त्वा स मुनिः सर्वं तत्रैवांतर्हितोभवत् ॥ <br>
राजा यथोक्तं च पुनः स चक्रे पुष्पवाहनः ॥ ५२ ॥ <br>
इमामाचरतो ब्रह्मन्नखण्डव्रतमाचरेत् ॥ <br>
यथाकथंचित्कालेन द्वादश द्वादशीर्मुने ॥ <br>
कर्तव्याः शक्तितो देया विप्रेभ्यो दक्षिणा नृप ॥ ५३ ॥ <br>
इति कलुषविदारणं जनानामिति पठति शृणोति चातिभक्त्या ॥ <br>
मतिमपि च ददाति देवलोके वसति स परःशतानि वत्सराणाम् ॥ ५४ ॥ <br>
