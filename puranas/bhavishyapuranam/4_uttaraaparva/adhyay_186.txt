॥ श्रीकृष्ण उवाच ॥ ॥ <br>
सांप्रतं संप्रवक्ष्यामि हिरण्याश्वविधिं परम् ॥ <br>
यस्य प्रसादात्पुरुषः शाश्वतं फलमश्नुते ॥ १ ॥ <br>
पुण्यं दिनमथासाद्य पात्रं वापि गुणाधिकम् ॥ <br>
शक्तितस्त्रिपलादूर्ध्वमाशताच्च नरोत्तम ॥ २ ॥ <br>
खलीनालंकृतमुखं कारयेद्धेमवाजिनम् ॥ <br>
मुखरं सोन्नतस्कंधं दृढजानुं सवालधिम् ॥ ३ ॥ <br>
स्थापयेद्वेदिमध्ये तु कृष्णाजिनतिलोपरि ॥ <br>
कौशेयवस्त्रसंवीतं कुंकुमेन विलेपितम् ॥ ४ ॥ <br>
संपूज्य कुसुमैः श्वेतैश्चणकान्विनिवेद्य च ॥ <br>
ततः पर्वसमीपे तु गृहीतकुसुमांजलिः ॥ ५ ॥ <br>
इममुच्चारयेन्मंत्रं पुराणोक्तं यतव्रतः ॥ <br>
नमस्ते सर्वदेवेश वेदाहरणलंपट ॥ ६ ॥ <br>
वाजिरूपेण मामस्मात्पाहि संसारसागरात् ॥ <br>
त्वमेव सप्तधा भूत्वा छंदोरूपेण भास्करम् ॥ ७ ॥ <br>
यस्माद्धारयसे लोकानतः पाहि सनातन ॥ <br>
एवमुच्चार्य तं राजन्विप्राय प्रतिपादयेत् ॥ ६ ॥ <br>
प्रदक्षिणं ततः कृत्वा प्रणिपत्य विसर्जयेत् ॥ <br>
अनेन विधिना राजन्हिरण्याश्वम लंकृतम् ॥ ९ ॥ <br>
दत्त्वा पापक्षयाद्भानोर्लोकमाप्नोति शाश्वतम् ॥ <br>
तस्मिन्नहनि भुंजीत तैलक्षारविवर्जितम् ॥ 4.186.१० ॥ <br>
पुराणश्रवणं तद्वत्कारयेद्भोजनादनु ॥ ११ ॥ <br>
इत्थं हिरण्याश्वविधिं करोति यः सुपुण्यमासाद्य दिनं नरेंद्र ॥ <br>
विमुक्तपापः स पुरं मुरारेः प्राप्नोति सिद्धैरभिपूजितं यत्॥ १२ ॥ <br>
इति पठति य इत्थं हैमवाजिप्रदानं सकलकलुषमुक्तः सोऽश्वयुक्तेन भूपः ॥ <br>
कनकमयविमानेनार्कलोकं प्रयातस्त्रिदशपतिवधूभिः पूज्यते हर्म्यभोगैः ॥ १३ ॥ <br>
यो वा शृणोति पुरुषोऽप्यथ वा स्मरेद्वा हैमाश्वदानमभिनंदति दीयमानम् ॥ <br>
सोऽपि प्रयाति हतकल्मषशुद्धदेहः स्थानं पुरंदरमहे श्वरलोकजुष्टम् ॥ १४ ॥ ॥ <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे हिरण्याश्वदानविधिवर्णनं नाम षडशीत्युत्तरशतत मोऽध्यायः ॥ १८६ ॥<br>
<br>
