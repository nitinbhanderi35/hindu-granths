।। श्रीकृष्ण उवाच ।। ।। <br>
अथातः संप्रवक्ष्यामि पार्थदानमनुत्तमम् ।। <br>
सप्तसागरकं नाम सर्वपापप्रणाशनम् ।। १ ।। <br>
पुण्यं दिनमथासाद्य युगादिग्रहणादिकम् ।। <br>
कारयेत्सप्तकुण्डानि कांचनानि विचक्षणः ।। २ ।। <br>
प्रादेशमात्राणि तथा रत्निमात्राणि वा पुनः ।। <br>
कुर्यात्सप्तशतादूर्ध्वमासहस्राच्च शक्तितः ।। ३ ।। <br>
संस्थाप्यानि च सर्वाणि कृष्णाजिनतिलोपरि ।। <br>
प्रथमं पूरयेत्कुंडं लवणेन विचक्षणः ।। ४ ।। <br>
द्वितीयं पयसा तद्वत्तृतीयं सर्पिषा पुनः ।। <br>
चतुर्थं तु गुडेनैव दध्ना पंचममेव च ।। ५ ।। <br>
षष्ठं शर्करया तद्वत्सप्तमं तीर्थवारिणा ।। <br>
स्थापयेल्लवणस्यांते ब्रह्माणं कांचनं शुभम् ।। ६ ।। <br>
केशवं क्षीरमध्ये तु घृतमध्ये महेश्वरम् ।। <br>
भास्करं गुडमध्ये तु दधिमध्ये सुराधिपम् ।। ७ ।। <br>
शर्करायां न्यसेल्लक्ष्मीं जलमध्ये तु पार्वतीम् ।। <br>
सर्वेषु सर्वरत्नानि धान्यानि च समंततः ।। ८ ।। <br>
स्थापयेत्पुरुषश्रेष्ठ यथालाभं यथासुखम् ।। <br>
ततः पर्वसमीपे तु स्नातः शुक्लांबरो गृही ।। ९ ।। <br>
त्रिःप्रदक्षिणमावृत्य मंत्रानेतानुदीरयेत् ।। <br>
नमो वः सर्वसिंधूनामाधारेभ्यः सनातनाः ।। 4.182.१० ।। <br>
जंतूनां प्राणदेभ्यश्च समुद्रेभ्य नमोनमः ।। <br>
पूर्णाः सर्वे भवंतो वै क्षार क्षीरघृतैक्षवैः ।। ११ ।। <br>
दध्ना शर्करया तद्वत्तीर्थवारिभिरेव च ।। <br>
तस्मादघौघविध्वंसं कुरुध्वं मम मानदाः ।। १२ ।। <br>
अलक्ष्मीः प्रशमं यातु लक्ष्मीश्चास्तु गृहे मम ।। <br>
एवमुच्चार्य तान्दद्याद्ब्राह्मणेभ्यो युधिष्ठिर।। १३ ।। <br>
एकमेवमथाभ्यर्च्य पुष्पवस्त्रविलेपनैः ।। <br>
बहूनामेतदुद्दिष्टं दानमेकस्य वा पुनः ।। १४ ।। <br>
देयं वा सर्वसामान्यं क्रियाविप्रानुरूपतः ।। <br>
दानं सप्तसमुद्राख्यं यः प्रयच्छति पार्थिव ।। १५ ।। <br>
तस्य गृहान्न चलति लक्ष्मीर्यावत्कुलाष्टकम् ।। <br>
पूज्यमानः सुरगणैः सिद्धविद्याधरोरगैः ।। १६ ।। <br>
देवलोकान्न च्यवते सप्तमन्वतराण्यसौ ।। <br>
ततश्च वेदसंस्कारात्परं ब्रह्माधिगच्छति ।। १७ ।। <br>
इति ददाति रसामरसंयुताञ्छुचिरविस्मयदानिह सागरान् ।। <br>
अनलकांचनरत्नमयानसौ पदमुपैति हरे रमया वृतम् ।। ।। १६ ।। <br>
दानं प्रधानतरमेतदतीव विप्रे प्रोक्तं युधिष्ठिर समाधिधिया विचिंत्य ।। <br>
हैमान्विधाय जलधीन्वितरस्व शक्त्या प्राप्नोषि येन सरसानि समीहितानि ।। १९ ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे सप्तसागरदानविधिवर्णनं नाम द्व्यशीत्युत्तरशततमोऽ ध्यायः ।। १८२ ।।<br>
<br>
