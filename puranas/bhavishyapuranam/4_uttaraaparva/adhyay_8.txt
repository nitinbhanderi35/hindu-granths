।। युधिष्ठिर उवाच ।। ।। <br>
ब्रह्मेश केशवादीनां गौर्या गणपतेस्तथा ।। <br>
दुर्गासूर्याग्निसोमानां व्रतानि मधुसूदन ।। १ ।। <br>
शास्त्रांतरेषु दृष्टानि तव बुद्धिगतानि च ।। <br>
तानि सर्वाणि मे देव वद देवकिरनन्दन ।। २ ।। <br>
प्रतिपत्क्रमयोगेन विहिता यस्य या तिथिः ।। <br>
देवस्य तस्यां यत्कार्यं तदशेषेण कीर्तय ।। ३ ।। <br>
।। श्रीकृष्ण उवाच ।। ।। <br>
वसंते किंशुकाशोकशोभने प्रतिपत्तिथिः ।। <br>
शुक्ला तस्यां प्रकुर्वीत स्नानं नियमतत्परः।। ४ ।। <br>
नारी नरो वा राजेन्द्र संतर्प्य पितृदेवताः ।। <br>
नद्यास्तीरे तडागे वा गृहे वा नियतात्मवान्।। ५ ।। <br>
पिष्टातकेन विलिखेद्वत्सरं पुरुषाकृतिम् ।। <br>
ततश्चन्दनचूर्णेन पुष्पधूपादिनार्चयेत् ।।६। <br>
दीपैश्चापि सनैवेद्यैः पूजयेद्वत्सरं तदा ।। <br>
मासर्तुनामभिः पश्चान्नमस्कारांतयोजितैः ।। <br>
पूजयेद्ब्राह्मणान्विद्वान्मंत्रैर्वेदोदितैः शुभैः ।। ७ ।। <br>
संवत्सरोऽसि परिवत्सरोसीडा वत्सरोऽभित्सरोऽसि उषसस्ते कल्पंतामहोरात्रास्ते कल्पंतामर्धमासस्ते कल्पतां मासास्ते कल्पतामृतवस्ते कल्पन्तां संवत्सरस्ते कल्पताम् ।। ।। ८ ।। <br>
एवमभ्यर्च्य वासोभिः पश्चात्तमभिवेष्टयेत् ।।<br>
&nbsp;कालोद्भवैर्मूलफलैनैर्वेद्यैर्मोदकादिभिः ।। ९ ।। <br>
ततस्तं प्रार्थयेत्पश्चात्पुरः स्थित्वा कृतांजलिः।। <br>
भगवंस्त्वत्प्रसादेन वर्ष शुभदमस्तु मे ।। 4.8.१० ।। <br>
एवमुक्त्वा यथाशक्ति दद्याद्विप्राय दक्षिणाम् ।। <br>
ललाटपट्टे तिलकं कुयच्चांदनपङ्कजम् ।।११।। <br>
ततः प्रभृत्यनुदिनं तिलकालंकृतं मुखम् ।। <br>
धार्यं संवत्सरं यावच्छशिनेव नभस्तलम् ।। १२ ।। <br>
एवं नरो वा नारी वा व्रतमेतत्समाचरेत् ।। <br>
सदैव पुरुष व्याघ्र भोगान्भुवि भुनक्त्यसौ ।। १३ ।। <br>
भूताः प्रेताः पिशाचाश्च दुर्वारा वैरिणो ग्रहाः ।। <br>
निरर्थका भवंत्येते तिलकं वीक्ष्य तत्क्षणात् ।। १४ ।। <br>
पूर्वमासीन्महीपालो नाम्ना शत्रुंजयो जयी ।। <br>
चित्रलेखेति तस्याभूद्भार्या चारित्रभूषणा ।। १५ ।। <br>
तया व्रतमिदं चैत्रे गृहीतं द्विजसन्निधौ ।। <br>
संवत्सरं पूजयित्वा धृत्वा हृदि जनार्दनम् १६।। <br>
असूयुः क्षेप्तुकामो वा समागच्छति यः पुरः ।। <br>
प्रयाति प्रियकृत्तस्या दृष्ट्वा मुखमधोमुखः।।१७।।<br>
सपत्नीदर्पापहरा वशीकृतमहीतला ।। <br>
भर्तुरिष्टा प्रहृष्टा च सुखमास्ते निराकुला ।।१८।।<br>
तावत्करेणाभिभूतो भर्ता पुत्रः सवेदनः ।।<br>
शिरोऽर्त्या नाशं प्रयातः सुहृदां दुःखदायकः ।।१९।। <br>
धर्मराजपुरं प्राप्तुं सर्वभूतापहारकः।। <br>
तस्मिन्क्षणे महाराजः धर्मराजस्य किंकराः।।4.8.२०।। <br>
तस्य द्वारमनुप्राप्ताः प्रवेष्टुं गृहमञ्जसा ।। <br>
शत्रुंजयं समानेतुं कालमृत्युपुरःसराः ।।२१।। <br>
पार्श्वस्थितां चित्रलेखां तिलकालंकृताननाम् ।।<br>
दृष्ट्वा प्रनष्टसंकल्पाः परावृत्य गताः पुनः।।२२।। <br>
गतेषु तेषु स नृपः पुत्रेण सह भारत ।।<br>
नीरुजो बुभुजे भोगान्पूर्वकर्मार्जिताञ्छुभान् ।। २३ ।। <br>
एतद्व्रतं महाभाग कीर्तितं ते महोदयम् ।।<br>
शंकरेण समाख्यातं मम पूर्वं युधिष्ठिर ।।२४।। <br>
एतत्त्रिलोकतिलकालकभूषणं ते ख्यातं व्रतं सकलदुःखहरं परं च ।। <br>
इत्थं समाचरति यः स सुखं विहृत्य मर्त्यः प्रयाति पदमापदि पद्मयोनेः ।। २५ ।। <br>
