॥ युधिष्ठिर उवाच ॥ ॥ <br>
भगवन्ब्रूहि मे सम्यगरण्यद्वादशीव्रतम् ॥ <br>
सप्राशनं सोपवासं सरहस्यं समन्त्रकम् ॥ १ ॥ <br>
॥ श्रीकृष्ण उवाच ॥ ॥ <br>
कौंतेय यत्पुरा चीर्णं सीतया वनसंस्थया ॥ <br>
व्रतं राघववाक्येन प्रशस्तं दोषवर्जितम् ॥ २ ॥ <br>
लोपामु्द्रालये साध्व्यो मुनिपत्न्यो बहुप्रजाः ॥ <br>
भोजितास्तर्पिताः सर्वैराहारैः सर्वकामिकैः ॥ ३ ॥ <br>
पद्मिनीपत्रविस्तीर्णे सोपदंशै र्यथा नवैः ॥ <br>
भक्ष्यभोज्यैस्तथा लेह्यैश्चोष्यैश्चापि यदृच्छया ॥ ४ ॥ <br>
तामिहैकमनाः पार्थः शृणुष्वारण्यद्वादशीम् ॥ <br>
मार्गशीर्षे सिते पक्षे एकादश्यां दिनोदये ॥ ५ ॥ <br>
स्नात्वा नरः सोपवासः कृत्वा पूजां जनार्दने ॥ <br>
गंधपुष्पाक्षतैर्धूपैर्दीपैर्जागरणैर्निशाम् ॥६॥ <br>
नीत्वा प्रभाते गत्वा च वने वेदाङ्गपारगान् ॥ <br>
भोजयित्वा फलप्रायं स्वयं भुञ्जीत वाग्यतः ॥ ७ ॥ <br>
पञ्चगव्यं प्राशयित्वा पूर्वमेवाथ तद्दिने ॥ <br>
वर्षमेकं शुभं पूर्ण पारयित्वा युधिष्ठिर॥८॥<br>
श्रावणे कार्त्तिके माघे चैत्रे वाथ समर्चिते ॥ <br>
सोपदंशैः पत्रशाकैस्तिलशष्कुलिकादिभिः ॥ ९ ॥ <br>
अपूपैः खण्डवेष्टैश्च मरीचैः सिंहकेसरैः ॥ <br>
धूलीमुखै रमृतफलैः स्वादुकोकरसैः शुभैः ॥ 4.66.१० ॥ <br>
शीतलैस्तर्पयेद्विद्वानर्कपुष्पैः सुमालकैः ॥ <br>
दधिक्षीराज्यपाणिज्यैश्चातुर्जातकरंजितैः ॥ ११ ॥ <br>
कर्पूरनख विद्धैश्च मधुरैः पनसोत्तमैः ॥ <br>
बहुवृक्षं वनं गत्वा सुस्वादुसलिलं शिवम् ॥१२॥ <br>
सुखासनोपविष्टांश्च प्रागुदङ्मुखवच्छुचीन् ॥ <br>
भोजयेद्दश च द्वौ वा मुनीनारण्यवासिनः ॥ १३ ॥ <br>
एकदंडीस्त्रिदंडीश्च गृहस्थांश्चापि सुव्रतान् ॥ <br>
ब्राह्मणीर्विविधाः सप्त एकपत्नीः पतिव्रताः ॥ १४ ॥ <br>
चार्वंग्यश्चार्चिताः स्नाताः सर्वावयमशोभनाः ॥ <br>
सुवस्त्राः कुकुमाक्ताङ्गाः सुगंधकुसुमांचिताः ॥ १५ ॥ <br>
अंगैर्वा भोजनीयास्तास्ताश्चादित्यस्य देवताः ॥ <br>
वासुदेवजनार्दनदामोदरमधुसूदनाः ॥ १६ ॥ <br>
पद्मनाभकृष्णविष्णुगोवर्द्धनत्रिविक्रमाः ॥ <br>
श्रीधरश्च हृषीकेशः पुण्डरीकाक्ष आदिवाराहाः ॥ १७ ॥ <br>
एभिर्द्वादशभिर्मन्त्रैर्नमस्कारांतयोजितैः ॥ <br>
गंधचन्दनसंवस्त्रं धूपं दत्त्वा पृथक्पृथक् ॥ १८ ॥ <br>
भोजयित्वा शुभान्नानि दद्यात्ताभ्यः सुदक्षिणाम् ॥ <br>
प्रणम्य प्रार्थयेद्भक्त्या विष्णुर्मे प्रीयतामिति ॥ १९ ॥ <br>
ततो भुञ्जीत सहितो भृत्यैः प्रेष्यजनेन च ॥ <br>
आगताभ्यागतैर्लोकैः सुहृत्संबंधिबंधुभिः ॥ ॥ 4.66.२० ॥ <br>
एवं कौंतेय कुरुते योऽरण्यद्वादशीं नरः ॥ <br>
स देहांते विमानस्थो दिव्यकन्यासमावृतः ॥ <br>
याति ज्ञातिसमायुक्तः श्वेतद्वीपं हरेः पुरम् ॥ ॥ २१ ॥ <br>
यत्र लोकाः पीतवस्त्राः श्यामदेहाश्चतुर्भुजाः ॥ <br>
शंखचक्रगदापद्मचारुहस्ताः सकौस्तुभाः ॥ २२ ॥ <br>
गरुडासनाः साभरणा मुकुटोत्कट कुंडलाः ॥ <br>
नीलोत्पलोद्दामपद्ममालयालंकृतोरसः ॥२३॥ <br>
लक्ष्मीधरा मेघवर्णाः कूर्पराङ्गदभूषणाः ॥ <br>
तिष्ठंति विष्णुसामान्ये यावदाभूतसंप्लवम् ॥ ॥ २४ ॥ <br>
तस्मादेत्य महातेजाः पृथिव्यां नृपपूजिताः ॥ <br>
मर्त्यलोके कीर्तिमंतः संभवंति नरोत्तमाः ॥ २५ ॥ <br>
ततो यांति परं स्थानं मोक्षमार्गं शिवं शुभम् ॥ <br>
यत्र गत्वा न शोचंति न संसारे भ्रमंति च ॥ २६ ॥ <br>
ये द्वादशीमुपवसंति सितामरण्यनाम्नीं वने द्विजवरानथ भोजयंति ॥ <br>
साध्व्यः स्त्रियः सुचरिताभरणाश्च तासां विष्णुः प्रसादमुपयाति ददाति मोक्षम् ॥ २७ ॥ ॥ <br>
