॥ श्रीकृष्ण उवाच ॥ ॥ <br>
अथान्यदपि ते वच्मि दानं श्रेयस्करं परम् ॥ <br>
आदित्यमंडलं नाम सर्वाशुभविनाशनम् ॥ १ ॥ <br>
यवचूर्णेन शुभ्रेण कुर्याद्गोधूमजेन वा ॥ <br>
सुपक्वं भानुबिंबाभं गुडगव्याज्यपूरितम् ॥ २ ॥ <br>
संपूज्य भास्करं भक्त्या तदग्रे मंडलं शुभम् ॥ <br>
रक्तचन्दनजं कुर्यात्कुंकुमं वा विशेषतः ॥ ३ ॥ <br>
मण्डलं तत्र संस्थाप्य रक्तवस्त्रैः सुपूजितम् ॥ <br>
ब्राह्मणाय प्रदातव्यं मंत्रेणानेन पांडव ॥ ४ ॥ <br>
आदित्यतेजसोत्पन्नं राजतं विधिनिर्मितम् ॥ <br>
श्रेयसे मम विप्र त्वं प्रतिगृह्णेदमुत्तमम् ॥ ५ ॥ (इति दानमंत्रः) <br>
कामदं धनदं धर्म्यं पुत्रदं सुखदं तव ॥ <br>
आदित्यप्रीतये दत्तं प्रतिगृह्णामि मंडलम् ॥ ६ ॥ ( इति प्रतिग्रहमंत्र) <br>
एवं दत्त्वा नरो राजन्सूर्यवद्दिवि राजते ॥ <br>
सर्वकामसमृद्धार्थो मंडलाधिपतिर्भवेत् ॥ ७ ॥ <br>
दातव्यं जयसप्तम्यां तदारभ्य दिनेदिने ॥ <br>
भास्करस्य महाराज शक्त्या भावेन भावितः ॥ ८ ॥ <br>
गोधूमचूर्णजनितं यवचूर्णजं वा आदित्यमंडलमखण्डगुडाद्यपूर्णम् ॥ <br>
कृत्वा द्विजाय विधिवत्प्रतिपादयेद्यो भूमौ भवत्यमितमंडलमंडितोऽसौ ॥ ९ ॥ <br>
