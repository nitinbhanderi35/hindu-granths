।। श्रीकृष्ण उवाच ।। ।। <br>
शुक्ले भाद्र पदस्यैव तृतीयायां समर्चयेत् ।। <br>
सर्वधान्यैस्तां विरूढां भूतां हरितशाड्वलाम् ।। <br>
हरकालीं देवदेवीं गौरीं शंकरवल्लभाम् ।। १ ।। <br>
गन्धैः पुष्पैः फलैर्धूपैर्नैवेद्यैर्मोदकादिभिः ।। <br>
प्रीणयित्वा समाच्छाद्य पद्मरागेन भास्वता ।। २ ।। <br>
घण्टावाद्यादिभिर्गीतैः शुभैर्दिव्यकथानुगैः ।। <br>
कृत्वा जागरणं  रात्रौ प्रभाते ह्युद्गते रवौ ।। ३ ।। <br>
सुवासिनीभिः सा नेया मध्ये पुण्यजलाशये ।। <br>
तस्मिन्विसर्जयेत्पार्थ हरकालीं हरिप्रियाम् ।।४।। <br>
।। युधिष्ठिर उवाच ।। ।। <br>
भगवन्हरकालीति का देवी प्रोच्यते भुवि ।। <br>
आर्द्रधान्यैः स्थिता कस्मात्पूज्यते स्त्रीजनेन सा ।। <br>
पूजिता किं ददातीह सर्वं मे ब्रूहि केशव।। ५ ।। <br>
।। श्रीकृष्ण उवाच ।। ।। <br>
सर्वपापहरां दिव्यां मत्तः शृणु कथामिमाम् ।। <br>
आसीद्दक्षस्य दुहिता कालीनाम्नी   तु कन्यका ।। ६ । <br>
वर्णेनापि च सा कृष्णा नवनीलोत्पलप्रभा ।। <br>
सा च दत्ता त्र्यंबकाय महादेवाय शूलिने ।।७।। <br>
विवाहिता विधानेन शंखतूर्यानुनादिना ।। <br>
यत्कुर्यादागतैर्देवैर्ब्राह्मणानां च निस्वनैः ।। ८ ।। <br>
निर्वर्तिते विवाहे तु तया सार्धं त्रिलोचनः ।। <br>
क्रीडते विविधैर्भोगैर्मनसः प्रीतिवर्धनैः ।। ९ ।। <br>
अथ देवसमानस्तु कदाचित्स वृषध्वजः ।। <br>
आस्थानमंडपे रम्ये आस्ते विष्णुसहायवान् ।। 4.20.१० ।। <br>
तत्रस्थश्चाह्वयामास नर्मणा त्रिपुरांतकः ।। <br>
काली नीलोत्पलश्यामां गणमातृगणावृताम् ।। ११ ।। <br>
एह्येहि त्वमितः कासि कृष्णांजनसमन्विते ।। <br>
कालसुंदरि मत्पार्श्वे धवले त्वमुपाविश ।। १२ ।। <br>
एवमुत्क्षिप्तमनसा देवी संकुद्धमानसा ।। <br>
श्वासयामास ताम्राक्षी बाष्पगद्गदया गिरा ।। १३ ।।<br>
रुरोद सस्वरं बाला तत्रस्था स्फुरिताधरा ।। <br>
किंदैवयोगात्ताम्रा गौर्गौरी चेत्यभिधीयते ।। १४ ।। <br>
यस्मान्ममोपमा दत्ता कृष्णवर्णेन शंकर ।। <br>
हरकालीति वाहूता देवर्षिगणसेविता ।। १५ ।। <br>
तस्माद्देहमिमं कृष्णं जुहोमि ज्वलितेऽनले ।। <br>
इत्युक्त्वा वार्यमाणा तु हरकाली रुषान्विता ।। १६ ।। <br>
मुमोच हरितच्छायाकांतिं हरितशाद्वले ।। <br>
चिक्षेप दोषं रागेण ज्वलिते हव्यवाहने ।। १७ ।। <br>
पुनः पर्वतराजस्य गृहे गौरी बभूव सा ।। <br>
महादेवस्य देहार्द्धे स्थिता संपूज्यते सुरैः ।। १८ ।। <br>
एवं सा हरकालीति गौरीशस्य व्यवस्थिता ।। <br>
पूजनीया महादेवी मंत्रेणानेन पांडव ।। १९ ।। <br>
हरकर्मसमुत्पन्ने हरकाये हरप्रिये ।। <br>
मां त्राहीशस्य मूर्तिस्थे प्रणतास्तु नमोनमः ।। 4.20.२० ।। <br>
इत्थं संपूज्य नैवेद्यं दद्याद्विप्राय पांडव ।। <br>
तां च प्रातर्जले रम्ये मंत्रेणैव विसर्जयेत् ।। २१ ।। <br>
अर्चितासि मया भक्त्या गच्छ देवि सुरालयम् ।। <br>
हरकाले शिवे गौरि पुनरागमनाय च ।।२२।। <br>
एवं यः पांडवश्रेष्ठ हरकालीव्रतं चरेत् ।। <br>
वर्षेवर्षे विधानेन नारी नरपते शुभा ।। २३ ।। <br>
सा यत्फलमवाप्नोति तच्छृणुष्व नराधिप ।। <br>
मर्त्यलोके चिरं तिष्ठेत्सर्वरोगविवर्जिता ।। २४ ।। <br>
सर्वभोगसमायुक्ता सौ भाग्यबलगर्विता ।। <br>
पुत्रपौत्रसुहृन्मित्रनप्तृदौहित्रसंकुला ।। २५ ।। <br>
साग्रं वर्षशतं यावद्भोगान्भुक्त्वा महीतले ।। <br>
ततोवसाने देहस्य शिवज्ञाना महामुने ।। २६ ।। <br>
चिरभद्रा महाकालनंदीश्वरविनायकाः ।। <br>
तदाज्ञाकिंकराः सर्वे महादेवप्रसादतः ।। २७ ।। <br>
संपूर्णसूर्यगणसप्तविरूढशस्यां तां वै हिमाद्रितनयां हरकालिकाख्याम् ।। <br>
संपूज्य जागरमनुद्धतगीतवाद्यैर्यच्छंति या इह भवंति पतिप्रियास्ताः ।। २८ ।। <br>
