।।युधिष्ठिर उवाच ।। ।। <br>
किमर्थं फाल्गुनस्यांते पौर्णमास्यां जनार्दन ।। <br>
उत्सवो जायते लोके ग्रामेग्रामे पुरे पुरे।। १ ।। <br>
किमर्थं शिशवस्तस्यां गेहेगेहेऽतिवादिनः ।। <br>
होलिका दीप्यते कस्मात्फाल्गुनांते किमुच्यते ।। २ ।।<br>
अडाडेति च का संज्ञा शीतोष्णेति किमुच्यते ।। <br>
को ह्यस्यां पूज्यते देवः केनेयमवतारिता ।। <br>
किमस्यां क्रियते कृष्ण एतद्विस्तरतो वद ।। ३ ।। ।। <br>
।। श्रीकृष्ण उवाच ।। ।। <br>
आसीत्कृतयुगे पार्थ रघुर्नाम नराधिपः ।। <br>
शूरः सर्वगुणोपतः प्रियवादी बहुश्रुतः ।। ४ ।। <br>
स सर्वां पृथिवीं जित्वा वशीकृत्य नराधिपान् ।। <br>
धर्मतः पालयामास प्रजाः पुत्रानिवौरसान् ।। ५ ।। <br>
न दुर्भिक्षं न च व्याधिर्नाकालमरणं तथा ।। <br>
नाधर्मरुचयः पौरास्तस्मिञ्छासति पार्थिव ।। ६ ।। <br>
तस्यैवं शासतो राज्यं क्षात्रधर्मरतस्य वै ।। <br>
पौराः सर्वे समागम्य पाहिपाहीत्यथाब्रुवन्।। ७ ।। <br>
।। पौरा ऊचुः ।। <br>
अस्माकं हि गृहे काचिढ्ढौंढा नामेति राक्षसी ।। <br>
दिवा रात्रौ समागम्य बालान्पीडयते बलात् ।।८।। <br>
रक्षया कंडकेनापि भेषजैर्वा नराधिप ।। <br>
मंत्रज्ञैः परमाचार्यैः सा नियंतुं न शक्यते ।। ९ ।। <br>
पौराणां वचनं श्रुत्वा रघुर्विस्मयमागतः ।। <br>
विस्मयाविष्टहृदयः पुरोहितमथाब्रवीत्।।4.132.१०। <br>
।। रघुरुवाच ।। ।। <br>
ढौंढेति राक्षसी केयं किंप्रभावा द्विजोत्तम ।। <br>
कथमेषा नियंतव्या मया दुष्कृतकारिणी ।। ११ ।। <br>
रक्षणात्प्रोच्यते राजा पृथिवीपालनात्पतिः ।। <br>
अरक्षमाणः पृथिवीं राजा भवति किल्बिषी ।। १२ ।। <br>
वशिष्ठ उवाच ।। <br>
शृणु राजन्परं गुह्यं यन्नाख्यातं मया क्वचित् ।।<br>
ढौंढा नामेति विख्याता राक्षसी मालिनः सुता ।। १३ ।। <br>
तया चाराधितः शंभुरुग्रेण तपसा पुरा ।। <br>
प्रीतस्तामाह भगवान्वरं वरय सुव्रते ।। १४ ।। <br>
यत्ते मनोभिलषितं तद्ददाम्यविचारितम् ।। <br>
ढौंढा प्राह महादेवं यदि तुष्टः स्वयं मम ।। १५ ।। <br>
न च वध्यां सुरादीनां मनुजानां च शंकर ।। <br>
मां कुरु त्वं त्रिलोकेश शस्त्रास्त्राणां तथैव च ।। १६ ।। <br>
शीतोष्णवर्षासमये दिवा रात्रौ बहिर्गृहे ।। <br>
अभयं सर्वदा मे स्यात्त्वत्प्रसादान्महेश्वर ।। १७ ।। <br>
शंकर उवाच ।। <br>
एवमस्त्वित्यथोक्त्वा तां पुनः प्रोवाच शूलभृत् ।। <br>
उन्मत्तेभ्यः शिशुभ्यश्च भयं ते संभविष्यति ।। <br>
ऋतावृतौ महाभागे मा व्यथां हृदये कृथाः ।। १८ ।। <br>
एवं दत्वा वरं तस्यै भगवान्भगनेत्रहा ।। <br>
स्वप्ने लब्धो यथार्थार्थस्तत्रैवांतर्हितोऽभवत् ।। १९ ।। <br>
एवं लब्धवरा सा तु राक्षसी कामरूपिणी ।। <br>
नित्यं पीडयते बालान्संस्मृत्य हरभाषितम् ।।4.132.२०।। <br>
अडाडयेति गृह्णाति सिद्धमंत्रं कुटुंबिनी ।। <br>
गृहेषु तेन सा लोके ह्यडाडेत्यभिधीयते ।। २१ ।। <br>
एतत्ते सर्वमाख्यातं ढौंढायाश्चरितं मया ।। <br>
सांप्रतं कथयिष्यामि येनोपायेन हन्यते ।।२२।। <br>
अद्य पञ्चदशी शुक्ला फाल्गुनस्य नराधिप ।। <br>
शीतकालो विनिष्क्रांतः प्रातर्ग्रीष्मो भविष्यति ।। २३ ।। <br>
अभयप्रदानं लोकानां दीयतां पुरुषोत्तम ।। <br>
यथाद्याशंकिता लोका रमंति च हसंति च ।। २४ ।। <br>
दारुजानि च खंडानि गृहीत्वा समरोत्सुकाः ।। <br>
योधा इव विनिर्यांतु शिशवः संप्रहर्षिताः ।। २५ ।। <br>
संचयं शुष्ककाष्ठानामुपलानां च कारयेत् ।। <br>
तत्राग्निं विधिवद्धुत्वा रक्षोघ्नैर्मन्त्रविस्तरैः ।। २६ ।। <br>
ततः किलकिलाशब्दैस्तालशब्दैर्मनोहरैः ।। <br>
तमग्निं त्रिः परिक्रम्य गायंतु च हसंतु च ।। <br>
जल्पंतु स्वेच्छया लोका निःशंका यस्य यन्मतम् ।। २७ ।। <br>
तेन शब्देन सा पापा होमेन च निरा कृता ।। <br>
अदृष्टघातैर्डिंभानां राक्षसी क्षयमेष्यति ।।२८।। <br>
श्रीकृष्ण उवाच ।। <br>
तस्यर्षेर्वचनं श्रुत्वा स नृपः पांडुनदन।। <br>
सर्वं चकार विधिवदुक्तं तेन च धीमता ।।२९।। <br>
गता सा राक्षसी नाशं तेन चोग्रेण कर्मणा ।। <br>
ततः प्रभृति लोकेऽस्मिन्नडाडा ख्यातिमागता।।4.132.३०। <br>
सर्वदुष्टापहो होमः सर्वरोगोपशांतिदः ।। <br>
क्रियतेऽस्यां द्विजैः पार्थ तेन सा होलिका मता ।। ३१ ।। <br>
सर्वसारातिविश्वेयं पूर्वमासीद्युधिष्ठिर ।। <br>
सारत्वात्फल्गुरित्येषा परमानंददायिनी ।। ३२।। <br>
अस्यां निशागमे पार्थ संरक्ष्याः शिशवो गृहे ।। <br>
गोमयेनोपसंलिप्ते सचतुष्के गृहांगणे ।। ३३ ।। <br>
आकारयेच्छिशुप्रायान्खड्गव्यग्र करान्नरान् ।। <br>
ते काष्ठखण्डैः संस्पृश्य गीतैर्हास्यकरैः शिशून् ।। <br>
रक्षंति तेषां दातव्यं गुडं पक्वान्नमेव च ।।३४।। <br>
एवं ढौंढितमात्रस्य स दोषः प्रशमं व्रजेत् ।। <br>
बालानां रक्षणं कार्यं तस्यात्तस्मिन्निशागमे ।। ३५ ।। <br>
।। युधिष्ठिर उवाच ।। ।। <br>
प्रभाते किञ्जनैर्देव कर्तव्यं सुखमीप्सुभिः ।। <br>
प्रवृत्ते माधवे मासि प्रतिपद्भास्करोदये ।। ३६ ।। <br>
।। श्रीकृष्ण उवाच ।। ।। <br>
कृत्वा चावश्यकार्याणि संतर्प्य पितृदेवताः ।। <br>
वंदयेद्धोलिकाभूतिं सर्वदुष्टोपशांतये ।। ३७ ।। <br>
मंडिते चर्चिते चैव उपलिप्ते गृहाजिरे ।। <br>
चतुष्कं कारयेच्छ्रेष्ठं वर्णकैश्चाक्षतैः शुभैः ।। ३८ ।। <br>
तन्मध्ये स्थापयेत्पीठं शुक्लवस्त्रोत्तर च्छदम् ।। <br>
अग्रतः पूर्णकलशं स्थापयेत्पल्लवैर्युतम्।। ३९ ।। <br>
साक्षतं सहिरण्यं च सितचन्दनचर्चितम्।।<br>
कलशस्याग्रतो देया उपानहवरांशुकाः।।4.132.४०।। <br>
आसने चोपविष्टस्य ब्रह्मघोषेण भारत ।। <br>
चर्चयेच्चन्दनं नारी अव्यंगांगा सुलक्षणा ।। ४१ ।। <br>
पद्मरागोत्तरपटा श्रेष्ठांशुकविभूषिता ।। <br>
वसुधारां शिरोग्रे च दधिदूर्वाक्षतान्विताम्।। ४२ ।।<br>
चर्चापयित्वा श्रीखंडमायुरारोग्यवृद्धये ।। <br>
पश्चाच्च प्राशयेद्विद्वांश्चूतपुष्पं सचंदनम्।। ४३ ।। <br>
मनोभवस्य सा पूजा ऋषिभिः संप्रदर्शिता ।। <br>
ये पिबंति वसंतादौ चूतपुष्पं सचन्दनम् ।। ४४ ।। <br>
सत्यं हृदिस्थकामस्य तत्पूर्तिर्जायतेञ्जसा ।। <br>
अनंतरं द्विजेन्द्राणां सूतमागधबंदिनाम् ।। ४५ ।। <br>
दद्याद्दानं यथाशक्त्या कामो मे प्रीयतामिति ।। <br>
ततो भोजनवेलायां शृतं यत्प्राक्तनेऽहनि ।। ४६ ।। <br>
प्राश्नीयात्प्रथमं चान्नं ततो भुञ्जीत कामतः ।। <br>
य एवं कुरुते पार्थ शास्त्रोक्तं फाल्गुनोत्सवम् ।। ४७ ।। <br>
अनायासेन सिध्यंति तस्य सर्वे मनोरथाः ।। <br>
आधयो व्याधयश्चैव यांति नाशं न संशयः ।।४८।। <br>
पुत्रपौत्रसमायुक्तः सुखं तिष्ठति मानवः ।। ४९ ।। <br>
पुण्या पवित्रा जयदा सर्वविघ्रविनाशिनी ।। <br>
एषा ते कथिता पार्थ तिथीनामुत्तमा तिथिः ।। 4.132.५० ।। <br>
वृत्ते तुषारसमये सितपञ्चदश्यां प्रातर्वसन्तसमये समुपस्थिते च ।। <br>
संप्राश्य चूतकुसुमं सह चन्दनेन सत्यं हि पार्थ पुरुषः स सुखी समास्ते ।। ५१ ।। ।। <br>
