॥ श्रीकृष्ण उवाच ॥ ॥ <br>
अन्नदानस्य माहात्म्यं कथयामि तवानघ ॥ <br>
यत्प्रोक्तमृषिभिः पूर्वं तदिहैकमनाः शृणु ॥ १ ॥ <br>
ददस्वान्नं ददस्वान्नं ददस्वान्नं युधिष्ठिर ॥ <br>
सद्यस्तुष्टिकरं लोके किं दत्तेन परेण ते ॥२॥ <br>
रामेण दशरथिना वनस्थेन निजानुजः ॥ <br>
निर्वेदाद्यत्पुरा प्रोक्तस्तदहं प्रब्रवीमि ते ॥ ३ ॥ <br>
पृथिव्यामन्नपूर्णायां वयमन्नस्य कांक्षिणः ॥ <br>
सौमित्रे नूनमस्माभिर्न ब्राह्मणमुखे हुतम् ॥ ४ ॥ <br>
यदुच्यते कर्मबीजं तस्यावश्यं फलं नरैः ॥ <br>
प्राप्यते लक्ष्मणास्माभिर्नान्नं विप्रमुखे हुतम् ॥ ५ ॥ <br>
यत्र प्राप्यं तदप्राप्यं विद्यया पौरुषेण वा ॥ <br>
सत्यो लोकप्रवादोऽयं नादत्तमुपतिष्ठति ॥ ६ ॥ <br>
भक्षोपयोगादन्नस्य दानं श्रेयस्करं परम् ॥ ७ ॥ <br>
प्रकारांतरभोज्यानि दानान्यन्यानि भारत ॥ <br>
अन्नमेव परं दानं सत्यवाक्यं परं पदम् ॥ ८ ॥ <br>
बुद्धिश्चार्थात्परो लोभः सन्तोषः परमं सुखम् ॥ <br>
स्नातानामनुलिप्तानां भूषितानां च भूषणैः ॥ ९ ॥ <br>
न सुखं न च सन्तोषो भवेदन्नादृते नृणाम् ॥ <br>
श्वेतो नाम महीपालः सार्वभौमोऽभवत्पुरा ॥ 4.169.१० ॥ <br>
तेनेष्टं बहुभिर्यज्ञैः संग्रामा बहवो जिताः ॥ <br>
दानानि च प्रदत्तानि धर्मतः पालिता मही ॥ ११ ॥ <br>
भुक्ता भोगाः सुविपुला शत्रूणां मूर्धनि स्थितम् ॥ <br>
वानप्रस्थेन विधिना त्यक्त्वा राजश्रियं नृप ॥ १२ ॥ <br>
स्वर्गं जगाम भुक्त्वा तु पूज्यमानो मरुद्गणैः ॥ <br>
विमानमर्कप्रतिमं प्रतिपेदे मुदा युतः ॥ १३ ॥ <br>
तत्रास्ते रममाणोऽसौ साकं विद्याधरैः सुखम् ॥ <br>
प्रसिद्धैः स्तूयते सिद्धैः सेव्यतेऽप्सरसां गणैः ॥ १४ ॥ <br>
गंधर्वैर्गीयते हृष्टैः शक्रेणाप्यनुगम्यते ॥ <br>
दिव्यमाल्यांबरधरो दिव्याभरणभूषितः ॥ १५ ॥ <br>
स च नित्यं वितानाग्र्यादवतीर्य महीतलम् ॥ <br>
स्वमांसान्यत्ति कौंतेय पूर्वं त्यक्त्वा कलेवरम् ॥ १६ ॥ <br>
तच्छरीरं तथैवास्ते रक्षितं पूर्वकर्मभिः ॥ <br>
स कदाचित्सुरेशानं ब्रह्माणं समुपस्थितः ॥ १७ ॥ <br>
प्रणम्य प्रांजलिर्भूत्वा निर्वेदादिदमब्रवीत् ॥ <br>
भगवंस्त्वत्प्रसादेन प्राप्तं स्वर्गसुखं मया ॥ १८ ॥ <br>
सर्वेषामपि संपूज्यः सुराणां सुरपुंगव ॥ <br>
किं तु क्षुद्बाधतेऽत्यर्थं स्वर्गस्थस्यापि मे प्रभो ॥ १९ ॥ <br>
यया मांसान्यहं स्वस्य भक्ष्ययाम्यशनं विना ॥ <br>
॥ ब्रह्मोवाच ॥ ॥ <br>
श्वेताभिजनसंपन्न श्वेत शृणु वचो मम ॥ 4.169.२० ॥ <br>
त्वयाधीतं हुतं दत्तं गुरवः परितोषिताः ॥ <br>
नाशनं भवता दत्तं यद्द्विजेभ्यो नराधिप ॥ २१ ॥ <br>
अनन्नदानस्य फलं त्वयेदमुपभुज्यते ॥ <br>
तर्ह्यन्नदानतो नान्यच्छरीरारोग्यकारकम् ॥ ॥ २२ ॥ <br>
नान्यदन्नादृते पुंसां किञ्चित्सञ्जीवनौषधम् ॥ <br>
महीं गत्वा महाराज कुरुष्व वचनं मम ॥ २३ ॥ <br>
तपः स्वाध्यायसंपन्ने शास्त्रज्ञे संजितेन्द्रिये ॥ <br>
येन संपद्यते तृप्तिरक्षया क्ष्मांपते तव ॥ २४ ॥ <br>
विरिंचेर्वचनाद्गत्वा त्वरायुक्तो महीतलम् ॥ <br>
अगस्त्यं भोजयामास भक्त्या भरतसत्तम ॥ ॥ २५ ॥ <br>
भोजयित्वा ततः प्रादाद्दक्षिणां क्षीणकल्मषः ॥ <br>
एकावलिं स्वकात्कण्ठात्समुत्तार्य समुज्ज्वलाम् ॥ २६ ॥ <br>
ततो दुन्दुभिघोषेण पूजितः सुरसत्तमैः ॥ <br>
श्वेतस्तृप्तो गतः स्वर्गं दत्त्वान्नं दक्षिणायुतम् ॥ २७ ॥ <br>
पौलस्त्ये निहते पश्चाद्देवदानवसंकटे ॥ <br>
रामायैकावलिं प्रादादगस्त्यः परया मुदा ॥ २८ ॥ <br>
एतदन्नस्य माहात्म्यं कथयाम्यपरं च ते ॥ <br>
न चान्नादपरं किञ्चित्सत्यं तव मयोदितम् ॥ २९ ॥ <br>
अन्नं वै प्राणिनां प्राणा अन्नमोजो बलं सुखम् ॥<br>
एतस्मात्कारणात्सद्भिरन्नदः प्राणदः स्मृतः ॥ 4.169.३० ॥ <br>
सुदूरादाशया यस्य गृहं प्राप्ता बुभुक्षिताः ॥ <br>
तृप्ताः प्रतिनिवर्तंते कोऽन्यस्तत्सदृशः पुमान् ॥३१॥ <br>
दीक्षितः कपिला सत्री राजा भिक्षुर्महोदधिः ॥ <br>
दृष्टमात्रा पुनंत्येते तस्मात्पश्यंति नित्यशः ॥ ३२ ॥ <br>
एकस्याप्यतिथेरन्नं यः प्रदातुमशक्तिमान्॥ <br>
तस्याऽऽरम्भैः परिक्लेशैर्वसतः किं फलं गृहे ॥ ३३ ॥ <br>
शक्यते दुष्करेऽप्यर्थे चिररात्राय जीवितुम् ॥ <br>
न त्वाहारविहीनेन शक्यं वर्तयितुं चिरम् ॥ ३४ ॥ <br>
भुक्त्वा गृहे गृहस्थस्य मैथुनं यश्च सेवते ॥ <br>
यस्यान्नं तस्य ते पुत्रा इति प्राहुर्मनीषिणः ॥ ३५ ॥ <br>
दुष्कृतं हि मनुष्याणामन्नमाश्रित्य तिष्ठति ॥ <br>
यो यस्यान्नं समश्नाति स तस्याश्नाति दुष्कृतम् ॥ ३६ ॥ <br>
वनस्पतिगते सोमे परान्नं यस्तु भुंजति ॥ <br>
तस्य मासकृतं पुण्यं दातारमुपगच्छति ॥ ३७ ॥ <br>
कस्मान्न दीयते नित्यं कस्मादन्नं न दीयते ॥ <br>
यस्येदृशी फलावाप्तिः कथिता पूर्वसूरिभिः ॥ ३८ ॥ <br>
भिक्षां वा पुष्कलां वापि हंतकारं द्विजातये ॥ <br>
भोजनं वा यथालाभमदत्त्वाश्नाति किल्बिषम् ॥ ३९ ॥ <br>
येनायुतं सहस्रं वा भोजितं स्याद्द्विजन्मनाम् ॥ <br>
तेन ब्रह्मगृहासन्नं नूनं बद्धं कुटीरकम् ॥ 4.169.४० ॥ <br>
वाराणस्यां पुरा पार्थ वणिगापणजीवनः ॥ <br>
धनेश्वर इति ख्यातो देवब्राह्मणपूजकः॥ ४१ ॥ <br>
तस्यापणैकदेशे तु मुक्त्वांडं पांडुरच्छवि ॥ <br>
ससर्प सर्पस्तद्देशाद्वणिग्दृष्ट्वा विशंकितः ॥ ४२ ॥ <br>
तदंडं वणिजा तेन दृष्टं कारुण्यबुद्धिना ॥ <br>
ततः प्रभृत्यनुदिनं ररक्ष च पुषोष च ॥ ४३ ॥ <br>
निर्जगाम दिनैः कैश्चिद्भित्वांडं सर्पपोतकः ॥ <br>
तं वणिक्क्षीरपानाद्यैरुपचारैरवर्धयत् ॥ ४४ ॥ <br>
लिलिहे घृतभांडानि जिघ्रे च गंधसंचयान् ॥ <br>
लुलोठ पांसुप्रकरे चचार वारिमध्यगः ॥ ४५ ॥ <br>
वणिजा रक्ष्यमाणः स स्नेहाच्चाहरहः पुनः ॥ <br>
जगाम सुमहान्कालोऽभवदेष भयंकरः ॥ ४६ ॥ <br>
अथैकस्मिन्दिने गंगां गतः स्नातुं त्रिलोकगाम् ॥ <br>
वणिगापणे पण्यविदं स्थापयित्वा सुतं मतम् ॥ ४७ ॥ <br>
व्यवहर्तुं समारब्धं वणिक्पुत्रेण धीमता ॥ <br>
ददाति प्रतिगृह्णाति घृततैलयवैक्षवम्॥ ४८ ॥ <br>
व्यवहाराकुलतया पादयोरंतरेण सः ॥ <br>
सर्पश्चचाल चापल्याद्वणिग्विक्षेपमभ्यगात् ॥ ४९ ॥ <br>
जानन्नपि तद्वृत्तांतं निदाने नियतेर्वशात् ॥ <br>
त्रासात्संतर्जयामास बलेन पदचारिणम् ॥ ॥ 4.169.५० ॥ <br>
स महीतः समुत्थाय मूर्द्धानमवरुह्य च ॥ <br>
उवाच दारुणतरं वचनं पन्नगाधमः ॥ ५१ ॥ <br>
शरणागतं पोषितं च तव पित्रा प्रियंकरम् ॥ <br>
कस्मान्मां हंसि दुष्टात्मन्कथं जीवन्विमोक्ष्यसे ॥ ५२ ॥ <br>
अनंतरं कलकलः संजातो रोदतां नृणाम् ॥ <br>
धनेश्वरसुतो दष्टः सर्पेणापि भृशाकुलः ॥ ॥ ५३ ॥ <br>
अच्युतानंत गोविंद कृष्णकृष्णेत्युदीरयन्॥ <br>
धनेश्वरोप्यनुप्राप्तः प्रोवाचाकुलया गिरा ॥ ५४ ॥ <br>
किं कृतं मम पुत्रेण तव पव्रग विप्रियम् ॥ <br>
यदयं भवता मूर्ध्नि स्वभोगेनाभिवेष्टितः ॥ ५५ ॥ <br>
मूर्ख मित्रं सुसंबंधं हीनजातिजनो हि यः ॥ <br>
यः करोत्यबुथोंगारान्स स्वहस्तेन कर्षति ॥ ॥ ५६ ॥ <br>
तमुवाच च सर्पोऽसौ वाष्पगद्गदया गिरा ॥ <br>
निरपराधो भवतः पुत्रेणाहं समाहतः ॥ ५७ ॥ <br>
तदहं पश्यतस्तेऽद्य दशाम्येनं नराधिप ॥ <br>
यथा न भूयो भूतानां भवेदस्मात्क्वचिद्भयम् ॥ ५८ ॥ <br>
॥ धनेश्वर उवाच ॥ ॥ <br>
उपकारं व्रतं भक्त्या स्नेहपारो न यस्य च ॥ <br>
सतां मार्गमपाक्रम्य प्रयातः केन वार्यते ॥ ५९ ॥ <br>
क्षणमात्रं प्रतीक्षस्व यावदेव शिशुर्मम ॥ <br>
और्ध्वदेहिककर्माणि करोति स्वयमात्मनः ॥ 4.169.६० ॥ <br>
एवमुक्ता गृहं गत्वा यतीनां ब्रह्मचारिणाम् ॥ <br>
सहस्रं भोजयामास घृतपायसभोजनैः ॥६१ ॥<br>
समुत्थाय ततः सर्वे  ब्राह्मणा हृष्टमानसाः ॥ <br>
वणिक्पुत्रस्योत्तमांगे चिक्षिपुः कुसुमाक्षतान् ॥ ६२ ॥ <br>
वणिक्पुत्र चिरं जीव नश्यंतु तव शत्रवः ॥ <br>
अभीष्टफलसंसिद्धिरस्तु ते ब्राह्मणाज्ञया ॥ ६३ ॥ <br>
ततः स दुष्टप्रकृतिर्विप्र वाग्वज्रताडितः ॥ <br>
पन्नगो नगसंकाशः पपात च ममार च ॥ ६४ ॥ <br>
विपन्नं पन्नगं दृष्ट्वा त्रस्तचक्षुर्धनेश्वरः ॥ <br>
आः किमेतदिति प्रोच्य विषादमगमत्परम् ॥ ६५ ॥ <br>
पोषितोऽयं मया बालः पालितो लालितस्तथा ॥ <br>
ममापचारात्पंचत्वमापन्नः पवनाशनः ॥ ६६ ॥ <br>
उपकारिषु यः साधुः साधुत्वे तस्य को गुणः ॥ <br>
अपकारिषु यः साधुः स साधुः सद्भिरिष्यते ॥ ६७ ॥ <br>
इत्येवमवधार्यासौ दुःखसंतप्तमानसः ॥ <br>
बुभुजे नाकुलतया न च सुष्वाप तां निशाम् ॥ ६८ ॥ <br>
ततः प्रभाते गंगायां स्नात्वा संतर्प्य देवताः ॥ <br>
सहस्रं भोजयामास पुनरेव द्विजन्मनाम् ॥ ६९ ॥ <br>
तैर्भुक्तैरिष्टसंसिद्धैर्ब्राह्मणै रनुमोदितः॥ <br>
वणिक्प्राह ममाभीष्टं संजीवत्वेष पन्नगः ॥ 4.169.७० ॥ <br>
ततो द्विजवरोन्मुक्तैरंबुभिः परिषिंचितः ॥ <br>
उदतिष्ठदहीनांगः सहसा हि महाकुलः ॥ ॥ ७१ ॥ <br>
प्रहर्षमतुलं लेभे दृष्ट्वा तं पुरतः स्थितम् ॥ <br>
प्रत्यग्रावयवं दृष्ट्वा सृक्किणीपरिलेलिहम् ॥ ७२ ॥ <br>
साधुवादो महाञ्जातः प्रशशंसुर्धनेश्वरम् ॥ <br>
पुरीनिवासिनः सर्वे विस्मयोत्फुल्ललोचनाः ॥७३॥ <br>
सहस्रभोज्यमाहात्म्यं कथितं ते युधिष्ठिर ॥ <br>
सम्यक्छ्रद्धाप्रयुक्तस्य किमन्यत्कथयामि ते ॥७५॥ <br>
यच्छंति येऽनुदिवसं द्विजपुंगवानामन्नं विशुद्धमनसो भृशमागतानाम् ॥ <br>
मर्त्ये विहृत्य सुचिरं ससुहृज्जनास्ते प्रेत्य प्रयांति भवनं मुदिता मुरारेः॥७७॥ <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे अन्नदानमाहात्म्यवर्णनं नामैकोनसप्तत्युत्तरशततमोऽध्यायः ॥ १६९ ॥<br>
<br>
