॥ युधिष्ठिर उवाच ॥ ॥ <br>
किमभीष्टवियोगशोकसंघाल्लघु इह समुपोषतां व्रतं वा॥ <br>
विभवोद्भवकारि भूतलेऽस्मिन्भवति विभो भयसूदनं च पुंसाम् ॥ १ ॥ <br>
॥ श्रीकृष्ण उवाच ॥ ॥ <br>
परिपृष्टमिदं जगत्प्रियं ते विबुधानामपि दुर्ल्लभं महत्त्वात् ॥ <br>
तव भक्तिमतस्तथापि वक्ष्ये व्रतमिन्द्रासुरदानवेषु गुह्यम् ॥२॥ <br>
पुण्यमाश्वयुजे मासि विशोकद्वादशीव्रतम् ॥ <br>
दशम्यां लघुभुग्विद्वानारभेन्नियमेन तु ॥ ३ ॥ <br>
उदङ्मुखः प्राङ्मुखो वा दंतधावनपूर्वकम् ॥ <br>
एकादश्यां निराहारः सम्यगभ्यर्च्य केशवम् ॥ ४ ॥ <br>
विधिवत्त्वां समभ्यर्च्य भोक्ष्यामि अपरेऽहनि ॥ <br>
एवं नियमकृत्सुप्त्वा प्रातरुत्थाय मानवः ॥ ५ ॥ <br>
स्नानं सर्वौषधैः कुर्यात्पञ्चगव्यजलेन तु ॥ <br>
शुक्लमाल्यांबरस्तद्वत्पूजयेच्छ्रीशमुत्पलैः ॥ ६ ॥ <br>
विशोकाय नमः पादौ जंघे च वरदाय वै ॥ <br>
श्रीशाय जानुनी तद्वदूरू च जलशायिने ॥ ७ ॥ <br>
कंदर्पाय नमो गुह्ये माधवाय नमः कटिम् ॥ <br>
दामोदरायेत्युदरं पार्श्वे च विपुलाय वै ॥ ८ ॥ <br>
नाभिं च पद्मनाभाय हृदयं मन्मथाय वै ॥ <br>
श्रीधराय विभोर्वक्षः करौ मधुभिदे नमः ॥ ९ ॥ <br>
चक्रिणे नाम बाहुं च दक्षिणं गदिने नमः ॥ <br>
वैकुण्ठाय नमः कण्ठमास्यं यज्ञमुखाय वै ॥ 4.84.१० ॥ <br>
नासामशोकनिधये वासुदेवाय चाक्षिणी ॥ <br>
ललाटं वामनायेति किरीटं विश्वरूपिणे ॥ ११ ॥ <br>
नमः सर्वात्मने तद्वच्छिर इत्यभिपूजयेत् ॥ <br>
एवं संपूज्य गोविंदं फलमाल्यानुलेपनैः ॥ १२ ॥ <br>
ततस्तस्याग्रतो भव्यं स्थंडिलं कारयेन्मृदा ॥ <br>
चतुरस्रं समंताच्चारत्निमात्रमुदग्भवम् ॥ १३ ॥ <br>
नदीवालुकया पूर्णं लक्ष्म्याकृतिं कृती न्यसेत् ॥ <br>
स्थंडिले सूर्यमारोप्य लक्ष्मीमित्यर्चयेद्बुधः ॥ १४ ॥ <br>
नमो देव्यै नमः शांत्यै नमो लक्ष्म्यै नमः श्रिये ॥ <br>
नमः पुष्ट्यै नमस्तुष्ट्यै नमो दृष्ट्यै नमोनमः ॥ १५ ॥ <br>
विशोका दुःखनाशाय विशोका वरदास्तु मे ॥ <br>
विशोका वास्तु संतत्यै विशोका सर्वसिद्धये ॥१६॥ <br>
ततः शुक्लांबरधरो शूर्पं संवेष्ट्य पूजयेत् ॥ <br>
भक्ष्यैर्नानाविधैस्तद्वत्सुवर्णकमलेन च ॥ १७ ॥ <br>
रजनीषु च सर्वासु पिबेद्दर्भोदकं व्रती ॥ <br>
ततस्तु नृत्यगीतादि कारयेत्सर्वरात्रकम् ॥ १८ ॥ <br>
यामत्रये व्यतीते तु सुप्त्वा स्वस्थोपमानसः ॥ <br>
अभिगम्य च विप्राणां मिथुनानि सदार्चयेत् ॥ १९ ॥ <br>
शक्तितस्त्रीणि चैकं वा वस्त्रमाल्यानुलेपनैः ॥ <br>
शयनास्थानि पूज्यानि नमोऽस्तु जलशायिने ॥ 4.84.२० ॥ <br>
ततस्तु गीतवाद्याद्यै रात्रौ जागरणे कृते ॥ <br>
प्रभाते विमले स्नानं कृत्वा दांपत्यमर्चयेत् ॥ २१ ॥ <br>
भोजनं च यथाशक्त्या वित्तशाठ्यविवर्जितः ॥ <br>
भुक्त्वा श्रुत्वा पुराणानि तद्दिनं त्वतिवाहयेत् ॥ २२ ॥ <br>
अनेन विधिना सर्वं मासिमासि समाचरेत् ॥ <br>
व्रतांते शयनं दद्याद्गुडधेनुसमन्वितम् ॥ <br>
सोपधानकविश्राममास्तरावरणं शुभम् ॥ २३ ॥ <br>
यथा न लक्ष्मीर्देवेश त्वां परित्यज्य गच्छति ॥ <br>
तथा कुरु यथायोग्यमशोकं चास्तु मे सदा ॥२४॥ <br>
यथा देवेन रहिता न लक्ष्यीर्जायते क्वचित्॥<br>
तथा विशोकता मेऽस्तु भक्ति रम्या च केशवे ॥ ॥ २५ ॥ <br>
मंत्रेणानेन ध्यात्वा तु गुडधेनुसमन्वितम् ॥ <br>
शूर्पं च लक्ष्म्या सहितं दातव्यं भूतिमिच्छता ॥ २६ ॥ <br>
उत्पातं करवीरं च बाणमम्लान कुंडलम् ॥ <br>
केसरं सिंदुवारं च मल्लिकागंधपाटलम् ॥ <br>
कादंबैः कुंकुमैर्जात्या तथान्यैरपि पूजयेत् ॥ २७ ॥ <br>
॥ युधिष्ठिर उवाच ॥ ॥ <br>
गुडधेनुविधानं मे त्वमाचक्ष्व जगत्पते ॥ <br>
किंरूपा केन मंत्रेण दातव्या तदिहोच्यताम् ॥२८॥ <br>
॥ श्रीकृष्ण उवाच ॥ ॥ <br>
गुडधेनुविधानं च यद्रूमिह यत्फलम् ॥ <br>
तदिदानीं प्रवक्ष्यामि सर्वपापप्रणाशनम् ॥ २९ ॥ <br>
कृष्णाजिनं चतुर्हस्तं प्रागेवं विन्यसेद्भुवि ॥ <br>
गोमयेनानुलिप्तायां दर्भानास्तीर्य सर्वतः ॥ ॥ 4.84.३० ॥ <br>
लब्धेन कांचनं तद्वद्वत्सं च परिकल्पयेत् ॥ <br>
प्राङ्मुखीं कल्पयेद्धेनुमुदक्पादां सवत्सिकाम् ॥ ३१ ॥ <br>
उत्तमा गुडधेनुः स्यात्सदा भार चतुष्टया ॥ <br>
वत्सं भारेण कुर्वीत द्वाभ्यां वै मध्यमा स्मृता ॥ ३२.॥ <br>
अर्द्धभारेण वत्सः स्यात्कनिष्ठा भारकेण तु ॥ <br>
चतुर्थांशेन वत्सः स्याद्गृहवित्ता नुसारतः ॥ ३३ ॥ <br>
धेनुवत्सौ कृतावेतौ सितसूक्ष्मांबरावृतौ ॥ <br>
शुक्तिकर्णाविक्षुपादौ शुक्तिमुक्ताफलेक्षणौ ॥ ३४ ॥ <br>
सितसूत्रशिरालौ तु सितकंबल कंबलौ ॥ <br>
ताम्रगल्लकपृष्टौ तौ सितचामररोमकौ ॥ ३५ ॥ <br>
विद्रुमभ्रूयुगावेतौ नवनीतस्तनान्वितौ ॥ <br>
क्षौमपुच्छौ कांस्यदोहाविन्द्रनीलकतारकौ ॥ ॥३६॥ <br>
सुवर्णशृंगाभरणौ राजतखुरसंयुतौ ॥ <br>
नानाफलसमायुक्तौ घ्राणगंधकरंडकौ ॥ <br>
इत्येवं रचयित्वा तु धूपदीपैरथार्चयेत् ॥ ३७ ॥ <br>
या लक्ष्मीः सर्वभूतानां या च देवे व्यवस्थिता ॥ <br>
धेनुरूपेण सा देवी मम पापं व्यपोहतु ॥ ३८ ॥ <br>
विष्णोर्वक्षसि या लक्ष्मीः स्वाहायां च विभावसौ ॥ <br>
चंद्रार्कशक्रशक्तिर्या धेनुरूपास्तु सा श्रिये ॥ ३९ ॥ <br>
चतुर्मुखस्य या लक्ष्मीर्या लक्ष्मीर्धनदस्य च ॥ <br>
या लक्ष्मीर्लोकपालानां सा धेनुर्वरदास्तु मे ॥ ॥ 4.84.४० ॥ <br>
स्वधा त्वं पितृमुख्यानां स्वाहा यज्ञभुजां पुनः ॥ <br>
सर्वपापहरे धेनो तस्माद्भूतिं प्रयच्छ मे ॥ ४१ ॥ <br>
एवमामंत्र्य तां धेनुं ब्राह्मणाय निवे दयेत् ॥ <br>
विधानमेतद्धेनूनां सर्वासामिह पठ्यते ॥ ४२ ॥ <br>
यास्तु पापविनाशिन्यः श्रूयते दश धेनवः ॥ <br>
तासां स्वरूपं वक्ष्यामि नामानि च नरा धिप ॥ ४३ ॥ <br>
प्रथमा गुडधेनुः स्याद् घृतधेनुरथापरा ॥ <br>
तिलधेनुस्तृतीया स्याच्चतुर्थी मधुधेनुका ॥ ४४ ॥ <br>
जलधेनुः पंचमी तु षष्ठी तु क्षीरसंभवा ॥ <br>
सप्तमी शर्कराधेनुर्दधिधेनुरथाष्टमी ॥ <br>
रसधेनुश्च नवमी दशमी स्यात्स्वरूपतः ॥ ४५ ॥ <br>
कुंभा स्युर्दशधेनूनामितरासां तु राशयः ॥<br>
सुवर्णधेनुमप्यत्र केचिदिच्छंति मानवाः ॥ ४६ ॥ <br>
नवनीतेन रत्नैश्च तथाप्यन्ये महर्षयः ॥ <br>
एतदेव विधानं स्यात्त एवोपस्कराः स्मृताः ॥ ७ ॥ <br>
मंत्रावाहनसंयुक्तां सदा पर्वणिपर्वणि ॥ <br>
यथाश्रद्धं प्रदातव्या भुक्तिमुक्तिफलप्रदा ॥ ४८ ॥ <br>
गुडधेनुप्रसंगेन सर्वास्तव मयोदिताः ॥ <br>
अशेषयज्ञ फलदाः सर्वपापहराः शुभाः ॥ ४९ ॥ <br>
व्रतानामुत्तमं यत्स्याद्विशोकद्वादशीव्रतम् ॥ <br>
तदंगत्वेन चैवैषा गुडधेनुः प्रशस्यते ॥ 4.84.५० ॥ <br>
अयने विषुवे पुण्ये व्यतीपातेऽथ वा पुनः ॥ <br>
गुडधेन्वादयो देया उपरागादिपर्वसु ॥ ५१ ॥ <br>
विशोकद्वादशी चैषा सर्वपापहरा शुभा ॥ <br>
यामुपोष्य नरो याति तद्विष्णोः परमं पदम् ॥ ५२ ॥ <br>
इह लोके तु सौभाग्यमायुरारोग्यमेव च ॥ <br>
वैष्णवं पदमाप्नोति मरणे सद्गतिर्भवेत् ॥ ५३ ॥ <br>
भवार्बुदसहस्राणि दश चाष्टौ च धर्मवित् ॥ <br>
न शोकदुःखदौर्गत्यं तस्य संजायते नृप ॥ ५४ ॥ <br>
नारी वा कुरुते या तु विशोकद्वादशीमि माम् ॥ <br>
नृत्यगीतपरा नित्यं सापि तत्फलमाप्नुयात् ॥ ५५ ॥ <br>
इति पठति य इत्थं यः शृणोतीह सम्यङ् मधुपुरनरकारेरर्चनं यश्च पश्येत् ॥ <br>
मतिमपि च जनानां यो ददातीन्द्रलोके वसति स विबुधाद्यैः पूज्यमानः सदैव ॥ ५६ ॥ ॥ <br>
