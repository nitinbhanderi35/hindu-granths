युधिष्ठिर उवाच ॥ ॥ <br>
दानान्यन्यानि मे कृष्ण कथयस्व यदूत्तम ॥ <br>
मंगल्यानि पवित्राणि सर्वपापहराणि च ॥ १ ॥ <br>
संसारसागरोत्तारहेतुभूतोऽसि माधव ॥ <br>
धर्माधर्मपरिज्ञाने त्वदन्यो नेह कश्चन ॥२॥ <br>
॥ श्रीकृष्ण उवाच ॥ ॥ <br>
दानानि बहुरूपाणि कथितानि मया तव ॥ <br>
पुनरेव प्रवक्ष्यामि यद्यस्ति तव कौतुकम् ॥ ३ ॥ <br>
कथितानि मया तुभ्यं कथयिष्यामि यानि च ॥ <br>
महतार्थेन सिध्यंति प्रयच्छंति महत्फलम् ॥ ४ ॥ <br>
काम्यो दानविधिः पार्थ क्रियमाणः प्रयत्नतः ॥ <br>
फलाय मुनिभिः प्रोक्तो विपरीतो भयाय च ॥ ५ ॥ <br>
ज्ञेयं निष्कशतं सर्वदानेषु विधिरुत्तमः ॥ <br>
मध्यमस्तु तदर्धेन तदर्द्धेनावरः स्मृतः ॥ ६ ॥ <br>
एवं वृक्षरथेंद्राणां धेनोः कृष्णाजिनस्य च ॥ <br>
अशक्तस्यापि कृष्टोऽयं पंचसौवर्णिको विधिः ॥ ७ ॥ <br>
अतोऽन्यूनेन यो दद्यान्महादानं नराधिप ॥ <br>
प्रतिगृह्णाति वा तस्य दुःखशोकावहं भवेत् ॥ ८ ॥ <br>
आदौ तावत्प्रवक्ष्यामि कालाख्यं पुरुषं तव ॥ <br>
सप्तसागरदानं च महाभूतघटन्तथा ॥ ९ ॥ <br>
अर्ध्यप्रदानमंत्रोक्त मात्मप्रतिकृतिस्तथा ॥ <br>
सुवर्णाश्वः स्मृतः षष्ठः सुवर्णाश्वरथोऽपरः ॥ 4.181.१० ॥ <br>
सर्वदानोत्तमं राजन्कृष्णाजिनमथाष्टमम् ॥ <br>
विश्वचक्रं च नवमं हैमो गजरथस्तथा ॥ ११ ॥ <br>
एतत्ते दानदशकं वेद्मि पार्थिवसत्तम ॥ <br>
देहि दापय सद्बुदिं दाने नृपनरोत्तम ॥ १२ ॥ <br>
दानादृते नोपकारो विद्यते धनिनोऽपरः ॥ <br>
दीयमानो हि नापैति भूय एवाभिवर्धते ॥ १३ । <br>
कूप उल्लिख्यमानोऽपि भवत्येव बहूदकः ॥ <br>
पुण्यं दिनमथासाद्य भूमिभागे समे शुभे ॥ १४ ॥ <br>
चतुर्थ्यां वा चतुर्दश्यां विष्ट्यां वा पांडुनंदन ॥ <br>
पुमान्कृष्णतिलैः कार्यो रौप्यदंतः सुवर्णदृक् ॥ १५ ॥ <br>
खड्गोद्यतकरो दीर्णो जपा कुसुमकुंडलः ॥ <br>
रक्तांबरधरः स्रग्वी शंखमालाविभूषितः ॥ १६ ॥ <br>
तीक्ष्णासिपत्रधनुषा विस्फारितकटीतटः ॥ <br>
उपानद्युगयुक्तो हि कृष्णकंबल पार्श्वगः ॥ १७ ॥ <br>
गृहीतमांसपिंडश्च वामे करतले तथा ॥ <br>
एवं विधं नरं कृत्वा गृहीतकुसुमांजलिः ॥ १८ ॥ <br>
संपूज्य गंधकुसुमैर्नैवेद्यं विनिवेद्य च ॥ <br>
तिलाज्यं जुहुयात्तत्र त्र्यंबकेति च मंत्रतः ॥ १९ ॥ <br>
स्वगृह्योक्तविधानेन शतमष्टोत्तरं यजेत् ॥ <br>
यजमानः प्रसन्नात्मा इमं मंत्रमुदीरयेत् ॥4.181.२०॥। <br>
सर्वं कलयसे यस्मात्कालस्त्वं तेन भण्यसे ॥ <br>
ब्रह्मविष्णुशिवादीनां त्वमसाध्योऽसि सुव्रत ॥ २१ ॥ <br>
पूजितस्त्वं मया भक्त्या प्रार्थितश्च तथा सुखम् ॥ <br>
यदुच्यते तव विभो तत्कुरुष्व नमोनमः ॥ २२ ॥ <br>
एवं संपूजयित्वा तं ब्राह्मणाय निवेदयेत् ॥ <br>
ब्रह्माणं प्रथमं पूज्य वासोभिर्भूषणैस्तथा ॥ २३ ॥ <br>
दक्षिणां शक्तितो दद्यात्प्रणिपत्य विसर्जयेत्॥ <br>
अनेन विधिना यस्तु दानमेतत्प्रयच्छति ॥ २४ ॥ <br>
नापमृत्युभयं तस्य न च व्याधिकृतं भयम् ॥ <br>
भवत्यव्याहतैश्वर्यः सर्वबाधाविवर्जितः ॥ २५ ॥ <br>
देहांते सूर्यभवनं भित्त्वा याति परं पदम् ॥ <br>
पुण्यक्षयादिहाभ्येत्य राजा भवति धार्मिकः ॥ <br>
संतत्या च श्रिया युक्तः पुत्रपौत्रसमन्वितः ॥ २६ ॥ <br>
संपूज्य कालपुरुषं विधिवद्द्विजाय दत्त्वा शुभाशुभफलोदयहेतुभूतः ॥<br>
रोगांतरे सकलदोषमये च देही नो वध्यभावमुपगच्छति तत्प्रभावात् ॥ २७ ॥ ॥ <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिर संवादे कालपुरुषदानविधिवर्णनं नामैकाशीत्युत्तरशततमोध्यायः ॥ १८१ ॥<br>
<br>
