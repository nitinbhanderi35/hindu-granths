॥ श्रीकृष्ण उवाच ॥ ॥ <br>
अत ऊर्ध्वं प्रवक्ष्यामि सप्तमीकल्पमुत्तमम् ॥ <br>
माघमासात्समारभ्य शुक्लपक्षे युधिष्ठिर ॥१॥ <br>
सप्तम्यां कुरु संकल्पमहोरात्रे व्रते नृप ॥ <br>
वरुणेत्यर्चयित्वा तु ब्रह्मकूर्चं तु कारयेत् ॥ २ ॥ <br>
अष्टम्यां भोजयेद्विप्रांस्तिलपिष्टं गुडौदनम् ॥ <br>
अग्निष्टोमस्य यज्ञस्य फलं प्राप्नोति मानवः ॥ ३ ॥ <br>
सप्तम्यां फाल्गुने मासि सूर्यमित्यभिपूजयेत् ॥ <br>
वाजपेयस्य यज्ञस्य यथोक्तं लभते फलम् ॥ ४ ॥ <br>
सप्तम्यां चैत्रमासे तु वेदांशुमभिपूजयेत् ॥ <br>
उक्थाध्वरसमं पुण्यं नरः प्राप्नोति भक्तिमान् ॥ ५ ॥ <br>
वैशाखस्य तु सप्तम्यां धातारमभिपूजयेत् ॥ <br>
पशुबंध्वध्वरे पुण्यं सम्यक्प्राप्नोति मानवः ॥ ६ ॥ <br>
सप्तम्यां ज्येष्ठमासस्य इन्द्र इत्यभिपूजयेत् ॥ <br>
वाजपेयस्य यज्ञस्य फलं प्राप्नोति दुर्ल्लभम्॥७॥ <br>
आषाढमासे सप्तम्यां पूजयित्वा दिवाकरम् ॥ <br>
बहुवर्णस्य यज्ञस्य फलं प्राप्नोति पुष्कलम् ॥ ८ ॥ <br>
सप्तम्यां श्रावणे मासि मातापि नाम पूजयेत्॥ <br>
सौत्रामणिफलं सम्यक्प्राप्नोति पुरुषः शुभम् ॥ ९ ॥ <br>
रविं प्रौष्ठपदे मासे सप्तम्यामर्चयेच्छुचिः ॥ <br>
तुलापुरुषदानस्य फलं प्राप्नोति मानवः ॥ ॥। 4.47.१० ॥ <br>
आश्वयुक्छुक्लसप्तम्यां सवितारं प्रपूज्य च ॥ <br>
गोसहस्रप्रदानस्य फलं प्राप्नोति मानवः ॥ ११ ॥ <br>
कार्तिके शुक्लसप्तम्यां दिनेशं सप्तवाह नम्॥ <br>
योऽभ्यर्चयति पुण्यात्मा पौंडरीकं स विन्दति ॥ १२ ॥ <br>
भानुं मार्गसिते पक्षे पूजयित्वा विधानतः ॥ <br>
राजसूयस्य यज्ञस्य फलं दशगुणं भजेत् ॥ १३ ॥ <br>
भास्करं पौषमासे तु पूजयित्वा यथाविधि ॥ <br>
नरमेघस्य यज्ञस्य फलं प्राप्नोति पुष्कलम् ॥ १४ ॥ <br>
तदेव कृष्णसप्तम्यां नाम संपूजयेद्बुधः ॥ <br>
सोपवासः प्रयत्नेन वर्षमेकं युधिष्ठिर ॥ <br>
पश्चात्समाप्ते नियमे सूर्ययागं समाचरेत् ॥ १५ ॥ <br>
शुचिर्भूमौ समे देशे लेपयेद्रक्तच न्दनैः ॥ <br>
एकहस्तं द्विहस्तं वा चतुर्हस्तमथापि वा ॥ १६ ॥ <br>
सिंदूरगैरिकाभ्यां च सूर्यमण्डलमालिखेत् ॥ <br>
रक्तपुष्पैः सपद्मैश्च धूपैः कुन्दुरकादिभिः ॥ <br>
सम्पूज्य दद्यान्नैवेद्यं विचित्रं घृतपाचितम् ॥ १७ ॥ <br>
पुरतः स्थापयेत्कुम्भान्सहिण्यान्नसंयुतान् ॥ <br>
अग्निकार्यं ततः कुर्यात्समभ्युक्ष्य हुताशनम् ॥ १८ ॥ <br>
आकृष्णेनेति मंत्रेण समिद्भिश्चार्कसंभवैः ॥ <br>
तिलैराज्यगुडोपेतेर्दद्याद्दशशताहुतीः ॥ १९ ॥ <br>
ततस्तु दक्षिणा देया ब्राह्मणानां युधिष्ठिर ॥ <br>
भोजयित्वा रक्तवस्त्रैः शुक्लान्यपि पिधापयेत्॥ 4.47.२० ॥ <br>
द्वादशात्र प्रशंसंति गावो वस्त्रान्विताः शुभाः॥ <br>
छत्रोपानहयुग्मं च एकैकाय प्रदापयेत् ॥ <br>
एवं विसृज्य तान्विप्रान्स्वयं भुञ्जीत वाग्यतः ॥ २१ ॥ <br>
य एवं कुरुते पार्थ सप्तमीव्रतमुत्तमम् ॥ <br>
नीरुजो रूपवान्वाग्ग्मी दीर्घायुश्चैव जायते ॥ २२ ॥ <br>
सप्तम्यां सोपवासस्तु भानोः पश्यंति ये मुखम् ॥ <br>
सर्वपापविनिर्मुक्ताः सूर्यलोकमवाप्नुयुः ॥ २३ ॥ <br>
व्रतमेतन्महाराज सर्वाशुभविनाशनम् ॥ <br>
सर्वदुष्टप्रशमनं शरीरारोग्यकारकम् ॥ <br>
सूर्यलोकप्रदं चांते प्राहैवं नारदो मुनिः ॥ २४ ॥ <br>
ये सप्तमीमुपवसंति सितासितां च नामाक्षरैरहिमदीधितिमर्चयंति ॥ <br>
ते सर्वरोगरहिताः सुखिनः सदैव भूत्वा रवेरनुचराः सुचिरं भवंति ॥ २५ ॥ <br>
