॥ श्रीकृष्ण उवाच ॥ ॥ <br>
तथा चान्यां प्रवक्ष्यामि तृतीयां पापनाशिनीम् ॥ <br>
लोकेषु नाम्ना विख्यातामार्द्रानंदकरीमिमाम् ॥ १ ॥ <br>
यदा शुक्लतृतीयायामाषाढर्क्षं भवेत्क्वचित् ॥ <br>
ब्रह्मर्क्षं चाथ मार्गं वा व्रतं ग्राह्यं तदा शुभम् ॥ २ ॥ <br>
दर्भगंधोदकैः स्नानं तदा सम्यक्समाचरेत् ॥ <br>
शुक्लमाल्यांबरधरः शुक्लगंधानुलेपनः ॥ ३ ॥ <br>
भवानीमर्चयेद्भक्त्या शुक्लपुष्पैः सुगंधिभिः ॥ <br>
महादेवेन सहितामुपविष्टां वरासने ॥४॥ <br>
वासुदेव्यै नमः पादौ शंकराय नमो हरेः ॥ <br>
जंघे शोकविनाशिन्यायानन्दाय नमः प्रभो॥ ॥ ५ ॥ <br>
रंभायै पूजयेदूरू शिवाय च पिनाकिनः ॥ <br>
आदित्यै च कटिं पूज्या शूलिनः शूलपाणये ॥ ६ ॥ <br>
माधव्यै च तथा नाभिमथ शंभोर्भवाय वै ॥ <br>
स्तनावानंदकारिण्यै शंकरायेंदुधारिणे ॥ ७ ॥ <br>
उत्कंठिन्यै नमः कंठं नीलकंठाय वै हरेः ॥ <br>
करावुत्पलधारिण्यै रुद्राय जगतीपतेः ॥८॥ <br>
बाहुं च परिरंभिण्यै नृत्यशीलाय वै हरेः ॥ ९ ॥ <br>
देव्या मुखं विलासिन्यै वृषेशाय पुनर्विभोः ॥ <br>
स्मितं सस्मरशीलायै विश्ववक्त्राय वै विभोः ॥ ॥ 4.27.१० ॥ <br>
नेत्रं मदनवासिन्यै विश्वधाम्ने त्रिशूलिने ॥ <br>
भ्रुवौ रतिप्रियायै च तांडवेशाय वै विभोः ॥ ११ ॥ <br>
देव्यै ललाटमिंद्राण्यै हव्यवाहाय वै विभोः ॥ <br>
स्वाहायै मुकुटं देव्या विभोः पञ्चशराय वै ॥ १२ ॥ <br>
विश्वकायै विश्वमुख्यै विश्वपादकरौ शिवौ ॥ <br>
प्रसन्नवदनौ वंदे पार्वतीपरमेश्वरौ ॥ ॥ १३ ॥ <br>
एवं संपूज्य विधिवदग्रतः शिवयोः पुनः ॥ <br>
पद्मोत्पलानि च तथा नानावर्णानि कारयेत् ॥ १४ ॥ <br>
शङ्खचक्रे सकटके स्वस्तिकं वर्द्ध मानकम् ॥ <br>
गोमूत्रं गोमयं क्षीरं दधि सर्पिः कुशोदकम् ॥ १५ ॥ <br>
शृंगोदकं बिल्वपत्रं वारि कुंभान्वितं तथा ॥ <br>
उशीरनीरं तद्वच्च यवचूर्णोदकं ततः ॥ १६ ॥ <br>
तिलोदकं च संप्राप्य स्वप्यान्मार्गशिरादिषु ॥ <br>
प्रतिपक्षद्वितीयायां प्राशनं समुदाहृतम् ॥ १७ ॥ <br>
सर्वत्र शुक्लपुष्पाणि प्रशस्तानि शिवार्चने ॥ <br>
दानकालेषु सर्वेषु मंत्रमेतमुदीरयेत् ॥ १८ ॥ <br>
गौरी मे प्रीयतां नित्यमघनाशाय मंगला ॥ <br>
सौभाग्यायास्तु ललिता भवानी सर्वसिद्धये ॥ १९ ॥ <br>
संवत्सरांते लवणं गुडकुंभं समर्जितम् ॥ <br>
चन्दनं नेत्रपट्टं च सितवस्त्रयुगान्वितम् ॥ <br>
उमामहेश्वरं हैमं तद्वदिक्षुफलैर्युतम् ॥ 4.27.२० ॥ <br>
प्रस्तरावरणं शय्यां सविश्रामां निवेदयेत् ॥ <br>
सपत्नीकाय विप्राय गौरी मे प्रीयतामिति ॥ २१ ॥ <br>
आर्द्रानन्दकरी नाम तृतीयैषा सनातनी ॥ <br>
यामुपोष्य नरो याति शंभोस्तत्परमं पदम् ॥ २२ ॥ <br>
इह लोके यमानंदं प्राप्नोति धनसंचयात् ॥ <br>
आयुरारोग्यसंपन्नो न  किञ्चिच्छोकमाप्नुयात् ॥ २३ ॥ <br>
नारी वा कुरुते या तु कुमारी विधवा तथा ॥ <br>
सापि तत्फलमाप्नोति देव्यनुग्रहलालिता ॥ २४ ॥ <br>
प्रतिपक्षमुपोष्यैवं मंत्रार्चनविधानतः ॥ <br>
रुद्राणीलोकमाप्नोति पुनरावृत्तिवर्जितम् ॥ २५ ॥ <br>
य इदं शृणुयान्नित्यं श्रावयेद्वापि मानवः ॥ <br>
शक्रलोके सगंधर्वैः पूज्यतेऽब्दशतत्रयम् ॥ २६ ॥ <br>
आनंददां सकलदुःखहरां तृतीयां या स्त्री करोति विधिवत्सधवाधवा च ॥ <br>
सा स्वे गृहे सुखशतान्यनुभूय भूयो गौरीपुरं सदयिता मुदिता प्रयाति ॥ २७ ॥ <br>
