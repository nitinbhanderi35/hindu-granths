।। श्रीकृष्ण उवाच ।। ।। <br>
शय्यादानं प्रवक्ष्यामि तव पांडुकुलोद्वह ।। <br>
यद्दत्त्वा सुखभागी स्यादिह लोके परत्र च ।। १ ।। <br>
शय्यादानं प्रयच्छंति सर्वदैव द्विजोत्तमाः ।। <br>
अनित्यं जीवितं यस्मात्कोन्यः पश्चात्प्रदास्यति ।। २ ।। <br>
तावत्स बंधुः स पिता यावज्जीवति भारत ।। <br>
मृतो मृत इति ज्ञात्वा क्षणात्स्नेहो निवर्तते ।। ३ ।। <br>
तस्मात्स्वयं प्रदातव्यं शय्याभोज्यजलादिकम् ।। <br>
आत्मैव ह्यात्मनो बन्धुरिति संचिंत्य चेतसि ।। ४ ।। <br>
आत्मैव यो हि नात्मानं दानभोगैः समर्चयेत् ।।<br>
कोऽन्यो हिततरस्तस्मात्कः पश्चात्पूजयिष्यति ।। ५ ।। <br>
तस्माच्छय्यां समासाद्य सारदारुमयीं दृढाम् ।। <br>
दंतपत्रचितां रम्यां हिमपट्टैरलंकृताम् ।। ६ ।।<br>
हंसतूलीप्रतिच्छन्नां सुभगां सोपधानिकाम् ।। <br>
प्रच्छादनपटीयुक्तां गंधधूपाधिवासिताम् ।। ७ ।। <br>
तस्यां संस्थापयेद्धैमं हरिं लक्ष्मीसमन्वितम् ।। <br>
उच्छीर्षके धृतं चैव कलशं परिकल्पयेत् ।। ८ ।। <br>
विज्ञेयं पांडव सदा सनिद्राकल्पकं बुधैः ।। <br>
तांबूलं कुंकुमक्षोदकर्पूरागरु चंदनम् ।। ९ ।। <br>
दीपकोपानहच्छत्रचामरासनभोजनम् ।। <br>
पार्श्वेषु स्थापयेच्छक्त्या सप्तधान्यानि चैव हि ।। 4.184.१० ।। <br>
शयनस्थस्य भवति यदन्यदुपकारकम् ।। <br>
भृंगारकाद्यपुष्पाणि पंचवर्णवितानकम् ।। ११ ।। <br>
शय्यामेवंविधां कृत्वा ब्राह्मणायोपदापयेत् ।। <br>
सपत्नीकाय संपूज्य पुण्येऽह्नि विधिपूर्वकम् ।। १२ ।। <br>
नमस्ते सर्वदेवेश शय्यादानं कृतं मया ।। <br>
देहि तस्माच्छांतिफलं नमस्ते पुरुषोत्तम ।। १३ ।। <br>
यथा न कृष्ण शयनं शून्यं सागरजातया ।। <br>
शय्या ममाप्यशून्यास्तु तथा जन्मनिजन्मनि ।। १४ ।। <br>
दत्त्वैवं तल्पममलं प्रणिपत्य विसर्जयेत् ।। <br>
एकादशाहेऽपि तथा विधिरेष प्रकीर्तितः ।। १५ ।।<br>
&nbsp;ददाति यदि धर्मार्थं मानवो बांधवे मृते ।। <br>
विशेषं चात्र राजेंद्र कथ्यमानं निबोध मे ।। १६ ।। <br>
तेनोपभुक्तं यद्वस्तु किंचित्पूर्वं गृहे सता ।। <br>
तद्गात्रलग्नं च तथा वस्त्रवाहनभाजनम् ।। १७ ।। <br>
यदिष्टं च तथास्यासीत्तत्सर्वं परिकल्पयेत् ।। <br>
स एव पुरुषो हैमस्तस्यांतं स्थापयेत्तथा ।। १८ ।। <br>
पूजयित्वा प्रदातव्यो मृतशय्या यथोदिता ।। <br>
स्वर्गे पुरंदरगृहे सूर्यपुत्रालयेथ वा ।। १९ ।। <br>
सुखं वसत्यसौ जंतुः शय्यादानप्रभावतः ।। <br>
पीडयंति न तं याम्याः पुरुषा भीषणाननाः ।। 4.184.२० ।। <br>
न धर्मेण न शीतेन बाध्यते स नरः क्वचित् ।। <br>
अपि पापसमायुक्तः स्वर्गलोके महीयते ।। २१ ।। <br>
विमानवरमारूढः सेव्यमानोप्सरोगणैः ।। <br>
आभूतसंप्लवं यावत्तिष्ठेत्पातकवर्जितः ।। २२ ।। <br>
शय्याप्रदानममलं तव पांडुपुत्रसंकीर्तितं सकलसौख्यानिधानमेतत् ।। <br>
तयो ददाति विधिवत्स्वयमेव नाके तल्पे विकल्परहितः स विभाति सत्यम् ।। २३ ।। <br>
इति श्रीभविष्ये महापुराण  उत्तरपर्वणि श्रीकृष्णयुधिष्ठिरसंवादे शय्यादानविधिवर्णनं नाम चतुरशीत्युत्तरशततमोऽध्यायः ।। १८४ ।।<br>
<br>
