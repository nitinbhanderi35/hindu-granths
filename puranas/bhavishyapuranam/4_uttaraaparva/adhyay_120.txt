॥ श्रीकृष्ण उवाच ॥ ॥ <br>
अथातः शृणु भूपाल प्रतिशुक्रप्रशांतये ॥ <br>
यात्रारंभे प्रयाणे च तथा शुक्रोदयेष्विह ॥ १ ॥ <br>
शुक्रपूजा प्रकर्तव्या तां निशामय सारतः ॥ <br>
राजते वाऽथ सौवर्णे कांस्यपात्रेऽथ वा पुनः ॥ २ ॥ <br>
शुक्लपुष्पांबरयुते सिततंडुलपूरिते ॥ <br>
निधाय राजतं शुक्रं शुचि मुक्ताफलान्वितम् ॥ ३ ॥ <br>
सह तेन सवत्साङ्गां ब्राह्मणाय निवेदयेत् ॥ <br>
नमस्ते सर्वदेवेश नमस्ते भृगुनन्दन ॥ <br>
कवे सर्वार्थसिद्ध्यर्थं गृहाणार्घ्यं नमोऽस्तु ते॥४॥ <br>
दत्त्वैवमर्घ्यं कौन्तेय प्रणिपत्य विसर्जयेत् ॥५॥ <br>
यावच्छुक्रस्य न कृता पूजा सोहालकैः शुभै. ॥ <br>
वटकैः पूरिकाभिश्च गोधूमैश्चणकैरपि ॥ <br>
तावन्न दानं दातव्यं स्त्रीभिः कामार्थसिद्धये ॥६॥ <br>
एवं तस्योदये कुर्वन्यात्रादिषु च भारत ॥ <br>
सर्वसस्यागमं चैव सर्वान्कामानवाप्नुयात् ॥ ७ ॥ <br>
तद्वद्वाचस्पतेः पूजां प्रवक्ष्यामि युधिष्ठिर ॥ <br>
सौवर्णपात्रे सौवर्णममरेशपुरोहितम् ॥ <br>
पीतपुष्पांबरयुतं कृत्वा स्नात्वाथ सर्षपैः ॥८॥ <br>
पालाशाश्वत्थभंगेन पञ्चगव्यजलेन च॥<br>
पीतांगरागवसनं घृतहोमं तु कारयेत ॥ ९ ॥ <br>
प्रणम्य च गवा सार्द्धं ब्राह्मणाय निवेदयेत् ॥ 4.120.१० ॥ <br>
नमस्तेऽङ्गिरसां नाथ वाक्पतेथ बृहस्पते ॥ <br>
क्रूरग्रहैः पीडितानाममृताय भवस्व नः ॥ ११ ॥ <br>
एवं सुरगुरुं पूज्य प्रणिपत्य क्षमापयेत् ॥ <br>
संक्रातावुदये चास्ते सर्वान्कामानवाप्नुयात् ॥ १२ ॥ <br>
अथ वा मौक्तिकान्येव सुवृत्तानि बृहंति च ॥ <br>
भार्गवांगिरसौ चिंत्य तान्येव प्रतिपादयेत् ॥ १३ ॥ <br>
भक्त्या मौक्तिकदानेन दत्तेन कुरुनन्दन ॥ <br>
विरूपता दृशोः पुंसां यात्रास्वभ्युदयेषु च ॥ <br>
कुर्वन्बृहस्पतेः पूजां न कदाचित्प्रजायते ॥ १४ ॥ <br>
ये भार्गवोदयमवाप्य सवस्त्रपुष्पां कुर्वंत्यनन्य मनसोऽङ्गिरसे च पूजाम् ॥ <br>
तेषां गृहे प्रविशतां प्रतिशुक्रजातं विघ्नं न संभवति भारत पुण्यभाजाम् ॥ १५ ॥ <br>
