॥ युधिष्ठिर उवाच ॥ ॥ <br>
युष्मद्वाक्यामृतमिदं ह्यहं शृण्वञ्जनार्दन॥ <br>
न तृप्तिमधिगच्छामि जातं कौतूहलं हि मे ॥ १ ॥ <br>
गोपतिः किल गोविन्दस्त्रिषु लोकेषु विश्रुतः ॥ <br>
गोवृषस्य प्रदानेन त्रैलोक्यमभिनंदति ॥ २ ॥<br>
तस्माद्गोवृषकल्पस्य विधानं कथयाच्युत ॥ ३ ॥ <br>
॥ श्रीकृष्ण उवाच ॥ ॥ <br>
वृषदानफलं पुण्यं शृणुष्व कथयामि ते ॥ <br>
पवित्रं पावनं चैव सर्वदानोत्तमं तथा ॥ ४ ॥ <br>
दशधेनुसमोऽनड्वानेकश्चैव धुरंधरः ॥ <br>
दशधेनुप्रदानाद्धि स एवैको विशिष्यते ॥ ५ ॥ <br>
वोढा च चारुपृष्ठांगो ह्यरोगः पांडुनंदन ॥ <br>
युवा भद्रः सुशी लश्च सर्वदोषविवर्जितः ॥ ६ ॥ <br>
धुरंधरः स्थापयते एक एव कुलं महत् ॥ <br>
त्राता भवति संसारान्नात्र कार्या विचारणा ॥ ७ ॥ <br>
अलंकृत्य वृषं शांतं पुण्येह्नि समुपस्थिते ॥ <br>
रौप्यलाड्गूलसंयुक्तं ब्राह्मणाय निवेदयेत् ॥ ८ ॥ <br>
मंत्रेणानेन राजेन्द्र तं शृणुष्व वदामि ते ॥ <br>
धर्मस्त्वं वृषरूपेण जग दानंदकारक ॥ ९ ॥ <br>
अष्टमूर्तेरधिष्ठानमतः पाहि सनातन ॥ <br>
दत्वैवं दक्षिणायुक्तं प्रणिपत्य विसर्जयेत् ॥ 4.150.१० ॥ <br>
सप्तजन्मकृतं पापं वाङ्मनः कायकर्मजम् ॥ <br>
तत्सर्वं विलयं याति गोदानसुकृतेन च ॥ ११ ॥ <br>
यानं वृषभसंयुक्तं दीप्यमानं सुशोभितम् ॥ <br>
आरुह्य कामगं दिव्यं स्वर्लोकमधिरोहति ॥ १२ ॥ <br>
यावंति तस्य रोमाणि गोवृषस्य महीपते ॥ <br>
तावद्वर्षसहस्राणि गवां लोके महीयते ॥ १३ ॥ <br>
गोलोकादवतीर्णस्तु इहलोके द्विजोत्तमः ॥ <br>
यज्ञयाजी महातेजाः सर्वब्राह्मणपूजितः ॥ १४ ॥ <br>
तवोक्तं वै महाराज कस्य देयो वृषोत्तमः ॥ <br>
तदप्यहं ते वक्ष्यामि पात्रं त्राणप्रदं नृणाम् ॥ १५ ॥ <br>
येषां सदा वै श्रुतिपूर्णकर्णा जितेन्द्रियाः प्राणिवधे निवृत्ताः ॥ <br>
प्रतिग्रहे संकुचिता गृहस्थास्ते ब्राह्मणास्तारयितुं समर्थाः ॥१६ ॥ <br>
गात्रे दृढं भारसहं सुपुष्टं सुशृङ्गिणं सर्वगुणोपपन्नम् ॥ <br>
दत्त्वर्षभं गोदशकेन तुल्यं सत्यं भवंति भुवि तत्फलभागिनस्ते ॥ १७ ॥ <br>
