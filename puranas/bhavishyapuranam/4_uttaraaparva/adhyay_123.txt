।। श्रीकृष्ण उवाच ।। ।। <br>
नैर्मल्यं भावशुद्धिश्च विना स्नानं न युज्यते ।। <br>
तस्मात्कायविशुद्ध्यर्थं स्नानमादौ विधीयते ।। १ ।। <br>
अनुद्धतैरुद्धतैर्वा जलैः स्नानं समाचरेत् ।। <br>
तीर्थं प्रकल्पयेद्विद्वान्मूलमंत्रेण मंत्रवित् ।। २ ।। <br>
नमो नारायणायेति मूलमन्त्र उदाहृतः ।। <br>
दर्भपाणिस्तु विधिना स्वाचान्तः प्रयतः सुधीः ।। ३ ।। <br>
चतुर्हस्तसमायुक्तं चतुरस्रं समंततः ।। <br>
प्रकल्प्यावाहयेद्गङ्गामेभिर्मंत्रैर्विचक्षणः ।। ४ ।। <br>
ॐ विष्णुपादप्रसूतासि वैष्णवी विष्णुदेवता।।<br>
पाहि नस्त्वेनसस्तस्मादाजन्ममरणांतिकात् ।। ५ ।। <br>
तिस्रः कोट्योऽर्द्धकोटी च तीर्थानां वायुरब्रवीत् ।। <br>
दिवि भुव्यंतरिक्षे च तानि ते सन्ति जाह्नवि ।। ६ ।। <br>
नंदिनीत्येव ते नाम देवेषु नलिनीति च ।। <br>
क्षमा पृथ्वी च विहगा विश्वकाया शिवा स्मृता ।। ७ ।। <br>
विद्याधरा सुप्रसन्ना तथा लोक प्रसादिनी ।। <br>
क्षेम्या तथा जाह्नवी च शांता शांतिप्रदायिनी ।। ८ ।। <br>
एतानि पुण्यनामानि स्नानकाले प्रकीर्तयेत् ।। <br>
भवेत्संनिहिता तत्र गङ्गा त्रिपथगामिनी ।। ९ ।। <br>
सप्तवाराभिजप्तेन करसंपुटयोजितम् ।। <br>
( ३) मूार्ध्नि कुर्याज्जलं भूप त्रिचतुःपञ्चसप्तधा ।। 4.123.१० ।। <br>
स्नानं कुर्यान्मृदा तद्वदा मंत्र्य च विधानतः ।। ११ ।। <br>
अश्वक्रांते रथक्रांते विष्णुक्रांते वसुंधरे ।। <br>
मृत्तिके हर मे सर्वं यन्मया दुष्कृतं कृतम् ।। १२ ।। <br>
उद्धृतासि वराहेण कृष्णेन शतबाहुना ।। <br>
नमस्ते सर्वलोकानामसुधारिणि सुव्रते ।। १३ ।। <br>
एवं स्नात्वा ततः पश्चादाचम्य च विधानतः ।। <br>
उत्थाय वाससी शुक्ले सूक्ष्मे तु परिधाय वै ।। १४ ।। <br>
ततस्तु तर्पणं कुर्यात्त्रैलोक्याप्यायनाय तु ।। <br>
देवा यक्षास्तथा नागा गन्धर्वाप्सरसां गणाः ।। <br>
क्रूराः सर्वाः सुपर्णाश्च तरक्षा विहगाः खगाः ।। १५ ।। ।। <br>
विद्याधरा जलधरास्तथैवाकाशगामिनः ।। <br>
निराधाराश्च ये जीवाः पापकर्मरताश्च ये ।। १६ ।। <br>
तेषामाप्यायनायैतद्दीयते सलिलं मया ।। <br>
कृतोपवीतो देवेभ्यो निवीती च भवेत्ततः ।। १७ ।। <br>
मनुष्यांस्तर्पयेद्भक्त्या ब्रह्मपुत्रानृषींस्तथा ।। <br>
सनकश्च सनन्दश्च तृतीयश्च सनातनः ।। ।।। १८ ।। <br>
कपिलश्चासुरिश्चैव वोढुः पञ्चशिखस्तथा ।। <br>
सर्वे ते तृप्तिमायांतु मद्दत्तेनांबुना सदा ।। १९ ।। <br>
मरीचिमत्र्यङ्गिरसौ पुलस्त्यं पुलहं क्रतुम् ।। <br>
प्रचेतसं वशिष्ठं च भृगुं नारदमेव च ।। 4.123.२० ।। <br>
देवब्रह्मऋषीन्सर्वांस्तर्पयेताक्षतोदकैः ।। <br>
अपसव्यं ततः कृत्वा सव्यं जानु च भूतले ।। २१ ।। <br>
अग्निष्वात्ता बर्हिषदो हविष्मंतस्तथोष्मपाः ।। <br>
सुकलितास्तथा भौमा आज्यपाः सोमपास्तथा ।। २२ ।। <br>
तर्पयेच्च पितॄन्भक्त्या सतिलोदकचन्दनैः ।। <br>
दर्भपाणिस्तु विधिवत्तर्पयेन्नामगोत्रतः ।। २३ ।। <br>
पित्रादीन्नामगोत्रेण तथा मातामहानपि ।। <br>
संतर्प्य विधिवद्भक्त्या इमं मंत्रमुदीरयेत् ।। २४ ।।। <br>
येऽबान्धवा बान्धवा वा येऽन्यजन्मनि बान्धवाः ।। <br>
ते तृप्तिमखिला यांतु यश्चास्मत्तोऽभिवाञ्छति ।।२५।। <br>
ततश्चाचम्य विधिवदालिखेत्पद्ममग्रतः।। <br>
अक्षतैः सह पुष्पञ्च सतिलारुणचन्दनैः ।। २६ ।। <br>
अर्घं दद्यात्प्रयत्नेन सूर्यनामानुकीर्तनैः ।। <br>
नमस्ते विश्वरूपाय नमो विष्णुसखाय वै ।।।२७ ।। ।<br>
सहस्ररश्मये नित्यं नमस्ते सर्वतेजसे ।। <br>
नमस्ते सर्ववपुषे नमस्ते सर्वशक्तये ।। २८ ।। <br>
जगत्स्वामिन्नमस्तेऽस्तु दिव्यचंदनभूषित ।। <br>
पद्मनाभ नमस्तेऽस्तु कुण्डलांगदधारिणे ।। २९ ।। <br>
नमस्ते सर्वलोकेश सर्वासुरनमस्कृत ।। <br>
सुकृतं दुष्कृतं चैव सम्यग्जानासि सर्वदा ।। 4.123.३० ।। <br>
सत्यदेव नमस्तेस्तु सर्वदेव नमोऽस्तु ते ।।<br>
दिवाकर नमस्तेऽस्तु त्रयीमय नमोऽस्तु ते ।। ३१ ।। <br>
एवं सूर्यं नमस्कृत्य त्रिःकृत्वा च प्रदक्षिणाम् ।। <br>
द्विजं गां काञ्चनं स्पृष्ट्वा ततो विष्णुगृहं व्रजेत् ।। ३२ ।। <br>
स्नानं खलु प्रतिदिनं कथितं मुनीन्द्रैः पापापहं मलहरं सुखदं सदैव ।। <br>
तस्मान्नदीष्वथ गृहेष्वथ वा तडागे कर्तव्यमेतदिह धर्मधिया नरेण ।। ३३ ।। <br>
