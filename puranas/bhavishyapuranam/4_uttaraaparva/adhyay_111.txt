॥ युधिष्ठिर उवाच ॥ ॥ <br>
वर्णाश्रमाणां प्रभवः पुराणेषु मया श्रुतः ॥ <br>
पण्यस्त्रीणां समाचारं श्रोतुमिच्छामि तत्त्वतः ॥ १ ॥ <br>
का ह्यासां देवता कृष्ण किं व्रतं किमुपोषितम् ॥ <br>
केन धर्मेण चैवेताः स्वर्गमाप्स्यंत्यनुत्तमम् ॥ २ ॥ <br>
॥ श्रीकृष्ण उवाच ॥ <br>
मम पत्नीसहस्राणि संति पांडव षोडश ॥ <br>
रूपौदार्यगुणोपेता मन्मथायतनाः शुभाः ॥ ३ ॥ <br>
ताभिर्वसंतसमये कोकिलालिकुलाकुले ॥ <br>
पुष्पितोपवनोत्फुल्लकह्लारसरसस्तटे ॥ <br>
निर्भरापानगोष्ठीषु प्रसक्ताभिरलंकृते ॥ ४ ॥ <br>
कुरंगनयनः श्रीमान्मालतीकृतशेखरः ॥ <br>
गच्छन्समीपे मार्गेण सांबः परपुरंजयः ॥ ५ ॥ <br>
साक्षात्कंदर्परूपेण सर्वाभरणभूषितः ॥ <br>
अनंगशरतप्ताभिः साभिलाषमवेक्षितः ॥ ६ ॥ <br>
प्रवृद्धो मन्मथस्तासां सर्वाङ्गक्षोभदायकः ॥ <br>
निरीक्ष्य तमहं सर्वं विकारं ज्ञानचक्षुषा ॥ ७ ॥ <br>
अशेषे रुषितः सर्वा हरिष्यंतीह दस्यवः ॥ <br>
मयि स्वर्गमनुप्राप्ते भवतीः काममोहिताः ॥ ८ ॥ <br>
एतद्वाक्यमुपश्रुत्य बाष्पर्याकुलेक्षणाः ॥ <br>
मामूचुर्वद गोविन्द कथमेतद्भविष्यति ॥ ९ ॥ <br>
भर्तारं जगतामीशं भवंतमपरा जितम्॥ <br>
दिव्यानुभावां च पुरीं रत्नवंति गृहाणि च ॥ 4.111.१० ॥ <br>
द्वारिकावासिनः सर्वान्देवरूपान्कुमारकान् ॥ <br>
भगवन्सर्वलोकस्य कथं भोग्या भवामहे ॥ ११ ॥ <br>
दासभावमनुप्राप्य भविष्यामः कथं पुनः ॥ <br>
को धर्मः कः समाचारः कथं वृत्तिर्भविष्यति ॥ १२ ॥ <br>
तथा लालप्यमानास्ता वाष्पपर्याकुलेक्षणाः ॥ <br>
मया प्रोक्ता युवत्यस्ताः संतापस्त्यज्यतामयम् ॥ १३ ॥ <br>
जलक्रीडाविहारेषु पुरा सरसि मानसे ॥ <br>
भवतीनां सगर्वाणां नारदोऽभ्याशमागतः ॥ १४ ॥ <br>
हुताशनसुताः सर्वा भवत्योऽप्सरसः पुरा ॥ <br>
अप्रणम्यावलेपेन परिपृष्टः स योगवित् ॥ १५ ॥ <br>
कथं नारा यणोऽस्माकं भर्ता स्यादित्युपादिश ॥ <br>
तस्माद्व्रतप्रदानं च शापदानमभूत्पुरा ॥ १६ ॥ <br>
शय्याद्वयप्रदानेन मधुमाधवमासयोः ॥ <br>
सुवर्णोपस्करोत्सर्गाद्द्वादश्यां शुक्लपक्षतः ॥ <br>
भर्ता नारायणो नूनं भविष्यत्यन्यजन्मनि॥ १७ ॥ <br>
न कृतो यत्प्रणामो मे रूपसौभाग्यमत्सरात् ॥ <br>
परं पृष्टोऽस्मि तेनाशु वियोगो वो भविष्यति ॥ <br>
चौरैरपहृताः सर्वा वेश्यात्वं समवाप्स्यथ ॥ १८ ॥ <br>
एवं नारदशापेन मच्छापेन च सांप्रतम्॥ <br>
न कार्यः संभ्रमः कश्चिद्दासीत्वं वो भविष्यति ॥ १९ ॥ <br>
इदानीमपि यद्वक्ष्ये तच्छ्रणुध्वं वराननाः ॥ <br>
पुरा देवासुरे युद्धे हतेषु शतशः पुनः ॥ <br>
दानवासुरसैन्येषु राक्षसेषु ततस्ततः ॥ 4.111.२० ॥ <br>
तेषां नारीसहस्राणि शतशोऽथ सहस्रशः ॥ <br>
परिणीतानि यानि स्युर्बलाद्भुक्तानि यानि वै ॥ २१ ॥ <br>
तानि सर्वाणि देवेशः प्रोवाच वदतां वरः ॥ <br>
वेश्याधर्मेण वर्तध्वमधुना नृपमंदिरे ॥ .२२ ॥ <br>
भक्तिमत्यो वरारोहास्तदा देवकुलेषु च ॥ <br>
राजानः स्वामिनः स्तुत्या ब्राह्मणाश्च बहुश्रुताः ॥ २३ ॥ <br>
तेषां गृहेषु तिष्ठध्वं सूतकं चापि तत्समम् ॥ <br>
भविष्यति च सौभाग्यं सर्वासामपि शक्तितः ॥२४॥। <br>
न चैकस्मिन्रतिः कार्या पुरुषे धनवर्जिते ॥ <br>
अनुमान्यः प्रसाद्यश्च शुल्कदो देववत्सदा ॥ २५ ॥ <br>
सुरूपो वा विरूपो वा द्रव्यं तत्र प्रयोजनम् ॥ <br>
न तद्व्यतिक्रमः कार्यो ब्रह्महत्यामवाप्नुयात् ॥ <br>
न चापि मद्यपाभिश्च भाव्यं कौटिल्यबुद्धिभिः ॥२६॥ <br>
यः कश्चिच्छुल्कमादाय गृहमेष्यति वः सदा ॥ <br>
निश्छद्मनैवापहार्यं तत्सर्वं दंभवर्जितम् ॥ २७ ॥ <br>
व्यभिचारो न कर्तव्यः स्वामिना सह कर्हिचित्॥ <br>
रूपयौवनदर्पेण धनलोभेन वा पुनः ।२८॥ <br>
दासी भूत्वा च या काचिद्व्यभिचारं करोति च ॥ <br>
पतिना सह पापिष्ठा पापिष्ठां यात्यधोगतिम्॥२९॥ <br>
देवतानां पितॄणां च पुण्येऽह्नि समुपस्थिते ॥ <br>
गोभूहिरण्यधान्यानि प्रदेयानि च शक्तितः॥4.111.३०॥ <br>
ब्राह्मणेभ्यो वरारोहाः कार्याणि वचनानि च ॥ <br>
यच्चाप्यन्यद्व्रतं सम्यगुपदेक्ष्यामि तत्त्वतः. ३१ ॥ <br>
अविचारेण सर्वाभिरनुष्ठेयं च तत्पुनः ॥ <br>
संसारोत्तारणायालमेतद्वेदविदो विदुः ॥ ३२ ॥ <br>
यदा सूर्यदिने प्राप्ते पुष्यो वा स पुनर्वसुः ॥३१॥ <br>
भवेत्सर्वौषधिस्नानं सम्यङ्नारी समाचरेत् ॥ ३३ ॥<br>
तदा पञ्चशरस्यापि संनिधातृत्वमेष्यति ॥ <br>
अर्चयेत्पुण्डरीकाक्षमनङ्गस्यापि कीर्तनम्॥३४॥। <br>
कामाय पादौ संपूज्य जंघे वै मोहकारिणे॥ <br>
मेढ्रं कदर्पनिधये कटिं प्रीतियुजे नमः ॥ ३५ ॥ <br>
नाभिं सौख्यसमुद्राय वामनाय तथोदरम्॥ <br>
हृदयं हृदयेशाय स्तनावाह्लादकारिणे ॥ ३६ ॥ <br>
उत्कंठायेति वै कंठमास्यमानन्दजाय च॥<br>
वामांसं पुष्पचापाय पुष्पबाणाय दक्षिणम् ॥ ३७ ॥ <br>
नमोऽनन्ताय वै मौलिं विलोलायेति च ध्वजम्॥ <br>
सर्वात्मने शिरस्तद्वद्देवस्य पूजयेत्॥३८॥ <br>
नमः श्रीपतये तार्क्ष्यध्वजांकुशधराय च॥<br>
गदिने  पीतवस्त्राय शंखिने चक्रिणे नमः॥ <br>
नमो नारायणायेति कामदेवात्मने नमः ॥३९॥ <br>
नमः शांत्यै नमः प्रीत्यै नमो रत्यै नमः श्रिये ॥ <br>
नमः पुष्ट्यै नमस्तुष्ट्यै नमः सर्वार्थदाय च ॥ 4.111.४० ॥ <br>
एवं संपूज्य गोविन्दमनंगात्मकमीश्वरम् ॥ <br>
गंधैर्माल्यैस्तथा धूपैर्नैवेद्यैश्चैव भामिनी ॥ ४१ ॥ <br>
अत्र चाहूय धर्मज्ञं ब्राह्मणं वेदपारगम् ॥ <br>
अव्यंगावयवं पूज्य गंधपुष्पादिभिस्तथा ॥ ४२ ॥ <br>
शालेयतंडुलप्रस्थं घृतपात्रेण संयुतम् ॥ <br>
तस्मै विप्राय सा दद्यान् माधवः प्रीयतामिति ॥ ४३ ॥ <br>
यथेष्टाहारभुक्तं च तमेव द्विजसत्तमम् ॥ <br>
रत्यर्थं कामदेवोऽयमिति चित्तेऽवधार्य च ॥ ४४ ॥ <br>
यद्यदिच्छति विप्रेन्द्रस्तत्तत्कुर्याद्विलासिनी ॥ <br>
सर्वभावेन चात्मानमर्पयेत्स्मितभाषिणी ॥ ४५ ॥ <br>
एवमादित्यवारेण सदा तद्व्रतमाचरेत् ॥ <br>
तंडुलप्रस्थदानं च यावन्मासांस्तु द्वादश ॥ ४६ ॥ <br>
ततस्त्रयोदशे मासि संप्राप्ते तस्य भामिनी ॥ <br>
विप्रस्योपस्करैर्युक्तां शय्यां दद्याद्विलक्षणाम् ॥ ४७ ॥ <br>
सोपधानकविश्रामां स्वास्तरावरणां शुभाम् ॥ <br>
दीपिकोपानहच्छत्रपादुकासनसंयुताम् ॥ ४८ ॥ <br>
सपत्नीकमलंकृत्य हेमसूत्राङ्गुलीयकैः ॥ <br>
सूक्ष्मवस्त्रैः सकटकैर्धूपमाल्यानुलेपनैः ॥ ४९ ॥ <br>
कामदेवं सपत्नीकं गुडकुंभोपरि स्थितम् ॥ <br>
ताम्रपात्रासनगतं हैमनेत्रपटावृतम् ॥ 4.111.५० ॥ <br>
सकांस्यभाजनोपेतमिक्षुदण्डसमन्वितम् ॥ <br>
दद्यादेतेन मंत्रेण तथैकां गां पयस्विनीम् ॥ ५१ ॥ <br>
यथांतरं न पश्यामि कामकेशवयोः सदा ॥ <br>
तथैव सर्वकामाप्तिरस्तु विष्णो सदा मम ॥ ५२ ॥ <br>
यथा न कामिनीदेहात्प्रयाति तव केशव ॥ <br>
तथापि मम देवेश शरीरस्थं पतिं कुरु ॥ <br>
तथैव काञ्चनं देवं प्रति गृह्णन्द्विजोत्तमः ॥ ५३ ॥ <br>
<i>क इदं कोऽदात्कस्मा अदात्कामः कामायादात्कामो दाता कामः प्रतिग्रहीता कामँ समुद्रमाविशमैतत्त-इति वैदिकमन्त्रमीरयेत्' ॥ <br></i>
कोऽदादिति पठेन्मन्त्रं ध्यायंश्चेतसि माधवम् ॥ <br>
ततः प्रदक्षिणीकृत्य विसृजेद्द्विजपुङ्गवम् ॥ <br>
शय्यासनादिकं सर्वं ब्राह्मणस्य गृहं नयेत् ॥ ५४ ॥ <br>
ततःप्रभृति योऽन्योपि रत्यर्थं गृहमागतः ॥ <br>
स सम्यक्सूर्यवारेण समं पूज्यो यथेच्छया ॥ ५५ ॥ <br>
एवमेकं द्विजं शांतं पुराणज्ञं विचक्षणम् ॥ <br>
तमर्चयेत च सदा अपरं वा तदाज्ञया ॥ ५६ ॥ <br>
न प्राप्नोति तदा विघ्नं गर्भसूतकजं क्वचित् ॥ <br>
दैवं वा मानुषं वा स्यादुपरागेण वा ततः ॥ ५७ ॥ <br>
साधारनष्टपशुवद्यथाशक्त्या समापयेत् ॥ <br>
एतद्वः कथितं सर्वं वेश्याधर्ममशेषतः ॥ ५८ ॥ <br>
पुरुहूतेन यत्प्रोक्तं दानुवीषु ततो मया ॥ <br>
तदिदं च व्रतं सर्वं भवतीषु प्रकाशितम् ॥ ५९ ॥ <br>
सर्वपापप्रशमनमनंतफलदायकम् ॥ <br>
कल्याणिनीनां कथितं कुरुध्वं तद्वराननाः ॥ 4.111.६० ॥ <br>
एतत्पार्थ मया पूर्वं गोपीनां तु प्रकाशितम् ॥ <br>
पुराणं धर्मसर्वस्वं वेश्याजनसुखप्रदम् ॥ ६१ ॥ <br>
करोति याऽशेषमखण्डमेतत्कल्याणिनी माधवलोकसंस्था ॥ <br>
सा पूजिता देवगणैरशेषैरानन्दकृत्स्थानमुपैति विष्णोः ॥ ६२ ॥ ॥ <br>
