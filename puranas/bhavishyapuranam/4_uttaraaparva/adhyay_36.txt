॥ श्रीकृष्ण उवाच ॥ ॥ <br>
पंचमी दयिता राजन्नागानंदविवर्द्धनी ॥ <br>
पञ्चम्यां किल नागानां भवतीत्युत्सवो महान् ॥ १ ॥ <br>
वासुकिस्तक्षकश्चैव कालिको माणिभद्रकः॥ <br>
धृतराष्ट्रो रैवतश्च कर्कोटकधनंजयौ ॥ <br>
एते प्रयच्छंत्यभयं प्राणिनां प्राणजीविनाम् ॥ २ ॥ <br>
पञ्चम्यां स्नपयंतीह नागान्क्षी रेण ये नराः ॥ <br>
तेषां कुले प्रयच्छंति अभयं प्राणिनां सदा ॥ ३ ॥ <br>
शप्ता नागा यदा मात्रा दह्यमाना दिवानिशम् ॥ <br>
निर्वापिता गवां क्षीरैस्ततः प्रभृति वल्लभाः ॥ ४ ॥ <br>
॥ युधिष्ठिर उवाच ॥ ॥ <br>
मात्रा शप्ताः कथं नागाः किमुद्दिश्य च कारणम् ॥ <br>
कथं वा तस्य शापस्य विनाशोऽ भूज्जनार्दन ॥ ५ ॥ <br>
॥ श्रीकृष्ण उवाच ॥ ॥ <br>
उच्चैःश्रवाश्वराजश्च श्वेतवर्णोऽमृतोद्भवः ॥ <br>
तं दृष्ट्वा चाब्रवीत्कद्रूर्नागानां जननी स्वसाम् ॥ ॥ ६ ॥ <br>
अश्वरत्नमिदं श्वेतं पश्यपश्यामृतोद्भवम् ॥  <br>
कृष्णांश्च वीक्ष्यसे बालान्सर्वश्वेतानुताद्य वै ॥ ७ ॥ <br>
॥ विनतोवाच ॥ ॥ <br>
सर्वश्वेतो हयवरो नायं कृष्णो न लोहितः ॥ <br>
कथं त्वं वीक्षसे कृष्णं विनतोवाच तां स्वसाम् ॥ ८ ॥ <br>
॥ कद्रूरुवाच ॥ । <br>
वीक्षेऽहमेकनयना कृष्णबाल समन्वितम् ॥<br>
द्विनेत्रा च त्वं विनते न पश्यसि पणं कुरु ॥ ९ ॥ <br>
॥ विनतोवाच ॥ ॥ <br>
अहं दासी भवित्री ते कृष्णकेशे प्रदर्शिते ॥ <br>
न चेद्दर्शयसे कद्रु मम दासी भविष्यसि ॥ 4.36.१० ॥ <br>
एवं ते विपणं कृत्वा गते क्रोधसमन्विते ॥ <br>
सुषुप्ते प्राज्यदोषे तु कद्रूर्जिह्ममचिंतयत् ॥ ११ ॥ <br>
आहूय पुत्रान् प्रोवाच बाला भूत्वा हयोत्तमे ॥ <br>
तिष्ठध्वं विपणौ जेष्ये विनतां जयगृद्धिनीम् ॥ १२ ॥ <br>
प्रोचुस्ते जिह्मबुद्धिं तां नागाः कद्रूं विगृह्य च ॥ <br>
अधर्म एष तु महान्करिष्यामो न ते वचः ॥ <br>
अशपद्रुषिता कद्रूः पावको वः प्रधक्ष्यति ॥ १३ ॥ <br>
गते बहुतिथे काले पांडवो जनमेजयः ॥ <br>
सर्पसत्रं स कर्ता वै भूमावन्यैः सुदुष्करम् ॥१४॥ <br>
तस्मिन्सत्रे च तिग्मांशुः पावको भक्षयिष्यति ॥ <br>
एवं शप्त्वा तदा कद्रूः प्रत्युवाच न किंचन ॥१५॥ <br>
मात्रा शप्तस्तदा नागः कर्तव्यं नान्वपद्यत ॥ <br>
वासुकिर्दुःखसंतप्तः पपात भुवि मूर्च्छितः ॥ १६ ॥ <br>
वासुकिं दुःखितं दृष्ट्वा ब्रह्मा प्रोवाच सांत्वयन्॥ <br>
मा शुचो वासुकेऽत्यर्थं शृणु मद्वचनं परम्॥ १७॥ <br>
यायावरकुले जातो जरत्कारुरिति द्विजः॥  <br>
भविष्यति महातेजास्तस्मिन्काले तपोनिधिः ॥१८॥<br>
भगिनीं च जरत्कारुं तस्य त्वं प्रतिदास्यसि ॥ <br>
भविता तस्य पुत्रोऽसावस्तीक इति विश्रुतः ॥ १९ ॥ <br>
स तत्सत्रं प्रवृद्धं वै नागानां भयदं महत् ॥ <br>
निषेधयिष्यति मुनिर्वाग्भिः संपूज्य पार्थिवम् ॥ 4.36.२० ॥ <br>
तदियं भगिनी नाग रूपौदार्यगुणान्विता ॥ <br>
जरत्कारुर्जरत्कारोः प्रदेया ह्यवि चारतः ॥ २१ ॥ <br>
यदासौ प्रार्थ्यतेऽरण्ये यत्किञ्चित्प्रवदिष्यति ॥ <br>
तत्कर्तव्यमशेषेण इच्छेच्छ्रेयस्तथात्मनः ॥ २२ ॥ <br>
पितामहवचः श्रुत्वा वासुकिं प्रणिपत्य च ॥ <br>
तथाकरोद्यथा चोक्तं यत्नं परममास्थितः ॥ २३ ॥ <br>
तच्छ्रुत्वा पन्नगाः सर्वे प्रहर्षोत्फुल्ललोचनाः ॥ <br>
पुनर्जातमिवात्मानं मेनिरे भुजगोत्तमाः ॥ २४ ॥ <br>
अप्लवे तु निमग्नानां घोरे यज्ञाग्निसागरे ॥ <br>
आस्तीकस्तत्र भविता प्लवभूतोऽभयप्रदः ॥ २५ ॥ <br>
श्रुत्वा स चाग्निराजानमृत्विजस्तदनंतरम् ॥ <br>
निवर्तयिष्यति यागं नागानां मोहनं परम् ॥ २६ ॥ <br>
पञ्चम्यां तच्च भविता ब्रह्मा प्रोवाच लेलिहान् ॥ <br>
तस्मादियं महाराज पञ्चमी दयिता शुभा ॥ २७ ॥ <br>
नागानां हर्षजननी दत्ता वै ब्रह्मणा पुरा ॥ <br>
दत्त्वा तु भोजनं पूर्वं ब्राह्मणानां तु कामतः ॥ २८ ॥ <br>
विसृज्य नागाः प्रीयंतां ये केचित्पृथिवीतले ॥ <br>
हिमाचले ये वसन्ति येंऽतरिक्षे दिविस्थिताः ॥ <br>
ये नदीषु महानागा ये सरःस्वभिगामिनः ॥२९॥ <br>
ये वापीषु तडागेषु तेषु सर्वेषु वै नमः ॥4.36.३०॥ <br>
नागान्विप्रांश्च संपूज्य विसृज्य च यथार्थतः ॥ <br>
ततः पश्चाच्च भुञ्जीयात्सह भृत्यैर्न्नराधिप ॥३१॥ <br>
पूर्वं मधुरमश्नीयात्स्वेच्छया तदनंत रम् ॥ <br>
एवं नियमयुक्तस्य यत्फलं तन्निबोध मे ॥३२॥ <br>
मृतो नागपुरं याति पूज्यमानोऽप्सरोगणैः ॥ <br>
विमानवरमारूढो रमते कालमीप्सितम् ॥३३॥ <br>
इह चागत्य राजासौ सर्वराजवरो भवेत् ॥ <br>
सर्वरत्नसमृद्धश्च वाहनाढ्यश्च जायते ॥ ३४ ॥ <br>
पञ्चजन्मन्यसौ राजा द्वापरेद्वापरे भवेत् ॥ <br>
आधिव्याधिविनिर्मुक्तः पत्नीपुत्रसहायवान् ॥ <br>
तस्मात्पूज्याश्च नागाश्च घृतक्षीरादिना सदा ॥ ३५ ॥ <br>
॥ युधिष्ठिर उवाच ॥ ॥ <br>
दशंति यं नरं कृष्ण नागाः क्रोधसमन्विताः ॥ <br>
भवेत्किं तस्य दष्टस्य विस्तराद्ब्रूहि मां हरे ॥ ३६ ॥ <br>
॥ श्रीकृष्ण उवाच ॥ ॥ <br>
नागदष्टो नरो राजन्प्राप्य मृत्युं व्रजत्यधः ॥ <br>
अधो गत्वा भवेत्सर्पो निर्विषो नात्र संशयः ॥ ३७ ॥ <br>
॥ युधिष्ठिर उवाच ॥ ॥ <br>
नागदष्टः पिता यस्य भ्राता माता सुहृत्सुतः ॥ <br>
स्वसा वा दुहिता भार्या किं कर्तव्यं वदस्व मे ॥ ३८ ॥ <br>
मोक्षाय तस्य गोविन्द दानं व्रतमुपोषितम् ॥ <br>
ब्रूहि मे यदुशार्दूल येन स्वर्गतिमाप्नुयात्॥ ॥ ३९ ॥ <br>
॥ श्रीकृष्ण उवाच ॥ ॥ <br>
उपोष्या पञ्चमी राजन्नागानां पुष्टिवर्द्धिनी ॥ <br>
वर्षमेकं तु राजेन्द्र विधानं शृणु यादृशम् ॥ 4.36.४० ॥ <br>
मासे भाद्रपदे या तु शुक्लपक्षे महीपते ॥ <br>
सा च पुण्यतमा प्रोक्ता ग्राह्या सद्गतिकाम्यया ॥ ४१ ॥ <br>
ज्ञेया द्वादश वर्षांते पञ्चम्यो भरतर्षभ ॥ <br>
चतुर्थ्यामेकभक्तं तु तस्यां नक्तं प्रकीर्तितम् ॥ ४२ ॥ <br>
भूरिचन्द्रमयं नागमथवा कलधौतजम् ॥ <br>
कृत्वा दारुमयं चापि उताहो मृन्मयं नृप ॥ ४३ ॥ <br>
पञ्चम्यामर्चयेद्भक्त्या नागं पञ्चफणं शृणु ॥ <br>
करवीरैस्तथा पद्मैर्जातीपुष्पैः सुशोभनैः ॥ ४४ ॥ <br>
गन्धपुष्पैः सनैवेद्यैः पूज्य पन्नगसत्तमम् ॥ <br>
ब्राह्मणान्भोजयेत्पश्चाद् घृतपायसमोदकैः ॥ ४५ ॥ <br>
नारायणबलिः कार्यः सर्पदष्टस्य देहिनः ॥ <br>
दाने पिंडप्रदाने च ब्राह्मणानां च तर्पयेत् ॥ ४६ ॥ <br>
वृषोत्सर्गस्तु कर्तव्यो गते संवत्सरे नृप ॥ <br>
स्नानं कृत्वोदकं दद्यात्कृष्णोऽत्र प्रीयतामिति ॥ ४७ ॥ <br>
अनंतो वासुकिः शेषः पद्मः कम्बल एव च ॥ <br>
तथा तक्षक नागश्च नागश्चाश्वतरो नृप ॥ ४८ <br>
धृतराष्ट्रः शंखपालः कालियस्तक्षकस्तथा ॥ <br>
पिंगलश्च महानागो मासिमासि प्रकीर्तिताः ॥ <br>
वत्सरांते पारणं स्यान्महाब्राह्मणभोजनम् ॥ ४९ ॥ <br>
इतिहासविदे नागः कांचनेन कृतो नृप ॥ <br>
तथार्जुनी प्रदातव्या सवत्सा कांस्यदोहना ॥ 4.36.५० ॥ <br>
एष पारणके पार्थ विधिः प्रोक्तो विचक्षणैः ॥ <br>
कृते व्रतवरे तस्मिन्सद्गतिं यांति बान्धवाः ॥ ५१ ॥ <br>
ये दन्दशूकरदनैर्दष्टाः प्राप्ता ह्यधोगतिम् ॥ <br>
वर्षमेकं चरि ष्यंति भक्त्या ये व्रतमुत्तमम् ॥ <br>
दांष्ट्रिकं मोक्ष्यते तेषां शुभं स्थानमवाप्स्यति ॥ ५२ ॥ <br>
यश्चेदं शृणुयान्नित्यं पठेद्भक्त्या समन्वितः ॥ <br>
न वै कुटुम्बे नागेभ्यो भयं भवति कुत्रचित् ॥ ५३ ॥ <br>
॥ श्रीकृष्ण उवाच ॥ ॥ <br>
तद्वद्भाद्रपदे मासि पञ्चम्यां श्रद्धयान्वितः ॥ <br>
यस्त्वालिख्य नरो नागान्कृ ष्णवर्णादिवर्णकैः ॥ <br>
पूजयेद्गन्धपुष्पैस्तु सर्पिर्ग्गुग्गुलुपायसैः ॥ ५४ ॥ <br>
तस्य तुष्टिं समायांति पन्नगास्तक्षकादयः ॥ <br>
आसप्तमात्कुलात्तस्य न भयं नागतो भवेत् ॥ ५५ ॥ <br>
तस्मात्सर्वप्रयत्नेन नागान्संपूजयेद्बुधः ॥ <br>
तथा चाश्वयुजे मासि पञ्चम्यां कुरुनंदन ॥ ५६ ॥ <br>
कृत्वा कुशमयान्नागानिंद्राण्या सह पूजयेत् ॥ <br>
घृतोदकाभ्यां पयसा स्नपयित्वा विशांपते ॥ ५७ ॥ <br>
गोधूमैः पयसा स्विन्नैर्भक्ष्यैश्च विविधैस्तथा ॥ <br>
यस्त्वस्यां विविधान्नागाञ्छुचिर्भक्त्या समन्वितः ॥ ५८ ॥ <br>
पूजयेत्कुरुशार्दूल तस्य शेषादयो नृप ॥ <br>
नागाः प्रीता भवन्तीह शांतिं प्राप्नोति शोभनाम् ॥ <br>
स शांतिलोकमासाद्य मोदते शाश्वतीः समाः ॥ ५९ ॥ <br>
इत्येतत्कथितं वीर पञ्चमीव्रतमुत्तमम् ॥ <br>
तत्रायमुच्यते मंत्रः सर्वदोषनिषेधकः ॥ 4.36.६० ॥ <br>
( ॐ कुरुकुल्ले हुं फट्स्वाहा ) <br>
भक्तेन भक्तिसहिताः शतपञ्चमीषु ये पूजयंति भुजगान्कुसुमोपहारैः॥ <br>
तेषां गृहेष्वभयदा हि सदैव सर्पाः शश्वत्प्रमोदपरमा रुचयो भवंति ॥ ६१ ॥ <br>
