।। नारद उवाच ।। ।। <br>
दीर्घायुरारोग्यकुलादिवृद्धियुक्तः पुमान्येन गुणान्वितः स्यात् ।। <br>
मुहुर्मुहुर्जन्मनि येन सम्यग्व्रतं मम ब्रूहि तदिंदुमौलेः ।। १ ।। <br>
।। श्रीभगवानुवाच ।। ।। <br>
त्वया पृष्टमिदं सम्यगमुत्राक्षयकारकम् ।। <br>
रहस्यं ते प्रवक्ष्यामि यत्पुराणविदो विदुः ।। २ ।। <br>
रोहिणीचन्द्रशयनं नाम व्रतमिहोत्तमम् ।। <br>
तस्मिन्नारायणस्यार्च्चामर्च्चयेदिंदुनामभिः ।। ३ ।। <br>
यदा सोमदिनयुक्ता भवेत्पंचदशी क्वचित् ।। <br>
अथ वा ब्रह्मनक्षत्रं पौर्णमास्यां प्रजायते ।। ४ ।। <br>
तदा स्नानं नरः कुर्यात्पंचगव्यं च सर्षपैः ।। <br>
आप्यायस्वेति च जपेद्विद्वानष्टशतं पुनः ।। ।। ५ ।। <br>
शूद्रोऽपि परया भक्त्या पाखंडालापवर्जितः ।। <br>
सोमाय वरदायाथ विष्णवे च नमोनमः ।। ६ ।। <br>
कृतजप्यः स्वभवनमागत्य मधुसूदनम् ।। <br>
पूजयेत्फलपुष्पैश्च सोमनामानि कीर्तयेत् ।। ७ ।। <br>
सोमाय शांताय नमोऽस्तु पादावनंतनाम्ने ह्यनुजानु जंघे ।। <br>
ऊरुद्वयं चापि वृकोदराय संपूजयेन्मेढ्रमनंगबाहवे ।। ८ ।। <br>
नमोनमः कामसुखप्रदाय कटिः शशांकस्य समर्चनीया ।। <br>
तथोदरं चाप्यमृतोदराय नाभिः सुपूज्या विधिलोचनाय ।। ९ ।।<br>
&nbsp;नमोऽस्तु चन्द्राय मुखं प्रपूज्य हनुर्द्विजानामधिपाय पूज्या ।। <br>
आस्यं नमश्चंद्रमसेभिपूज्यमोष्ठौ कुमुत्खंडवनप्रियाय ।। 4.206.१० ।। <br>
नासा च नाथाय वनौषधीनां ह्यानंन्ददायाथ पुनर्भ्रुवोश्च ।। <br>
नेत्रद्वयं नीलकुमुत्प्रियाय चेंदीवरश्यामकराय चोरः ।। ११ ।। <br>
नमः समस्ताध्वरवंदिताय कर्णद्वयं दैत्यनिषूदनाय ।। <br>
ललाटमिंदोरुदधिप्रियाय केशा सुषुम्णाधिपतेः प्रपूज्याः ।। १२ ।। <br>
शिरः शशांकाय नमोऽसुरारेर्विश्वेश्वरायेति नमः किरीटम् ।। <br>
पद्मप्रिये रोहिणि नाम लक्ष्मि सौभाग्यसौख्यामृततारकायै ।। १३ ।। <br>
देवीं च संपूज्य सुगन्धधूपनेवद्यपुष्पादिभिरिंदुपत्नीम्।।<br>
प्रपूज्य भूमौ पुनरुत्थितेन स्नात्वा च विप्राय हविष्ययुक्तः ।।१४।। <br>
देयः प्रभाते स हिरण्यवारिकुंभो मनःपापविनाशनाय। <br>
संप्राश्य गोमूत्रममांसमन्नमक्षारमष्टावथ विंशतिं च ।। १५ ।। <br>
ग्रासान्पयः सर्पियुतानुपोष्य भुक्त्वेतिहासं शृणुयान्मुहूर्तम् ।। <br>
कदंबनीलोत्पलकेतकानि जाती सरोजं शतपत्रिका च ।।१६।। <br>
अम्लानकुब्जानथ सिंदुवारपुष्पं पुनर्नारद मल्लिकायाः।।<br>
मुक्तं च विष्णोः करवीरपुष्पं श्रीचंपकं चंद्रमसश्च देयम्।।१७।।।<br>
श्रावणादिषु मासेषु क्रमादेतानि सर्वदा ।। <br>
यस्मिन्मासे व्रतादिः स्यात्पुष्पैरभ्यर्चयेद्धरिम् ।। १८ ।। <br>
एकसंवत्सरं यावदुपोष्य विधिवन्नरः ।। <br>
व्रतांते शयनं दद्याद्दर्पणोपस्करान्वितम् ।। १९ ।। <br>
रोहिणचंद्रमिथुनं कारयित्वा तु कांचनम् ।। <br>
चंद्रः षडंगुलः कार्यो रोहिणी चतुरंगुला ।। 4.206.२० ।। <br>
मुक्ताफलाष्टकयुतं सितनेत्रपटावृतम् ।। <br>
क्षीरकुंभोपरि पुन. कांस्यपात्राक्षतान्वितम् ।। २१ ।। <br>
दद्यान्मंत्रेणे पूर्वाह्ने शालीक्षुफलसंयुतम् ।। <br>
श्वेतामथ सुवर्णास्यां रौप्यखुरसमन्विताम् ।। २२ ।। <br>
सवस्त्रभाजनां धेनुं तथा शंखं च शोभनम् ।। <br>
भूषणैर्द्विजदांपत्यमलंकृत्य गुणान्वितम् ।। २३ ।। <br>
चंद्रोऽयं द्विजरूपेण सभार्य इति कल्पयेत् ।। <br>
यथा न रोहिणी कृष्ण शयनं त्यज्य गच्छति ।। २४ ।। <br>
सोमरूपस्य ते तद्वन्ममाभेदोऽस्तु मूर्तिभिः ।। <br>
यथा त्वमेव सर्वेषां परमानंदमुक्तिदः ।। २५ ।। <br>
भुक्तिर्मुक्तिस्तथा भक्तिस्त्वयि यज्ञेऽस्तु मे दृढा ।। <br>
इति संसारभीतस्य मुक्तिकामस्य चानघ ।। २६ ।। <br>
रूपारोग्यायुषामेतद्विधायकमनुत्तमम् ।। <br>
इदमेव पितॄणां च सर्वदा वल्लभं मुने ।। २७ ।। <br>
त्रैलोक्याधिपतिर्भूत्वा शतकल्पशतत्रयम् ।। <br>
चंद्रलोकमवाप्नोति पुनरावृत्तिदुर्लभम् ।। २८ ।। <br>
नारी वा रोहिणी चंद्रशयनं वा समाचरेत् ।। <br>
साऽपि तत्फलमाप्नोति पुनरावृत्तिदुर्लभम् ।। २९ ।। <br>
इति पठति शृणोति वा य इत्थं मधुमथनार्चनमिंदुकीर्तनेन ।। <br>
मतिमपि च ददाति सोऽपि शौरेर्भवनगतः परिपूज्यतेऽमरौघैः ।। 4.206.३० ।। ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे नारदमहेश्वरसंवादे रोहिणीचंद्रशयनव्रतविधिवर्णनं नाम पडधिकद्विशततमोऽध्यायः ।। २०६ ।।<br>
<br>
