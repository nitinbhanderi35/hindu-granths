।। श्रीकृष्ण उवाच ।। ।। <br>
अतः परं प्रवक्ष्यामि दानमत्यद्भुतं तव ।। <br>
येन दत्तेन राजेन्द्र सर्वदानप्रदो भवेत् ।। १ ।। <br>
सर्वपापप्रशमनं सर्वसौख्यप्रदायकम् ।। <br>
प्रयुक्तं हलपंक्त्या च सर्वदानफलप्रदम् ।। २ ।। <br>
पंक्तिर्दशहला प्रोक्ता हलं स्यात्तु चतुर्गवम् ।। <br>
सारदारुमयान्याहुर्हलानि दश पंडिताः।।३।। <br>
सौवर्णपट्टसंनद्ध रत्नवंति शुभानि च ।। <br>
यूनश्च बलिनो भव्यान्व्यंगहीनान्स्वलंकृतान् ।। ४ ।। <br>
वस्त्रकांचनपुष्पैश्च चंदनैर्दिग्धमस्तकान् ।। <br>
अभग्नान्योजयेत्तेषु लांगलेषु वृषाञ्छुभान् ।। ५ ।। <br>
योक्त्राणि युगलग्नानि सवृषाणि च कारयेत् ।। <br>
प्रतोदकीलकाबंधसर्वोपकरणान्विताम् ।। ६ ।। <br>
एवंविध हलैः कुर्यात्तं युक्तां हलपंक्तिकाम् ।। <br>
कर्कटं खेटकं चापि ग्रामं वा सस्यमालिनम् ।। ७ ।। <br>
निवर्तनशतं वापि तदर्द्धं वा प्रकल्पयेत् ।। <br>
एवंविधां पर्वकाले दद्यात्प्रयतमानसः ।। ८ ।। <br>
कार्तिक्यां चाथ वैशाख्यामुत्तरे वाऽयने तथा ।। <br>
जन्मर्क्षे ग्रहणे वापि विषुवे वा प्रदापयेत् ।। ९ ।। <br>
ब्राह्मणान्वेदसंपन्नान्व्यंगहीनानलंकृतान् ।। <br>
श्रोत्रियांश्च विनीतांश्च हलसंख्यान्निमंत्रयेत् ।। 4.166.१० ।। <br>
दशहस्तप्रमाणेन मंडपं कारयेद्बुधः ।। <br>
पूर्वे द्विकुडमेकं वा हस्तमात्रं सुशोभनम् ।। ११ ।। <br>
तत्र व्याहृतिभिर्होमं कुर्युस्ते द्विजसत्तमाः ।। <br>
पर्जन्यादित्यरुद्रेभ्यः पायसेन यजेद्बुधः ।। १२ ।। <br>
पालाश्यः समिधस्तत्र साज्यं कृष्णास्तिलास्तथा ।। <br>
अधिवास्य च तां पंक्तिं धान्यमध्यगतां शुभाम् ।। १३ ।। <br>
ततः सर्वसमीपे तु स्नातः शुक्लांबरः शुचिः ।। <br>
हलपंक्तिं योजयित्वा यजमानः समाहितः ।। १४ ।। <br>
तूर्यशंखनिनादैश्च ब्रह्मघोषैः सुपुष्कलैः ।। <br>
इममुच्चारयेन्मंत्रं गृहीतकुसुमांजलिः ।। १५ ।। <br>
यस्माद्देवगणाः सर्वे हले तिष्ठंति सर्वदा ।। <br>
वृषस्कंधे संनिहितास्तस्माद्भक्तिः शिवेस्तु मे ।। १६ ।। <br>
यस्माच्च भूमिदानस्य कलां नार्हंति षोडशीम् ।। <br>
दानान्यन्यानि मे भक्तिर्धर्मे चास्तु दृढा सदा ।। १७ ।। <br>
एवमुक्ते ततः पंक्तिं प्रेरयेयुर्द्विजोत्तमाः ।। <br>
बीजानि सर्वरत्नानि सुवर्णं रजतं तथा ।। १८ ।। <br>
स्वयं पश्चाद्धले लग्नो विप्रहस्तेषु निर्वपेत् ।। <br>
यायान्निवर्तनं यावत्ततस्तु विरमेद्बुधः ।। १९ ।। <br>
प्रदक्षिणं ततः कृत्वा विप्राणां प्रतिपाद्य च ।। <br>
सदक्षिणां विधानेन प्रणिपत्य विसर्जयेत् ।। 4.166.२० ।। <br>
अनेन विधिना यस्तु दानमेतत्प्रयच्छति ।। <br>
एकविंशत्कुलोपेतः स्वर्गलोके महीयते ।। २१ ।। <br>
सप्तजन्मसु दारिद्र्यं दौर्भाग्यं व्याधयस्तथा ।। <br>
न पश्यति च भूमेस्तु तथैवाधिपतिर्भवेत् ।। २२ ।। <br>
दृष्ट्वा तद्दीयमानं तु दानमेतद्युधिष्ठिर ।। <br>
आजन्मनः कृतात्पापान्मुच्यते नात्र संशयः ।।२३।। <br>
दानमेतत्प्रदत्तं हि दिलीपेन ययातिना ।। <br>
शिबिना निमिना चैव भरतेन च धीमता ।। २४ ।। <br>
तेऽद्यापि दिवि मोदंते दानस्यास्य प्रभावतः ।। <br>
तस्मात्सर्वप्रयत्नेन दानमेतन्नृपोत्तम ।। २५ ।। <br>
दातव्यं भक्तियुक्तेन स्त्रिया वा पुरुषेण वा ।। <br>
यदि पंक्तिर्न विद्येत पंच वा चतुरोऽथ वा।। २६ ।। <br>
एकमप्युक्तविधिना हलं देयं विचक्षणैः ।। २७ ।। <br>
ये संति लांगलमुखोत्थरजोविकारा यावंति तद्गतधुरंधर रोमकाणि ।। <br>
तावंति शंकरपुरे त्रियुगानि तिष्ठेत्पंक्तिप्रदानमिह  यत्कुरुते मनुष्यः ।। २८ ।। <br>
युक्तां वृषैरतिबलैर्हलपंक्तिमेतां पुण्येह्नि भक्तिसहितान्द्विजपुंगवेभ्यः ।। <br>
यच्छंति ये सुकृतिनो वसुधासमेतां ते भूभुजो भुवमुपेत्य भवंति भव्याः ।। २९ ।। <br>
इति श्रीभविष्ये महापुराण उत्तरपर्वणि श्रीकृष्ण युधिष्ठिरसंवादे हलपंक्तिदानविधिवर्णनंनाम षट्षष्ट्युत्तरशततमोऽध्यायः।।१६६।।<br>
<br>
