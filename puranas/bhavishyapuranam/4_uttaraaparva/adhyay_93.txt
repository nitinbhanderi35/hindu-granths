।। श्रीकृष्ण उवाच ।। ।। <br>
चतुर्दशी महाराज हुतभुग्दयिता शुभा ।। <br>
नष्टस्तदा हव्यवाहः पुनरस्तित्वमाप्तवान् ।। १ ।। <br>
।। युधिष्ठिर उवाच ।। ।। <br>
कथमग्निः पुरा नष्टो देवकार्येप्युपस्थितः ।। <br>
केनाग्नित्वं कृतं तत्र कथं हि विदितोऽनलः ।। <br>
एतद्वदस्व देवेश सर्वं हि विदितं तव ।। २ ।। <br>
।। श्रीकृष्ण उवाच ।। ।। <br>
पुरा सुरा महाराज तारकेण पराजिताः ।। <br>
अपृच्छन्विश्वकर्तारं तारकं को वधिष्यति ।। ३ ।। <br>
उवाचासौ चिरं ध्यात्वा रुद्रोमाशुक्रसम्भवः ।। <br>
गंगास्वाहाग्नितेजोजः शिशुर्दैत्यं वधिष्यति ।। ।। ४ ।। <br>
एवं श्रुत्वा गता देवा यत्र शम्भुः सहोमया ।। <br>
प्रणम्य ते तमूचुर्हि यदुक्तं ब्रह्मणा तदा ।। ५ ।। <br>
प्रतिपन्नं च रुद्रेण उमया सहितेन तत् ।। <br>
प्रयत्नमकरोत्तं च य उक्तोमरसत्तमैः ।। ६ ।। <br>
दिव्यं वर्षशतं साग्रं गतः कालोऽथ मैथुने ।। <br>
न चाप्युपरमस्तत्र तयोरासीत्कथञ्चन ।। <br>
भयं च सुमहत्तेषां देवानां समजायत ।। ७ ।। <br>
स रुद्रसम्भवो यो वै भविष्यति महाबलः ।। <br>
स दैत्यान्दानवगणान्वधिष्यति न संशयः ।। ८ ।। <br>
केन कालेन भवति रतेर्विरतिरेतयोः ।। <br>
एतद्विचिन्त्य प्रहितौ देवैस्तत्रानिलानलौ ।। ९ ।। <br>
गतौ तौ चोमया दृष्टौ समस्थौ विषमस्थया ।। <br>
शशाप च रुषा देवी देवान्गर्भविवर्जिता ।। 4.93.१० ।। <br>
यस्मात्तैर्जनितो विघ्नो मेऽपत्यार्थे दिवौकसाम् ।। <br>
तस्मात्ते स्वेषु दारेषु जनयिष्यन्ति न प्रजाः ।।११।। <br>
अथोवाच तदा देवो देवान्सर्वगणाञ्छनैः।। <br>
अग्निर्गृह्णातु वीर्यं मे संभृतं सुचिरं हि यत् ।।१२।। <br>
एवमुक्तोऽथ रुद्रेण नष्टोऽग्निर्देवसंकुलात् ।। <br>
न स्वस्थो न भुविस्थो वा न सूर्यस्थो न भूतले ।।१३।। <br>
देवा अन्वेषणे यत्नमकुर्वन्नग्निदर्शने ।। <br>
कृमिकीटपतंगाश्च अष्टौ च त्रिदिवौकसः ।। १४ ।। <br>
हंसाः केकाः शुका वह्निः शीघ्रं शरवणं गताः ।। <br>
शशापाग्निर्गजा जिह्वा द्विगुणो वा भविष्यति ।। १५ ।। <br>
दृष्ट्वाथ विबुधाः सर्वे पक्षिणं पक्षिणां वरम्।।<br>
जीवं जीवकनामानं भोभोः सत्यं वदस्व नः।।१६।।<br>
कच्चिदृष्टस्त्वया वह्निर्वनेऽस्मिन्नटता सदा।।<br>
नाभद्रं नापि भद्रं वा किञ्चिदेव वचोऽब्रवीत् ।।१७।। <br>
भूयोभूयस्तु पृष्टोऽपि न गामुच्चारयेच्चिरम्।। <br>
तुष्टस्तस्याब्रवीद्वह्निर्जीवं जीव वदामि ते ।।१८।। <br>
यस्मान्न किञ्चिदुक्तं ते तस्माच्चित्र तनूरुहाः ।। <br>
जीव जीव पुनर्जीव यावदिच्छा तथायुषः ।। १९ ।। <br>
द्वितीयं ते वरं दद्मो जीवजीवक शोभनम् ।। <br>
व्यक्ता ते मानुषी वाचा स्पष्टार्था च भविष्यति ।। 4.93.२० ।। <br>
कश्चिद्यदि तवाधस्थाद्बुधः स्नानं करिष्यति ।। <br>
वंध्या वा षोडशाब्दीया क्षणाद्बालो भविष्यति ।। २१ ।। <br>
मासं यश्च तृतीयं वै भक्षयिष्यत्यनिंदितम् ।। <br>
अजरः सोऽमरश्चैव सर्वकालं भविष्यति ।। २२ ।। <br>
इदं दत्त्वा वरांस्तस्य वह्नित्वमथ आप्तवान् ।। <br>
विबुधा अपि तत्रैव तमदृश्यंत वंशगम् ।। २३ ।। <br>
ऊष्मया जातकल्माषं ज्ञात्वा संहृष्टमानसः ।। <br>
तुष्टा वंशमथोचुस्ते देवास्त्रिभुवनेश्वराः ।। २४ ।। <br>
ऊष्मया कल्मषीभूय ह्यग्निर्गर्भं धरिष्यति ।। <br>
यो गृही वैणवीं यष्टिं ब्रह्मचारी च नैष्ठिकः ।। २५ ।। <br>
पंडाग्निपालने पुण्यं यद्दृष्टं ब्रह्मवादिभिः ।। <br>
वदंतं कल्मषीयष्टिस्तं प्राप्नोति द्विजोत्तमम् ।। २६ ।। <br>
वंशस्यानुग्रहं कृत्वा देव्याहृतिमथाब्रुवन् ।। <br>
गृह्णीत शुक्रं भद्रस्य तव पुत्रो भविष्यति ।। २७ ।। <br>
।। युधिष्ठिर उवाच ।। ।। <br>
यदाग्निर्नष्टो देवानां केनाग्नित्वं तदा कृतम् ।। <br>
भूयोऽपि केन कालेन अग्निरग्नित्वमाप्तवान् ।। २८ ।। <br>
।। कृष्ण उवाच ।। ।।<br>
शृणु राजन्प्रनष्टेऽग्नौ येनाग्नित्वं कदाचन ।। <br>
यस्मिन्काले तिथी यस्या पुनरग्नित्वमाप्तवान् ।। २९ ।। <br>
उतथ्याङ्गिरसोः पूर्वमासीद्व्यतिकरो महान् ।। <br>
अहं विद्यातपोभ्यां वै तव ज्यायाञ्छ्रुतेन च ।। <br>
उतथ्येनैवमुक्तस्तु अङ्गिराः प्राह तं मुनिम् ।।4.93.३०।। <br>
गच्छावो ब्रह्मसदनं मरीचिप्रमुखैर्द्विजैः ।। <br>
उपेतं चान्यमुनिभिर्ब्रह्मराजर्षिसत्तमैः ।। <br>
उतथ्यः प्राह सद्ब्रह्मनृषींस्तान्स्तब्धमानसः ।। ३१ ।। <br>
ज्यायान्वा कतमोस्माकमिति नः कथ्यतां स्फुटम् ।। ३२ ।। <br>
अथोवाच मुनिर्ब्रह्मा तावुभौ कुद्धमानसौ ।। <br>
आनयध्वं द्रुतं गत्वा विबुधान्भुवनेश्वरान् ।।३३।। <br>
ततो विवादं पश्यामि भवतां तैः समेत्य च ।। <br>
ततस्तौ सहितौ नत्वाऽऽनिन्यतुश्च ऋषींस्तदा ।।३४।। <br>
लोकपालान्महेंद्रादीन्सयमान्वारुणानिलान्।। <br>
साध्यान्मरुद्गणान्विष्वानृषीन्भृग्वग्निनारदान् ।। ।। ३५।। <br>
गंधर्वान्वित्तरक्षोघ्नान्राक्षसान्दैत्यदानवान् ।। <br>
नायातस्तत्र तिग्मांशुः सर्वे चान्ये समागताः ।। ३६ ।। <br>
दृष्ट्वा तु विबुधान्सर्वान्ब्रह्मा प्रोवाच तानृषीन् ।। <br>
आनयध्वमितः सूर्यं साम्ना दंडेन वा पुनः ।। ३७ ।। <br>
एवमुक्तो गतस्तावदुतथ्यः सूर्यमंडलम् ।। <br>
स गत्वा प्राह मार्तण्डं शीघ्रमेह्येव संविदम् ।। ३८ ।। <br>
स उतथ्यमथोवाच कथं ब्रह्मन्व्रजाम्यहम् ।। <br>
एवमुक्त्वा गतः सूर्यो भुवने मयि निर्गते ।। ३९ ।। <br>
एवमुक्तो मुनिः प्रायात्सर्व देवसमागमम् ।। <br>
आचचक्षे च यत्प्रोक्तं भास्वता तपनं प्रति ।। 4.93.४० ।। <br>
उवाचाङ्गिरसं ब्रह्मा शीघ्रमेनं त्वमानय ।। <br>
स तथोक्तो गतस्तत्र यत्रासौ तपते रविः ।। ४१ ।। <br>
एह्येहि भगवन्सूर्य तप्यते भवतान्वहम् ।। <br>
एवमुक्तो गतः सूर्यो यत्र देवाः समागताः ।। ४२ ।। <br>
स्थित्वा मुहूर्तं प्रोवाच किं वा कार्यमुपस्थितम् ।। <br>
पृच्छन्तमेव मार्तंर्डं ब्रह्मा प्रोवाच सादरम् ।। ४३ ।। <br>
गच्छ शीघ्रं न दहते भुवनं यावदंगिराः ।। <br>
लब्धप्रायं तु गोलोकं वर्तते कृष्णपिंगलम् ।। ४४ ।। <br>
पाटलो हरितः शोणः श्वेतो वर्णः प्रणाशितः ।। <br>
शाकद्वीपं कुशद्वीपं क्रौञ्चद्वीपं सपन्नगम् ।। <br>
दग्धमङ्गिरसा सर्वं भूयोऽपि प्रदहिष्यति ।।४५।। <br>
यावच्च दहते सर्वं भुवनं तपसांगिराः ।। <br>
गच्छ तावदितः शीघ्रं स्वस्थाने तप भास्कर ।। ४६ ।। <br>
एवमुक्तः स विभुना स्वस्थानमधिरूढवान् ।। <br>
विसृष्टवानंगिरसं सकाशममृताशिनाम् ।। ४७ ।। <br>
गत्वाङ्गिरा उवाचेदं गतः किं करवाण्यहम् ।। <br>
देवा अंगिरसं प्राहुस्तपोराशिमकल्मषम् ।। ४८ ।। <br>
संप्रशस्योचुरग्नित्वं कुरु तावन्महीतले ।। <br>
पूर्वं यथाग्निः कृतवांस्तथा त्वमपि सत्तम ।। ४९ ।। <br>
यावदग्निं प्रपश्यामः क्वासौ नष्टः क्व तिष्ठति ।। <br>
एवमुक्तः स देवैस्तु अग्नित्वं कृतवांस्तदा ।। 4.93.५० ।। <br>
देवैर्दृष्टो यथा ह्यग्निस्तत्ते सर्वं निवेदितम् ।। <br>
देवकार्ये कृते तस्मिन्देवा वह्नि मथाब्रुवन् ।। ५१ ।। <br>
अग्नेऽग्नित्वं कुरुष्व त्वमंगिरास्तु यथा पुरा ।। <br>
एवमुक्तः सुरैर्वह्निश्चिन्तयामास दुःखितः ।। ५२ ।। <br>
को मेऽपहृतं तेजः केनाग्नित्वं कृतं त्विह ।। <br>
दृष्ट्वाथाग्निरङ्गिरसं तेजोराशिमकल्मषम् ।। ५३ ।। <br>
उवाच मुञ्च मत्स्थानं वचस्तोषकरं शृणु ।। <br>
अहं ते तनयश्चेष्टो भविष्ये प्रथमे शुभे ।। ५४ ।। <br>
बृहस्पतीति नामा वै तथान्ये बहवः सुताः ।। <br>
एवमुक्तो मुनिस्तुष्टो बहूंश्चाजनयत्सुतान् ।। ५५ ।। <br>
वह्निं संजनयामास पुत्रान्पौत्रांस्तदांगिराः ।। <br>
अवाप पुनरग्नित्वमग्निस्तस्यां तिथौ नृप ।। ५६ ।। <br>
सर्वमेव चतुर्दश्यां संजातं हव्यवाहनम् ।। <br>
हव्यवाहन देवानां भूतानां गुह्यचारितम् ।। ५७ ।। <br>
ततोऽष्टपतिपत्वे च रुद्रेण प्रतिपादितम् ।। <br>
पूजितेयं तिथिर्देवैर्दिविस्थैश्च नृपैरपि ।। ५८ ।। <br>
पैलजाबालिमन्वाद्यैरन्यैश्च नहुषादिभिः ।। <br>
विषशस्त्रहतानां च संग्रामेन्यत्र ते क्वचित् ।। ५९ ।। <br>
अज्ञातावृषपापैश्च व्यालैर्ये व्याप्य हिंसिताः ।। <br>
नदीप्रवाह पतितः समुद्रे पर्वतेऽध्वनि ।। 4.93.६० ।। <br>
पतिताः पर्वतेभ्यश्च तोयाग्निदहने मृताः ।। <br>
उदध्या पातिता ये च ये के चात्महनो जनाः ।। <br>
तेषां शस्तं चतुर्दश्यां श्राद्धं स्वर्गसुखप्रदम् ।।६१ ।। <br>
श्राद्धानि चैव दत्तानि दानानि सुलघून्यपि ।। <br>
प्रसूनफलभोज्यानि उपतिष्ठंति तान्नरान् ।। ६२ ।। <br>
एवं तिथिरियं राजन्नाग्नेयी प्रोच्यते जनैः ।। <br>
रौद्रीं च केचिदित्याहू रुद्रोग्निः स च पठ्यते ।। ६३ ।। <br>
यस्यां मनोरथं यंयं समुद्दिश्य ह्युपोषति ।। <br>
ददाति तस्य तद्वह्निः साग्रे संवत्सरे गते ।। ६४ ।। <br>
चतुर्दश्यां निराहारः समभ्यर्च्य त्रिलोचनम् ।। <br>
पुष्पधूपादिनैवेद्यै रात्रौ जागरणान्नरः ।। <br>
पञ्चगव्यं निशि प्राश्य स्वप्याद्भूमौ विमत्सरः ।। ६५ ।। <br>
श्यामाकमथ वा भुक्त्वा तैलक्षारविवर्जितम् ।। <br>
होमः कृष्णतिलैः कार्यः शतमष्टोत्तरं नृप ।। ।। ६६ ।। <br>
अग्नये हव्यवाहनाय सोमायांगिरसे नमः ।। <br>
ततः प्रभाते विमले स्नाप्य पंचामृतैः शिवम् ।। ६७ ।। <br>
पूजयित्वा विधानेन होमं कृत्वा तथैव च ।। <br>
उदीरयेन्मन्त्रमेतं कृत्वा शिरसि चांजलिम् ।। ६८ ।। <br>
नमस्त्रिमूर्तये तुभ्यं नमः सूर्याग्निरूपिणे ।। <br>
पुत्रान्यच्छ सुखं यच्छ मोक्षं यच्छ नमोऽस्तु ते ।। ६९ ।। <br>
नीराजनं ततः कृत्वा पश्चाद्भुंजीत वाग्यतः ।। <br>
एवं संवत्सरस्यांते कृत्वा सर्वं यथोदितम् ।। 4.93.७० ।। <br>
सौवर्णं कारयेद्देवं त्रिनेत्रं शूलपाणिनम् ।। <br>
वृषस्कंधगतं सौम्यं सितवस्त्रयुगान्वितम् ।। ७१ ।। <br>
चन्दनेनानुलिप्ताङ्गं सितमाल्योपशोभितम् ।। <br>
स्थापयित्वा ताम्रपात्रे ब्राह्मणाय निवेदयेत् ।। <br>
सर्वकालिकमेतत्ते कथितं व्रतमुत्तमम् ।। ७२ ।। <br>
संवत्सरं समाप्तं हि व्रतस्य तु यदा भवेत् ।। <br>
काले गते बहुतिथे तीर्थस्य शरणं भवेत् ।। <br>
मृतस्य देहो दिव्यस्थो दिव्यालंकारभूषितः ।।७३।। <br>
दिव्यनारीगणवृतो विमानवरमास्थितः।।<br>
देवदैवैः समः शंभोः क्रीडति त्रिपुरे चिरम् ।। ।। ७४ ।। <br>
इह चागत्य कालांते जातः स च नृपो भवेत् ।। <br>
दाता यज्वा धनी दक्षो ब्राह्मणो ब्राह्मणप्रियः ।। ७५ ।। <br>
श्रीमान्वाग्मी कृती धीमान्पुत्रपौत्रसमन्वितः ।। <br>
पत्नीगणसम्रायुक्तश्चिरं भद्राणि पश्यति ।। ७६।। <br>
ये दुर्ल्लभा भुवि सुरोरगमानवानां कामा ह्यनुत्तमगुणेन युताः सदैव ।। <br>
ताना प्नुवंति सितभूततिथौ सुरेशं संपूज्य सोमतिलकं विधिवन्मनुष्याः ।। ७७ ।। <br>
