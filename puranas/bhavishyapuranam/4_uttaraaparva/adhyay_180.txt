॥ युधिष्ठिर उवाच ॥ ॥ <br>
भगवन्क्षत्रियैः शूरैः  स्ववीर्योपात्तसंचयैः ॥ <br>
कानि दानानि देयानि पवित्राणि शुभानि च ॥ १ ॥ <br>
अन्यैर्वा पुरुषैः कृष्ण अधर्मभयभीरुभिः ॥ <br>
ग्रहपीडाङिसंतप्तैर्दुःस्वप्नाद्युपतापितैः ॥ २ ॥ <br>
इह लोके परे चैव विहितं सर्वकामदम् ॥ <br>
विशेषविहितं दानं कथयस्व महामते ॥ ३ ॥ <br>
॥ श्रीकृष्ण उवाच ॥ ॥ <br>
शृणु भूपाल भद्रं ते दानधर्ममनुत्तमम् ॥ <br>
विशेषेण महीपानां हिताय च न संशयः ॥ ४ ॥ <br>
दानानि बहुरूपाणि नानाशास्त्रोदितानि च ॥ <br>
गोदानादीनि राजेन्द्र प्रधानानि न संशयः ॥ ५ ॥ <br>
किं तु प्रधानमेकं ते दानं वक्ष्यामि भारत ॥ <br>
वैरोचनाय यत्सर्वं शुक्रः प्रोवाच भारत ॥ ६ ॥ <br>
॥ शुक्र उवाच ॥ ॥ <br>
शृणु दैत्यपते दानं सर्वपापप्रणाशनम् ॥ <br>
आधयो व्याधयश्चैव ग्रहपीडा सुदारुणाः ॥ ७ ॥ <br>
येन दत्तेन नश्यंति पुण्यमाप्नोति चोत्तमम् ॥ <br>
कार्त्तिक्यामयने चैव ग्रहणे शशिसूर्ययोः ॥ ॥ ८ ॥ <br>
दानमेतत्प्रदातव्यं विषुवे सूर्यसंक्रमे ॥ <br>
पुण्यं दिनमथासाद्य जितक्रोधो जितेंद्रियः ॥ ९ ॥ <br>
संस्थाप्य दारुजं दिव्यं हेमपट्टैरलंकृतम् ॥ <br>
रथं सुचक्राक्षधरं युगयोक्त्रसमन्वितम् ॥ 4.180.१० ॥ <br>
सुवर्णध्वजसंयुक्तं सितासितपताकिनम् ॥ <br>
पुष्पप्रकरसंकीर्णे प्रागुदक्प्रवणे शुभे ॥ ११ ॥ <br>
नद्यास्तीरेऽथ वा गोष्ठे विचित्रे वा गृहांगणे ॥ <br>
रथस्य पूर्वभागे तु कृत्वा वेदीमनुत्तमाम् ॥ १२ ॥ <br>
पुराणवेदविद्यावान्विनयाचारसंयुतः ॥ <br>
तस्यां संस्थापयेद्देवान्ब्रह्मादीन्कथयामि ते ॥ १३ ॥ <br>
मध्ये ब्रह्मा प्रतिष्ठाप्यः पूजयेत्प्रणवेन तम् ॥ <br>
विष्णुरुत्तरतः स्थाप्यः पौरुषेण तमर्चयेत् ॥ १४ ॥ <br>
सूक्तेन रुद्रं रौद्रेण दक्षिणस्यां समर्चयेत् ॥ <br>
ग्रहान्सूर्यमुखांश्चैव विधिवत्पूजयेत्तथा ॥ <br>
पुष्पैर्गंधैः फलैर्भक्ष्यैर्दीपमालाभिरेव च ॥ १५ ॥ <br>
पूजयेद्गंधकुसुमैः श्वेतवस्त्रैः सचंदनैः ॥ <br>
शंखभेरीमृदंगानां शब्दैः सर्वत्रगामिभिः ॥ १६ ॥ <br>
ब्रह्मघोषविमिश्रैश्च कारयेत महोत्सवम् ॥ <br>
कुंडं कृत्वा विधानेन हस्तमात्रप्रमाणतः ॥ १७ ॥ <br>
आग्नेय्यां दिशि राजेंद्र ब्राह्मणांस्तत्र पूजयेत् ॥ <br>
चतुश्चारणिकान्विप्रान्पूजितान्ब्रह्मभूषणैः ॥ १८ ॥ <br>
चतुरोष्टौ महाराज गुरुरेकोऽथवा भवेत् ॥ <br>
होमोपकरणं सर्वं मेलयित्वा तिलान्घृतम् ॥ १९ ॥ <br>
अग्निकार्यं ततः कुर्याद्यथावद्विधिपूर्वकम् ॥ <br>
आघारावाज्यभागौ तु हुत्वा प्राग्वच्च तौ ततः ॥ 4.180.२० ॥ <br>
विष्णवे शितिकण्ठाय मंत्रैः पूर्वोदितैः शुभैः ॥ <br>
ग्रहयज्ञोदितैश्चैव ग्रहाणां होम इष्यते ॥ २१ ॥ <br>
एवं यज्ञविधिं कृत्वा यजमानो द्विजैः सह ॥ <br>
योजयेत रथे दांतौ गजौ लक्षणसंयुतौ ॥ २२ ॥ <br>
विचित्रतनुसंवीतौ शुभकक्षौ सुघंटिकी ॥ <br>
हेमपट्टैः सुतिलकैः शोभितौ शंखचामरैः ॥ २३ ॥ <br>
दिव्यमुक्तापरिच्छन्नौ दिव्यांकुशसमन्वितौ ॥ <br>
महामात्रान्वितौ चैव सर्वाभरणभूषितौ ॥ २४ ॥ <br>
एवं विधिं ततः कृत्वा रथं तं सगजं नरः ॥ <br>
आरोपयेत्ततस्तस्मिन्ब्राह्मणं शंसितव्रतम् ॥ २५ ॥ <br>
भूषितं कण्ठकटकैः कर्णवेष्टांगुलीयकैः ॥ <br>
आगुप्तचोलकच्छत्र वस्त्रायुधसमन्वितम् ॥ २६ ॥ <br>
बद्धतूणिं धनुष्पाणिं बहुचर्मविभूषितम् ॥ <br>
खड्गधेनुकया नद्धं हारालंकृतविग्रहम् ॥ २७  ॥ <br>
यजमानस्ततः प्राज्ञः शुक्लांबरधरः शुचिः ॥ <br>
रथं प्रदक्षिणीकृत्य गृहीतकुसुमांजलिः ॥ २८ ॥ <br>
इममुच्चारयेन्मन्त्रं सर्वपापप्रणाशनम् ॥ <br>
कुमुदैरावणौ पद्मः पुष्पदंतोऽथ वामनः ॥ <br>
सुप्रतीकोंजनः सार्वभौमोऽष्टौ देवयोनयः ॥ २९ ॥ <br>
तेषां वंशप्रसूतौ तु बलरूपसमन्वितौ ॥ <br>
तद्युक्तरथदानेन मम स्यातां वरप्रदौ ॥4.180.३०॥॥ <br>
रथोऽयं यज्ञपुरुषो ब्राह्मणोत्र शिवः स्वयम् ॥ <br>
ममेभरथदानेन प्रीयेतां शिवकेशवौ ॥३१॥ <br>
इत्युच्चार्य महाभागे पूजयित्वा पुनःपुनः ॥ <br>
आरोपयेत्ततस्तस्मिन्ब्राह्मणं शंसितव्रतम् ॥३२॥ <br>
स्वदारनिरतं शांतं वेदवेदांगपारगम् ॥ <br>
पञ्चाग्न्यभिमतं चैव अव्यंगं व्याधिवर्जितम् ॥ ३३ ॥ <br>
पुनः प्रदक्षिणीकृत्य रथस्थं द्विजसत्तमम् ॥ <br>
आद्वारमनुगच्छेच्च प्रणिपत्य गृहं विशेत् ॥ ३४ ॥ <br>
ततो यज्ञावसाने तु दीनांधादीञ्जडान्कृशान् ॥ <br>
पूजयेद्विविधैर्दानैर्वस्त्रगोदानभोजनैः ॥३५॥ <br>
अनेनैव विधानेन संकल्प्य रथमुत्तमम्॥ <br>
कुण्डमंडपसंभारभूषणाच्छादनादिकम् ॥३६॥ <br>
तदेव होमद्रव्यं च होममंत्रास्त एव हि ॥ <br>
विशेषोऽश्वरथे राजन्कथ्यमानो निबोध्यताम् ॥३७॥ <br>
हयौ लक्षणसंयुक्तौ खलीनालंकृताननौ॥ <br>
विचित्रवस्तुसंवीतौ कण्ठाभरणभूषितौ॥ ॥ ३८ ॥ <br>
सुप्रग्रहयुतौ योज्यौ दाता तस्मिन्नथोत्तमे ॥ <br>
तं प्रदक्षिणमावृत्त्य मंत्रमेतमुदीरयेत् ॥ ३९ ॥ <br>
नमोस्तु ते वेदतुरंगमाय त्रयीमयाय त्रिगुणात्मकाय ॥ <br>
सुदुर्गमार्गे सुखपानपात्रे नमोऽस्तु ते वाजिधराय नित्यम् ॥ 4.180.४० ॥ <br>
रथोऽयं सविता साक्षाद्वेदाश्चामी तुरंगमाः ॥ <br>
अरुणो ब्राह्मणश्चायं प्रयच्छंतु सुखं मम ॥ ४१ ॥ <br>
इत्युच्चार्य ततस्तस्मिन्रथे ब्राह्मणसत्तमम् ॥ <br>
आरोपयेद्गृहाद्द्वारं यावदेतमनुव्रजेत् ॥ ४२ ॥ <br>
अनेन विधिना यस्तु दद्याद्वाजिरथं बुधः ॥ <br>
तस्माद्वाहरथं राज्यं तस्य पुण्यफलं शृणु ॥ ४३ ॥ <br>
सर्वपापविनिर्मुक्तः सर्वामयविवर्जितः ॥ <br>
मन्वंतरशतं यावत्सर्वभोगसमन्वितः ॥ ४४ ॥ <br>
अप्सरोगणसंकीर्णे विमाने सूर्यवर्चसे ॥ <br>
दिव्यभोगान्वितः श्रीमान्कामचारी वसेद्दिवि ॥ ४५ ॥ <br>
पुण्यक्षयादिहाभ्येत्य राजा भवति धार्मिकः ॥ <br>
पुत्रपौत्रान्वितश्चैव चिरंजीवी प्रियातिथिः ॥४६॥ <br>
गजेनैकेन निर्दिष्टः कश्चिद्गजरथो नृप ॥ <br>
एकेनाश्वेनाश्वरथः कथ्यते वेदवादिभिः ॥ ४७ ॥ <br>
दानमंत्रास्त एवोक्ताः फलं तत्र निगद्यते ॥ ४८ ॥ <br>
यच्छंति ये रथवरं सुधुराक्षचक्रं विक्रांतवारणयुतं तुरगान्वितं वा ॥ <br>
सोपस्करं कनकपट्टविचित्रितागं ते स्यंदनेन सुरराजपुरं प्रयांति ॥ ४९ ॥ <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे गजरथा श्वरथदानविधिवर्णनं नामाशीत्युत्तरशततमोऽध्यायः ॥१८०॥<br>
<br>
