॥ श्रीकृष्ण उवाच ॥ ॥ <br>
विदर्भाधिपतिः श्रीमानासीत्पूर्वं सुधार्मिकः ॥ <br>
दमयंत्याः पिता पूर्वं नलस्य श्वशुरो भुवि ॥ १ ॥ <br>
सत्यवादनशीलश्च प्रजापालनतत्परः ॥ <br>
क्षत्रधर्मरतः श्रीमान्संग्रामेष्वपराजितः ॥ २ ॥ <br>
तस्यापि कुर्वतो राज्यं शास्त्रदृष्टेन कर्मणा ॥ <br>
आजगाम महाभागः पुलस्त्यो ब्रह्मणः सुतः ॥ ३ ॥ <br>
सर्वज्ञाननिधिः श्रीमांस्तीर्थयात्राप्रसंगतः ॥ <br>
तमागतमथो दृष्ट्वा ब्रह्मयोनिमकल्मषम् ॥ ४ ॥ <br>
उत्थाय प्रददौ राजा स्वमासनमभीप्सितम् ॥ <br>
अर्घं पाद्यं च यत्किञ्चित्तत्तस्मै प्रददौ स्वयम् ॥ ५ ॥ <br>
राज्यं चैवात्मना सार्द्धं निवेद्य स कृतांजलिः ॥ <br>
तेन चैवाभ्यनुज्ञातो निषसाद वरासने ॥ ६ ॥ <br>
पप्रच्छ कुशलप्रश्नं तपस्यध्ययने तथा ॥ <br>
तथेति चोक्त्वा स मुनिस्तं राजानमभाषत ॥ ७ ॥ <br>
॥ पुलस्त्य उवाच ॥ ॥ <br>
कच्चित्ते कुशलं राजन्कोशे जनपदे पुरे ॥ <br>
धर्मे च ते मतिर्नित्यं कच्चित्पार्थिव वर्तते ॥ ८ ॥ <br>
॥ भीम उवाच ॥ ॥ <br>
सर्वत्र कुशलं ब्रह्मन्येषां कुशलमिच्छसि ॥ <br>
तव चागमनेनाहं पावितः संगवारिणा ॥ ९ ॥ <br>
एवं तौ संविदं कृत्वा संभाष्याथ परस्परम् ॥ <br>
रेमाते पूर्ववृत्तांतैः कथाभिरितरेतरम् ॥ 4.74.१० ॥ <br>
ततः कथांते राजेन्द्र पुलस्त्यं जातविस्मयः ॥ <br>
पप्रच्छ सर्वलोकस्य हिताय जगतः पतिः ॥ ११ ॥ <br>
भगवन्प्राणिनः सर्वे संसारार्णवमध्यगाः ॥ <br>
दृश्यंते विविधैर्दुःखैः पीड्यमाना दिवानिशम् ॥ १२ ॥ <br>
नरके गर्भवासे च व्याधिभिर्जन्मना तथा ॥ <br>
तथा कष्टवियोगा दिदुःखैर्दौर्गत्यसंभवैः ॥१३॥ <br>
लालप्यमाना बहवः परपीडोपजीविनः ॥ <br>
एवं विधान्यनेकानि दुःखानि मुनिपुङ्गव ॥१४॥ <br>
दृष्ट्वैव तानि तान्येव भृशं मे व्याधितं मनः ॥ <br>
तेषां दुःखानि भूतानां प्राणिनां भुवि मानद ॥ १५ ॥ <br>
उपकारकरं ब्रूहि ममानुग्रहकाम्यया ॥ <br>
स्वल्पायासेन भगवञ्जायते सुमहत्फलम् ॥ १६ ॥ <br>
॥ पुलस्त्य उवाच ॥ ॥ <br>
शृणु राजन्प्रवक्ष्यामि व्रतानामुत्तमं व्रतम् ॥ <br>
यदुपोष्य   न दुःखानां भाजनो जायते जनः ॥ १७ ॥ <br>
माघमासे सिते पक्षे द्वादशी पावनी स्मृता ॥ <br>
तस्यां जलार्द्रवसन उपोष्य सुखभाग्भवेत् ॥ १८ ॥ <br>
॥ भीम उवाच ॥ ॥ <br>
कथं सा मुनिशार्दूल उपोष्या द्वादशी भवेत् ॥ <br>
विधिना केन विप्रेन्द्र तन्मे ब्रूहि यथाक्रमम् ॥ १९ ॥ <br>
॥ पुलस्त्य उवाच ॥ ॥ <br>
शृणु राजन्नवहितो व्रतं पापप्रणाशनम् ॥ <br>
तव शुश्रूषणाद्वाच्यं   ममाप्येतन्न संशयः ॥ 4.74.२० ॥ <br>
अदीक्षिताय नो देया नाशिष्याय कदाचन ॥ <br>
विष्णुभक्ताय शांताय धर्मनिष्ठाय चैव हि ॥ २१ ॥ <br>
वाच्यमेतन्महाराज भवतान्यस्य न क्वचित् ॥ <br>
ब्रह्महा गुरुघाती च बालस्त्रीघातकस्तथा ॥ २२ ॥ <br>
कृतघ्नो मित्रध्रुक्चौरः क्षुद्रो भग्नव्रतस्तथा ॥ <br>
मुच्यते पातकैः सर्वैर्व्रतेनानेन भूपते ॥ २३ ॥ <br>
शुद्धे तिथौ मुहूर्ते च मंडपं कारयेत्ततः ॥ <br>
दशहस्तप्रमाणेन दशपूर्वोत्तरे प्लवे ॥ २४ ॥ <br>
तन्मध्ये पञ्चहस्तां तु वेदिकां परिकल्पयेत् ॥ <br>
शुक्लां सुकुट्टिमां भूमिं वेद्यां कृत्वा प्रयत्नतः ॥ २५ ॥ <br>
विलिखेन्मंडलं तत्र पंचवर्णैर्विधानतः ॥ <br>
ब्राह्मणो वेदसंपन्नो विष्णुभक्तो जितेन्द्रियः ॥ २६ ॥ <br>
पञ्चविंशतितत्त्वज्ञः स्वाचाराभिरतस्तथा ॥ <br>
कुंडानि कल्पयेत्तत्र अष्टौ चत्वारि वा पुनः ॥२७॥ <br>
ब्राह्मणांस्तेषु युंजीत चातुश्चरणिकाञ्छुभान् ॥ <br>
मध्ये च मंडलस्याथ कर्णिकायां जनार्दनम् ॥२८ ॥ <br>
प्रत्यङ्मुखं न्यसेद्देवं चतुर्बाहुमरिंदम ॥ <br>
पूजयेत्तं विधानेन शास्त्रोक्तेन विचक्षणः ॥ २९ ॥ <br>
गन्धैः पुष्पैस्तथा धूपैर्नैवेद्यैर्विविधैरपि ॥ <br>
एवं संपूज्य देवेशं ब्राह्मणैः सह देशिकः ॥ 4.74.३० ॥ <br>
न्यसेत्स्तंभद्वयं पश्चात्तिष्ठन्काष्ठसमन्वितम् ॥ <br>
देवस्याभिमुखं तत्र पीठं तु परिकल्पयेत् ॥ ३१ ॥ <br>
षट्त्रिंशदंगुलं श्रेष्ठं चतुरस्रं समंततः ॥ <br>
तत्र शिक्यं समालंब्य सुवृत्तं सुदृढं नवम् ॥ ३२ ॥ <br>
आरोपयेद्धटं तत्र यादृशं तच्छृणुष्व मे ॥ <br>
कलधौतं तथा रौप्यं ताम्रं वाप्यथ मृन्मयम् ॥ ३३ ॥ <br>
सर्वलक्षणसंयुक्तं दृढं व्यंगविवर्जितम् ॥ <br>
तत्सहस्रं शतं कुर्यादेकच्छिद्रमथापि वा ॥ ३४ ॥ <br>
कुशलत्वानुरूपेण पाशैकच्छिद्रमेव वा ॥ <br>
सन्निधाने ततः कुर्यात्सलिलं वस्त्रपावनम् ॥ ३५ ॥ <br>
होमार्थं कल्पयेच्चापि पालाश्यः समिधः शुभाः ॥ <br>
तिला घृतं तथा क्षीरं शमीपत्राणि चैव हि ॥ ३६ ॥ <br>
वेद्याः पूर्वोत्तरे भागे ग्रहपीठं प्रकल्पयेत् ॥ <br>
तत्र पूज्या ग्रहाः सर्वे ग्रह यज्ञविधानतः ॥ ३७ ॥ <br>
पूर्वस्यां दिशि शक्रस्य पूजां कुर्वीत यत्नतः ॥ <br>
दक्षिणस्यां यमस्याथ प्रतीच्यां वरुणस्य च ॥ ३८ <br>
कुबेरस्य तथोदीच्यां बलिं कुर्यात्फलाक्षतैः ॥ <br>
एवं संभृत्य संभारं शुक्लांबरधरस्तथा ॥ ३९ ॥ <br>
समालभ्य शुभैर्गंधैर्द्दर्भपाणिरतंद्रितः ॥ <br>
पीठमारोपयेयुस्ते यजमानं द्विजोत्तमाः ॥4.74.४० ॥ <br>
यजमानोऽपि देवस्य संमुखः प्रयतः शुचिः ॥ <br>
उपविश्य पठेन्मंत्रं पुराणोक्तमिदं शृणु ॥ ४१ ॥ <br>
नमस्ते देवदेवेश नमस्ते भुवने श्वर ॥ <br>
व्रतेनानेन मां पाहि परमात्मन्नमोस्तु ते ॥ ४२ ॥ <br>
ततोदकस्य धारास्ताः प्रत्यंगषु समन्विताः ॥ <br>
शिरसा धारयेत्तूष्णीं तद्गतेनांतरात्मना ॥ ॥ ४३ ॥ <br>
होमं कुर्युस्ततो विप्रा दिक्षु सर्वासु तत्पराः ॥ <br>
पठेयुः शांतिकाध्यायं विष्णुसंज्ञानि यानि वै ॥ ४४ ॥ <br>
वादित्रैस्ताड्यमानैश्च शंखगेय स्वनैस्तथा ॥ <br>
पुण्याहजयशब्दैश्च वेदस्वनविमिश्रितैः ॥ ४५ ॥ <br>
मंगलैः स्तुतिसंयुक्तैः कारयेत्तन्महोत्सवम् ॥ <br>
देवदेवस्य चरितं केशवस्य महाच्मनः॥४६॥ <br>
हरिवंशादिकं सर्वं श्रावयेद्ब्राह्मणो   वरः ॥ <br>
सोपर्णिकमथाख्यानं भारताख्यानमेव च ॥ ४७ ॥ <br>
व्याख्यानकुशलाः केचिच्छ्रावयेयुरतंद्रिताः ॥ <br>
अनेन विधिना सर्वां तां रात्रिं प्रीतिवर्द्धिनीम् ॥ ४८ ॥ <br>
यजमानो नयेद्धीमान्यावत्सूर्योदयो भवेत् ॥ <br>
ब्राह्मणाश्चापि तां रात्रीं जुह्वतो जातवेदसम् ॥ ४९ ॥ <br>
मंत्रैस्तु वैष्णवैर्दिव्यैः क्षपयेयुर्महीपते ॥ <br>
वासुदेवस्य शिरसि वसोर्द्धारां प्रपातयेत् ॥ 4.74.५० ॥ <br>
क्षीरेणाज्येन वा राजन्सर्वसिद्धि प्रदायिनीम् ॥ <br>
ततः प्रभातसमये यजमानो द्विजैः सह ॥५१॥ <br>
स्नानं कुर्यान्नृपश्रेष्ठ नद्यां सरसि वा पुनः ॥ <br>
अथ वा शक्तिहीनस्तु यजमानोष्ण वारिणा ॥ ५२ ॥ <br>
ततः शुक्लानि वस्त्राणि परिधाय यतव्रतः ॥ <br>
अर्घ्यं दत्त्वा भास्कराय सविधानं प्रसन्नधीः ॥ ५३ ॥ <br>
पुष्पैर्धूपैः सनैवेद्यैः पूजयेत्पु रुषोत्तमम् ॥ <br>
हुत्वा हुताशनं भक्त्या दत्त्वा पूर्णहुतिं ततः ॥ ५४ ॥ <br>
पूजयेद्ब्राह्मणान्सर्वान्होतारो यज्ञकल्पिताः ॥ <br>
शय्याभोजनगोदानैर्वस्त्रैराभरणैस्तथा ॥ ५५ ॥ <br>
आचार्यः पूजनीयोऽत्र सर्वस्वेनापि भारत ॥ <br>
येन वा तस्य संतुष्टिर्देवतुल्यो गुरुर्यतः ॥ ५६ ॥ <br>
वित्तशाठ्यविहीनस्तु भक्तिशक्तिसमन्वितः ॥ <br>
दीनानाथविशिष्टाश्च बंदिनश्च समागताः ॥ ५७ ॥ <br>
तेषामन्नं हिरण्यं च दद्याच्छुद्धेन चेतसा ॥ <br>
एवं संपूज्य विप्राय भोजयित्वा यथेप्सितम् ॥ ५८ ॥ <br>
यथाविभवसारेण पश्चाद्भुंजीत वाग्यतः ॥ <br>
हविष्यमन्नं यज्ञेन हविष्या सतिलास्तथा ॥ ५९ ॥ <br>
एवं यज्ञो महाराजश्चोक्तस्ते संप्रकीर्तितः ॥ <br>
पापिष्ठाः सर्वपापेभ्यो मुच्यंते नात्र संशयः ॥ 4.74.६० ॥ <br>
वाजपेयातिरात्राभ्यां ये यजंति शतं समाः ॥ <br>
सर्वे ते विष्णुयागस्य कलां नार्हंति षोडशीम् ॥ ६१ ॥ <br>
सप्त जन्मानि सौभाग्यमायुरारोग्यसंपदः ॥ <br>
प्राप्नोति द्वादशीमेतां तामुपोष्य विधानतः ॥ ६२ ॥ <br>
मृतो विष्णुपुरं याति विष्णुना सह मोदते ॥ <br>
चतुर्युगानि द्वात्रिंशद्विष्णुरूपधरः स्थितः ॥६३॥ <br>
रुद्रलोके तथा राजन्युगानि द्वादशैव तु ॥ <br>
ब्रह्मलोके तथा त्रीणि सूर्यलोके युगानि च ॥ ६४ ॥ <br>
पुण्यक्षयादिहाभ्येत्य राजा भवति धार्मिकः ॥ <br>
पृथिव्यधिपतिः श्रीमान्विजितारिः प्रतापवान् ॥ ६५ ॥ <br>
व्रतमेतत्पुरा चीर्णं सगरेण महात्मना ॥ <br>
अजेन धुंधुमारेण दिलीपेन ययातिना ॥ ६६ ॥ <br>
अन्यैश्च पृथिवीपालैः पालिताशेषभूतलैः॥ <br>
स्त्रीभिर्वैश्यैस्तथा शूद्रैर्धर्मकामैः सदा नृप ॥ ६७ ॥ <br>
भृग्वाद्यैर्मुनिभिः सर्वैर्ब्राह्मणैर्वेदपारगैः ॥ <br>
त्वया च पृष्टेन मया कथितं ते नराधिप ॥ ६८ ॥ <br>
अद्यप्रभृति चैवेयं ख्यातिं यास्यति भूतले ॥ <br>
भीमाख्या द्वादशी चेति कृतकृत्या च भारत ॥ ६९ ॥ <br>
एषा पुलस्त्यमुनिना कथिता कुरुनंदन ॥ <br>
यश्चैनां कथितां ध्यात्वा कुर्याद्वा भक्तिभावतः ॥ 4.74.७० ॥ <br>
सर्वपापविनिर्मुक्तो विष्णुलोके महीयते ॥ <br>
दरिद्रश्चापि भोः पार्थ वित्तशाठ्यं विवर्जयेत् ॥ <br>
विष्णुभक्तेन कर्तव्या संसारभयभीरुणा ॥ ७१ ॥ <br>
भीमेन या किल पुरा समुपोषिता च रात्रौ घटस्थिरसुशतिलवारिधारा ॥ <br>
तां द्वादशी दशमु खारिमुखाच्छ्रुतां च सम्यग्व्रती चरति याति स विष्णुलोके ॥ ७२ ॥ <br>
