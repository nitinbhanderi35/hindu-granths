।। युधिष्ठिर उवाच ।। ।।<br>
जन्माष्टमीव्रतं ब्रूहि विस्तरेण ममाच्युत ।। <br>
कस्मिन्काले समुत्पन्नं किं पुण्यं को विधिः स्मृतः ।। १ ।। <br>
।। श्रीकृष्ण उवाच ।। ।। <br>
हते कंसासुरे दुष्टे मथुरायां युधिष्ठिर ।। <br>
देवकी मां परिष्वज्य कृत्वोत्संगे रुरोद ह ।। २ ।। <br>
तत्रैव रंगवाढेन मंचारूढजनोत्सवे ।। <br>
मल्लयुद्धे पुरावृत्ते समेते कुकुराऽन्धके ।। ३ ।। <br>
स्वजनैर्बंधुभिः स्निग्धैः सस्त्रीभिः समावृते ।। <br>
वसुदेवोऽपि तत्रैव वात्सल्यात्प्ररुरोद ह ।। ४ ।। <br>
समाकृष्य परिष्वज्य पुत्रपुत्रेत्युवाच ह ।। <br>
सगद्गदस्वरो दीनो वाष्पपर्याकुलेक्षणः ।। ५ ।। <br>
बलभद्रं च मां चैव परिष्वज्य मुदा पुनः ।। <br>
अद्य मे सफलं जन्म जीवितं यत्सुजीवितम् ।। ६ ।। <br>
यदुभाभ्यां सुपु त्राभ्यां समुद्भूतः समागमः ।। <br>
एवं वर्षेण दांपत्ये हृष्टं पुष्टं तथा ह्यभूत् ।। ७ ।। <br>
प्रणिपत्य जनाः सर्वे बभूवुस्ते प्रहर्षिताः ।। <br>
एवं महोत्सवं दृष्ट्वा मामाह सकलो जनः ।। ८ ।। <br>
प्रसादः क्रियतां नाथ लोकस्यास्य प्रसादतः ।। <br>
यस्मिन्दिने जगन्नाथ देवकी त्वामजीजनत् ।। ९ ।। <br>
तद्दिने देहि वैकुंठं कुर्मस्तेत्र नमोनमः ।। <br>
सम्यग्भक्तिप्रपन्नानां प्रसादं कुरु केशव ।। 4.55.१० ।। <br>
एवमुक्ते जनौघेन वसुदेवोऽतिविस्मितः ।। <br>
विलोक्य बलभद्रं च मां च कृत्वा रुरोद ह ।। <br>
एवमस्त्विति लोकानां कथयस्व यथा तथा ।।११।। <br>
ततश्च पितुरादेशात्तथा जन्माष्टमीव्रतम् ।। <br>
मथुरायां जनौघाग्रे पार्थ सम्यक्प्रकाशितम् ।। १२ ।। <br>
पौरजना जन्मदिनं वर्षेवर्षे ममोदितम् ।। <br>
पुनर्जन्माष्टमीं लोके कुर्वंतु ब्राह्मणादयः ।। <br>
क्षत्रिया वैश्यजातीयाः शूद्रा येन्येऽपि धार्मिकाः ।। १३ ।। <br>
सिंहराशिगते सूर्ये गगने जलदाकुले ।। <br>
मासि भाद्रपदेऽष्टम्यां कृष्णपक्षेऽर्धरात्रके ।। <br>
वृषराशिस्थिते चन्द्रे नक्षत्रे रोहिणीयुते ।। १४ ।। <br>
वसुदेवेन देवक्यामहं जातो जनाः स्वयम् ।। <br>
एवमेतत्समाख्यातं लोके जन्माष्टमीव्रतम् ।। १५ ।। <br>
भगवत्पार्श्वतो राजन्बहुरूपं महोत्सवम् ।। <br>
मथुरायास्ततः पश्चाल्लोके ख्यातिं गमिष्यति ।। <br>
शांतिरस्तु सुखं चास्तु लोकाः सन्तु निरामयाः ।। १६ ।। <br>
।। युधिष्ठिर उवाच ।। ।। <br>
तत्कीदृशं व्रतं देव लोकैः सर्वैरनुष्ठितम् ।। <br>
जन्माष्टमीव्रतं नाम पवित्रं पुरुषोत्तम ।। १७ ।। <br>
येन त्वं तुष्टिमायासि लोकानां प्रभुर व्ययः ।। <br>
एतन्मे भगवन्ब्रूहि प्रसादान्मधुसूदन ।। १८ ।। <br>
।। श्रीकृष्ण उवाच ।। ।। <br>
पार्थ तद्दिवसे प्राप्ते दंतधावनपूर्वकम् ।। <br>
उपवासस्य नियमं गृह्णीयाद्भक्तिभावितः ।। १९ ।। <br>
एकेनैवोपवासेन कृतेन कुरुनंदन ।। <br>
सर्वजन्मकृतैः पापैर्मुच्यते नात्र संशयः ।। 4.55.२० ।। <br>
उपावृत्तस्य पापेभ्यो यस्तु वासो गुणैः सह ।। <br>
उपवासः स विज्ञेयः सर्वभोगविवर्जितः ।। २१ ।। <br>
ततः स्नात्वा च मध्याह्ने नद्यादौ विमले जले ।। <br>
देव्याः सुशोभनं कुर्याद्देवक्याः सूतिकागृहम् ।। २२ ।। <br>
पद्मरागैः पत्रनेत्रैर्मंडितं चर्चितं शुभैः ।। <br>
रम्यं तु वनमालाभी रक्षामणिविभूषितम् ।। २३ ।। <br>
सर्वं गोकुलवत्कार्यं गोपीजनसमाकुलम् ।। <br>
घण्टामर्दलसङ्गीतमाङ्गल्यकलशान्वितम् ।। २४ ।। <br>
यवार्धं स्वस्तिका कुड्यैः शंखवादित्रसंकुलम् ।। <br>
वद्ध्वासुरा लोहखड्गैः प्रियच्छागसमन्वितम् ।। २५ ।। <br>
धान्ये विन्यस्य मुसलं रक्षितं रक्षपालकैः ।। <br>
षष्ठ्या देव्या च संपूर्णैर्नैवेद्यैर्विविधैः कृतैः ।। २६ ।। <br>
एवमादि यथाशेषं कर्तव्यं सूतिकागृहम् ।। <br>
एतन्मध्ये प्रतिष्ठाप्या सा चाप्यष्टविधा स्मृता ।। २७ ।। <br>
कांचनी राजती ताम्री पैत्तली मृन्मयी तथा ।। <br>
दार्वी मणिमयी चैव कर्णिका लिखिताथ वा ।। २८ ।। <br>
सर्वलक्षणसम्पन्ना पर्यंके चार्द्धसुप्तिका ।। <br>
प्रतप्तकांचनाभासा मया सह तपस्विनी ।। २९ ।। <br>
प्रस्तुता च प्रसूता च तत्क्षणाच्च प्रहर्षिता ।। <br>
मां चापि बालकं सुप्तं पर्यंके स्तनपायिनम् ।। 4.55.३० ।। <br>
श्रीवत्सवक्षसं पूर्णं नीलोत्पलदल च्छविम् ।। <br>
यशोदा चापि तत्रैव प्रसूता वरकन्यकाम् ।। ३१ ।। <br>
तत्र देवगृहं नागा यक्षविद्याधरा नराः ।। <br>
प्रणताः पुष्पमालाग्रव्यग्रहस्ताः सुरासुराः ।। ३२ ।। <br>
संचरंत इवाकाशे प्राकारैरुदितोदितैः ।। <br>
वसुदेवोऽपि तत्रैव खड्गचर्मधरः स्थितः ।। ३३ ।। <br>
कश्यपो वसुदेवोयमदिति श्चापि देवकी ।। <br>
बलभद्रः शेषनागो यशोदादित्यजायत ।। ३४ ।। <br>
नन्दः प्रजापतिर्दक्षो गर्गश्चापि चतुर्मुखः ।। <br>
एषोवतारो राजेन्द्र कंसोऽयं कालनेमिजः ।। ३५ ।। <br>
तत्र कंसनियुक्ता ये दानवा विविधायुधाः ।। <br>
ते च प्राहारिकाः सर्वे सुप्ता निद्राविमोहिताः ।। ३६ ।। <br>
गोधेनुकुञ्जराश्चास्य दानवाः शस्त्रपाणयः ।। <br>
नृत्यंत्यप्सरसो हृष्टा गंधर्वा गीततत्पराः ।। ३७ ।। <br>
लेखनीयश्च तत्रैव कालियो यमुनाह्रदे ।। <br>
रम्यमेवं विधिं कृत्वा देवकीं नवसूतिकाम् ।। ३८ ।।<br>
&nbsp;तां पार्थ पूजयेद्भक्त्या गन्धपुष्पाक्षतैः फलैः ।। <br>
कूष्माण्डैर्नालिकेरैश्च खर्जूरैर्दाडिमीफलैः ।। ३९ ।। <br>
बीजपूरैः पूगफलैर्ल्लकुचैस्त्रपुसैस्तथा ।। <br>
कालदेशोद्भवैर्मुष्टैः पुष्पैश्चापि युधिष्ठिर ।। 4.55.४० ।। <br>
ध्यात्वावतारं प्रागुक्तं मंत्रेणानेन पूजयेत् ।। ४१ ।। <br>
गायद्भिः किन्नराद्यैः सततपरिवृता वेणुवीणानिनादैर्भृङ्गारादर्शकुम्भप्रमरकृतकरैः सेव्यमाना मुनीन्द्रैः ।। <br>
पर्यंके स्वास्तृते या मुदिततरमनाः पुत्रिणी सम्यगास्ते सा देवी देवमाता जयति सुवदना देवकी कांतरूपा ।। ४२ ।। <br>
पादावभ्यंजयंतीं श्रीर्देवक्याश्चरणांतिके ।। <br>
निषण्णा पङ्कजे पूज्या नमो देव्यै च मंत्रतः ।।४३।। <br>
ॐ देवक्यै नमः ।। ॐ वसुदेवाय नमः ।। <br>
ॐ बलभद्राय नमः ।। ॐ श्रीकृष्णाय नमः ।। <br>
ॐ सुभद्रायै नमः ।। ॐ नन्दाय नमः।। ॐ यशोदायै नमः ।। <br>
एवमादीनि नामानि समुच्चार्य पृथक्पृथक् ।। <br>
पूजयेयुर्द्विजाः सर्वे स्त्रीशूद्राणाममंत्रकम् ।। ४४।। <br>
विध्यंतरमपीच्छंति केचिदत्र द्विजोत्तमाः ।। <br>
चन्द्रोदये शशाङ्काय अर्घ्यं दद्याद्धरिं स्मरेत् ।। ४५ ।। <br>
अनघं वामनं शौरिं वैकुंठं पुरुषोत्तमम् ।। <br>
वासुदेवं हृषीकेशं माधवं मधुसूदनम् ।। ४६ ।। <br>
वाराहं पुण्डरीकाक्षं नृसिंहं ब्राह्मणप्रियम् ।। <br>
दामोदरं पद्मनाभं केशवं गरुडध्वजम् ।। ४७ ।। <br>
गोविन्दमच्युतं कृष्णमनंतमपराजितम् ।। <br>
अधोक्षजं जगद्बीजं सर्गस्थित्यंतकारणम् ।। ४८ ।। <br>
अनादिनिधनं विष्णुं त्रैलोक्येशं त्रिविक्रमम् ।। <br>
नारायणं चतुर्बाहुं शंख चक्रगदाधरम् ।। ४९ ।। <br>
पीतांबरधरं नित्यं वनमालाविभूषितम् ।। <br>
श्रीवत्साङ्कं जगत्सेतुं श्रीधरं श्रीपतिं हरिम् ।। 4.55.५० ।। <br>
योगेश्वराय योगेशभवाय योगपतये गोविन्दाय नमोनमः ।। (इति स्नान मंत्रः ।।) <br>
यज्ञेश्वराय यज्ञसंभवाय यज्ञपतये गोविन्दाय नमोनमः ।। ५१ ।। <br>
इत्यनुलेपनार्घ्याद्यर्चनधूपमंत्रः ।। <br>
विश्वाय विश्वेश्वराय विश्वसंभवाय विश्वपतये गोविन्दाय नमोनमः ।। ५२ ।। ( इति नैवेद्यमंत्रः ।।) <br>
धर्मेश्वराय धर्मपतये धर्मसंभवाय गोविन्दाय नमोनमः ।। ५३ ।। (इति दीपासनमंत्रः ।।) <br>
क्षीरोदार्णवसंभूत अत्रिनेत्रसमुद्भव ।। <br>
गृहाणार्घ्यं शशांकेन्दो रोहिण्या सहितो मम ।। ५४ ।। <br>
स्थंडिले स्थापयेद्देवं सचन्द्रां रोहिणीं तथा ।। <br>
देवकीं वसुदेवं च यशोदां नन्दमेव च ।। ५५ ।। <br>
बलदेवं तथा पूज्य सर्वपापैः प्रमुच्यते ।। <br>
अर्द्धरात्रे वसोर्द्धारां पातयेद्गुडसर्पिषा ।।५६।। <br>
ततो वर्द्धापनं षष्ठीनामादिकरणं मम ।। <br>
कर्तव्यं तत्क्षणाद्रात्रौ प्रभाते नवमीदिने ।।५७।। <br>
यथा मम तथा कार्यो भगवत्या महोत्सवः ।। <br>
ब्राह्मणान्भोजयेच्छक्त्या तेभ्यो दद्याच्च दक्षिणाम् ।। ५८ ।। <br>
हिरण्यं काञ्चनं गावो वासांसि कुसुमानि च ।। <br>
यद्यदिष्टतमं तत्तत्कृष्णो मे प्रीयतामिति ।। ५९ ।। <br>
यमेवं देवकी देवी वसुदेवादजीजनत् ।। <br>
भौमस्य ब्रह्मणो गुप्त्यै तस्मै ब्रह्मात्मने नमः ।। 4.55.६० ।। <br>
सुजन्मवासुदेवाय गोब्राह्मणहिताय च ।। <br>
शान्तिरस्तु शिवं चास्तु इत्युक्त्वा तु विसर्जयेत् ।। ६१ ।। <br>
एवं यः कुरुते देव्या देवक्याः सुमहोत्सवम् ।। <br>
वर्षेवर्षे भगवतो मद्भक्तो धर्मनन्दन ।। ६२ ।। <br>
नरो वा यदि वा नारी यथोक्तफलमाप्नुयात्।। ६३ ।। <br>
पुत्रसंतानमारोग्यं धनधान्यादिसद्गृहम् ।। <br>
शालीक्षुयवसंपूर्णमण्डलं सुमनोहरम् ।। ६४ ।। <br>
तस्मिन्राष्ट्रे प्रभुर्भुंक्ते दीर्घायुर्मनसेप्सितान् ।। <br>
परचक्रभयं नास्ति तस्मि न्राज्येऽपि पाण्डव ।। ६५ ।। <br>
पर्जन्यः कामवर्षी स्यादीतिभ्यो न भयं भवेत् ।। <br>
यस्मिन्गृहे पांडुपुत्र क्रियते देवकीव्रतम् ।। ६६ ।। <br>
न तत्र मृत निष्क्रांतिर्न गर्भपतनं तथा ।। <br>
न च व्याधिभयं तत्र भवेदिति मतिर्मम ।। ६७ ।। <br>
न वैद्यजनसंयोगो न चापि कलहो गृहे ।। <br>
संपर्केणापि यः कश्चित्कुर्याज्जन्माष्टमीव्रतम् ।। <br>
विष्णुलोकमवाप्नोति सोऽपि पार्थ न संशयः ।। ६८ ।। <br>
जन्माष्टमी जनमनोनयनाभिरामा पापापहा सपदि नंदितनंदगोपा ।। <br>
यो देवकीं सदयितां यजतीह तस्यां पुत्रानवाप्य समुपैति पदं स विष्णोः ।। ६९ ।। <br>
