॥ युधिष्ठिर उवाच ॥ ॥ <br>
तडागोत्सर्जने देव विधिं विधिविदां वर ॥ <br>
कथयस्व महाभाग मम देवकिनंदन ॥ १ ॥ <br>
वापीकूपोदकानाञ्च के मंत्राः परिकीर्तिताः ॥ <br>
के ऋत्विजोत्र के यूपाः कर्तव्याः कुण्डमण्डपे ॥ २ ॥ <br>
दानं किमत्र निर्दिष्टं बलयः के प्रकीर्तिताः ॥ <br>
कस्मिन्काले कथं कुर्यादित्येतत्सकलं वद ॥ ३ ॥ <br>
॥ श्रीकृष्ण उवाच ॥ ॥ <br>
साधुसाधु महाबाहो यन्मां त्वं परिपृच्छसि ॥ <br>
तडागवापीकूपानामुत्सर्गं कथयामि ते ॥ ॥ ४ ॥ <br>
निष्पन्ने बद्धपालीके सर्वोद्भेदविवर्जिते ॥ <br>
सोपानपंक्तिसहिते पाषाणैः सर्वतश्चिते ॥ ५ ॥ <br>
तस्मिन्सलिलसंपूर्णे कार्तिके वा विशेषतः ॥ <br>
तडागस्य विधिः कार्यः स्थिरनक्षत्रयोगतः ॥ ६ ॥ <br>
मुनयः केचिदिच्छंति व्यतीते चोत्तरायणे ॥ <br>
न कालनियमो ह्यत्र प्रमाणं सलिलं यतः ॥७ ॥ <br>
तडागपालशीर्षे तु मंडलं कारयेच्छुभम् ॥ <br>
दशद्वादशहस्तं च चतुर्द्वारं सुविस्तृतम् ॥ ८ ॥ <br>
तोरणानि तु चत्वारि चतुर्दिक्षु विचक्षणैः ॥ <br>
अश्वत्थोदुंबरप्लक्षवटशाखामयानि च ॥ ९ ॥ <br>
नानावर्णास्तु परितः पताकाः परिकल्पयेत् ॥ <br>
मध्ये महाध्वजः कार्यः पञ्चवर्णः सुशोभनः ॥ 4.127.१० ॥ <br>
चतुर्हस्ता भवेद्वेदी मध्ये पञ्चकराथ वा ॥ <br>
यजमानप्रमाणेन मध्ये यूपेन शोभिता ॥११॥ <br>
कदंबाश्वत्थपालाशवैकंकतमयः शुभः ॥ <br>
ब्राह्मणस्यास्य निर्दिष्टो यूपः श्रुतिविचक्षणैः ॥ १२ ॥ <br>
न्यग्रोधबिल्वजः प्रोक्तः क्षत्रियाणां च खादिरः ॥ <br>
वैश्यस्योदुंबरमयो मध्वर्जुनसमुद्भवः ॥ १३॥ <br>
बिभीतकोदुंबरजः शाकशाल्मलिसंभवः ॥ <br>
शूद्रस्य यूपो निर्दिष्टः सारदारुमयोऽथ वा ॥१४॥ <br>
लोकपालाष्टकं तत्र रजसा च विलेखयेत् ॥ <br>
ब्रह्माविष्णुश्च रुद्रश्च कमला चाम्बिका तथा ॥ १५ ॥ <br>
सावित्री सहिता कार्या पुष्पधूपैरथार्चयेत् ॥ <br>
कुर्यात्कुंडानि चत्वारि चतुर्दिक्षु विचक्षणः ॥ १६ ॥ <br>
मेखलात्रययुक्तानि हस्तमात्राणि सर्वतः ॥ <br>
हेमालंकारिणः कार्या होतारः षोडशाष्ट वा ॥ १७ ॥ <br>
अहतांबरसंवीताः स्रक्चन्दनविभूषिताः ॥ <br>
स्थापकाश्चात्र विहिता वेदवेदाङ्गपारगाः ॥ १८ ॥ <br>
इतिहासपुराणज्ञाः प्रियवाचोऽनसूयकाः ॥ <br>
मृन्मयानि च पात्राणि ताम्राणि स्रुक्स्रुवं तथा ॥ १९ ॥ <br>
व्यंजनानि च कार्याणि होमार्थं समिधस्तिलाः ॥ <br>
ग्रहयज्ञविधानेन होमः कार्यो विजानता ॥ 4.127.२० ॥ <br>
वेद्याधिवासितानां च सुराणां होम इष्यते ॥ <br>
वारुणैस्तु तथा मंत्रैर्होतव्यं पुष्टिवर्द्धनम् ॥ २१ ॥ <br>
इन्द्रादिलोकपालानां पूर्वादिक्रमयोगतः ॥ <br>
बलिं दद्याच्च तल्लिङ्गैर्मन्त्रैस्सर्वार्थसिद्धये ॥ २२ ॥ <br>
द्वारेषु कलशान्दद्यात्सहिरण्यान्सपल्लवान् ॥<br>
अश्वत्थपल्लवैः कार्याः शुभाश्चन्दनमालिकाः ॥ २३ ॥ <br>
सौवर्णं कारयेत्कूर्मं ताम्रेण मकरं तथा ॥ <br>
रजतेन तथा मत्स्यं त्रपुणा दर्दुरं तथा ॥ २४ ॥ <br>
शिशुमारजलौकाञ्च रजतेनैव कारयेत् ॥ <br>
सर्वानपि यथास्थानं ताम्रपात्र्यां निधापयेत् ॥ २५ ॥ <br>
एषा प्रतिष्ठा नामेति मन्त्रेणामंत्रयेच्च तान् ॥ <br>
यूपप्रतिष्ठा कर्तव्या वेदोक्तविधिना ततः ॥ २६ ॥ <br>
कुंकुमेन समालभ्य पुष्पैर्धूपैः समर्चयेत् ॥ <br>
वस्त्रयुग्मेन संपूज्य नैवेद्यादि यथाक्रमम् ॥ २७ ॥ <br>
ततो द्विजातिप्रवरः श्रपयित्वा चरुं नवम् ॥ <br>
ततश्चाग्न्याहुतीर्दद्याद्भूर्भुवःस्वरिति क्रमात् ॥ २८ ॥ <br>
ततश्चावाहयेद्देवं वरुणं सरितां पतिम् ॥ <br>
वादित्रघोषैगीतैश्च गन्धमाल्यानुलेपनैः ॥ २९ ॥ <br>
श्वेतेनैव तु वस्त्रेण शिरोवेष्टं तु कारयेत् ॥ <br>
आदाय ताम्रपात्रीं तु ब्रह्मघोषपुरःसरः ॥ 4.127.३० ॥ <br>
अप्रमाणं जलं गत्वा वरुणाय निवेदयेत् ॥ <br>
त्वं वरुण इति मंत्रेण जल मध्ये प्रवाहयेत् ॥ ३१ ॥ <br>
यच्चान्यद्वस्त्रबीजानि तत्सर्वं मज्जयेज्जले ॥ <br>
तारयेच्च ततो धेनुं दक्षिणाया उदग्व्रजेत् ॥ ३२ ॥ <br>
गोशिरोवेष्टनं कुर्यात्सति वस्त्रे तु बुद्धिमान् ॥ <br>
लांगलस्याग्रमादाय अवतीर्य ततो जलम् ॥ ३३ ॥ <br>
ज्ञातिभिः सहितः कर्ता सभार्यश्चावगाहयेत् ॥ <br>
ततोऽवतीर्य सलिलाद्दत्त्वा गां ब्राह्मणाय ताम् ॥ <br>
शक्त्या च दक्षिणां दद्यादेवं विप्रान्विसर्जयेत् ॥ ३४ ॥ <br>
सामान्यं सर्वभूतेभ्यो मया दत्तमिदं जलम् ॥ <br>
एवं जलाञ्जलिं क्षिप्त्वा पूजयेज्जलमातरः ॥ ३५ ॥ <br>
तोष्याः कर्मकराः सर्वे कुद्दालानि च पूजयेत् ॥ <br>
अवारितं तु दातव्यं मन्त्रपूर्वं दिनत्रयम् ॥ ३६ ॥ <br>
एकाहं च यथाशक्त्या वित्तशाठ्यं न कारयेत् ॥ <br>
गोसहस्रं तदर्धं वा तस्यार्धमथवापि वा ॥ ३७ ॥ <br>
शतमर्धशतं वापि पञ्चविंशतिमेव च ॥ <br>
तासामभावे गां दद्यात्सवत्सां कांस्यदोहनाम् ॥ ३८ ॥ <br>
एष राजंस्तडागस्य विधिस्ते परिकीर्तितः ॥ <br>
वापीकूपविधानं च कथयामि तथा परम् ॥ ३९ ॥ <br>
कुण्डमण्डपसंभारभूषणाच्छादनादिकम् ॥ <br>
तडागविधिवत्कुर्याद्यूपगोतरणादिकम् ॥ 4.127.४० ॥ <br>
अकालमूलान्कलशान्वापीकोणेषु दापयेत् ॥ <br>
तीर्थोदकसमायुक्तान्सितचन्दनचर्चितान् ॥ ४१ ॥ <br>
सितवासोयुगच्छन्नान्समाल्यान्रत्नगर्भिणः ॥ <br>
श्रपयित्वा चरुं तत्र यावन्मात्रो यथाविधि ॥ ४२ ॥ <br>
चतस्र आहुतीर्दद्याद्भूर्भुवः स्वरिति क्रमात् ॥ <br>
ग्रहहोमं प्रकुर्वीत शांतिपुष्टिविवर्द्धनम् ॥ ४३ ॥ <br>
वरुणाय बलिं दद्याल्लोकपालेभ्य एव च ॥ <br>
वारुणानि च सूक्तानि पठेयुर्द्धिजसत्तमाः ॥ ४४ ॥ <br>
वेदीमध्ये मंडलं च पद्ममत्र प्रशस्यते ॥ <br>
तन्मध्ये पूजये च्छंभुं ब्रह्माणं केशवं तथा ॥ ४५ ॥ <br>
मत्स्यकमठमण्डूकान्वेद्या मध्येऽधिवासयेत् ॥ <br>
मित्रमित्रोऽसि भूतानां धनदो धनकांक्षिणाम् ॥ ४६ ॥ <br>
वैद्यो रोगाभिभूतानां शरण्यः शरणार्थिनाम् ॥ <br>
अनेनैव हि मंत्रेण वरुणाय विसर्जयेत् ॥ ४७ ॥ <br>
आदौ चावाहयेद्देवमनेनैव विशेषतः ॥ <br>
नमस्ते विश्वगुप्ताय नमो विष्णो अपांपते ॥ ४८ ॥ <br>
सान्निध्यं कुरु देवेश समुद्रे यद्वदत्र वै ॥ <br>
ततस्तु दक्षिणा देया ब्राह्मणानां नराधिप ॥ ४९ ॥ <br>
गौः स्थापकाय दातव्या भोजनं चानिवारितम् ॥ <br>
सर्वेषामेव दातव्यमेष पौराणिको विधिः ॥ 4.127.५० ॥ <br>
शराया आगतं तोयं सामुद्रं प्रथमं स्मृतम् ॥ <br>
निपाने वा तडागे वा संस्थितं तद्भवेच्छुचि ॥ ५१ ॥ <br>
वापीकूपतडागे वा स्थितं तु प्रथमं जलम् ॥ <br>
अपेयं तु भवेत्सर्वं तज्जलं सूतिकासमम् ॥ ५२ ॥ <br>
समुद्रोऽपि हि कौंतेय देवयोनिरपांपतिः ॥ <br>
कुशाग्रेणापि रभसा न स्पृष्टव्यस्त्वसंस्कृतः ॥ ५३ ॥ <br>
अग्निश्च तेजो मृडयाथ देहे रेतोधा विष्णुरमृतस्य नाभिः ॥ <br>
एवं ब्रुवन्पांडव सत्यवाक्यं ततोवगाहेत पतिं नदीनाम् ॥ ५४ ॥ <br>
वैष्णवे मासि संप्राप्ते नक्षत्रे वारुणे तथा ॥ <br>
अर्घ्यं प्रदद्याद्भक्त्या तु तस्मिन्काले महोदधेः ॥ ५५ ॥ <br>
स्नात्वा तु विधिवन्मंत्रैः सागरे तु समाहितः ॥ <br>
फलमूलाक्षतैर्भक्ष्यैस्तथार्घ्यं संप्रकल्पयेत् ॥ ५६ ॥ <br>
अपि जन्मसहस्रं तु यत्पापं कुरुते नरः ॥ <br>
मुच्यते सर्वपापेभ्यः स्नात्वा तु लवणांभसि ॥ ५७ ॥ <br>
विधिज्ञेन तु कर्तव्यं ब्राह्मणेन यथाविधि ॥ <br>
कर्ता कारयिता चैव उभौ तु स्वर्गगामिनौ ॥ ५८ ॥ <br>
विधिं त्वेनमजानानो यः कुर्यादर्थमोहितः ॥ <br>
कर्ता कारयिता चैव उभौ नरकगामिनौ ॥ ५९ ॥। <br>
यो न कारयते शांतिं तडागाद्येषु कर्मसु ॥ <br>
तस्य तन्निष्फलं सर्वमुप्तं बीजमिवोषरे ॥ 4.127.६० ॥ <br>
सर्वरत्नमयं दिव्यं चन्द्रार्कसदृशप्रभम् ॥ <br>
विमानं तेजसा युक्तमारोहेत्पुण्यकर्मकृत् ॥ ६१ ॥ <br>
कश्चित्पिबति तत्तोयं निपानस्थं ततोऽञ्जलिम् ॥ <br>
ब्राह्मणो वा यतिर्गौर्वा येन कर्ता न सीदति ॥६२॥। <br>
उत्सृष्टे कृतकृत्यस्तु सुहृत्कुर्यान्महोत्सवम् ॥ <br>
महाभोज्यं महोत्सर्गं यजमानो दिनाष्टकम् ॥ ६३ ॥ <br>
कारकाः कर्मणो वापि सूत्रधारादयो नराः ॥ <br>
इष्टापूर्तेन धर्मेण तेऽपि स्वर्गं प्रयांति हि ॥ ६४ ॥ <br>
खन्यमाने महीभागे प्राणिनो ये क्षयं गताः ॥ <br>
चित्रे वा देवकूटार्थे ते सर्वे त्रिदिवं गताः ॥ ॥ ६५ ॥ <br>
धेनोस्तु रोमकूपाणि यावन्तीह नरोत्तम ॥ <br>
तावद्वर्षसहस्राणि वर्षकोटिशतानि च ॥ ६६ ॥ <br>
कोटिर्युगसहस्राणां स्वर्गे तिष्ठेत्तडागकृत् ॥<br>
चेत्तस्यपितरः केचिन्नरकं समुपागताः ॥ ६७ ॥ <br>
तांस्तु तारयते सर्वानात्मानं च महीपते ॥ <br>
आस्फोटयंति पितरो वल्गंति प्रपितामहाः ॥ ६८ ॥ <br>
अपि नः स कुले जातो यस्तडागं करिष्यति ॥ <br>
सर्वस्वेनापि कौंतेय भूमिष्ठमुदकं कुरु ॥६९॥ <br>
कुलानि तारयेत्सप्त यत्र गौर्वितृषी भवेत् ॥ <br>
एवं वर्षशतेनापि कृत्तिका विहरीवने॥4.127.७०॥<br>
मासं चेतागृहे कोटिक्षणध्वंसिधनस्य हि॥ <br>
तडागं देवभवनं वापीवृक्षोघनच्छदः॥७१॥<br>
चतुर्थकं फलं प्राप्तं कारितेऽस्मिंश्चतुष्टये॥ <br>
यथा मातुः समाचष्टे पुत्रः शीलं स्वकैर्गुणैः॥७२॥<br>
तथा स्वादेन च जलं कर्तुः सर्वं शुभाशुभम्॥ <br>
अतः शुभागतं द्रव्यं तडागादिषु लापयेत् ॥७३॥ <br>
धन्यस्य पांथाः संप्राप्य तडागं वृक्षमंडितम् ॥ <br>
पीत्वापः पादपतले विश्रमंति रमंति च ॥७४ ॥ <br>
मारुतोद्भूतवीच्यग्रैः करैः कमलमंडितम् ॥ <br>
अभ्यागताय सुधिया तडागाद्यं प्रकल्पितम् ॥ ७५ ॥ <br>
सामान्यं सर्वभूतेभ्यो येन भूमिगतं जलम् ॥<br>
तारितं कारितं तेन सुपुत्रेण कुलद्वयम् ॥ ७६ ॥ <br>
मूर्तं स्वभावतः सिद्धमिष्टं मन्त्रप्रदर्शितम् ॥ <br>
इष्टापूर्ते कृते राजन्कृतकृत्यः पुमान्भवेत् ॥ ७७ ॥ <br>
उन्नता वाथ निम्ना वा कीर्तिर्येन प्रकाशिता ॥ <br>
तेन त्रैलोक्य चन्द्रेण जननी पार्थ पुत्रिणी ॥७८॥ <br>
त्रितयं निघ्नतां नेयं त्रितयं चोन्नतिं पराम् ॥ <br>
तडागमथ यो भूमौ देव देवालयंकृती ॥७९॥ <br>
यः कारयति लोकेऽस्मिन्कीर्तिस्तस्यामला भवेत् ॥ <br>
स जीवति स एवैकः स भवेदजरामरः ॥ 4.127.८० ॥ <br>
उपेतानामपि दिवं स निबन्धविधायिनाम् ॥ <br>
आस्त एव निरातंकं तस्य कीर्तिमयं वपुः ॥ ८१ ॥ <br>
तावत्स्वर्गे स रमते यावत्कीर्तिरनश्वरा ॥ <br>
तावत्त्विलायामध्यास्ते सुकृती वैबुधं पदम् ॥ ८२ ॥ <br>
हंसास्यक्षिप्तनील्यग्रं पद्मिनीखण्डमण्डितम् ॥ <br>
पीयमानं महाग्रामैर्धन्याः पश्यंति स्वं सरः ॥ ८३ ॥ <br>
घटैरञ्जलिभिर्वक्त्रैर्यस्य वाटीपुटैर्जलम् ॥ <br>
पिबंति जंतवः सर्वे किमन्यत्तस्य वर्ण्यते॥ ८४ ॥ <br>
तडागं नगरोपांते धन्यस्य किल जायते ॥ <br>
उभयोरर्थसंसिद्धिर्दृष्टा कर्तुर्जनस्य च ॥ ८५ ॥ <br>
येषां देवकुलं तत्तु निष्पद्येत सरस्तटे ॥ <br>
अभीष्टदेवतायुक्तं तेषां पार्थ किमुच्यते ॥ ८६ ॥ <br>
न भवंतीष्टिका यावद्द्रोणी वा भूमिसन्निभा ॥ <br>
स्वर्गे महीयते तावत्कारको देववेश्मनः ॥ ८७ ॥ <br>
भोग्यस्थाने कृतः कूपः सुस्वादुसलिलस्तथा ॥ <br>
दृढरज्जुसमायुक्तः पुनात्यासप्तमं कुलम् ॥ ८८ ॥ <br>
यस्य स्वादुजलं कूपे पिबंति सततं जनाः ॥ <br>
किं तेन न कृतं पुण्यं सवसत्त्वोपकारिणा ॥८९॥ <br>
यः प्रासादान्रचयति शुभान्देवतानां तडागे कीर्तिस्तस्य भ्रमति विपुला वंशमार्गानुयाता ॥ <br>
दिव्यान्भोगान्भजति च सदा कारकश्चाप्रमेयान्भुक्त्वा सौख्यं पुनरपि च भवेच्चक्रवर्ती पृथिव्याम् ॥ 4.127.९० ॥  <br>
तेषां तडागानि बहूदकानि कूपाश्च यूपाश्च प्रतिश्रयाश्च ॥ <br>
अन्नप्रदानं मधुरा च वाणी यमस्य ते निर्वचनी भवंति ॥ ९१ ॥ ॥ <br>
