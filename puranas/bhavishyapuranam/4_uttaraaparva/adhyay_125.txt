।। युधिष्ठिर उवाच ।। ।। <br>
चन्द्रादित्योपरागेषु यत्स्नानमभिधीयते ।। <br>
तदहं श्रोतुमिच्छामि द्रव्यमन्नं प्रधानतः ।। १ ।। <br>
।। श्रीकृष्ण उवाच ।। ।। <br>
यस्य राशिं समासाद्य भवेद्ग्रहणसंप्लवः ।। <br>
तस्य स्नानं प्रवक्ष्यामि मंत्रौषधिसमन्वितम् ।। २ ।। <br>
चन्द्रोपरागं संप्राप्य कृत्वा ब्राह्मणवाचनम्।। <br>
संपूज्य चतुरो विप्रान्गन्धमाल्यानुलेपनैः ।। ३ ।। <br>
पूर्वमेवोपरागस्य समानीयौषधादिकम् ।। <br>
स्थापयेच्चतुरः कुम्भानग्रतः सागरानिति ।। ४ ।।<br>
गजाश्वरथ्यावल्मीकसङ्गमाद्ध्रदगोकुलात् ।। <br>
राजद्वारप्रदेशात्तु मृदमानीय प्रक्षिपेत् ।। ५ ।। <br>
पंचगव्यं च कुंभेषु पंचरत्नानि चैव हि ।। <br>
रोचना पद्मशंखौ च पञ्चभङ्गसमन्वितौ ।। ६ ।। <br>
स्फटिकं चन्दनं श्वेतं तीर्थवारिससर्षपम् ।। <br>
गजदंतं कुंकुमं च तथैवोशीरगुग्गुलम् ।। <br>
एतत्सर्वं विनिक्षिप्य कुम्भेष्वावाहयेत्सुरान् ।। ७ ।। <br>
सर्वे समुद्राः सरितस्तीर्थानि जलदा ह्रदाः ।। <br>
आयांतु यजमानस्य दुरितक्षयकारकाः ।। ८ ।। <br>
योऽसौ वज्रधरो देव आदित्यानां प्रभुर्मतः ।। <br>
सहस्रनयनश्चेन्द्रः पीडां मेऽत्र व्यपोहतु ।। ९ ।। <br>
रक्षोगणाधिपः साक्षात्प्रलयानिलसप्रभः ।। <br>
खड्गव्यग्रोऽति भीमश्च रक्षःपीडां व्यपोहतु ।। 4.125.१० ।। <br>
योऽसौ बिन्दुकरो बिन्दुः पिनाकी वृषवाहनः ।। <br>
चन्द्रोपरागपापानि स नाशयतु शङ्करः ।। ११ ।। <br>
त्रैलोक्ये यानि भूतानि स्थावराणि चराणि च ।। <br>
ब्रह्मार्कविष्णुयुक्तानि तानि पापं दहंतु वै ।। १२ ।। <br>
एवमामंत्रितैः कुम्भैरंभोयुक्तैर्युगान्वितैः ।।<br>
ऋग्यजुः साममंत्रैश्च शुक्लमाल्यानुलेपनैः ।। <br>
पूजयेद्वस्त्रगोदानैर्ब्राह्मणानिष्टदेवताः ।। १३ ।। <br>
एतानेव ततो मंत्रान्संलिख्य कनकान्वितान् । <br>
यजमानस्य शिरसि उद्धार्यास्ते नरोत्तम ।। १४ ।। <br>
कलशान्द्रव्यसंयुक्तान्प्राप्ते ग्रहणपर्वणि ।। <br>
चन्द्रग्रहे निवृत्ते तु कृतगोदानमङ्गलः । ।। १५ ।। <br>
कृतस्नानः श्वेतपट्टं ब्राह्मणाय निवेदयेत् ।। <br>
अनेन विधिना यस्तु सग्रहं स्नानमाचरेत् ।। १६ ।। <br>
न तस्य ग्रहपीडा स्यान्न च बंधुजनक्षयः ।। <br>
परमां सिद्धिमाप्नोति पुनरावृत्तिदुर्लभाम् ।। १७ ।। <br>
सूर्यग्रहे सूर्यनाम सदा मंत्रेषु कीर्तयेत् ।।<br>
द्रव्यैस्तैरेव कथितं स्नानं कुरुकुलोद्वह ।। १८ <br>
य इदं शृणुयान्नित्यं श्रावयेद्वापि मानवः ।। <br>
सर्वपापविनिर्मुक्तः शक्रलोके महीयते ।। १९ ।। <br>
चन्द्रग्रहे नृप रविग्रहणे जपन्मां मंत्रैरिमैः समभिमंत्र्य शुभोदकुंभात् ।। <br>
स्नानं करोति नियमेन नरश्च यश्च पीडा न तं ग्रहकृता च पुनर्दुनोति ।। 4.125.२० ।। <br>
