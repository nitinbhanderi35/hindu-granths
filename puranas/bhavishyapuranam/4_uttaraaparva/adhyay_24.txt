॥ श्रीकृष्ण उवाच ॥ ॥ <br>
रंभातृतीयां वक्ष्यामि सर्वपापप्रणाशिनीम् ॥ <br>
पुत्रसौभाग्यफलदां सर्वामयनिवारिणीम् ॥ १ ॥ <br>
सर्वदुष्टहरां पुण्यां सर्वसौख्यप्रदां तथा ॥ <br>
सपत्नीदर्पदलनां तथैश्वर्यं करीं शिवाम् ॥ २ ॥ <br>
शंकरेण पुरा प्रोक्ता पार्वत्याः प्रियकाम्यया ॥ <br>
तामिमां शृणु भूपाल सर्वभूतहिताय वै ॥ ३ ॥ <br>
मार्गशीर्षे शुभे मासि तृती यायां नराधिप ॥ <br>
शुक्लायां प्रातरुत्थाय दंतधावनपूर्वकम् ॥ <br>
उपवासस्य नियमं गृह्णीयाद्भक्तिभाविता ॥ ४ ॥ <br>
देवि संवत्सरं यावत्तृतीयायामुपो षिता ॥ <br>
प्रतिमासं करिष्यामि पारणं चापरेऽहनि ॥ <br>
तदविघ्नेन मे यातु प्रसादात्तव पार्वति ॥ ५ ॥ <br>
एवं संकल्प्य विधिवत्कौंतेय कृतनिश्चयः ॥ <br>
भक्त्या नरो वा नारी वा स्नानं कुर्यादतंद्रितः ॥६॥ <br>
नद्यां तडागे वाप्यां वा गृहे वा नियतात्मवान् ॥ <br>
पूजयेत्पार्वतीं नाम रात्रौ प्राश्य कुशोदकम्॥ ॥ ७ ॥ <br>
प्रभाते भोजयेद्विद्वाञ्छिवभक्तान्विशेषतः ॥ <br>
हिरण्यं लवणं चैव तेषां दद्यात्तु दक्षिणाम् ॥ <br>
गौरीश्वरं यथाशक्ति भोजयेत्प्रयता सती ॥ ८ ॥<br>
अनेन विधिना राजन्यः कुर्यान्मासि पौषके ॥ <br>
गोमूत्रं प्राशयेद्रात्रौ प्रभाते भोजयेद्द्विजान् ॥ ९ ॥ <br>
हिरण्यं जीरकं चैव स्वशक्त्या दापयेत्ततः ॥ <br>
कडुहुंडं च कनकं तेभ्यो दत्त्वा विसर्जयेत् ॥ 4.24.१० ॥ <br>
वाजपेयातिरात्राभ्यां फलं प्राप्नोत्यसंशयः ॥ <br>
शक्रलोके वसेत्कल्पं ततः शिवपुरं व्रजेत् ॥ ११ ॥ <br>
माघे मासि तृतीयायां सुदेवीं नाम पूजयेत् ॥ <br>
गोमयं प्राशयेद्रात्रौ ततश्चैकाकिनी स्वपेत् ॥ १२ ॥ <br>
प्रातः कुसुंभं कनकं दद्या च्छक्त्या द्विजातिषु ॥ <br>
विष्णुलोके चिरं स्थित्वा प्राप्नोति शिवसाम्यताम् ॥ १३ ॥ <br>
गौरीति फाल्गुने नाम गोक्षीरं प्राशयेन्निशि ॥ <br>
प्रभाते भोजयेद्विद्वाञ्छिवभक्तान्सुवासिनीः ॥ १४ ॥ <br>
कडुहुंडं सकनकं तेभ्यो दत्त्वा विसर्जयेत् ॥ <br>
वाजपेयातिरात्राभ्यां फलं प्राप्नोत्यसंशयः ॥१५॥ <br>
चैत्रे मासि विशालाक्षीं पूजयेद्भक्तितत्परा ॥ <br>
दधि प्राश्य स्वपेत्प्रातर्दद्याद्धेम सकुंकुमम् ॥ <br>
सौभाग्यं महदाप्नोति विशालाक्ष्याः प्रसादतः ॥ १६ ॥ <br>
वैशाखस्य तृतीयायां श्रीमुखीं नाम पूजयेत् ॥ <br>
घृतं च प्राशयेद्रात्रौ ततश्चैकाकिनी स्वपेत् ॥ १७ ॥ <br>
शिवभक्तान्द्विजान्प्रातर्भोजयित्वा यथेप्सितम् ॥ <br>
तांबूल लवणं दत्त्वा प्रणिपत्य विसर्जयेत् ॥ <br>
अनेन विधिना दत्त्वा पुत्रानाप्नोति शोभनान् ॥ १८ ॥ <br>
आषाढे माधवीं नत्वा प्राश्नीयाच्च तिलोदकम् ॥ <br>
प्रभाते भोजयेद्विप्रान्दक्षिणायां गुडः स्मृतः ॥ <br>
सकांचनः शुभांल्लोकान्प्राप्नोति हि न संशयः ॥ १९ ॥ <br>
श्रावणे तु श्रियं पूज्य पिबेद्गोशृंगजं जलम् ॥ <br>
शिवभक्तांश्च संपूज्य दयाद्धेमफलैः सह ॥ <br>
सर्वलोकेश्वरो भूत्वा सर्वकामानवाप्नुयात् ॥ 4.24.२० ॥ <br>
भाद्रे चैव तृतीयायां हरतालीति पूज येत् ॥ <br>
माहिषं च पिबेद्दुग्धं सौभाग्यमतुलं लभेत् ॥ <br>
इह लोके सुखं भुक्त्वा चांते शिवपुरं ब्रजेत् ॥ २१ ॥ <br>
आश्विने तु तृतीयायां गिरिपुत्रीति पूजयेत् ॥<br>
संप्राश्य तण्डुलजलं प्रातर्विप्रांश्च पूजयेत् ॥२२॥ <br>
दक्षिणा चापि निर्दिष्टा कनकं च सचन्दनम् ॥ <br>
सर्वयज्ञफलं प्राप्य गौरीलोके मही यते ॥ २३ ॥ <br>
पद्मोद्भवा कार्तिके च पञ्चगव्यं पिबेत्ततः ॥ <br>
रात्रौ प्रजागरं कुर्यात्प्रभाते भोजयेद्द्विजान् ॥ २४ ॥ <br>
सपत्नीकाञ्छुभाचारान्माल्यवस्त्र विभूषणैः ॥ <br>
पूजयेच्छिवभक्तांश्च कुमारीश्चैव भोजयेत् ॥ २५ ॥ <br>
उमामहेश्वरं हैमं समाप्ते कारयेन्नृप ॥ <br>
यथाविभवसारेण वितानं पञ्चवर्णकम् ॥ ॥ २६ ॥ <br>
अशनं च शुभं दद्याच्छ्वेतच्छत्रं कमंडलुम् ॥ <br>
पादुकोपानहौ दिव्यैर्वस्त्रयुग्मैश्च पांडव ॥ २७ ॥ <br>
पीतयज्ञोपवीतैश्च दीपनेत्रैः समुज्ज्वलैः ॥ <br>
शंखशुक्तिसमोपेतैर्द्दर्पणैश्च सुशोभितैः ॥२८॥ <br>
उमामहेश्वरं स्थाप्य पूजयित्वा यथाविधि ॥ <br>
नानाविधैः सुगन्धैश्च पत्रैः पुष्पैः फलैस्तथा ॥ २९ ॥ <br>
घृतपक्वैश्च नैवेद्यैर्दीपमालाभिरेव च ॥ <br>
शर्करानालिकेरैश्च दाडिमैर्बीजपूरकैः ॥ 4.24.३० ॥ <br>
जीरकैर्लवणैश्चैव कुसुम्भैः कुंकुमैस्तथा ॥ <br>
सताम्रभाजनैर्दिव्योदकै रससंयुतैः ॥ <br>
पूजयेद्देवदेवेशं क्षमयेत्तदनंतरम् ॥ ३१ ॥ <br>
शंखवादित्रनिर्घोषैर्वेदध्वनिसमन्वितैः ॥ <br>
एवं कृते फलं यत्स्यात्तन्न शक्यं मयोदितुम् ॥ ३२ ॥ <br>
पूर्वोक्तफलभागी स्यात्सर्वदेवैश्च पूज्यते ॥ <br>
कल्पकोटिशतं यावत्सर्वकामानवाप्नुयात् ॥ ३३ ॥ <br>
तदंते शिवसायुज्यं प्राप्नोतीह न संशयः ॥ <br>
पुरैतद्रंभया चीर्णं तेन रंभाव्रतं स्मृतम् ॥ ३४ ॥ <br>
योऽहं सा च स्मृता गौरी या गौरी स महेश्वरः ॥ <br>
इति मत्वा महाराज शरणं व्रज पार्वतीम् ॥ ३५॥ <br>
एषा हिमाद्रिदुहितुर्दयिता तृतीया रंभाविधानमलभद्भुवि तत्कृतेति॥ सत्प्राशितैरुदितनामयुतामुपोष्य प्राप्नोति वांछितफलान्यबला बहूनि ॥३६॥ <br>
