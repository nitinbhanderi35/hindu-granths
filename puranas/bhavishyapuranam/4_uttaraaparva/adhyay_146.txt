॥ श्रीवसिष्ठ उवाच ॥ ॥ <br>
अथान्यदपि ते वच्मि व्रतं राजन्महाफलम् ॥ <br>
अपराधशतं येन क्षयं याति शृणुष्व तत् ॥ १ ॥ <br>
॥ इक्ष्वाकुरुवाच ॥ ॥ <br>
किं व्रतं तन्ममाचक्ष्व कोऽपराधस्तु तं वद ॥ <br>
कः पूज्यते च वै तस्मिन्कदा वा क्रियते नरैः ॥ २ ॥ <br>
॥ श्रीवसिष्ठ उवाच ॥ <br>
शृणु राजन्महाबाहो अपराधशतव्रतम्॥ <br>
येनानुष्ठितमात्रेण काममोक्षौ लभेत ना ॥ ३ ॥ <br>
प्रायश्चित्तान्यशेषाणि सर्वपापापनुत्तये ॥ <br>
कृतान्यप्यकृतानि स्युरिति होवाच पद्मजः ॥ ४ ॥ <br>
पापं गुरुतरं चापि दह्यते तूलराशिवत् ॥ <br>
अपराधशतं राजञ्शृणुष्व गदतो मम ॥ ५ ॥ <br>
न करोति नरो मोहाद्व्रतमेतद्दिनेदिने॥ <br>
अनाश्रमित्वं प्रथमोऽनग्निता व्रतहीनता ॥ ६ ॥ <br>
अदातृत्वमशौचं च निर्दयत्वं स्पृहालुता ॥ <br>
अक्षांतिर्जनपीडा च मायित्वमप्यमंगलम् ॥ ७ ॥ <br>
क्षतव्रतत्वं नास्तिक्यं वेदनिंदा कठोरता ॥ <br>
असत्यता हिंसकत्वं स्तैन्यमि न्द्रियविप्लवः ॥ ८ ॥ <br>
मनसोऽनिग्रहश्चैव क्रोध ईर्ष्याथ मत्सरः ॥ <br>
दंभः शाठ्यं च धौर्त्यं च कटुकोक्तिः प्रमादता ॥ ९ ॥ <br>
भार्यामातृसुतादीनां त्यागश्चापूज्य पूजनम् ॥ <br>
श्राद्धहानिर्जपत्यागः पंचयज्ञविवर्जनम् ॥ 4.146.१० ॥ <br>
संध्यातर्पणहोमानां हानिरग्नेः प्रणाशनम् ॥ <br>
अनृतौ मैथुनं पार्थ पर्वण्यपि च मैथुनम् ॥ ११ ॥ <br>
पैशुन्यं परदारेषु दानं वेश्याभिगामिता ॥ <br>
अपात्रदानं चाल्पं च मूलिकाकुलिभक्षणम् ॥ १२ ॥ <br>
अंत्यजागमनं मातृत्यागः  पितृविवर्जनम् ॥ <br>
पित्रोरभक्तिर्वादश्च पुराणस्मृतिवर्जनम् ॥ १३ ॥ <br>
अभक्ष्यभोजनं चापि पतिद्रोहोऽविचारता ॥ <br>
कृषिकर्मक्रियावाहं भार्यासंग्रहकारिता ॥ १४ ॥ <br>
इंद्रियाजयमायित्वं विद्याविस्मरणं तथा ॥ <br>
शास्त्रत्याग ऋणं चित्रकर्म चानंगधावनम् ॥ १५ ॥ <br>
भार्यापुत्रसुतादीनां विक्रयः पशुमैथुनम्॥ <br>
इन्धनार्थं द्रुमच्छेदो बिले वार्यादिपूरणम् ॥ १६ ॥ <br>
तडागागमने वृत्तं विद्याविक्रयकारिता ॥ <br>
वृत्तिलोपो महीपाल याचकत्वं कुमित्रता ॥ १७ ॥ <br>
स्त्रीवधो गोवधश्चैव पौरोहित्यं सुहृद्वधः ॥ <br>
भ्रूणहत्या परान्नं च शूद्रान्नस्य निषेवणम् ॥ १८ ॥ <br>
शूद्रस्य चाग्निकर्मत्वमविधित्वं कुपुत्रता ॥ <br>
विद्वद्भ्यो याचकत्वं हि वाचाटत्वं प्रतिग्रहः ॥ १९ ॥ <br>
श्रौतसंस्कार दीनत्वमार्तत्राणविवर्जनम् ॥ <br>
ब्रह्महत्यासुरापानरुक्मस्तैन्यमतः परम् ॥ 4.146.२० ॥ <br>
गुरुदाराभिगामित्वं संयोगश्चापि तैः सह ॥ <br>
अपराधशतं त्वेतत्कथितं  ते मयानघ ॥ २१ ॥ <br>
अन्येऽपि विविधाः संति प्रोक्ताः प्राधान्यतस्त्वमी ॥ <br>
यदि वक्त्रसहस्राणि वक्त्रे जिह्वाशतानि च ॥ २२ ॥ <br>
तथाप्येते न शक्यंते वक्तुं यस्मादनंतकाः ॥ <br>
अपराधसहस्राणि लक्षकोटिशतानि च ॥ २३ ॥ <br>
नश्यंति तत्क्षणान्नूनं सत्येशस्यानुपूजनात् ॥ <br>
पूज्ये भगवानत्र कृतकृत्ये पराजिते ॥ २४ ॥ <br>
ध्वजे सत्ये स्थितश्चायं लक्ष्म्या सह जगत्पतिः ॥ <br>
वामदेवस्ततः पूर्वं नृसिंहो दक्षिणे स्थितः ॥२५ ॥ <br>
कपिलः पश्चिमास्ये तु वाराहश्चोत्तरे स्थितः॥  <br>
ऊर्ध्ववक्त्रोऽच्युतो  ज्ञेय एतद्वै ब्रह्मपंचकम् ॥ २६ ॥ <br>
तं सत्येशं स्थितं राजन्पूजयेच्च सदैव हि ॥<br>
क्षीरोदयार्धचन्द्रस्थपद्मकर्णिकसंस्थितम् ॥ २७ ॥ <br>
पद्मकौमोदकीशंखचक्रायुधविधारणम् ॥ <br>
वामे चाधस्तथा दक्षे ऊर्ध्वे पश्चादधो नृप ॥ २८ ॥ <br>
पादाधस्ताद्विनिष्क्रांता गंगा पूता सदा नृभिः ॥ <br>
शक्त्यष्टकं तथा चान्यत्तन्नामानि च मे शृणु ॥ २९ ॥ <br>
जया च विजया चैव जयंती पापनाशिनी॥ <br>
उन्मीलिनी वंजुली च त्रिस्पृशाथ विवर्द्धना ॥4.146.३०॥ <br>
एताभिः शक्तिभिर्युक्तं लोकदिक्पालवर्जितम् ॥ <br>
शुक्लांबरधरं सौम्यं प्रहृष्टवदनं शिवम् ॥ ॥ ३१ ॥ <br>
सर्वाभरणशोभाढ्यं भुक्तिमुक्तिप्रदं हरिम् ॥ <br>
पूजयेच्च प्रयत्नेन विधिना येन तं शृणु ॥ ३२ ॥ <br>
मार्गशीर्षादिमासेषु द्वादशस्वपि सर्वदा ॥ <br>
द्वादश्यामप्यमायां वा अष्टम्यां च सितासिते ॥ ३३ ॥ <br>
कृतोपवासः शुद्धात्मा कुर्याद्व्रतमतंद्रितः ॥ <br>
पक्षयोरुभयोरेवं पूजयेऽहं जनार्दनम् ॥ ३४ ॥ <br>
एवं तु नियमं कृत्वा दंतधावनपूर्वकम् ॥ <br>
गच्छेत्ततस्तडागे वा पुष्करिण्यां गृहेऽपि वा ॥ ३५ ॥ <br>
स्नात्वा तु नैत्यकं कर्म कृत्वा नैमित्तिकं ततः ॥ <br>
कुर्यात्सर्वं प्रयत्नेन यथावदनुपूर्वशः ॥ ३६ ॥ <br>
सौवर्णं कारयेद्देवं पूर्वोक्तं सत्यरूपिणम् ॥ <br>
शक्त्यष्टकयुतं लक्ष्म्या युक्तं पद्मासनस्थया ॥ ३७ ॥ <br>
सुवर्णपलमानेन कार्यमेतत्सविस्तरम् ॥ <br>
दुग्धकुंभोपरिष्टात्तु स्वर्णपद्मं प्रकल्पयेत् ॥ ३८ ॥ <br>
तत्कर्णिकागतं देवं शक्तिवृन्दसमन्वितम् ॥ <br>
पूजयेद्विधिवत्पश्चाद्गुरुमंत्रप्रचोदितः ॥ ३९ ॥ <br>
शुद्धशुक्लांबरधरो मंत्रसंभारसंस्थितः ॥ <br>
देवक्षीरसमुद्रेऽस्मिन्वृत्ते चन्द्रे च पुष्करे ॥ <br>
तत्र त्वं सत्यया सार्द्धं सत्येश भव सन्निधौ ॥ 4.146.४० ॥ <br>
ॐ क्षीरसागरकल्लोले स्नाहि पापनिषूदन ॥ <br>
अनेन भूतभव्येन दत्तेन जलबिन्दुना ॥ ४१ ॥ <br>
हरस्व सर्वं दुरितं मम नाथ जनार्दन ॥ <br>
वस्त्रदानेन शुभ्रेण सत्येश कुरु मे शुभम् ॥ ४२ ॥ <br>
यज्ञे योगे तथा सांख्ये पवित्रस्त्वं सदोच्यसे ॥ <br>
यज्ञोपवीतदानेन कुरु मां सर्वपावनम् ॥ ४३ ॥ <br>
विलिप्तं कर्मणा सर्वं सत्यं सत्यं न केनचित् ॥ <br>
मम चन्दनलिप्तांगः सर्वलेपापहो भव ॥ ४४ ॥ <br>
सत्यनाथ नमस्तुभ्यं मूर्तामूर्तस्वरूपिणे ॥ <br>
वासुदेव नृसिंहाख्य कपिलादिव्यभूधर ॥ ४५ ॥ <br>
वाराहाच्युत यज्ञेश लक्ष्मीकांत नृपेश्वर ॥ <br>
पशुं पुत्रं च मे देहि पापशत्रो निरंजन ॥ ४६ ॥ <br>
संकर्षण महावीर्य सर्वेशामितविक्रम ॥ <br>
अनिरुद्धेन्द्र गोविन्द धृतचक्र नमोऽस्तु ते ॥ ४७ ॥ (इति पूजामंत्रः) <br>
कृष्णकृष्ण प्रभो रामराम कृष्ण विभो हरे ॥ <br>
त्राहि मां सर्वदुःखेभ्यो रमया सह माधव ॥ ४८ ॥ <br>
पूजा चेयं मया दत्ता पितामहजगद्गुरो ॥ <br>
गृहाण जगदीशान नारायण नमोऽस्तु ते ॥ ४९ ॥ <br>
धनं गुप्तं महीपाल सर्वपापापनुत्तये ॥ <br>
एकस्यैव तु विप्रस्य यावद्वर्षं समर्पयेत् ॥ 4.146.५० ॥ <br>
दानं दद्यान्महाराज ह्यशक्तौ तदभावतः ॥ <br>
पक्षेपक्षे प्रकर्तव्यं व्रतमेतन्महत्तरम् ॥ ५१ ॥ <br>
संवत्सरे ततः पूर्णे कुर्यादुद्यापनं बुधः ॥ <br>
पूर्ववत्पूजयेदेवं बहुसंभारवि स्तरैः ॥ ५२ ॥ <br>
अनुज्ञां प्रार्थयेद्विप्रान्पापघ्वंसो ममास्तु वै ॥ <br>
पापध्वंसोऽस्तु सततं तवेति च द्विजो वदेत् ॥ ५३ ॥ <br>
ततः सर्वं ब्राह्मणाय समर्प्य च क्षमापयेत् ॥ <br>
अस्मिन्व्रते कृते राजन्भवेद्बहुफलोदयः ॥ ५४ ॥ <br>
यत्फलं सर्ववेदेषु सर्वतीर्थेषु यत्फलम् ॥ <br>
तत्फलं कोटिगुणितं व्रतस्यास्य निषेवणात् ॥ ५५ ॥ <br>
इहलोके धनं धान्यं पुत्रमित्रसुखादिकम् ॥ <br>
प्राप्नोति पुरुषः सम्यग्विद्यारोग्यकलायुधम् ॥ ५६ ॥ <br>
धर्ममथ च कामं च मोक्षं च नृपसत्तम ॥ <br>
लभते नात्र संदेहो ब्रह्मणो वचनं यथा ॥ ५७ ॥ <br>
यः पठेच्छृणुयाद्वापि सर्वपापैः प्रमुच्यते ॥ <br>
यः कुर्यात्पुनरेतद्धि सोऽनन्तफलभाग्भवेत् ॥ ५८ ॥ <br>
अशक्तस्तु तथा शक्तो वित्तशाठ्यविवर्जितः ॥ <br>
व्रतं कुर्वन्नरो भक्त्या लभते शाश्वतं पदम् ॥ ५९ ॥ <br>
कृते वै क्रियमाणे तु कर्ता फलमवाप्नुयात् ॥ <br>
अपराधशताघौघं व्रतेनानेन नाशयेत् ॥ 4.146.६० ॥ <br>
