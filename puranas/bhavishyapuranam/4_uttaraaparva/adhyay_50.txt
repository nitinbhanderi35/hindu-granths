।। श्रीकृष्ण उवाच ।। ।। <br>
अतःपरं प्रवक्ष्यामि तद्वत्कमलसप्तमीम् ।। <br>
यस्याः संकीर्तनादेव तुष्यतीह दिवाकरः ।। १ ।। <br>
वसंतेऽमलसप्तम्यां स्नातः सन्गौरसर्षपैः ।। <br>
तिलपात्रे च सौवर्णं निधाय कमलं शुभम् ।। २ ।। <br>
वस्त्रयुग्मवृतं कृत्वा गंधपुष्पैरथार्चयेत्।। <br>
नमस्ते पद्महस्ताय नमस्ते विश्वधारिणे।।३।। <br>
दिवाकर नमस्तुभ्यं प्रभाकर नमोऽस्तु ते ।। <br>
ततो द्विकालवेलायामुदकुंभसमन्वितम् ।। ४ ।। <br>
विप्राय दद्यात्संपूज्य वस्त्रमाल्यविभूषणैः ।। <br>
अहोरात्रे गते पश्चादष्टम्यां भोजयेद्द्विजान्।। ५।। <br>
यथाशक्त्याथ भुञ्जीत विमांसं तैलवर्जितम् ।। <br>
अनेन विधिना शुक्लसप्तम्यां मासिमासि च ।। ६ ।। <br>
सर्वं समाचरेद्भक्त्या वित्त शाठ्यविवर्जितः ।। <br>
व्रतांते शयनं दद्यात्सुवर्णकमलान्वितम् ।।७।। <br>
गावं स दद्याच्छक्त्या तु सुवर्णाढ्यां पयस्विनीम्।।<br>
भाजनासनदीपादीन्दद्यादिष्टानुपस्करान् ।। ८ ।।<br>
अनेन विधिना यस्तु कुर्यात्कमलसप्तमीम् ।। <br>
लक्ष्मीमनन्तामभ्येत्य सूर्यलोके च मोदते ।। ९ ।।<br>
कल्पेकल्पे तथा लोकान्सप्त गत्वा पृथक्पृथक् ।। <br>
अप्सरोभिः परिवृतस्ततो याति पराङ्गतिम् ।। 4.50.१० ।। <br>
यः पश्यतीदं शृणुयान्मुहूर्तं पठेच्च भक्त्या सुमतिं ददाति ।। <br>
सोऽप्यत्र लक्ष्मीमचलामवाप्य गन्धर्वविद्याधरलोकमेति ।। ११ ।। ।। <br>
