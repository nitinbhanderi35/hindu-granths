।। श्रीकृष्ण उवाच ।। ।।<br>
पुरा प्रियव्रतो राजा पुत्रः स्वायंभुवस्य तु ।।<br>
पालयामास वसुधां प्रजापतिरिवापरः ।। १ ।।<br>
त्रिंशद्वर्षसहस्राणि पालयित्वा महीमिमाम् ।।<br>
सप्तद्वीपान्विभज्यासौ पुत्रेभ्यः प्रददौ विभुः ।। २ ।।<br>
राज्ये निक्षिप्य तनयान्सप्तद्वीपेषु सप्त सः ।।<br>
विषयानुपसंहृत्य जगाम तपसे वनम् ।। ३ ।।<br>
तपोवनगतं श्रुत्वा राजानं परमद्युतिम् ।।<br>
समाजग्मुर्महात्मान ऋषयस्तं दिदृक्षवः ।। ४ ।।<br>
तानागतानृषीन्दृष्ट्वा तपोनिर्धूतकल्मषान् ।।<br>
पूजयामास मेधावी विधिदृष्टेन कर्मणा ।। ५ ।।<br>
पाद्यार्घ्याचमनीयेन प्रियप्रश्नोत्तरेण च ।।<br>
अथ तेषूपविष्टेषु ब्राह्मणेषु महात्मसु ।। ६ ।।<br>
आजगाम महातेजाः पुलस्त्यो ब्रह्मणः सुतः ।।<br>
दीप्यमानो महातेजा द्वितीय इव भास्करः(पावकः) ।। ७ ।।<br>
तं दृष्ट्वा मुनयः सर्वे स च राजा महारथः ।।<br>
उत्तस्थुर्विस्मिताः सर्वे प्रोत्फुल्लन यनास्ततः ।। ८ ।।<br>
कृत्वा तु संविदं तेन यथायोग्यं विधानतः ।।<br>
विष्टरं च ददुस्तस्मै पाद्यार्घ्याचमनादिकम् ।। ९ ।।<br>
ततस्तु मुनयः सर्वे समा सीना यथासुखम् ।।<br>
चक्रुः कथा मुदायुक्ता वेदोक्तविविधाश्रयाः ।। १० ।।<br>
ततः कथांते कस्मिंश्चिन्मुनयस्ते सराजकाः ।।<br>
पप्रच्छुर्ब्रह्मतनयं लोकानां हितकाम्यया ।। ११ ।।<br>
।। ऋषय ऊचुः ।। ।।<br>
भगवन्केन दानेन व्रतेन नियमेन वा ।।<br>
प्राप्यते सद्गतिः पुंभिः स्त्रीभिश्च मुनिसत्तम ।। १२ ।।<br>
इच्छामः श्रोतुमेतत्ते राजा चायं यतव्रतः ।।<br>
।। पुलस्त्य उवाच ।। ।।<br>
शृणुध्वं मुनयः सर्वे रहस्यं पापनारानम् ।। १३ ।।<br>
उत्तमं सर्व दानानां समवायं वदामि वः ।।<br>
यद्दत्त्वा ब्रह्महा गोघ्नः पितृघ्नो गुरुतल्पगः ।। १४ ।।<br>
कृतघ्नः कूटसाक्षी च मुच्यते पातकान्नरः ।।<br>
सद्यो दिव्य तनुश्चैव जायते स्त्री तथैव च ।। १५ ।।<br>
कृच्छ्रचांद्रायणाद्यैश्च तुलापुरुषसंज्ञितैः ।।<br>
व्रतैश्च पाचयेद्देहमाकांक्षन्ब्रह्मणः पदम् ।। १६ ।।<br>
कृच्छ्रचांद्रायणादीनि व्रतानि मुनिसत्तमाः ।।<br>
ब्राह्मणानां वनस्थानां भिक्षो रंडाजनस्य च ।। १७ ।।<br>
कायक्लेशेन सिध्यंति गृहस्थेषु न तानि वै ।।<br>
महाधनाश्च ये लोका राजानो रत्नभागिनः ।। १८ ।।<br>
न तेषां कृच्छ्रसाध्योऽपि क्वचिद्धर्मः प्रशस्यते ।।<br>
यदेतद्द्रविणं नाम प्राणाश्चैते बहिश्चराः ।। १९ ।।<br>
तस्माद्बहिश्चरैः प्राणैरात्मा योज्यः सदा बुधैः ।।<br>
द्रव्याणामुत्तमं लोके कांचनं सार्वकामिकम् ।। २० ।।<br>
अपत्यं सुरमुख्यस्य ज्येष्ठं चैवं विभावसोः ।।<br>
तेन सार्द्धं य आत्मानं तोलयेत्प्रयतो बुधैः ।। २१ ।।<br>
विधूय सर्वपापानि सद्यो दिव्यतनुर्भवेत् ।।<br>
एतत्पुलस्त्यमुनिना ऋषीणां पार्थिवस्व च ।। २२ ।।<br>
समाख्यातं नृपश्रेष्ठ तेभ्यश्च तन्मया श्रुतम् ।।<br>
।। युधिष्ठिर उवाच ।। ।।<br>
तुलापुरुषदानस्य विधानं परमेश्वर ।। २३ ।।<br>
कथयस्व महाभाग मम भक्तानुकंपया ।।<br>
।। श्रीकृष्ण उवाच ।। ।।<br>
शृणुष्वावहितो राजन्विधानं गदतो मम ।। २४ ।।<br>
तुलापुरुषसंज्ञस्य दानस्येह नृपोत्तम ।।<br>
व्यतीपातेऽयने चैव कार्तिक्यां विषुवे तथा ।। २५ ।।<br>
चन्द्रसूर्यग्रहे यद्वा माघ्यां वा नृपसत्तम ।।<br>
जन्मर्क्षे ग्रहपीडासु तथा दुःस्वप्नदर्शने ।। २६ ।।<br>
यदा वा जायते वित्तं तदा देयमिदं भवेत् ।।<br>
अनित्यं जीवितं यस्माद्वपुश्चातीव चञ्चलम् ।। २७ ।।<br>
केशेषु च गृहीतः सन्मृत्युना धर्ममाचरेत् ।।<br>
तस्माद्यदैव जायेत श्रद्धा दानं प्रति प्रभो ।। २८ ।।<br>
तदैव दानकालः स्यात्कारणं हि यतो मम ।।<br>
तीर्थे वायतने गोष्ठेष्वथ वा भव नांगणे ।।<br>
मण्डपं कारयेद्विद्वांश्चतुर्भद्राननं बुधः ।। २९ ।।<br>
आर्द्रशाखान्वितं दिव्यं प्रागुदक्प्रवणं दृढम् ।।<br>
षोडशारत्निमात्रं च पताकाभिरलंकृ तम् ।। ३० ।।<br>
तन्मध्ये कारयेद्वेदिं हस्तमात्रोच्छ्रितां शुभाम् ।।<br>
चतुरस्रां समंताच्च सप्तहस्तां सुशोभनाम् ।। ३१ ।।<br>
तस्या मध्ये तुलां दिव्यां स्थाप येद्विधिपूर्वकम् ।।<br>
हस्तद्वयं च निखनेच्चतुर्हस्तोच्छ्रितां बुधः ।।३२।।<br>
स्तंभद्वयं महाराज स्थापयेत्सुदृढं नवम् ।।<br>
चंदनः खदिरो बिल्वः शाकश्चैवेंगुद स्तथा ।।३३।।<br>
तिंदुको देवदारुश्च श्रीपर्णश्चाष्टमः स्मृतः ।।३४।।<br>
इत्यष्टौ वृक्षजातीयाः स्तंभास्ते परिकीर्तिताः ।।<br>
अन्यथापि भवेद्वृक्षः सारज्ञो याज्ञिकस्तथा।।३५।।<br>
सुनिश्चलं ततः कृत्वा तिर्यक्काष्ठमथोपरि।।<br>
न्यसेत्तद्वृक्षजातीयं चतुर्हस्तं प्रमाणतः ।।३६।।<br>
समानजातिं तु तुलां तन्मध्ये योजयेद्दृढम्।।<br>
षण्णवत्यंगुला दिव्या समग्रा लोहपाशिका ।। ३७ ।।<br>
कृष्णलोहमयौ तस्यां कर्णौ चापि प्रकल्पयेत् ।।<br>
तुलापुरुषसंज्ञस्तु मध्ये कार्यः पुमान्भ वेत् ।। ३८ ।।<br>
एवंविधां तुलां कृत्वा नानारत्नैर्विभूषिताम्।।<br>
चंदनेनानुलिप्तांगीं वस्त्रालंकारविग्रहाम् ।। ३९ ।।<br>
स्तंभौ च वस्त्रसंयुक्तौ पुष्पमालाव लंबिनौ ।।<br>
चंदनेनानुलिप्तांगौ नानात्नैरलंकृतौ ।। ४० ।।<br>
कुण्डानि चात्र चत्वारि योनियुक्तानि कारयेत् ।।<br>
हस्तमात्रप्रमाणानि मेखलात्रयवंति च ।। ४१ ।।<br>
पूर्वोत्तरे हस्तमिता वेदिः कार्या सुशोभना ।।<br>
लोकपालग्रहाणां च पूजा तत्र विधीयते ।। ४२ ।।<br>
अर्चार्चनं च तत्रैव विरिंच्यच्युतयो र्नृप ।।<br>
शंकरस्य भवेत्कार्यं माल्यवस्त्रफलाक्षतैः ।। ४३ ।।<br>
तोरणानि च कार्याणि क्षीरवृक्षोद्भवानि च ।।<br>
चतुर्द्वारेषु संस्थाप्याः कुम्भाः स्रक्पल्ल वाननाः ।। ४४ ।।<br>
पंचरत्नसमायुक्ताः सप्तधान्योपरिस्थिताः ।।<br>
ऋग्वेदपाठकौ द्वौ च पूर्वकुण्डे नियोजयेत् ।। ४५ ।।<br>
यजुर्वेदविदौ याम्ये पश्चिमे सामवेदिनौ ।।<br>
अथर्वणावुत्तरतो नवमो धर्मदेशकः ।।४६।।<br>
अत्रैव केचिदिच्छंति ऋषयः षोडशर्त्विजः ।।<br>
ताम्रपात्रद्वयं देयमेकैकस्मै तथासनम् ।। ।।४७।।<br>
होमद्रव्याणि सर्वाणि तिलाज्यं समिधस्तथा।।<br>
स्रुवाः स्रुचश्च शस्त्राणि विष्टरः कुसुमानि च ।।४८।।<br>
लोकपालाः सुवर्णास्तु पताकाः परितः शुभाः ।।<br>
महाध्वजं च बध्नीयात्पंचवर्णं वितानकम् ।। ४९ ।।<br>
एतत्सर्वं समाहृत्य पुण्येऽहनि विचक्षणः ।।<br>
वर्द्धकिर्ब्राह्मणैः सार्द्धं सर्वशिल्पविशा रदः ।। ५० ।।<br>
संपूर्णं यजमानाय दर्शयेद्यज्ञमंडपम् ।।<br>
यजमानस्ततः प्राज्ञः शुक्लांबरधरः शुचिः ।। ५१ ।।<br>
शंखतूर्यनिनादेन वेदध्वनिरवेण च ।।<br>
प्रक्षिपेल्लोकपालानामेभिर्मंत्रैः शुभैर्बलिम् ।। ५२ ।।<br>
एह्येहि सर्वामरसिद्धसाध्यैरभिष्टुतो वज्रधरामरेश ।।<br>
संवीज्यमानोप्सरसां गणेन रक्षाध्वरं नो भगवन्नमस्ते ।। ५३ ।।<br>
( ॐ इंद्राय नमः) ।।<br>
एह्येहि सर्वामरहव्यवाह मुनिप्रवीरेरभिहृष्टमानसः ।।<br>
तेजोवता लोकगणेन सार्द्धं ममाध्वरं रक्ष कवे नमस्ते ।।५४।।<br>
( ॐ अग्नये नमः ।।)<br>
एह्येहि वैवस्वतधर्मराज सर्वामरैरर्चितदिव्यमूर्ते ।।<br>
शुभाशुभानंदकृतामधीश रक्षाध्वरं मे भगवन्नमस्ते ।।५५।।<br>
ॐ यमाय नमः) ।।<br>
एह्येहि रक्षोगणनायकस्त्वं विशालवेतालपिशाचसंघैः ।।<br>
ममाध्वरं पाहि पिशाचनाथ लोकेश्वरस्त्वं भगवन्नमस्ते ।। ५६ ।।<br>
ॐ निर्ऋतये नमः।।)<br>
एह्येहि यादोगणवारिधीनां गणेन पर्जन्य सहाप्सरोभिः ।।<br>
विद्याधरेन्द्रामरगीयमान पाहि त्वमस्मान्भगवन्नमस्ते ।। ५७।।<br>
( ॐ वरुणाय नमः ।।<br>
एह्येहि यज्ञे मम रक्षणाय मृगाधिरूढः सह सिद्धसंघैः ।।<br>
प्राणाधिपः कालकवेः सहायो गृहाण पूजां भगवन्नमस्ते ।। ५८ ।। <br>
( ॐ वायवेय नमः)<br>
एह्येहि यज्ञेश्वर यज्ञरक्षां विधत्स्व नक्षत्रगणेन सार्द्धम् ।।<br>
सर्वौषधीभिः पितृभिः सहैव गृहाण पूजां भगवन्नमस्ते ।। ५९ ।। <br>
( ॐ सोमाय नमः ।।)<br>
एह्येहि विश्वेश्वर विश्वमूर्ते त्रिशूलखट्वाङ्गधरेण सार्द्धम् ।।<br>
लोकेन भूतेश्वर यज्ञसिद्ध्यै गृहाण पूजां भगवन्नमस्ते ।। ६० ।। <br>
( ईशानाय नमः ।।)<br>
एह्येहि पातालधराधरेन्द्र नागांगनाकिन्नरगीयमान ।।<br>
यक्षोरगेन्द्रामरलोकसंघैरनंत रक्षाध्वरमस्मदीयम् ।।६१।।<br>
( ॐ अनंताय नमः)<br>
एह्येहि विश्वाधिपते मुनींद्र लोकेश सार्द्धं पितृदेवताभिः ।।<br>
विशाध्वरांतः सततं शिवाय पितामहस्त्वं सततं नमस्ते ।। ६२।। <br>
( ॐ ब्रह्मणे नमः)<br>
त्रैलोक्ये यानि भूतानि स्थावराणि चराणि च ।।<br>
ब्रह्मविष्णुशिवैः सार्द्धं रक्षां कुर्वंतु तानि मे ।। ६३ ।।<br>
देवदानवगन्धर्वा यक्ष राक्षसपन्नगाः ।।<br>
ऋषयो मनवो गावो देवमातर एव च ।।६४।।<br>
सर्वे ममाध्वरे रक्षां प्रकुर्वंतु मुदान्विताः ।।<br>
इत्यावाह्य सुरान्दद्यादृत्विग्भ्यः कण्ठ भूषणम् ।। ६५ ।।<br>
कुंडलानि च हैमानि सूत्राणि कटकानि च ।।<br>
तथांगुलिपवित्राणि वासांसि कुसुमानि च ।। ६६ ।।<br>
द्विगुणं गुरवे दद्याद्भूषणा च्छादनादिकम् ।।<br>
आघारावाज्यभागौ तु पूर्वं हुत्वा विचक्षणः ।। ६७ ।।<br>
प्रणवादिस्वनाम्ना च स्वाहांतो होम उच्यते ।।<br>
होमः सुराणां कर्तव्यो ये चैवात्र प्रतिष्ठिताः ।। ६८ ।।<br>
ग्रहाणां लोकपालानां शिवकेशवयोस्तथा ।।<br>
वनस्पतिभ्यो ब्रह्मणे होमः कार्यो यथेच्छया ।। ५९ ।।<br>
ततो मंगलशब्देन स्थापितो वेदमंगलैः ।।<br>
त्रिःप्रदक्षिणमावृत्य गृहीतकुसुमांजलिः ।। ७० ।।<br>
शुक्लमाल्यांबरो भूत्वा तां तुलामभिमंत्रयेत् ।।<br>
नमस्ते सर्वदेवानां शक्तिस्त्वं सत्यमास्थिता ।। ७१ ।।<br>
साक्षिभूता जगद्धात्रि निर्मिता विश्वयोनिना ।।<br>
एकतः सर्वसत्यानि तथानृतशतानि च ।। ७२ ।।<br>
धर्माधर्मभृतां मध्ये स्थापितासि जगद्धिते ।।<br>
त्वं तुले सर्वभूतानां प्रमाणमिह कीर्तिता ।। ७३ ।।<br>
मां तोलयंती संसारादुद्धरात्र नमोस्तुते ।।<br>
योऽसौ तत्त्वा धिपो देवः पुरुषः पचविंशकः ।। ७४ ।।<br>
स एकोऽधिष्ठितो देवि त्वयि तस्मान्नमो नमः ।।<br>
नमो नमस्ते गोविंद तुलापुरुषसंज्ञक ।। ७५ ।।<br>
त्वं हरे तारयस्वास्मानस्मात्संसारसागरात् ।।<br>
पुण्यकालमथासाद्य कृत्वैवमधिवासनम् ।। ७६ ।।<br>
प्रणम्य परया भक्त्या तां तुलामारुहेद्बुधः ।।<br>
स सङ्गचर्मकवची सर्वाभरणभूषितः ।। ७७ ।।<br>
धर्मराजमथादाय हेमसूर्येण संयुतम् ।।<br>
कराभ्यां बद्धमुष्टिभ्यामास्ते पश्यन्हरेर्मुखम् ।। ७८ ।।<br>
वामे यमं तथा गृह्य दक्षिणे च रविं तथा ।।<br>
ततोऽपरे तुलाभागे न्यसेयुर्द्विजपुंगवाः ।।<br>
साम्यादभ्यधिकं यावत्कांचनं चातिनिर्मलम् ।। ७९ ।।<br>
पुष्टिकामस्तु कुर्वीत भूमिसंस्थं नरेश्वर ।।<br>
क्षणमात्रं ततः स्थित्वा पुनरेतदुदीरयेत्।। ८० ।।<br>
नमस्ते सर्वभूतानां साक्षिभूते सनातने ।।<br>
पितामहेन देवि त्वं निर्मिता परमेष्ठिना ।। ८१ ।।<br>
त्वयोद्धृतं जगत्सर्वं सह स्थावरजंगमम् ।।<br>
सर्वभूतात्मभूतस्थे नमस्ते विश्वधारिणि ।। ८२ ।।<br>
ततोऽवतीर्य गुरवे सर्वमर्द्धं निवेदयेत्।।<br>
ऋत्विग्भ्योऽपरमर्द्धं च दद्यादुदकपूर्वकम् ।। ८३ ।।<br>
प्राप्य तेषामनुज्ञां वा तथान्येभ्योऽपि दापयेत् ।।<br>
दीनानाथ विशिष्टादीन्पूजयेद्ब्राह्मणैः सह ।। ८४ ।।<br>
न चिरं धारयेद्गेहे हेमसंप्रोक्षितं बुधः ।।<br>
तिष्ठद्भयावहं यस्मात्कष्टव्याधिकरं भवेत् ।। ८५ ।।<br>
रात्रिं परस्वीकर णाच्छ्रियं प्राप्नोत्यनुत्तमाम् ।।<br>
अनेनैव विधानेन केचिद्रौप्यमयं तथा त ८६ ।।<br>
कर्पूरेण तथेच्छंति केचिद्ब्राह्मणपुंगवाः ।।<br>
तथासिततृतीयायां नार्यः सौभाग्यवर्धिताः ।। ८७ ।।<br>
कुंकुमेन प्रयच्छंति लवणेन गुडेन च ।।<br>
तत्र मंत्रा न होमो वा एवमेव प्रदापयेत् ।। ८८ ।।<br>
विधिनानेन यो दद्या द्दानमेतत्समाहितः ।।<br>
तस्य पुण्यफलं राजञ्छृणुष्व गदतो मम ।। ८९ ।।<br>
विमानवरमास्थाय नारी वा पुरुषोऽपि वा ।।<br>
अप्सरोगणसंकीर्णं गंध र्वनगरोपमम् ।। ९० ।।<br>
नानावृक्षाकुलं रम्यं नानागंधाधिवासितम् ।।<br>
अनेकरत्नविद्धांगं मुक्तादामावलंबितम् ।। ९१ ।।<br>
शयनासनसंकीर्णं पताका भिरलंकृतम् ।।<br>
घंटाशतरवोद्धुष्टं चामरव्यजनान्वितम्।। ९२ ।।<br>
सर्वर्तुसुखदं रम्यं सर्वदुःखविवर्जितम् ।।<br>
इत्थं विमानमारुह्य गच्छेत्सूर्यसलो कताम्।। ९३ ।।<br>
मित्वा तत्र राजेंद्र कल्पमेकं निरामयः ।।<br>
विष्णुलोके तथा कल्पं शिवलोके तथैव च ।। ९४ ।।<br>
विश्वेषां चैव देवानां देव राज पुरे तथा ।।<br>
पुरे च धर्मराजस्य वरुणस्य तथैव च ।। ९५ ।।<br>
धनदस्य पुरे स्थित्वा कल्पकोटिशतं नरः ।।<br>
पुनर्मानुषमभ्येत्य राजा भवति धार्मिकः ।। ९६ ।।<br>
यज्वा दानपतिर्धीमाञ्छत्रुपक्षक्षयंकरः ।।<br>
यश्चैतच्छृणुयाद्भक्त्या महादानानुकीर्तनम् ।। ९७ ।।<br>
सोऽपि मुच्येत पापेन त्रिविधेन न संशयः ।। ९८ ।।<br>
ब्रह्मेशकेशवपरोऽस्ति न पूजनीयो नैवाश्वमेधसदृशः क्रतुरस्ति कश्चित् ।।<br>
गंगासमं त्रिभुवनेऽपि न तीर्थमस्ति दानं तुलापुरुषतुल्यमिहास्ति नान्यत्।। ९९ ।।<br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे तुलापुरुषदानविधिवर्णनं नाम पंचसप्तत्युत्तरशततमोऽध्यायः ।। १७५ ।।<br>
<br>
