।। श्रीकृष्ण उवाच ।। ।। <br>
श्वेतद्वीपे सुखासीनं देवदेवं जगत्प्रभुम् ।। <br>
वासुदेवं जगन्नाथं स्थितिसंयमकारकम् ।। १ ।। <br>
परावराणां स्रष्टारं पुराणं परमव्ययम् ।। <br>
आदिदेवं जगन्नाथं जगतः कारणात्म कम्।। २ ।। <br>
प्रणिपत्य महादेवं चराचरगुरुं हरिम् ।। <br>
लक्ष्मीः प्रोवाच राजेन्द्र पादसंवाहने स्थिता ।। ३ ।। <br>
भगवन्देवदेवेश भक्तानामनुकम्पक ।। <br>
प्रष्टव्यं किञ्चिदिच्छामि प्रष्टुं प्रश्नविदां वर ।। ४ ।। <br>
प्रकुरुष्व महाभाग दयां कृत्वा ममोपरि ।। <br>
व्रतं किञ्चित्कथय मे रूपसौभाग्यदायकम् ।। ५ ।। <br>
उत्तमं सर्ववर्णानां व्रतानामपि चोत्तमम्।। <br>
कृतेन येन देवेश सर्वतीर्थफलं भवेत् ।। ६ ।। <br>
।। विष्णुरुवाच ।। ।। <br>
गृहस्थश्चाश्रमाणां च वर्णानां ब्राह्मणो यथा ।। <br>
यथा नदीषु सर्वासु जाह्नवी लोकविश्रुता ।। ७ ।। <br>
ह्रदानामुदधिः श्रेष्ठो देवानां विष्णुरुत्तमः ।। <br>
स्त्रीणां देवा यथा लक्ष्मीस्तथेदं व्रतमुत्तमम्।। ८ ।। <br>
न गङ्गा न कुरुक्षेत्रं न काशी न च पुष्करम् ।। <br>
पावनानि महाभागे यथेदं व्रतमुत्तमम् ।। ९ ।। <br>
गौर्या देव्या कृतं पूर्वं शंकरेण महात्मना ।। <br>
रामेण सीतया सार्द्धं राज्यं प्राप्य   कृतं पुरा ।। 4.147.१० ।। <br>
दमयन्तीवियोगेन नलेन तु तथा कृतम् ।। <br>
कृष्णया सहितैः पार्थ पांडवैर्वन वासिभिः ।। ११ ।। <br>
कृतमेतद्व्रतं भद्रे स्वर्गमोक्षप्रदायकम् ।। <br>
रंभया मेनया वापि पौलोम्या सत्यभामया ।। १२ ।। <br>
शांडिल्या चाप्यरुन्धत्या उर्वश्या देवदत्तया ।। <br>
कृतं व्रतमिदं भद्रं सौभाग्यसुखकाम्यया ।। १३ ।। <br>
पाताले नागकन्याभिः कृतमेतत्सुशोभनम् ।। <br>
गायत्र्या च सरस्वत्या सावित्र्या ब्रह्मभार्यया ।। १४ ।। <br>
अन्याभिः सर्वनारीभिः सर्वकामफलेप्सुभिः ।। <br>
तस्मात्तेऽहं प्रवक्ष्यामि सर्वपापप्रणाशनम् ।। १५ ।। <br>
वसुप्रीतिकरं रम्यं व्रतानां परमं शृणु ।। <br>
ब्रह्महा मुच्यते पापात्सुरापो वसुहारकः ।। १६ ।। <br>
गुरुभार्याभिगामी च ह्येतेषां संगमी च यः ।। <br>
मानकूटं तुलाकूटं कन्यावृत्तिर्गवां व्रती ।। १७ ।। <br>
अगम्यागमनो यस्तु मांसाशी वृषलीपतिः ।। <br>
कुण्डाग्निभोजी यस्तु स्याद्भूभिहर्ता तथैव च ।। १८ ।। <br>
एभिः सर्वैर्महापापैर्मुच्यते नात्र संशयः ।। <br>
एभिः स्यान्नरनारीभिः कर्तव्यं व्रतमुत्तमम् ।।१९।। <br>
अतस्तेऽहं विधिं वक्ष्ये विधानमवधारय ।। <br>
काञ्चनाख्या पुरी नाम व्रतं त्रैलोक्यविश्रुतम् ।। 4.147.२० ।। <br>
यः करोति नरो देवि नारी वा भक्तिसंयुता ।। <br>
तस्य पुत्राश्च पौत्राश्च जायते विपुलं धनम् ।। २१ ।। <br>
तस्मिन्मासे च कर्तव्यं व्रतमेतच्च सुन्दरि ।। <br>
तस्मिन्मासे च कर्तव्या काञ्चनाख्या पुरी शुभा ।। २२ ।। <br>
शुक्लकृष्णतृतीयायामेकादश्यां च पूर्णिमा ।। <br>
संक्रांतिर्वा महाभागे कुहूर्वा चाष्टमी तिथिः ।। २३ ।। <br>
पर्वस्वन्येषु सर्वेषु दातव्या काञ्चनी पुरी ।। <br>
व्रती स्नात्वा तु पूर्वाह्णे नद्यादौ विमले जले ।। २४ ।। <br>
मृत्तिकालंभनं कार्यं मंत्रेणानेन सुव्रते ।। <br>
उद्धृतासि यथापूर्वं विष्णुना क्रोडरूपिणा ।।२५।। <br>
लोकानामुपकारार्थं वन्दनात्सिद्धिकामदा ।। <br>
तस्मात्त्वं वंदिता पापं हर मेऽनेकजन्मजम् ।। २६ ।। ( इति मृत्तिकामंत्रः ।।) ।। <br>
आपस्तु विश्वयोनिर्हि विष्णुना निर्मिताः स्वयम् ।। <br>
सान्निध्यं तीर्थसहितं कर्तव्यं मम सांप्रतम् ।। २७ ।। ( इत्यम्मंत्रः ।।) ।। <br>
अनेन विधिना स्नात्वा यजमानः समाहितः ।। <br>
गृहमागम्य शुद्धात्मा नालपन्पिशुनांस्त्व रात् ।। २८ ।। <br>
पाखंडिनो विकर्मस्थान्धूर्तांश्च कितवाच्छठान् ।। <br>
प्रक्षाल्य पाणिवदनं कुर्यात्त्वाचमनं ततः ।। २९ ।। <br>
उपवासस्य नियमं कुर्यान्नक्तस्य वा पुनः ।। <br>
शंखप्रवरमादाय हेमयुक्तं जलैर्भृतम् ।। 4.147.३० ।। <br>
द्वादशाक्षरमंत्रेण तज्जलं चाभिमंत्रयेत् ।। <br>
पिबेत्तोऽयं गृहे गत्वा हरिरित्यक्षरं जपेत् ।। ३१ ।। <br>
शमीवृक्षमया वेदी चतुःस्तंभसमन्विता ।। <br>
चतुर्हस्तप्रमाणेन कार्य्या चैव सुशोभना ।। ३२ ।। <br>
वस्त्रेणावेष्टिताः स्तम्भा वितानवर मण्डिताः ।। <br>
पुष्पमालान्विताः कार्या दिव्यधूपाधिवासिताः ।। ३३ ।। <br>
मध्ये तु मंडलं कार्यं पद्माख्यं वर्णकैः शुभैः ।। <br>
येन दृष्टेन देवेशि सर्वपाप क्षयो भवेत् ।। <br>
मंडलस्य तु मध्ये वै भद्रपीठं सुशोभनम् ।। ३४ ।। <br>
आसनं तत्र विन्यस्य कोमलं वस्त्रवेष्टितम् ।। <br>
तस्योपरि न्यसेद्देवं लक्ष्म्या युक्तं जनार्दनम् ।। ३५ ।। <br>
अग्रे तु कलशः कार्यो जलपूर्णः सुशोभनः ।। <br>
क्षीरसागरनामा स कल्पितव्यः प्रयत्नतः ।। ३६ ।। <br>
पञ्चरत्नसमायुक्तं वस्त्रेणावे ष्टयेद्धनम् ।। <br>
कुम्भं प्रपूर्णमुदकैस्तस्योपरि न्यसेद्बुधः ।। ३७ ।। <br>
तस्योपरिष्टात्संस्थाप्य कांचनाख्यां पुरीं शुभाम्।। <br>
चतुष्पला ह्युत्तमा स्याद्द्विपला मध्यमा स्मृता ।। ३८ ।। <br>
सामान्यैकपला कार्या कलशैस्तु समन्विता ।। <br>
मोदकान्स्थापयेद्दिव्यान्समंतात्सुंदराकृतीन् ।। ३९ ।। <br>
तदग्रे कदलीस्तम्भैस्तोरणं परिकल्पयेत् ।। <br>
चातुश्चरणिकांस्तत्र विप्रानावाह्य सुंदरि ।। 4.147.४० ।। <br>
प्रतिष्ठां कारयेत्तस्य वेदमन्त्रैः सुशोभनैः ।। <br>
तस्या मध्ये न्यसेद्विष्णुं हैमं लक्ष्म्या समन्वितम् ।। ४१ ।। <br>
नेत्रे रत्नमये कार्ये दशना वज्रभूषिताः ।। <br>
मुक्ताफलमयं तस्य भूषणं परिकल्पयेत् ।। ४२ ।। <br>
अंगं स्वर्णमयं कार्यं शंखचक्रगदायुधम् ।। <br>
पञ्चामृतेन देवेशं स्नाप्य नारायणं विभुम् ।। ४३ ।। <br>
तमेव गंधपुष्पाद्यैर्मंत्रमुच्चार्य पूजयेत् ।। <br>
ब्राह्मणो वैदिकैर्मन्त्रैः पूजयेन्मधुसूदनम् ।। ४४ ।। <br>
शेषा वर्णाः पुराणोक्तैस्ताञ्छृणुष्व मम प्रिये ।। <br>
वासुदेवाय पादौ तु गुल्फौ संकर्षणाय च ।। ४५ ।। <br>
त्रैलोक्यजनकायेति जानुनी पूजयेद्धरेः ।। <br>
त्रैलोक्यनाथाय गुह्ये ज्ञानमयाय वै कटिम् ।। ४६ ।। <br>
दामोदरायेत्युदरं हृदयं विश्वरूपिणे ।। <br>
नित्यं हि पूजयेद्देवि उरः श्रीवत्सधारिणे ।। ४७ ।। <br>
कण्ठं कौस्तुभनाथाय आस्यं यज्ञमुखाय च ।। <br>
दैत्यांतकारिणे बाहू स्वैर्नामैरायुधानि च ।। ४८ ।। <br>
शिरः सर्वात्मने देवि देवदेवस्य पूजयेत् ।। <br>
श्रियं प्रपूजयेद्देवीं देव्या मंत्रैः पृथग्विधैः ।। ४९ ।। <br>
इन्द्रादिलोकपालानां पूजा कार्या यथाक्रमम् ।। <br>
नवग्रहाणां होमश्च कर्तव्यो विघ्ननाशनः ।।4.147.५०।। <br>
पूजा गणपतेः कार्या तथा होमो विधानतः ।। <br>
अग्रे नैवद्यमतुलं दापयेद्धृतपाचितम् ।। ५१ ।। <br>
पायसं घृतपूरांश्च मोदकान्पूरिकास्तथा ।। <br>
सोहालिकादिनैवेद्यं फेणिकाः शर्करास्तथा ।। ५२ ।। <br>
देशकालोद्भवान्येव फलानि विनिवेदयेत् ।। <br>
दीपान्दश दिशो दद्यात्पार्थिवान्रक्तवर्तिकान्।।५३।। <br>
एतेन तु विशालाक्षि मूलमन्त्रेण दापयेत् ।। <br>
पुष्पमालान्वितान्कृत्वा चंदनेन विभूषितान् ।।५४।। <br>
अभिमंत्र्य प्रयत्नेन विष्णुस्तबकवाचकैः ।। <br>
सहस्रशीर्षादिभिर्मंत्रैर्जपद्भिर्ब्राह्मणोत्तमैः ।। ५५ ।। <br>
षोडशाथ सपत्नीकान्पूजयेच्च यथाविधि ।। <br>
भूषयेच्च शुभैर्वस्त्रैस्तथालंकारणादिभिः ।। ५६ ।। <br>
विष्णुं मत्वा द्विजः पूज्यो लक्ष्मीं मत्वा च ब्राह्मणीम् ।। <br>
छत्रं चोपानहौ चैव अंगुल्याभरणं तथा ।।५७।। <br>
फलानि सप्त धान्यानि भोजनं च यदीप्सितम् ।। <br>
दातव्यं च सभार्याय कृष्णो मे प्रीयतामिति ।। ५८ ।। <br>
शय्यां सोपस्करां चैव वस्त्रेणाच्छाद्य यत्नतः ।। <br>
तथा प्रकल्पयेद्वित्तशक्त्या च सुंदरी यथा ।। ५९ ।। <br>
व्रते पूर्णे च गौर्देया सर्वोपस्करसंयुता ।। <br>
पुरीं घटापयेत्पूर्वं वस्त्रेणाच्छाद्ययस्तः ।। <br>
यथा कुर्यात्प्रयासेन यथा कर्ता न पश्यति ।। 4.147.६० ।। <br>
दीपांस्तु दीपितांस्तत्र आनयेद्यज्ञमण्डपम् ।। <br>
श्वेतवस्त्रेण नेत्रे तु यजमानस्य च प्रिये।।६१।। <br>
श्रुतवाञ्छास्त्रवित्प्राज्ञः कृतसर्वाघसंक्षयः ।। <br>
आबध्य नेत्रे सुप्राज्ञ आचार्यस्तमिदं वदेत् ।।६२।। <br>
सर्वकामप्रदां पश्य कांचनाख्यां पुरीमिमाम्।। <br>
वरवस्त्रयुतां रम्यां दुःखदौर्भाग्यनाशिनीम्।। ६३ ।। <br>
एवमुक्तो महाभाग पटमुन्मुच्य नेत्रयोः ।। <br>
पुष्पाञ्जलिं गुरौ क्षिप्त्वा स पश्येत्तां पुरीं शुभाम्।।६४।। <br>
दृष्ट्वा तां नगरीं देवि यजमानः समाहितः ।। <br>
सौवर्णं पात्रमादाय रौप्यं ताम्रमथापि वा ।। ६५ ।। <br>
अथ वा शंखमादाय पात्रालाभे तु सुन्दरि ।। <br>
पञ्चरत्नं क्षिपेत्पात्रे जलं गाङ्गं तथा फलम् ।। ६६ ।। <br>
सिद्धार्थमक्षताः पूर्वं रोचना दधि वा पुनः ।। <br>
ततश्चार्ध्यं प्रदातव्यं कृष्णाय प्रभविष्णवे ।। ६७ ।। <br>
लक्ष्मीनारायणौ देवौ सर्वकामफलप्रदौ  ।। <br>
रुक्मपुर्याः प्रदानेन यच्छैतां वांछितं मम ।। ६८ ।। <br>
नारायण हृषीकेश ज्ञानज्ञेय निरंजन।।<br>
लक्ष्मीकांत जगन्नाथ गृहाणार्घ्यं   नमोस्तु ते।।६९।। ( इत्यर्घमंत्रः) ।। <br>
एवमर्घ्यं ततो दत्त्वा विष्णवे प्रभविष्णवे।।<br>
देव्यास्त्वर्घ्यं प्रदातव्यं भक्तियुक्ते न चेतसा।।4.147.७०।।<br>
जानुभ्यामवनिं गत्वा मंत्रमेतमुदीरयेत् ।। <br>
ब्रह्मणा पूजिता देवी विष्णुना शंकरेण च ।।७१।। <br>
पार्वत्या पूजिता लक्ष्मीः स्कंदवैश्रवणेन च।।<br>
मया च पूजिता देवि धर्मस्य विजिगीषया ।।७२।। <br>
सौभाग्यं देहि मे पुत्रान्धनं पौत्रांश्च पूजितान् ।। <br>
गृहाणार्घ्यं मया दत्तं देवि सौख्यं प्रयच्छ मे ।।७३।। <br>
य एवं पुरतो दत्त्वा पूर्वोक्तविधिना तव ।। <br>
रात्रौ जागरणं कुर्याद्भक्तियुक्तेन चेतसा ।।७४।। <br>
गीतनृत्यविनोदेन उपाख्यानैश्च वैष्णवैः।। <br>
येन केन विनोदेन निद्रा नैव प्रजायते ।।७५।। <br>
उन्निद्रो जागृयाद्यस्तु शतयज्ञफलं लभेत् ।। <br>
प्रभाते विमले स्नात्वा संपूज्य पितृदेवताः ।।७६।। <br>
ब्राह्मणांश्च सपत्नीकान्परिधाप्यानुभोजयेत् ।। <br>
दक्षिणाश्च यथाशक्त्या प्रदाय च क्षमापयेत् ।। ७७ ।। <br>
दीनांधबधिरान्पंगून्सर्वांस्तान्परितोषयेत् ।। <br>
पश्चात्पारणकं कार्यमुपवासी भवेद्यदि ।। ७८ ।। <br>
मधुरं पयसा युक्तं सुहृद्भिर्बांधवैः सह ।। <br>
एवमेतद्व्रतं कार्यमेकादश्यां शुचिस्मिते ।। ७९ ।। <br>
शुक्लायामथ कृष्णायां तृतीयायां तथा तिथौ।।<br>
संक्रांतिवासरे वापि व्यतीपाते च वैधृतौ ।।4.147.८०।। <br>
यदा वा जायते वित्तं चित्तं च वरवर्णिनि ।। <br>
गौरानीय प्रदातव्या कृष्णो मे प्रीयतामिति ।। ८१ ।। <br>
एवं कृते च यत्पुण्यं तन्न शक्यं निवेदितुम् ।। <br>
अपि वर्षसहस्रेण कुललक्षशतैरपि ।। ८२ ।। <br>
कल्पकोटिसहस्राणि कल्पकोटिशतानि च।।<br>
ब्रह्मलोकं समासाद्य ब्रह्मणा प्रतिमोद्यते ।। ८३ ।। <br>
ब्रह्मकाद्रुद्रलोकं तत्परं विष्णुसंनिधौ ।। <br>
इन्द्रादिलोकपालानां व्रती लोकमवाप्नुयात् ।। ८४ ।। <br>
ततो भुक्त्वा शुचिः श्रीमान्भोगांस्त्रैलोक्यसुंदरि ।। <br>
चक्रवर्ती भवेद्भूमौ ब्रह्मण्यो वैष्णवस्तथा ।।८५।। <br>
य इदं शृणुयान्नित्यं वाचयमानं समंततः ।। <br>
कुलसप्तकमुद्धृत्य वैष्णवं लोकमाप्नुयात् ।।८६।। <br>
त्वया कांचनपुर्याख्यं व्रतमेतत्कृतं पुरा ।। <br>
तेन पुण्येन लब्धोऽहं भर्ता त्रैलोक्यपूजितः ।। ८७ ।। <br>
