।। श्रीकृष्ण उवाच ।। ।। <br>
अथातः संप्रवक्ष्यामि रहस्यं ह्येतदुत्तमम् ।। <br>
येन लक्ष्मीनिर्वृतिस्तु पुष्टिश्चैवोपजायते ।। १ ।। <br>
सर्वे ग्रहाः सदा सौम्या जायंते येन पांडव ।। <br>
आदित्यवारे हस्तेन पूर्वं गृह्य विचक्षणः ।। २ ।। <br>
नक्तोक्तविधिना सर्वं कुर्यात्पूजां तथा रवेः ।। <br>
प्रत्यक्षं सप्त नक्तानि कृत्वा भक्तिपरो नरः ।। ३ ।। <br>
ततस्तु सप्तमे प्राप्ते कुर्याद्ब्राह्मणवाचनम् ।। <br>
भास्करं सर्वसौवर्णं कृत्वा यत्नेन मानवः ।। ४ ।। <br>
ताम्रपात्रे स्थापयित्वा रक्तपुष्पैः प्रपूज्य च ।। <br>
रक्तवस्त्रयुगच्छन्नं छत्रोपानद्युगान्वितम् ।। ५ ।। <br>
घृतेन स्नपनं कृत्वा लड्डुकान्विनिवेद्य च ।। <br>
मंत्रेणानेन विदुषे ब्राह्मणायोपपादयेत् ।। ६ ।। <br>
आदिदेव नमस्तुभ्यं सप्तसप्ते दिवाकर ।। <br>
त्वं रवे तारयस्वास्मानऽस्मात्संसारसागरात् ।। ७ ।। <br>
कृतेनानेन राजेन्द्र भवेदारोग्यमुत्तमम् ।। <br>
द्रव्यसंपत्सुतप्राप्तिरिति पौराणिका विदुः ।। ८ ।। <br>
अविसंवादिनी चेयं शान्तिपुष्टिप्रदा नृणाम्।। <br>
तद्वच्चित्रासु संगृह्य सोमवारं विचक्षणः ।। ९ ।। <br>
सप्तमे च ततः प्राप्ते दत्त्वा ब्राह्मणभोजनम् ।। <br>
कांस्यभाजनसंस्थं वा राजतं राजतेऽथ वा ।। 4.113.१० ।। <br>
पात्रे कृत्वा सोमराजं श्वेतवस्त्रावगुंठितम् ।। <br>
पादुकोपानहच्छत्रभाजनासनसंयुतम् ।। ११ ।। <br>
दध्यन्नशिखरं दत्त्वा ब्राह्मणाय निवेदयेत् ।। <br>
मंत्रेणानेन राजेन्द्र तं शृणुष्व वदामि ते ।। १२ ।। <br>
श्रीमहादेवजावल्ली पुष्पगोक्षीरपांडुर ।। <br>
सोम सौम्यो भवास्माकं सर्वदा ह्युत्तमोत्तम ।। ।। १३ ।। <br>
एवं कृते महाराज सोमस्तुष्टिप्रदो भवेत् ।। <br>
भवंति तुष्टेऽत्रिसुते सर्वे सानुग्रहा ग्रहाः ।। १४ ।। <br>
स्वात्यामंगारकं गृह्य क्षपयेन्नक्तभोजनः ।। <br>
सप्तमे त्वथ संप्राप्ते स्थापितं ताम्रभाजने ।। १९ ।। <br>
रक्तवस्त्रयुगच्छन्नं कुंकुमेनानुलेपनम् ।। <br>
नैवेद्यं हंतकारं च पूज्य धूपाक्षतादिभिः ।। १६ ।। <br>
मंत्रेणानेन तं दद्याद्ब्राह्मणाय कुटुंबिने ।। <br>
कुजन्मप्रभवोऽपि त्वं मंगलः पठ्यसे बुधैः ।। <br>
अमंगलं निहत्याशु सर्वदा यच्छ मंगलम् ।। १७ ।। <br>
विशाखासु बुधं गृह्य सप्त नक्तान्यथाचरेत् ।। <br>
बुधं हेममयं कृत्वा स्थापितं कांस्यभाजने ।। १८ ।। <br>
शुक्लवस्त्रयुगच्छन्नं शुक्लमाल्यानुलेपनैः ।। <br>
गुडौदनोपहारं तु ब्राह्मणाय निवेदयेत् ।। १९ ।। <br>
बुधः सद्बुद्धिजननो बोधदः सर्वदा नृणाम् ।। <br>
तत्त्वावबोधं कुरु मे राजपुत्र नमोनमः ।। 4.113.२० ।। <br>
अनुराधास्वथाचार्यं देवानां पूज्य भक्तितः ।। <br>
पूर्वोक्तक्रमयोगेन सप्त नक्तान्यथाचरेत् ।। २१ ।। <br>
हैमं हेममये पात्रे स्थापयित्वा बृहस्पतिम् ।। <br>
पीतांबरयुगच्छन्नं पीतयज्ञोपवीतिनम् ।। २२ ।। <br>
पादुकाच्छत्रसहितं सदंडं सकमण्डलुम् ।। <br>
संपूज्य पुष्पनिकरैर्दीपधूपाक्षतादिभिः ।। २३ ।। <br>
खण्डखाद्योपहारैश्च द्विजाय प्रतिपादयेत् ।। <br>
धर्मशास्त्रार्थशास्त्रज्ञ ज्ञानविज्ञानपारग ।। <br>
अगाधबुद्धिगांभीर्य देवाचार्य नमोऽस्तु ते ।। २४ ।। <br>
शुक्रं ज्येष्ठासु संगृह्य क्षपयेन्नक्तभोजनैः ।। <br>
पूर्वोक्तक्रमयोगेन द्विजसंतर्पणेन च ।। २५ ।। <br>
सप्तमे त्वथ संप्राप्ते सौवर्णं कारयेच्छुभम् ।। <br>
रौप्ये वा वंशपात्रे वा स्थापयित्वा भृगोः सुतम् ।। २६ ।। <br>
संपूज्य परया भक्त्या श्वेतवस्त्रविलेपनैः ।। <br>
अग्रे तस्य प्रदातव्यं पायसं घृत संयुतम् ।। २७ ।। <br>
दद्यादनेन मंत्रेण ब्राह्मणाय विचक्षणः ।। <br>
भार्गवो भृगुपुत्रोऽसि शुक्र क्रमविशारद ।। २८ ।। <br>
हत्वा ग्रहकृतान्दोषानायुरारोग्यदो भव ।। <br>
मूलेन सूर्यतनयं गृहीत्वा भरतर्षभ ।। २९ ।। <br>
तस्मिन्दिने पूजनीयं ग्रहत्रितयमादरात् ।। <br>
शनैश्चरश्च राहुश्च केतुश्चेति क्रमान्नृप ।। 4.113.३० ।। <br>
होमं तिलघृतैः कुर्याद्गृहनाम्ना तु मंत्रवित् ।। <br>
अर्कः पलाशखदिरौ ह्यपामार्गोथ पिप्पलः ।। ३१ ।। <br>
उदुंबरशमीदूर्वाकुशाश्च समिधः क्रमात् ।। <br>
एकैकस्य त्वष्टशतमष्टाविंशतिरेव वा ।। ३२ ।। <br>
होतव्यं मधुसर्पिभ्यां दध्ना वा पायसेन वा ।। <br>
सप्तमे त्वथ संप्राप्ते नक्तं सूर्यसुतस्य तु ।। ३३ ।। <br>
ग्रहास्त्रयोऽपि कर्तव्या राजँल्लोहमयाः शुभाः ।। <br>
व्रतांते सर्वतश्चैतान्सौवर्णान्वाथ कारयेत् ।। ३४ ।। <br>
कृष्णवस्त्रयुगं दद्यादेकैकस्य क्रमान्नृप ।। <br>
मृगनाभ्या समालभ्य कृशरान्विनिवेद्य च ।। ३५ ।। <br>
होमावसाने सर्वं तद्ब्राह्मणायोपपादयेत् ।। <br>
शनैश्चर नमस्तेऽस्तु नमोऽस्तु राहवे तथा ।। ३६ ।। <br>
केतवे च नमस्तुभ्यं सर्वशांतिप्रदो भव ।। <br>
एवं कृते भवेद्यस्तु तन्निबोध नरेश्वर ।। ३७ ।। <br>
यदि भौमो रविसुतो भास्करो राहुणा सह ।। <br>
केतुश्च मूर्ध्नि तिष्ठंति सर्वे पीडाकरा ग्रहाः ।। ३८ ।। <br>
अनेन कृतमात्रेण सर्वे शाम्यंत्युपद्रवाः ।। ३९ ।। <br>
एवं यः कुरुते राजन्सदाभक्तिसमन्वितः ।। <br>
तस्य सानुग्रहा सर्वे यच्छन्ति विजयं सुखम् ।।4.113.४०।। <br>
यश्चैतच्छ्रणुयात्कल्पं ग्रहाणां पठतेऽपि वा ।। <br>
तस्य सानुग्रहा सर्वे शांतिं यच्छंति नान्यथा ।।४१।। <br>
शनैश्चरं राहुकेतू लोहपात्रेषु विन्यसेत् ।। <br>
कृष्णागरुः स्मृतो धूपो दक्षिणा चात्मशक्तितः ।।४२।। <br>
सूर्यं विधुं कुज बुधौ गुरुशुक्रसौरीन्हस्तादिकर्क्षसहितानुदितक्रमेण।।<br>
संपूज्य हेमघटितान्द्विजपुङ्गवाय दत्त्वा पुमान्ग्रहगणेन न पीड्यतेऽत्र ।।४३।। <br>
