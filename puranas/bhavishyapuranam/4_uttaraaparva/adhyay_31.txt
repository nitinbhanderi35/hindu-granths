॥ युधिष्ठिर उवाच ॥ ॥ <br>
रूपसौभाग्यसुखदं नरनारीजनप्रियम् ॥ <br>
पापापहं बहुफलं सुकरं सूपवासकम् ॥१॥ <br>
ऋद्धिबुद्धिकरं स्वर्ग्यं यशस्यं सर्वकामदम् ॥ <br>
तन्मे वद व्रतं किञ्चिद्यदि तुष्टोऽसि माधव ॥२॥ <br>
॥ श्रीकृष्ण उवाच ॥ <br>
शृणु पार्थ परं गुह्यं यन्मया कथितं न च ॥ <br>
पुरा तव वनस्थस्य तदद्य प्रवदाम्यहम् ॥३॥ <br>
शिवयोरतिसंहर्षाद्रक्तबिंदुश्च्युतः क्षितौ ॥ <br>
मेदिन्या स प्रयत्नेन विधृतो धृतियुक्तया ॥ ४ ॥ <br>
तस्माज्जातः कुमारोऽसौ रक्तो रक्तसमुद्भवः ॥ <br>
अंगं प्रसिद्धमेवेहांगारको वेग उच्यते ॥ ५ ॥ <br>
शिवांगाद्रभसा जात स्तेनांगारक उच्यते ॥ <br>
अगस्थोंऽगारकांतिश्च अंगप्रत्यङ्गसंभवः ॥ ६ ॥ <br>
सौभाग्यारोग्यकृद्यस्मात्तस्मादंगारकः स्मृतः ॥ <br>
भक्त्या चतुर्थ्यां नक्तेन यस्तु श्रद्धासमन्वितः ॥ ७ ॥ <br>
तं पूजयति यत्नेन नारी वाऽनन्यमानसा ॥ <br>
तस्य तुष्टः प्रयच्छेत्स यत्त्वया समुदाहृतम् ॥ <br>
रूपं सौभाग्यसंपन्नं नरनारीमनोहरम् ॥ ८ ॥ <br>
युधिष्ठिर उवाच ॥ <br>
एतन्मे वद देवेश अंगारकविधिं शुभम् ॥ <br>
सहोममंत्रसंस्थानं साधिवासविधानतः ॥ ९ ॥ <br>
श्रीकृष्ण उवाच ॥ <br>
पूर्वं तु कृतसंकल्पः स्नानं कृत्वा बहिर्जले ॥ <br>
स्नानार्थं मृत्तिकां मंत्रैर्गृह्णीयादंभसि स्थितः ॥4.31.१ ०॥ <br>
त्वं मृदे वंदिता पूर्वं कृष्णेनोद्धरता किल॥ <br>
तेन मे दह पापौघं यन्मया पूर्वसंचितम् ॥ १ १॥ <br>
इमं मंत्रं पठन्पार्थ आदित्याय प्रदर्शयेत् ॥ <br>
आदित्यरश्मिसंतप्तां गंगाजलकणोक्षिताम् ॥१२॥ <br>
तां मृदं शिरसि प्रार्थ्य पूर्वं दत्त्वांगसंधिषु ॥ <br>
ततः स्नानं प्रकुर्वीत मंत्रेणान्तर्जले पुनः ॥ १३ ॥ <br>
त्वमापो योनिः सर्वेषां दैत्यदानवरक्षसाम् ॥ <br>
स्वेदजोद्भिज्जयोनीनां रसानां पतये नमः ॥१४॥ <br>
स्नातोऽहं सर्वतीर्थेषु सर्वप्रस्रवणेषु च ॥ <br>
नदीषु देवखातेषु स्नानं तेषु च मे भवेत्॥१५॥ <br>
ध्यायन्ध्वनिमिमं मंत्रं ततः स्नानं समाचरेत् ॥ <br>
ततः स्नात्वा शुचिर्भूत्वा गृहमागत्य न स्पृशेत् ॥ <br>
न जल्पेच्च न वीक्षेत क्वचित्पापिष्ठमेव हि ॥ १६ ॥ <br>
दूर्वाश्वत्थौ शमीं स्पृष्ट्वा मां च मंत्रेण मंत्रवित् ॥ <br>
दूर्वामप्यस्य मंत्रेण युतेन समुपस्थिताम् ॥१७॥ <br>
त्वं दूर्वेऽमृतजन्मासि सर्वदेवैश्च वंदिता ॥ <br>
वंदिता दह तत्सर्वं यन्मया दुष्कृतं कृतम् ॥१८॥ ( इति दूर्वामंत्रः ॥) <br>
पवित्राणां पवित्रं त्वं काश्यपी पठ्यसे श्रुतौ॥<br>
शमी शमय तत्पापं यन्मया दुरनुष्ठि तम् ॥ १९ ॥ ( इति शमीमंत्रः) <br>
अश्वत्थमंगं लभते मंत्रमेतं निबोध मे ॥ <br>
अक्षिस्पंदं भुजस्पंदं दुःस्वप्नं दुर्विचिंतितम् ॥ <br>
शत्रूणां च समुत्थानमश्वत्थ शमयस्व मे ॥ 4.31.२० ॥ ( इत्यश्वत्थमंत्रः) <br>
गां दद्यात्तु ततो देवीं सवत्सां सप्रदक्षिणाम् ॥ <br>
समालभ्य तु मंत्रेण मंत्रमेतमुदीरयेत् ॥ २१ ॥ <br>
सर्वदेवमये देवि दैवतैस्त्वं सुपूजिता ॥ <br>
तस्मात्स्पृशामि वंदामि वंदिता पापहा भव ॥२२॥ ( इति गोमंत्रः) <br>
एवं मंत्रं पठन्पार्थ भक्तिभावेन भावितः ॥ <br>
प्रदक्षिणां यः कुरुते गां दृष्ट्वा वरवर्णिनीम् ॥ २३ ॥ <br>
प्रदक्षिणीकृता तेन पृथिवी नात्र संशयः ॥ <br>
एवं मौनेन चागत्य वंद्यान्वंद्य गृहं व्रजेत् ॥ २४ ॥ <br>
प्रक्षाल्य च मृदा पादौ आहिताऽग्निगृहं विशेत् ॥ <br>
होमं तत्र प्रकुर्वीत एभिर्मंत्रैः पदैर्वरैः ॥ २५ ॥ <br>
शर्वाय शर्वपुत्राय पार्वत्या गोः सुताय च ॥<br>
कुजाय लोहितांगाय ग्रहेशांगारकाय च ॥ <br>
भूयोभूयोयमाहुत्या हुत्वाहुत्वा जुहोति वै ॥ २६ ॥ <br>
ओंकारपूर्वकैर्मंत्रैः स्वाहाकारांतयोजितैः ॥ <br>
अष्टोत्तर शतं पार्थ अर्द्धमर्धार्धमेव च ॥२७॥ <br>
एभिमंत्रपदैर्भक्त्या शक्त्या वा काममेव वा ॥ <br>
समिद्भिः खादिरीभिश्च घृतदुग्धैस्तिलैर्यवैः ॥२८॥ <br>
भक्ष्यैर्नानाविधैरन्यैः शक्त्या वा मंत्रविद्वशी ॥ <br>
हुत्वाहुतीस्ततः पार्थ देवं संस्थापयेत्क्षितौ ॥ २९ ॥ <br>
स्नपनं केचिदिच्छंति सगुडे ताम्रभाजने ॥ <br>
सौवर्णं रक्तवर्णं च शक्त्या दारुमयं तथा ॥ 4.31.३० ॥ <br>
कृष्णागरुमयं चैव श्रीखण्डघटितं पुनः ॥ <br>
सौवर्णपात्रे रौप्ये वा अर्च्यं कुंकुमकेसरैः ॥ ३१ ॥ <br>
अन्यैरालोहितैः पार्थ पुष्पैर्वस्त्रैः फलैः शुभैः ॥ <br>
राजन्रत्नैश्च विविधैरर्थवान्भक्तितोऽर्चयेत् ॥ ३२ ॥ <br>
यावद्धि शक्यते चित्तं वित्तवान्भक्तिभावितः ॥ <br>
तावद्धि वर्धते पुण्यं दातुः शतसहस्रिकम् ॥ ३३ ॥ <br>
किञ्चित्ताम्रमये पात्रे वंशजे मृन्मयेपि वा ॥ <br>
पूजयंति नरा रक्तैः पुष्पैः कुंकुमकेशरैः ॥ ३४ ॥  <br>
( ॐ अंगारकाय नमः शिरसि ॥ <br>
ॐकुजाय नमः वदने ॥ <br>
ॐ भौमाय नमः स्कंधयोः ॥ <br>
ॐ मंगलाय नमः बाह्वोः ॥ <br>
ॐ रक्ताय नमः उरसि ॥ <br>
ॐ लोहितांगाय नमः कट्याम् ॥ <br>
ॐ आराय नमः जंघयोः ॥ <br>
ॐ महीधराय नमः पादयोः ॥ <br>
एषाष्टपुष्पिका ॥ <br>
पुरुषाकृतिं कृतः पात्रे कुजं मंत्रैः समर्चयेत् ॥ <br>
गुग्गुलं घृतसंयुक्तं कृष्णागरुसमन्वितम् ॥ <br>
धूपं सद्रव्यजं वापि दद्यात्तत्र समाधिना ॥ ३५ ॥ <br>
होमं कुर्वीत पूर्वोक्तैर्मंत्रैर्मंगलसं ज्ञितैः ॥ <br>
एवं प्रणम्य देवेशं ब्राह्मणाय निवेदयेत् ॥३६॥ <br>
निष्पावकं भोजनं वा दद्याच्छक्त्या सदक्षिणम् ॥ <br>
वित्तशाठ्यं हि कुर्वाणो न मुख्यफलभाग्भवेत् ॥ ३७ ॥ <br>
पश्चाद्भुञ्जीत मौनेन भूमिं कृत्वा तु भाजनम् ॥ <br>
मन्त्रेणानेन चालभ्य तन्निबोध मयोदितम् ॥ ३८ ॥ <br>
सर्वौषधिरसावासे सर्वदा सर्व दायिनि ॥ <br>
त्वत्तले भोक्तुकामोऽहं तद्भुक्तममृतं भवेत् ॥ ३९ ॥ <br>
युधिष्ठिर उवाच ॥ <br>
अंगारकेण संयुक्ता चतुर्थी नक्तभोजनैः ॥ <br>
उपोष्या कतिमात्रा सा किमेका वद यादव ॥ 4.31.४० ॥ ॥ <br>
श्रीकृष्ण उवाच ॥ <br>
चतुर्थी च चतुर्थी च यदांगारकसंयुता ॥ <br>
उपोष्या तत्रतत्रैव प्रदेयो विधिना कुजः ॥ <br>
वित्तहीनाः प्रतीक्षंते यावद्वित्तोपलंभनम् ॥४१॥ <br>
चतुर्थ्यां च चतुर्थ्यां च विधानं शृणु पाण्डव ॥ <br>
सौवर्णपात्रे कृत्वा तु अंगारकमकृत्रिमम् ॥ <br>
दश सौवर्णिकं मुख्यं दशार्द्धार्द्धमथापि वा ॥४२॥ <br>
विंशत्पलानि पात्राणि विंशत्यर्द्धपलानि च ॥ <br>
विंशत्कर्षाणि वा पार्थ अतो न्यूनं न कारयेत् ॥४३॥ <br>
प्रतिष्ठाप्य कुजं मंत्रैर्वस्त्रैः संपरिवेष्टितम् ॥ <br>
पुष्पमंडपिकां कृत्वा दिव्यां सद्धूपधूपिताम् ॥४४॥ <br>
तत्र संपूजयेद्देवं पूर्वमंत्रैर्विधानतः ॥ <br>
भक्त्या भोज्यैरनेकैश्च फलैरत्नैश्च सागरैः ॥ ४५ ॥ <br>
वस्त्रैः प्रावरणैर्यानैः शय्योपानद्वरासनैः ॥ <br>
छत्रैः पुष्पैर्गन्धवरैः शक्त्या वित्तानुसारतः ॥ ४६ ॥ <br>
ततो विप्र परीक्षेत व्रतशौचसमन्वितम् ॥ <br>
वेदाध्ययनसंपन्नं शास्त्रज्ञं निरहंकृतिम्॥ ४७ ॥ <br>
अंगारकविधिं यश्च सम्यग्जानाति शास्त्रतः॥ <br>
आह्वानविधि मंत्रांश्च होमार्चनविसर्जनम् ॥ ४८ ॥ <br>
संपूज्य वस्त्राभरणैस्तस्मै देयः कुजोत्तमः ॥ <br>
यथा श्रुतो यथा ज्ञातस्तथा भक्त्या ह्युपोषितः ॥ ४९ ॥ <br>
वित्तसारेण तुष्य त्वं मम भौम भवोद्भव ॥ <br>
पठन्निमं मंत्रवरं ब्राह्मणाय निवेदयेत् ॥ <br>
ब्राह्मणश्चाप्यसौ विद्वान्मंत्रमेतमुदाहरेत् ॥ 4.31.५० ॥ <br>
मंगलं प्रति गृह्णामि उभयोरस्तु मंगलम् ॥ <br>
दातृप्रतिग्राहकयोः क्षेमारोग्यं भवत्विति ॥ ५१ ॥ प्रतिग्राहकमंत्रः ॥ <br>
एवं चतुर्थे संप्राप्ते धनप्राप्तिर्न विद्यते ॥ <br>
तदा मंत्रार्चनपरः पुनरेतां समाचरेत् ॥ ५२ ॥ <br>
आशरीरनिपाताद्वा यथोक्तफलभाग्भवेत् ॥ <br>
अल्पवित्तो यथा शक्त्या सर्वमेतत्समाचरेत् ॥ ॥ ५३ ॥ <br>
अंगारकेण संयुक्तां वास्रां(वस्त्रां) तिलशराविकाम् ॥ <br>
अनेन विधिना दत्त्वा यथोक्तफलभाग्भवेत् ॥ ५४ ॥ <br>
एवं चतुर्थीं यो भक्त्या कुजयुक्ता मुपोषयेत्॥ <br>
तस्य पुण्यफलं यच्च तन्निबोध युधिष्ठिर ॥ ५५ ॥ <br>
इह स्थित्वा चिरं कालं पुत्रपौत्रश्रिया वृतः ॥ <br>
देहावसाने दिव्यौजा दिव्यगन्धानु लेपनः ॥ ५६ ॥ <br>
दिव्यनारीगणवृतो विमानवरमास्थितः ॥ <br>
याति देवपुरं हृष्टो देवैः सहाभिनंदितः ॥ ५७ ॥ <br>
स तत्र रमते कालं देवैः सह सुरेशवत्॥ <br>
चतुर्युगानि षट्त्रिंशत्ततः कालांतरे पुनः ॥ ५८ ॥ <br>
इह चागत्य राजासौ कुले महति जायते ॥ <br>
रूपवान्धनवान्वाग्मी दानशीलो दयापरः॥ ॥ ५९ ॥<br>
नारी च रूपसंपन्ना सुभगा जातिसंयुता ॥ <br>
पु्त्रपौत्रैः परिवृता भर्त्रा सह रमेच्चिरम् ॥4.31.६०॥ <br>
रमित्वा सुचिरं कालं पुनः स्वर्गगतिं लभेत् ॥ <br>
एष ते कथितो राजन्सरहस्यो विधिस्तथा ॥ <br>
दुर्ल्लभो यो मनुष्याणां देवानां भद्रमस्तु ते ॥ ६१ ॥ <br>
अंगारकेण सहिता तु सिता चतुर्थी शस्ता सुरार्च्चनविधौ पितृपिण्डदाने ॥ <br>
तस्यां कुजं कुरुकुलोद्वह येऽर्चयंति भूमौ भवंति बहुमंगलभाजनास्ते ॥ ६२ ॥ ॥ <br>
