॥युधिष्ठिर उवाच ॥ ॥ <br>
अल्पायासेन भगवन्धनेनाल्पेन वा विभो ॥ <br>
पापं प्रशममायाति येन तद्वक्तुमर्हसि ॥ ॥ १ ॥ <br>
॥ श्रीकृष्ण उवाच ॥ ॥ <br>
शृणु पार्थ परां पुण्यां द्वादशीं पापनाशिनीम् ॥ <br>
यामुपोष्य परं पुण्यमाप्नुयाच्छ्रद्धयान्वितः ॥ २ ॥ <br>
माघमासे च संप्राप्ते आषाढर्क्षं भवेद्यदि ॥ <br>
मूलं वा कृष्णपक्षस्य द्वादश्यां नियतव्रतः ॥ ३ ॥ <br>
गृह्णीयात्पुण्यफलदं विधानं तस्य मे शृणु ॥ <br>
देवदेवं समभ्यर्च्य सुस्नातः प्रयतः शुचिः ॥ ४ ॥ <br>
कृष्णनाम्ना च संपूज्य एकादश्यां महामते ॥ <br>
उपोषितो द्वितीयेह्नि पुनः संपूज्य केशवम् ॥ ५ ॥ <br>
संस्तूय नाम्ना तेनैव कृष्णाख्येन पुनःपुनः ॥ <br>
दद्यात्तिलांश्च विप्राय कृष्णो मे प्रीयतामिति ॥ ६ ॥ <br>
ततश्च प्राशयेच्छस्तांस्तथा कृष्णतिलान्नृप ॥ <br>
विष्णुप्रीणनमंत्रोक्ते समाप्ते वर्षपारणे ॥ ७ ॥ <br>
कृष्णकुंभांस्तिलैः सार्द्धं पक्वान्नेन च संयुताः ॥ <br>
छत्रोपानद्युगैर्वस्त्रैः सहिता अन्नगर्भिणः ॥ <br>
ब्राह्मणेभ्यः प्रदेयास्ते यथावन्माससंख्यया ॥ ८ ॥ <br>
तिलप्ररोहाज्जायंते यावत्संख्यास्तिला नृप ॥ <br>
तावद्वर्षसहस्राणि स्वर्गलोके महीयते ॥ <br>
अरोगो जायते नित्यं नरो जन्मनिजन्मनि ॥ ९ ॥ <br>
अंधो न बधिरश्चैव न कुष्ठी न च कुत्सितः ॥ <br>
भवत्येतामुषित्वा तु तिलाख्यां द्वादशीं नरः ॥ 4.81.१० ॥ <br>
अनेन पार्थ विधिना तिलदाता न संशयः ॥ <br>
मुच्यते पातकैः सर्वैरनायासेन मानवः ॥ ११ ॥ <br>
दानं विधिस्तथा श्राद्धं सर्वपातकशांतये ॥ <br>
नार्थः प्रभूतो नायासः शरीरे नृपसत्तम ॥ १२ ॥  <br>
सर्वोपभोगनिरतोह्नि परे दशम्यां स्नानं तिलैस्तिलनिवेदनकृत्तिलाशी ॥ <br>
दत्त्वा तिलान्द्विजवराय विराजकेतु संपूज्य विष्णुपदवीं समुपैति मर्त्यः ॥ १३ ॥ <br>
