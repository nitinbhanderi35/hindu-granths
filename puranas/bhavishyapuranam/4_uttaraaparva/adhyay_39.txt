॥ श्रीकृष्ण उवाच ॥ ॥ <br>
अन्यामपि प्रवक्ष्यामि पद्मषष्ठी शुभां तथा॥ <br>
यामुपोष्य नरः पापविमुक्तः स्वर्गभाग्भवेत् ॥ १ ॥ <br>
मार्गशीर्षे शुभे मासि पञ्चम्यां नियतव्रतः ॥ <br>
षष्ठीमुपोष्य कमलं कारयित्वा सुकाञ्चनम् ॥ २ ॥ <br>
शर्करासंयुतं दद्याद्ब्राह्मणाय कुटुंबिने ॥ <br>
रूपं च कांचनं कृत्वा फलस्यैकस्य धर्मवित् ॥ ३ ॥ <br>
दद्यात्प्रातः कृतस्नानो भानुर्मे प्रीयतामिति ॥ <br>
भक्त्या तु विप्रान्संपूज्य सप्तम्यां क्षीरभोजनम् ॥ ४ ॥ <br>
कृत्वा कुर्यात्फलत्यागं या च स्यात्कृष्णसप्तमी ॥ <br>
एतामुपोष्य विधिवदनेनैव क्रमेण तु॥ ५ ॥ <br>
तद्वै हैमं फलं दत्त्वा सुवर्ण कमलान्वितम्॥ <br>
शर्करापात्रसंयुक्तं वस्त्रमालासमन्वितम् ॥ ६ ॥ <br>
षष्ठ्योरुभयोर्महाराज यावत्संवत्सरं ततः ॥ <br>
उपोष्य दद्यात्क्रमशः सूर्यमंत्रानुदीरयेत् ॥ ७ ॥ <br>
भानुरर्को रविर्ब्रह्मा सूर्यः शुक्रो हरिः शिवः ॥ <br>
श्रीमान्विभावसुस्त्वष्टा वरुणः प्रीयतामिति ॥ ८ ॥ <br>
प्रतिमासं च सप्तम्यामेकैकं नाम कीर्तयेत् ॥ <br>
प्रतिपक्षं फलत्यागमेतत्कुर्वन्समाचरेत् ॥ ९ ॥ <br>
व्रतांते विप्रमिथुनं पूजयेद्वस्त्रभूषणैः ॥ <br>
शर्कराकलशं दद्याद्धैमपद्मफलान्वितम् ॥ 4.39.१० ॥ <br>
यथा फलकरो मासस्त्वद्भक्तानां सदा रवे ॥ <br>
तथानंतफलावाप्तिरस्तु जन्मनिजन्मनि ॥११॥ <br>
इमामनंतफलदां फलषष्ठीं करोति यः ॥ <br>
स सर्वपापनिर्मुक्तः सूर्यलोके महीयते ॥१२॥ <br>
सुरापानादिकं किञ्चिद्यदत्रामुत्र वा कृतम् ॥ <br>
तत्सर्वं नाशमायाति सूर्यलोकं स गच्छति ॥१३॥ <br>
भूतान्भव्यांश्च पुरुषांस्तारयेदेकविंशतिम् ॥ <br>
शृणुयाद्यः पठेद्वापि सोपि कल्याणभाग्भवेत्॥१४॥ <br>
हैमं फलं सकमलं कलशं सिताया षष्ठीमुपोष्य विधिवद्द्विजपुंगवाय ॥ <br>
दद्यात्सुरासुरशिरोमणिघृष्टपादं भानुं प्रणम्य फलसिद्धिमुपैति मर्त्यः ॥१५॥ <br>
