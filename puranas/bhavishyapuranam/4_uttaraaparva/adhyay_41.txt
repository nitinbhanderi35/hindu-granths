।। श्रीकृष्ण उवाच ।। ।। <br>
भद्र भाद्रपदे मासि शुक्लषष्ठ्यां युधिष्ठिर ।। <br>
योषित्सुवेषा सुभगा सर्वलोकमनोहरा ।। १ ।। <br>
प्रातः स्नानं महानद्यां कृत्वा संगृह्य वालुकाम् ।। <br>
नवे वंशमये पात्रे यायाद्गृहमतंद्रिता ।। २ ।। <br>
सोपवासा प्रयत्नेन देवीं तत्र प्रपूजयेत् ।। <br>
कृत्वा वस्त्रगृहं रम्यं दीपनेत्रपटावृतम् ।। ३ ।। <br>
तत्र संस्थाप्य तां देवीं पुष्पैः संपूजयेन्नवैः ।। <br>
ध्यात्वा ललितिकां गौरीं तपोवननिवासिनीम् ।। ४ ।। <br>
मंत्रेणानेन कुसुमैश्चंपकस्य सुशोभनैः ।। <br>
चंपकं करवीरं च नेमालिं मालतीं तथा ।। <br>
नीलोत्पलं केतकीं च संगृह्य तगरं तथा ।। ५ ।। <br>
एकैकस्य त्वष्टशतमष्टाविंशतिरेव वा ।। <br>
अक्षतैः कलिका ग्राह्यास्तैस्तु देवीं समर्चयेत् ।। ६ ।। <br>
गंगाद्वारे कुशावर्ते बिल्वके नीलपर्वते ।। <br>
स्नात्वा कनखले तीर्थे हरं लब्धवती व्रजेत् ।। ७ ।। <br>
ललिते ललिते देवि सौख्यसौभाग्यदायिनि ।। <br>
या सौभाग्यसमुत्पन्ना तस्यै देव्यै नमोनमः ।। <br>
एवमभ्यर्च्य विधिना नैवेद्यं पुरतो न्यसेत् ।। ८ ।। <br>
कूष्मांडैः कर्कटीवृंतैः कर्कोटैः कारवेल्लकैः ।। <br>
वृतांकैरक्षतैरङ्गैर्दीपधूपाद्यलक्तकैः ।। ९ ।। <br>
सार्द्धं सगुडकैर्धूपैः सोहालककरंबकैः ।। <br>
गुडपुष्पैः कर्णवेष्टैर्मोदकैर्मुखमोदकैः ।। 4.41.१० ।। <br>
एवमभ्यर्च्य विधिवद्रात्रौ जागरणं ततः ।। <br>
गीतवाद्यनटच्छत्रप्रेक्षणीयैः सुशोभनैः ।। <br>
सखीभिः सहिता साध्वी तां रात्रीं प्रशमन्नयेत् ।। ११ ।। <br>
न च सम्मीलयेन्नेत्रे नारी यामचतुष्टयम् ।। <br>
दुर्भगा दुर्गता वंध्या नेत्रसंमीलनाद्भ वेत् ।। १२ ।। <br>
एवं जागरणं कृत्वा सप्तम्यां सरितं नयेत् ।। <br>
गन्धपुष्पैरथाभ्यर्च्य गीतवाद्यपुरःसरम् ।। १३ ।। <br>
तच्च दद्याद्द्विजेंद्राय नैवद्यादि नरोत्तम ।। <br>
स्नात्वा गृहमुपागम्य हुत्वा वैश्वानरं क्रमात् ।। <br>
देवान्पितॄन्मनुष्यांश्च पूजयित्वा सुवासिनीम् ।। १४ ।। <br>
कुमारिका भोजनीया ब्राह्मणा दशपंच च ।। <br>
भक्ष्यभोज्यैर्बहुविधैर्देया तेभ्यः सुदक्षिणा ।। <br>
ललिता प्रीतियुक्ताऽस्तु इत्युक्त्वा तान्विसर्जयेत् ।। १५ ।। <br>
यः कश्चिदाचरेदेतद्भक्त्या ललितिकाव्रतम् ।। <br>
नरो वा यदि वा नारी तस्य पुण्यफलं शृणु ।। १६ ।। <br>
तन्नास्ति मानुषे लोके तस्य यन्नोपपद्यते ।। <br>
सुखसौभाग्यसंयुक्ता गौरीलोकमवाप्नुयात् ।। १७ ।। <br>
षष्ठ्यां जलांतरगता वरवंशपात्रे संगृह्य पूजयति या सिकताः क्रमेण ।। <br>
नक्तं च जागरमनुद्धतगीतनृत्यैः कृत्वा ह्यसौ त्रिभुवने ललितेव भाति ।।१८।। <br>
