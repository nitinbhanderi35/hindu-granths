॥ युधिष्ठिर उवाच ॥ ॥ <br>
यमस्याराधनं ब्रूहि श्रीवत्स पुरुषोत्तम ॥ <br>
कथं न गम्यते कृष्ण नरकं नरकेसरिन् ॥ १ ॥ <br>
॥ श्रीकृष्ण उवाच ॥ ॥ <br>
द्वारवत्यां पुरा पार्थ स्नातोऽहं लवणाम्भसि ॥ <br>
दृष्टवान्मुनिमायांतं मुद्गलं नाम पार्थिव ॥ २ ॥ <br>
प्रज्वलंतमिवादित्यं तपसा द्योतितान्तरम् ॥ <br>
तं प्रणम्यार्घ्यसत्कारैः पप्रच्छाहं युधिष्ठिर ॥ ३ ॥ <br>
यमादर्शननामैतद्व्रतं जन्तुभयापहम् ॥ <br>
कथयामास सकलं मुद्गलो विस्मयान्वितः ॥ ४ ॥   <br>
॥ मुद्गल उवाच ॥ ॥ <br>
अकस्मात्कृष्ण मूर्च्छा मे पतितोऽस्मि धरातले ॥ <br>
पश्यामि दंडपुरुषैर्मद्देहात्प्रज्वलन्निव ॥ ५ ॥ <br>
अंगुष्ठमात्रः पुरुषो बलदाकृष्य रोषितः ॥ <br>
बद्धो यमभटैर्गाढं नीयते वेदवादिभिः ॥ ६ ॥ <br>
क्षणात्सभायां पश्यामि यमं पिंगललोचनम् ॥ <br>
कृष्णावदातं रौद्रास्यं मृत्युं व्याधिशतान्वितम् ॥ ७ ॥ <br>
वातपित्तमहाश्लेष्मैर्मूर्तिमद्भिरुपासितम् ॥ <br>
कासशोफज्वरातंकस्फोटिकालूतमारिभिः ॥ ८ ॥ <br>
ज्वरगर्दभशीर्षादिभगंदरमलक्षयैः ॥ <br>
गंडमालाक्षिरोगैश्च मूत्रकृच्छ्ररहोव्रणैः ॥ ९ ॥ <br>
वेदनाभिः प्रमेहैश्च पिटकैर्गंडबुद्बुदैः ॥ <br>
विषूचिकागलग्राहदरिद्राभूततस्करैः ॥ 4.89.१० ॥ <br>
इत्थं बहुविधै रौद्रैर्नानारूपभयंकरैः ॥ <br>
करालशस्त्रहस्तैश्च संग्रामैर्नरकैस्तथा ॥ ११ ॥ <br>
राक्षसैर्दानवैरुग्रैरुपविष्टैः पुरःस्थितैः ॥ <br>
धर्माधिकरणस्थैश्च चित्रगुप्तादिलेखकैः ॥ १२ ॥ <br>
सिंहैर्व्याघ्रैर्वराहैश्च तरक्षैश्चानुजंतुकैः ॥ <br>
वृश्चिकैर्दंश मशकैः शिवासर्पैः सडुंडुभैः ॥ १३ ॥ <br>
गृध्रैरुलूकैर्बहुभिर्मत्कुणैर्डाकिनीग्रहैः ॥ <br>
अपस्मारस्मरोन्मादवृद्धिकारेवतीग्रहैः ॥ १४ ॥ <br>
पिशाचैर्यक्षकूष्मांडैः पाशखड्गधनुर्द्धरैः ॥ <br>
मुक्तकेशैस्त्रासकरैर्भृकुटीकुटिलाननैः ॥ १५ ॥ <br>
बृहत्कायैर्नारकीयैः पापिष्ठानां नियामकैः ॥ <br>
असिपत्रवनांगारैः क्षारगर्ताण्डदायकैः ॥ १६ ॥ <br>
असिभंगामिषच्छेदरुधिरस्रावकादिभिः ॥ <br>
आस्थाने संभृतो भाति यमो मृत्यूपमोपमः ॥ २७ ॥ <br>
स आह किंकरान्सर्वान्धर्मराजो जनार्दन ॥ <br>
किमयं मुनिरानीतो युष्माभिर्भ्रांतनामभिः ॥ १८ ॥ <br>
मुद्गलो नाम कौडिन्ये नगरे भीष्मकात्मजः॥  <br>
क्षत्रियोऽस्ति स आनेयः क्षीणायुस्त्यज्यतां मुनिः ॥ १९ ॥ <br>
इत्युक्तास्ते गतास्तस्मादायाताः पुनरेव ते ॥ <br>
ऊचुर्यमभटाः प्रह्वा धर्मराजं सविस्मयाः ॥4.89.२० ॥ <br>
अस्माभिस्तत्र क्षीणायुर्न देही लक्षितो गतैः ॥ <br>
न जानीमो भानुसूनो कथंचिद्भ्रांतमानसाः ॥ २१ ॥ <br>
॥ यमराज उवाच ॥ ॥ <br>
प्रायेण ते न दृश्यंते पुरुषैर्यमकिंकरैः ॥ <br>
कृता त्रयोदशी यैस्तु नरकार्तिविनाशिनी ॥ २२ ॥ <br>
उज्जयिन्यां प्रयागे वा भैरवे वाथ ये मृताः ॥ <br>
तिलान्नगोहिरण्यादि दत्तं यैश्च गवाह्निकम् ॥ २३ ॥ <br>
॥ दूत उवाच ॥ ॥ <br>
दृशं तद्व्रतं स्वामिञ्छंस नो भास्करात्मज ॥ <br>
किं तत्र वद कर्तव्यं पुरुषैस्तव तुष्टिदम् ॥ २४ ॥ <br>
॥ यम उवाच ॥ ॥ <br>
पूर्वाह्ने मार्गशीर्षादौ वर्षमेकं निरन्तरम् ॥ <br>
त्रयोदश्यां सौम्यदिने सूर्यांगारकवर्जितः ॥ २५ ॥ <br>
मम नाम्ना द्विजानष्टौ पंच चैव समाह्वयेत् ॥ <br>
वेदांतगाञ्जातिशुद्धाञ्छांतचित्तान्सुशोभनान् ॥ २६ ॥ <br>
वाचकश्चापि तन्मध्ये सदा भास्करवल्लभान् ॥ <br>
दिनस्य प्रथमे यामे शुचौ देशे समास्थितान् ॥ २७ ॥ <br>
अंतर्वासोवृतान्भक्तान्सौपदिष्टदिगुन्मुखान् ॥ <br>
अभ्यंगयेच्छिरोदेशात्तिलतैलेन मर्द्दयेत् ॥ २८ ॥ <br>
स्नापयेद्गन्धकाषायैः सुखोष्णांबुभिरेव च ॥ <br>
पृथक्पृथक्स्नापयित्वा सर्वानेव द्विजोत्तमान् ॥ २९ ॥ <br>
शुचिर्भूत्वा तथाचांतो व्रती भक्तिपरायणः ॥ <br>
स्वयं संभृत्य शुश्रुषां तेषां कृत्वा नरोत्तम ॥ 4.89.३० ॥ <br>
प्राङ्मुखानुपविष्टांश्च त्रयोदश पृथक्पृथक् ॥ <br>
भोजयेच्छालिमुद्गाद्यं गुडपूपान्सुखोचितान्॥ ३१ ॥ <br>
सुव्यञ्जनं सुपक्वान्नं भूयोभूयो निवेदयेत् ॥ <br>
शुचिर्भूत्वा तथाचांतो ह्यर्चयेत्तिलतंडुलैः ॥३२॥ <br>
प्रस्थमात्रैरथैकैकं ताम्रपात्रसमन्वितैः ॥ <br>
सदक्षिणैः सच्छत्रैश्च जलकुम्भैः पवित्रकैः ॥३३॥ <br>
चर्मप्रावरणैः श्रेष्ठैस्तेषां दत्त्वा विसर्जयेत् ॥ <br>
मंत्रेणानेन राजेन्द्र अर्चयेत्तान्पृथक्सुधीः ॥ <br>
ब्राह्मणान्वाचकं वापि पंक्तिभेदं न कारयेत् ॥ ३४ ॥ <br>
ॐ नमः शनैश्चरो मृत्युर्दंडहस्तो विनाशकः ॥ <br>
अभावः प्रलयः सौरिर्दुःखघ्नः शमनोंऽतकः ॥ ३५ ॥ <br>
लोकपालो ह्यतिक्रूरो रौद्रो घोराननः शिवः ॥ <br>
यमः प्रसन्नमानस्को दद्यान्मेऽभयदक्षिणाम् ॥ (स्वाहा) ॥ ३६ ॥ <br>
इत्युक्त्वा संप्रयच्छेच्च देयं दत्त्वा व्रती पुनः ॥ <br>
द्विजांश्चानुव्रजेतृप्तान्गृहांश्चार्चितचर्चितान् ॥ ३७ ॥ <br>
एवं यः पुरुषः कश्चित्सकृद्व्रतमिदं चरेत् ॥ <br>
स मृतोऽपि नरो मर्त्यो नायाति मम मंदिरम्॥ ३८ ॥ <br>
अदृष्टो मम मायाभिर्विमानेनार्कमंडलम् ॥ <br>
स चायाति पुरीं विष्णोस्ततः शिवपुरं व्रजेत् ॥ ३९ ॥ <br>
कृतं चीर्णं व्रतं तेन मुद्गलेन ममोदितम् ॥ <br>
तेन नायात्यसौ लोके मम क्षत्रियपुङ्गवः ॥ 4.89.४० ॥ <br>
इति कालवचः श्रुत्वा तेऽपि दूता गतास्तु मे ॥ <br>
अहं पुनः समापन्नस्तूर्णं कालैर्विसर्जितः ॥ <br>
स्वशरीरं पुनः प्राप्य नीरोगः पुनरुत्थितः ॥ ४१ ॥ <br>
त्वां द्रष्टुमागतः प्रोक्तमेतद्वृत्तं मया तव ॥ <br>
इत्युक्त्वा मुद्गलो राजन्प्रयातः स्वगृहं प्रति ॥ ॥ ४२ ॥ <br>
इदं कुरुष्व कौंतेय त्वमप्यत्र महीतले ॥ <br>
ततो यास्यस्यसंदिग्धं वंचयित्वा यमं मृतः ॥ ४३ ॥ <br>
एवं येन्येऽपि पुरुषाः स्त्रियो वापि युधि ष्ठिर ॥ <br>
त्रयोदश्यां त्रयोदश्यां ये चरिष्यंति भूतले ॥ ४४ ॥ <br>
एकभक्तेन नक्तेन उपवासेन वा पुनः ॥ <br>
यमदर्शनमाख्यातं गतं सर्वव्रतोत्तमम् ॥४५॥ <br>
सर्वपापविनिर्मुक्ता दिव्ययानं समाश्रिताः ॥ <br>
यास्यन्तीन्द्रपुरं हृष्टा अप्सरोगणसंवृताः ॥ ४६ ॥ <br>
दोधूयमानाश्चमरैः स्तूयमानाः सुरासुरैः ॥ <br>
गन्धर्वतूर्यनादेन च्छत्रपंक्तिविराजिताः ॥ ४७ ॥ <br>
अदृष्टो घोररूपास्यैर्यमदूतैर्युधिष्ठिर ॥ <br>
अनर्दितो व्याधिगणैरदृष्टो यमकिङ्करैः ॥ ४८ ॥ <br>
अदारितो महारौद्रैर्नानाप्रहरणोत्तमैः॥ <br>
यमदृष्टिपथान्मुक्ताः सर्वसौख्यसमन्विताः ॥४९॥ <br>
सर्वसौख्यसमायुक्ताः शिववत्सौम्यदर्शनाः ॥ <br>
स्वर्गे वसंति सुचिरं भाविताः स्वेन कर्मणा ॥ 4.89.५० ॥ <br>
स्नाप्य त्रयोदश मुनीन्घृतपायसेन संपूज्य पूज्यतिलतण्डुलवस्त्रदानैः ॥ <br>
कुर्वंति ये व्रतमिदं त्रिदशेह्नि पूताः पश्यंति ते यममुखं न कदाचिदेव ॥ ५१ ॥ ॥ <br>
