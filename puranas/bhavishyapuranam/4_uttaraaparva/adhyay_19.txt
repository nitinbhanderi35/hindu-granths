।। श्रीकृष्ण उवाच ।। ।। <br>
पार्थ भाद्रपदे मासि शुक्लपक्षे दिनोदये ।। <br>
तृतीयायां चतुर्थ्यां च शुद्धायां प्रतिवत्सरम् ।। १ ।। <br>
उपवासेन गृह्णीयाद्व्रतं नाम्ना तु गोपदम् ।। <br>
स्नात्वा नरो वा नारी वा पुष्पधूपविलेपनैः ।। २ ।। <br>
दध्यक्षतैश्च मालाभिः पिष्टकैर्वनमालया ।। <br>
अभ्यंजयेद्गवां शृंगं खुरं पुच्छान्तमेव च ।। ३ ।। <br>
दद्याद्गवाह्निकं भक्त्या तासां पूर्वापराह्णयोः ।। <br>
अनग्निपाकं भुञ्जीत तैलक्षारविवर्जितम् ।। ४ ।। <br>
व्रजंतीनां गवां नित्यमायांतीनां च भारत ।। <br>
पुरद्वारेथ वा गोष्ठे मन्त्रेणा नेन मंत्रवित् ।। <br>
अर्घ्यं प्रदद्याद्गृष्ट्यां वा गवां पादेषु पांडव ।। ५ ।। <br>
माता रुद्राणां दुहिता वसूनां स्वसादित्यानाममृतस्य नाभिः ।। <br>
प्रनुवोचं चिकितुषे जनाय मा गामनागामदितिं वधिष्ट ।। ६ ।। <br>
।। इति गवां मंत्रः ।। ।। <br>
गावो मे अग्रतः सन्तु गावो मे संतु पृष्ठतः ।। <br>
गावो मे हृदये संतु गवां मध्ये वसाम्यहम्।। ७ ।। <br>
इत्थं संपूज्य दत्त्वार्घं ततो गच्छेद्गृहाश्रमम् ।। <br>
पंचम्यां क्रोधरहितो भुञ्जीत गोरसं दधि ।। ८ ।। <br>
शालिपिष्टं फलं शाकं तिलमन्नं च शोभनम्।। <br>
भुक्तावसाने राजेन्द्र संयतस्तां निशां स्वपेत् ।।९।। <br>
प्रभाते गोपदं दत्त्वा ब्राह्मणाय हिरण्मयम् ।। <br>
क्षमयेच्च गवां नाथं गोविंदं गरुडध्वजम् ।। 4.19.१० ।। <br>
अर्च्यंतेऽत्र यथा गावस्तथा गोवर्धनो गिरिः ।। <br>
प्रणम्याच्युतमुद्दिश्य शृणु यत्फलमाप्नुयात् ।।११।। <br>
गोभक्तो गोव्रतं कृत्वा भक्त्या शक्त्या च गोष्पदम् ।। <br>
सौभाग्यं   रूपलावण्यं प्राप्नोति पृथिवीतले ।। १२ ।। <br>
गोतर्णकाकुलं गेहं गोकुलं च समासतः ।। <br>
धनधान्यसमोपेत शालीक्षुरसमृद्धिमान् ।।१३।। <br>
संतानं पूजितं लब्ध्वा ततः स्वर्गेऽमरो भवेत् ।। <br>
दिव्यरूपधरः स्रग्वी दिव्यालंकारभूषितः ।।१४।। <br>
गन्धर्वैर्गीतवाद्येन सेव्यमानोऽप्सरोगणैः ।। <br>
दिव्यं युगशतं छित्त्वा ततो विष्णुपुरं व्रजेत् ।। १५ ।। <br>
यो गोपदव्रतमिदं कुरुते त्रिरात्रं गा वै प्रपूजयति गोरसपूजनाच्च ।। <br>
गोविंदमादिपुरुषं प्रणतः सवित्रामालोकमुत्तममुपैति गवां पवित्रम् ।। १६ ।। ।। <br>
