।। श्रीकृष्ण उवाच ।। ।। <br>
अथाविघ्नकरं राजन्कथयामि व्रतं तव ।। <br>
येन सम्यकृतेनेह न विघ्नमुपजायते ।। १ ।। <br>
चतुर्थ्यां फाल्गुने मासि गृहीतव्यं व्रतं त्विदम् ।। <br>
नक्ताहारेण राजेन्द्र तिलान्नं पारणं स्मृतम् ।। २ ।। <br>
तदेव वह्नौ होतव्यं ब्राह्मणाय च तद्भवेत् ।। ३ ।। <br>
शूराय वीराय गजाननाय लंबोदरायैकरदाय चैव ।। <br>
एवं तु संपूज्य पुनश्च होमं कुर्याद्व्रती विघ्नविनाशहेतोः ।। ४ ।। <br>
चातुर्मास्यां व्रतं चैव कृत्वेत्थं पञ्चमे तथा ।। <br>
सौवर्णं गजवक्त्रं तु कृत्वा विप्राय दापयेत् ।। ५ ।। <br>
ताम्रपात्रैः पायसभृतैश्चतुर्भिः सहितं नृप ।। <br>
पञ्चमेन तिलैः सार्द्धं गणेशाधिष्ठितेन च ।। ६ ।। <br>
मृन्मयान्यपि पात्राणि वित्तहीनस्तु कारयेत् ।। <br>
हेरंबं राजतं तद्वद्विधिनानेन दापयेत् ।। <br>
इत्थं व्रतमिदं कृत्वा सर्वविप्रैः प्रमुच्यते ।। ७ ।।<br>
हयमेधस्य विघ्ने तु संजाते सगरः पुरा ।। <br>
एतदेव व्रतं चीर्त्वा पुनरश्वं प्रलब्धवान् ।। ८ ।। <br>
तथा रुद्रेण देवेन त्रिपुरं निघ्नता पुरा ।। <br>
एतदेव कृतं यस्मात्त्रिपुरस्तेन घातितः ।। ९ ।। <br>
मया समुद्रं विशतां एतदेव व्रतं कृतम् ।। <br>
तेनाद्रिद्रुमसंयुक्ता पृथिवी पुनरुद्धृता ।। 4.33.१० ।। <br>
अन्यैरपि महीपालैरेतदेव कृतं पुरा ।। <br>
तपोऽर्थिभिर्यज्ञ सिद्ध्यै निर्विघ्नं स्यात्परंतप ।। ११ ।। <br>
अनेन कृतमात्रेण सर्वविप्रैः प्रमुच्यते ।। <br>
मृतो रुद्रपुरं याति वराहवचनं यथा ।। १२ ।। <br>
विघ्नानि तस्य न भवंति गृहे कदाचिद्धर्मार्थकामसुखसिद्धिविघातकानि ।। <br>
यः सप्तमीन्दुशकलाकृतिकां तदंतं विघ्नेशमर्चयति नक्तकृती चतुर्थ्याम् ।। १३ ।। <br>
