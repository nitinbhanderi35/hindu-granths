॥ युधिष्ठिर उवाच ॥ ॥ <br>
गोसहस्रविधानं च कथयस्व जनार्दन ॥ <br>
कस्मिन्काले प्रदातव्यं कथं देयं च तद्भवेत् ॥ १ ॥ <br>
॥ श्रीकृष्ण उवाच ॥ ॥ <br>
गावः पवित्रा लोकानां गाव एव परायणम् ॥ <br>
ब्रह्मणा सृजता लोकान्वृत्तिहेतोः प्रजेश्वर ॥ <br>
गावः प्रथमतः सृष्टास्त्रैलोक्य हितकाम्यया ॥ २ ॥ <br>
यासां मूत्रपुरीषेण देवतायतनान्यपि ॥ <br>
शुचीनि समजायंत किंभूतमधिकं ततः ॥ ३ ॥ <br>
मूलं यज्ञस्य काम्यस्य सर्वदेवमयाः शुभाः ॥ <br>
गोमये वसते लक्ष्मीः पर्याप्तं तन्निदर्शनम् ॥ ४ ॥ <br>
ब्राह्मणाश्चैव गावश्च कुलमेकं द्विधा कृतम् ॥ <br>
एकत्र मंत्रास्तिष्ठन्ति हविरन्यत्र तिष्ठति ॥ ५ ॥ <br>
यासां पुत्रैर्धृता लोका धारिताः सर्वदेवताः ॥ <br>
तासां दानविधानं च शृणु तत्पृथिवीपते ॥ ६ ॥ <br>
एकाऽपि गौर्गुणोपेता कृत्स्नं तारयते कुलम् ॥ <br>
सुरूपा शीलसंपन्ना युवतिः सुपयस्विनी ॥ ७ ॥ <br>
सुवत्सा सुदुहा चैव पापरोगविवर्जिता ॥ <br>
विधिवत्तादृशा दत्ता कृत्स्नं तारयते कुलम् ॥ ८ ॥ <br>
किं पुनर्दश यो दद्याच्छतं वा विधिपूर्वकम् ॥ <br>
सहस्रं तु पुनर्दद्यात्तस्य वै किमिहोच्यते ॥ ९ ॥<br>
गोसहस्रं पुरा दत्तं नहुषेण महीभृता ॥ <br>
स गतो ब्रह्मणः स्थानं ययातिश्च महामतिः ॥ 4.159.१० ॥ <br>
गंगातीरे महद्दत्तमदित्या पुत्रकाम्यया ॥ <br>
लेभे पुत्रं त्रिलोकेशं नारायणमकल्मषम् ॥ ११ ॥ <br>
श्रूयते पितृभिर्गीता गाथास्ताः शृणु भूपते ॥ १२ ॥ <br>
यदि कश्चित्कुलेऽस्माकं गोसहस्रं प्रदापयेत् ॥ <br>
यास्यामः परमां सिद्धिं कारितां पुण्यकर्मणा ॥ १३ ॥ <br>
दुहिता वा कुले काचिद्गोसहस्रप्रदायिनी ॥ <br>
सोपानः सुगतिर्दत्तो भविष्यति न संशयः  ॥ १४ ॥ <br>
अतः परं प्रवक्ष्यामि यज्ञं वै सर्वकामिकम् ॥ <br>
गोसहस्रं तदा दद्याच्छास्त्रोक्तविधिवन्नरः ॥ १५ ॥ <br>
तीर्थे गोष्ठे गृहे वापि मंडपं कारयेच्छुभम् ॥ <br>
दशद्वादशहस्तं वा चतुर्वक्त्रं सतोरणम् ॥ १६ ॥ <br>
तन्मध्ये कारयेद्वेदिं चतुर्हस्तामनूपमाम् ॥ <br>
हस्तमात्रप्रमाणेन हस्तेन समलंकृताम् ॥१७॥ <br>
पूर्वोत्तरेऽथदिग्भागे ग्रहवेदिं प्रकल्पयेत् ॥ <br>
ग्रहयज्ञविधानेन ग्रहांस्तत्र क्रमाद्यजेत् ॥ १८ ॥ <br>
ब्रह्मा विष्णुश्च रुद्रश्च पूज्याः प्रथममेव हि ॥ <br>
ऋत्विजः परिकर्तव्या षोडशाष्टौ च शोभनाः ॥ १९ ॥ <br>
चत्वारो वा महाराज उपाध्यायश्च पंचमः ॥ <br>
सर्वाभरणसंपन्नाः कर्णवेष्टांगुलीयकैः ॥ 4.159.२० ॥ <br>
शोभिताश्छत्रसंपन्नास्ताम्रपात्रद्वयान्विताः ॥ <br>
ग्रहयज्ञोक्तविधिना होमं हव्यं समाचरेत् ॥ २१ ॥ <br>
वेद्याः पूर्वोत्तरे भागे शिवकुंडं नियोजयेत् ॥ <br>
कुंभद्वयं च द्वारेषु पंचरत्नं सपल्लवम् ॥ २२ ॥ <br>
कार्यं कुरुकुलश्रेष्ठ ततो होमं समारभेत् ॥ <br>
लोकपालबलिं दद्यात्तुलापुरुषदानवत् ॥ २३ ॥ <br>
गोसहस्राद्विनिष्कृष्य सवत्सं दशकं गवाम् ॥ <br>
गोसहस्राद्बहिष्कुर्याद्वस्त्रमाल्यविभूषणम् ॥ <br>
अतः प्रवेश्य दशकं वस्त्रैर्माल्यैश्च पूजयेत् ॥ २४ ॥ <br>
सुवर्णघंटिकायुक्तं ताम्रदोहनकान्वितम् ॥ <br>
सुवर्णतिलकोपेतं खुरै रौप्यैरलंकृतैः ॥ <br>
हेमरत्नमयैः शृंगैश्चामरैश्चोपशोभितम् ॥ २५ ॥ <br>
मुनयः केचिदिच्छन्ति कांचनं नंदिकेश्वरम् ॥ <br>
लवणद्रोणशिखरे भक्त्या तमपि कारयेत् ॥ २६ ॥ <br>
एका प्रत्यक्षऋषभे केषांचिद्दानमिष्यते ॥ <br>
ग्रहान्सुरांश्च संपूज्य माल्यवस्त्रफलाक्षतैः ॥ २७ ॥ <br>
पताकाभिरलंकृत्य देवतायतनानि च ॥ <br>
गोशतेऽपि दशांशेन सर्वमेतत्प्रकल्पयेत् ॥ २८ ॥ <br>
यदि सर्वा न विद्यन्ते गावः सर्वगुणोत्तमाः॥ <br>
दशकं पूज्य यत्नेन इतरः परिकल्पयेत् ॥ २९ ॥ <br>
पुष्पकालमथो वाद्यगीतमंगलनिस्वनैः ॥ <br>
सर्वौषध्युदकस्नातः स्नपितो द्विजपुंग वैः ॥<br>
इममुच्चारयेन्मंत्रं गृहीतकुसुमांजलिः ॥ 4.159.३० ॥ <br>
नमो वो विश्वमूर्तिभ्यो विश्वमातृभ्य एव च ॥ <br>
लोकाधिवासिनीभ्यस्तु रोहिणीभ्यो नमो नमः ॥ ३१ ॥ <br>
गवामंगेषु तिष्ठन्ति भुवनान्येकविंशतिः ॥ <br>
ब्रह्मादयस्तथा देवा रोहिण्यः पांतु मातरः ॥ ३२ ॥ <br>
गावो ममाग्रतः संतु गावो मे संतु पृष्ठतः ॥ <br>
गावो मे सर्वतः संतु गवां मध्ये वसाम्यहम् ॥ ३३ ॥ <br>
यस्मात्त्वं वृषरूपेण धर्मश्चैव सनातनः ॥ (पाठा. सनानतः)<br>
अष्टमूर्त्तेरधिष्ठानमतः पाहि सनातनः ॥ ॥३४॥ <br>
इत्यामन्त्र्य ततो दयाद्गुरवे नंदिकेश्वरम् ॥ <br>
सर्वोपस्करणोपेतं गोयुतं च विशेषतः ॥ ३५ ॥ <br>
गवां शतमथैकैकं तदर्धं चापि विंशतिः ॥ <br>
दश पञ्चशतं दद्याद्बहुभ्यस्तदनुज्ञया ॥ ३६ ॥ <br>
नैका बहुभ्यो दातव्या दाता दोषकरो भवेत् ॥ <br>
बह्व्यस्त्वेकस्य दातव्याः श्रीमदारोग्यवृद्धये ॥ ३७ ॥ <br>
पयोव्रतस्ततस्तिष्ठेदेकाहं गोसहस्रदः ॥ <br>
तथैव ब्रह्मचारी स्याद्य इच्छेद्विपुलां श्रियम् ॥ ३८ ॥ <br>
न देया दुर्बला धेनुर्नाल्पक्षीरा न रोगिणी ॥ <br>
न जीर्णा जीर्णवस्त्रा वा नापत्यगतचेतना ॥ ३९ ॥ <br>
अनेन विधिना यस्तु गोसहस्रप्रदो भवेत् ॥ <br>
सर्वपापविनिर्मुक्तः सिद्धचारणसेवितः ॥ ॥ 4.159.४० ॥ <br>
विमानेनार्कवर्णेन किंकिणीजालमालिना ॥ <br>
सर्वेषां लोकपालानां लोके संपूज्यते सुरैः ॥ ४१ ॥ <br>
सप्तावरान्सप्त परान्सप्त चैव परावरान् ॥ <br>
पुरुषानुद्धरेद्दत्त्वा गोसहस्रं विधानतः ॥ ४२ ॥ <br>
स्वर्गलोकाच्च्युतो वाथ नारी वा सत्परायणा ॥ <br>
सप्त जन्मानि राज्ञी स्यात्स्तूयमाना पुनःपुनः ॥ ४३ ॥ <br>
न त्वेवेदं दानमात्रं प्रशस्तं पात्रं कालो गोविशेषो विघिश्च ॥ <br>
तस्मादेताः सर्वभूषासमेताः पात्रे काले क्षीरवत्यो विधानात् ॥४४ ॥<br>
एकापि गौर्बहुगुणा गुणिने प्रदत्ता दातुः कुलं त्रिपुरुषं विधिवत्पुनाति ॥ <br>
यः श्रद्धया वितरतीह गवां सहस्रं शक्यं फलं न नृपतेऽस्य मयाभिधातुम् ॥ ४५ ॥ ॥ <br>
