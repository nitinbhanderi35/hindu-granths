।। युधिष्ठिर उवाच ।। ।। <br>
यन्न तापाय वै पुंसां भवत्यामुष्मिकं कृतम् ।। <br>
तदपापाय भवति तदाचक्ष्व यदूत्तम ।। १ ।। <br>
उपवासप्रभावं वै कृष्णाराधनकांक्षिणाम् ।। <br>
कथयेह महाबाहो नैव तृप्यामि जल्पतः ।। २ ।। <br>
।। श्रीकृष्ण उवाच ।। ।। <br>
श्रूयतां पार्थ यत्पृष्टाः कौतुकाद्भवता वयम् ।। <br>
आमुष्मिकं न तापाय प्रतापाय च जायते ।। ३ ।। <br>
उपोषितप्रभावं च कृष्णाराधनकांक्षिणाम् ।। <br>
कथयामि यथावृत्तं पूर्वमेव नरोत्तम ।। ४ ।। <br>
वैदिशं नाम नगरं प्रख्यातं नृपसत्तम ।। <br>
तत्र वैश्योऽभवत्पूर्वं सीरभद्र इति श्रुतः ।। ५ ।। <br>
भार्यया मातृदुहिता पुत्रपौत्रैः समन्वितः ।। <br>
प्रभूत भृत्यवर्गश्च बहुव्यापारकारकः ।। ६ ।। <br>
पुत्रपौत्रादिभरणे व्यासक्तिर्मतिरेव च ।। <br>
परलोकं प्रति मतिस्तस्य नासीत्कदाचन ।। ७ ।। <br>
चकारानुदिनं सोऽथ न्यायान्यायैर्द्धनार्जनम् ।। <br>
सर्वत्रान्यत्र निःस्नेहः पुत्रस्नेहपरिप्लुतः ।। ८ ।। <br>
न जुहोत्युदिते काले न ददात्यतितृष्णया ।। <br>
बभूव चोद्यमस्तस्य पुत्रादिभरणे परः ।। ९ ।। <br>
नित्यनैमित्तिकानां च हानिं चक्रे स्वकर्मणा ।। <br>
तृष्णाभिभूतो राजेन्द्र स्ववर्गभरणोज्झितः ।। 4.82.१० ।। <br>
कालेनागच्छतासोऽथ मृतो विंध्याटवीतटे ।। <br>
यातनादेहभृत्प्रेतो ग्रीष्मकालेऽभवन्नृप ।। ११ ।। <br>
तं ददर्श महाभागो दिव्ययानसमन्वितः ।। <br>
वेदवेदाङ्गविद्वेषी विपीतो नाम वै द्विजः ।। <br>
भास्करस्याशुभिर्द्दीप्तैर्दहंतमतिदारुणैः ।। १२ ।। <br>
प्रतप्तवालुकामध्ये तृषार्तं चातिपीडितम् ।। <br>
क्षुत्क्षामकंठं शुष्कास्यं तथोद्वृत्तविलोचनम् ।। <br>
निष्क्रांतजिह्वमंगेषु विस्फोटैः सर्वतश्चितम् ।। १३ ।। <br>
निश्वासायासखेदेन विह्वलं पीडितोदरम् ।। <br>
निजेन कर्मणा बद्धमसमर्थं प्रसर्पणे ।। १४ ।। <br>
तथादृशमथो दृष्ट्वा गर्दभेयो महानृषिः ।। <br>
विपीतः प्राह राजेन्द्र कारुण्यभरितं वचः ।। १५ ।। <br>
जानन्नपि यथाप्राप्तं तस्यानुष्ठानजं फलम् ।। <br>
जंतोस्तस्योपकाराय सर्वतो ह्लादयन्निव ।। १६ ।। <br>
।। विपीत उवाच ।। ।। <br>
अधः सूर्यांशुभिस्तप्तैर्बहुभिः पथि पांशुभिः ।। <br>
उपर्यर्ककरैस्तीक्ष्णैस्तृषावातनिपीडितम् ।। १७ ।। <br>
अन्यस्तत्राणकैर्घोरैरविषह्यैः सुदारुणैः ।। <br>
कथयेह यथातत्त्वमेकाकी दह्यसे कथम् ।। १८ ।। <br>
तस्यैतद्वचनं श्रुत्वा विपीतस्य सवेदनः ।। <br>
वेदनार्त उवाचेदं कृच्छ्रादुच्छुस्य मंदकम् ।। १९ ।। <br>
।। सीरभद्र उवाच ।। ।। <br>
ब्रह्मन्नालोचितं पूर्वं कथमंते भविष्यति ।। <br>
अशाश्वते शाश्वतधीस्तेन दह्यामि दुर्मतिः ।। 4.82.२० ।। <br>
इदं करिष्याम्यपरं त्विदं कृत्वा त्विदं पुनः ।। <br>
इतीच्छा शतमारूढस्तेन दह्यामि दुर्मतिः ।। २१ ।। <br>
शीतोष्णवर्षादिभवं लोभात्सोढं मयाऽशुभम् ।। <br>
तदेव हि न धर्मार्थं तेन दह्यामि दुर्मतिः ।। २२ ।।<br>
पितृदेवमनुप्याणामदत्त्वा यापिता हि ये ।। <br>
ते गता नापि वर्तंत दह्याम्येकोऽत्र दुर्मतिः ।।२३।। <br>
पुत्रक्षेत्रकलत्रेषु ममत्वाहृतचेतसा ।। <br>
बह्वसाधु कृतं कर्म तेन दह्यामि दुर्मतिः ।। २४ ।। <br>
मृते मयि धने तस्मिन्नन्यायोपार्जिते सदा ।। <br>
रूपवंतोऽभिवर्तंते दह्याम्येकोत्र दुर्मतिः ।। २५ ।। <br>
न मया पूजिता गेहान्निर्गता द्विजसत्तमाः ।। <br>
स्ववर्गमिह कामेन तेन दह्याम्यहंमतिः ।। २६ ।। <br>
यन्मे न पूजिता देवाः कुटुंबं पोषितं परम् ।। <br>
एकाकी तत्र दह्यामि ये सुतास्तेऽन्यतो गताः ।।२७।। <br>
नित्यं नैमित्तिकं कर्म पूर्वेषां चैव नो कृतम् ।। <br>
एकाकी तेन दह्यामि गतस्ते फलभोगिनः ।। २८ ।। <br>
दाराः पुत्राश्च भृत्याश्च पापबुद्ध्या मया भृताः ।। <br>
एकाकी तेन दह्यामि गतास्ते फलभोगिनः ।। २९ ।। <br>
दाराः पुत्राश्च भृत्यार्थे मया न्यायार्थसंचयः ।। <br>
कृतस्तेनात्र दह्यामि ये भुक्तास्तेऽन्यतो गताः ।। 4.82.३० ।। <br>
क्षतपापं मया भुक्तमन्यैस्तत्कर्म संचितम् ।। <br>
दह्याम्येकोऽहमत्यंतं गतास्ते फलभोगिनः ।। ।। ३१ ।। <br>
यन्ममत्वाभिभूतेन मया पापमुपार्जितम् ।। <br>
न तदन्यस्य कस्यापि केवलं मम दुष्कतम् ।। ३२ ।। <br>
अंतर्दुःखेन दग्धोऽहं बहिर्दह्यामि भावयन् ।। <br>
तावद्दुःखं नवाभं तु पापमेकं द्विधास्थितम् ।। ३३ ।। <br>
कुरु तस्मात्समुद्धारं पश्यस्यमृतसागरम् ।। <br>
तव येनाहमाह्लादं प्राप्नुयां मुनिसत्तम ।। ।। ३४ ।। <br>
।। विपीत उवाच ।। ।। <br>
अल्पकालिक उद्धारे तव पश्यामि संशयम् ।। <br>
प्रक्षीणं पापमेतावत्सुवृत्तं चास्ति ते परम् ।। ३५ ।। <br>
प्रतीते दशमे जन्मन्यच्युताराधनेच्छया ।। <br>
सुकर्मजयदा भद्रद्वादशीं समुपोषितः ।। <br>
न च तस्याः प्रसादेन पापमत्यन्तदुर्जयम् ।। ३६ ।। <br>
अल्पैरहोभिः संक्षीणमामपात्रे यथा जलम् ।। <br>
गतं पापमयं ह्यस्याः प्रभावोऽत्यन्तदुर्ल्लभः ।। ३७ ।। <br>
नाशं पापस्य कुरुते जयं सुकृतकर्मणः ।। <br>
सकृत्कर्मप्रदा ह्येषा ततो वै द्वादशी स्मृता ।। ३८ ।। <br>
यथैतद्वदतार्तेन भवता परिदेवितम् ।। <br>
तमुवाचात्र संदेहो मम तापाय देव किम् ।। ३९ ।। <br>
पापमत्र कृतं प्रेत्य भद्र तापाय जायते ।। <br>
आह्लादाय तथा पुण्यमिह पुण्यकृतां नृणाम् ।। 4.82.४० ।। <br>
सीरभद्रं समाश्वास्य ययावित्थं महामुनिः ।। <br>
सोप्यल्पेनैव कालेन ततो मोक्षमवाप्तवान् ।। ४१ ।। <br>
उपवासप्रभावश्च कथितस्ते नरोत्तम ।। <br>
येनाल्पैरेव दिवसैर्भूरि पापं क्षयं गतम् ।। ४२ ।। <br>
तस्मान्नरेण पुण्याय यतितव्यं न पातकम् ।। <br>
उपवासाश्च कर्तव्याः सदैवात्महितैषिणा ।। ४३ ।। <br>
।। युधिष्ठिर उवाच ।। ।। <br>
अथैतत्कष्टपापानां विपाको नरकस्थितैः ।। <br>
पुरुषैर्भुज्यते शश्वत्तं मोक्षं वद सत्तम ।। ४४ ।। <br>
।। श्रीकृष्ण उवाच ।। ।। <br>
जयासमेताः पुरुषाः सदा सुकृतकर्मणः ।। <br>
जया सा द्वादशी शस्ता नृणां सुकृतकर्मणाम् ।। ४५ ।। <br>
फाल्गुनामलपक्षस्य एकादश्यामुपोषितः ।। <br>
द्वादश्यां तु द्विजश्रेष्ठ पूजयेन्मधुसूदनम् ।। ४६ ।। <br>
एकादश्यां समुत्तिष्ठन्विष्णोर्नामानुकीर्तयन् ।। <br>
पूजायां वासुदेवस्य भुञ्जीत सुसमाहितः ।। ४७ ।। <br>
कामं क्रोधं च लोभं च मदं मोहं च वर्जयेत् ।।<br>
द्रोहादीन्वर्जयेद्दोषान्सर्वान्धनमदोद्भवान् ।। ४८-।। <br>
भाययेद्विष्णुभक्तश्च संसारेऽसारतां तथा ।। <br>
एवं भावितचित्तेन प्राणिनां हितमिच्छता ।। ।।४९।। <br>
नमो नारायणायेति वक्तव्यं स्वपता निशि ।। <br>
तथैव कुर्याद्द्वादश्यां नाम्ना क्षुत्पारणं नृप ।।4.82.५०।। <br>
सौवर्णताम्रपात्राणि मृन्मयान्यपि पांडव ।। <br>
यवपात्राणि पूर्वं तु दद्यान्मासचतुष्टयम्।।५१।। <br>
आषाढादिद्वितीयं तु पारयेच्च महामते ।। <br>
तत्रापि घृतपात्राणि दद्याच्छ्रद्धासमन्वितः ।।५२।। <br>
कार्त्तिकादिषु मासेषु माघांतेषु तथा तिलान्।।<br>
विप्राय दद्यात्पात्रं तु प्रतिमासमुपोषितः ।।५३।।<br>
नामत्रयमशेषेण मासिमासि दिनद्वयम्।।<br>
तथैवोच्चारयन्दद्यान्मासिमासि यवादिकम् ।। <br>
प्रणम्य च हृषीकेशं कृतपूजः प्रसादयेत् ।।५४।। <br>
विष्णो नमस्ते जगती प्रसोत्रे श्रीवासुदेवाय नमो नमस्ते ।। <br>
नारायणाख्यः प्रणतैर्विचिंत्यः करोतु मां शाश्वतपुण्यराशिम्।।५५।।<br>
प्रसीद पुण्यं जयमेति विष्णो श्रीवासुदेवर्द्धिमुपैतु पुण्यम्।। <br>
प्रयातु वाशेषमथो विनाशं मा तेंऽघ्रिपद्मादितरत्र मे मतिः।।५६।। <br>
विष्णो पुण्योद्भवो मेस्तु वासुदेवास्तु मे शुभम् ।। <br>
नारायणोस्तु धर्मो जहि पापमशेषतः ।।५७।। <br>
अनेक जन्मजनितं बाल्ययौवनवार्द्धके।।<br>
पुण्यं विवृद्धिमायातु यातु पापं च संक्षयम् ।।५८।। <br>
आकाशादिषु शब्दादौ श्रोत्रादौ महदादिषु।।<br>
प्रकृतौ पुरुषे चैव ब्रह्मण्यपि च स प्रभुः।।५९।।<br>
यथैक एव धर्मात्मा वासुदेवो व्यवस्थितः।। <br>
तेन सत्येन पापं मे नरकार्तिप्रदं क्षयम् ।।4.82.६०।।<br>
प्रयातु सुकृतस्यास्तु ममानुदिवसञ्जयः।। <br>
पापस्य हानिः पुण्यस्य वृद्धिर्मेस्तूत्तमोत्तमा।।६१।।<br>
एवमुच्चार्य विप्राय दद्याद्यत्कथितं तव।। <br>
भुञ्जीत कृतकृत्यस्तु पारणेपारणे गते।।६२।। <br>
पारणांते तु देवेश प्रीणनं शक्तितो नृप ।। <br>
कुर्वीताखिलपाखण्डैरालापं च विवर्जयेत् ।। ६३ ।। <br>
एवं संवत्सरस्यांते कांचनीं प्रतिमां हरेः।। <br>
पूजयित्वा वस्त्रपुष्पैर्घृतपात्रेण संयुतैः ।। ६४ ।। <br>
गां सवत्सां च विप्राय दद्याच्छ्रद्धासमन्वितः ।। <br>
विलंबितं च यत्पूर्वं देवानन्यान्भजेद्यदि ।। ६५ ।। <br>
तस्मिन्नहनि दातव्यं भोजने चानिवारितम् ।। <br>
इत्येषा कथिता पुण्या सुकृतस्य जयावहा ।। <br>
द्वादशी नरकं पार्थ यामुपोष्य  न पश्यति ।।६६।। <br>
नाग्नयो न च शस्त्राणि न च लोहमुखाः खगाः ।। <br>
नारकास्तं प्रबाधन्ते मतिर्यस्य जनार्दने ।। ६७ ।। <br>
नामोच्चारणमात्रेण विष्णोः क्षीणाघसंचयः ।। <br>
भवत्यघ विनाशश्च नरके पतनं कुतः ।। ६८ ।। <br>
नमो नारायण हरे वासुदेवेति कीर्तयन् ।। <br>
न याति नरकं मर्त्यः संक्षीणाशेषपातकः ।। ६९ ।। <br>
तस्मात्पाखंडिसंसर्गमकुर्वन्द्वादशीमिमाम् ।। <br>
उपोष्य पुण्योपचये न याति नरकं नरः ।। 4.82.७० ।। <br>
पापं क्षिणोति सुकृतस्य करोति वृद्धिं वृद्धिं प्रयच्छति नियच्छति सर्वदोषान् ।। <br>
यद्द्वादशीह सुकृतातिहिता च लोके कस्मान्न तामुपवसंति विमूढचित्ताः ।।७१ ।। ।। <br>
