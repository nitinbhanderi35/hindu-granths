॥ युधिष्ठिर उवाच ॥ ॥ <br>
अम्बुपूर्णतडागेषु महातोयाशयेषु च ॥ <br>
कस्यार्थं सम्प्रयच्छंति कृष्णैताः कुलयोषितः ॥ १ ॥ <br>
॥ श्रीकृष्ण उवाच ॥ । <br>
मासि भाद्रपदे प्राप्ते शुक्ले भूततिथौ नृप ॥ <br>
तडागपाल्यां दातव्यं वरुणायार्घ्यमुत्तमम् ॥ २ ॥ <br>
ब्राह्मणैः क्षत्रियैर्वैश्यैः शूद्रैः स्त्रीभिस्तथैव च ॥ <br>
तस्मिन्दिने भक्तिनम्रैर्देयादर्घ्यं युधिष्ठिर ॥ ३ ॥ <br>
पुष्पैः फलैस्तथा वस्त्रैर्दीपालक्तकचन्दनैः ॥ <br>
अनग्निपाकोसिद्धान्नैस्तिलतण्डुलमिश्रकैः ॥ ४ ॥ <br>
खर्जूरैर्नालिकेरैश्च बीजपूर्णारकैस्तथा ॥ <br>
द्राक्षादाडिमपूगैश्च त्रपुसैश्चापि पूजयेत् ॥ ५ ॥ <br>
आलिख्य मण्डले देवं वरुणं वारुणीयुतम् ॥ <br>
मंत्रेणानेन राजेन्द्र पूजयेद्भक्तिभावतः ॥ ॥ ६ ॥ <br>
वरुणाय नमस्तुभ्यं नमस्ते यादसांपते ॥ <br>
अपांपते नमस्तेऽस्तु रसानांपतये नमः ॥ ७ ॥ <br>
मा क्लेदं मा च दौर्गंध्यं विरस्यं मा मुखेऽस्तु मे ॥ <br>
वरुणो वारुणीभर्ता वरदोऽस्तु सदा मम ( स्वाहा) ॥ ८ ॥ <br>
एवं यः पूजयेद्भक्त्या वरुणं वरुणालयम् ॥ <br>
मध्याह्ने सरसि स्नात्वा नग्निपाकी व्रती नृप ॥ ९ ॥ <br>
चातुर्वर्ण्यथ वै नारी व्रतेनानेन पांडव ॥ <br>
नैवेद्यं ब्राह्मणे देयं यन्नैवेद्ये प्रकल्पितम् ॥ 4.91.१० ॥ <br>
एवं यः कुरुते पार्थ पालीव्रतमुत्तमम् ॥<br>
तत्क्षणात्सर्वपापेभ्यो मुच्यते नात्र संशयः ॥ ११ ॥ <br>
संरुद्धशुद्धसलिलातिबलां विशालां पालीमुपेत्य बहुभिस्तरुभिः कृतालीम् ॥ <br>
ये पूजयंति वरुणं सहितं समुद्रैस्तेषां गृहे भवति भूतिरलब्धनाशा ॥ १२ ॥ <br>
