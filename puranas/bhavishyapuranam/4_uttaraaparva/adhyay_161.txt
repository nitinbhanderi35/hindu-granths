।। युधिष्ठिर उवाच ।। ।। <br>
कपिलादानमाहात्म्यं कथयस्व जगत्पते ।। <br>
पुण्यं यत्सर्वदानानां सर्वपातकनाशनम् ।। १ ।। <br>
।। श्रीकृष्ण उवाच ।। ।। <br>
तत्तेऽहं संप्रवक्ष्यामि विनताश्वेन यत्पुरा ।। <br>
कथितं कपिलादानं तच्छृणुष्व महामते ।। २ ।। <br>
।। विनताश्व उवाच ।। ।। <br>
अतः परं महाराजोभयमुख्याः समासतः ।। <br>
विधानं यद्वराहेण धरण्यै कथितं पुरा ।। ३ ।। <br>
तदहं संप्रवक्ष्यामि नवपुण्यफलं च यत् ।। <br>
।। धरण्युवाच ।। ।। <br>
यत्त्वया कपिला नाम पूर्वमुत्पाविता प्रभो ।। ४ ।। <br>
होमधेनुः सदा पुण्या धेनुर्यज्ञावतारभूः ।। <br>
सा कथं ब्राह्मणेभ्यो हि देया कस्मिन्दिनेऽपि च ।। ।। ५ ।। <br>
कीदृशाय च विप्राय दातव्या पुण्यलक्षणा ।। <br>
कति वा कपिलाः प्रोक्ताः स्वयमेव स्वयंभुवा ।। ६ ।। <br>
तासां प्रयत्नाद्दानेन किं पुण्यं स्याच्च माधव ।। <br>
एतदिच्छाम्यहं श्रोतुं विस्तरान्मधुसूदन ।। ७ ।। <br>
।। वराह उवाच ।। ।। <br>
शृणुष्व भद्रे तत्त्वेन पवित्रं पापनाशनम् ।। <br>
कृत्वा यत्सर्वपापेभ्यो मुच्यते नात्र संशयः ।। ८ ।। <br>
कपिला अग्निहोत्रार्थं यज्ञार्थे च वरानने ।। <br>
उद्धृत्य सर्वतेजांसि ब्रह्मणा निर्मिता पुरा ।। ९ ।। <br>
पवित्राणां पवित्रं च मङ्गलानां च मंगलम् ।। <br>
पुण्यानां परमं पुण्यं कपिला च वरानने ।। 4.161.१० ।। <br>
तपसस्तप एवाग्र्यं व्रतानामुत्तमं व्रतं ।। <br>
दानानामुत्तमं दानं विधिना ह्येतदक्षयम् ।। ११ ।। <br>
पृथिव्यां यानि तीर्थानि गुह्यान्यायतनानि च ।। <br>
पवित्राणि च पुण्यानि सर्वलोके वसुन्धरे ।। १२ ।। <br>
होतव्यान्यग्निहोत्राणि सायं प्रातर्द्विजातिभिः ।। <br>
कपिलाया घृतेनेह दश क्षीरेण वा पुनः ।। १३ ।। <br>
यजंते येऽग्निहोत्राणि अन्नैश्च विविधैः सदा ।। <br>
पूजयन्त्यतिथींश्चैव परां भक्तिमुपागताः ।। १४ ।। <br>
तेषां त्वादित्यवर्णैश्च विमानैर्जायते गतिः ।। <br>
सूर्यमण्डलमध्ये च ब्रह्मणा निर्मिता पुरा ।। १५ ।। <br>
कपिलायाः शिरो ग्रीवां सर्व तीर्थानि भामिनि ।। <br>
पितामहनियोगाच्च निवसंति हि नित्यशः ।। १६ ।। <br>
प्रातरुत्थाय यो मर्त्यः कपिला गलमस्तकात् ।। <br>
च्युतं तु भक्त्या पानीयं शिरसा धारयेन्नरः ।। १७ ।। <br>
स तेन पुण्येनोपेतस्तत्क्षणाद्गतकिल्विषः ।। <br>
विंशद्वर्षकृतं पापं दहत्यग्निरिवेन्धनम् ।। १८ ।। <br>
कल्य उत्थाय यो मर्त्यः कुर्यात्तासां प्रदक्षिणम् ।। <br>
प्रदक्षिणीकृता तेन पृथिवी स्याद्वसुन्धरे ।। १९ ।। <br>
प्रदक्षिणायां चैकायां कृतायां च वसुन्धरे ।। <br>
दशवर्षकृतं पापं नश्यते नात्र संशयः ।। 4.161.२० ।। <br>
कपिलायास्तु मूत्रेण स्नायाद्वै यः शुचिव्रतः ।। <br>
स गङ्गाद्येषु तीर्थेषु स्नातो भवति मानवः ।। २१ ।। <br>
येन स्नानेन चैकेन भवमुक्तो भवेन्नरः ।। <br>
यावज्जीवकृतात्पापात्तत्क्षणादेव मुच्यते ।। २२ ।। <br>
गोसहस्रं च यो दद्यादेकां वा कपिलां नरः ।। <br>
सममेतत्पुरा प्राह ब्रह्मलोके पितामहः ।। २३ ।। <br>
यश्चैकां कपिलां हन्यान्नरो रज्जुकरो यदि ।। <br>
गोसहस्रं हतं तेन भवतीह न संशयः ।। २४ ।। <br>
गवां स्थितिं कल्पयेत घृतं गव्यं न दूषयेत् ।। <br>
यावद्धि वर्द्धते गव्यं तावत्पापैस्तु पूयते ।। २५ ।।। <br>
गवां कंडूयनं श्रेष्ठं तथा च प्रतिपालनम् ।। <br>
तुल्यं गोघृतदानस्य भयरोगादिपालनम् ।। २६ ।। <br>
तृणादिभक्षणार्थं च गवां दद्याद्धरादिकम् ।। <br>
स्वर्गवासफलं दिव्यं लभते मानवोत्तमः ।। २७ ।। <br>
दशेह कपिलाः प्रोक्ताः स्वयमेव स्वयंभुवा ।। <br>
यो दद्याच्छ्रोत्रियस्यैव स्वर्गं गत्वा स मानवः ।। २८ ।। <br>
विमानैर्विविधैर्दिव्यैर्दिव्यकन्याभिरर्चितः ।। <br>
सेव्यमानस्तु गंधर्वैर्दीप्यमाना यथाग्नयः ।। २९ ।। <br>
सुवर्णकपिला पूर्वा द्वितीया गौरपिङ्गला ।। <br>
आशा चैव तृतीया स्यादग्निज्वाला चतुर्थिका ।। 4.161.३० ।। <br>
पंचमी जुहुवर्णा स्यात्षष्ठी तु घृतपिङ्गला ।। <br>
सप्तमी श्वेतपिङ्गा स्यादष्टमी क्षीरपिङ्गला ।। ३१ ।। <br>
नवमी पाटला ज्ञेया दशमी पुष्पपिङ्गला ।। <br>
एता दश समाख्याताः कपिलाश्च वसुंधरे ।। ३२ ।। <br>
सर्वा ह्येता महाभागास्तारयंति न संशयः ।। <br>
संगमेषु प्रशस्ताश्च सर्वपापप्रणाशनाः ।। ३३ ।। <br>
एवमेतास्तु कपिलाः पापघ्न्यश्च वसुन्धरे ।। <br>
आशा चैव तु या प्रोक्ता अग्निगर्भानलप्रभा ।।३४।। <br>
अग्निज्वालोज्ज्वलैः शृंगैः प्रदीप्तांगारलोचना ।। <br>
अग्निपुष्पा अग्निलोमा तथान्या चानलप्रभा ।।३५।। <br>
तामाग्नेय्यां सदा दद्याद्ब्राह्मणायेतरैः सदा ।। <br>
गृहीत्वा कपिलां शूद्रः कामतस्तत्पयः पिबेत् ।।३६।। <br>
पतितश्च भवेन्नित्यं चंडालसदृशः पुमान्।। <br>
तस्मान्न प्रतिगृह्णीयाच्छबलां गां कथंचन ।।३७।। <br>
द्वारांते परिहर्तव्या कपिला गौर्द्विजेतरैः ।। <br>
लोकेषु ते मृढतमाः कपिलाक्षीरभोजनाः ।।३८।। <br>
असंभाष्याश्च पतिताः शूद्रास्ते पापकर्मिणः ।। <br>
पिबंति यावत्कपिलां तावत्तेषां पितामहाः ।। <br>
अमेध्यं भुञ्जतेऽतस्तां नोपजीवेद्द्विजेतरः ।। ३९ ।। <br>
तासां घृतं च क्षीरं वा नवनीतमथापि वा ।। <br>
उपजीवंति ये शूद्रास्ते प्रयांति यमालयम् ।।4.161.४०।। <br>
कपिलाजीविनः शूद्राः सर्वे गच्छंति रौरवम् ।। <br>
रौरवे भुञ्जते दुःखं वर्षकोटि शतोषिताः ।।४१।। <br>
ततो विमुक्ताः कालेन जायंते श्वानयोनिषु ।। <br>
श्वानयोनेर्विमुक्तास्ते विष्ठायां कृमियोनिगाः ।।४२।। <br>
विष्ठास्वेव च पापिष्ठा दुर्गंधेषु च नित्यशः।। <br>
भूयोऽपि जायमानास्ते तत्रोत्तारो न विद्यते ।।४३।। <br>
ब्राह्मणश्चैव यो देवि कुर्यात्तेषां प्रतिग्रहम् ।। <br>
ततः प्रभृत्यमेध्यायां पितरस्तस्य शेरते ।। ४४ ।। <br>
तं विप्रं नानुभाषेत न चाप्येकासने विशेत् ।। <br>
स नित्यं वर्जनीयो वै दूरात्तु ब्राह्मणाधमः ।।४५।। <br>
यस्तेन सह भाषेत प्रायश्चित्ती भवे द्द्विजः ।।<br>
एकस्य गोप्रदानस्य सहस्रांशो न पूर्यते ।।४६।। <br>
किमन्यैर्बहुभिर्दानैः कोटिसंख्यातविस्तरैः।।४७।।<br>
श्रोत्रियाय दरिद्राय सुवृत्तायाहिताग्नये ।। <br>
दत्त्वैकां कपिलां धेनुं सर्वपापैः प्रमुच्यते ।।४८।। <br>
मासे प्रसविनीं धेनुं दानार्थी प्रतिपालयेत् ।। <br>
आत्मार्थे न प्रपाल्या हि सदा नरकभीरुभिः ।।४९।।। <br>
कपिलाऽर्धप्रसूता च दातव्या हि द्विजन्मने ।। <br>
जायमानस्य वत्सस्य मुखं योन्यां प्रदृश्यते ।। 4.161.५० ।। <br>
तावत्सा पृथिवी ज्ञेया यावद्गर्भं न मुंचति ।। ।। ५१ ।। <br>
धेनोर्यावंति रोमाणि सवत्साया वसुन्धरे ।। <br>
भूम्यां तु पांसवो यावद्यावन्नक्षत्रतारकाः ।। ५२ ।। <br>
तावद्वर्षसहस्राणि ब्रह्मेशादिभिरर्चितः ।। <br>
ब्रह्मलोके निवसति यश्चैककपिलाप्रदः ।। ५३ ।। <br>
सुवर्णशृङ्गीं यः कृत्वा खुरै रौप्यैः समर्चिताम् ।। <br>
ब्राह्मणस्य करे दत्त्वा सुवर्णं रौप्यमेव च ।। ५४ ।। <br>
कपिलायास्तदा पुत्रं ब्राह्मणस्य करे न्यसेत् ।। <br>
उदकं च करे दत्त्वा वाचयेत स्वशक्तितः ।। ५५ ।। <br>
सुवर्णैस्तु चतुर्भिश्च त्रिभिर्द्वाभ्यामथापि वा ।। <br>
एकहीना न दातव्या यदीच्छेच्छुभमात्मनः ।। ५६ ।। <br>
स समुद्रवनोपेता सशैलवनकानना ।। <br>
रत्नपूर्णा भवेद्दत्ता पृथिवी नात्र संशयः ।। ५७ ।। <br>
पृथिवीदानतुल्येन दानेनैतेन वै नरः ।। <br>
तारितो याति पितृभिर्वैष्णवं यत्पदं परम् ।। ५८ ।। <br>
ब्रह्मस्वहरणो गोघ्नो भ्रूणहा ब्रह्मघातकः ।। <br>
पापकृच्चोभयमुखीं दद्यात्सत्कनकान्विताम् ।। <br>
तद्दिनं च पयोभोजी संयतश्चातिवाहयेत् ।। ५९ ।। <br>
गोमयेनोपलिप्याथ मण्डलं विधिपूर्वकम् ।। <br>
स्वशाखोक्तेन मंत्रेण होमयेत्तु विचक्षणः ।। 4.161.६० ।। <br>
व्याहृत्या होमयेत्पूर्वं पंचवारुणकं तथा ।। <br>
इरावती धेनुमती देवस्य त्वेति वा पुनः ।। ६१ ।। <br>
स्योना पृथिवि मंत्रेण गौर्वत्ससहिता नवा ।। <br>
निकामफलदा धेनुः सा स्यात्सुरभिनंदिनी ।। ६२ ।। <br>
या ते सरस्वती देवी विष्णुना च तथा मही ।। <br>
गौरी विष्णुपदं चोक्त्वा शांतिकर्मणि वाचयेत् ।। ६३ ।। <br>
यावद्वत्सस्यद्वौ पादौ शिरश्चैव प्रदृश्यते ।। <br>
तावद्वै पृथिवी ज्ञेया यावद्गर्भं न मुञ्चति ।। <br>
तस्मिन्काले प्रदातव्या ब्राह्मणाय वसुंधरे ।। ६४ ।। <br>
सुवर्णशृंगीं रौप्यखुरां कास्यदोहां सताम्रकाम् ।। <br>
सवस्त्रघंटाभरणां गंधपुष्पैरलंकृताम् ।। <br>
वस्त्राक्षतैः समभ्यर्च्य ब्राह्मणाय समर्पयेत् ६५ ।। <br>
सुवर्णस्य सहस्रेण तदर्धेनापि भामिनि ।। <br>
तस्याप्यर्धेन शक्त्याऽथ तस्याप्यर्द्धेन वा पुनः ।। ।। ६६ ।। <br>
यथा शक्त्या प्रदातव्या वित्तशाठ्यविवर्जितैः ।। <br>
करे दत्त्वा सुवर्णं च अथवा रूप्यमेव च ।।  <br>
गृहाणेमां  महाधेनुं भव भ्राता ममाशु वै ।। <br>
सर्वपापक्षयं कृत्वा सदा स्वस्तिकरो भव ।।६८।। <br>
इरावती धेनुमती जाह्नवी तदनन्तरम् ।। <br>
प्रतिदास्यामि ते धेनुं कुटुम्बार्थे विशेषतः ।।६९।। <br>
भवतात्स्वस्ति मे नित्यं सुखं चानुत्तमं तथा ।। <br>
दत्ता तु पृथिवी देवी त्वयेयं प्रतिगृह्यताम् ।।4.161.७०।। <br>
कोऽदादिति च वै मंत्रो जपितव्यो द्विजेन च ।।। <br>
विसृज्य ब्राह्मणं सोऽपि तां धेनुं स्वगृहं नयेत् ।। ७१ ।। <br>
एवं प्रसूयमानां गां यो ददाति वसुन्धरे ।। <br>
सा समुद्रवनोपेता सशैलवनकानना ।। <br>
रत्नपूर्णा भवेद्दत्ता पृथिवी नात्र संशयः ।। ७२ ।। <br>
प्रतप्तजांबूनदतुल्यवर्णां महानितंबां तनुवृत्तमध्याम् ।। <br>
अर्द्धप्रसूतां द्विमुखीं सुशीलां सेवन्त्यजस्रं कपिलां हि देवाः ।। ७३ ।। <br>
प्रातरुत्थाय यो भक्त्या धेनुकल्पं नरो भुवि ।। <br>
जितेन्द्रियः शुचिर्भूत्वा पठेद्भक्त्या समन्वितः ।। ७४ ।। <br>
त्रिकालं पठते यस्तु पापं वर्षशतोद्भवम् ।। <br>
नश्यत्येकक्षणादेव वायुना पांसवो यथा ।। ७५ ।। <br>
श्राद्धकाले पठेद्यस्तु इदं पावनमुत्तमम् ।। <br>
तस्यान्नं संस्कृतं तद्वै पितरोऽश्नंति धीमतः ।। ७६ ।। <br>
अमावास्यां च यो विद्वान्द्विजानामग्रतः पठेत् ।। <br>
पितरस्तस्य तुष्यंति वर्षाणां शतमेव च ।। ७७ ।। <br>
यश्चैतत्छृणुयात्पुण्यं तद्गतेनांतरात्मना ।। <br>
संवत्सरकृतात्पापात्तत्क्षणादेव मुच्यते ।। ७८।। <br>
इदं रहस्यं राजेन्द्र वराहमुखनिर्गतम्।। <br>
धरण्यै कथितं पूर्वं सर्वपापप्रणाशनम् ।। ७९ ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे कपिलादानमाहात्म्यवर्णनं नामैकषष्ट्युत्तरशततमोऽध्यायः ।। १६१ ।।<br>
<br>
