॥ युधिष्ठिर उवाच ॥ ॥ <br>
स्वभर्त्रा सह संबद्धमहास्नेहो यथा भवेत् ॥ <br>
कुलस्त्रीणां तदाचक्ष्व व्रतं मम सुरोत्तम ॥ १ ॥ <br>
॥ श्रीकृष्ण उवाच ॥ ॥ <br>
यमुनायास्तटे पूर्वं मथुरास्ते पुरी शुभा ॥ <br>
तस्यां शत्रुघ्ननाम्नाभूद्राजा रामप्रतिष्ठितः ॥ २ ॥ <br>
तस्य भार्या कीर्तिमाला नाम्नासीत्प्रथिता भुवि ॥ <br>
तया प्रणम्य भगवान्वशिष्ठो मुनिपुंगवः ॥ ३ ॥ <br>
पृष्टः सुखं मुनिश्रेष्ठ कथं समुपजायते ॥ <br>
ब्रूहि मे तिलसम्बन्धकारणं व्रतमुत्तमम् ॥ ४ ॥ <br>
एवमुक्तस्तया ज्ञानी वशिष्ठः कीर्तिमालया ॥ <br>
ध्यात्वा मुहूर्तमाचख्यौ कोकिलाव्रतमुत्तमम् ॥ ५ ॥ <br>
॥ श्रीवशिष्ठ उवाच ॥ ॥ <br>
आषाढपूर्णिमायां तु संध्याकाले ह्युपस्थिते ॥ <br>
संकल्पयेन्मासमेकं श्रावणे श्वःप्रभृत्यहम् ॥ ६ ॥ <br>
स्नानं करिष्ये नियता ब्रह्मचर्यस्थिता सती ॥ <br>
भोक्ष्यामि नक्तं भूशय्यां करिष्ये प्राणिनां दयाम् ॥ ७ ॥ <br>
इति संकल्प्य पुरुषो नारी वा ब्राह्मणांतिके ॥ <br>
प्राप्यानुज्ञां ततः प्रातः सर्वसामग्रिसंयुतः ॥ ८ ॥ <br>
पुरुषः प्रतिपत्कालाद्दन्तधावनपूर्वकम् ॥ <br>
नद्यां गत्वा तथा वाप्यां तडागे गिरिनिर्झरे ॥ ९ ॥ <br>
स्नानं कुर्याद्व्रती पार्थ सुगन्धामलकैस्तिलैः ॥ <br>
दिनाष्टकं तथा पश्चात्सर्वौषध्या पुनः पृथक् ॥ 4.11.१० ॥ <br>
वचयाष्टौ पुनः पिष्ट्वा शिरोरुहविमर्दनम् ॥ <br>
स्नात्वा ध्यात्वा रविं चैव वंदित्वा च पितॄनथ ॥ ११ ॥ <br>
तर्पयित्वा तिलापिष्टैः कोकिलां पक्षिरूपिणीम् ॥ <br>
कलकण्ठीं शुभैः पुष्पैः पूजयेच्चंपकोद्भवैः ॥ १२ ॥ <br>
पत्रैर्वा धूपनैवेद्यदीपालक्तकचंदनैः ॥ <br>
तिल तन्दुलदूर्वाग्रैः पूजयित्वा क्षमापयेत् ॥ <br>
नित्यं तिलव्रती भक्तो मंत्रेणानेन पांडव ॥ १३ ॥ <br>
तिलसहे तिलसौख्ये तिलवर्णे तिलप्रिये ॥ <br>
सौभाग्यं द्रव्यपुत्रांश्च देहि मे कोकिले नमः ॥ १४ ॥ <br>
इत्युच्चार्य ततः पश्चाद्गृहमभ्येत्य संयतः ॥ <br>
कृत्वाहारं स्वपेत्पार्थ यावन्मासः समाप्नुते ॥१५॥ <br>
मासांते ताम्रपात्र्यां तु कोकिलां तिलपिष्टजाम् ॥ <br>
रत्ननेत्रां स्वर्णपक्षां ब्राह्मणाय निवेदयेत्॥ १६ ॥ <br>
वस्त्रैर्द्धनैर्गुडैर्युक्तां श्रावण्यां कुंडलेऽथ वा ॥ <br>
श्वश्रूश्वशुरवर्गे वा दैवज्ञे वा पुरोहिते ॥ <br>
व्यासे वा संप्रदातव्या व्रतिभिः शुभकाम्यया ॥१७॥<br>
एवं या कुरुते नारी कोकिलाव्रतमादरात् ॥ <br>
सप्त जन्मानि सौभाग्यं सा प्राप्नोति सुविस्तरम् ॥ १८ ॥ <br>
निःसापत्न्यं पतिं भव्यं सस्नेहं प्राप्य भूतले ॥ <br>
मृता गौरीपुरं याति विमानेनार्कवर्चसा ॥ १९ ॥ <br>
एतद्व्रतं वशिष्ठेन मुनिना कथितं पुरा ॥ <br>
तथा चानुष्ठितं पार्थ समस्तं कीर्तिमालया ॥ 4.11.२० ॥ <br>
तस्याश्च सर्वं संपन्नं वशिष्ठवचनादिह ॥ <br>
पुत्रसौभाग्यसंमानं शत्रुघ्नस्य प्रसादजम्॥ २१ ॥ <br>
एवं यान्यापि कौंतेय कोकिलाव्रतमादरात् ॥ <br>
करिष्यति ध्रुवं तस्याः सौभाग्यं च भविष्यति ॥२२॥ <br>
ये कोकिलां कलरवां कलकंठपीठां यच्छंति साज्यतिलपिष्टमयीं द्विजेभ्यः ॥ <br>
ते नंदनादिषु वनेषु विहृत्य कामं मर्त्ये समेत्य मधुरध्वनयो भवंति ॥ २३ ॥ ॥ <br>
