॥ श्रीकृष्ण उवाच ॥ ॥ <br>
अथातः संप्रवक्ष्यामि धेनूनां कल्पना नृप ॥ <br>
विशेषविधिना याश्च देयाः कामानभीप्सुभिः ॥ १ ॥ <br>
कामं यद्दीयते दानं समग्रं तत्सुखावहम् ॥ <br>
असमग्रं तु दोषाय भवतीह परत्र च ॥ २ ॥ <br>
तस्मान्न दक्षिणाहीनं विधानविकलं तथा ॥ <br>
देयं दानं महाराज समग्रफलकाम्यया ॥ ३ ॥ <br>
अन्यथा दीयमानं तदहंकाराय केवलम् ॥ <br>
प्रत्यक्षं चार्थहानिः स्यान्न वा तत्फलदं भवेत् ॥ ४ ॥ <br>
तिलधेनुं प्रवक्ष्यामि शृणु पार्थिवसत्तम ॥ <br>
वाराहेण पुरा प्रोक्तां महापातकनाशिनीम् ॥ ५ ॥ <br>
यां दत्त्वा ब्रह्महा गोघ्नः पितृहा गुरुतल्पगः ॥ <br>
अगारदाही गरदः सर्वपापरतोपि वा ॥ ६ ॥ <br>
महापातकयुक्तश्च संयुक्तश्चोपपातकैः ॥ <br>
मुच्यते ह्यखिलैः पापैः स्वर्गलोकं च गच्छति ॥ ७ ॥ <br>
अनुलिप्ते महीपृष्ठे कृष्णाजिनसमावृते ॥ <br>
धेनुं तिलमयीं कृत्वा दर्भानास्तीर्य सर्वतः ॥ ८ ॥ <br>
तिलाः श्वेतास्तिलाः कृष्णास्तिला गोमूत्रवर्णकाः ॥ <br>
तिलानां च विचित्राणां धेनुं सर्वां च कारयेत् ॥९ ॥ <br>
द्रोणस्य वत्सकं कुर्याच्चतुराढकिकां च गाम् ॥ <br>
स्वर्णशृंगीं रौप्यखुरां गन्धवर्णवतीं तथा ॥ 4.152.१० ॥ <br>
कार्या शर्करया जिह्वा गुडेनास्यं च कम्बलः ॥ <br>
इक्षुपादां ताम्रपृष्ठीं शुक्तिमुक्ताफलेक्षणाम् ॥ ११ ॥ <br>
प्रशस्तपत्रश्रवणां फलदंतवतीं शुभाम् ॥ <br>
स्रग्दामपुच्छां कुर्वीत नव नीतस्तनान्विताम् ॥ १२ ॥ <br>
सितवस्त्रशिरालम्बां सितसर्षपरोमिकाम् ॥ <br>
फलैर्मनोहरैरन्नैर्मणिमुक्ताफलान्विताम् ॥ १३ ॥ <br>
ईदृक्संस्थानसम्पन्नां कृत्वा श्रद्धासमन्वितः ॥ <br>
कांस्योपदोहनां दद्यात्पर्वकाले समागते ॥ १४ ॥ <br>
या लक्ष्मीः सर्वभूतानां या वै देवेष्ववस्थिता ॥ <br>
धेनुरूपेण सा देवी मम पापं व्यपोहतु ॥ १५ ॥ <br>
ततः प्रदक्षिणां कृत्वा पूजयित्वा प्रणम्य च ॥ <br>
सदक्षिणा मया तुभ्यं दत्तेत्युक्त्वा विसर्जयेत् ॥ १६ ॥ <br>
अनेन विधिना दत्त्वा तिलधेनुं नराधिप ॥ <br>
सर्वपापविनिर्मुक्तो परं ब्रह्माधिगच्छति ॥ १७ ॥ <br>
यश्च गृह्णाति विधिवद्दीयमानां प्रमोदते ॥ <br>
दीयमानां प्रशंसंति ये च संहृष्टमानसाः ॥ १८ ॥ <br>
तेपि दोषविनिर्मुक्ता ब्रह्मलोकं व्रजंति ते ॥ <br>
प्रशांताय सुशीलाय वेदव्रतरताय च ॥ १९ ॥ <br>
धेनुं तिलमयीं दत्त्वा न शोचति कृताकृते ॥ <br>
त्रिरात्रं यस्तिलाहारस्तिलधेनुप्रदो भवेत् ॥ 4.152.२० ॥ <br>
एकाहमथ वा राजन्न युच्छेदन्तरात्मना ॥ <br>
दानाद्विशुद्धिः पापस्य तस्य पुण्यवतो नृप ॥ २१ ॥ <br>
चान्द्रायणादभ्यधिकं कथितं तिलभक्षणम् ॥ <br>
बालत्वे चैव यत्पापं यौवने वार्द्धके तथा ॥ २२ ॥ <br>
वाचा कृतं तु मनसा कर्मणा यच्च संचितम् ॥ <br>
उदकष्ठीवने चैव नग्नस्नानेन यद्भवेत् ॥ २३ ॥ <br>
मुशलेनोद्यते नापि लंबिते ब्राह्मणे तथा ॥ <br>
वृषलीगमने चैव गुरुदाराभिगामिनि ॥ २४ ॥ <br>
सुरापानेन यत्पापमभक्ष्यस्य च भक्षणात् ॥ <br>
तत्सर्वं विलयं याति तिलधेनुप्रदायिनाम् ॥ २५ ॥ <br>
यममार्गे महाघोरे नदी वैतरणी स्मृता ॥ <br>
वालुकायाः स्थलं चैव पच्यते यत्र पापिनः ॥ २६ ॥ <br>
यत्र लोहमुखाः काका यत्र श्वानो भयावहाः ॥ <br>
निकृत्य पापिनां मांसं भक्षयंति बुभुक्षिताः ॥ २७ ॥ <br>
असिपत्रवनं चैव लोहकंटकशाल्मलीम् ॥ <br>
एतान्सर्वानतिक्रम्य ततो यमपुरं व्रजेत् ॥ २८ ॥ <br>
विमाने कांचने दिव्ये मणिरत्नविभूषिते ॥ <br>
तत्रारुह्य नरश्रेष्ठो गच्छते परमाङ्गतिम् ॥ २९ ॥ <br>
गुणहीने न दातव्या न दातव्या धनेश्वरे ॥ <br>
कुण्डे गोले च लुब्धे च न च देया कदापि सा ॥ 4.152.३० ॥ <br>
एका एकस्य दातव्या मुनिभिः कथितं पुरा ॥ <br>
अरण्ये नैमिषे पार्थ नारदेन निवेदितम् ॥ ३१ ॥ <br>
तत्तेहं संप्रवक्ष्यामि सम्यक्फलसहस्रदम् ॥ <br>
इदं पुण्यं पवित्रं च माङ्गल्यं कीर्तिवर्धनम् ॥ ३२ ॥ <br>
विप्राणां श्रावयेच्छ्राद्धे अनन्तफलमश्नुते ॥ <br>
बहुभ्यो न प्रदेयानि गौर्गृहं शयनं स्त्रियः ॥ ३३ ॥ <br>
विभज्यमानान्येतानि दातारं पातयंत्यधः ॥ <br>
सा तु विक्रयमापन्ना दहत्यासप्तमं कुलम् ॥ ३४ ॥ <br>
अस्या दानप्रभावेन विमानं सर्वकामिकम् ॥ <br>
समारुह्य नरो याति यत्र देवो हरिः स्वयम् ॥ ३९ ॥ <br>
एषा चैव प्रदातव्या प्रयतेनान्तरात्मना ॥ <br>
पौर्णमास्यां च माघस्य कार्तिक्यां चैव भारत ॥ ३६ ॥ <br>
चन्द्रसूर्योपरागे तु विषुवे अयने तथा ॥ <br>
षडशीतिमुखे चैव व्यतीपाते तु सर्वदा ॥ ३७ ॥ <br>
वैशाख्यां मार्गशीर्ष्यां वा गजच्छायासु चैव हि ॥ <br>
एषा ते कथिता पार्थ तिलधेनुर्मयानघ ॥ ३८ ॥ <br>
यावंति धेनो रोमणि गात्रेषु नृपपुङ्गव ॥ <br>
तावद्वर्षसहस्राणि तदा स्वर्गे महीयते ॥ ३९ ॥ <br>
यश्च गृह्णाति विधिवद्दीयमानां च पश्यति ॥ <br>
अनुमोदयते चैव ते सर्वे स्वर्गगामिनः ॥ 4.152.४० ॥ <br>
धेनुं धनाधिपतयो मगधोद्भवेन मानेन ये तिलमयीं चतुराढकेन ॥ <br>
कृत्वा यथोक्तरचनां कृतचारुवत्सां यच्छंति ते भुवि भवंति विमुक्तपापाः ॥४१॥ <br>
प्रतिगृह्णामि देवि त्वां कुटुंबभरणाय च ॥ <br>
कामं देया दयास्मभ्यं धेनो त्वं सर्वदा ह्यसि ॥ ४२ ॥ ॥ <br>
