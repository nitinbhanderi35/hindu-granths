॥ युधिष्ठिर उवाच ॥ ॥ <br>
अक्षौहिण्यो दशाष्टौ च मद्राज्यार्थे क्षयं गताः ॥ <br>
तेन पापेन मे चित्ते जुगुप्सातीव वर्तते ॥ १ ॥ <br>
तत्र ब्राह्मणराजन्यवैश्यशूद्रादयो हताः ॥ <br>
भीष्मद्रोणकलिंगादिकर्णशल्यसुयोधनाः ॥ २ ॥ <br>
तेषां वधेन यत्पापं तन्मे मर्माणि कृंतति ॥ <br>
पापप्रक्षालनं कञ्चिद्धर्मं ब्रूहि जगत्पते ॥ ३ ॥ <br>
॥ श्रीकृष्ण उवाच ॥ ॥ <br>
सुमहत्पुण्यजननं गोवत्सद्वादशीव्रतम् ॥ <br>
अस्ति पार्थ महाबाहो पांडवानां धुरंधर ॥ ४ ॥ ॥ <br>
॥ युधिष्ठिर उवाच ॥ ॥ <br>
केयं गोद्वादशी नाम विधानं तत्र कीदृशम् ॥ <br>
कथमेषा समुत्पन्ना कस्मिन्काले जनार्दन ॥ ५ ॥ <br>
एतत्सर्वं हरे ब्रूहि पाहि मां नरकार्णवात्॥६॥ <br>
श्रीकृष्ण उवाच॥ <br>
पुरा कृतयुगे पार्थ मुनिकोटिः समागता॥ <br>
तपश्चचार विपुलं नामव्रतधरा गिरौ॥७॥ <br>
हर्षेण महताविष्टा दैवदर्शनकांक्षया॥ <br>
जंबूमार्गे महापुण्ये नामतीर्थविभूषिते॥८॥ <br>
पारियात्रे सिद्धपात्रे रम्ये तंदुलिकाश्रमे॥ <br>
टंटाविरिति विख्याते उत्तमे शिखरे नृप ॥ ९ ॥ <br>
तापसारण्यमतुलं दिव्यकाननमंडितम् ॥ <br>
वशिष्ठशुक्रांगिरसक्रतुदक्षादिभिर्वृतम् ॥ 4.69.१० ॥ <br>
वल्कलाजिनसंवीतेर्भृगोराश्रममंडलम् ॥<br>
नानामृगगणैर्जुष्टं शाखामृगगणैर्युतम् ॥११॥ <br>
प्रशांतसिंहहरिणं सर्ववस्तुगतद्रुमम् ॥ <br>
गहनं निर्ऋतं रम्यं लतासंतानसंकुलम् ॥ १२ ॥ <br>
सिंहव्याघ्रगजैर्भिन्नं हरिणैः शबरैः शशैः ॥ <br>
वराहैरुरुभिश्चित्रैः समंतादुपशोभितम् ॥ १३ ॥ <br>
तपस्यता तत्र तेषां मुनीनां दर्शनार्थिनाम् ॥ <br>
व्याजं चक्रे महीनाथ द्वादशार्धार्धलोचनः ॥ १४ ॥ <br>
बभूव ब्राह्मणो वृद्धो जरापांडुरमूर्द्धजः ॥ <br>
श्लथच्चर्मतनुः कुब्जो यष्टिपाणिः सवेपथुः ॥ <br>
उमापि चक्रे गोरूपं शृणु तत्पार्थ यादृशम् ॥ १५ ॥ <br>
क्षीरोदतोयसंभूता याः पुरामृतमंथने ॥ <br>
पञ्च गावः शुभाः पार्थ पञ्चलोकस्य मातरः ॥ १६ ॥ <br>
नन्दा सुभद्रा सुरभी सुशीला बहुला इति ॥ <br>
एता लोकोपकाराय देवानां तर्पणाय च ॥१७॥ <br>
जमदग्निभारद्वाजवशिष्ठासितगौतमाः ॥ <br>
जगृहुः कामदाः पञ्च गावो दत्ताः सुरैस्ततः ॥ १८ ॥ <br>
गोमयं रोचना मूत्रं क्षीरं दधि घृतं गवाम् ॥ <br>
षडंगानि पवित्राणि संशुद्धिकरणानि च ॥ १९ ॥ <br>
गोमयादुत्थितः श्रीमान्बिल्ववृक्षः शिवप्रियः ॥ <br>
तत्रास्ते पद्महस्ता श्रीः श्रीवृक्षस्तेन स स्मृतः ॥ <br>
बीजान्युत्पलपद्मानां पुनर्जातानि गोमयात् ॥ 4.69.२० ॥ <br>
गोरोचना च मांगल्या पवित्रा सर्वसाधिका ॥ <br>
गोमूत्राद्गुग्गुलुर्जातः सुगंधिः प्रियदर्शनः ॥ <br>
आहारः सर्वदेवानां शिवस्य च विशेषतः ॥ २१ ॥ <br>
यद्बीजं जगतः किञ्चित्तज्ज्ञेयं क्षीरसंभवम् ॥ <br>
दधुः सर्वाणि जातानि मङ्गलान्यर्थसिद्धये ॥ <br>
घृतादमृतमुत्पन्नं देवानां तृप्तिकारणम् ॥ २२ ॥ <br>
ब्राह्मणाश्चैव गावश्च कुलमेकं द्विधा कृतम् ॥ <br>
एकत्र मन्त्रास्तिष्ठंति हविरन्यत्र तिष्ठति ॥२३॥ <br>
गोषु यज्ञाः प्रवर्तंते गोषु देवाः प्रतिष्ठिताः॥ <br>
गोषु वेदाः समुत्कीर्णाः सष डंगपदक्रमाः ॥ २४ ॥ <br>
शृङ्गमूले गवां नित्यं ब्रह्मा विष्णुश्च संस्थितौ ॥ <br>
शृङ्गाग्रे सर्वतीर्थानि स्थावराणि चराणि च ॥ २५ ॥ <br>
शिवो मध्ये महादेवः सर्वकारणकारणम् ॥ <br>
सलाटे संस्थिता गौरी नासावंशे च षण्मुखः ॥२६॥ <br>
कंबलाश्वतरौ नागौ नासापुटसमाश्रितौ॥<br>
कर्णयोरश्विनौ देवौ चक्षुर्भ्यां शशिभास्करौ ॥ २७ ॥ <br>
दंतेषु वसवः सर्वे जिह्वायां वरुणः स्थितः ॥ <br>
सरस्वती च कुहरे यमयक्षौ च गण्डयोः ॥ २८ ॥ <br>
संध्याद्वयं तथेष्टाभ्यां ग्रीवायां च पुरंदरः ॥ <br>
रक्षांसि ककुदे द्यौश्च पार्ष्णिकाये व्यवस्थिता ॥ २९ ॥ <br>
चतुष्पात्सकलो धर्मो नित्यं जंघासु तिष्ठति ॥ <br>
खुरमध्येषु गन्धर्वाः खुराग्रेषु च पन्नगाः ॥ 4.69.३० ॥ <br>
खुराणां पश्चिमे भागे राक्षसाः संप्रतिष्ठिताः ॥ <br>
रुद्रा एकादश पृष्ठे वरुणः सर्वसन्धिषु ॥ ३१ ॥ <br>
श्रोणीतटस्थाः पितरः कपोलेषु च मानवाः ॥ <br>
श्रीरपाने गवां नित्यं स्वाहालंकारमाश्रिताः ॥ ३२ ॥ <br>
आदित्या रश्मयो वालाः पिण्डीभूता व्यवस्थिताः॥  <br>
साक्षाद्गंगा च गोमूत्रे गोमये यमुना स्थिता ॥ ३३ ॥ <br>
त्रयस्त्रिंशद्देवकोट्यो रोमकूपे व्यवस्थिताः ॥ <br>
उदरे पृथिवी सर्वा सशैलवनकानना ॥ ३४ ॥<br>
चत्वारः सागराः प्रोक्ता गवां ये तु पयोधराः ॥ <br>
पर्जन्यः क्षीरधारासु मेघा बिंदुव्यवस्थिताः ॥३५॥ <br>
जठरे गार्हपत्योऽग्निर्दक्षिणाग्निर्हृदिस्थितः ॥। <br>
कण्ठे आहवनीयोऽग्निः सभ्योऽग्निस्तालुनि स्थितः ॥ ३६ ॥ <br>
अस्थिव्यवस्थिताः शैला मज्जासु क्रतवः स्थिताः ॥ <br>
ऋग्वेदोऽथर्ववेदश्च सामवेदो यजु स्तथा ॥ ३७ ॥ <br>
सुरक्तपीतकृष्णादौ गवां वर्णे व्यवस्थिताः ॥ <br>
तासां रूपमुमा स्मृत्वा सुरभीणां युधिष्ठिर ॥ ३८ ॥ <br>
संस्मृत्य तत्क्षणाद्गौरी इयेष सदृशीं तनुम् ॥ <br>
आत्मानं विदधे देवी धर्मराज शृणुष्व ताम् ॥ ३९ ॥ <br>
षडुन्नतां पञ्चनिम्नां मंडूकाक्षीं सुवालधिम् ॥ <br>
ताम्रस्तनीं रौप्यकटिं सुखुरीं सुमुखी सिताम् ॥ 4.69.४० ॥ <br>
सुशीलां च सुतस्नेहां सुक्षीरां सुपयोधराम् ॥ <br>
गोरूपिणीमुमां स्पृष्ट्वा स्वामिनीं तां सवत्सिकाम् ॥ ४१ ॥ <br>
चर्यया प्रतरन्हृष्टो महादेवः स्वचेतसि ॥ <br>
शनैःशनैर्ययौ पार्थ विप्ररूपी महाश्रमम् ॥ ४२ ॥ <br>
दत्त्वा कुलपतेः पार्श्वं भृगोस्तां गां न्यवेदयत् ॥ <br>
तपस्विनां महातेजास्तां च सर्वेषु पांडव ॥ ४३ ॥ <br>
न्यासरूपां ददौ धेनुं रक्षित्वा तां दिनद्वयम् ॥ <br>
यावत्स्नात्वा इतस्तीर्त्वा जंबूमार्गं वियाम्यहम् ॥ ४४ ॥। <br>
रक्षिष्यामः प्रतिज्ञाते मुनिभिः सुरभीमिमाम् ॥ <br>
अन्तर्द्धिमगमद्देवः पुनर्व्याघ्रो बभूव ह ॥ ४५ ॥ <br>
वज्रचक्रनखो देवीं ज्वलत्पिंगललोचनः ॥ <br>
जिह्वा करालवदनो जिह्वालांगूलदारुणः ॥ ४६ ॥ <br>
संप्रायादाश्रमपदं तां च धेनुं सवत्सिकाम् ॥ <br>
त्रासयामास तां देव मुनीनां दिक्ष्ववस्थितः ॥ ४७ ॥। <br>
ऋषयोऽपि समाक्रांता आर्तनादं प्रचक्रिरे ॥ <br>
हाहेत्युच्चैः केचिदूचुर्हुंहुंकारैस्तथापरे ॥ ४८ ॥ <br>
तालास्फोटान्ददुः केचिद्व्याघ्रं दृष्ट्वातिभैरवम् ॥ <br>
सापि हंभारवांश्चक्रे गौरुत्प्लुत्य सवत्सिका ॥ ४९ ॥ <br>
तस्या व्याघ्रभयार्तायाः कपिलाया युधिष्ठिर ॥ <br>
पलायंत्या शिलामध्ये क्षणं खुरचतुष्टयम् ॥4.69.५०॥ <br>
व्याघ्रवत्सकयोस्तत्र वंदितं सुरकिन्नरैः ॥ <br>
दृश्यतेऽतीव सुव्यक्तं तदद्यापि चतुष्टयम् ॥ ५१ ॥ <br>
सजलं शिवलिंगं च शम्भोस्तीर्थं तदुत्तमम् ॥ <br>
यस्संस्पृशति राजेन्द्र स गोवध्यां व्यपोहति ॥ ५२ ॥ <br>
तत्र स्नात्वा महातीर्थे जंबूमार्गे नराधिप ॥ <br>
ब्रह्महत्यादिभिः पापैर्मुच्यते नात्र संशयः ॥ ॥ ५३ ॥ <br>
ततस्ते मुनयः क्रुद्धा ब्रह्मदत्तां महास्वनाम् ॥ <br>
जघ्नुर्घंटां सुरैर्दत्तां गिरिकन्दरपूरणीम् ॥ ५४ ॥ <br>
शब्देन तेन व्याघ्रोऽपि मुक्त्वा गावं सव त्सिकाम् ॥ <br>
विप्रैस्तत्र कृतं नाम ढुण्ढागिरिरिति श्रुतिः ॥ <br>
तं प्रपश्यंति ये पार्थ ते रुद्रा नात्र संशयः ॥ ५५ ॥ <br>
अथ प्रत्यक्षतां श्रेष्ठस्तेषां देवो महेश्वरः ॥ <br>
शूलपाणिस्त्रिपुरहा कामघ्नो वृषभे स्थितः ॥ ५६ ॥ <br>
उमासहायो वरदः सस्वामी सविनायकः ॥ <br>
सनंदिः समहाकालः सशृङ्गी समनो हरः ॥ ५७ ॥ <br>
वीरभद्रा च चामुंडा घंटाकर्णादिभिर्वृता ॥ <br>
मातृभिर्भूतसंघातैर्यक्षराक्षसगुह्यकैः ॥ <br>
देवदानवगन्धर्वमुनिविद्याधरोरगैः ॥ ५८ ॥<br>
प्रणम्य देवदेवाय पत्नीभिः सहितैरुमा ॥ <br>
गोरूपिणी सवत्सा च पूजिता ब्रह्मचारिभिः ॥५९॥ <br>
कार्तिके शुक्लपक्षे तु द्वादश्यां नंदिनीव्रतम् ॥ <br>
ततः प्रभृति राजेन्द्र अवतीर्णं महीतले ॥ 4.69.६० ॥ <br>
उत्तानपादेन तथा व्रतं चीर्णमिदं शृणु ॥ <br>
उत्तानपादनामासीत्क्षत्रियः पृथिवीपते ॥६१॥ <br>
तस्य भार्या द्वयं चासीद्रुचिशुघ्नीति विश्रुतम् ॥ <br>
शुघ्नीजातो ध्रुवः पुत्रो वामपादधरोऽलसः ॥ ६२ ॥ <br>
रुच्याः समर्पितः शुघ्न्या ध्रुवोऽयं रक्ष्यतां सखि ॥ <br>
अहं करिष्ये शुश्रूषां भर्तुस्तावत्सदा स्वयम् ॥ ६३ ॥ <br>
रुची रसवतीं नित्यं प्रत्यहं कुरुते गृहे ॥ <br>
अकरोद्भर्तृशुश्रूषां शुघ्नी नित्यं पतिव्रता ॥६४॥<br>
कदाचित्क्रोधमात्सर्यात्सापत्न्यं दर्शितं तया ॥ <br>
स्वयं रुच्या निहत्यासौ शिशुः खंडलशः कृतः ॥ ६५ ॥ <br>
तापिकायां तथा स्थाल्यां पक्वसिद्धः सुसं स्कृतः ॥ <br>
अन्नभोजनवेलायां ददाति नृपभाजने ॥ ६६ ॥ <br>
तं वै भक्षयितुं दुष्टा सामिषं भोजनं किल ॥ <br>
अथ भोजनवेलायां वव्रे जीवितमाप्तवान् ॥ ६७ ॥ <br>
तथैव प्रहसन्बालो मातुरुत्संगजोऽभवत् ॥ <br>
तं दृष्ट्वा महदाश्चर्यं रुची पप्रच्छ विस्मिता ॥ ६८ ॥ <br>
किमेतद्ब्रूहि वृत्तांतं कस्येयं व्युष्टिरुत्तमा ॥ <br>
किं त्वयाचरितं किञ्चिद्व्रतं दत्तं हुतं तथा ॥ ६९ ॥  <br>
सत्यंसत्यं  पुनः सत्यं येन जीवति ते सुतः॥ <br>
ममायं सप्त वारांस्तु विशल्यशकली कृतः॥4.69.७०॥ <br>
पक्वः स्वयं कृतः स्थाल्यां व्यञ्जनैः सह भोजनैः॥ <br>
परिविष्यमाणः स पुनः कथं जीवितमाप्तवान्॥७१॥ <br>
किं ते सिद्धा महाविद्या मृतसञ्जीवनी शुभा॥ <br>
रत्नं मणिर्महारत्नं योगाञ्जनमहौषधम्॥७२॥ <br>
कथयस्व महाभागे सत्यंसत्यं भगिन्यसि ॥ <br>
एवमुक्ते रुचिस्तस्यै व्याचख्यौ वत्सगोव्रतम् ॥ ७३ ॥ <br>
कार्त्तिके चैव द्वादश्यां यथा चानुष्ठितं पुरा ॥ <br>
व्रतस्यास्य प्रभावेण पुनर्जीवति मे सुतः ॥ ७४ । <br>
वत्सो मे वत्सवेलायां मृतोऽर्थं लभते पुनः ॥ <br>
समागमश्च भवति व्रतैः प्रवसितैरपि ॥ ७५ ॥ <br>
यथार्थमेतद्व्याख्यातं ते च गोद्वादशीव्रतम् ॥ <br>
तवापि रुचि तत्सर्वं भविष्यति शुभं प्रियम् ॥ ७६ ॥ <br>
एवमुक्तं व्रतं चीर्णं रुच्या पुत्राः सुखं धनम् ॥ <br>
संप्राप्ता जीवितांते च ध्रुवस्थाने निवेशिताः ॥ ७७ ॥ <br>
ब्रह्मणा सृष्टिकारेण रुचिर्भर्त्रा सहासिता ॥ <br>
दशनक्षत्रसंयुक्तो ध्रुवः सोद्यापि दृश्यते ॥ <br>
धुवर्क्षे च यदा दृष्टे लोकः पापैः प्रमुच्यते ॥ ७८ ॥ <br>
॥ युधिष्ठिर उवाच ॥ ॥ <br>
कीदृशं तद्विधानं च तन्मे ब्रूहि जनार्दन॥ <br>
यत्कृतं शुघ्निवचनाद्रुच्या यदुकुलोद्भव ॥ ७९ ॥ <br>
॥ श्रीकृष्ण उवाच ॥ <br>
संप्राप्ते कार्तिके मासि शुक्लपक्षे कुरूत्तम॥ <br>
द्वादश्यां स्नात्वा पुण्ये जलाशये ॥ <br>
नरो वा यदि वा नारी एकभक्तं प्रकल्पयेत् ॥4.69.८०॥ <br>
ततो मध्याह्नसमये दृष्ट्वा धेनुं सवत्सिकाम्॥<br>
सुशीलां वत्सलां श्वेतां कपिलां रक्तरूपिणीम् ॥८१॥ <br>
ब्राह्मणक्षत्रियविशां शूद्राणां स्त्रीजनेश्वर ॥ <br>
यथाक्रमेण पूज्यैनां गंधपुप्पजलाक्षतैः ॥ ८२॥ <br>
कुंकुमालक्तकैर्दीपैर्माषान्नवटकैः शुभैः ॥ <br>
कुसुमैर्वत्सकं चापि मंत्रेणानेन पांडव ॥८३॥ <br>
ॐ माता रुद्राणां दुहिता वसूनां स्वसादित्यानाममृतस्य नाभिः ॥ <br>
प्रनुवोचं चिकितुषे जनाय मा गामनागामदितिं वधिष्ट<i> नमो नमः स्वाहा ॥ ८४ ॥ <br></i>
इत्थं संपूज्य गां पृष्ट्वा पश्चात्तां च क्षमापयेत् ॥ <br>
ॐ सर्वदेवमये देवि लोकानां शुभनंदिनि ॥ <br>
मातर्ममाभिलषितं सफलं कुरु नंदिनि ॥ ८५ ॥ <br>
एवमभ्यर्चयेदेकां गामेतद्धि गवाह्निकम् ॥ <br>
पर्युक्ष्य वारिणा भक्त्या प्रणम्य सुरभीं ततः ॥ ८६ ॥ <br>
तद्दिने तापिकापक्वं स्थालीपाकं च वर्जयेत् ॥ <br>
भूमौ स्वयं ब्रह्मचारी शयीत फलमाप्नुयात्॥ ८७ ॥ <br>
यावंति गात्रे रोमाणि गवां कौरवनंदन ॥ <br>
तावत्कालं स वसति गोलोके नात्र संशयः ॥ ८८ ॥ <br>
मेरोः पुर्यष्टकं रम्यमिंद्राग्नियमरक्षसाम् ॥ <br>
वरुणानिलयक्षाणां रुद्रस्य च युधिष्ठिर ॥ <br>
तासामुपरि गोलोकस्तत्र याति स गोव्रती ॥ ८९ ॥ <br>
ऊर्जे सिते द्विदशमेऽहनि गां सवत्सां याः पूजयंति कुसुमैर्वटकैश्च हृद्यैः ॥ <br>
ताः सर्वकामसुखभोगविभूतिभाजो मर्त्ये वसंति सुचिरं बहुजीववत्साः ॥ 4.69.९० ॥ ॥ <br>
