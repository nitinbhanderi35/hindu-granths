।। युधिष्ठिर उवाच ।। ।। <br>
कथमासाद्यते लक्ष्मीर्दुर्ल्लभा भुवनत्रये ।। <br>
दानेन तपसा वापि व्रतेन नियमेन वा ।। १ ।। <br>
जपहोमनमस्कारैः संस्कारैर्वा पृथग्विधैः ।। <br>
एतद्वद यदुश्रेष्ठ सर्ववित्त्वं मतो मम ।। २ ।। <br>
।। श्रीकृष्ण उवाच ।। ।। <br>
भृगोः ख्यात्यां समुत्पन्ना पूर्वं श्रीः श्रूयते शुभा ।। <br>
वासुदेवाय सा दत्ता मुनिना मानवृद्धये ।। ३ ।। <br>
वासुदेवोऽपि तां प्राप्य पीनोन्नतपयोधराम् ।। <br>
पद्मपत्रविशालाक्षीं पूर्णचन्द्रनिभान नाम् ।। ४ ।। <br>
भाभासितदिगाभोगां साक्षाद्भानोः प्रभामिव ।। <br>
नितंबाडंबरवतीं मत्तमातंगगामिनीम् ।। <br>
रेमे सह तया राजन्बिभ्रमोद्भ्रांतचित्तया ।। ५ ।। <br>
सा च विष्णुं जगज्जिष्णुं पतिं त्रिजगतां पतिम् ।। <br>
प्राप्य कृतार्थमात्मानं मेने मानयशोधना ।। ६ ।। <br>
हृष्टं पुष्टं जगत्सर्वमभवद्भा वितं तया ।। <br>
लक्ष्म्या निरीक्षितं चैव सानंदं हि महीतलम् ।। ७ ।। <br>
क्षेमं सुभिक्षमारोग्यमनाक्रन्दमनाकुलम् ।। <br>
जगदासीदनुद्भ्रान्तं प्रशांतोपद्रवं तथा ।। ८ ।। <br>
दिवि देवा मुमुदिरे दानवा दैत्यमागताः ।। <br>
विस्फारितफणाभोगा नागाश्चैव रसातले ।। ९ ।। <br>
हृदये ब्राह्मणैर्वह्नौ भुज्यते त्रिदिवैर्हविः ।। <br>
चातुर्वर्ण्यमसंकीर्णं पाल्यते पार्थ पार्थिवैः ।।4.37.१ ०।। <br>
विरोचनप्रभृतिभिर्दृष्ट्वैवं दैत्यसत्तमैः ।। <br>
तपस्तप्तुमथारब्धमग्निमाश्रित्य संयतैः ।। ।। ११ ।। <br>
सोमसंस्थाहविःसंस्थापाकसंख्यादिभिर्मखैः ।। <br>
सदाचारैः समारब्धमिष्टं स्वेष्टाभिलाषिभिः ।। १२ ।। <br>
एवं धर्मप्रधानैस्तैर्वेदवादरतात्मभि।। <br>
जगदासीत्समाक्रांतं विक्रमेण क्रमेण तु ।।१३।। <br>
लक्ष्मीविलासप्रभवो देवानामभवन्मदः ।। <br>
मदाच्छीलं च शौचं च सत्यं सद्यो व्यनीनशन् ।। ।। १४ ।। <br>
सत्यशौचविहीनांस्तान्देवान्संत्यज्य चञ्चलान् ।। <br>
जगाम दानवकुलं कुलदेवानुरागतः ।।१५।। <br>
लक्ष्म्या भावितदेहैस्तैः पुनरुद्धतमानसैः।। <br>
व्यवहर्तुं समारब्धमन्यायेन मदोद्धतैः ।। १६ ।। <br>
वयं वेदा वयं यज्ञा वयं विद्या वय जगत् ।। <br>
ब्रह्मविष्णुशंकराद्या वयं सर्वे दिवौकसः ।। १७ ।। <br>
अहंकारविमूढांस्ताञ्ज्ञात्वा दानवसत्तमान् ।। <br>
सागरं सा विवेशाथ भ्रांतचित्ता भृगोः सुता ।। १८ ।। <br>
क्षीराब्धिमध्यगतया लक्ष्म्या क्षीणार्थसंचयम् ।। <br>
निरानन्दगतश्रीकमभवद्भुवनत्रयम् ।। १९ ।। <br>
गतश्रीकमथात्मानं मत्वा शंबरसूदनः ।। <br>
पपच्छांगिरसं विप्रं ब्रूहि किञ्चिद्व्रतं मम ।। 4.37.२० ।। <br>
येन संप्राप्यते लक्ष्मीर्लब्धा न चलते पुनः ।। <br>
निश्चलापि सुहृन्मित्रैर्भोग्या भवति सा मुने ।। २१ ।। <br>
न सा श्रीत्यभिमन्तव्या कन्या सा पाल्यते गृहे ।। <br>
परार्थं या सुहृन्मित्रभृत्यैर्नैवोपभुज्यते ।। २२ ।। <br>
शक्रस्यैतद्वचः श्रुत्वा बृहस्पतिरुदारधीः ।। <br>
कथयामास संचिंत्य शुभं श्रीपञ्चमीव्रतम् ।। २३ ।। <br>
यत्पुरा कस्यचित्प्रोक्तं व्रतानामुत्तमं व्रतम् ।। <br>
तदस्मै कथयामास सरहस्यमशेषतः ।। २४ ।। <br>
तच्छ्रुत्वा कर्तुमारब्धं सुरेशेन सुरैस्तथा ।। <br>
दैत्यदानवगंधर्वैर्यक्षैः प्रक्षीणकल्मषैः ।। २५ ।। <br>
सिद्धैः प्रसिद्धचरितैर्विष्णुना प्रभविष्णुना ।। <br>
ब्राह्मणैर्ब्रह्मतत्त्वज्ञैः समर्थैः पार्थिवैः सह ।। २६ ।। <br>
कैश्चित्सात्त्विकभावेन राजसेनापरैरपि ।। <br>
तामसेन तथा कैश्चित्कृतं व्रतमिदं तथा ।। २७ ।। <br>
व्रते समाप्ते भूयिष्ठे निष्ठया परया प्रभो ।। <br>
देवानां दानवानां च युद्धमासीदथोद्धतम् ।। २८ ।। <br>
निर्मथ्य भुजवीर्येण सागरं सरितां पतिम्।। <br>
समाहरामो ह्यमृतं हिताय त्रिदिवौकसाम् ।। २९ ।। <br>
इत्येवं समयं कृत्वा ममंथुर्वरुणालयम् ।। <br>
मंथानं मंदरं कृत्वा नेत्रं कृत्वा तु वासुकिम् ।। 4.37.३० ।। <br>
मथ्यमानजलाज्जातश्चन्द्रः शीतांशुरुज्ज्वलः ।। <br>
अनंतरं समुत्पन्ना लक्ष्मीः क्षीराब्धिमध्यतः ।। ३१ ।। <br>
तया विलोकिताः सर्वे दैत्यदानवसत्तमाः ।। <br>
आलोक्य सा जगामाशु विष्णोर्वक्षःस्थलं शुभम् ।। ३२ ।। <br>
विधिना विष्णुना चीर्णं व्रतं तेनाब्धिसंभवा ।। <br>
शरीरस्था बभूवास्य विभ्रमोद्भ्रांतलोचना ।। ३३ ।। <br>
किं च राजसभावेन शक्रेणैतत्कृतं यतः ।। <br>
ततस्त्रिभुवनैश्वर्यं प्राप्तं तेन महर्द्धिकम् ।। ३४ ।। <br>
तमसावृतचित्तैस्तु संचीर्णं दैत्यदानवैः ।। <br>
तेन तेषामथैश्वर्यं दृष्टनष्टमभूत्किल ।।३५।। <br>
एवं सश्रीकमभवत्सदेवासुरमानुषम् ।। <br>
जरच्च जगतां श्रेष्ठ व्रतस्यास्य प्रभावतः ।। ३६ ।। <br>
।। युधिष्ठिर उवाच ।। ।। <br>
कथमेतद्व्रतं कृष्ण क्रियते मनुजैः कदा ।। <br>
प्रारभ्यते पार्यते च सर्वं वद यदूत्तम ।। ३७ ।। <br>
।। श्रीकृष्ण उवाच ।। ।। <br>
मार्गशीर्षे सिते पक्षे पंचम्यां पतगोदये ।। <br>
उपवासस्य नियमं कुर्यादाशु सुहृद्धृदि ।। ३८ ।। <br>
स्वर्णरौप्यारकूटोत्था ताम्रमृत्काष्ठजाथ वा ।। <br>
चित्रपट्टगतां देवीं लक्ष्मीं क्ष्मापाल कारयेत् ।। ३९ ।। <br>
पद्महस्तां पद्मवर्णां पद्मां पद्मदलेक्षणाम् ।। <br>
दिग्गजेन्द्रैः स्नाप्यमानां कांचनैः कलशोत्तमैः ।। 4.37.४० ।। <br>
ततो यामत्रये जाते निम्नगायां गृहेऽथ वा ।। <br>
स्नानं कुर्यादसंभ्रातं शक्रवदुपचारतः ।। ४१ ।। <br>
देवान्पितॄंश्च संतर्प्य ततो देवगृहं व्रजेत् ।। <br>
तत्रस्थां पूजयेद्देवीं पुष्पै स्तत्कालसंभवैः ।। ४२ ।। <br>
चपलायै नमः पादौ चंचलायै च जानुनी ।। <br>
कटिं कमलवासिन्यै नाभिं ख्यात्यै नमोनमः ।। ४३ ।। <br>
स्तनौ मन्मथवासिन्यै ललितायै भुजद्वयम् ।। <br>
उत्कंठितायै कण्ठं च माधव्यै मुखमण्डलम् ।। ४४ ।। <br>
नमः श्रियै शिरः पूज्य दद्यान्नैवेद्यमादरात् ।। <br>
फलानि च यथालाभं विरूढान्धान्यसंचयान् ।। ४५ ।। <br>
ततः सुवासिनी पूज्या कुसुमैः कुंकुमेन च ।। <br>
भोजयेन्मधुरान्नेन प्रणिपत्य विसर्जयेत् ।। ४६ ।। <br>
ततस्तु तंडुलप्रस्थं घृतपात्रेण संयुतम् ।। <br>
ब्राह्मणाय प्रदातव्यं श्रीशः संप्रीयतामिति ।। ४७ ।। <br>
निर्वर्त्य तदशेषेण ततो भुञ्जीत वाग्यतः ।। <br>
मासानुमासं कर्तव्यं विधिनानेन भारत ।। ४८ ।। <br>
श्रीर्लक्ष्मीः कमला संपदुमा नारायणी तदा ।। <br>
पद्मा धृतिः स्थितिः पुष्टिर्ऋद्धिः सिद्धिर्यथाक्रमम् ।। <br>
मासानुमास राजेन्द्र प्रीयतामिति कीर्तयेत् ।। ४९ ।। <br>
ततश्च द्वादशे मासि संप्राप्ते पंचमे दिने ।। <br>
वस्त्रमंडपिकां कृत्वा पुष्पगन्धाधिवासिताम् ।। ।। 4.37.५० ।। <br>
शय्यायां स्थापयेल्लक्ष्मीं सर्वोपस्करसंयुताम् ।। <br>
मौक्तिकाष्टकसंयुक्तां नेत्रपट्टावृतस्तनीम् ।। ५१ ।। <br>
सप्तधान्यसमोपेतां रसधातुसमन्विताम्।। <br>
पादुकोपानहच्छत्रभाजनासनसत्कृताम्।।५२।।<br>
दद्यात्संपूज्य विधिवद्ब्राह्मणाय कुटुम्बिने।।<br>
व्यासाय वेदविदुषे यस्य वा रोचते स्वयम्।। <br>
सोपस्करां सवत्सां च धेनुं दत्त्वा क्षमापयेत्।।५३।।<br>
क्षीराब्धिमथनोद्भूते विष्णोर्वक्षःस्थलालये ।। <br>
सर्वकामप्रदे देवि ऋद्धिं यच्छ नमोऽस्तु ते ।।५४।। <br>
ततः सुवासिनीः पूज्य वस्त्रैराभरणैः शुभैः ।। <br>
भोजयित्वा स्वयं पश्चाद्भुञ्जीत सह बन्धुभिः ।। ५५ ।। <br>
एवं यः कुरुते पार्थ भक्त्या श्रीपञ्चमीव्रतम्।। <br>
तस्य श्रीर्भवने भाति कुलानामेकविंशतिः ।। ५६ ।। <br>
नारी वा कुरुते या तु प्राप्यानुज्ञां स्वभर्तृतः ।। <br>
सुभगा दर्शनीया च बहुपुत्रा च जायते ।।५७।। <br>
श्रीपञ्चमीव्रतमिदं दयितं मुरारेर्भक्त्या समाचरति पूज्यभृगोस्तनूजाम् ।। <br>
राज्यं निजं स भुवि भव्यजनोपभोगान्भुक्त्वा प्रयाति भुवनं मधुसूदनस्य।।५८।।<br>
