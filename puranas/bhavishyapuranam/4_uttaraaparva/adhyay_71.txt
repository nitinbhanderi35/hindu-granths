।। श्रीकृष्ण उवाच ।। ।। <br>
पुरा बभूव राजर्षिरजपाल इति श्रुतः ।। <br>
प्रार्थितः स प्रजाभिस्तु सर्वदुःखापनुत्तये ।। १ ।। <br>
दुःखापनोदं कुरु भो व्याधितानां नरेश्वर ।। <br>
एवमुक्तश्चिरं ध्यात्वा कृत्वा व्याधीन्प्रजागणान् ।। २ ।। <br>
पालयामास हृष्टोऽसावजपालस्ततोऽभवत् ।। <br>
तेनैषा निर्मिता शांतिर्नाम्ना नीराजता जने ।। ३ ।। <br>
तस्यास्तु पांडवश्रेष्ठ लक्षणं वच्मि ते शृणु ।। <br>
राज्ञा पुरोहितैः सार्द्धमनुष्ठेया विधानतः ।। ४ ।। <br>
तस्मिन्काले वभूवाथ रावणो राक्षसेश्वरः ।। <br>
लंकास्थितः सुरगणान्नियुनक्ति स्वकर्मसु ।। ५ ।। <br>
अखण्डमण्डलं चन्द्रमातपत्रं चकार ह ।। <br>
इन्द्रं सेनापतिं चक्रे वायुं पांसुप्रमार्जकम् ।। ६ ।। <br>
वरुणं बद्धकर्मस्थं धनदं धनरक्षकम् ।। <br>
यमं संयमनेऽरीणां युयुजे मंत्रणे मनुम् ।। ७ ।। <br>
मेघाश्छादन्ति नृपतिं द्रुमपुष्पादिपंक्तिषु ।। <br>
सप्तर्षयः शांतिपरा ब्रह्मणा सह संस्थिताः ।। ८ ।। <br>
यामिका मध्यकक्षायां गन्धर्वा गीततत्पराः ।। <br>
प्रेक्षणीयेऽप्सरोवृंदं बाह्ये विद्याधरा वृताः ।। ९ ।। <br>
गंगाद्याः सरितः पाने गार्हपत्ये हुताशनः ।। <br>
विश्वकर्मान्नसंस्कारे यमः शिल्पिप्रयोजने।।4.71.१ ०।। <br>
तिष्ठंति पार्थिवाः सर्वे पुरःसेवाविधायिनः ।। <br>
दृश्यंते भासुरै रत्नैः प्रभावंतो विभूषणैः ।। ११ ।। <br>
संदृश्य रावणः प्राह प्रशस्तं प्रतिहारकम् ।। <br>
सेवां कर्तुं मम स्थाने ब्रूहि कोऽत्र समागतः ।। १२ ।। <br>
स उवाच प्रणम्याग्रे दंडपाणिर्निशाचरः ।। <br>
एष ककुत्स्थो मांधाता धुंधुमारो नलोर्जुनः ।। १३ ।। <br>
ययातिर्नहुषो भीमो राघवोयं विदूरथः ।। <br>
एते चान्ये च बहवो राजान इति आसते ।। १४ ।। <br>
मेघाकारास्तव स्थाने नाजपाल इहागतः ।।<br>
रावणः कुपितः प्राह शीघ्रं दूतं व्यसर्जयत्।।१५।। <br>
इत्युक्ते प्रहितो दूतो धूम्राक्षो नाम राक्षसः ।। <br>
धूम्राक्ष गच्छ ब्रूहि त्वमजपालं ममाज्ञया ।। १६ ।। <br>
सेवां कुरु समागच्छ कबन्धो यस्य पार्थिवः ।। <br>
अन्यथा चन्द्रहासेन त्वां करिष्ये विकंधरम् ।। ७७ ।। <br>
रावणेनैवमुक्तस्तु धूम्राक्षो गरुडो यथा ।। <br>
संप्राप्य तां पुरीं रम्यां तच्च राजकुलं गतः ।। ।। १८ ।। <br>
ददर्श यं तमेकं स अजपालमजावृतम् ।। <br>
मुक्तकेशं मुक्तकक्षं नैकमुक्तक्रमद्वयम् ।। १९ ।। <br>
यष्टिस्कन्धं रेणुभृतं व्याधिभिः परिवारितम् ।। <br>
निहतामित्रशार्दूलं सर्वोपद्रवनाशनम् ।। 4.71.२० ।। <br>
मह्यामालिख्य नामानि विनिघ्नितं द्विषां गणम् ।। <br>
स्नातं भुक्तं शुभे स्थाने कृतकृत्यं मुनिं यथा ।। २१ ।। <br>
दृष्ट्वा हृष्टमनाः प्राह धूम्राक्षो रावणोदितम् ।। <br>
साक्षेपमजपालोऽपि प्रत्युक्त्वा कारणांतरम् ।। २२ ।। <br>
प्रेषयामास धूम्राक्षं ततः कृत्यं समादधे ।। <br>
ज्वरमाकारयित्वा तु प्रोवाचेदं महीपतिः ।। २३ ।। <br>
गच्छ लंकाधिपस्थानमाचरस्व यथोचितम् ।। <br>
नियुक्तस्त्वजपालेन ज्वरो राजञ्जगाम ह ।। २४ ।। <br>
गत्वा च कंपयामास सगणं राक्षसेश्वरम् ।। <br>
रावणस्तं विदित्वा तु ज्वरं परमदारुणम् ।। २५ ।। <br>
प्रोवाच तिष्ठतु नृपस्तेन मे न प्रयोजनम् ।। <br>
ततः सविज्वरो राजा बभूव धनदानुजः ।। २६ ।। <br>
तेनैषा निर्मिता शांतिरजपालेन धीमता ।। <br>
सर्वरोगप्रशमनी सर्वोपद्रवनाशिनी ।। २७ ।। <br>
कार्तिके शुक्लपक्षस्य द्वादश्यां रजनीमुखे ।। <br>
समुत्थिते विनिद्रे तु देवे दामोदरे तदा ।। २८ ।। <br>
वेद्यंते रत्नमालाभी रम्ये मालानुरंजिते ।। <br>
जनयित्वा नवं विष्णुं हुत्वा मंत्रैर्द्विजोत्तमैः ।। २९ ।। <br>
वर्द्धमानतरूत्थाभिर्दीपिकाभिर्हुताशनम् ।। <br>
कृत्वा महाजनः सर्वैर्हरिं नीराजयेच्छनैः ।। 4.71.३० ।। <br>
पुष्पैरभ्यर्चितं देवं समालब्धं च चन्दनैः ।। <br>
बदरैः कर्बुरैश्चैव त्रपुसैरिक्षुभिस्तथा ।। ३१ ।। <br>
गन्धैः पुष्पैरंलकारैर्वस्त्रै रत्नैश्च पूजितैः ।। <br>
तस्यैवानुमता लक्ष्मीं ब्रह्माणं चंडिकां तथा।। ३२ ।। <br>
आदित्यं शंकरं गौरीं यक्षं गणपतिं ग्रहान् ।। <br>
मातरं पितरं नागान्सर्वान्नीराजयेत्ततः ।। ३३ ।। <br>
गवां नीराजनं कुर्यान्महिष्यादेश्च मंडलम् ।। <br>
भ्रामयेत्त्रासयेच्छर्दिघंटावादनछादनैः ।। ३४ ।। <br>
ता गावः प्रसुता यांति स्वापीडास्तबकांगदाः ।। <br>
सिन्दूरकृतशृंगाग्राः संभारवशवत्सकाः ।। ३५ ।। <br>
अनुयांति सगोपालाः कालयंतो धनानि ते ।। <br>
छेदानुलिप्तरक्ताङ्गा रक्तपीतसितांबराः ।। ३६ ।। <br>
एवं कोलाहले वृत्ते गवां नीराजनोत्सवे ।। <br>
तुरगाँल्लक्षणैर्युक्तान्द्विरदांश्च सुपूजितान् ।। ३७ ।। <br>
राजचिह्नानि सर्वाणि उद्धृत्य स्वगृहांगणे ।। <br>
राजा पुरोहितैः सार्द्धं मंत्रिभृत्यपुरःसरः ।। ३८ ।। <br>
सिंहासनोपविष्टश्च शंखतूर्यादिनिस्वनैः ।। <br>
पूजयेद्गन्धकुसुमैर्वस्त्रदीपविलेपनैः ।। ३९ ।। <br>
ततः स्त्रीलक्षणैर्युक्ता वेश्या वाथ कुलाङ्गना ।। <br>
शीर्षोपरि नरेन्द्रस्य भ्राभयेद्दारुपात्रिकाम् ।। 4.71.४० ।। <br>
शांतिरस्तु समृद्धिश्च द्विजैश्च स्वजनेन च ।। <br>
ततो नीराजयेत्सौम्यं हस्त्यश्वरथसंकुलम् ।। ४१ ।। <br>
एवमेषा महाशांतिः ख्याता नीराजने जने ।। <br>
येषां राष्ट्रे पुरे ग्रामे क्रियते पांडुनन्दन ।। ४२ ।। <br>
तेषां रोगाः क्षयं यांति सुभिक्षं वर्द्धते तदा ।। <br>
शांतिनीराजनाल्लोके सर्वान्रोगान्व्यपोहति ।। ४३ ।। <br>
लोकानावर्द्धयित्वा तु अजपालवरो यथा ।। <br>
एषां रोगादिपीडासु जंतूनां हितमिच्छता ।। ४४ ।। <br>
वर्षेवर्षे प्रयोक्तव्या शांतिर्नीराजना इति ।। ४५ ।। <br>
नीराजयंति नवमेघनिभं हरिं ये गोब्राह्मणान्रथगजांश्च नरेशचिह्नान्।। <br>
ते सर्वरोगरहिताश्च नुता नरेन्द्रैरिंद्रप्रभा भुवि भवंत्यजपालवाक्यात् ।। ४६ ।। <br>
