श्रीकृष्ण उवाच।। <br>
अथैभिः पातकैर्यांति यमलोकं चतुर्विधैः।। <br>
संत्रासजननं घोरं विवशाः सर्वदेहिनः।।१।। <br>
गर्भस्थैर्जायमानैश्च बालैस्तरुणमध्यमैः।। <br>
पुंस्त्रीनपुंसकैर्वृद्धैर्ज्ञातव्यं सर्वजंतुभिः ।। २ ।। <br>
शुभाशुभफलं तत्र देहिनां प्रविचार्यते ।। <br>
चित्रगुप्तादिभिः सभ्यैर्मध्यस्थैः सर्वदर्शिभिः ।। ३ ।। <br>
न तेऽत्र प्राणिनः संति ये न यांति यमक्षयम् ।। <br>
अवश्यं हि कृतं कर्म भोक्तव्यं तद्विधारितम्।। ४ ।। <br>
तत्र ये शुभकर्माणः सौम्यचित्ता दयान्विताः ।।।८ <br>
ते नरा यांति सौम्येन पथा यमनिकेतनम् ।। ५ ।। <br>
यः प्रदद्याद्द्विजेन्द्राणामुपानत्काष्ठपादुकाम् ।। <br>
स वराश्वेन महता सुखं याति यमालयम् ।।६।। <br>
छत्रदानेन गच्छंति यथा छत्रेण देहिनः ।। <br>
दिव्यवस्त्रपरीधाना यांति वस्त्रप्रदायिनः ।। ७ ।। <br>
शिबिकाश्वप्रदानेन ततस्तेन सुखं व्रजेत् ।। <br>
शय्यासन प्रदानेन सुखं यांति यमाश्रयम् ।। ८ ।। <br>
आरामकर्ता छायासु शीतलासु सुखं व्रजेत् ।। <br>
यांति पुष्पकयानेन पुष्पारामप्रदायिनः ।। ९ ।। <br>
देवायतनकर्ता च यतीनामाश्रमस्य च ।। <br>
अनाथमंडपानां च क्रीडन्याति गृहोत्तमैः ।। 4.6.१० ।। <br>
देवाग्निगुरुविप्राणां मातापित्रोश्च पूजकाः ।। <br>
पूज्यमाना नरा यांति कामिकेन पथा सुखम् ।। ११ ।। <br>
द्योतयंतो दिशः सर्वा यांति दीपप्रदायिनः ।। <br>
प्रतिश्रयप्रदानेन सुखं यांति गृहं स्वयम् ।। १२ ।। <br>
सर्व कामसमृद्धेन पथा गच्छंति गोप्रदाः ।। <br>
ये न पापानि कुर्वंति ते तृप्ता यांति नान्यथा ।।१३।। <br>
आर्तौषधप्रदातारः सुखं यांति निराकुलाः ।। <br>
विश्राम्यमाणा गच्छंति गुरुशुश्रूषणे रताः।।१४।।<br>
पादशौचप्रदानेन शीतलेन पथा व्रजेत् ।। <br>
पादाभ्यंगं च यः कुर्यादश्वपृष्ठेन स व्रजेत्।।१५।।<br>
हेमरत्नप्रदानेन याति दुर्गाणि निस्तरन् ।। <br>
यानवाहनदानेन नरयानेन गच्छति ।। १६ ।। <br>
सर्वकामसमृद्धात्मा भूमिदानेन गच्छति ।। <br>
अन्नपानप्रदानेन पिबन्खादंश्च गच्छति ।। १७ ।। <br>
इत्येवमादिभिर्दानैः सुखं यांति यमक्षयम् ।। <br>
स्वर्गेपि विपुलान्भोगान्प्राप्नुवंति नरोत्तम ।। १८ ।। <br>
सर्वेषामेव दानानामन्नदानं परं स्मृतम् ।। <br>
सद्यः प्रीतिकरं दिव्यं बलबुद्धिविवर्द्धनम् ।। १९ ।। <br>
त्रयाणामपि लोकानां जीवितं ह्युदकं स्मृतम् ।। <br>
पवित्रममृतं दिव्यं शुद्धं सर्वरसायनम् ।। 4.6.२० ।। <br>
अन्नं पानं च गोवस्त्रभूशय्याच्छत्रमासनम् ।। <br>
परलोके प्रशस्तानि दानान्यष्टौ विशेषतः ।। २१ ।। <br>
अन्नदानं विशेषेण धर्म राजपुरे नराः ।। <br>
यस्माद्यांति सुखेनैव तस्माद्धर्मं समाचरेत् ।। २२ ।। <br>
ये पुनः क्रूरकर्माणः पापा दानविवर्जिताः ।। <br>
ते घोरेण पथा यांति दक्षिणेन स्वमालयम् ।। २३ ।। <br>
षडशीतिसहस्राणि योजनानामतीत्य यत् ।। <br>
वैवस्वतपुरं ज्ञेयं नानारूपव्यवस्थितम् ।। २४ ।। <br>
समीपस्थमिवाभाति नराणां शुभकर्मणाम् ।। <br>
पापानामतिदूरस्थं पथा रौद्रेण गच्छताम् ।। २५ ।। <br>
तीव्रकंटकयुक्तेन शर्करानिचितेन च ।। <br>
क्षुरधारानिभैस्तीव्रैः पाषाणैर्निचितेन च ।। २६ ।। <br>
क्वचित्पंकेन महता दुरुत्तारैश्च खातकैः ।। <br>
लोहसूचीनिभैर्दर्भैः संछन्नेन पथा क्वचित् ।। २७ ।। <br>
तटप्रपातविष्टंभैः पर्वतैर्वृक्षसंकुलैः ।। <br>
प्रतप्तांगारयुक्तेन यांति मार्गेण दुःखिताः ।। २८ ।। <br>
क्वचिद्विषमगर्तैश्च क्वचिल्लोष्टैः सुपिच्छिलैः ।। <br>
प्रतप्तवालुकाभिश्च तथा तीक्ष्णैश्च शंकुभिः ।। २९ ।। <br>
अनेकतापैर्विततैर्व्याप्तं वंशवनं क्वचित् ।। <br>
क्वचिद्वालुकया व्याप्तं कष्टेनैव प्रवेशनम् ।। 4.6.३० ।। <br>
क्वचिदुष्णांबुना व्याप्तं क्वचित्कारीषवह्निना ।। <br>
क्वचित्सिंहैर्वृकैर्व्याप्तं दंशैः कीटैश्च दारुणैः ।। ३१ ।। <br>
क्वचिन्महाजलौकाभिः क्वचिच्चाजगरैः पुनः ।। <br>
मक्षिकाभिश्च रौद्राभिः क्वचित्सर्पैर्विषोल्बणैः ।। ३२ ।। <br>
मत्तमातंगयूथैश्च बलोन्मत्तैः प्रमाथिभिः ।। <br>
पंथानमुल्लिखद्भिश्च तीक्ष्णशृंगैर्महावृषैः ।। ३३ ।। <br>
महाविषाणैर्महिषैरुष्ट्रैर्मत्तैश्च खादकैः ।। <br>
डाकिनीभिश्च रौद्राभिर्विकरालैश्च राक्षसैः ।। ३४ ।।।। <br>
व्याधिभिश्च महाघोरैः पीड्यमाना व्रजंति च ।। <br>
महाधूलीविमिश्रेण महाचण्डेन वायुना ।। ३५ ।। <br>
महापाषाणवर्षेण हन्यमाना निराश्रयाः ।। <br>
क्वचिद्विद्युत्प्रपातेन दीर्यमाणा व्रजंति च ।। ३६ ।। <br>
महता बाणवर्षेण विध्यमानाश्च सर्वशः ।। <br>
पतद्भिर्वज्रसंघातैरुल्कापातैश्च दारुणैः ।। ३७ ।। <br>
प्रतप्तागारवर्षेण दह्यमाना व्रजंति च ।। <br>
तप्तेन पांशुवर्षेण पूर्यमाणा रुदंति च ।। ३८ ।। <br>
महामेघरवैर्घोरैर्वित्रास्यंते मुहुर्मुहुः ।। <br>
निशितायुधवर्षेण चूर्यमाणा नरैर्वृताः ।। <br>
महाक्षाराम्बुधाराभिः सिच्यमाना द्रवंति च ।। ३९ ।। <br>
महाशीतेन मरुता तीक्ष्णेन परुषेण च ।। <br>
समंतात्पीड्यमानास्ते शुष्यंते संकुचंति च ।। 4.6.४० ।। <br>
इत्थं मार्गेण रौद्रेण पांथैर्वि रहितेन च ।। <br>
निरालंबेन दुर्गेण निर्जलेन समंततः ।।४१।। <br>
अविश्रामेण महता निर्गतापाश्रयेण च ।। <br>
तमोरूपेण कष्टेन सर्वदुःखाश्रयेण च।।४२।। <br>
नीयंते देहिनः सर्वे ये मूढाः पापकर्मिणः ।। <br>
यमदूतैर्महाघोरैस्तदाज्ञाकारिभिर्बलात् ।।४३।। <br>
एकाकिनः पराधीना मित्रबंधुविवर्जिताः ।। <br>
शोचंतः स्वानि कर्माणि रुदंतश्च मुहुर्मुहुः ।। ४४ ।। <br>
प्रेतभूता विवस्त्राश्च शुष्ककण्ठोष्ठतालुकाः ।। <br>
कृशाङ्गा भीतभीताश्च दह्यमानाः क्षुधाग्निना ।। ४५ ।। <br>
बद्धाः शृंखलया केचिदुत्तानाः पादयोर्नराः ।। <br>
आकृष्यंते घृष्यमाणा यमदूतैर्बलोत्कटैः ।। ४६ ।। <br>
पुनश्चाधोमुखाश्चान्ये घृष्यमाणाः सुदुःखिताः।। <br>
केशपाशनिबद्धाश्च कृष्यंते रज्जुभिर्नराः ।। ४७ ।। <br>
ललाटे चांकुशैस्तीक्ष्णैर्भिन्नाः कृष्यंति देहिनः ।। <br>
उत्ताना रटमानाश्च क्वचिदंगारवर्त्मना।। ४८ ।। <br>
पाश्चाद्बाह्वंसबद्धाश्च जठरे च प्रपीडिताः ।। <br>
पूरिताः शृंखलाभिश्च हस्तयोश्च प्रकीलिताः ।। ४९ ।। <br>
ग्रीवायामर्द्धचन्द्रेण क्षिप्यमाणा इतस्ततः ।। <br>
शिश्ने च वृषणे बद्ध्वा नीयंते चर्मरज्जुना ।। 4.6.५० ।। <br>
विभिन्ना उदरे चान्ये तप्तशृंखलया नराः ।। <br>
कृष्यंते कर्णयोश्चान्ये भिन्नाश्च चिबुकोपरि ।। ।। ५१ ।। <br>
छिन्नाग्रपादहस्ताश्च छिन्नकर्णौष्ठनासिकाः ।। <br>
संछिन्नशिश्नवृषणाश्छिन्नभिन्नांगसंधयः ।। ५२ ।। <br>
प्रतुद्यमानाः कुंतैश्च सायकैश्च ततस्ततः ।। <br>
भिद्यमानाः प्रधावंति क्रन्दमाना निराश्रयाः ।। ५३ ।। <br>
मुद्गरैर्ल्लोहदण्डैश्च हन्यमाना मुहुर्मुहुः ।। <br>
कशैश्च विविधैघोरैर्ज्वलिताग्निसमप्रभैः ।। ५४ ।। <br>
भिंदिपालैर्विभिद्यंते स्रवंतः पूयशोणितम् ।। <br>
मांसे क्षताश्च कृमिभिर्नीयंते विवशा नराः ।। ५५ ।। <br>
याचमानाश्च सलिलमन्नं चापि बुभुक्षिताः ।। <br>
छायां प्रार्थयमानाश्च शीतार्ता बहुवायुना ।। ५६ ।। <br>
दानहीनाः प्रयांत्येवं यावंतो विमुखा नराः ।। <br>
गृहीतदानपाथेयाः सुखं यांति यमालयम् ।। ५७ ।। <br>
एवं पथातिकष्टेन प्राप्ता यमपुरं तदा ।। <br>
प्रज्ञापितास्तदा दूतैर्निवेश्यंते यमाग्रतः ।। ५८ ।। <br>
तत्र ये शुभकर्माणस्तांश्च संमानयेद्यमः ।। <br>
स्वागतासनदानेन पाद्यार्घेण प्रियेण च ।। ५९ ।। <br>
धन्या यूयं महात्मान आत्मनो हितकारिणः ।। <br>
येन दिव्यसुखार्थाय भवद्भिः सुकृतं कृतम् ।। 4.6.६० ।। <br>
इदं विमानमारुह्य दिव्यस्त्रीभोगभूषितम् ।। <br>
स्वर्गं गच्छध्वमतुलं सर्वकामसमन्वितम् ।। ६१ ।। <br>
ततो भुक्त्वा महाभोगानंते पुण्यस्य संक्षयात् ।। <br>
यत्किञ्चिदल्पमशुभं पुनस्तदिह भोक्ष्यथ ।। ६२ ।। <br>
ते चापि धर्मराजानं नराः पुण्यानुभावतः ।। <br>
पश्यंति सौम्यवदनं पितृभूतमिवात्मनः ।। ६३ ।। <br>
ये पुनः पापकर्माणस्ते पश्यंति भयानकम् ।। <br>
पापाविशुद्धनयना विपरीतात्मबुद्धयः ।। ६४ ।। <br>
दंष्ट्राकरालवदनं भ्रुकुटीकुटिलेक्षणम् ।। <br>
ऊर्ध्वकेशं महाश्मश्रुप्रस्फुरदधरोत्तरम् ।। ६५ ।। <br>
अष्टादशभुजं क्रुद्धं नीलांजनचयोपमम् ।। <br>
सवार्युधोद्यतकरं ब्रह्मदण्डेन तर्जकम् ।। ६६ ।। <br>
महामहिषमारूढं दीप्ताग्निसमलोचनम् ।। <br>
रक्तमाल्याम्बरधरं महामेरुमिवोच्छ्रितम् ।। ६७ ।। <br>
प्रलयांबुदनिर्घोषं पिबंतमिव सागरम् ।। <br>
ग्रसंतमिव लोकानामुद्गिरंतमिवानलम् ।। ६८ ।। <br>
मृत्युश्च तत्समीपस्थः कालानलसमप्रभः ।। <br>
कालश्चांजनसंकाशः कृतांतश्च भयानकः ।। ६९ ।। <br>
मारी चोग्रा महामारी कालरात्रिः सुदारुणा ।। <br>
विविधा व्याधयः कष्टा नानारूपभयावहाः ।। 4.6.७० ।। <br>
शक्तिशूलांकुशधराः पाशचक्रासिधारिणः ।। <br>
वज्रदण्डधरा रौद्राः क्षुद्रतूणीधनुर्धराः ।। ७१ ।। <br>
असंख्याता महावीर्याः क्रूराश्चाञ्जनसंप्रभाः ।। <br>
सर्वायुधोद्यतकरा यमदूता भयानकाः ।। ७२ ।। <br>
अनेन परिवारेण महाघोरेण संवृतम् ।। <br>
यमं पश्यंति पापिष्ठाश्चित्रगुप्तं च भीषणम् ।। <br>
निर्भर्त्सयतं चात्यन्तं यमं सदुपकारिणम् ।।७३।। <br>
चित्रगुप्तश्च भगवान्धर्मवाक्यैः प्रबोधयन् ।। <br>
भोभो दुष्कृतकर्माणः परद्रव्यापहारिणः ।<br>
गर्विता रूपवीर्येण परदारविमर्दकाः ।।७४।।  <br>
यत्स्वयं क्रियते कर्म तत्स्वयं भुज्यते पुनः ।। <br>
तत्किमात्मोपघातार्थं भवद्भिर्दुष्कृतं कृतम् ।।७५।। <br>
इदानीं किं प्रतप्यध्वं पीड्यमानाः स्वकर्मभिः ।। <br>
भुञ्जध्वं स्वानि कर्माणि नात्र दोषोऽस्ति कस्यचित् ।। ७६ ।। <br>
एते च पृथिवीपालाः संप्राप्ता मत्समीपतः ।। <br>
स्वकीयैः कर्मभिर्घोरैर्दुष्प्रज्ञा बलगर्विताः ।। ७७ ।। <br>
भोभो नृपा दुराचाराः प्रजाविध्वंसकारिणः ।। <br>
अल्पकालस्य राज्यस्य कृते किं दुष्कृतं कृतम् ।। ७८ ।। <br>
राज्यलोभेन मोहाद्वा बलादन्यायतः प्रजाः ।। <br>
यत्पीडिताः फलं तस्य भुंजध्वमधुना नृपाः ।। ७९ ।। <br>
कृतं राज्यं कलत्रं च यदर्थमशुभं कृतम् ।। <br>
तत्सर्वं संपरित्यज्य यूयमेकाकिनः स्थिताः ।। 4.6.८० ।। <br>
पश्याम तद्बलं तुभ्यं येन विध्वंसिताः प्रजाः ।। <br>
यमदूतैस्ताड्यमाना अधुना कीदृशं भवेत्।। ८१ ।। <br>
एवं बहुविधैर्वाक्यैरुपालब्धा यमेन ते ।। <br>
शोचंतः स्वानि कर्माणि तूष्णीं तिष्ठंति पार्थिव ।। ८२ ।। <br>
इति धर्मं समादिश्य नृपाणां धर्मराट् पुनः ।। <br>
तत्पापपंकशुद्ध्यर्थमिदं वचनमब्रवीत् ।। ८३ ।।<br>
&nbsp;भोभोश्चण्ड महाचण्ड गृहीत्वा नृपतीनिमान् ।। <br>
विशोधयध्वं पापेभ्यः क्रमेण नरकाग्निषु ।।८४।। <br>
ततः शीघ्रं समुत्थाय नृपान्संगृह्य पादयोः ।। <br>
भ्रामयित्वातिवेगेन विक्षिप्योर्ध्वं विगृह्य च ।। ८५ ।। <br>
सर्वप्राणेन महता सुतप्ते तु शिलातले ।। <br>
आ स्फालयंति तरसा वज्रेणेव महाद्रुमम् ।। ८६ ।। <br>
ततः स रक्तस्रोतोभिः स्रवते जर्जरीकृतः ।। <br>
स निःसंज्ञस्तदा देही निश्चेष्टः संप्रजायते ।। ८७ ।। <br>
ततः स वायुना स्पृष्टः शनैरुजीवते पुनः ।। <br>
ततः पापविशुद्ध्यर्थं क्षिप्यते नरकार्णवे ।। ८८ ।। <br>
अष्टाविंशतिरेवाधः क्षितेर्नरककोटयः।। <br>
सप्तमस्य तलस्यांते घोरे तमसि संस्थिताः ।। ८९ ।।<br>
&nbsp;रौरवप्रभृतीनां च नरकाणां शतं स्मृतम् ।। <br>
चत्वारिंशत्समधिकं महानरकमंडलम् ।। 4.6.९० ।। <br>
येषु पापाः प्रपच्यंते नराः कर्मानुरूपतः ।। <br>
यातनाभिर्विचित्राभिराकर्मप्रक्षयाद्भृशम् ।। ९१ ।। <br>
आ मलप्रक्षयाद्यद्वदग्नौ धास्यंति धातवः ।। <br>
तथा पापक्षयात्पापाश्शोध्यंते नरकाग्निषु ।। ९२ ।। <br>
सुगाढहस्तया बाढं तप्तशृंखलया नराः ।। <br>
महावृक्षाग्रशाखायां लंब्यंते यमकिंकरैः ।। ९३ ।। ।<br>
ततस्ते सर्पयंत्रेण क्षिप्ता दोल्यंति किंकरैः ।। <br>
दोल्यंतश्चातिवेगेन निःसंज्ञा यांति योजनम् ।। ९४ ।। <br>
अंतरिक्षस्थितानां च लोहभारशतं ततः ।। <br>
पादयोर्बध्यते तेषां यमदूतैर्महाबलैः ।। ९५ ।। <br>
तेन भारेण महता भृशमातर्द्दिता नराः ।। <br>
ध्यायंतः स्वानि कर्माणि तूष्णीं तिष्ठेति विह्वलाः ।। ।।९६ ।। <br>
ज्वालाभिरग्निवर्णाभिर्ल्लोहदंडैः सकंटकैः।। <br>
हन्यंते किंकरैर्घोरैः समंतात्पापकारिणः ।।९७ ।। <br>
ततः क्षारेण दीप्तेन वह्नेरपि विशेषतः ।। <br>
समंततः प्रलिप्यंते क्षतांगा जर्जरीकृताः ।। ९८ ।। <br>
पुनर्विदार्य चांगेषु शिरसःप्रभृति क्रमात् ।। <br>
वृन्ताकवत्प्रपच्यंते तप्ततैलकटाहके ।। ९९ ।। <br>
विष्ठापूर्णे ततः कूपे कृमीणां निचये ततः ।। <br>
मेदस्त्वक्पूयपूर्णायां वाप्यां क्षिप्यंति ते पुनः ।। 4.6.१०० ।। <br>
भक्ष्यंते क्रिमिभिस्तीक्ष्णैर्लोहतुण्डैश्च वायसैः ।। <br>
श्वभिर्दंशैर्वृकैर्घोरैर्व्याघ्रैरप्यथ वानरैः ।। १०१ ।। <br>
पच्यंते मांसवच्चापि प्रदीप्तांगारराशिषु ।। <br>
प्रोताः शूलेषु तीक्ष्णेषु नराः पापेन कर्मणा ।। १०२।। <br>
तिलपिंडैरिवाक्रम्य घोरैः कर्मभिरात्मनः ।। <br>
तिलवत्सम्प्रपीडयन्ते चक्राख्ये नरके तथा ।। १०३ ।। <br>
भिद्यंते चापि तल्पेषु लोहभ्राष्ट्रेष्वनेकधा ।। <br>
तैलपूर्णकटाहेषु सुतप्तेषु पुनःपुनः ।। १०४ ।। <br>
बहुशः पीड्यते जिह्वा याऽसत्यप्रियवादिनी ।। <br>
संदंशेन सुतप्तेन प्रपीड्यन्ते च पादयोः ।। १-५।। <br>
मिथ्यागमप्रवक्तुश्च द्विजिह्वस्य च निर्गता ।। <br>
जिह्वार्द्धक्रोशविस्तीर्णा हलैस्तीक्ष्णैश्च बाध्यते ।। ।। १०६ ।। <br>
निर्भर्त्सयंति ये क्रूरा मातरं पितरं गुरुम् ।। <br>
तेषां वक्ष उलूकाभिर्मुखमापूर्य सेव्यते ।।१०७।। <br>
ततः क्षारेण दीप्तेन ताम्रेण तु पुनःपुनः ।। <br>
हतेनापूर्यतेऽत्यर्थं तप्ततैलैश्च तन्मुखम् ।। १०८ ।। <br>
इतस्ततः पुनर्वक्त्रं भृशमापूर्य हन्यते ।। <br>
विष्ठाभिः कृमिभिश्चापि सुवर्णहरणैर्नरः ।। १०९ ।। <br>
परिष्वजति चात्युग्रां प्रदीप्तां लोहशाल्मलीम् ।। <br>
हन्यते पृष्ठदेशे च पुनस्तीक्ष्णैर्महाघनैः ।। 4.6.११० ।।<br>
&nbsp;दंतुरेणातिकूटेन क्रकचेन बलीयसा ।। <br>
शिरः प्रभृति पादांतं घोरैः कर्मभिरात्मजैः ।। <br>
खाद्यते स्वानि मांसानि पायते शोणितं स्वकम् ।। १११ ।। <br>
अन्नं पानं न दत्तं यैर्मूढैर्नाप्यनुमोदितम्।। <br>
इक्षुवत्ते प्रपीड्यन्ते जर्जरीकृतमस्तकाः ।। ११२ ।। <br>
असितालवने घोरे च्छिद्यंते खंडखंडशः।। <br>
सूचीभिर्भिन्नसर्वांगास्तप्तशूलप्ररोपिताः ।। <br>
संबाध्यमाना विवशाः क्लिश्यंते न म्रियंति वै ।। ११३ ।। <br>
देहादुत्साद्यमांसानि भिद्यंतेऽस्थीनि मुद्गरैः ।। <br>
दृष्टिराकृष्यते तूर्णं यमदूतैर्बलोत्कटैः ।। ११४ ।। <br>
निरस्तास्ते निरुच्छ्वासास्तिष्ठंति नरके ध्रुवम् ।। <br>
उच्छ्वसंति सदा श्वासैर्वालुकावदनावृताः ।। ११५ ।। <br>
रौरवे रोदमानाश्च पीड्यन्ते विविधैः शरैः ।। <br>
महारौरवपीडाभिर्महतीभिस्तदंतिके ।। ११६ ।। <br>
पदोरास्ये गुदे चैव पार्श्वे चोरसि मस्तके ।। <br>
निखन्यंते घनैस्तीक्ष्णैः सुतप्तैर्लोहशंकुभिः ।। ११७ ।। <br>
सुतप्तवालुकायां च प्रलुठ्यन्ते पुनःपुनः ।। <br>
जतुपंके भृशं तप्ते क्षिप्रा क्रन्दंति विस्तरम् ।। ११८ ।। <br>
तेनतेनैव रूपेण हसन्ते पारदारिकम् ।। <br>
गाढमालिङ्ग्यते नारीं ज्वलंतीं लोहनिर्मिताम् ।। ११९ ।। <br>
पूर्वाकारं च पुरुषं प्रज्वलंतं समंततः ।। <br>
दुश्चारिणीः स्त्रियो गाढमालिंगंति वदंति च ।। 4.6.१२० ।। <br>
किं प्रधावसि वेगेन ते न मोक्षोऽस्ति सांप्रतम् ।। <br>
लंघितस्ते यथा भर्ता पापं भुंक्ष्व तथाधुना ।। १२१ ।। <br>
लोहकुम्भे तथा क्षिप्ताः सविधानैः शनैःशनैः ।। <br>
मृद्वग्निनाथ पच्यंते स्वपापैरेव मानवाः ।। १२२ ।। <br>
क्वणंत्युदूखले सास्राः प्रक्षिप्यंते शिलासु च ।। <br>
क्षिप्यंते चांधकूपेषु दश्यंते भ्रमरैर्भृशम् ।। १२३ ।। <br>
कृमिभिर्भिन्नसर्वांगाः शतशो जर्जरीकृताः ।। <br>
सुतीक्ष्णक्षारकूपेपु क्षिप्यंते तदनंतरम्।। १२४ ।। <br>
महाज्वाले च नरके पापाः फूत्कारयंति च ।। <br>
इतस्ततश्च धावंति दह्यमानास्तदर्च्चिषा ।। १२५ ।। <br>
पृष्ठे चानीय जंघे द्वे विन्यस्ते स्कन्धयोः स्थिते ।। <br>
तयोर्मध्येन चाकृष्य बाहुपृष्ठेन गाढतः ।। <br>
बद्ध्वा परस्परं सर्वं सुदृढं गाढरज्जुभि. ।। १२६ ।। <br>
पीडयंति सुसंरब्धा भ्रमरास्तीक्ष्णलोहजाः ।। <br>
मानिनां क्रोधिनां चैव पुरा पापस्य संशयात् ।। १२७ ।। <br>
पापानां नरके पुंसां घृष्यते चंदनं यथा ।। <br>
शरीराभ्यंतरगतं तरुणानां च दारुणम् ।। १२८ ।। <br>
पिंडबंधो स्मृतो याम्यो महाज्वालेषु यातनाः ।। <br>
रज्जुभिर्वेष्टितांगाश्च प्रलिप्ताः कर्दमेन च ।। <br>
करीषरूक्षवह्नौ च पच्यंते न म्रियंति च ।। १२९ ।। <br>
सुतीक्ष्णक्षारतोयेन शर्करासु शिलासु च ।। <br>
आ पापसंक्षयात्पापा घृष्यंते चंदनं यथा ।। 4.6.१३० ।। <br>
शरीराभ्यन्तरगतैः प्रभूतैः कृमिभिर्नराः ।। <br>
भक्ष्यंते तीक्ष्णवदनैरादेहप्रक्षयाट् भृशम् ।। १३१ ।। <br>
कृमीणां निचये क्षिप्ताः पूतिमांसस्य राशिषु ।। <br>
तिष्ठन्त्युद्विग्नहृदयाः पर्वताभ्यां च पीडिताः ।। १३२ ।। <br>
सुतप्तवज्रलेपेन शरीरमनुलिप्यते ।। <br>
अधोमुखोर्ध्वपादाश्च धृतास्तप्यंति वह्निषु ।। १३३ ।। <br>
वदनांते प्रविन्यस्तं सुतप्तायोमयं गुडम् ।। <br>
ते खादंति पराधीना हन्यमानास्तु मुद्गरैः ।। १३४ ।। <br>
ये शिवायतनारामवापीकूपमठांग णात् ।। <br>
अभिद्रवंति पापिष्ठा नरास्तत्र वसंति च ।। १३५ ।। <br>
व्यायामोद्वर्तनाभ्यंगस्नानमापानभोजनम् ।। <br>
क्रीडनं मैथुनं द्यूतमाच रंति रमंति च ।। १३६ ।। <br>
ते बाधैर्विविधैर्घोरैरिक्षुयन्त्रादिपीडनैः ।। <br>
निरयाग्निषु पच्यंते यावदाचन्द्रतारकम् ।। १३७ ।। <br>
ये शृण्वंति गुरोर्निंदां तेषां कर्णः प्रपूर्य्यते ।। <br>
अग्निवर्णैरयःकीलैस्तप्तताम्रादिभिर्द्रुतैः ।। १३८ ।। <br>
त्रपुसीसारकूटाद्यैः क्षारेण जतुना पुनः ।। <br>
क्रमादापूर्यते कर्णो नरकेषु च यातनाः ।। <br>
अनुक्रमेण सर्वेषु भवंत्येताः समंततः ।। १३९ ।। <br>
सर्वेंद्रियाणामप्येवं क्रमात्पापेन यातनाः ।। <br>
भवंति घोराः प्रत्येकं शरीरे तत्कृतेन च ।। 4.6.१४० ।। <br>
स्पर्शलोभेन ये मूढाः संस्पृशंति परस्त्रियम् ।। <br>
तेषां त्वगग्निवर्णाभिः सूचीभिः पूर्यते भृशम् ।।१४१।। <br>
ततः क्षारादिभिः सर्वैः शरीरमनुलिप्यते ।। <br>
यातना च महाकष्टा सर्वेषु नरकेषु च ।। १४२ ।। <br>
गुरोः कुर्वंति भ्रुकुटिं क्रूरं चक्षुश्च ये नराः ।। <br>
परदारांश्च पश्यंति लुब्धाः स्निग्धेन चक्षुषा ।।१४३।। <br>
सूचीभिरग्निवर्णाभिस्तेषां नेत्रं प्रपूर्यते ।। <br>
क्षाराद्यैश्च क्रमात्सर्वैर्देहे सर्वाश्च यातनाः ।। १४४ ।।। <br>
देवाग्निगुरुविप्राणां येऽनिवेद्य प्रभुंजते ।। <br>
लोहकीलशतैस्तप्तैस्तज्जिह्वास्यं प्रपूर्यते ।। १४५ ।। <br>
ततः क्षारेण दीप्तेन तैलताम्रादिभिः क्रमात् ।।। <br>
शरीरे च महाघोराश्चित्रा नरकयातनाः ।।१४६।। <br>
ये शिवारामपुष्पाणि लोभात्संगृह्य पाणिना ।। <br>
जिघ्रंति मूढमनसः शिरसा धारयंति च ।।१४७।।। <br>
आपूर्यते शिरस्तेषां सुतप्तैर्लोहशंकुभिः ।। <br>
नासिका चातिबहुशस्ततः क्षारादिभिः पुनः ।। १४८ ।। <br>
ये निंदंति महात्मानमाचार्यं धर्मदेशिकम् ।। <br>
शिवभक्तांश्च ये मूढाः शिवधर्मं च शाश्वतम् ।। १४९ ।।<br>
&nbsp;तेषामुरसि कंठे च जिह्वायां दंतसंधिषु ।। <br>
तालुकोष्ठे च नासायां मूर्ध्नि सर्वांगसं धिषु ।। 4.6.१५० ।। <br>
अग्निवर्णाः सुतप्ताश्च त्रिशिखा लोहशंकवः ।। <br>
आखन्यंते सुबहुशः स्थानेष्वेतेषु मुद्गरैः ।। १५१ ।। <br>
ततः क्षारेण तप्तेन ताम्रेण त्रपुणा पुनः ।। <br>
तप्ततैलादिभिः सर्वैरापूर्यंते समंततः ।। १५२ ।। <br>
क्षारताम्रादिभिर्दीप्तैर्दह्यंते बहुशः पुनः ।। <br>
नरकेषु च सर्वेषु विचित्रा देहया तनाः ।। १५३ ।। <br>
भवंति बहुशः कष्टाः पाणिपादसमुद्भवाः ।। <br>
शिवायतनपर्यंते शिवारामे च कुत्रचित् ।। १५४ ।। <br>
समुत्सृजंति ये पापाः पुरीषं मूत्रमेव वा ।। <br>
तेषां लिंगं सवृषणं चूर्ण्यते लोहमुद्गरैः ।। १५५ ।। <br>
सूचीभिरग्निवर्णाभिस्ततश्चापूर्यते पुनः ।। <br>
लोहदण्डश्च सुमहानग्निवर्णः सकंटकः ।। <br>
आखन्यते गुदे तेषां यावन्मूर्ध्नि विनिर्गतः ।।१५६।। <br>
ततः क्षारेण महता ताम्रेण त्रपुणा पुनः ।। <br>
द्रुतेनापूर्यते गाढं गुदं शिश्नं हि देहिनाम्।।१५७।। <br>
मनः सर्वेन्द्रियाणां च यस्मादुक्तं प्रवर्त्तकम् ।। <br>
तस्मादिन्द्रियदुःखेन जायते तत्सुदुःखितम् ।।१५८।। <br>
धने सत्यपि ये दानं न प्रयच्छंति तृष्णया ।।। <br>
अतिथिं चावमन्यंते कालप्राप्तं गृहाश्रमे ।।१५९।। <br>
ते लोहतोरणे बद्धा हस्तपादावताडिताः ।। <br>
विदारितांगाः शुष्यंते तिष्ठंत्यब्दशतं नराः ।।4.6.१६०।। <br>
हस्तपादललाटेषु कीलिता लोहशंकुभिः ।। <br>
नित्यं च नीवृतं वक्त्रं कीलकद्वयनाडितम् ।। १६१ ।। <br>
कृमिभिः प्राणिभिश्चोग्रैर्लोहदंडैश्च वायसैः ।। <br>
उपद्रवैर्बहुविधैः सर्पैर्मुखरकैस्ततः ।। १६२ ।। <br>
आपीड्यंते जिह्वामूले निबध्य शृंखलाः पुनः ।। <br>
तिष्ठंति लंबमानाश्च लोहभारप्रपीडिताः ।।१६३।। <br>
स्निग्धे च वृषणे नद्धे लोहभारद्वयं पुनः ।। <br>
तिष्ठते लंबमानं च बहुभारचतुर्गुणम् ।। १६४ ।। <br>
ततः स्वमांसमुत्कृत्य तिलमात्रप्रमाणतः ।। <br>
भोजनं दीयते तेषां सूच्यग्रेण सशोणितम् ।। १६५ ।। <br>
यदा निर्मांसतां प्राप्ताः कालेन महता पुनः ।। <br>
ततः क्षारेण दीप्तेन वपुस्तेषां प्रलिप्यते ।। १६६ ।। <br>
सिच्यंते वर्षधाराभिः शोष्यंते वायुना पुनः ।। <br>
सिच्यंते तप्ततैलेन प्रतप्तेन समंततः ।। १६७ ।। <br>
पश्चात्ते वह्निना भूयो दूरस्थेन शनैः शनैः ।।<br>
निःशेषयातनाभिश्च पीड्यंते क्रमशः पुनः ।। १६८ ।। <br>
भृशं बुभुक्षया पीडा मूर्च्छयातिपिपासया ।। <br>
अत्युष्णेनातिशीतेन पापानां समरेण च ।। १६९ ।। <br>
एवमादिमहाघोरा यातनाः पापकारिणः ।। <br>
एकैके नरके चैव शतशोथ सहस्रशः ।। 4.6.१७० ।। <br>
प्रत्येकं यातनाश्चित्राः सर्वेषु नरकेषु च ।। <br>
कष्टं वर्षशतेनापि सोढुं सर्वैश्च नारके ।।१७१।। <br>
एते च विविधैर्घोरैर्यात्यमानाश्च कर्मभिः ।। <br>
म्रियन्ते नैव पापिष्ठा विविधाः पापकारिणः ।। ।। १७२ ।। <br>
महाघोराभिघोराख्या कालाग्निसदृशोपमाः ।। <br>
श्रुतैरेतैर्महारौद्रैर्म्रियन्ते मृदुचेतसः ।। १७३ ।। <br>
ततस्तेनात्र कथिताः पापा गच्छंति तान्स्वयम् ।। <br>
पुत्रमित्रकलत्रार्थं यदा पुण्यं त्वपाकृतम् ।। १७४ ।। <br>
एकाकी दह्यते तेन न च पश्यति तानि सः ।। <br>
आत्मना च कृतं पापं भोक्तव्यं ध्रुवमात्मना ।। १७५ ।। <br>
तत्किमन्योपघातार्थं मूढ पापं कृतं त्वया ।। <br>
एवं दूतैरुपालब्धास्ते पृच्छंति ततः पुनः ।। १७६ ।। <br>
कियंतं केन पापेन कालमत्रायते नरः ।। <br>
देवद्रव्यविनाशेन गुरुद्रोहादिकर्मभिः ।। <br>
पापात्सर्वेषु पच्यंते नरकेष्वामहाक्षयात् ।। ३७७ ।। <br>
महापातकिनश्चापि सर्वेषु नरकेष्विह ।। <br>
आचंद्रतारकं यावत्पीड्यंते विविधैर्वधैः ।। १७८ ।। <br>
महापातकिनश्चान्ये नरकार्णवकोटिषु ।। <br>
चतुर्दशसु पच्यंते कलार्धं विविधैर्वधैः ।। १७९ ।। <br>
उपपातकिनश्चापि तदर्थं यांति मानवाः ।। <br>
शेषपापैस्तदर्धं तु कालं चापि तथाविधम् ।। 4.6.१८० ।। <br>
तस्मात्पापं न कुर्वीत चंचले जीविते सति ।। <br>
पापेन हि ध्रुवं यांति नरकेषु नराः स्वयम् ।। १८१ ।। <br>
यः करोति नरः पापं तस्यात्मा ध्रुवमप्रियः ।। <br>
पापस्येह फलं दुःखं तद्भोक्तव्यमिहात्मना ।। १८२ ।। <br>
कथं ते पापनिरता नरा रात्रिषु शेरते ।। <br>
मरणांतरिता येषां नारकी तीव्रयातना ।। १८३ ।। <br>
एवं क्लिष्टविशुद्धाश्च सावशेषेण कर्मणा ।। <br>
ततः क्षितिं समासाद्य जायन्ते देहिनः पुन. ।। <br>
स्थावरा विविधाकारास्तृणगुल्मादिभेदतः ।। ।।। १८४ ।। <br>
तत्रानुभूय दुःखानि जायंते कीटयोनिषु ।। <br>
निष्क्रांताः कीटयोनिभ्यो जायन्ते पक्षिणस्ततः ।। १८५ ।। <br>
संश्लिष्टाः पक्षिभावेन भवंति मृगजादिषु ।। <br>
मार्गं दुःखमतिक्रम्य जायंते पशुयोनिषु ।। १८६ ।। <br>
क्रमाद्गोयोनिमासाद्य जायन्ते मानवाः पुनः ।। <br>
एवं योनिषु सर्वासु परिक्रम्य क्रमेण तु ।। <br>
कालांतरवशाद्यांति मानुष्यमतिदुर्लभम् ।। १८७ ।। <br>
व्युत्क्रमेणापि मानुष्यं प्राप्यते पुण्यगोचरात् ।। <br>
विचित्रा गतयः प्रोक्ताः कर्मणां गुरुलाघवात् ।। १८८ ।। <br>
मानुष्यं यः समासाद्य स्वर्गमोक्षप्रसाधकम् ।। <br>
द्वयोर्न साधयत्येकं स मृतस्तप्यते चिरम् ।। ।। १८९ ।। <br>
देवासुराणां सर्वेषां मानुष्यमतिदुर्लभम् ।। <br>
तत्संप्राप्य कथाः कुर्यान्न गच्छेन्नरकं यथा ।। 4.6.१९० ।। <br>
स्वर्गापवर्गलाभाय यदि नास्ति  समुद्यतः ।। <br>
स्वर्गस्य मूलं मानुष्यं तद्यत्नादनुपालयेत् ।। १९१ ।। <br>
धर्ममूलेन मानुष्यं लब्ध्वा सर्वार्थसाधकम् ।। <br>
यदि लाभे न यत्नस्ते मूलं रक्षस्व यत्नतः ।। १९२ ।। <br>
मनुष्यत्वे च विप्रत्वं यः संप्राप्यातिदुर्ल्लभम् ।। <br>
न करोत्यात्मनः श्रेयः कोन्यस्तस्मादचेतनः ।। १९३ ।। <br>
सर्वेषामेव देशानां मध्यदेशः परः स्मृतः ।। <br>
अतः स्वर्गश्च मोक्षश्च यशः संप्राप्यते नरैः ।। १९४ ।। <br>
एतस्मिन्भारते पुण्ये प्राप्य मानुष्यमध्रुवम् ।।<br>
यःकुर्यादात्मनः श्रेयस्तेनात्मा रक्षितः स्वयम् ।। <br>
यः कुर्यान्नात्मनः श्रेयस्तेनात्मा वंचितः स्वयम् ।। १९५ ।। <br>
भोगभूमिः स्मृतः स्वर्गः कर्मभूमिरियं मता ।। <br>
इह यत्क्रियते कर्म स्वर्गे तदुपभुज्यते ।। १९६ ।। <br>
यावत्स्वास्थ्यं शरीरस्य तावद्धर्मं समाचर ।। <br>
अस्वस्थश्चातियत्नेन न किञ्चित्कर्तुमुत्स हेत् ।। १९७ ।। <br>
अध्रुवेण शरीरेण ह्यध्रुवं यः प्रसाधयेत् ।। <br>
ध्रुवं तस्य परिभ्रष्टमध्रुवं नष्टमेव च ।। १९८ ।। <br>
आयुषः खंडखडानि निपतंति तवा ग्रतः ।। <br>
अहोरात्रापदेशेन किमर्थं नावबुध्यसे ।। १९९ ।। <br>
यदा न ज्ञायते मृत्युः कदा कस्य भविष्यति ।। <br>
आकस्मिके हि मरणे धृतिं विंदेत कस्तदा ।। 4.6.२०० ।। <br>
परित्यज्य यदा सर्वमेकाकी यास्यसि धुवम् ।। <br>
न ददासि तदा कस्मात्पाथेयार्थमिदं धनम् ।। २०१ ।। <br>
गृहीतदानपाथेया सुखं यांति महाध्वनि ।। <br>
अन्यथा क्लिश्यते जंतुः पाथेयरहितः पथि ।। २०२ ।। <br>
येषां द्विजेन्द्रवाहित्री पूर्णभांडा तु गच्छति ।। <br>
स्वर्गदेशस्य पुर तस्तेषां लाभः पदेपदे।।२०३।। <br>
इति ज्ञात्वा नरः पुण्यं  कुर्यात्पापं विवर्जयेत् ।। <br>
पुण्येन  याति देवत्वमपुण्यान्नरकं व्रजेत् २०४।।<br>
ये मनागपि देवेशं प्रपन्नाः शरणं शिवम्।। <br>
तेपि घोरं न पश्यंति यमस्य वदनं नराः।।२०५।। <br>
किं तु पापैर्महाघोरैः किञ्चित्कालं शिवाज्ञया।<br>
।। भवंति प्रेत राजानस्ततो यांति शिवालयम्।। २०६।। <br>
ये पुनः सर्वभावेन प्रतिपन्ना महेश्वरम् ।। <br>
न ते लिप्यंति पापेन पद्मपत्रमिवांभसा ।। २०७ ।। <br>
तस्मा द्विवर्धयेद्भक्तिमीश्वरे सततं बुधः ।। <br>
तन्माहात्म्यविचारेण भवदोषविरागतः ।। २०८ ।। <br>
पापानि पंच परमार्थतयैव पार्थ दुःखप्रदानि सुचिरं पितृ राजलोके ।। <br>
अन्यानि यानि चिरकालभयानकानि वक्तुं न यांति किल तानि परिस्फुटानि ।। २०९ ।। <br>
