॥ श्रीकृष्ण उवाच ॥ ॥ <br>
अथातः संप्रवक्ष्यामि रत्नाचलमनुत्तमम् ॥ <br>
यत्प्रदानान्नरो याति लोकान्सप्तर्षिसेवितान् ॥ १ ॥ <br>
मुक्ताफलसहस्रेण पर्वतः स्यादनुत्तमः ॥ <br>
मध्यमः पञ्चशतिकस्त्रिशतेनावरः स्मृतः ॥ २ ॥ <br>
अल्पवित्तस्तु कुर्वीत मुक्ताफलशतेन च ॥ <br>
चतुर्थांशेन विष्कंभपर्वताः स्युः समंततः ॥ ३ ॥ <br>
पूर्वेणवज्रगोमेदैर्दक्षिणेनेंद्रनीलकैः ॥ <br>
पुष्परागयुतः कार्यो विद्वद्भिर्गंधमादनः ॥ ४ ॥ <br>
वैडूर्यविद्रुमैः पश्चात्सावित्रो विपुलाचलः ॥ <br>
पद्मरागं ससौवर्णमुत्तरेणापि विन्यसेत् ॥ ५ ॥ <br>
धान्यपर्वतवच्छेषमत्रापि परिकल्पयेत् ॥ <br>
तद्वदावाहनं कृत्वा वृक्षान्देवांश्च कांचनाम् ॥ ६ ॥ <br>
पूजयेत्पुष्पनैवेद्यैः प्रभाते तु विसर्जनम् ॥ <br>
पूर्ववद्गुरुऋत्विग्भ्यां इमान्मंत्रानुदीरयेत् ॥७॥ <br>
यथा देवगणाः सर्वे सर्वरत्नेष्ववस्थिताः ॥ <br>
त्वं च रत्नमयो नित्यमतः पाहि महाचल ॥ ८ ॥ <br>
यस्माद्रत्नप्रदानेन तुष्टिमेति जनार्दनः ॥ <br>
पूजारत्नप्रदानेन तस्मान्नः पाहि सर्वदा ॥ ९ ॥ <br>
अनेन विधिना यस्तु दद्याद्रत्नमयं गिरिम् ॥ <br>
स याति वैष्णवं लोकममरेश्वरपूजितम् ॥ 4.202.१० ॥ <br>
यावत्कल्पशतं साग्रमुषित्वेह नराधिप ॥ <br>
रूपारोग्यगुणोपेतः सप्तद्वीपाधिपो भवेत्॥ ॥ ११ ॥ <br>
ब्रह्महत्यादिकं किंचिदत्र चामुत्र वा कृतम् ॥ <br>
तत्सर्वं नाशमायाति गिरिर्वज्रहतो यथा ॥ १२ ॥ <br>
मुक्तामयं कनकविद्रुमभक्तिचित्रं चंचन्महामणिमरीचिचयोपपन्नम् ॥ <br>
रत्नाचलं द्विजवराय निवेदयित्वा भास्वत्प्रभामभिभवेत्सुरलोकलोके ॥ १३ ॥ <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे रत्नाचलदानविधिवर्णनं नाम द्वयधिकद्विशततमोऽध्यायः ॥ २०२ ॥<br>
<br>
