॥ श्रीकृष्ण उवाच ॥ ॥ <br>
भगवाञ्छंकरः पूर्वं कृतोद्वाहो मया सह ॥ <br>
रममाणस्तया सार्द्धं बहुवर्षगणान्स्थितः ॥ १ ॥ <br>
ततः सुरगणाः सर्वे परं त्रासमुपागताः ॥ <br>
तयोरपत्यस्य भयात्तमेव शरणं गताः ॥ २ ॥ <br>
वैश्वानरमुखा देवा महादेवं त्रिलोचनम् ॥ <br>
प्रसन्नश्चाभवत्तेषां विबुधानां त्रिलोचनः ॥ ३ ॥ <br>
॥ ईश्वर उवाच ॥ ॥ <br>
किं भीतास्त्रिदशाः सर्वे कं वरं च ददामि वः ॥ <br>
मयि प्रसन्ने विबुधा दुर्लभं हि न किंचन ॥ ४ ॥ <br>
॥ देवा ऊचुः ॥ ॥ <br>
भगवंस्तव संयोगात्पार्वत्या सह शंकर ॥ <br>
मोघो भवतु देवेश भीताः स्म तनयस्य ते ॥५ ॥ <br>
अनपत्यश्च देवेश भव भूतपते सदा ॥ <br>
अशक्ताः स्म वयं सर्वे भवदोजो विधारणे ॥ ६ ॥ <br>
॥ श्रीभगवानुवाच ॥ ॥ <br>
अतः प्रभृत्यहं देवा ऊर्ध्वरेता व्यवस्थितः ॥ <br>
स्थाणुवच्च स्थितश्चास्मि नाम चैतद्भविष्यति ॥ ७ ॥ <br>
ततः क्रुद्धा उमा तेषां देवानां वाक्यमब्रवीत् ॥ <br>
वितथं पुत्रजं सौख्यं भवद्भिर्मे कृतं सुराः ॥ ८ ॥ <br>
यस्मात्तस्माद्भवंतोऽपि न पुत्राञ्जनयिष्यथ ॥ <br>
ततः प्रभृति वै देवाः प्रसूयंते न भूपते ॥ ९ ॥ <br>
दत्त्वा शापं ततो देवी देवानामाह शंकरम् ॥ <br>
पुत्रजन्म मया प्राप्तं न तावज्जगतः पते ॥ 4.178.१० ॥ <br>
अपुत्रस्य गतिर्नास्ति इतीयं श्रूयते श्रुतिः ॥ <br>
तदादिश महाभाग लोकद्वयहितं प्रभो ॥ ११ ॥ <br>
॥ भगवानुवाच ॥ ॥ <br>
अपुत्रः पुरुषो यश्च नारी वा पर्वतात्मजे ॥ <br>
सौवर्णस्तेन दातव्यः कल्पवृक्षो गुणान्वितः ॥ १२ ॥ <br>
कृत्रिमं वापि गृह्णीयाद्वृक्षं वा स्थावरादिकम् ॥ <br>
जातपुत्रोऽथ वा पुत्रः पुत्रत्वे परिकल्पयेत्॥१३॥ <br>
तेन पुत्रवतां लोका देवि तस्य न संशयः ॥ <br>
कल्पवृक्षस्तु कर्तव्यः शुद्धकांचनसंभवः ॥ १४ ॥ <br>
बहुशाखः सुवर्णांगोप्यनेककुसुमान्वितः ॥ <br>
महास्कंधस्वरूपश्च रत्नालंकृतविग्रहः ॥ १५ ॥ <br>
फलानि तस्य दिव्यानि सौवर्णानि प्रकल्पयेत् ॥ <br>
कुर्याविंशत्पलादूर्द्ध्वं शक्त्या वा नृपसत्तम ॥ १६ ॥ <br>
दानमेतत्प्रदातव्यं राजतं चैवमुत्तमम् ॥ <br>
प्रवालांकुरसंछन्नं मुक्तादामावलंबितम् ॥ १७ ॥ <br>
चतुष्कोणेषु कुर्वीत चतुरः कांचनद्रुमान् ॥ <br>
सुवर्णस्य प्रमाणं च कथयामि वरानने ॥ १८ ॥ <br>
सहस्रेण तदर्द्धेन तस्याप्यर्द्धेन वा पुनः ॥<br>
नद्यास्तीरे गृहे वापि देवतायतने तथा॥१९॥ <br>
प्रागुदक्प्रवणे देशे मंडपं तत्र कारयेत् ॥ <br>
दशहस्तप्रमाणेन दशहस्ताश्च वेदिकाः ॥ 4.178.२० ॥ <br>
हस्तमात्रप्रमाणेन कुंडमेकं सुशोभनम् ॥ <br>
आग्नेय्यां कारयेद्राजन्मेखलामुपलेपनम् ॥ २१ ॥ <br>
तत्र वै ब्राह्मणा योज्या ऋग्यजुःसामपाठकाः ॥ <br>
उपदेष्टा च तत्रैव तृतीयः पंचमोऽथ वा ॥ ॥ २२ ॥ <br>
सर्वाभरणसंपन्नास्ताम्रपत्रद्वयान्विताः ॥ <br>
अनुलिप्ताश्चंदनेन वस्त्रमाल्यादिभूषिताः ॥ २३ ॥ <br>
गुडप्रस्थोपरिष्टाच्च स्थापयेत्कल्पपादपम् ॥ <br>
ब्रह्मविष्णुशिवोपेतं पंचशाखं सभास्करम् ॥ २४ ॥ <br>
कामदेवमधस्ताच्च सकलत्र प्रयोजयेत् ॥ <br>
संतानं सह गायत्र्या पूर्वतो लवणोपरि ॥ २५ ॥ <br>
मंदारं दक्षिणे पार्श्वे श्रिया सह तथा घृते ॥ <br>
पश्चिमे पारिजातं तु उमया सह पादपम् ॥ २६ ॥ <br>
सुरभीसंयुतं तद्वत्तिलेषु हरिचंदनम् ॥ <br>
कौशेयवस्त्रसंयुक्तानिक्षुमाल्यफलान्वितान्॥ २७ ॥ <br>
तथाष्टौ पूर्णकलशान्समंतात्परिकल्पयेत् ॥ <br>
अग्निप्रणयनं कृत्वा अधिवास्य च पादपान् ॥ २८ ॥ <br>
धान्यानि चैव सर्वाणि समंतात्परिकल्पयेत् ॥ <br>
नाना भक्ष्याणि नैवेद्यं सर्वं तत्र नियोजयेत् ॥ २९ ॥ <br>
दीपमाला विचित्राश्च ज्वालयेत समंततः ॥ <br>
मंत्रेण योजयित्वा ता मयोक्तेन वरानने ॥ 4.178.३० ॥ <br>
कामदस्त्वं हि देवानां कामवृक्षस्ततः स्मृतः ॥ <br>
मया संपूजितो भक्त्या पूरयस्व मनोरथान् ॥ ॥ ३१ ॥ <br>
एवं संपूज्य विधिना जागरं तत्र कारयेत् ॥ <br>
शंखवादित्रनिर्घोषैर्वेदध्वनिविमिश्रितैः ॥ ३२ ॥ <br>
होमं च ब्राह्मणाः कुर्युर्मद्गतेनांतरात्मना ॥ <br>
आघारावाज्यभागौ तु पूर्वं हुत्वा विचक्षणः ॥ ३३ ॥ <br>
तल्लिंगैः स्थापितान्देवान्होमेनाप्याययेत्ततः ॥ <br>
महाव्याहृतिभिश्चैव होमं कुर्युस्ततः परम् ॥ ॥ ३४ ॥ <br>
अयुतेन भवेत्सिद्धिर्यज्ञस्य वरवर्णिनि ॥ <br>
ततः प्रभाते चोत्थाय स्नात्वा शुक्लांबरः शुचिः ॥ ३५ ॥ <br>
दद्यात्पर्वसमीपे तु कल्पवृक्षं सद क्षिणम् ॥ <br>
त्रिःप्रदक्षिणमावृत्य मंत्रमेतमुदीरयेत् ॥ ३६ ॥ <br>
नमस्ते कल्पवृक्षाय विततार्थप्रदाय च ॥ <br>
विश्वंभराय देवाय नमस्ते विश्वमूर्तये ॥ ॥ ३७ ॥ <br>
यस्मात्त्वमेव विश्वात्मा ब्रह्मस्थाणुदिवाकराः ॥ <br>
मूर्तामूर्तपरं बीजमतः पाहि सनातन ॥३८॥ <br>
एवमामन्त्र्य तं दृष्ट्वा गुरवे कल्पपादपम् ॥ <br>
चतुर्भ्यश्चापि ऋत्विग्भ्यः सामंतादीन्प्रकल्पयेत् ॥ ३९ ॥ <br>
अनेन विधिना यस्तु दानमेतत्प्रयच्छति ॥ <br>
तस्य पुण्यफलं देवि शृणुष्व गदतो मम॥ ॥ 4.178.४० ॥ <br>
विमानवरमारुह्य सूर्यतेजःसमप्रभम् ॥ <br>
अप्सरोगणसंकीर्णं किंकिणीजालमालितम् ॥ ४१ ॥ <br>
याति लोकं सुरेशस्य सर्वबाधाविवर्जि तम्॥ <br>
पुनः कर्मक्षितावेत्य जायते श्रोत्रिये कुले ॥ ४२ ॥ <br>
यज्वा शूरोऽपि विद्वांश्च नरो भवति धार्मिकः ॥ <br>
पुनरंते प्राप्नुयाद्वै लोकं देवस्य शार्ङ्गिणः ॥ ४३ ॥ ॥ <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे कल्पवृक्षदानविधिवर्णनं नामाष्टसप्तत्युत्तरशतत मोऽध्यायः .॥ १७८ ॥ <br>
<br>
