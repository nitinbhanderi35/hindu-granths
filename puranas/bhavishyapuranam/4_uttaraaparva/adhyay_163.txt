।। श्रीकृष्ण उवाच ।। ।। <br>
शृणु पार्थ परं दानं सर्वकिल्बिषनाशनम् ।। <br>
यद्दत्त्वा त्रिविधं पापं सद्यो विलयमृच्छति ।। १ ।। <br>
सुवर्णरोमां सौवर्णीं प्रत्यक्षं वा सुशोभनाम् ।। <br>
सुवर्णतिलकोपेतां सर्वालंकारभूषिताम् ।। २ ।। <br>
कौशेयपरिधानां च दिव्यचंदनभूषिताम् ।। <br>
दिव्यपुष्पोपहारां च सर्वधातुरसैर्युताम् ।। <br>
सप्तधान्यसमायुक्तां फलपुष्पवतीं तथा ।। ३ ।। <br>
शतेन कारयेत्तां च सुवर्णस्य प्रयत्नतः ।। <br>
यथा शक्त्याथ वा कुर्याद्वित्तशाठ्यं न कारयेत ।। ४ ।। <br>
अयने विषुवे चैव ग्रहणे शशिसूर्ययोः ।। <br>
दुःस्वप्नदर्शने चैव जन्मर्क्षे पितृसंक्षये ।। ५ ।। <br>
यदा वा जायते वित्तं चित्तं श्रद्धासमन्वितम् ।। <br>
तदैव दानकालः स्याद्यतोऽनित्यं हि जीवितम् ।। ६ ।। <br>
दद्यात्तीर्थे गृहे वापि यत्र वा रमते मनः ।। ७ ।। <br>
तत्र संस्थाप्य देवेशमुमया सह शंकरम् ।। <br>
ब्रह्माणं सह गायत्र्या सश्रीकं श्रीधरं तथा ।। ८ ।। <br>
रत्या सह तथानंगं लोकपालान्ग्रहानपि ।। <br>
संपूज्य च विधानेन गंधपुष्पनिवेदनैः ।। ९ ।। <br>
तदग्रे कारयेद्धोमं तिलाज्येन महीपते ।। <br>
अलंकृत्य द्विजं शांतं वासोभिः प्रतिपूज्य च ।। 4.163.१० ।। <br>
तल्लिङ्गमंत्रैर्होमश्च कर्तव्यो ज्वलितेऽनले ।। <br>
ततस्तां तिलकुंभस्थां लवणान्तमुपस्थिताम् ।। ११ ।। <br>
पूजयित्वा विधानेन मन्त्रमेतमुदीरयेत् ।।  <br>
रोमत्वङ्मांसमज्जाद्यैः सर्वोपकरणैः सदा।। <br>
जगतः संप्रवृद्धासि त्वामतः प्रार्थये स्थिताम् ।। १२ ।। <br>
वाङ्मनःकायजनितं यत्किञ्चिन्मम दुष्कृतम्।। <br>
तत्सर्वं विलयं यातु तव दानात्प्रसेवितम् ।। १३ ।। <br>
एवमुच्चार्य तां दद्याद्ब्राह्मणाय कुटुम्बिने ।। <br>
नाभिभाषेत तं दत्त्वा मुखं च नावलोकयेत्  ।। १४ ।। <br>
दुष्टप्रतिग्रहहतो विप्रो भवति पातकी ।। १५ ।। <br>
नो दद्याद्दक्षिणाहीनां दातव्या सा विधानतः ।।  <br>
दक्षिणाविधिना हीना दुःखशोकावहा भवेत् ।। १६ ।। <br>
पुरा दत्तमिदं दानं गौर्या शंकरकाम्यया ।। <br>
तेन शंभुः पतिर्लब्धः सर्वदेवनमस्कृतः ।। १७ ।। <br>
इन्द्राण्या स्वर्णरोमाणां शतं दत्तं विधानतः ।। <br>
सर्वदेवपतिं प्राप्य पतिं साद्यापि मोदते ।। १५ ।। <br>
नलेन दत्तमेतद्धि राज्यं कृत्वा दिवं गतः ।। <br>
रुक्मिण्याहं पतिर्लब्धः सौभाग्यमतुलं तथा ।। १९ ।। <br>
दानस्यास्य प्रभावेण पुत्रा बहुबलान्विताः ।। <br>
अपुत्रो लभते पुत्रमधनो लभते धनम्।।4.163.२०।। <br>
दत्त्वा दानं शुभां कांतिं विपुलां च तथा श्रियम् ।। <br>
य इमं शृणुयान्नित्यं दानकल्पमनुत्तमम्।। <br>
अहोरात्रकृतात्पापान्मुच्यते नात्र संशयः ।।२१ ।। <br>
मेषी विशेषकलुषापहरातिशस्ता दाने सदैव रसधातुयुता सधान्या ।। <br>
तामादरेण कुरुनन्दन देहि दत्त्वा येनास्तपापतिमिरः सवितेव भासि ।। २२ ।। ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादेऽविदानव्रतविधिवर्णनंनाम त्रिषष्ट्युत्तरशततमोऽध्यायः ।। १६३ ।।<br>
<br>
