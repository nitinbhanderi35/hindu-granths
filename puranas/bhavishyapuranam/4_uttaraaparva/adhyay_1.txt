॥ ॥ श्रीगणेशाय नमः ॥ <br>
॥ श्रीसरस्वत्यै नमः ॥ ॥ <br>
ॐ नमो भगवते वासुदेवाय ॥ ॥ <br>
कल्याणानि ददातु वो गणपतिर्यस्मिन्नतुष्टे सति क्षोदीयस्यपि कर्मणि प्रभवितुं ब्रह्मापि जिह्मायते ॥ <br>
भेजे यच्चरणारविन्दमसकृत्सौभाग्यभाग्योदयैस्तेनैषा जगति प्रसिद्धिमगमद्देवेन्द्रलक्ष्मी रपि ॥ १ ॥ <br>
शश्वत्पुण्यहिरण्यगर्भरसनासिंहासनाध्यासिनी सेयं वागधिदेवता वितरतु श्रेयांसि भूयांसि वः ॥ <br>
यत्पादामलकोमलांगुलिनख ज्योत्स्नाभिरुद्वेल्लितः शब्दब्रह्मसुधांबुधिर्बुधमनस्युच्छ्रंखलं खेलति ॥ २ ॥ <br>
नमस्तस्मै विश्वोदयविलयरक्षाप्रकृतये शिवाय क्लेशौघच्छिदुरपद् पद्मप्रणतये ॥ <br>
अमन्दस्वच्छन्दप्रथितपृथुलीलातनुभृते त्रिवेदीवाचामप्यपथनिजतत्त्वस्थितिकृते ॥ ३ ॥ <br>
यस्य गण्डतले भाति विमला षट्प दावली ॥ <br>
अक्षमालेव विमला स नः पायाद्गणाधिपः ॥ ४ ॥ <br>
ॐ नमो वासुदेवाय सशार्ङ्गाय सकेतवे ॥ <br>
सगदाय सचक्राय सशंखाय नमो नमः ॥ ५ ॥ <br>
नमः शिवाय सोमाय सगणाय ससूनवे ॥ <br>
सवृषाय सशूलाय सकपालाय सेन्दवे ॥ ६ ॥ <br>
शिवं ध्यात्वा हरिं स्तुत्वा प्रणम्य परमे ष्ठिनम् ॥ <br>
चित्रभानुं च भानुं च नत्वा ग्रन्थमुदीरयेत् ॥ ७ ॥ <br>
छत्राभिषिक्तं धर्मज्ञं धर्मपुत्रं युधिष्ठिरम् ॥ <br>
द्रष्टुमभ्यागता हृष्टा व्यासाद्याः परम र्षयः ॥ ८ ॥ <br>
मार्कण्डेयः समाण्डव्यः शाण्डिल्यः शाकटायनः ॥ <br>
गौतमो गालवो गार्ग्यः शातातपपराशरौ ॥ ९ ॥ <br>
जामदग्न्यो भरद्वाजो भृगु र्भागुरिरेव च ॥ <br>
उत्तंकः शंखलिखितौ शौनकः शाकटायनिः ॥ 4.1.१० ॥ <br>
पुलस्त्यः पुलहो दाल्भ्यो बृहदश्वः सलोमशः ॥ <br>
नारदः पर्वतो जहुरपाव सुपरावसू ॥ ११ ॥ <br>
तानृषीनागतान्दृष्ट्वा वेदवेदाङ्गपारगान् ॥ <br>
भक्तिमान्भ्रातृभिः सार्द्धं कृष्णधौम्यपुरःसरः ॥ १२ ॥ <br>
युधिष्ठिरः संप्रहृष्टः समुत्थायाभिवाद्य च ॥ <br>
अर्घ्यमाचमनं पाद्यमासनानि स्वयं ददौ ॥ १३ ॥ <br>
उपविष्टेषु तेष्वेव तपस्विषु युधिष्ठिरः ॥ <br>
विनयावनतो भूत्वा व्यासं वचनमब्रवीत् ॥ १४ ॥ <br>
भगवंस्त्वत्प्रसादेन प्राप्तं राज्यं महन्मया ॥ <br>
विक्रम्य निहतः संख्ये सानुबन्धः सुयोधनः ॥ १५ ॥ <br>
सरोगस्य यथा भोगः प्राप्तोऽपि न सुखावहः ॥ <br>
हत्वा ज्ञातींस्तथा राज्यं न सुखं प्रतिभाति मे ॥ १६ ॥ <br>
यत्सुखं पावनं प्रीतिर्वनमूलफलाशिनाम् ॥ <br>
प्राप्य गां च हतारातिं न तदस्ति पितामह ॥ १७ ॥ <br>
यो नो बन्धुर्गुरुर्गोप्ता सदा शर्म च वर्म च ॥ <br>
स मया राज्यलोभेन भीष्मः पापेन घातितः ॥ १८ ॥ <br>
अविवेकमहं धास्ये मनो मे पापपङ्किलम् ॥ <br>
क्षालयित्वा तव गिरा बहुदर्शितवारिणा ॥ १९ ॥ <br>
संश्रुतानि पुराणानि वेदास्सांगा मया विभो ॥ <br>
ममाद्य धर्मसर्वस्वं प्रज्ञादीपेन दर्शय ॥ 4.1.२० ॥ <br>
एते सधर्मगोप्तारो मुनयः समुपागताः ॥ <br>
पिबतो नेत्रभ्रमरैर्भवतो मुखपंकजम् ॥२१॥ <br>
अर्थशास्त्राणि यावंति धर्मशास्त्राणि यानि वै ॥ <br>
श्रुतानि सर्वशास्त्राणि भीष्माद्भागीरथीसुतात् ॥ २२ ॥ <br>
स्वर्गं गते शान्तनवे भवान्कृष्णोऽथ यादवः ॥ <br>
सुहृत्त्वाद्बन्धुभावाच्च नान्यः शिक्षयिता मम ॥ २३ ॥ <br>
सत्यं सत्यवतीसूनुर्धर्मराजाय वक्ष्यति ॥ <br>
विशेषधर्मानखिलान्मुनीनामविशेषतः ॥ २४ ॥ <br>
व्यास उवाच ॥ ॥ <br>
यदाख्येयं तदाख्यातं मया भीष्मेण तेऽनघ ॥ <br>
मार्कण्डेयेन धौम्येन लोमशेन महर्षिणा ॥ २५ ॥ <br>
धर्मज्ञो ह्यसि मेधावी गुणवान्प्रा ज्ञसत्तमः ॥ <br>
न तेऽस्त्यविदितं किञ्चिद्धर्माधर्मविनिश्चये ॥ २६ ॥ <br>
पार्श्वस्थिते हृषीकेशे केशवे केशिसूदने ॥ <br>
कस्यचित्कथने जिह्वा तत्र संपरि वर्तते ॥ २७ ॥ <br>
कर्ता पालयिता हर्ता जगतां यो जगन्मयः ॥ <br>
प्रत्यक्षदर्शी सर्वस्य धर्मान्वक्ष्यत्यसौ तव ॥ २८ ॥ <br>
समादिश्येति कर्तव्यं भगवान्बादरायणः ॥ <br>
पूजितः पाण्डुतनयैर्जगाम स्वतपोवनम् ॥ २९ ॥ <br>
स्वाभाष्य भारतविधातरि संप्रयाते ते कौतुकाकुलधियो मुनयः प्रशान्ताः ॥ <br>
किं पृच्छति क्षपितभारतलोकशोकः किं वक्ष्यतीह भगवान्यदुवंशवीरः ॥ 4.1.३० ॥ <br>
