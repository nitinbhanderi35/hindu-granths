युधिष्ठिर उवाच ।। ।। <br>
अग्नीष्टिका कथं देया शिशिरे शीतभीरुभिः ।। <br>
सर्वसत्त्वोपकाराय करुणीकृतमानसैः।।१।। <br>
।। श्रीकृष्ण उवाच ।। ।। <br>
अग्नीष्टिकामहं पार्थ कथयामि निबोध ताम्। <br>
यथा येन विधानेन सर्वसत्वसुखप्रदाम् ।। २ ।। <br>
आदौ मार्गशिरे मासि शोभने दिवसे शुभाम् ।। <br>
अग्नीष्टिकां कारयित्वा सुखासनवतीं शुभाम् ।। ३ ।। <br>
देवांगणे पथे गेहे विस्तीर्णे चत्वरेथ वा ।। <br>
उभयोः संध्ययोः कृत्वा संशुष्कं काष्ठसंचयम् ।। ४ ।। <br>
ततः प्रज्वालयेदग्निं हुत्वा व्याहृतिभिः क्रमात्।। <br>
अनेन विधिना हुत्वा प्रत्यहं ज्वालयेत्ततः ।। ५ ।। <br>
यदि कश्चित्क्षुधार्थी स्याद्भोज्यं तस्मै प्रकल्पयेत् ।। <br>
सुखासीनो जनस्तत्र विशीतो विज्वरस्तथा ।। ६ ।। <br>
यः करोति कथाः पार्थ न ताः शक्या मयोदितुम् ।। <br>
राजवार्ता जनवार्ता यदि कश्चिन्निजेच्छया ।। ७ ।। <br>
वदेल्लोकः सुखासीनो न केनापि निवार्यते ।। <br>
अनेन विधिना यस्तु दद्यादग्नीष्टिकां नरः ।। ८ ।। <br>
तस्य पुण्यफलं राज न्कथ्यमानं निबोध मे ।। <br>
विमाने चार्कसंकाशे समारूढो महाधने ।। ९ ।। <br>
षष्टिवर्षसहस्राणि षष्टिवर्षशतानि च ।। <br>
हर्षितोऽत्यंतसुखितो ब्रह्मलोके महीयते ।। 4.173.१० ।। <br>
इह लोकेवतीर्णश्च चतुर्वेदो द्विजो भवेत् ।। <br>
नीरुजः सत्रयाजी च अग्निवत्तेजसान्वितः ।। ११ ।। <br>
चैत्ये सुरांगणसभावसथे सुभव्यां येऽग्नीष्टिकां प्रचुरकाष्ठवतीं प्रदद्युः ।। <br>
हेमंतशैशिरऋतौ सुखदा जनानां कायाग्निदीपनमलं पुनराप्नुवंति ।। १२ ।। ।। <br>
इति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे अग्नीष्टिकादानविधिवर्णनं नाम त्रिसप्तत्युत्तरशततमोऽध्यायः ।।१७३।।<br>
<br>
