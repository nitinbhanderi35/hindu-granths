॥ युधिष्ठिर उवाच ॥ ॥ <br>
देवत्वं मानुषत्वं च तिर्यक्त्वं केन कर्मणा ॥ <br>
प्राप्नोति पुरुषः केन गर्भवासं सुदारुणम् ॥ १ ॥ <br>
गर्भस्थश्च किमश्नाति कथमुत्पद्यते पुनः ॥ <br>
दत्तोत्थानादिकान्दोषान्कथं तरति दुस्तरान् ॥ २ ॥ <br>
बालभावे कथं पुष्टिः स्याद्युवा केन कर्मणा ॥ <br>
कुलीनः केन भवति सुरूपः सुधनः कथम् ॥ ३ ॥ <br>
कथं दारानवाप्नोति गृहं सर्वगुणैर्युतम् ॥<br>
पंडितः पुत्रवांस्त्यागी स्यादा मयविवर्जितः ॥ ४ ॥ <br>
कथं सुखेन म्रियते कथं भुंक्ते शुभाशुभम् ॥ <br>
सर्वमेवामलमते गहनं प्रतिभाति मे ॥ ५ ॥ <br>
॥ श्रीकृष्ण उवाच ॥ ॥ <br>
शुभैर्देवत्वमाप्नोति मिश्रैर्मानुषतां व्रजेत् ॥ <br>
अशुभैः कर्मभिर्ज्जंतुस्तिर्यग्योनिषु जायते ॥ ६ ॥ <br>
प्रमाणं श्रुतिरेवात्र धर्माधर्मविनिश्चये ॥ <br>
पापं पापेन भवति पुण्यं पुण्येन कर्मणा ॥ ७ ॥ <br>
ऋतुकाले तदा भुक्तं निर्दोषं येन संस्थितम् ॥ <br>
तदा तद्वायुना स्पृष्टं स्त्रीरक्तेनैकतां व्रजेत् ॥८॥ <br>
विसर्गकाले शुक्रस्य जीवः करणसंयुतः ॥ <br>
भृत्यः प्रविशते योनिं कर्मभिः स्वैर्न्नियोजितः ॥ ९ ॥ <br>
तच्छुक्ररक्तमेकस्थमेकाहात्कललं भवेत् ॥ <br>
पञ्चरात्रेण कललं बुहुदा कारतां व्रजेत् ॥ 4.4.१० ॥ <br>
बुद्बुदं सप्तरात्रेण मांसपेशी भवेत्ततः ॥ <br>
द्विसप्ताहाद्भवेत्पेशी रक्तमांसदृढांचितः ॥ ११ ॥ <br>
बीजस्येवांकुराः पेश्याः पञ्चविंश तिरात्रतः ॥ <br>
भवंति मासमात्रेण पञ्चधा जायते पुनः ॥ १२ ॥ <br>
ग्रीवा शिरश्च स्कन्धश्च पृष्ठवंशस्तथोदरम् ॥ <br>
मासद्वयेन सर्वाणि क्रमशः संभवंति च ॥ १३ ॥ <br>
त्रिभिर्मासैः प्रजायंते सद्रव्यांकुरसंधयः ॥ <br>
मासैश्चतुर्भिरंगुल्यः प्रजायंते यथाक्रमम् ॥ १४ ॥ <br>
मुखं नासा च कर्णौ च जायन्ते पञ्च मासकैः ॥ <br>
दंतपंक्तिस्तथा गुह्यं जायंते च नखाः पुनः ॥ १५ ॥ <br>
कर्णौ च रंध्रसहितौ षण्मासाभ्यंतरेण तु ॥ <br>
पायुर्मेढ्रमुपस्थश्च नाभिश्चाप्युप जायते ॥ १६ ॥ <br>
संधयो ये च गात्रेषु मासैर्जायंति सप्तभिः ॥ <br>
अङ्गप्रत्यंगसंपूर्णः शिरः केशसमन्वितः ॥ १७ ॥ <br>
विभक्तावयवः पुष्टः पुनर्मासाष्टकेन च ॥ <br>
पंचात्मकसमायुक्तः परिपक्वः स तिष्ठति ॥ १८ ॥ <br>
मातुराहारवीर्येण षड्विधेन स तिष्ठति ॥ <br>
रसेन प्रत्यहं बालो वर्धते भरतर्षभ ॥ १९ ॥ <br>
तत्तेऽहं संप्रवक्ष्यामि यथाश्रुतमरिंदम ॥ <br>
नाभिसूत्रनिबन्धेन वर्द्धते स दिनेदिने ॥ 4.4.२० ॥ <br>
ततः स्मृतिं लभेज्जीवः संपूर्णेऽस्मिञ्छरीरके ॥ <br>
सुखं दुःखं विजानाति निद्रास्वप्नं पुरा कृतम् ॥ २१ ॥ <br>
मृतश्चाहं पुनर्जातो जातश्चाहं पुनर्मृतः ॥ <br>
नानायोनि सहस्राणि मया दृष्टानि तानि वै ॥ २२ ॥ <br>
अधुना जातमात्रोऽहं प्राप्तसंस्कार एव च॥<br>
एतच्छ्रेयः करिष्यामि येन गर्भे न संश्रयः ॥२३॥ <br>
गर्भस्थश्चिंतये देवमहं गर्भाद्विनिःसृतः ॥ <br>
अध्येष्ये चतुरो वेदान्संसारविनिवर्तकान् ॥ २४ ॥ <br>
एवं स गर्भदुःखेन महता परिपीडितः ॥ <br>
जीवः कर्मवशादास्ते मोक्षोपायं विचिंतयन् ॥ २५ ॥ <br>
यथा गिरिवराक्रांतः कश्चिद्दुःखेन तिष्ठति ॥ <br>
तथा जरायुणा देही दुःखे तिष्ठति चेष्टितः ॥ २६ ॥ <br>
पतितः सागरे यद्वद्दुःखैरास्ते समाकुल. ॥ <br>
गर्भोदकेन सिक्तांगस्तथास्ते व्याकुलः पुमान् ॥ २७ ॥ <br>
लोहकुंभे यथा न्यस्तः पच्यते कश्चिदग्निना ॥ <br>
तथा स पच्यते जंतुर्गर्भस्थः पीडितोदरः ॥ २८ ॥ <br>
सूचीभिरग्निवर्णाभिर्विभिन्नस्य निरंतरम् ॥ <br>
यद्दुःखमुपजायेत तद्गर्भेऽष्टगुणं भवेत् ॥ २९ ॥ <br>
गर्भवासात्परो वासः कष्टो नैवास्ति कुत्रचित् ॥ <br>
देहिनां दुःखवद्राजन्सुघोरो ह्यतिसङ्कटः ॥ 4.4.३० ॥ <br>
इत्येतद्गर्भदुःख हि प्राणिनां परिकीर्तितम् ॥ <br>
चरस्थिराणां सर्वेषात्मामगर्भानुरूपतः ॥ ३४ ॥ <br>
गर्भात्कोटिगुणं दुःखं योनियंत्रप्रपीडनात् ॥ <br>
संमूर्च्छितस्य जायेत जायमानस्य देहिनः ॥३२॥ <br>
शरवत्पीड्यमानस्य यंत्रेणेव समंततः ॥ <br>
शिरसि ताड्यमानस्य पापमुद्गरकेण च ॥ ३३ ॥ <br>
गर्भान्निष्कम्पमाणस्य प्रबलैः सूतिमारुतैः ॥ <br>
जायते सुमहद्दुःखं परित्राणमविंदतः ॥ ३४ ॥ <br>
यंत्रेण पीडिता यद्वन्निःसाराः स्युस्तिलेक्षवः ॥ <br>
तथा शरीरं निःसारं योनियंत्रप्रपीडितम् ॥३५॥ <br>
अस्थिमज्जात्वचामांसस्नायुबंधेन यंत्रितम् ॥ <br>
रक्तमांसमृदा युक्तं विण्मूत्रद्रवलेपनम् ॥ ३६ ॥ <br>
केशलोमतृणाच्छन्नं रोगायतनमातुरम् ॥ <br>
वदनैकमहद्द्वारं दंतोष्ठकविभूषितम्॥ ३७ ॥ <br>
ओष्ठद्वयकपाटं च दन्तजिह्वार्गलान्वितम् ॥ <br>
नाडीस्वेदप्रवाहं च कफपित्तपरिप्लुतम् ॥ ३८ ॥ <br>
जराशोकसमाविष्टं कालचक्रानले स्थितम् ॥ <br>
कामक्रोधसमाक्रांतं व्यसनैश्चोपमर्दितम् ॥ ३९ ॥ <br>
भोगतृष्णातुरं मूढं रागद्वेषवशानुगम् ॥ <br>
संवर्तितांगप्रत्यंगं जरायुपरिवेष्टितम् ॥ 4.4.४० ॥ <br>
संकटेनाविविक्तेन योनिद्वारेण निर्गतम् ॥ <br>
विण्मूत्ररक्तसिक्तांगं पत्केशाच्च समुद्भवम् ॥ ४१ ॥ <br>
इति देहगृहं प्रोक्तं नित्यस्यानित्यमा त्मनः ॥ <br>
अविशुद्धं विशुद्धस्य कर्मबंधविनिर्मितम् ॥ ४२ ॥ <br>
शुक्रशोणितसंयोगाद्देहः संजायते यतः ॥ <br>
नित्यं विण्मूत्रपूर्णश्च तेनायमशुचिः स्मृतः ॥ ४३ ॥ <br>
यथांतर्विष्ठया पूर्णः शुचिः स्यान्न बहिर्घटः ॥ <br>
यत्नतः शोध्यमानोऽपि देहोऽयमशुचिस्तथा ॥ ४४ ॥ <br>
संप्राप्यात्र पवित्राणि पंचग व्यहवींषि च ॥ <br>
अशुचित्वं क्षणाच्चापि किमन्यद्वस्तुबिंदवः ॥ ४५ ॥ <br>
देहः संशोध्यमानोऽपि पञ्चगव्यकुशांबुभिः ॥ <br>
घृष्यमाण इवांगारो निर्मलत्वं न गच्छति ॥ ४६ ॥ <br>
स्रोतांसि यस्य सततं प्रवहंति गिरेरिव ॥ <br>
कफमूत्रपुरीषाद्यैः स देहः शुद्ध्यते कथम् ॥ ४७ ॥ <br>
सर्वाशुचिनिधानस्य शरीरस्य न विद्यते ॥ <br>
शुचिरेकः प्रदेशोऽपि विट्पूर्णः स्यंदते किल ॥ ४८ ॥ <br>
कायः सुगंधधूपाद्यैर्यत्नेनापि तु संस्कृतः ॥ <br>
न जहाति स्वकं भावं श्वपु च्छमिव नामितम् ॥ ४९ ॥ <br>
यथा जात्यैव कृष्णो हि न शुक्लः स्यादुपायतः ॥ <br>
संशोध्यमानाऽपि तथा भवेन्मूर्तिर्न निर्मला ॥ 4.4.५० ॥ <br>
जिघ्रन्नपि स्वदुर्गंधं पश्यन्नपि मलं स्वकम् ॥ <br>
न विरज्जति लोकोऽयं पीडयन्नपि नासिकाम् ॥ ५१ ॥ <br>
अहो मोहस्य माहात्म्यं येन व्यामोहितं जगत् ॥<br>
जिघ्रन्पश्यन्स्वकं दोषं कायस्य न विरज्यते ॥ ५२ ॥ <br>
एवमेतच्छरीरं हि निसर्गादशुचि ध्रुवम् ॥ <br>
त्वङ्मात्रसारं निःसारं कदलीसारसंनिभम् ॥५३॥ <br>
गर्भस्थस्य स्मृतिर्यासीत्सा जातस्य प्रणश्यति ॥ <br>
संमूर्च्छितस्य दुःखेन योनियंत्रप्रपीडनात् ॥ ५४ ॥ <br>
बाह्येन वायुना चास्य मोहसंज्ञेन देहिनः॥ <br>
स्पृष्टमात्रेण घोरेण ज्वरः समुपजायते ॥ ५५ ॥ <br>
तेन ज्वरेण महता महामोहः प्रजायते ॥ <br>
संमूढस्य स्मृतिभ्रंशः शीघ्रं संजायते पुनः ॥ ५६ ॥ <br>
स्मृतिभ्रंशात्तु तस्येह पूर्वकर्मवशेन च ॥ <br>
रतिः संजायते तूर्णं जंतोस्तत्रैव जन्मनि ॥ ५७ ॥ <br>
रक्तो मूढस्य लोकोऽयमकार्ये संप्रवर्तते ॥ <br>
न चात्मानं विजानाति न परं विन्दते च सः ॥ ५८ ॥ <br>
न श्रूयते परं श्रेयः सति चक्षुषि नेक्षते ॥ <br>
समे पथि शनैर्गच्छन्स्खलतीव पदेपदे ॥ ५९ ॥ <br>
सत्यां बुद्धौ न जानाति बोध्यमानो बुधैरपि ॥ <br>
संसारे क्लिश्यते तेन रागलोभवशानुगः ॥ 4.4.६० ॥ <br>
गर्भस्मृतेरभावेन शास्त्रमुक्तं महर्षिभिः ॥ <br>
तद्दुःखमथनार्थाय स्वर्गमोक्षप्रसाधकम् ॥ ६१ ॥ <br>
ये संत्यस्मिन्परे ज्ञाने सर्वकामार्थसाधके ॥ <br>
न कुर्वंत्यात्मनः श्रेयस्तदत्र महद्भुतम् ॥ ६२ ॥ <br>
अव्यक्तेंद्रियवृत्तित्वाद्बाल्ये दुःखं महत्पुनः ॥ <br>
इच्छन्नपि न शक्नोति कर्तुं वक्तुं च सत्क्रियाम् ॥ ६३ ॥ <br>
दंतोत्थाने महद्दुःखं मौलेन व्याधिना तथा ॥ <br>
बालरोगैश्च विविधैः पीडा बालग्रहैरपि ॥ ६४ ॥ <br>
तृड्बुभुक्षापरीतांगः कश्चित्तिष्ठति रारटन् ॥ <br>
विण्मूत्रभक्षणमपि मोहाद्बालः समाचरेत् ॥ ६५ ॥ <br>
कौमारे कर्णवेधेन मातापित्रोश्च ताडनात् ॥ <br>
अक्षराध्ययनात्पुंसां दुःखं स्याद्गुरुशासनात् ॥ ६६ ॥ <br>
प्रसन्नेंद्रियवृत्तिश्च कामरागप्रपीडनात् ॥ <br>
रोगोद्धतस्य सततं कुतः सौख्यं च यौवने ॥ ६७ ॥ <br>
ईर्ष्यया च महद्दुःखं मोहाद्रक्तस्य जायते ॥ <br>
नेत्रस्य कुपितस्यैव रागो दुःखाय केवलम् ॥६८॥ <br>
न रात्रौ विंदते निद्रां कोपाग्निपरिपीडितः ॥ <br>
दिवा वापि कुतः सौख्यमर्थोपार्जनचिंतया ॥ ६९ ॥ <br>
स्त्रीष्वायासितदेहस्य ये पुंसः शुक्रबिंदवः ॥ <br>
न ते सुखाय मंतव्याः स्वेदजा इव बिंदवः ॥ 4.4.७० ॥ <br>
क्रिमिभिस्तुद्यमानस्य कुष्ठिनः कामिनस्तथा ॥ <br>
कण्डूयनाग्नितापेन यद्भवेत्स्त्रीषु तद्धि तत् ॥ ॥ ७१ ॥ <br>
यादृशं विंदते सौख्यं गंडान्वयविनिर्गमे ॥ <br>
तादृशं स्त्रीषु मंतव्यं नाधिकं तासु विद्यते ॥७२॥ <br>
गंडस्य वेदना यद्वत्स्फुटितस्य निवर्तते ॥ <br>
तद्वत्स्त्रीष्वपि मंतव्यं न सौख्यं परमार्थतः ॥ ७३ ॥<br>
विण्मूत्रस्य समुत्सर्गात्सुखं भवति यादृशम् ॥ <br>
तादृशं तेषु विज्ञेयं मूढैः कल्पितमन्यथा ॥ ॥७४॥ <br>
नारीष्वशुचिभूतासु सर्वदोषाश्रयासु च ॥ <br>
नाणुमात्रकमप्येवं सुखमस्ति विचारतः ॥७५॥ <br>
सन्मानमपमानेन वियोगेन सुसंगमः ॥ <br>
यौवनं जरया ग्रस्तं किं सौख्यमनुपद्रवम् ॥ ७६ ॥ <br>
वलीपलितखालित्यैः शिथिलीकृतविग्रहम्   ॥ <br>
सर्वक्रियास्वशक्तं च जरया जर्जरीकृतम् ॥ ७७ ॥<br>
स्त्रीपुंसयोर्न्नवं रूपं तदान्योन्यं प्रियं पुरा ॥ <br>
तदेव जरया ग्रस्तमुभयोरपि न प्रियम् ॥७८॥ <br>
अपूर्ववत्स्वमात्मानं जरया परिवर्तितः ॥ <br>
यः पश्यन्नपि रज्येत कोऽन्यस्तस्मादचेतनः ॥ ७९ ॥ <br>
जराभिभूतः पुरुषः पत्नीपुत्रादिबांधवैः ॥ <br>
अशक्तत्वाद्दुराचारैर्भृत्यैश्च परिभूयते ॥ 4.4.८० ॥ <br>
धर्ममर्थं च कामं च मोक्षं च न जरी यतः ॥ <br>
शक्तः साधयितुं तस्माच्छरीरमिदमात्मनः ॥ ८१ ॥ <br>
वातपित्तकफादीनां वैषम्यं व्याधिरुच्यते ॥ <br>
तस्माद्व्याधिमयं ज्ञेयं शरीरमिदमात्मनः ॥ ८२ ॥ <br>
वाताद्यव्यतिरिक्तत्वाद्व्याधीनां पञ्जरस्य च ॥ <br>
रोगैर्नानाविधैर्यानि देहदुःखान्यनेकधा ॥ <br>
तानि च स्वात्मवेद्यानि किमन्यत्कथयाम्यहम् ॥ ८३ ॥ <br>
एकोत्तरं मृत्युशतमस्मिन्देहे प्रतिष्ठितम् ॥ <br>
तत्रैकः कालसंयुक्तः शेषाश्चागन्तवः स्मृताः ॥ ८४ ॥ <br>
ये त्विहागंतवः प्रोक्तास्ते प्रशाम्यंति भेषजैः ॥ <br>
जपहोमप्रदानैश्च कालमृत्युर्न शाम्यति ॥ ८५ ॥ <br>
यदि चापि न मृत्युः स्याद्विषमद्यादशंकितः ॥ <br>
न संति पुरुषे तस्मादपमृत्युविभीतयः ॥ ८६ ॥ <br>
विविधा व्याधयः शस्त्रं सर्पाद्याः प्राणिनस्तथा ॥ <br>
विषाणि जंगमाद्यानि मृत्योर्द्वाराणि देहिनाम् ॥ ॥ ८७ ॥ <br>
पीडितं सर्वरोगाद्यैरपि धन्वन्तरिः स्वयम् ॥ <br>
स्वस्थीकर्तुं न शक्नोति प्राप्तमृत्युं च देहिनम् ॥ ८८ ॥ <br>
नौषधं न तपो दानं न मंत्रा न च बांधवाः ॥ <br>
शक्नुवंति परित्रातुं नरं कालेन पीडितम् ॥ ८९ ॥ <br>
रसायनतपोजप्यैर्योगसिद्धैर्महात्मभिः ॥ <br>
कालमृत्युरपि प्राज्ञैस्तीर्यते नालसैर्न्नरैः ॥ 4.4.९० ॥ <br>
नास्ति मृत्युसमं दुःखं नास्ति मृत्युसमं भयम् ॥ <br>
नास्ति मृत्युसमस्त्रासः सर्वेषामेव देहिनाम् ॥ ९१ ॥ <br>
सद्भार्यापुत्रमित्राणि राज्यैश्वर्यध नानि च ॥ <br>
अबद्धानि च वैराणि मृत्युः सर्वाणि कृन्तति ॥ ९२ ॥ <br>
हे जनाः किं न पश्यध्वं सहस्रस्यापि मध्यतः ॥ <br>
जनाः शतायुषः पञ्च भवंति न भवंति च ॥ ९३ ॥ <br>
अशीतिका विपद्यन्ते केचित्सप्ततिका नराः ॥ <br>
परमायुषं स्थितं षष्टिस्तच्चैवानिश्चितं पुनः ॥ ९४ ॥ <br>
यस्य यावद्भवेदायुर्देहिनां पूर्वकर्मभिः ॥ <br>
तस्यार्द्धमायुषो रात्रिर्हरते मृत्युरूपिणी ॥ ९५ ॥ <br>
बालभावेन मोहेन वार्द्धक्ये जरया तथा ॥ <br>
वर्षाणां विंशतिर्यांति धर्मकामार्थवर्जिता ॥ ९६ ॥ <br>
आगंतुकेर्भयैः पुंसां व्याधिशोकैरनेकधा ॥ <br>
भक्ष्यतेऽर्द्धं च तत्रापि यच्छेषं तच्च जीवति ॥ ९७ ॥ <br>
जीवितांते च मरणं महाघोरमवाप्नुयात् ॥ <br>
जायते जन्मकोटीषु मृतः कर्मवशात्पुनः ॥ ९८ ॥ <br>
देहभेदेन यः पुंसां वियोगः कर्मसंक्षयात् ॥ <br>
मरणं तद्विनिर्दिष्टं नान्यथा परमार्थतः ॥ ९९ ॥ <br>
महातपप्रविष्टस्य च्छिद्यमानेषु मर्मसु ॥ <br>
यद्दुःखं मरणे जंतोर्न तस्येहोपमा क्वचित् ॥ 4.4.१०० ॥ <br>
हा तात मातः कांतेति रुदन्नेवं हि दुःखितः ॥ <br>
मंडूक इव सर्पेण ग्रस्यते मृत्युना जनः ॥ १०१ ॥ <br>
बांधवैः संपरिष्वक्तः प्रियैः स परिवारितः ॥<br>
निःश्वसन्दीर्घमुष्णं च मुखेन परिशुष्यति ॥ १०२ ॥ <br>
क्रन्दते चैव खट्वायां परिवर्तन्मुहुर्मुहुः ॥ <br>
संमूढः क्षिपतेऽत्यर्थं हस्तपादावितस्ततः ॥१०३॥ <br>
खट्वातो कांक्षते भूमिं भूमेः खट्वां पुनर्महीम् ॥ <br>
विवशस्त्यक्तलज्जश्च मूत्रविष्ठानुलेपितः ॥ १०४ ॥ <br>
याचमानश्च सलिलं शुष्ककण्ठोष्ठतालुकः ॥ <br>
चिंतयानश्च वित्तानि कस्यैतानि मृते मयि ॥ १०५ ॥ <br>
पञ्चावटान्खन्यमानः कालपाशेन कर्षितः ॥ <br>
म्रियते पश्यतामेव जनानां घुर्घुरस्वनः ॥ ॥ १०६ ॥ <br>
जीवस्तृणजलौकेव देहाद्देहं विशेत्क्रमात् ॥ <br>
संप्राप्योत्तरकालं हि देहं त्यजति पौर्वकम् ॥ १०७ ॥ <br>
मरणात्प्रार्थनादुःखमधिकं हि विवे किनः ॥ <br>
क्षणिकं मरणादुःखमनंतं प्रार्थनाकृतम् ॥ १०८ ॥ <br>
जगतां पतिरर्थित्वाद्विष्णुर्वामनतां गतः ॥ <br>
अधिकः कोऽपरस्तस्माद्यो न या स्यति लाघवम् ॥ १०९ ॥ <br>
ज्ञातं मयेदमधुना मतं भवति यद्गुरु ॥ <br>
न परं प्रार्थयेद्भूयस्तृष्णा लाघवकारणम् ॥ 4.4.११० ॥ <br>
आदौ दुःखं तथा मध्ये दुःखमंते च दारुणम् ॥ <br>
निसर्गात्सर्वभूतानामिति दुःखपरंपरा ॥ १११ ॥ <br>
वर्तमानान्यतीतानि दुःखान्येतानि यानि तु ॥ <br>
नरा न भावयंत्यज्ञा न विरज्यति तेन ते ॥ ११२ ॥ <br>
अत्याहारान्महद्दुःखमनाहारान्महत्तमम् ॥ <br>
तुलितं जीवितं कष्टं मन्येऽप्येवं कुतः सुखम् ॥ ११३ ॥ <br>
बुभुक्षा सर्वरोगाणां व्याधिः श्रेष्ठतमः स्मृतः ॥ <br>
स चान्नौषधिलेपेन क्षणमात्रं प्रशाम्यति ॥ ११४ ॥ <br>
क्षुद्व्याधिवेदनातुल्या निःशेषबलकर्तनी ॥ <br>
तयाभिभूतो म्रियते यथान्यैर्व्याधिभिर्न हि ॥१ १५॥ <br>
तद्रसोपि हि कामाद्वा जिह्वाग्रे परिवर्तते ॥ <br>
तत्क्षणाद्वार्द्धकालेन कंठं प्राप्य निवर्तते ॥११६॥ <br>
इति क्षुद्व्याधितप्तानामन्नमौषधवत्स्मृतम् ॥ <br>
न तत्सुखाय मन्तव्यं परमार्थेन पंडितैः ॥ ११७ ॥ <br>
मृतोपमो यश्चेक्षेत सर्वकार्यविवर्जितः ॥ <br>
तत्रापि च कुतः सौख्यं तमसाच्छादितात्मनः ॥ ११८ ॥ <br>
प्रबोधेऽपि कुतः सौख्यं कार्यैरुपहतात्मनः ॥ <br>
कृषिगोरक्षवाणिज्यसेवाध्वादिपरिश्रमैः ॥११९॥ <br>
प्रातर्मूत्रपुरीषाभ्यां मध्याह्ने तु बुभुक्षया ॥ <br>
तृप्ताः कामेन बाध्यन्ते जंतवोऽपि विनिद्रया ॥ 4.4.१२० ॥ <br>
अर्थस्योपार्जने दुःखमर्जितस्यापि रक्षणे ॥ <br>
आये दुःखं व्यये दुःखमर्थेभ्यश्च कुतः सुखम् ॥ १२१ ॥ <br>
चौरेभ्यः सलिलादग्नेः स्वजनात्पार्थिवादपि ॥ <br>
भयमर्थवतां नित्यं मृत्योः प्राणभृता मिव ॥ १२२ ॥ <br>
खे यातं पक्षिभिर्मांसं भक्ष्यते श्वापदैर्भुवि ॥ <br>
जले च भक्ष्यते मत्स्यैस्तथा सर्वत्र वित्तवान् ॥ १२३ ॥ <br>
विमोहयति संपत्सु तापयंति विपत्तिषु ॥ <br>
खेदयंत्यर्जनाकाले कदा ह्यर्थाः सुखावहाः ॥ १२४ ॥ <br>
यथार्थपतिरुद्विग्नो यश्च सर्वार्थनिःस्पृहः ॥ <br>
यतश्चार्थपतिर्दुःखी सुखी सर्वार्थनिःस्पृहः ॥ १२५ ॥ <br>
शीतेन दुःखं हेमंते ग्रीष्मे तापेन दारुणम् ॥ <br>
वर्षासु वातवर्षाभ्यां कालेऽप्येवं कुतः सुखम् ॥ १२६ ॥ <br>
विवाहविस्तरे दुःखं तद्गर्भोद्वहने पुनः ॥ <br>
प्रसवेऽपत्यदोषैश्च दुःखं दुःखादिकर्मभिः ॥ १२७ ॥ <br>
दन्ताक्षिरौगैः पुत्रस्य हा कष्टं किं करोम्यहम् ॥ <br>
गावो नष्टाः कृषिर्भग्ना वृषाः क्वापि पलायिताः ॥ १२८ ॥ <br>
अमी प्राघूर्णकाः प्राप्ता भक्तच्छेदे च मे गृहे ॥ <br>
बालापत्या च मे भार्या कः करिष्यति रंधनम् ॥ ॥ १२९ ॥ <br>
प्रदानकाले कन्यायाः कीदृशश्च वरो भवेत् ॥ <br>
इति चिन्ताभिभूतानां कुतः सौख्यं कुटुबिनाम् ॥ 4.4.१३० ॥ <br>
कुटुंबचिंताकुलितस्य पुंसः श्रुतं च शीलं च गुणाश्च सर्वे ॥ <br>
अपक्वकुंभे निहिता इवापः प्रयांति देहेन समं विनाशम् ॥१३१॥ <br>
राज्येपि च महद्दुःखं संधिविग्रहचिंतया ॥ <br>
पुत्रादपि भयं यत्र तत्र सौख्यं हि कीदृशम् ॥१३२॥ <br>
सजातीयाद्वधः प्रायः सर्वेषामेव देहिनाम् ॥ <br>
एकद्रव्याभिलाषित्वाच्छुनामिव परस्परम् ॥ ॥ १३३ ॥ <br>
नाप्रधृष्यबलः कश्चिन्नृपः ख्यातोस्ति भूतले ॥ <br>
निखिलं यस्तिरस्कृत्य सुखं तिष्ठति निर्भयः ॥ १३४ ॥ <br>
आ जन्मनः प्रभृति दुःख मयं शरीरं कर्मात्मकं तव मया कथितं नरेन्द्र ॥ <br>
दानोपवासनियमैश्च कृतैस्तदेव सर्वोपभोगसुखभाग्भवतीह पुंसाम् ॥ १३५ ॥ <br>
