॥ श्रीकृष्ण उवाच ॥ ॥ <br>
बहुनात्र किमुक्तेन किं बह्वक्षरमालया ॥ <br>
वैशाखस्य सितामेकां तृतीयां शृणु पाण्डव ॥ १ ॥ <br>
स्नानं दानं जपो होमः स्वाध्यायः पितृतर्पणम् ॥ <br>
यदस्यां क्रियते किञ्चित्सर्वं स्यात्तदिहाक्ष यम् ॥ २ ॥ <br>
आदौ कृतयुगस्येयं युगादिस्तेन कथ्यते ॥ <br>
सर्वपापप्रशमनी सर्वसौख्यप्रदायिनी ॥ ३ ॥ <br>
शाकले नगरे कश्चिद्धर्मनामाभवद्वणिक् ॥ <br>
प्रियंवदः सत्यरतो देवब्राह्मणपूजकः ॥ ४ ॥ <br>
तेन श्रुतं वाच्यमानं तृतीया रोहिणी पुरा ॥ <br>
यदा स्याद्बुधसंयुक्ता तदा साच महाफला ॥ ५ ॥ <br>
तस्यां यद्दीयते किंञ्चित्तत्सर्वं चाक्षयं भवेत् ॥ <br>
इति श्रुत्वा स गंगायां सन्तर्प्य पितृदेवताः ॥ ६ ॥ <br>
गृहमागत्य करकान्सान्नानुदकसंयुतान् ॥ <br>
अंबुपूर्णान्गृहे कुंभान्क्रमान्निःशेषतस्तदा ॥ ७ ॥ <br>
यवगोधूमचणकसक्तुदध्यौदनं तथा ॥ <br>
इक्षुक्षीरविकारांश्च सहिरण्यांश्च शक्तितः ॥ ८ ॥ <br>
शुचिः शुद्धेन मनसा ब्राह्मणेभ्यो ददौ वणिक् ॥ <br>
भार्यया वार्यमाणोपि कुटुंबासक्तचिंतया ॥ ९ ॥ <br>
तावत्स च स्थितः सत्त्वे मत्वा सर्वं विनश्वरम् ॥ <br>
धर्मार्थकाम शक्तस्तु कालेन बहुना ततः ॥ 4.30.१० ॥ <br>
जगाम पञ्चत्वमसौ वासुदेवं स्मरन्मुहुः ॥ <br>
ततः स क्षत्रियो जातः कुशावत्यां नरेश्वरः ॥ ११ ॥ <br>
बभूव चा क्षया तस्य समृद्धिर्धर्मनिर्जिता ॥ <br>
इयाज स महायज्ञैः समाप्तवरदक्षिणैः ॥ १२ ॥ <br>
ददौ गोभूहिरण्यादि दानान्यस्यामहर्निशम् ॥ <br>
बुभुजे कामतो भोगान्दीनार्तांस्तर्पयञ्जनान् ॥ १३ ॥ <br>
तथाप्यक्षयमेवास्य क्षयं याति न तद्धनम् ॥<br>
श्रद्धापूर्वं तृतीयायां यद्दत्तं विभवं विना ॥ १४ ॥ <br>
एतद्व्रतं मयाख्यातं श्रूयतामत्र यो विधिः ॥ <br>
उदकुंभान्सकरकात्स्नानसर्वरसैर्युतान् ॥ १५ ॥ <br>
ग्रैष्मिकं सर्वमेवात्र सस्यदानं प्रशस्यते ॥ <br>
छत्रोपानत्प्रदानं च गोभूकांचनवाससाम् ॥ १६ ॥ <br>
यद्यदिष्टतमं चान्यत्तद्देयमविशंकया ॥ <br>
एतत्ते सर्वमाख्यातं किमन्यच्छ्रोतुमिच्छसि ॥ १७ ॥ <br>
अनाख्येयं न मे किञ्चिदस्ति स्वस्त्यस्तु तेऽनघ ॥ १८ ॥ <br>
अस्यां तिथौ क्षयमुपैति हुतं न दत्तं तेनाक्षया च मुनिभिः कथिता तृतीया ॥ <br>
उद्दिश्य यत्सुरपितॄन्क्रियते मनुष्यैस्तच्चाक्षयं भवति भारत सर्वमेव ॥ १९ ॥ <br>
