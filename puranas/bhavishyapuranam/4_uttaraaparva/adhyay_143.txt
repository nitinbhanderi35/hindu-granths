॥ श्रीकृष्ण उवाच ॥ ॥ <br>
महाशांतिं प्रवक्ष्यामि महादेवेन भाषिताम्॥ <br>
पार्थिवानां हितार्थाय महादुस्तरतारिणीम्॥ १ ॥ <br>
नृपाभिषेके सा कार्या यात्राकाले नृपस्य तु ॥ <br>
दुःस्वप्ने दुर्निमित्ते च ग्रहवैगुण्यसंभवे ॥ ॥ २ ॥ <br>
विद्युदुल्कानिपाते च जन्मर्क्षे ग्रहदैवते ॥ <br>
केतूदयेऽथ संजाते निर्घाते क्षितिकम्पने ॥ ३ ॥ <br>
प्रसूतौ मूलगण्डान्ते यमलस्य तु संभवे ॥ <br>
छत्राणां च ध्वजानां च स्वस्थानात्पतने भुवि ॥ <br>
काकोलूककपोतानां प्रवेशे वेश्मनस्तथा ॥ ४ ॥ <br>
क्रूरग्रहाणां वक्रत्वे जन्मादिषु विशेषतः ॥ <br>
जन्मनि द्वादशे चैव चतुर्थे वाष्टमे तथा ॥ ५ ॥ <br>
यदा स्युर्गुरुमन्दाऽऽराः सूर्यश्चैव विशेषतः ॥ <br>
युद्धे ग्रहाणां सर्वेषां सूर्यशीतांशुकीलके ॥ ६ ॥ <br>
वस्त्रायुधगवाश्वेषु मणिकेशविनाशने ॥ <br>
यद्यग्रे परिदृश्येत रात्राविंद्रधनुस्तथा ॥ ७ ॥ <br>
वेश्मनश्च तुलाभंगे गर्भेष्वश्वतरीषु च॥ <br>
रवीन्द्वोरुपरागेषु महाशांतिः प्रशस्यते ॥ ८ ॥ <br>
सर्वाणि दुर्निमित्तानि प्रशमं यान्ति सर्वथा ॥ <br>
तां कुर्युर्ब्राह्मणाः पंच कुलशीलसमन्विताः ॥ ९ ॥ <br>
चतुर्वेदास्त्रिवेदाश्च द्विवेदाश्चापि पांडव ॥ <br>
आथर्वणा विशेषेण बह्वृचा यजुसंयुताः ॥ 4.143.१० ॥ <br>
शुचयः श्रुतसंपन्ना जपहोमपरायणाः ॥ <br>
कृच्छ्रपाराकनक्ताद्यैः कृतकाय विशोधनाः ॥ ११ ॥ <br>
पूर्वमाराध्य मंत्रैस्तु प्रारभेत क्रियां ततः ॥ <br>
दशद्वादशहस्तं वा मंडपं कारयेच्छुभम् ॥ १२ ॥ <br>
तन्मध्ये वेदिकां कुर्याच्चतुर्हस्त प्रमाणतः ॥ <br>
आग्नेय्यां कारयेत्कुंडं हस्तमात्रं सुशोभनम् ॥ १३ ॥ <br>
मेखलात्रयसंयुक्तं योन्या चापि विभूषितम् ॥ <br>
बद्धचन्दनमालं च तोरणालंकृतं तथा ॥ १४ ॥ <br>
गोमयेनोपलिप्ते च मंडपे तु द्विजातयः ॥ <br>
शुक्लाम्बरधरः स्नाताः शुक्लमाल्यानुलेपनाः ॥ १५ ॥ <br>
ततश्च पञ्च कलशांस्तस्यां वेद्यां नियोजयेत् ॥ <br>
आग्नेयादिषु कोणेषु पञ्चमं मध्यतस्तथा ॥ १६ ॥ <br>
अष्टास्रालंकृते पद्मे चूतपल्लवशोभिते ॥ <br>
ब्रह्मकूर्चविधानेन पंचगव्यं तु कारयेत् ॥ १७ ॥ <br>
औषधीः पञ्चरत्नानि रोचनां चन्दनं तथा ॥ <br>
सिद्धार्थकाञ्छमीदूर्वाः कुशान्व्रीहिर्यवांस्तथा ॥ १८ ॥ <br>
अपामार्गं फलवतीं न्यग्रोधोदुंबरौ तथा ॥ <br>
प्लक्षाश्वत्थकपित्थांश्च प्रियंगुचूतपल्लवान् ॥ १९ ॥ <br>
हस्तिदंतमृदं चैव कोणकुम्भेषु निक्षिपेत् ॥ <br>
पुण्यतीर्थोदकान्नं च धान्यं गव्यं च मध्यमे ॥ 4.143.२० ॥ <br>
कूर्चं वाचमितीदं च वह्निकुम्भाभिमन्त्रणम् ॥ <br>
आशुः शिशानो मन्त्रेण मन्त्रणं वायुगोचरे॥ ॥ २१ ॥ <br>
ईशावास्यं चतुर्थस्य कुम्भस्य चाभिमंत्रणम् ॥ <br>
मध्यमे जपितव्यास्तु रुद्रकुम्भे भवोद्भवाः ॥२२॥ <br>
गंधपुष्पाक्षतैर्वस्त्रैर्नैवैद्यैर्घृतपाचितैः॥ <br>
फलैश्च नारिकेलाद्यैर्दीपकैः कुंभपूजनम् ॥ २३ ॥ <br>
स्वस्तिवाचनकं चैव कारयेत्तदनंतरम् ॥ <br>
क्रमेणानेन शनकैरग्निकार्यं प्रयोजयेत्॥ २४ ॥ <br>
अग्निं दूतमिति ह्यग्निं पूर्वमेव निधापयेत् ॥ <br>
हिरण्यगर्भः समिति ब्रह्मासननियोजनम् ॥ २५ ॥ <br>
कपोतसुप्रणीतेन मंत्रेण विनिशेषयेत् ॥ <br>
कृत्वा चावरणं वह्नेराज्यसंस्कारमेव च ॥ २६ ॥ <br>
अथ चासादयेद्द्रव्यं यथावत्सप्रयोजनम् ॥ <br>
ततः पुरुषसूक्तेन पायसश्रपणं भवेत् ॥ २७ ॥ <br>
अभिघार्याथ संसिद्धं तथा संस्थापयेद्भुवि ॥ <br>
अष्टादशप्रमाणेध्मान्दद्यादथ शमीमयान् ॥ २८ ॥ <br>
पालाशी समिधः सप्त तथा सप्तेति दापयेत् ॥ <br>
आघारावाज्यभागौ तु हुत्वा पूर्वक्रमेण तु ॥ २९ ॥ <br>
जुहुयादाहुतीः सप्त जातवेदस इत्यृचा ॥ <br>
स्थालीपाकस्य जुहुयात्पुनर्वै जातवेदसा ॥ 4.143.३० ॥ <br>
तरत्समंदी सूक्तेन चतस्रो जुहुयात्ततः ॥ <br>
यमायेति च सप्तान्याः स्वाहांता जुहुयात्ततः ॥ ३१ ॥ <br>
इदं विष्णुस्ततः सप्त जुहुयादाहुतीर्नृप ॥ <br>
नक्षत्रेभ्यस्ततः स्वाहा सप्तविंशद थाहुतीः ॥ ३२ ॥ <br>
यत्कर्मणैति जुहुयात्ततः स्विष्टकृतं पुनः ॥ <br>
ग्रहहोमस्ततः कार्यस्तिलैराज्यपरिप्लुतैः ॥ ३३ ॥<br>
&nbsp;प्रायश्चित्तं ततो हुत्वा होमकर्म समापयेत् ॥ <br>
ततस्तु तूर्यनिर्घोषैः काहलाशंखनिःस्वनैः ॥ ३४ ॥ <br>
यजमानस्य कर्तव्यो ह्यभिषेको द्विजोत्तमैः ॥ <br>
काश्मर्यवृक्षसंभूते भद्रे भद्रासने स्थितम् ॥ ३५ ॥ <br>
वेदिमध्यगतं कृत्वा दुर्निमित्तप्रशांतये ॥ <br>
पंचभिः कलशैः पूर्णैर्मंत्रैरेभिर्यथाक्रमम् ॥ ३६ ॥ <br>
सहस्राक्षेण प्रथमं ततश्चैव शता युषा ॥ <br>
सजोषसा च इन्द्रेति विश्वानीत्यृग्भिरेव च ॥ ३७ ॥ <br>
ऋतमस्त्विति च ततः स्नापयेयुः समाहिताः ॥ <br>
ततो दिशां बलिं दद्याद्विचित्रान्न समायुतम् ॥ ३८ ॥ <br>
नमोस्तु सर्वभूतेभ्य इति मन्त्रमुदाहरन् ॥ <br>
स्नातस्य ब्राह्मणाः सर्वे पठेयुः शांतिमुत्तमाम् ॥ ३९ ॥ <br>
शांतितोयेन धारां च पातयित्वा संमततः ॥ <br>
पुण्याहवाचनं कृत्वा शांतिकर्म समापयेत् ॥ 4.143.४० ॥ <br>
क्षितिं हिरण्यं वासांसि शयनान्यासनानि च ॥ <br>
विप्रेभ्यो दक्षिणां दद्याद्यथा शक्त्या विमत्सरः ॥ ४१ ॥ <br>
दीनानाथविशिष्टेभ्यः श्रोत्रियेभ्यश्च दापयेत् ॥ <br>
भोजनं शोभनं दत्त्वा ततः सर्वं प्रसिद्ध्यति ॥ ४२ ॥ <br>
आयुश्च लभते दीर्घं शत्रून्विजयते क्षणात् ॥ <br>
दुर्गाणि चास्य सिद्यन्ति पुत्रांश्च लभते शुभान् ॥ ४३ ॥ <br>
यथाशस्त्रप्रहाराणां कवचं वारणं भवेत्॥ <br>
तथा दैवोपघातानां शान्तिर्भवति वारणम् ॥ ४४ ॥ <br>
अहिंसकस्य दांतस्य धर्मार्जितधनस्य च ॥ <br>
दयादाक्षिण्ययुक्तस्य सर्वे सानुग्रहा ग्रहाः॥ ४५॥ <br>
अर्थान्समर्थयति वर्द्धयते च धर्मं कामं प्रसाधयति तस्य पिनष्टि पापम् ॥ <br>
यः कारयेत्सकलदोषहरीं समर्थां शांतिं प्रशांतहृदयः पुरुषः सदैव ॥ ॥ ४६ ॥ <br>
