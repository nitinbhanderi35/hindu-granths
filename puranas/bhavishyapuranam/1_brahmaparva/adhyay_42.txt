ब्रह्मोवाच<br>
अपरैश्च सदाचारयोगयुक्तैर्मनीषिभिः । <br>
यदकारि महासत्त्वैः सुभाषितमिदं शृणु । । १<br>
बहुवनस्पतिशङ्खपिपीलिकाभ्रमरवारणजातिमुदाहरन्।<br>
गतिषु कर्ममितो नटवत्सदा भ्रमति जन्तुरलब्धसुदर्शनः । । २<br>
रूपैश्वर्यज्ञानकुलैर्विभवैर्वर्मितो भूत्वा धर्मपथं चेद्विजहासि ।<br>
न वक्ष्ये व्रजन्भुवनानि त्वमटिष्यंस्तस्मादभिभस्मीभूते मद आत्मनः । । ३<br>
जातिकुलरूपवयोवर्णानेकश्रुतमदान्धाः क्लीबाः । <br>
परत्र चेह च हितमप्यर्थं न पश्यन्ति । ।४<br>
ज्ञात्वा भवपरिवर्ते जातीनां कोटिशतसहस्रेषु । <br>
हीनोत्तममध्यत्वं को जातिमदं बुधः कुर्यात् । । ५<br>
नैकाञ्जातिविशेषानिन्द्रियनिवृत्तिपूर्वकान्सर्वान् । <br>
कर्मवशाद्गच्छत्यत्र कस्यैका शाश्वती जातिः । । ६<br>
विद्वत्सदसि योऽप्याह संस्काराद्ब्राह्मणो भवन् । <br>
न्यायज्ञैः१ स निराकार्यो वाक्यैर्न्यायानुसारिभिः । । ७<br>
गर्भाधानं पुंसवनं सीमन्तोन्नयनं तथा । <br>
जातकर्म नामकर्म तथान्नप्राशनं च वै । । ८<br>
चूडोपनयनं चास्य व्रतादेशस्तथैव च । <br>
समावर्तनमप्यन्यत्पाणिग्रहणमेव च । । ९<br>
इत्येवमादिसंस्कारविधानैर्येऽतिसंस्कृताः । <br>
त एव ब्राह्मणा येषां नैरन्तर्येण२ कामनाः । । 1.42.१०<br>
यस्माद्वै ब्राह्मणा जाता ब्राह्मणैः कृतसंस्कृतैः । <br>
नायुः शक्तिर्हि कान्त्यादिविशेषो विद्यते स्फुटः । । ११<br>
तौ वा ब्राह्मणगात्रोत्थौ संस्कृतासंस्कृतौ नरौ । <br>
इष्टानिष्टाप्त्यनाप्तिभ्यां न भिद्येते परस्परम् । । १२<br>
ज्ञानाध्ययनमीमांसा नियमेन्द्रियनिग्रहैः । <br>
विना संस्कारयोगेऽपि पुंसः शूद्रान्न भिन्नता । । १३<br>
संस्कारः क्रियमाणश्च न शूद्रे च प्रवर्तते । <br>
संस्कृताङ्गश्च१ पापेभ्यो न पश्यति निवर्तते । । १४<br>
विलासिनीभुजंगादिजनवन्मदविह्वलाः । <br>
व्यामुह्यन्ति सदाचाराद्ब्राह्मणत्वात्पतन्ति३ च । । १५<br>
संस्कृतोऽपि दुराचारो नरकं याति मानवः । <br>
निःसंस्कारः सदाचारो भवेद्विप्रोत्तमः सदा । । १६<br>
मन्त्रपूतात्मसंस्कारयुक्तोऽपि प्लवते न तु । <br>
ब्राह्मण्यादविकल्पं स पश्चाद्दुश्चरितो नरः । । १७<br>
सामर्थ्यात्पतनं तस्माद्ब्राह्मण्यान्मुच्यते ध्रुवम् । <br>
दुरनुष्ठानसक्तानां पुंसां पुरुषपुङ्गवैः । । १८<br>
किं क्वचिद्दृष्टमेवैतत्किं वा स्पर्धाविदत्ययम् । <br>
तुल्यमुत्सहसे कर्तुमप्यदृष्टं तदा वद । । १९<br>
आचारमनुष्ठिन्तो व्यासादिमुनिसत्तमाः । <br>
गर्भाधानादिसंस्कारकलापरहिताः स्फुटम् । । 1.42.२०<br>
विप्रोत्तमाः श्रियं प्राप्ताः सर्वलोकनमस्कृताः । <br>
बहवः कथ्यमाना ये कतिचित्तान्निबोधत । । २१<br>
जातो व्यासस्तु कैवर्त्याः श्वपाक्याश्च पराशरः । <br>
शुक्याः शुकः कणादाख्यस्तथोलूक्याः सुतोऽभवत् । । २२<br>
मृगीजोथर्षशृङ्गोपि वशिष्ठो गणिकात्मजः । <br>
मन्दपालो४ मुनिश्रेष्ठो नाविकापत्यमुच्यते५ । । २३<br>
माण्डव्यो मुनिराजस्तु मण्डूकीगर्भसम्भवः । <br>
बहवोऽन्येऽपि विप्रत्वं प्राप्ता ये पूर्ववद्द्विजाः । । २४<br>
यच्चैतच्चारुचरितैरर्च्यमुच्चरितं वचः । <br>
तद्विचार्याचरन्नुच्चैराचारोपचितद्युतिः । । २५<br>
हरिणीगर्भसम्भूत ऋष्यशृङ्गो महामुनिः । <br>
तपसा ब्राह्मणो जातः संस्कारस्तेन कारणम् । । २६<br>
श्वपाकीगर्भसम्भूतः पिता व्यासस्य पार्थिव । <br>
तपसा ब्राह्मणो जातः संस्कारस्तेन कारणम् । । २७<br>
उलूकीगर्भसम्भूतः कणादाख्यो महामुनिः । <br>
तपसा ब्राह्मणो जातः संस्कारस्तेन कारणम् । । २८<br>
गणिकागर्भसम्भूतो वशिष्ठश्च महामुनिः । <br>
तपसा ब्राह्मणो जातः संस्कारस्तेन कारणम् । । २९<br>
नाविकागर्भसम्भूतो मन्दपालो महामुनिः । <br>
तपसा ब्राह्मणो जातः संस्कारस्तेन कारणम् । । 1.42.३०<br>
वेदतन्त्रजसंस्कारकलापनिपुणैरपि । <br>
विद्यातपोधनबलादुत्कृष्टं लभ्यते फलम् । ३१<br>
लब्धसंस्कारदेहाश्च महापातकिनो नराः । <br>
यस्मान्निवर्तते ब्रह्म तस्मात्साङ्केतिकं विदुः । । ३२<br>
<br>
