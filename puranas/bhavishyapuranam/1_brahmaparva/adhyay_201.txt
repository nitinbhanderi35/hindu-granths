॥ व्यास उवाच ॥ <br>
अथ त्वां कथयिष्येहं संवादं धर्मवर्द्धनम् ॥ <br>
सुरज्येष्ठस्य देवस्य केशवस्य च भारत ॥ १ ॥ <br>
मनोवत्यां सुरज्येष्ठं सुखासीनं चतुर्मुखम्॥<br>
प्रणम्य शिरसा विष्णुरिदं वचनमब्रवीत् ॥ २ ॥ <br>
॥ विष्णुरुवाच ॥ ॥ <br>
भगवन्देवदेवेश सुरज्येष्ठ चतुर्मुख ॥ <br>
आराधनविधिं ब्रूहि भास्करस्य महात्मनः ॥ ३ ॥ <br>
कथमाराधयेद्भानुं मंडलस्थं दिवस्पतिम् ॥ <br>
ब्रूहि मेऽत्र गणं देवं येनाहं पूजये विभुम् ॥ ४ ॥ <br>
साधुसाधु महाबाहो साधु पृष्टोऽ स्मि भूधर ॥ <br>
शृणु चैकमना देव भास्कराराधने विधिम् ॥५॥ <br>
खषोल्कं निर्मलं देवं पूजयित्वा विभावसुम् ॥ <br>
पूर्वे मध्ये तथाग्नेय्यां विरूपाक्षे प्रभं जने ॥ ६ ॥ <br>
क्रमेण यावदीशानीं हृदि बीजेन विन्यसेत् ॥ <br>
खषोल्कासनमेतत्तु विन्यस्तं मानवोत्तमैः ॥ ७॥ <br>
ततस्तस्योपरिष्टात्तु हृदयेन तु कंचु कम् ॥ <br>
सप्तावरणसंयुक्तमष्टपत्रं सकर्णिकम् ॥ ८ ॥ <br>
केसरालंबदेवत्वं पंचवर्णं महाद्भुतम् ॥ <br>
परीक्षाभूमिविधिवच्छास्त्रोक्तविधिना कृतम् ॥ ९ ॥ <br>
दीप्तादि पूर्वादारभ्य  यावदीशानगोचरम् ॥ <br>
न्यसेच्छक्त्यष्टकं मंत्री मध्यतः सर्वतोमुखीम् ॥ 1.201.१० ॥ <br>
दीप्ता सूक्ष्मा जया भद्रा विभूतिर्विमला तथा ॥ <br>
अमोघा विद्युता चैव नवमी सर्वतोमुखी ॥ ११ ॥ <br>
तत आवाहयेद्भानुं स्थापयेत्कर्णिकोपरि॥ <br>
उपस्थानं तु वै कृत्वा मंत्रेणानेन सुव्रत ॥ १२ ॥ <br>
उदुत्यं जातवेदसमिति मंत्रः प्रकीर्तितः ॥ <br>
अग्निं दूतेन मंत्रेण अनेन विश्वसुव्रत ॥१३॥ <br>
आकृष्णेन रजसा मंत्रेणानेन चार्चयेत् ॥ <br>
हंसःशुचिषदिति च मंत्रेणार्कं प्रपूजयेत् ॥ १४ ॥ <br>
अपप्तेतारकं देवीदीप्तानेन प्रपूजयेत् ॥ <br>
अदृश्रमस्यकेतवः सूक्ष्मां देवीं समर्चयेत् ॥ १५॥ <br>
तरणिर्विश्वदर्शेति अनेन सततं जयम् ॥ <br>
प्रत्यङ्देवानां विशेति भद्रां देवीं समर्चयेत् ॥ १६ ॥ <br>
विभूतिमर्चयेन्नित्यं येनापावकचक्षसा ॥ <br>
विद्यामेषीति मंत्रेण ह्यनेन विमलां सदा ॥ १७ ॥ <br>
अमोघां पूजयेन्नित्यं मंत्रेणानेन सुव्रत॥ <br>
नवमीं पूजयेद्देवीं सततं सर्वतोमुखीम् ॥ १८ ॥ <br>
मंत्रेणानेन कृष्णस्य उद्वयंतमितीह च ॥ <br>
उद्यन्नद्यमित्रहोमं प्रथममक्षरं व्रजेत्॥ १९ ॥ <br>
द्वितीयं पूजयेत्कृष्णं शुक्लेषु हरिमाहवे ॥ <br>
उदगादयमादित्यो अनेनापि तृतीयकम् ॥ 1.201.२० ॥ <br>
तत्सवितुर्वरेण्येति चतुर्थं परिकीर्तितम् ॥ <br>
महितोमहितोयेति पंचर्चं परिकीर्तयेत् ॥ २१ ॥ <br>
हिरण्यगर्भः समवर्तता षष्ठं बीजं प्रकीर्तितम् ॥ <br>
सविता पश्चातात्पुरस्तात्सप्तमं देवसत्तम ॥ २२ ॥ <br>
एवं बीजानि विन्यस्य आदित्यं स्थापयेद्द्विजः ॥ <br>
आदित्यं स्थापयेद्ध्याने सर्वेषां पूजयेद्बुधः ॥ २३ ॥ <br>
बाह्यतो देवशार्दूल इन्द्रादीनां समंततः॥ <br>
रक्तवर्णं महातेजं सितपद्मोपरि स्थितम्॥२४॥ <br>
सर्वलक्षणसंयुक्तं सर्वाभरणभूषितम्॥ <br>
द्विभुजं चैकचक्रं च सौम्यं पद्मधनुष्करम्॥२५॥ <br>
वर्तुलं तेन बिंबेन मध्यस्थमतितेजसम्॥ <br>
आदित्यस्य त्विदं रूपं सर्वलोकेषु पूजितम्॥२६॥ <br>
ध्यात्वा संपूजयेन्नित्यं स्थंडिलं मंडलाश्रितम्॥२७॥ ॥ <br>
