ब्रह्मोवाच<br>
येषां धर्मक्रियाः सर्वाः सदैवोद्दिश्य भास्करम् । <br>
न कुले जायते तेषां दरिद्रो व्याधितोऽपि वा । । १<br>
देवायतनभूमेस्तु गोमयेनोपलेपनम् । <br>
यः करोति नरो भक्त्या सद्यः पापात्प्रमुच्यते । । २<br>
श्वेतया रक्तया वापि पीतमृत्तिकयापि वा । <br>
उपलेपनकर्ता वै चिन्तितं लभते फलम् । । ३<br>
चित्रभानुं विरञ्च्यैव१ कुसुमैर्यः सुगन्धिभिः । <br>
पूजयेत्सोपवासस्तु स कामानीप्सिताँल्लभेत् । । ४<br>
घृतेन दीपकं ज्वाल्य तिलतैलेन वा रवेः । <br>
प्रयाति सूर्यलोकं स दीपकोटिशतैर्वृतः । । ५<br>
दीपतैलप्रदानेन न याति नरकं नरः । <br>
दीपतैलं तिलाश्चैव२ महापातकनाशनाः । । ६<br>
दीपं ददाति यो नित्यं भास्करायतनेषु३ वै  । <br>
चतुष्पथेषु तीर्थेषु रूपौजस्वी ह जायते । । ७<br>
यस्तु कारयते४ दीपं रवेर्भक्तिसमन्वितः । <br>
स कामानीप्सितान्प्राप्य वृन्दारकपुरं व्रजेत् । । ८<br>
यः समालभते सूर्यं चन्दनागुरुकुङ्कुमैः । <br>
कर्पूरेण विमिश्रैश्च तथा कस्तूरिकान्वितैः । । ९<br>
शुभं कालं कोटिशतं विहृत्य५ च भवालये । <br>
पुनः सञ्जायते भूमौ राजराजो न संशयः । ।<br>
सर्वकामसमृद्धात्मा सर्वलोकनमस्कृतः । । 1.93.१०<br>
चन्दनोदकमिश्रैश्च दत्त्वार्घ्यं कुसुमै रवेः । <br>
सपुत्रपौत्रपत्नीकः स्वर्गलोके महीयते६ । । ११<br>
सुगन्धोदकमिश्रैस्तु दत्त्वार्घ्यं कुसुमै रवेः । <br>
देवलोके चिरं स्थित्वा राजा भवति भूतले । । १२<br>
स हिरण्येन चार्घेण रक्तोदकयुतेन वा । <br>
कोटीशतं तु वर्षाणां स्वर्गलोके महीयते । । १३<br>
पद्मैरभ्यर्चनं कृत्वा रवेः स्वर्गगतो नरः । <br>
पद्मे वसति वर्षाणां स्त्रीपद्मशतसंवृतः । । १४<br>
गुग्गुलं सघृतं दत्त्वा रवेर्भक्तिसमन्वितः १ । <br>
तत्क्षणात्सर्वपापेभ्यो मुच्यते नात्र संशयः । । १५<br>
पक्षं तु गुग्गुलं दत्त्वा मुच्यते ब्रह्महत्यया । <br>
संवत्सरेण लभते अश्वमेधफलं शिव । । १६<br>
धूपेन लभते स्वर्गं तुरुष्केण सुगन्धिना । <br>
कर्पूरागुरुधूपेन राजसूयफलं लभेत् । । १७<br>
पूर्वाह्णे मानवो भक्त्या श्रद्धया योऽर्चयेद्रविम् । <br>
स तत्फलमवाप्नोति यद्दत्ते कपिलाशते । । १८<br>
मध्याह्ने योऽर्चयेत्सूर्यं प्रयतात्मा जितेन्द्रियः । <br>
लभते भूमिदानस्य गोशतस्य च तत्फलम् । । १९<br>
पश्चिमायां तु सन्ध्यायां योऽर्चयेद्भास्करं नरः । <br>
शुचिः शुक्लाम्बरोष्णीषो गोसहस्रफलं लभेत् । । 1.93.२०<br>
अर्धरात्रे तु यो हेलिं भक्त्या सम्पूजयेन्नरः । <br>
जातिस्मरत्वमाप्नोति कुले जातो वृषान्वितः । । २१<br>
प्रदोषरात्रिवेलायां यः पूजयति भास्करम् । <br>
स गत्वा सहसा वीर क्रीडेत्सौमनसं२ क्षयम् । । २२<br>
दण्डनायकवेलायां प्रभातसमये पुनः । <br>
पूजयित्वा रविं भक्त्या व्रजेदनिमिषालयम् । । २३<br>
एवं वेलासु सर्वासु अवेलासु च मानवः । <br>
भक्त्या पूजयते योऽर्कमर्कपुष्पैः समाहितः । ।<br>
तेजसादित्यसंकाशो ह्यर्कलोके महीयते । । २४<br>
अयने तूत्तरे सूर्यमथ वा दक्षिणायने । <br>
पूजयेद्यस्तु वै भक्त्या स गच्छेत्कञ्जजालयम् । । २५<br>
तत्रस्थः पूज्यते केशैः१ सर्वेः सुमनसस्तथा । <br>
गोपतिः पूज्यते यद्वद्गोपतिप्रमुखैः सुरैः । । २६<br>
विषुवेषूपरागेषु षडशीतिमुखेषु च । <br>
पूजयित्वा रविं भक्त्या नात्मानं शोचते नरः । । २७<br>
विबुध्य२ वा स्वयं वापि यो नमस्कुरुते रविम् । <br>
सन्तुष्टो भास्करस्तस्मै गतिमिष्टां प्रयच्छति । । २८<br>
कृशरापायसापूपपललोन्मिश्रमोदकैः । <br>
बलिं कृत्वा तु सूर्याय सर्वकाममवाप्नुयात् । । २९<br>
मोदकानां प्रदानेन३ पायसस्य च सुव्रत । <br>
मधुमांसरसैश्चापि प्रीयतेऽतीवभास्करः । । 1.93.३०<br>
घृतेन तर्पणं कृत्वा सदा स्निग्धो भवेन्नरः । <br>
तर्पयित्वा तु मांसेन सद्यः पापात्प्रमुच्यते । । ३१<br>
घृतेन स्नपनं कृत्वा एकाहमुदये रवेः । <br>
गवां शतसहस्रस्य दत्तस्य फलमश्नुते । । ३२<br>
गवां क्षीरेण सन्तर्प्य पुण्डरीकफलं लभेत् । <br>
रसेन स्नापयेद्देवमश्वमेधफलं ५ लभेत् । । ३३<br>
सूर्याय तरुणीं धेनुं गामेकां यः प्रयच्छति । <br>
कञ्जजामचलां प्राप्य पुनर्लेखपुरं व्रजेत् । । ३४<br>
गोशरीरे तु रोमाणि यावन्ति त्रिपुरान्तक । <br>
स तावद्वर्षकोटीस्तु लेखलोके महीयते । । ३५<br>
गोशतं भानवे दत्त्वा राजसूयफलं लभेत् । <br>
अश्वमेधफलं तस्य यः सहस्रं प्रयच्छति । । ३६<br>
गुग्गुलं देवदारुं च दहेन्नित्यं घृतस्रवम् । <br>
आज्यधूमो६ हि देवानां प्रकृत्यैव प्रियः सदा । । ३७<br>
भेर्यादीनि च वाद्यानि शङ्खवेण्वादिकानि च । <br>
ये प्रयच्छन्ति सूर्याय यान्ति ते हंसमन्दिरम् । । ३८<br>
वज्रमाहरते यस्तु रवेर्भक्तिसमन्वितः । <br>
तीर्थोदकमथैवान्यः स याति विबुधालयम् । । ३९<br>
विमानैः स्त्रीशताकीर्णैः क्रीडयित्वा चिरं नरः । <br>
मानुषत्वमनुप्राप्य राजा भवति धार्मिकः । ।1.93.४ ०<br>
छत्रं ध्वजं वितानं च पताकाश्चामराणि च । <br>
हेमदण्डानि वै दद्याद्रवेर्यो भक्तिमान्नरः । । ४१<br>
विमानेन स दिव्येन किङ्किणीजालमालिना । <br>
सूर्यलोकमतो गत्वा भवत्यप्सरसां पतिः । । ४२<br>
तत्रोष्य सुचिरं कालं स्वर्गात्प्रत्यागतः पुनः । <br>
मानुष्ये जायते राजा सर्वराजनमस्कृतः । । ४३<br>
दत्त्वा वासांसि सूर्याय अलङ्कारांस्तथैव च । <br>
क्रीडते जनलोकस्थो यावदाभूतसंप्लवम् । । ४४<br>
गीतवादित्रनृत्यैश्च कुर्याज्जागरणं रवेः । <br>
गन्धर्वाप्सरसां मध्ये क्रीडते सुचिरं नरः । । ४५<br>
गन्धैः पुष्पैस्तथा पत्रैः स्तोत्रैर्वा विविधैस्तथा । <br>
ये स्तुवन्ति रविं भक्त्या ते यान्ति पतगालयम् । । ४६<br>
उषः स्तुवन्ति ये सूर्यमुपगायन्ति ते सदा । <br>
पाठकाश्चारणाश्चैव सर्वे ते स्वर्गगामिनः । । ४७<br>
अश्वयुक्तं युगैर्युक्तं यो दद्याद्रवये रथम्। <br>
काञ्चनं वापि रौप्यं वा  मणिरत्नान्वितं शुभम् । । ४८<br>
स यानेनार्कवर्णेन किङ्किणीजालमालिना । <br>
स्वर्गलोकमितो गत्वा क्रीडतेऽप्सरसा सह ।४ ९<br>
यस्तु दारुमयं कुर्याद्रवे रथमनुत्तमम् । <br>
स यात्यर्कसवर्णेन१ विमानेनार्कमण्डलम् । । 1.93.५०<br>
यात्रां कुर्वन्ति ये भानोर्नराः संवत्सरादपि । <br>
षण्मासाद्वा गणश्रेष्ठ तेषां पुण्यफलं शृणु । । ५१<br>
ध्यानिनो योगिनश्चैव प्राप्नुवन्तीह यां गतिम् । <br>
तां गतिं प्रतिपद्यन्ते सूर्यवर्त्मावगाहिनः । । ५२<br>
रथं वहन्ति ये भानोर्नरा भक्तिसमन्विताः । <br>
अरोगाश्चादरिद्राश्च जातौ जातौ भवन्ति ते । । ५३<br>
कर्तारो रथयात्राया ये नरा भास्करस्य तु । <br>
ते भानुलोकमासाद्य विहरन्ति यथासुखम् । । ५४<br>
यात्राभङ्गं तु यो मोहात्क्रोधाद्वा कुरुते नरः । <br>
मन्देहास्ते नरा ज्ञेया राक्षसाः पापकारिणः । । ५५<br>
धनं धान्यं हिरण्यं वा वासांसि विविधानि च । <br>
ये प्रयच्छन्ति सूर्याय ते यान्ति परमां गतिम् । । ५६<br>
गा वाथ महिषीर्वापि गजानश्वांश्च शोभनान् । <br>
य प्रयच्छति सूर्याय तस्य पुण्यफलं शृणु । । ५७<br>
अक्षयं सर्वकामीयमश्वमेधफलं लभेत् । <br>
सहस्रगुणितं तच्च दानमस्योपतिष्ठति । । ५८<br>
महीं ददाति योऽर्काय कृष्टां फलवती शुभाम् । <br>
स तारयति वै वंश्यान्दश पूर्वान्दशापरान् । । ५९<br>
विमानेन च दिव्येन गोपुरं गोपतेर्व्रजेत् । <br>
क्रीडत्यप्सरसां मध्ये करीव करिणीगणे । । 1.93.६०<br>
ग्रामं ददाति यो भक्त्या सूर्याय मतिमान्नरः१ । <br>
विमानेनार्कवर्णेन स याति परमां गतिम् । । ६१<br>
आरामान्ये प्रयच्छन्ति पत्रपुष्पफलोपगान् । <br>
भानवे भक्तियुक्तास्तु ते यान्ति परमां गतिम् । । ६२<br>
मानसं वाचिकं वापि कर्मजं यच्च दुष्कृतम् । <br>
सर्वं सूर्यप्रसादेन अशेषं च प्रणश्यति । । ६३<br>
आर्तो वा व्याधितो वापि दरिद्रो दुःखितोऽपि वा । <br>
आदित्यं शरणं गत्वा नात्मानं शोचते नरः । । ६४<br>
एकाहेनापि यद्भानोः पूजायाः प्राप्यते फलम् । <br>
तद्वै क्रतुशतैरिष्टैः प्राप्यते फलमुत्तमम् । । ६५<br>
कृत्वा प्रेक्षणकं भानोर्दिव्यमायतने शुभम् । <br>
अक्षयं सर्वकामीयं राजसूयफलं लभेत् । । ६६<br>
वेश्याकदम्बकं यस्तु दद्यात्सूर्याय भक्तितः । <br>
स गच्छेत्परमं स्थानं यत्र तिष्ठति भानुमान् । । ६७<br>
पुस्तकं भानवे दद्याद्भारतस्य गणाधिप । <br>
सर्वपापविमुक्तात्मा विष्णुलोके महीयते । । ६८<br>
रामायणस्य दत्वा तु पुस्तकं त्रिपुरान्तक । <br>
वाजपेयफलं प्राप्य गोपतेः पुरमाव्रजेत् । । ६९<br>
भविष्यं साम्बसंज्ञं वा दत्त्वा सूर्याय पुस्तकम् । <br>
राजसूयाश्वमेधाभ्यां फलं प्राप्नोति मानवः । ।1.93.७ ०<br>
सर्वान्कामानवाप्नोति याति सूर्यसलोकताम् । <br>
सूर्यलोके चिरं स्थित्वा ब्रह्मलोकं व्रजेत्पुनः । ।<br>
स्थित्वा कल्पशतं तत्र राजा भवति भूतले । । ७१<br>
भानोरायतने यस्तु प्रपां कुर्याद्गणाधिप । <br>
स याति परमं स्थानं दिव्यं सौमनसं नरः । । ७२<br>
शीतकाले घनं दद्यान्नराणां शीतनाशनम् । <br>
भानोरायतने देव अश्वमेधफलं लभेत् । । ७३<br>
इतिहासपुराणाभ्यां पुण्यं पुस्तकवाचनम् । <br>
अश्वमेधसहस्रं यो नित्यं कर्तुं प्रवर्तते । ।<br>
न तत्फलमवाप्नोति यदाप्नोत्यस्य कर्मणः । । ७४<br>
तस्मात्सर्वप्रयत्नेन कार्यं पुस्तकवाचनम् । <br>
इतिहासपुराणाभ्यां भानोरायतने शुभम् । । ७५<br>
नान्यत्पुष्टिकरं भानोस्तथा तुष्टिकरं परम् । <br>
पुण्याख्यानकथा यास्तु यथा तुष्यति भास्करः । । ७६<br>
