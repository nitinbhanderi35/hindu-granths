सुमन्तुरुवाच<br>
इत्युक्त्वा स जगामाशु सुरज्येष्ठं त्रिलोचनम् । <br>
रथयात्रा महाबाहो सूर्यस्येत्यमितौजसः । । १<br>
शतानीक उवाच<br>
यमाराध्य जगन्नाथं मम पूर्वपितामहाः । <br>
तुष्ट्यर्थं ब्राह्मणानां तु अन्नमापुश्चतुर्विधम् । । २<br>
तस्य देवस्य माहात्म्यं श्रुतं च बहुशो मया । <br>
देवर्षिसिद्धमनुजैः स्तुतस्य हि दिनेदिने । । २<br>
कः स्तोतुमीशस्तमजं१ यस्यैतत्सचराचरम् । <br>
अव्ययस्याप्रमेयस्य विबुध्येतोदयाज्जगत् । । ४<br>
कराभ्यां यस्य देवेशौ कविष्णू लोकपूजितौ । <br>
उत्पन्नौ द्विजशार्दूल ललाटात्त्रिपुरान्तकः । । ५<br>
तस्य देवस्य कैः शक्या वक्तुं सर्वा विभूतयः । <br>
सोऽहमिच्छामि देवस्य तस्य सर्वात्मना द्विज । । ६<br>
श्रोतुमाराधनं येन निस्तरेयं भवार्णवम् । <br>
केनोपायेन मन्त्रैर्वा रहस्यैः परिचर्यया । । ७<br>
दानैर्वृतोपवासैर्वा होमैर्जाप्यैरथापि वा । <br>
आराधितः समस्तानां क्लेशानां हानिदो भवेत् । । ८<br>
सैका विद्या हि विद्यानां यया तुष्यति सर्वकृत् । <br>
श्रुतानामपि तत्पुण्यं यत्र भानोः प्रकीर्तनम् । । ९<br>
रहस्यानां रहस्यं तद्येन हंसः प्रसीदति । <br>
एकः श्रेष्ठतमो मंत्रस्तदेकं परमं व्रतम् । । 1.60.१०<br>
उपोषितं च तच्छ्रेष्ठं येन भानुः प्रसीदति । <br>
सा चैका रसना धन्या मार्तण्डं स्तौति या सदा । । ११<br>
तदेकं निर्मलं चित्तं १यद्गतं सततं रवौ । <br>
श्लाघ्यानामपि तौ श्लाघ्याविह लोके परत्र च । । १२<br>
यो सदा द्विजशार्दूल भानोः पूजाकरौ करौ । <br>
तदेकं केवलं धन्यं शरीरं सर्वजन्तुषु । । १३<br>
यदेव पुलकोद्भासि भानोर्नामानुकीर्तने । <br>
सा जिह्वा कण्ठतालूकमथ वा प्रतिजिह्विका । । १४<br>
अथ वा सापरो रोगो या न वक्ति रवेर्गुणम् । <br>
नवद्वाराणि सन्त्यस्मिन्पुरे पुरुषसत्तम । । १५<br>
प्राकारैस्त्वावृते विष्वग्वृथा तानि विदुर्बुधाः । <br>
दत्त्वावधानं यच्छब्दे विनैव रविसंस्तुतिम् । । १६<br>
श्रेयसां न हि. सम्प्राप्तौ पुरुषाणां विचेष्टितम् । <br>
जन्मन्यविफला सेवा कृता याश्रित्य भास्करम् । । १७<br>
दुर्गसंसारकांतारमपारमभिधावताम् । <br>
एको भानुनमस्कारः संसारार्णवतारकः । । १८<br>
रत्नानामाकरो मेरुः सर्वाश्चर्यमयं नभः । <br>
तीर्थानामाश्रयो गंगा देवानामाश्रयो रविः । । १९<br>
एवमादिगुणो भोगो भानोरमिततेजसः । <br>
श्रुतो मे बहुशः सिद्धैर्गीयमानैस्तथामरैः । । 1.60.२०<br>
सोऽहमिच्छामि तं देवं सप्तलोकपरायणम् । <br>
दिवाकरमशेषस्य जगतो हृद्यवस्थितम् । । २१<br>
आराधयितुमीशेशं भास्करं चामितौजसम् । <br>
मार्तण्डं भुवनाधारं स्मृतमात्राघदारिणम् । । २२<br>
