सुमन्तुरुवाच<br>
आकाशं खं दिशो व्योम अन्तरिक्षं नभोऽम्बरम् । <br>
पुष्करं गगनं मेरुर्विपुलं च बिलं तथा । । १<br>
आपोछिद्रं तथा शून्यं तमो वै रोदसी तथा । <br>
नामान्येतानि ते व्योम्नः कीर्तितानि महीपते । । २<br>
लवणक्षीरदध्यम्लघृतमध्विक्षवस्तथा । <br>
स्वादूदकश्च सप्तैते समुद्राः परिकीर्तिताः । । ३<br>
हिमवान्हेमकूटश्च निषधो नील एव च । <br>
श्वेतश्च शृङ्गवांश्चैव षडेते वर्षपर्वताः । ।४<br>
मध्यसंस्थस्तथैतेषां महाराजतपर्वतः । <br>
माहेन्द्री चाप्यथाग्नेयी याम्या च नैर्ऋती तथा । । ५<br>
वारुणी चाथ वायव्या सौम्यैशानी तथैव च ।<br>
एताः पुर्यस्तु देवानां तथोपरि समाश्रिताः । । ६<br>
पृथिव्यां तु स्थितो वीर लोकालोकस्तु पर्वतः । <br>
ततश्चण्डकपालं तु तस्मात्तत्परतस्तु यः । । ७<br>
ततोऽग्निर्वायुराकाशं ततो भूतादिरुच्यते । <br>
ततो महानहङ्कारः प्रकृतिः पुरुषस्ततः । । ८<br>
पुरुषादीश्वरो श्रेय ईश्वरेणाव्रृतं जगत् । <br>
ईश्वरो भगवन्भानुस्तेनेदं पूरितं जगत् । । ९<br>
सहस्रांशुर्महातेजाश्चतुर्बाहुर्महाबलः । <br>
ऊर्ध्वमप्यथ लोकास्तु प्राङ्मया ये प्रकीर्तिताः । । 1.126.१०<br>
भूयस्तान्सम्प्रवक्ष्यामि अण्डावरणकारकान् । <br>
भूर्लोकस्तुभुवर्लोकस्तृतीयः परिकीर्तितः । । ११<br>
महर्जनस्तपः सत्यः सप्तलोकाः प्रकीर्तिताः । <br>
१ततस्तवंडकपालं तु तस्माच्च परस्तपः । । १२<br>
ततोऽग्निर्वायुराकाशं ततो भूतादिरुच्यते । <br>
ततो महान्प्रधानश्च प्रकृतिपुरुषस्ततः । । १३<br>
पुरुषादीश्वरो ज्ञेय ईश्वरेणावृतं जगत् । <br>
भूमेरधस्तात्सप्तैव लोकानभिमताञ्छृणु । । १४<br>
तलं सुतलपाताले तलातलं तथातलम् । <br>
वितलं च कुरुश्रेष्ठ सप्तमं च रसातलम् । । १५<br>
ततोऽग्निर्वायुराकाशं ततो भूतादिरुच्यते । <br>
ततो महान्प्रधानश्च प्रकृतिः पुरुषस्ततः । । १६<br>
पुरुषादीश्वरो ज्ञेय ईश्वरेणावृतं जगत् । <br>
एवं मेरोः प्रमाणं तु सर्वमेतत्प्रकीर्तितम् । । १७<br>
चतुरस्रश्चतुः शृंगः स मेरुः काञ्चनः शुभः । <br>
पृथिव्यां संस्थितो मध्ये सिद्धगन्धर्वसेवितः । । १८<br>
चतुर्भिः काञ्चनैः शृंगैर्दिव्यैर्दिवमिवोल्लिखन् । <br>
योजनानां सहस्राणि चतुराशीतिरुच्छ्रितः । । १९<br>
प्रविष्टः षोडशाधस्तादष्टविंशतिविस्तृतः । <br>
विस्तारस्त्रिगुणश्चास्य परिणाहस्ततः स्मृतः । । 1.126.२०<br>
तस्य सौमनसं नाम शृंगमेकं तु काञ्चनम् । <br>
द्वितीयं पद्मरागाभं ज्योतिष्कं नाम नामतः । । २१<br>
तृतीयं नामतश्चित्रं सर्वदेवमयं शुभम् । <br>
चतुर्थं राजतं शुक्लं चन्द्रौजस्कमिति स्मृतम् । । २२<br>
यत्तु सौमनसं नाम शृंगं गाङ्गेयमुच्यते । <br>
तदेव चोदयो नाम्ना यत्रोद्यन्दृश्यते रविः । । २३<br>
उत्तरेण परिक्रम्य जम्बूद्वीपं दिवाकरः । <br>
दृश्यो भवति भूतानां शिखरं च समास्थितः । । २४<br>
काञ्चनस्य च शैलस्य तेजसार्कस्य चाहृते । <br>
उभे सन्ध्ये प्रकाशेते आताम्रे पूर्वपश्चिमे । । २५<br>
शृंगे सौमनसे सूर्य उत्तिष्ठत्युत्तरायणे । <br>
ज्योतिषे दक्षिणे चापि विषुवे मध्यतस्तयोः । । २६<br>
ईशेन्द्रोद्रिश्च ऐशान्यां तत्राग्निः पूर्वदक्षिणे । <br>
नैर्ऋतेऽपि ततो ज्ञेयो वायव्ये मरुतस्तथा । । २७<br>
मध्ये तु कंजजः साक्षाद्ग्रहा ज्योतींषि चैव हि । <br>
आदित्यस्तेन रूपेण तस्मिन्व्योम्नि प्रतिष्ठितः । । २८<br>
इदं देवमयं व्योम तथा लोकमयं स्मृतम् । <br>
पूर्वकोणस्थिते शृंगे स्थितः शुक्रो महीपते । । २९<br>
हेलिजश्चापरे ज्ञेयो धननाथस्तथापरे । <br>
सोमश्चापि चतुर्थे तु स्थितः शृंगे जनाधिप । । 1.126.३०<br>
मध्ये केशास्थितो राजन्हुङ्कारश्च पिनाकिनः । <br>
शृंगे पूर्वोत्तरे राजन्स्थितो देवो विधुक्षये१ । । ३१<br>
ततः स्थितो महादेवो गोपतिर्लोकपूजितः । <br>
पूर्वाग्नेयीस्थिते शृंगे स्थितो वै शाण्डिलः सुतः । । ३२<br>
ततः स्थितो महातेजाः कीनाशो हेलिनन्दनः । <br>
स्थितो वै नैर्ऋते शृंगे विरूपाक्षो महाबलः । । ३३<br>
तस्मादनन्तरो देवः स्थितो वै यादसां पतिः । <br>
ततः स्थितो महातेजा वीर मित्रो महाबलः । । ३४<br>
वायव्यं शृंगमाश्रित्य सर्वदेवनमस्कृतम् । <br>
ततः स्थितो दशबलो नरमारुह्य भारत । । ३५<br>
ब्रह्मा मध्ये स्थितो देवो ह्यनन्तश्चाध एव हि । <br>
उपेन्द्रशङ्करौ देवौ ब्रह्मणोऽन्ते समास्थितौ । । ३६<br>
एष मेरुस्तथा व्योम एष धर्मश्च पठ्यते । <br>
सर्वदेवमयश्चायं मेरुर्व्योम इति स्मृतः । । ३७<br>
तथा वेदमयश्चापि पठ्यते नात्र संशयः । <br>
शृंगाणि वेदाश्चत्वारः पूर्वशृंगादयो विदुः । । ३८<br>
