प्रख्याते प्रत्ययेनैव प्रश्नपूर्वं प्रतिग्रहः ॥ <br>
यजनेऽध्यापने वादे षड्विधो वेदविक्रयः ॥ १ ॥ <br>
वेद विक्रयनिर्दिष्टं स्त्रिया चावर्जितं धनम् ॥ <br>
न देयं पितृदेवेभ्यो यच्च क्लीबात्खगाधिप ॥ २ ॥ <br>
अनुयोगेन यो दद्याद्ब्राह्मणाय प्रतिग्रहम् ॥ <br>
स पूर्वं नरकं याति ब्राह्मणास्तदनंतरम् ॥ ३ ॥ <br>
वेदाक्षराणि यावंति नियुज्यन्तेर्थकारणात् ॥ <br>
तावत्यो भ्रूणहत्या वै वेदविक्रयमाप्नुयात् ॥ ४ ॥ <br>
वैश्वदेवेन यो हीन आदित्यस्य च कर्मणः ॥ <br>
सर्वे ते वृषला ज्ञेयाः प्राप्तवेदाश्च ब्राह्मणाः ॥५॥ <br>
येषामध्ययनं नास्ति ये च केचिदनग्नयः॥<br>
कुलं वाऽश्रोत्रियं येषां सर्वे ते शूद्रधर्मिणः ॥ ६ ॥ <br>
अकृत्वा वैश्वदेवं तु यो भुङ्क्ते सोऽबुधः खग ॥ <br>
वृथा तेनान्नपाकेन यमयोनिं व्रजेत्तु सः ॥ ७ ॥ <br>
प्रियो वा यदि वा द्वेष्यो मूर्खः पंडित एव च ॥ <br>
वैश्वदेवे तु संप्राप्ते सोऽतिथिः स्वर्गसंक्रमः ॥ ८ ॥ <br>
नैकग्रामीणमतिथिं विप्रसांगतिकं तथा ॥ <br>
अचिंत्योभ्यागतो यस्मात्तस्मादतिथिरुच्यते ॥ ९ ॥ <br>
अचिंत्यः स तु वै नाम्ना वैश्वदेव उपागतः ॥ <br>
अतिथिं तं विजानीयान्न पुनः पूर्वमागतः ॥ 1.184.१० ॥<br>
यावच्च प्राप्नुयादन्नं कृताशीः स्नातको द्विजः ॥ <br>
तस्यान्नस्य चतुर्भागं हंतकारं विदुः खग॥११॥ <br>
ग्रासमात्रा भवेद्भिक्षा चतुष्कालं चतुर्गुणम् ॥ <br>
पुष्कलानि च चत्वारि हंतकारो विधीयते ॥ १२ ॥ <br>
आरूढो नैष्ठिकं धर्मं यस्तु प्रच्यवते पुनः ॥ <br>
चांद्रायणं चरेन्मासमिति विद्धि खगाधिप ॥ १३ ॥ <br>
आरूढपतितापत्या ब्राह्मणो वृषलेन च ॥ <br>
द्वावेतौ विद्धि चांडालौ वेदित्राद्यश्च जायते ॥ १४ ॥ <br>
ब्राह्मणी कुलटा नित्यं स्वकं त्यक्त्वा पतिं खग ॥ <br>
अन्यस्य विशते गेहे ब्राह्मणस्य खगाधिप॥१५॥<br>
उत्पद्यते तु यस्तस्या ब्राह्मणेन महामते ॥ <br>
स चांडालो महान्प्रोक्तो महाचांडाल इत्युत॥१६॥<br>
यस्तु प्रव्रजितो भूत्वा पुनः सेवति मैथुनम्॥ <br>
षष्टिवर्षसहस्राणि विष्ठायां जायते क्रिमिः ॥ <br>
पंचगव्येन शुद्धिः स्यादित्याह मम देहकृत्॥१७॥<br>
अभोज्यं ब्राह्मणस्यान्नं वृषलेन निमंत्रितम् ॥ <br>
तथैव वृषलस्यान्नं ब्राह्मणेन निमंत्रितम् ॥१८॥ <br>
ब्राह्मणान्नं ददच्छूद्रः शूद्रान्नं ब्राह्मणो ददत् ॥ <br>
उभावेतावभोज्यान्नौ भुक्त्वा चांद्रायणं चरेत् ॥१९॥ <br>
उपनिक्षेपधर्मेण शूद्रान्नं च पचेद्द्विजः ॥ <br>
अभोज्यं तद्भवेदन्नं स च विप्रः पुरोहितः ॥1.184.२०॥ <br>
शूद्रान्नं शूद्रसंपर्कं शूद्रेण सह वासनम् ॥ <br>
शूद्राज्ज्ञानागमः कश्चिज्वलंतमपि पातयेत् ॥२१॥ <br>
शूद्रान्नोपहता विप्रा विह्वला रतिलालसाः ॥ <br>
कुपिताः किं करिष्यंति निर्विषा इव पन्नगाः ॥ २२ ॥ <br>
हस्तदत्तास्तु ये स्नेहाल्लवणव्यंजनादयः ॥ <br>
दातारं नाधितिष्ठंति भोक्ता भुंक्ते तु किल्बिषम् ॥ २३ ॥ <br>
आयसेन तु पात्रेण यदन्नमुपदीयते ॥ <br>
भोक्ता विष्ठाशनं भुंक्ते दाता तु नरकं व्रजेत् ॥ २४ ॥ <br>
अंगुल्या दंतकाष्ठं यत्प्रत्यक्षलवणं च यत् ॥ <br>
मृत्तिकाभक्षणं चैव तुल्यं गोमांसभक्षणैः ॥ २५ ॥ <br>
मुखे पर्युषिते नित्यं भवत्यप्रयतो द्विजः ॥ <br>
तस्माच्छुष्कमथार्द्रं वा भक्षयेद्दंतधावनम् ॥ २६ ॥ <br>
पुष्पालंकारवस्त्राणि गंध माल्यानुलेपनम्॥ <br>
उपवासे न दुष्यंति दंतधावनमंजनम् ॥२७॥ <br>
गृहांते वसते मूर्खो दूरे चास्य गुणान्वितः ॥<br>
गुणन्विते च दातव्यं नास्ति मूर्खव्य तिक्रमः ॥ २८ ॥ <br>
ब्राह्मणातिक्रमो नास्ति विप्रे वेदविवर्जिते ॥ <br>
ज्वलंतमग्निमुत्सृज्य न हि भस्मनि हूयते ॥ २९ ॥ <br>
सन्निकृष्टमधीयानं ब्राह्मणं यो व्यतिक्रमेत्॥ <br>
भोजनेनैव दानेन दहत्यासप्तमं कुलम् ॥ 1.184.३० ॥ <br>
॥ अनूरुरुवाच ॥ ॥ <br>
एवमेव जगन्नाथ देवदेव जगत्पते ॥ <br>
किं तु यत्ते पुरा देव श्रुतं वाक्यं महात्मनः ॥ ३१ ॥ <br>
गदतो नारदस्यैव शृणु त्वं विबुधाधिप ॥ <br>
गदतो मे सुरश्रेष्ठ धर्म्यमर्थं सुखावहम् ॥ ३२ ॥ <br>
सत्यनिष्ठं द्विजं यस्तु शुक्लजातिं प्रियंवदम् ॥ <br>
मूर्खं पाखंडिनं वापि वृत्तिहीनमथापि वा ॥ ३३ ॥ <br>
अतिक्रम्य नरो घोरं नरकं पातयेत्खग॥ <br>
सप्त परान्सप्त पूर्वान्पुरुषानात्मना सह ॥ ३४ ॥ <br>
तस्मान्नातिक्रमेद्राजा ब्राह्मणं प्रातिवेशिकम् ॥ <br>
संबन्धतस्तथासन्नं दौहित्रं विद्यते तथा ॥ ३५ ॥ <br>
भागिनेयं विशेषेण तथा बंधुं ग्रहाधिप ॥ <br>
नातिक्रमेन्नरस्त्वेतान्सुमूर्खानपि गोपते ॥ <br>
अतिक्रम्य महद्रौद्रं रौरवं नरकं व्रजेत् ॥ ३६ ॥ <br>
॥ आदित्य उवाच ॥ ॥<br>
एवमेतन्न संदेहो यथा वदसि खेचर ॥ <br>
ममाप्यवगतं वीर ब्राह्मणं न परीक्षयेत् ॥ ३७ ॥ <br>
सर्वदेवमयं विप्रं सर्वलोकमयं तथा ॥ <br>
तस्मात्संपूजयेदेनं न गुणांस्तस्य चिंतयेत् ॥ ३८ ॥ <br>
केवलं चिंतयेज्जातिं न गुणान्विनतात्मज ॥ <br>
तस्मादामंत्रयेत्पूर्वमासन्नं ब्राह्मणं बुधः ॥ ३९ ॥ <br>
यस्त्वासन्नमतिक्रम्य ब्राह्मणं पतितादृते ॥ <br>
दूरस्थान्पूजयेन्मूढो गुणाढ्यान्नरकं व्रजेत् ॥ 1.184.४० ॥ <br>
देवकर्मविनाशेन ब्रह्मस्वहरणेन च ॥ <br>
देवद्रव्यं द्विजान्नं च ब्रह्मस्वं ब्राह्मणार्जितम् ॥ <br>
वियोन्यां क्षिपते यस्तु वियोनिमधिगच्छति ॥ ४१ ॥ <br>
मा ददस्वेति यो ब्रूयाद्गवाग्निब्राह्मणेषु वै ॥ <br>
तिर्यग्योनिशतं गत्वा चांडा लेष्वभिजायते ॥ ४२ ॥ <br>
यत्तु वाचा प्रतिज्ञातं कर्मणा नोपपादितम् ॥ <br>
तदृणं धर्मसंयुक्तमिह लोके परत्र च ॥ ४३ ॥ <br>
वेदविद्याव्रतस्नाते श्रोत्रिये गृहमागते ॥ <br>
क्रीडंत्योषधयः सर्वा यास्यामः परमां गतिम् ॥ ४४ ॥ <br>
मधु मांसं सुरां सोमं लाक्षाद्यं लवणं तथा ॥ <br>
विक्रीयान्यतमं तेषां द्विजश्चांद्रायणं चरेत् ॥ ४५ ॥ <br>
गुडं तिलं तथा नीलं केशान्गोधूमकान्यवान् ॥ <br>
विक्रीय ब्राह्मणो गां च कृच्छ्रं सांतपनं चरेत् ॥ ४६ ॥ <br>
औष्ट्रमाविकदुग्धं च अन्नं मृतकसूतके ॥ <br>
चौरस्यान्नं मृतश्राद्धे भुक्त्वा चांद्रायणं चरेत् ॥ ४७ ॥ <br>
गवां शृंगोदके स्नातो महानद्याश्च संगमे ॥ <br>
समुद्रदर्शनाद्वापि शुना दष्टः शुचिर्भवेत् ॥ ४८ ॥ <br>
वेदविद्याव्रतस्नातः शुना दष्टो द्विजः खग ॥ <br>
हिरण्योदकमिश्रं तु घृतं प्राश्य विशुद्ध्यति ॥ ४९ ॥ <br>
तिष्ठन्वाप्यथ वा गच्छञ्छुना दष्टो द्विजः खग ॥ <br>
वज्रं प्राश्य शुचिः स्याद्वै यथाह भगवान्मनुः ॥ 1.184.५० ॥ <br>
व्रतिनश्चापि दष्टस्य त्रिरात्रं क्षपणं स्मृतम् ॥ <br>
सघृतं च ततो भुक्त्वा व्रतशेषं समाचरेत् ॥ ५१ ॥ <br>
ब्राह्मणी तु शुना दष्टा सोमे दृष्टं समाचरेत् ॥ <br>
यदा न दृश्यते सोमः प्रायश्चित्तं कथं भवेत् ॥ ५२ ॥ <br>
यां दिशं व्रजते सोमस्तां दिशं चावलोकयेत् ॥ <br>
सोममार्गेण सा पूर्वा पञ्चपूतेन शुध्यति ॥ ५३। ॥ <br>
ब्राह्मणस्य ब्रह्मद्वारे पूय शोणितसंभवे ॥ <br>
क्रिमिभिर्दश्यते यश्च निष्कृतिं तस्य वच्मि ते ॥ ५४ ॥ <br>
गवां तत्र पुरीषेण त्रिकालं स्नानमाचरेत् ॥ <br>
दधि क्षीरं घृतं पीत्वा कृमिदष्टो विशुध्यति ॥ ५५ ॥ <br>
अथ नाभ्याः प्रदष्टस्य आपादाद्विनतात्मज ॥ <br>
एतद्विनिर्दिशेत्प्राज्ञः प्रायश्चित्तं खगाधिप ॥ ५६ ॥ <br>
नाभिकण्ठांतरे वीर यदा चोत्पद्यते कृमिः ॥ <br>
षड्रात्रं तु तदा प्रोक्तं प्रायश्चित्तं मनीषिभिः ॥ ५७ ॥ <br>
यदा दशंति शिरसि कृमयो विनतात्मज ॥ <br>
कृच्छ्रं तदा चरेत्प्राज्ञः शुद्धये कश्यपात्मज ॥ ५८ ॥ <br>
मृतान्नं मधु मांसं च यस्तु भुञ्जीत ब्राह्मणः ॥ <br>
स त्रीण्यहान्युपवसेदेकाहं चोदके वसेत् ॥ ५९ ॥ ॥ <br>
