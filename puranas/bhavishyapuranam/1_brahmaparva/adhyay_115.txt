ब्रह्मोवाच<br>
प्रशंसन्ति महात्मानः संवादं भास्कराश्रयम् । <br>
गौतम्या सह कौशल्या सुमनायां सुरालये । । १<br>
स्वर्गेऽतिशोभनां दृष्ट्वा कौशल्यां पतिना सह । <br>
ब्राह्मणी गौतमी नाम पर्यपृच्छत विस्मिता । । २<br>
गौतम्युवाच<br>
शतशः सन्ति कौशल्ये देवाः स्वर्गनिवासिनः । <br>
देवपत्न्यस्तथैवैताः सिद्धाः सिद्धाङ्गनास्तथा । । ३<br>
न तेषामीदृशो गन्धो न कान्तिर्न सुरूपता । <br>
न वाससी शोभने ये यथा ते पतिना सह । । ४<br>
नैवाभरणजातानि तेषां भ्राजन्ति वै तथा । <br>
यथा तव यथा पत्युर्न  च स्वर्गनिवासिनाम् । । ५<br>
सुस्नातचैलतश्चैव युवयोरतिरिच्यते । <br>
लेखाद्यानामपीशानां क्षयातिशयवर्जितः । । ६<br>
तपःप्रभावो दानं वा होमो वा कर्मसंज्ञितः । <br>
युवयोर्यत्समाचक्ष्व तत्सर्वं वरवर्णिनि । ।<br>
येन मे विक्रमे बुद्धिर्मनुजा येन सङ्गताः । । ७<br>
कौशल्योवाच<br>
यज्ञो यज्ञेश्वरो भानुरावाभ्यां जातु तोषितः । <br>
स्वर्गप्राप्तिरियं तस्य कर्मणः फलमुत्तमम् । । ८<br>
सुरूपता ततः प्रीतिः पश्यतां चारुवेषिता । <br>
यत्पृच्छसि महाभागे तदप्येषां वदामि ते । । ९<br>
तीर्थोदकैस्तथा गन्धैः स्नापितो यद्दिवाकरः । <br>
तेन कान्तिरियं नित्यं देवांस्त्रिभुवनेश्वरान् । । 1.115.१०<br>
मनःप्रसादः सौम्यत्वं शरीरे ये च निर्वृताः । <br>
यत्प्रियत्वं च सर्वं स्यात्तद्घृतस्नपनात्फलम् । । ११<br>
यान्यभीष्टानि वासांसि यच्चाभीष्टविभूषणम् । <br>
रत्नानि यान्यभीष्टानि यत्प्रियं चानुलेपनम् । । १२<br>
ये धृता यानि माल्यानि दयितान्यभवन्सदा । <br>
मम भर्तुस्तदैवास्य तदा राज्यं प्रशासतः । । १३<br>
तानि सर्वाणि सर्वज्ञ सर्वपातरि भानुनि । <br>
दत्तानि तं समुत्थोऽयं गन्धधूपात्मको गुणः । । १४<br>
आहारा दयिता ये च पवित्राश्च निवेदिताः । <br>
त्रिलोककर्तुः सवितुस्तृप्तिस्तद्गुणसम्भवा । । १५<br>
स्वर्गकामेन मे भर्त्रा मया च शुभदर्शने । <br>
कृतमेतत्कृतेनाभूदावयोर्भवसंक्षयः । । १६<br>
ये त्वकामा नराः सम्यक्तत्कुर्वन्ति च शोभने । <br>
तेषां ददाति विश्वेशो भगवान्मुक्तिमीश्वरः । । १७<br>
ब्रह्मोवाच<br>
एवमभ्यर्च्य मार्तण्डमर्कं देवेश्वरं गुरुम् । <br>
प्राप्तोऽस्म्यभिमतान्कामान्कृष्णाहं शाश्वतीः समाः । । १८<br>
चन्दनागुरुकर्पूरकुङ्कुमोशीरपद्मकैः । <br>
अनुलिप्तो नरैर्भक्त्या ददाति१ सागरोद्भवाम् । । १९<br>
कालेयकं तुरुष्कं च रक्तचन्दनमेव च । <br>
यान्यात्मनि सदेष्टानि तानि शस्यान्यपाकुरु । । 1.115.२०<br>
गन्धाश्चापि शुभा ये च धूपा ये विजयोदयाः । <br>
दिवाकरस्य धर्मज्ञ निवेद्यास्सर्वदाच्युत । । २१<br>
न दद्यात्सल्लकीक्षारं नो मुखेन च संहृतम् । <br>
दद्यादर्काय धर्मज्ञ धूपमाराधनोद्यतः । । २२<br>
मालती मल्लिका चैव यूथिका चातिमुक्तिकः । <br>
पाटलाः करवीरश्च जपा सेवन्तिरेव च । । २३<br>
कुङ्कुमस्तगरश्चैव कर्णिकारः सकेशरः । <br>
चम्पकः केतक कुन्दो बाणबर्बरमालिका । । २४<br>
अशोकस्तिलको लोध्रस्तथा चैवाटरूषकः । <br>
शतपत्राणि धन्यानि बकाह्वानी विशेषतः । । २५<br>
अगस्तिं किंशुकं तद्वत्पूजार्थं भास्करस्य तु । <br>
अमी पुष्पप्रकारास्तु शस्ता भास्करपूजने । । २६<br>
बिल्वपत्रं शमीपत्रं पत्रं वा भृङ्गरस्य च । <br>
तमालपत्रं च हरे सदैव भगवत्प्रियम् । । २७<br>
तुलसी कालतुलसी तथा रक्तं च चन्दनम् । <br>
केतकी पत्रपुष्पं तु सद्यस्तुष्टिकरं रवेः । । २८<br>
पद्मोत्पलसमुत्थानि रक्तं नीलोत्पलं तथा । <br>
सितोत्पलं तु भानोस्तु दयितानि सदाच्युत । । २९<br>
कृष्णलोकन्मत्तकं कान्तं तथैव गिरिमल्लिका । <br>
न कर्णिकारिकापुष्पं भास्कराय निवेदयेत् । । 1.115.३०<br>
कुटजं शाल्मलीपुष्पं तथान्यद्गन्धवर्जितम् । <br>
निवेदितं भयं रोगं निःस्वतां च प्रयच्छति । । ३१<br>
येषां न प्रतिषेधोऽस्ति गन्धवर्णान्वितानि च । <br>
तानि पुष्पाणि देयानि मानवे लोकभानवे । । ३२<br>
सुगन्धैश्च मुरामांसीकर्पूरागरुचन्दनैः । <br>
तथान्यैश्च शुभैर्द्रव्यैरर्चयेद्वनमालिनम् । । ३३<br>
दुकूलपट्टकौशेयवार्क्षकार्पासकादिभिः । <br>
वासोभिः पूजयेद्भानुं यानि चात्मप्रियाणि तु । । ३४<br>
भक्ष्याणि यान्यभीष्टानि भोज्यान्यभिमतानि च । <br>
फलं च वल्लभं यत्स्यात्तत्ते देयं दिवाकरे । । ३५<br>
सुवर्णमणिमुक्तानि रजतं च तथाच्युत । <br>
दक्षिणा विविधा चेह यच्चान्यदपि वल्लभम् । । ३६<br>
आत्मानं भास्करं मत्वा यज्ञं तस्मै निवेदयेत् । <br>
तत्तदव्यक्तरूपाय भास्कराय निवेदयेत् । । ३७<br>
