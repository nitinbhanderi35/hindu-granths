।। शतानीक उवाच ।। ।। <br>
यदेतद्दृश्यते व्योम सूर्यस्य पुरतो द्विज ।। <br>
तदुच्यते किमात्मा च कथंभूतश्च कथ्यताम् ।। १ ।। <br>
।। सुमंतुरुवाच ।। ।। <br>
हंत व्योम प्रवक्ष्यामि सूर्यप्रहरणं शुभम् ।। <br>
यदात्मकं हि यत्प्रोक्तं यथा वसंति देवताः ।। २ ।। <br>
पुरस्ताच्च चतुःशृंगं तद्व्योमायतनं रवेः ।। <br>
व्योमशब्दं चतुःशृंगं सर्वदेवमयं च यत् ।। ३ ।। <br>
गैरिकार्णवसंभूतं यदंतर्गर्भमाश्रितम् ।। <br>
तत्रोत्पन्नमिदं व्योम कलेर्व्योम मही स्मृता ।। ४ ।। <br>
वरुणस्य यथा पाशो हुङ्कारो वेधसो यथा ।। <br>
विष्णोश्चापि यथा चक्रं त्रिशूलं त्र्यंबकस्य च ।।५।। <br>
इन्द्रस्य च यथा वज्रं तथा व्योम रवेः स्मृतम् ।। <br>
तस्मिन्व्योम्नि त्रयस्त्रिंशत्क्रीडन्तो यज्ञियाः सुराः ।। ६ ।। <br>
हरश्च वर्षशुद्धश्च त्र्यंबकश्चापराजितः ।। <br>
वृषाकपिश्च शंभुश्च कपर्दी रैवतस्तथा ।। <br>
ईश्वरो भुवनश्चैते रुद्रा एकादश स्मृताः ।। ७ ।। <br>
आदित्यानां च नामानि विष्णोश्चक्रस्य दीयताम् ।। <br>
अर्यमा च तथा मित्रो भगोऽथ वरुणस्तथा ।। ८ ।। <br>
विवस्वान्त्सविता चैव पूषा त्वष्टा तथैव च ।। <br>
अंशो भगश्चातितेजा आदित्या द्वादश स्मृताः ।। ९ ।। <br>
ध्रुवो धरश्च सोमश्च आपश्चैवाऽनिलोऽनलः । <br>
प्रत्यूषश्च प्रभातश्च वसवोऽष्टौ प्रकीर्तिताः । । 1.125.१०<br>
नासत्यश्चैव दस्रश्च स्मृतौ द्वावश्विनावुभौ । <br>
विश्वेदेवान्प्रवक्ष्यामि नामतस्तान्निबोधत । । ११<br>
क्रतुर्दक्षो वसुः सत्यः कालकामौ धृतिः कुरुः । <br>
शङ्कुमात्रो वामनश्च विश्वेदेवा दश स्मृताः । । १२<br>
वर्तमाना इमे देवा भविष्यानन्तरे शृणु । <br>
यमश्च तुषिताश्चैव१ वसवो२ वशवर्तिनः । । १३<br>
सत्याश्च भूतरजसः साध्याश्च तदनन्तरा । <br>
षट्सु मन्वन्तरेष्वेवं देवा द्वादशद्वादश३ । ।<br>
पारावतास्तथा चान्ये ते ह्यासंस्तुषितैः सह । । १४<br>
साध्यान्देवान्प्रवक्ष्यामि नामतस्तान्निबोध मे । <br>
मनोऽनुमन्ता प्राणश्च नरो नारायणस्तथा । । १५<br>
वृत्तिलम्बो मनुश्चैव समो४ धर्मश्च वीर्यवान् । <br>
वित्तस्वामी प्रभुश्चैव साध्या द्वादश कीर्तिताः । । १६<br>
एते यज्ञभुजो देवाः सर्वलोकेषु पूजिताः । <br>
आदित्यामेव ते धीर कश्यपस्यात्मजाः स्मृताः । । १७<br>
विश्वे च वसवः साध्या विज्ञेया धर्मसूनवः । <br>
एवं धर्मसुतः सोमस्तृतीयो वसुरिष्यते । । १८<br>
धर्मोऽपि ब्रह्मणः पुत्रः पुराणे निश्चयं गतः । <br>
अथ चेन्द्रान्वसूंश्चैव नामभिश्च निबोध मे । । १९<br>
स्वायम्भुवो मनुः पूर्वः ततः स्वारोचिषः स्मृतः । <br>
उत्तमस्तामसश्चैव रैवतश्चाक्षुषस्तथा । । 1.125.२०<br>
इत्येते षडतिक्रान्ताः सप्तमः साम्प्रतो मनुः । <br>
वैवस्वतेति विज्ञेयो भविष्याः सप्त चापरे । । २१<br>
एषामाद्योर्कसावर्णिर्ब्रह्मसावर्णिरेव च । <br>
तस्माच्च भवसावर्णिर्धर्मसावर्णिरित्युत । । २२<br>
पञ्चमो दक्षसावर्णिः सावर्णिः५ पञ्च कीर्तिताः । <br>
रौच्यो भौव्यश्च द्वावन्यावित्येते मनवः स्मृताः । । २३<br>
इन्द्रस्तु विष्णुभुग्ज्ञेयो विद्युतिस्तदनन्तरम् । <br>
विभुः प्रभुश्चैव शिखी तथैव च मनोजवः । । २४<br>
ओजस्वी साम्प्रतिस्विन्द्रो बलिर्भाव्यस्ततः परम् । <br>
अद्भुतस्त्रिदिवश्चैव दशमस्त्विन्द्र उच्यते । । २५<br>
सुसात्त्विकश्च१ कीर्तिश्च शतधामा२ दिवस्पतिः । <br>
इति भूता भविष्याश्च इन्द्रा ज्ञेयाश्चतुर्दश । । २६<br>
कश्यपोऽत्रिर्वशिष्ठश्च भरद्वाजश्च गौतमः । <br>
विश्वामित्रो जमदग्निः सप्तैते ऋषयः स्मृताः । । २७<br>
अतः परं प्रवक्ष्यामि मरुतोऽग्निपरिग्रहान् । <br>
प्रवहोथावहश्चैव उद्वहः संवहस्तथा । । २८<br>
विवहो निवहश्चैव परिवाहस्तथैव च । <br>
अन्तरिक्षचरा३  ह्येते पृथङ्मार्गविसारिणः । । २९<br>
सूर्योऽग्निश्च शुचिर्नाम्ना वैद्युतः पावकः स्मृतः । <br>
निर्मन्थः पवमानोऽग्निस्त्रयः प्रोक्ता इमेग्नयः । । 1.125.३०<br>
अग्नीनां पुत्रपौत्रास्तु चत्वारिंशत्तथैव तु । <br>
मरुतामपि सर्वेषां विज्ञेयाः सप्तसप्तकाः । । ३१<br>
ऋतुः संवत्सरोऽह्यग्निर्ऋतवस्तस्य जज्ञिरे । <br>
ऋतुपुत्राश्च वै पञ्च इति सर्गः सनातनः । । ३२<br>
संवत्सरस्तु प्रथमो द्वितीयः परिवत्सरः । <br>
इद्वत्सरस्तृतीयस्तु चतुर्थस्त्वनुवत्सरः । । ३३<br>
पञ्चमो वत्सरस्तेषामित्येवं पञ्च ते स्मृताः । <br>
तेषु संवत्सरो ह्यग्निः सूर्यस्तु परिवत्सरः । । ३४<br>
सोम इद्वत्सरस्तेषां वायुश्चैवानुवत्सरः । <br>
रुद्रस्तु वत्सरो ज्ञेयः पञ्चैता ' युगदेवताः । । ३५<br>
आर्तवा पितरो ज्ञेया ये जाताः ऋतुसूनवः । <br>
पितामहास्तु विज्ञेयाः पञ्चाब्दा ब्रह्मणः सुताः । । ३६<br>
सौम्या बर्हिषदश्चैव अग्निष्वात्ताश्च ये त्रयः । <br>
एते वै पितरस्तेषां ये जीवत्पितृका नराः । । ३७<br>
आदित्यश्चैव सोमश्च लोहिताङ्गो बुधस्तथा । <br>
बृहस्पतिश्च शुक्रश्च तथा हेलिसुतश्च यः । । ३८<br>
उपरागः शिखी चोभौ नवैते नु ग्रहाः स्मृताः । <br>
त्रैलोक्यस्य त्विमे नित्यं भावाभावनिवेदकाः । । ३९<br>
आदित्यश्चैव सोमश्च द्वावेतौ मण्डलग्रहौ । <br>
राहुश्छायाग्रहस्तेषां शेषास्तारा ग्रहाः स्मृताः । ।1.125.४ ०<br>
नक्षत्राधिपतिः सोमो ग्रहराजो दिवाकरः । <br>
पठ्यते चाग्निरादित्य उदकश्चन्द्रमाः स्मृतः । । ४१<br>
आदित्यः पठ्यते ब्रह्मा विष्णुस्तेषां तु चन्द्रमाः । <br>
महेश्वरस्तु विज्ञेयस्तृतीयस्तारकग्रहः । । ४२<br>
कश्यपस्य सुतः सूर्यः सोमो धर्मसुतः स्मृतः । <br>
देवासुरगुरू द्वौ तु नामतस्तौ१ महाग्रहौ । । ४३<br>
प्रजापतिसुतावेतावुभौ शुक्रबृहस्पती । <br>
बुधः सोमात्मजः श्रीमाञ्छनी रविसुतः स्मृतः । । ४४<br>
सिंहिकायाः सुतो राहुः केतुस्तु ब्रह्मणः सुतः । <br>
सर्वेषां च ग्रहाणां हि अधस्ताच्चरते रविः । । ४५<br>
ततो दूरं स्मृतं तावद्विधोर्नक्षत्रमण्डलम् । <br>
नक्षत्रेभ्यः कुजबुधौ श्वेताह्वस्तदनन्तरम् । । ४६<br>
तस्मान्माहेश्वरश्चोर्द्ध्वं धिषणस्तदनन्तरम् । <br>
कृष्णश्चोर्ध्वं ततस्तस्मादथ चित्रशिखण्डिजः । । ४७<br>
एषामेव क्रमः प्रोक्ताश्चासक्तं त्रिदिवं ध्रुवे । <br>
आदित्यनिलयो राहुः कदाचित्सोममार्गगः । । ४८<br>
सूर्यमण्डलसंस्थस्तु१ शिखी सर्पति सर्वदा । <br>
नवयोजनसाहस्रो विस्तारो भार्गवस्य२ तु । । ४९<br>
द्विगुणः सूर्यविस्ताराद्विस्तारः शनिनः स्मृतः । <br>
त्रिगुणं३ मंडलं ज्ञेयं नाक्षत्रं विस्तराद्विधोः । । 1.125.५०<br>
नक्षत्रमण्डलात्तत्र पादहीनो बृहस्पतिः । <br>
बृहस्पतेः पादहीनः शुक्रोङ्गारक एव हि । । ५१<br>
विस्तारो मण्डलानां तु पादहीनस्तयोर्बुधः । <br>
बुधतुल्यानि ऋक्षाणि सर्वऋक्षाणि यानि तु । । ५२<br>
योजनान्यर्धमात्राणि तेभ्यो ह्रस्वं न विद्यते । <br>
राहुः सूर्यप्रमाणश्च कदाचित्सोमसन्निभः । । ५३<br>
नक्षत्रग्रहमानस्तु१ केतुस्त्वनियतः स्मृतः । <br>
अविज्ञातगतिश्चैव चञ्चलत्वन्नराधिप । । ५४<br>
तथालक्षितरूपस्तु बहुरूपधरो हि सः । <br>
भूर्लोकः पृथिवी प्रोक्ता अन्तरिक्षं भुवः स्मृतम् । । ५५<br>
स्वर्लोकस्त्रिदिवं ज्ञेयं शेषादूर्ध्वं यथाक्रमम् । <br>
भूपतिस्तु सदा त्वग्निस्तेनासौ भूपतिः स्मृतः । । ५६<br>
वायुर्नभस्पतिस्तेन तथा सूर्यो दिवस्पतिः । <br>
गन्धर्वाप्सरसश्चैव गुह्यकाः सिद्धराक्षसाः । ।५७<br>
भूर्लोकवासिनः सर्वे अन्तरिक्षचराञ्छृणु । <br>
मरुतः सप्तमस्कंधे रुद्रास्तत्रैव चाश्विनौ । ।५८<br>
आदित्या वसवः सर्वे तथैव च गवां गणाः । <br>
चतुर्थे तु महर्लोके वसन्ते कल्पवासिनः । ।५ ९<br>
प्रजानां पतिभिः सर्वेः सहिताः कुरुनन्दन । <br>
जनलोके पञ्चमे च वसन्ते भूमिदाः सदा । । 1.125.६०<br>
ऋतुः सनत्कुमाराद्या वैराजभ्र तथाश्रयाः । <br>
सत्यस्तु सप्तमे लोके ह्यपुनर्मार्गगामिनाम् । । ६१<br>
ब्रह्मलोकः समाख्यातो ह्यप्रतीघातलक्षणः । <br>
इतिहासविदो यत्र क्रीडन्ते कुरुनन्दन । । ६२<br>
शृण्वन्ति च पुराणानि ये सदा भीमनंदन । <br>
महीतलात्सहस्राणां शतादूर्ध्वं दिवाकरः । । ६३<br>
शतयोजनकोट्यस्तु१ भूमेरूर्ध्वं ध्रुवः स्थितः । <br>
ततो विंशतिलक्षस्तु त्रैलोक्योत्सेध उच्यते । । ६४<br>
द्विगुणैस्तु सहस्रैस्तु योजनानां शतेषु च । <br>
लोकांतरमथो चैवं ध्रुवादूर्ध्वं विधीयते । । ६५<br>
देवदानवगन्धर्वा यक्षराक्षसपन्नगाः । <br>
भूता विद्याधराश्चैव अष्टौ ते देवयोनयः । । ६६<br>
यस्मिन्व्योम्नि त्विमे लोकाः सप्त वै सम्प्रतिष्ठिताः । <br>
मरुतः पितरो ह्येते तस्मिन्नेवाग्नयो ग्रहाः । । ६७<br>
यास्त्वप्येताः समाख्याता मयाष्टौ देवयोनयः । <br>
मूर्ताश्चामूर्तयश्चैव सर्वास्ता व्योम्नि संस्थिताः । । ६ ८<br>
एवंविधमिदं व्योम सर्वव्योममयं स्मृतम् । <br>
सर्वदेवमयं चैव सर्वग्रहमयं तथा । । ६९<br>
तस्माद्यो ह्यर्चयेद्व्योम तेन सर्वेऽर्चिताः सुराः । <br>
तस्मात्सर्वप्रयत्नेन शुभार्थी व्योम चार्चयेत् । । 1.125.७०<br>
यस्त्वर्चते सदा व्योम भक्त्या  श्रद्धासमन्वितः । <br>
वृषध्वजसदो राजन्स गच्छेन्नात्र संशयः । । ७१<br>
