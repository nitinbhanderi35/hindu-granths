शतानीक उवाच<br>
कथं साम्बः प्रपन्नोऽर्कं केन वा प्रतिपादितः । <br>
उग्रं शापं च तं प्राप्य पितरं स किमुक्तवान् । । १<br>
सुमन्तुरुवाच<br>
उक्तमेव पुरा वीर यथा शप्तः स यादवः । <br>
पित्रा साम्बो महाराज हरिणाम्बुजधारिणा । । २<br>
अथ शापाभिभूतस्तु साम्बः पितरमब्रवीत् । <br>
१ विनयावनतो भूत्वा प्राञ्जलिः शिरसा गतः । । ३<br>
किं मयापकृतं देव येन शप्तोस्म्यहं त्वया । <br>
अहं त्वदाज्ञया देव त्वरमाणोत्र आगतः । । ४<br>
कस्मान्निपातितः शापो मयि तेऽनपकारिणि । <br>
न वै जानाम्यहं किञ्चित्प्रसीद जगतः पते । । ५<br>
शापं नियच्छ मे देव प्रसादं कुरु मे प्रभो । <br>
कश्मलेनाभिभूतोऽहं येन मुच्येय किल्बिषात् । । ६<br>
तमुवाच ततः कृष्णः साम्बं बुद्ध्वा ह्यनागसम् । <br>
नाहं पुत्र पुनः शक्तो रोगस्यास्य व्यपोहने । । ७<br>
अस्यायं जगतो नाथो द्वादशात्मा दिवाकरः३ । <br>
सहस्ररश्मिरादित्यः शक्तः पुत्र व्यपोहितुम् । । ८<br>
ज्ञातं मयाधुना चैव यथा त्वं नारदेन तु । <br>
रोषाद्विसर्जितः पुत्र मत्सकाशं महात्मना । । ९<br>
तस्मात्तमेव पृच्छ त्वं प्रसाद्य ऋषिसत्तमम् । <br>
आख्यास्यति स ते देवं शापं यस्तेऽपनेष्यति । । 1.75.१०<br>
अथैतत्स पितुर्वाक्यं श्रुत्वा जाम्बवतीसुतः । <br>
दीनः १शोकपरीतात्मा ततः सञ्चिन्त्य भारत । । ११<br>
द्वारवत्यां स्थितं विष्णुं कदाचिद्द्रष्टुमागतम् । <br>
विनयादुपसङ्गम्य साम्बः पप्रच्छ नारदम् । । १२<br>
भगवन्वेधसः पुत्र सर्वलोकज्ञ सुव्रत । <br>
प्रसादं कुरु मे विप्र प्रणतस्य महामते । । १३<br>
ये मे नीरुजं कायं कश्मलं च प्रणश्यति । <br>
तं योगं इहि मे विप्र प्रणतस्यास्य सुव्रत । । १४<br>
नारद उवाच<br>
यः स्तुत्यः सर्वदेवानां नमस्यः पूज्य एव च । <br>
पूजयित्वाशु तं देवं ततो व्याधिं प्रहास्यसि । । १५<br>
साम्ब उवाच<br>
कः स्तुत्यः सर्वदेवानां नमस्यः पूज्य एव च । <br>
कः सर्वगश्च सर्वत्र शरणं यं वज्राम्यहम् । । १६<br>
पितृशापानलेनाहं दह्यमानो महामुने । <br>
शान्त्यर्थमस्य कं देवं शरणं च व्रजाम्यहम् । । १७<br>
एतच्छ्रुत्वा तु साम्बस्य वचनं करुणावहम् । <br>
हित्वा तु ४कामजं वीर नारदो वाक्यमब्रवीत् । । १८<br>
स्तुत्यो वन्द्यश्च पूज्यश्च नमस्य ईड्य एव च । <br>
भास्करो यदुशार्दूल ब्रह्मादीनां सदानघ । । १९<br>
