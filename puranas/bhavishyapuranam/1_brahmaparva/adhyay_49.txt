वासुदेव उवाच<br>
अथार्चनविधिं वक्ष्ये धर्मकेतोरनुत्तमम् । <br>
सर्वकामप्रदं पुण्यं विघ्नघ्नं दुरितापहम् । । १<br>
सूर्यमन्त्रैः पुरः स्नातो यजेत्तेनैव भास्करम् । <br>
यतस्ततः प्रवक्ष्यामि स्नानमादौ समासतः । । २<br>
आचान्तस्तमुपालभ्य मुद्रया शुचिशुद्धया । <br>
कृत्वा नीराजनं पुत्र संशोध्य च जलं ततः । । ३<br>
स्नानाद्धृदयपूतेन १ मन्त्रेण मत्कुलोद्वह । <br>
उत्थायाचम्य तेनैव वाससी परिधाय च । । ४<br>
द्विराचम्याथ सम्प्रोक्ष्य तनुं सप्ताक्षरेण च । <br>
उत्थायाचम्य तेनैवं रवेः कृत्वार्घ्यमेव च । । ५<br>
दत्त्वा तेन जपित्वा तं स्वकं ध्यात्वार्कवद्धृदि । <br>
गत्वा चायतनं शुभ्रमार्कमार्की तनुं यजेत् । । ६<br>
पूरकं कुम्भकं कृत्वा रेचकं च समाहितः । <br>
कृत्वोङ्कारेण दोषांस्तु हन्यात्कायादिसम्भवान् । । ७<br>
वायव्याग्नेयमाहेन्द्रवारुणीभिर्यथाक्रमम् । <br>
किल्विषं वारुणाद्भिश्च हन्यात्सिद्ध्यर्थमात्मनः । । ८<br>
शोषणं दहनं स्तम्भं प्लावनं च यथाक्रमात् । <br>
वाय्वग्नीन्द्रजनाख्याभिर्धारणाभिः कृते सति । । ९<br>
ध्यात्वा विशुद्धमात्मानं प्रणमेदर्कमास्थितम् । <br>
देहं तेनैव सञ्चिन्त्य पञ्चभूतमयं परम् । । 1.49.१०<br>
सूक्ष्मं स्थूलं तथाक्षाणि स्वस्थानेषु प्रकम्य च । <br>
विन्यस्याङ्गानि खादीनि हृदाद्यानि हृद्यादिषु । । ११<br>
खस्वाहा हदयं भानोः खमर्काय शिरस्तथा । <br>
उल्का स्वाहा शिखार्कस्य यै च हुं कवचं परम् । ।<br>
खां फडस्त्रं च संहाराश्चादितः प्रणवः कृतः । । १२<br>
स पूर्वे प्रणवस्याथो मन्त्रकर्मप्रसिद्धये । <br>
एभिर्जलं त्रिधा जप्त्वा स्नानद्रव्याणि तेन च । । १३<br>
सम्प्रोक्ष्य पूजयेत्सूर्यं गन्धपुष्पादिभिः शुभैः । <br>
ततो मूर्तिषु सर्वासु रात्रावग्नौ प्रपूजयेत् । । १४<br>
प्राक्पश्चिमोदगभ्यग्रां प्रातः सायं निशासु वै । <br>
सप्ताक्षरेण तन्मन्त्रं ध्यात्वा च पद्मकर्णिकाम् । । १५<br>
आदित्यमण्डलान्तस्थं तत्र देहं प्रकल्पयेत् । <br>
प्रभामण्डलमध्यस्थं ध्यात्वा देहं यथा पुरा । ।<br>
सर्वलक्षणसम्पूर्णं सहस्रकिरणोज्ज्वलम् । । १६<br>
रक्तैर्गन्धैश्च पुष्पैश्च चरुभिर्बलिभिस्तथा । <br>
रक्तचन्दनमिश्रैर्वा वस्त्रैरावरणैः शुभैः । । १७<br>
आवाहनादिकर्माणि रक्षां तु हृदयेन च । <br>
तच्चित्तश्च सदा कुर्याज्ज्ञात्वा कर्मक्रमं बुधः । । १८<br>
कृत्वा चावाहनं मन्त्रैरेकत्र स्थापनं ततः । <br>
यावद्यागावसानं तु सान्निध्यं तत्र कल्प्य च । । १९<br>
दत्त्वा पाद्यादिकां पूजां शक्त्या वार्घ्यं निवेद्य च । <br>
जपित्वा विधिवद्ध्यात्वा ततो देवीं विसर्जयेत् । । 1.49.२०<br>
एष कर्म क्रमः प्रोक्तः सर्वेषां यजनक्रमात् । <br>
प्रवक्ष्यामि जपस्थानं पद्मेशावरणे तथा । । २१<br>
आदित्यं कर्णिकासंस्थं दलेष्वङ्गानि पूर्वशः । <br>
सोमादीन्राहुपर्यंतान्ग्रहांश्चैवोदगादितः । । २२<br>
मूर्तिमल्लोकपालांश्च क्रमादावरणेष्वथ । <br>
तदस्त्राणि च रक्षार्थं स्वमन्त्रैः पूजयेत्क्रमात् । । २३<br>
प्रणवैश्चाभिधानैश्च चतुर्थ्यां ह्यभियोजितैः । <br>
सर्वेषां कथिता मन्त्रा मुद्राश्च कथयाम्यतः । । २४<br>
व्योममुद्रा रतिः पद्मा महाश्वेतास्त्रमेव च । <br>
पञ्चमुद्राः समाख्याताः सर्वकर्मप्रसिद्धये । । २५<br>
उत्तानौ तु करौ कृत्या अङ्गुल्यो ग्रथिताः क्रमात् । <br>
तर्जनीं यन्ति यावत्ताः समे वाधोमुखे स्थिते । । २६<br>
तर्जन्यो १ मध्यमस्यैव ज्येष्ठाग्रे वानुगोपरि । <br>
मुद्रेयं सर्वमुद्राणां व्योम मुद्रेति कीर्तिता । ।<br>
सर्वकर्मसु योगोऽयं तथा स्थानं प्रकल्पते । । २७<br>
पद्मवत्प्रसृताः सर्वा महाश्वेता रवेः स्मृता । <br>
जवसंनिहितो नित्यं रथारूढो रविः स्मृतः । । २८<br>
हस्तावूर्ध्वमुखौ कृत्वा वामाङ्गुष्ठेन योजितौ । <br>
द्रव्याणां शोधने योज्या रक्षार्थं च विशेषतः । । २९<br>
अनया मुद्रया सर्वं रक्षितं शोधितं भवेत् । <br>
अर्घ्यं दत्वा प्रयोक्तव्या पूजान्ते च विशेषतः । । 1.49.३०<br>
जपध्यानावसाने च यदीच्छेत्सिद्धिमात्मनः । <br>
अनेन विधिना नित्यं जपेदब्दमतन्द्रितः । । ३१<br>
स लभेतेप्सितान्कामानिहामुत्र न संशयः । <br>
रोगार्तो मुच्यते रोगाद्धनहीनो धनं लभेत् । । ३२<br>
राज्यभ्रष्टो लभेद्राज्यमपुत्रः पुत्रमाप्नुयात् । <br>
प्रज्ञामेधासमृद्धीश्च चिरं जीवति मानवः । ।<br>
सुरूपां लभते कन्यां कुलीना पुरुषो ध्रुवम् । । ३३<br>
सौभाग्यं स्त्री कुलीनापि कन्या च पुरुषोत्तमम् । <br>
अविद्यो लभते विद्यामित्युक्तं भानुना पुरा । । ३४<br>
नित्ययागः स्मृतो ह्येष धनधान्यसुखावहः । <br>
प्रजापशुविवृद्धिश्च निष्कामस्यापि जायते । । ३५<br>
तदैकः स्तूयते स्वर्गे शब्द्यते च नरोत्तमः । <br>
भक्त्या तं पूजयेद्यस्तु नरः पुण्यतरः सदा । । ३६<br>
इह वै कामिकं प्राप्य ततो गच्छेन्मनोः पदम् । <br>
द्विजस्तस्य प्रसादेन तेजसा बुधसन्निभः । । ३७<br>
