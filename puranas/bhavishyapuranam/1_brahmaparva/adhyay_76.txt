नारद उवाच<br>
कदाचित्पर्यटँल्लोकान्सूर्यलोकमहं गतः । <br>
तत्र दृष्टो मया सूर्यः सर्वदेवगणैर्वृतः । । १<br>
गन्धर्वैरप्सरोभिश्च नागैर्यक्षैश्च राक्षसैः । <br>
तत्र गायन्ति गन्धर्वा नृत्यन्त्यप्सरसस्तथा । । २<br>
रक्षन्त्युद्गतशस्त्रास्तं यक्षराक्षसपन्नगाः । <br>
ऋचो यजूंषि सामानि मूर्तिमन्तीह सर्वशः । ।<br>
तत्कृतैर्विविधैः स्तोत्रैः स्तुवन्ति ऋषयो रविम् । । ३<br>
मूर्तिमत्यः स्थितास्तत्र तिस्रः संध्याः शुभाननाः । <br>
गृहीतवज्रनाराचाः परिवार्य रविं स्थिताः । । ४<br>
अरुणा वर्णतः पूर्वा मध्यमा चेन्दुसन्निभा । <br>
तृतीयाक्ष्माजसंकाशा १ संध्या चैव प्रकीर्तिता । । ५<br>
आदित्या वसवो रुद्रा मरुतोथाश्विनौ तथा । <br>
त्रिसंध्यं पूजयन्त्यर्कं तथान्ये च दिवौकसः । । ६<br>
ईरयञ्जयशब्दं तु इन्द्रस्तत्रैव तिष्ठति । <br>
कविस्तु त्र्यम्बको देवस्त्रिसंध्यं पूजयन्ति वै । । ७<br>
२दिनादावम्बुजाकारं पूजयेदम्बुजासनम् । <br>
चक्ररूपं तु मध्याह्ने घृतार्चिः पूजयेत्सदा । । ८<br>
पूजयेत्सगणं रात्रौ विपुलाज्यस्वरूपिणम् । <br>
रविं भक्त्या सदा देवं ३कंजार्धकृतशेखरः । । ९<br>
सारथ्यं कुरुते तस्य पतगस्याग्रजः १ सदा । <br>
वहमानो रथं दिव्यं कालावयवनिर्मितम् । । 1.76.१०<br>
हरितैः सप्तभिर्युक्तं छन्दोभिर्वाजिरूपिभिः । । ११<br>
द्वे भार्ये पार्श्वयोस्तस्य राज्ञीनिक्षुभसंज्ञिता । <br>
तथान्यैर्नामभिर्देवाः परिवार्य रविं स्थिताः । । १२<br>
पिङ्गलो लेखकस्तत्र तथान्यो दण्डनायकः । <br>
२राजाश्रोषौ च द्वौ द्वारे स्थितौ कल्माषपक्षिणौ । । १३<br>
ततो व्योम चतुःशृङ्गं मेरोः सदृशलक्षणम् । <br>
दिण्डिस्तथाग्रतस्तस्य दिक्षु चान्ये स्थिताः सुराः । । १४<br>
एवं सर्वगमं देवं प्रदीप्तं जगति द्विज । <br>
ब्रह्माद्यैः संस्तुतं देवं गीर्वाणैर्ऋषभोत्तमम् । ।<br>
ग्रहेशं भुवनेशानमादित्यं शरणं व्रज । । १५<br>
साम्ब उवाच<br>
तत्त्वतः श्रोतुमिच्छामि कथं सर्वगतो रविः । । १६<br>
कति वा रश्मयस्तस्य मूर्तयश्च कति स्मृताः । <br>
का राज्ञी निक्षुभा का च कश्चायं दण्डनायकः । । १७<br>
पिङ्गलश्चापि कस्तत्र किं चासौ लिखते सदा । <br>
राजाश्रोषौ च कौ तत्र कौ च कल्माषपक्षिणौ । । १८<br>
किं दैवत्यं च तद्व्योम मेरोः सदृशलक्षणम् । <br>
को दिण्डिरग्रतस्तत्र के देवा दिक्षु ये स्थिताः । । १९<br>
तत्त्वतो निगमैश्चैव विस्तरेण वदस्व माम । <br>
येनाहं तत्त्वतो ज्ञात्वा व्रजामि शरणं द्विज । । 1.76.२०<br>
