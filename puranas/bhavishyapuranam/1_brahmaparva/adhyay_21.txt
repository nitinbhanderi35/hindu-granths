सुमन्तरुवाच<br>
पतिव्रता पतिप्राणा पतिशुश्रूषणे रता । <br>
एवंविधापि या प्रोक्ता शुचिः संशोभना सती । । १<br>
सोपवासा तृतीयां तु लवणं परिवर्जयेत् । <br>
सा गृह्णाति च वै भक्त्या व्रतमामरणान्तिकम् । । २<br>
गौरी ददाति सन्तुष्टा रूपं सौभाग्यमेव च । <br>
लावण्यं ललितं हृद्यं श्लाघ्यं पुंसां मनोरमम् । । ३<br>
पुंसो मनोरमा नारी भर्त्ता नार्या मनोरमः । <br>
गौरीव्रतेन भवति राजँल्लवणवर्जनात् । । ४<br>
इदं व्रतं प्रति विभो धर्मराजस्य शृण्वतः । <br>
उमया च पुरा प्रोक्तं यद्वाक्यं तन्निबोध मे । । ५<br>
मया व्रतमिदं सृष्टं सौभाग्यकरणं नृणाम् । <br>
मर्त्ये तु नियता नारी व्रतमेतच्चरिष्यति । ।<br>
सह भर्त्रा स मोदेत यथा भर्ता हरो मम । । ६<br>
या च कन्या न भर्तारं विन्दते शोभना सती । <br>
सा त्विदं व्रतमुद्दिश्य भवेदक्षारभोजना । ।<br>
मच्चित्ता मन्मनाः कुर्यान्मद्भक्ता मत्परिग्रहा । । ७<br>
गौरीं संस्थाप्य सौवर्णीं गन्धालङ्कारभूषिताम् । <br>
वस्त्रालङ्कारसंवीतां पुष्पमण्डलमण्डिताम् । । ८<br>
लवणं गुडं घृतं तैलं देव्यै शक्त्या निवेदयेत् । १ <br>
कटुखण्डं जीरकं च पत्रशाकं च भारत । । ९<br>
गुडघृष्टांस्तथापूपान्खडवेष्टांस्तथा नृप । <br>
ब्राह्मणे व्रतसम्पन्ने प्रदद्यात्सुबहुश्रुते । । 1.21.१०<br>
शुक्लपक्षे सदा देया यथा शक्त्या हिरण्मयी । <br>
धनहीने तु भक्त्या२ च मधुवृक्षमयी नृप । । ११<br>
अर्च्या नित्यं संनिधानात्तत्र गौरी न संशयः । <br>
अक्षारलवणं रात्रौ भुंक्ते चैव सुवाग्यता । । १२<br>
गौरी सन्निहिता नित्यं भूमौ प्रस्तरशायिनी३ । <br>
एवं नियमयुक्तस्य४ देव्या यत्समुदाहृतम् । । १३<br>
तच्छृणुष्व महाबाहो कथ्यमानं महाफलम् । <br>
भर्तारं तु लभेत्कन्या यं वाच्छति मनोऽनुगम् । । १४<br>
सुचिरं सह वै भर्त्रा क्रीडयित्वा५ इहैव सा । <br>
सन्ततिं च प्रतिष्ठाप्य सह तेनैव गच्छति । । १५<br>
हेलिलोकं चन्द्रलोकं लोकं चित्रशिखण्डिनः । <br>
गत्वा याति सदो राजन्वामदेवस्य भारत । । १६<br>
विधवा तु यदा राजन्देव्या व्रतपरायणा६ । <br>
भर्त्तारं नियता नित्यं सदार्चनपरायणा । । १७<br>
इह चोत्सृज्य देहं स्वं दृष्ट्वा हरिपुरे प्रियम् । <br>
आक्षिप्य यमदूतेभ्यः सह भर्त्रा रमेद्दिवि । । १८<br>
वर्षकोटिं दशगुणां रमित्वा सा इहागता । <br>
भर्त्रा सहैव पूर्वोक्तं लभते फलमीप्सितम् । । १९<br>
इन्द्राण्यापि व्रतमिदं पुत्रार्थिन्या नराधिप । <br>
लब्धः पुत्रो व्रतस्यान्ते जयन्तो नाम नामतः । । 1.21.२०<br>
अरुन्धत्या तथा चीर्णं वशिष्ठं प्रति कामतः । <br>
दृश्यते दिवि चाद्यापि वशिष्ठस्य समीपतः । । २१<br>
रोहिण्या लवणत्यागात्सपन्नीगणमर्दनम् । <br>
लब्धं देव्याः प्रसादेन सौभाग्यमचलं दिवि । । २२<br>
इत्येषा तिथिरित्येव तृतीया लोकपूजिता । <br>
सदा विशेषतः पुण्या वैशाखे मासि या भवेत् । । २३<br>
पुण्या भाद्रपदे मासि माघेप्येवं न संशयः । <br>
माघे भाद्रपदे चापि स्त्रीणां धन्या१ प्रचक्षते । । २४<br>
साधारणी तु वैशाखे सर्वलोकस्य भारत । <br>
माघमासे तृतीयायां गुडस्य लवणस्य च । ।<br>
दानं श्रेयस्करं राजन्स्त्रीणां२ च पुरुषस्य च । । २५<br>
गुडेन तुष्यते दत्तो लवणेन तु विश्वभूः । <br>
गुडपूपास्तु दातव्या मासि भाद्रपदे तथा । । २६<br>
तृतीयायां तु माघस्य वामदेवस्य प्रीतये । <br>
वारिदानं प्रशस्तं स्यान्मोदकानां च भारत । । २७<br>
वैशाखे मासि राजेन्द्र तृतीया चन्दनस्य च । <br>
वारिणा तुष्यते वेधा मोदकैर्भीम एव हि । ।<br>
दानात्तु चन्दनस्येह कञ्जजो नात्र संशयः । । २८<br>
यात्वेषा कुरुशार्दूल वैशाखे मासि वै तिथिः  । <br>
तृतीया साऽक्षया लोके गीर्वाणैरभिनन्दिता । । २९<br>
आगतेयं महाबाहो भूरि चन्द्रं वसुव्रता । <br>
कलधौतं तथान्नं च घृतं चापि विशेषतः । ।<br>
यद्यद्दत्तं त्वक्षयं स्यात्तेनेयमक्षया स्मृता । । 1.21.३०<br>
यत्किञ्चिद्दीयते दानं स्वल्पं वा यदि वा बहु । <br>
तत्सर्वमक्षयं स्याद्वै तेनेयमक्षया स्मृता । । ३१<br>
योऽस्यां ददाति करकन्वारिबीजसमन्वितान् । <br>
स याति पुरुषो वीर लोकं वै हेममालिनः । । ३२<br>
इत्येषा कथिता वीर तृतीया तिथिरुत्तमा । <br>
यामुपोष्य नरो राजन्नृद्धिं वृद्धिं श्रियं भजेत् । । ३३<br>
<br>
