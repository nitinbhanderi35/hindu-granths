शतानीक उवाच<br>
अहो व्रतं महत्कष्टं संशयो हृदि वर्तते । <br>
कार्तिकेयस्य माहात्म्यं श्रुत्वा जन्म तथा द्विज । । १<br>
अनेकजनितस्येह कार्त्तिकेयस्य सुव्रत । <br>
माहात्म्यं सुमहद्विप्र कथमेतद्विभाव्यते । । २<br>
जातिः श्रेष्ठा भवेद्वीर उत कर्म भवेद्वरम् । <br>
संशयस्तु महानत्र दृष्ट्वा मे कृत्तिकासुतम् । । ३<br>
एतद्वद विनिश्चित्य न यथा संशयो भवेत् । <br>
जन्मतः कर्मणश्चैव यज्ज्वायस्तद् ब्रवीहि मे । । ४<br>
सुमन्तुरुवाच<br>
इममर्थं पुरा पृष्टो ब्रह्मा शिष्यैर्मनीषिभिः । <br>
यदुक्तं तेन तेषां च तत्ते वच्मि निबोध मे । । ५<br>
सुरज्येष्ठं सुखासीनमभिगम्य महर्षयः । <br>
प्रणम्य च महाबाहो विश्वामित्रस्य विप्रताम् । । ६<br>
दृष्ट्वा विस्मयमागत्य कौतूहलसमन्विताः । <br>
भक्तिं श्रद्धां पुरोधाय प्रणम्यानतकन्धराः । । ७<br>
ऋषय ऊचुः<br>
भो ब्रह्मन्नादकल्पे हि ब्राह्मण्यं ब्रूहि किं भवेत् । <br>
जात्यध्ययनदेहात्मसंस्काराचारकर्मणाम्१ । । ८<br>
बाह्याभ्यन्तरसामान्यविशेषा यदि कृत्रिमाः । <br>
मनोवाक्कर्मशारीरजातिद्रव्यगुणात्मकाः । । ९<br>
सन्त्यक्तव्याः प्रसिद्धा ये जातिभेदविधायिनः । <br>
वस्तुभूताः परोक्षैर्वा प्रमाणैर्न विनिश्चिताः । । 1.40.१०<br>
अव्यक्तागमसिद्धश्चेज्जातिभेदविधिर्नृणाम् । <br>
विकल्पोऽयं न पुष्णाति भवतः शेमुषीबलम् । । ११<br>
ब्रह्मोवाच<br>
एवमेतन्न सन्देहो यथा यूयं वदन्ति१ ह । <br>
शृणुध्वं योगिनो वाक्यं सतर्कं शिष्यश्रेयसे । । १२<br>
योगेश्वर उवाच<br>
प्रमाणे हि प्रसिद्धे तु भिन्नार्थविषये यतः । <br>
स्पष्टयोग्यार्थविषयं प्रत्यक्षं तावदीक्षते । । १३<br>
समान्यातीन्द्रियग्राही सिद्धान्तोऽभ्युपगम्यते । <br>
स एव भगवानेकं प्रमाणमिति चेन्न तत् । । १४<br>
यस्माद्विविधमे तत्ते सङ्कटं भद्र वर्तते । <br>
वेदस्य पौरुषेयत्वं नित्यजातिसमर्थकम् । । १५<br>
कार्या विशेषा वेदोक्ता न युक्तमकृतं वचः । <br>
ताल्वादिकरणानां च व्यापारानन्तरं श्रुतेः । । १६<br>
व्यापारात्परतस्तस्य प्रागभावविशेषतः । <br>
तद्भावानुविधायित्वमन्वयव्यतिरकेतः । । १७<br>
तस्माद्धूमाग्निवद्वार्थफलभावोऽवतिष्ठते । <br>
न च व्यापारवचसोरन्यथानुपपत्तितः । । १८<br>
पुरुषानुगता जातिर्ब्राह्मणत्वादिकास्ति चेत् । <br>
द्विवर्णजातिभेदेन प्रत्याक्षार्थोपलक्षणात् । । १९<br>
गोवर्गमध्यं च गतो यथाश्वो निर्धार्यते ज्ञैः सुविचक्षणत्वात् ।<br>
मनुष्यभावादविशिष्यमाणस्तद्वद्द्विजः शूद्रगणान्न भिन्नः । । 1.40.२०<br>
मनुष्यजातेर्न परो विशेषो यः कल्प्यते सर्वनरानुयायी ।<br>
संस्कारयुक्ता हि क्रियाविशिष्टा द्विजन्मनां शूद्रविवेकहेतुः । । २१<br>
जीवोऽपि ब्राह्मणः प्रोक्तो यैरतत्त्वज्ञमानवैः । <br>
प्रभ्रष्टब्राह्मणत्वास्ते जायन्ते विप्रसङ्गतः । । २२<br>
जराजन्मान्तरक्लेशदुष्टग्राहकुलाकुलम् । <br>
नर तिर्यगसच्छूद्र योनिदुःखोर्मिसंकटम् ॥ २३<br>
दौस्थित्यरोगशोकार्तिजनावर्तसमन्वितम् । <br>
श्वानुशूकरचाण्डालकृमिकूर्मादिकायकम् । । २४<br>
संसारसागरं घोरं मग्नः खलु परिप्लवन् । <br>
भूरिपापभराक्रान्तः स जीवो ब्राह्मणः कथम् । । २५<br>
ब्रह्मोवाच<br>
सप्तव्याधकथा विप्रा मनुना परिकीर्तिताः । <br>
तं निशम्य यदुश्रेष्ठ नित्यं जातिपदं त्यजेत् । । २६<br>
सप्तव्याधा दशार्णेषु१ मृगाः कालञ्जरे गिरौ । <br>
चक्रवाकाः सरिद्द्वीपे हंसाः सरसि मानसे । । २७<br>
तेऽपि जाताः कुरुक्षेत्रे ब्राह्मणा वेदपारगाः। <br>
प्रस्थिता दीर्घमध्वानं मृयं किमवसीदथ । । २८<br>
तस्मान्न जीवे ब्राह्मण्यं पश्यामो हि कथञ्चन । । २९<br>
शस्त्रादिमद्भार्गवजातियुक्तो गजाश्वगोजोष्ट्रखरादिकानाम् ।<br>
शक्त्या कृतो ह्यङ्गजवर्णधर्मैर्भेदः स्फुटं लक्षणतोऽत्र यद्वत् । । 1.40.३०<br>
तदुत्तरान्नैव विकर्तनीया ब्राह्मण्यजातिनृषु नास्ति काचित् ।<br>
नित्याकृतिर्नानुपभेदरूपा यथा हि भेदः परमोऽत्र सिध्येत् । ।<br>
सिताद्यसाधारणतुल्यरूपाः सनातनोऽङ्गेषु न वर्णभेदः । । ३१<br>
ब्राह्मण्यमध्रुवमिदं किल कृत्रिमत्वादकृत्रिमं भवति सामयिकत्वयोगात् ।<br>
साङ्केतिकं सुकृतलेशविशेषलब्धं वाणिज्यभेषजकृतामिव जातिभेदाः । । ३२<br>
किं ब्राह्मणा ये सुकृतं त्यजन्ति किं क्षत्रिया लोकमपालयन्तः .।<br>
स्वधर्महीना हि तथैव वैश्याः शूद्राः स्वमुख्यक्रियया विहीनाः । । ३३<br>
तस्मान्न गोश्ववत्कश्चिज्जातिभेदोऽस्ति देहिनाम् । <br>
कार्यशक्तिनिमित्तस्तु सङ्केतः कृत्रिमो भवेत् । । ३४<br>
एवं प्रमाणैः प्रतिषिध्यमानां साङ्केतिकीं याति नरो व्यवस्थाम् ।<br>
स्वकीयसिद्धां स्वमतैर्निषिद्धां न बुध्यते मूढमना वराकः । । ३५<br>
गोमहिष्यजवाज्युष्ट्रवानेयाविगजाधिपाः । <br>
प्रेष्यवार्धुषिकाकार्यकरणोद्यतमानसाः । । ३६<br>
वणिक्कारुक्रियाविष्टा१ दिव्यास्तेऽपि च ये द्विजाः ।<br>
विनष्टास्ते तु विज्ञेयाः क्रव्यादाश्च कुशीलवाः । । ३७<br>
पलाण्डुलशुनादाश्च मृग्युष्ट्रीक्षीरपायिनः । <br>
मांससर्वरसक्षीरक्रयविक्रयकारिणः । । ३८<br>
पुनर्भूवृषलीवेश्याचाण्डालस्त्रीनिषेविणः । <br>
शूद्रान्नरसपुष्टाङ्गाः प्रेतवस्त्रान्नभोजनाः । । ३९<br>
मृतसूतकलब्धान्नपानाद्यभ्यवहारिणः । <br>
ब्रह्मदेवपितृभूतमनुष्येषु बहिष्कृताः । ।1.40.४०<br>
मात्सर्यमदविद्वेषतृष्णाकामतमोमयाः । <br>
हीनाचारा१ हि ये केचिदपरे पिशुना द्विजाः । ।<br>
प्रकारैर्बहुभिः सर्वे ते प्रणश्यन्ति नान्यथा । ।४ १<br>
एवं शास्त्रोदितन्यायमार्गभ्रष्टास्तु ये नराः । <br>
विशिष्टगोत्रसंस्कारकलापसकलात्मकाः । ।४ २<br>
वेदानध्यापयन्तोऽपि तेऽधीयानाः श्रुतिक्रमात् । <br>
ब्राह्मणत्वाद्विहीयन्ते दुराचारविघायिनः । ।४ ३<br>
तस्मान्न जातिरेकत्र भूतात्मास्त्यनपायिनी । <br>
नाशित्वादत्र च श्लोकान्मानवाः समधीयते । ।४.<br>
सद्यः पतति मांसेन लाक्षया लवणेन च । <br>
त्र्यहेण शूद्रो भवति ब्राह्मणः क्षीरविकयी । ।४५<br>
गोरक्षकान्वाणिजिकांस्तथा कारुकुशीलवान् । <br>
प्रेष्यान्वार्धुषिकांश्चैव शूद्रास्तान्मनुरब्रवीत् । ।४६<br>
शूद्रो ब्राह्मणतामेति ब्राह्मणश्चैति शूद्रताम् । <br>
क्षत्रियो याति विप्रत्वं विद्याद्वैश्यं तथैव च । ।४७<br>
<br>
