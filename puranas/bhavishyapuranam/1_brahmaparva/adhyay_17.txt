।। शतानीक उवाच ।। ।। <br>
ब्रूहि मे विस्त राद्ब्रह्मन्प्रतिपत्कृत्यमादरात् ।। <br>
ब्रह्मपूजाविधानं च पूजने यच्च वै फलम्।।१।। <br>
।। सुमंतुरुवाच ।। ।। <br>
शृणुष्वैकमना राजन्कथयाम्येष शांतिदम् ।। <br>
पूर्वमेकार्णवे घोरे नष्टे स्थावरजंगमे ।। २ ।। <br>
स्वयंभूरभवद्देवः सुरज्येष्ठश्चतुर्मुखः ।। <br>
ससर्ज लोकान्देवांश्च भूतानि विविधानि च ।।३।। <br>
कायेन मनसा वाचा जंगमस्थावराणि च ।। <br>
पिता यः सर्वदेवानां भूतानां च पितामहः ।। ४ ।। <br>
तस्मादेष सदा पूज्यो यतो लोकगुरुः परः ।। <br>
सृजत्येष जगत्कृत्स्नं पाति संहरते तथा ।।५।। <br>
रुद्रोऽस्य मनसो जातो विष्णुर्जातोऽस्य वक्षसः ।। <br>
मुखेभ्यश्चतुरो वेदा वेदांगानि च कृत्स्नशः ।। ६ ।। <br>
देवाप्सरसगंधर्वाः सयक्षोरगराक्षसाः ।। <br>
पूजयंति सदा वीर विरिंचिं सुरनायकम् ।।७।। <br>
सर्वो ब्रह्ममयो लोकः सर्वं ब्रह्मणि संस्थितम्।। <br>
तस्मात्समर्चयेद्ब्रह्मन्य इच्छेच्छ्रेय आत्मनः ।। ८ ।। <br>
यो न पूजयते भक्त्या सुरज्येष्ठं सुरेश्वरम् ।। <br>
न स नाकस्य राज्यस्य न च मोक्षस्य भाजनम् ।। ९ ।। <br>
यस्तु पूजयते भक्त्या विरिंचिं भुवनेश्वरम् ।। <br>
स नाकराज्यमोक्षेषु क्षिप्रं भवति भाजनम् ।। 1.17.१० ।। <br>
तस्मात्सौम्यमना भूत्वा यावज्जीवं प्रतिज्ञया ।। <br>
अर्चयित्वा सदा देवमापन्नोपि नरो नृप ।। ११ ।। <br>
वरं देहपरित्यागो वरं नरकसम्भवः ।। <br>
न त्वेवापूज्य भुंजंति देवं वै पद्मसंभवम् ।। १२ ।। <br>
सदा पूजयते यस्तु वीर भक्त्या पितामहम् ।। <br>
मनुष्यचर्मणा नद्धः स वेधा नात्र संशयः।।१३।।<br>
न हि वेधोऽर्चनात्किंचित्पुण्यमभ्यधिकं भवेत् ।। <br>
इति विज्ञाय यत्नेन पूजनी यः सदा विधिः ।। १४ ।। <br>
यो ब्रह्माणं द्वेष्टि मोहात्सर्वदेवनमस्कृतम् ।। <br>
नरो नरकगामी स्यात्तस्य संभाषणादपि ।। १५ ।। <br>
ब्रह्मणोर्चां प्रतिष्ठाप्य सर्वयत्नैर्विधानतः ।। <br>
यत्पुण्यं फलमाप्नोति तदेकाग्रमनाः शृणु ।। १६ ।। <br>
सर्वयज्ञतपोदानतीर्थवेदेषु यत्फलम् ।। <br>
तत्फलं कोटिगुणितं लभेद्वेधः प्रतिष्ठया ।। १७ ।। <br>
कञ्जजं स्थापयेद्यस्तु कृत्वा शालां मनोरमाम् ।। <br>
सर्वांगमोदित पुण्यं कोटिकोटिगुणं लभेत् ।। १८ ।। <br>
मातृजान्पितृजांश्चैव यां चैवोद्वहते स्त्रियम् ।। <br>
कुलैकविंशमुत्तार्य ब्रह्मलोके महीयते ।। १९ ।। <br>
भुक्त्वा तु विपुलान्भोगान्प्रलये समुपस्थिते ।। <br>
ज्ञानयोगं समासाद्य स तत्रैव विमुच्यते ।। 1.17.२० ।। <br>
अथ वा राज्यमाकांक्षेज्जायते संभवांतरे ।। <br>
सप्तद्वीपसमुद्रायाः क्षितेरधिपतिर्भवेत् ।। २१ ।। <br>
त्रिसंध्यं यो जपेद्ब्रह्म कृत्वाष्टदल पंकजम् ।। <br>
पौर्णमास्यां प्रतिपदि तस्य पुण्यफलं शृणु ।। २२ ।। <br>
अनेनैव स देहेन ब्रह्मा संतिष्ठते क्षितौ ।। <br>
पापहा सर्वमर्त्यानां दर्शनात्स्पर्शनादपि ।। ।। २३ ।। <br>
उद्धृत्य दिवि संस्थाप्य कुलानामेकविंशतिम् ।। <br>
तैः कुलैः सहितो नित्यं मोदते गोगतो नृप ।। २४ ।।<br>
अप्येकवारं यो भक्त्या पूजयेत्पद्म संभवम् ।। <br>
पद्मस्थं मूर्तिमंतं वा ब्रह्मलोकं स गच्छति ।।२५।। <br>
पुण्यक्षयात्क्षितिं प्राप्य भवेत्क्षितिपतिर्महान् ।। <br>
वेदवेदांगतत्त्वज्ञो ब्राह्मणश्चापि जायते।। ।। २६ ।। <br>
न तत्तपोभिरत्युग्रैर्न च सर्वैर्महामखैः ।। <br>
गच्छेद्ब्रह्मपुरं दिव्यं मुक्त्त्वा भक्तिपरात्मकान् ।।२७।। <br>
मृद्दार्वेष्टकशैलैर्वा यः कुर्याद्ब्रह्मणो गृहम् ।। <br>
त्रिःसप्तकुलसंयुक्तो ब्रह्मलोके महीयते ।। २८ ।। <br>
मृन्मयात्कोटिगुणितं फलं दार्विष्टकामये ।। <br>
इष्टकाद्विगुण पुण्यं कृते शैलमये गृहे ।। २९ ।। <br>
क्रीडमानोपि यः कुर्याच्छालां वै ब्रह्मणो नृप ।। <br>
ब्रह्मलोके स लभते विमानं सर्वकामिकम् ।। 1.17.३० ।। <br>
पुष्पमालापरिक्षिप्तं किंकिणीजालभूषितम् ।। <br>
दोलाविक्षेपसंपन्नं घंटाचामरभूषितम् ।। ३१ ।। <br>
मुक्तादामवितानेन शोभितं सूर्यसुप्रभम् ।। <br>
अप्सरोगणसंकीर्णं सर्वकामसुखप्रदम् ।। ३२ ।। <br>
तत्रोषित्वा महाभोगी क्रीडमानः सदा सुरैः ।। <br>
पुनरागत्य लोकेस्मिन्राजा भवति धार्मिकः ।। ३३ ।। <br>
पश्यन्परिहरञ्जन्तून्मृदुपूर्वं महीपते ।। <br>
शनैः संमार्जनं कुर्वंश्चान्द्रायणफलं व्रजेत् ।। ३४ ।। <br>
वस्त्रपूतेन तोयेन यः कुर्यादुपलेपनम् ।। <br>
पश्यन्परिहरञ्जतूंश्चांद्रायणफलं लभेत् ।। ३५ ।। <br>
नैरंतर्येण यः कुर्यात्पक्षं संमार्जनार्चनम् ।। <br>
युगकोटिशतं साग्रं ब्रह्मलोके महीयते ।। ३६ ।। <br>
तस्यांते स चतुर्वेदः सुरूपः प्रियदर्शनः ।। <br>
आढ्यः सर्वगुणोपेतो राजा भवति धार्मिकः ।। ३७ ।। <br>
कपटेनापि यः कुर्याद्ब्रह्मशालां सुमानद ।। <br>
संमार्जनादि वै कर्म सोऽपि प्राप्नोति तत्फलम् ।। ३८ ।। <br>
तावद्धमंति संसारे दुःखशोकभयप्लुताः ।। <br>
न भवंति सुरश्रेष्ठे यावद्रक्ता महीपते ।। ३९ ।। <br>
समासक्तं यथा चित्तं जन्तोर्विषयगोचरे ।। <br>
यद्येवं ब्रह्मणि न्यस्तं को न मुच्येत बन्धनात् ।। 1.17.४० ।। <br>
खण्डस्फुटितसंस्कारं शालायां यः करोति वै ।। <br>
अरामावसथाद्येषु लभते मौक्तिकं फलम् ।। ४१ ।। <br>
नास्ति ब्रह्मसमो देवो नास्ति ब्रह्मसमो गुरुः ।। <br>
नास्ति ब्रह्मसमं ज्ञानं नास्ति वेधःसमं तपः ।। ४२ ।। <br>
प्रतिपद्यादिसर्वेषु दिवसेषूत्सवेषु च ।। <br>
पर्वकालेषु पुण्ये पौर्णमास्यां विशेषतः ।। ४३ ।। <br>
शंखभेर्यादिनिर्घोषैर्महद्भिगेंयसंयुतैः ।। <br>
कुर्यान्नीराजनं देवे सुरज्येष्ठे चतुर्मुखे ।। ४४ ।। <br>
यावत्पर्वाणि विधिना कुर्या न्नीराजनं नृप ।। <br>
तावद्युगसहस्राणि ब्रह्मलोके महीयते ।। ४५ ।। <br>
स्नानकाले त्रिसंध्यं तु यः कुर्यान्नृत्यवादनम् ।। <br>
गीतं वा मुखवाद्यं वा तस्य पुण्य फलं शृणु ।। ४६ ।। <br>
यावन्त्यहानि कुरुते गेयनृत्यादिवादनम् ।। <br>
तावद्युगसहस्राणि ब्रह्मलोके महीयते ।। ४७ ।। <br>
कपिलापञ्चगव्येन कुशवारियुतेन च ।। <br>
स्नापयेन्मंत्रपूतेन ब्राह्मं स्नानं हि तत्स्मृतम् ।। ४८ ।। <br>
कपिलापंचगव्येन दधिक्षीरघृतेन च ।। <br>
स्नानं शतगुणं ज्ञेयमितरेषां नराधिप ।। ४९ ।। <br>
देवाग्निकार्यमुद्दिश्य कपिलामाहरेत्सदा ।। <br>
ब्रह्मक्षत्रविशश्चैव न शूद्रस्तु कदाचन ।। 1.17.५० ।। <br>
कापिलं यः पिबेच्छूद्रो देवकार्यार्थनिर्मितम् ।। <br>
स पच्येत महाघोरे सुचिरं नरकार्णवे ।। ५१ ।। <br>
वर्षकोटिसहस्रैस्तु यत्पापं समुपार्जितम् ।। <br>
सुरज्येष्ठघृताभ्यंगाद्दहेत्सर्वं न संशयः ।। ५२ ।। <br>
कल्पकोटिसहस्रैस्तु यत्पापं समुपार्जितम् ।।<br>
पितामहघृतस्नानं दहत्यग्निरिवेंधनम्।५३।। <br>
घृतस्नानं प्रतिपदि सकृत्कृत्वा तु कांजजम् ।। <br>
कुलैकविंशमुत्तार्य विष्णुलोके मही यते ।।५४।। <br>
अयुतं यो गवां दद्याद्भक्त्या वै वेदपारगे ।। <br>
वस्त्रहेमादियुक्तानां क्षीरस्नानेन यत्फलम् ।।५५।। <br>
सकृदाज्येन पयसा स्नपयेत्तु यः ।। <br>
गांगेयेन स यानेन याति ब्रह्मसलोकताम् ।। ५६ ।। <br>
स्नाप्य दध्ना सकृद्वीर कञ्जजं विष्णुमाप्नुयात् ।। <br>
मधुना स्नपयित्वा तु वीरलोके महीयते ।। ५७ ।।<br>
स्नानमिक्षुरसेनेह यो विरिंचेः समाचरेत् ।। <br>
स याति लोकं सवितस्तु तेजसा भासयन्नभः ।। ५८ ।। <br>
शुद्धोदकेन यो भक्त्या स्नापयेत्पद्मसंभवम् ।। <br>
उत्सृज्य पापकलिलं स यात्येव सलोकताम् ।। ५९ ।। <br>
वस्त्रपूतेन तोयेन स्नपयेद्यः सकृद्विभुम् ।। <br>
स सर्वकालं तृप्तात्मा लोकवश्यत्वमा प्नुयात् ।। 1.17.६० ।। <br>
सर्वौषधीभिर्यो भक्त्या स्नपयेत्पद्मसंभवम् ।। <br>
कांचनेन विमानेन ब्रह्मलोके महीयते ।। ६१ ।। <br>
गन्धचन्दनतोयेन स्नापयेद्योंबुजोद्भवम् ।। <br>
रुद्रलोकमवाप्नोति तेजसा हेमसन्निभः ।। ६२ ।। <br>
पाटलोत्पलपद्मानि करवीराणि सर्वदा ।। <br>
स्नानकाले प्रयोज्यानि स्थिराणि सुरभीणि च ।। ६३ ।। <br>
एषामेकतमं स्नानं भक्त्या कृत्वा तु वेधसि ।। <br>
विधूय पापकलिलं विधिलोके महीयते ।। ६४ ।। <br>
कर्पूरागरुतोयेन स्नपयेद्यस्तु कञ्जजम् ।। <br>
सर्वपापविशुद्धात्मा ब्रह्मलोके महीयते ।। ६५ ।। <br>
गायत्रीशतजप्तेन विमलेनांभसा विभुम् ।। <br>
स्नपयित्वा सकृद्भक्त्या ब्रह्मलोकमवा प्नुयात् ।। ६६ ।। <br>
विभुं शीतांबुना स्नाप्य धारोष्णपयसा ततः ।। <br>
ततः पश्चाद् घृतस्नानं कृत्वा पापैर्विमुच्यते ।। ६७ ।। <br>
एतत्स्नानत्रयं कृत्वा पूजयित्वा तु भक्तितः ।। <br>
अश्वमेधसहस्रस्य फलं प्राप्नोति मानवः ।। ६८ ।। <br>
मृत्कुंभैस्ताम्रजैः कुंभैः स्नानं शतगुणं भवेत् ।। <br>
रौप्ये लक्षोत्तरं प्रोक्तं हैमैः कोटिगुणं भवेत् ।। ६९ ।। <br>
ब्रह्मणो दर्शनं पुण्यं दर्शनात्स्पर्शनं परम् ।। <br>
स्पर्शनादर्चनं श्रेष्ठं घृतस्नातमतः परम् ।। 1.17.७० ।। <br>
वाचिकं मानसं पापं घृतस्नानेन देहिनाम् ।। <br>
क्षिणुते पद्मजो यस्मात्तस्मात्स्नानं समाचरेत् ।। ७१ ।। <br>
स्नपयित्वार्चयेद्भक्त्या यथा तच्छृणु भारत ।। <br>
शुचिवस्त्रधरः स्नातः कृतन्यासश्च भारत ।। ७२ ।। <br>
चतुर्हस्तं लिखेत्पद्मं चतुर्भागविभागितम् ।। <br>
मध्ये तस्य लिखेच्चक्रं दलैर्द्वादशभिश्चितम् ।। ७३ ।। <br>
सरोजानि ततो न्यस्य अक्षराणि समन्ततः ।। <br>
अक्षरं विहितं चान्यत्पत्रभागे प्रकीर्तितम् ।। ७४ ।। <br>
नानावर्णकसंयोगाल्लिखेच्चैवानुपूर्वशः ।। <br>
कृष्णोत्कटं तु मध्यं स्यात्पीतरक्तं तथा परम् ।। ७५ ।। <br>
सितं शुद्धं तु कर्त्तव्यं मध्यभागे तु वर्तुलम् ।। <br>
प्रभाकुण्डलकैर्बाह्यैर्वेष्टयेच्चक्रनायकम् ।।७६।। <br>
एवमालिख्य यत्नेन मूलमन्त्रं ततो न्यसेत् ।। <br>
मूर्ध्नः पादतलं यावत्प्रणवं विन्यसेद्बुधः ।। ७७ ।। <br>
नादरूपं न्यसेत्तावद्यावच्छब्दस्य शून्यता ।। <br>
तत्कारं विन्यसेन्मूर्ध्नि सकारं मुखमण्डले ।। ७८ ।। <br>
विकारं कण्ठदेशे तु तुकारं सर्वसंधिषु ।। <br>
वकारं हृदि मध्ये तु रेकारं पार्श्वयोर्द्वयोः ।। ७९ ।। <br>
णकारं दक्षिणे कुक्षौ यकारं वामसंज्ञके ।। <br>
भकारं कटिनाभिस्थं र्गोकारं जानुपर्वसु ।। 1.17.८० ।। <br>
देकारं जंघयोर्न्यस्य वकारं पादपद्मयोः ।। <br>
स्यकारमंगुष्ठयोर्न्यस्य धीकारं चोरसि न्यसेत् ।। ८१ ।। <br>
मकारं जानुदेशे तु हिकारं गुह्यमाश्रितम् ।। <br>
धिकारं हृदये न्यस्य योकारं चौष्ठयो र्न्यसेत् ।। ८२ ।। <br>
नकारं नासिकाग्रे तु प्रकारं नेत्रमाश्रितम् ।। <br>
चोकारं तु भुवोर्मध्ये दकारं प्राणमाश्रितम् ।। ८३ ।। <br>
याकारं विन्यसेन्मूर्ध्नि तकारं केशमाश्रितम् ।। <br>
न्यासं कृत्वात्मनो देहे देवे कुर्यात्तथा नृप ।। <br>
सर्वोपचारसंपन्नं कृत्वा सम्यङ् निरीक्षयेत् ।। ८४ ।। <br>
कुंकुमागुरुकर्पूर चन्दनेन विमिश्रितम् ।। <br>
गन्धतोयमुपस्कृत्य गायत्र्या प्रणवेन च ।। <br>
प्रोक्षयेत्सर्वद्रव्याणि पश्चादर्चनमाचरेत् ।। ८५ ।। <br>
चक्रग्रन्थिषु सर्वासु प्रणवं विनिवेशयेत् ।। <br>
भूयः प्लुतं समुच्चार्य प्रणवं सर्वतोमुखम् ।। ८६ ।। <br>
विन्यसेत्पद्ममध्ये तु पीठनिष्पत्तिहेतवे ।। <br>
आसने पृथिवी ज्ञेया सर्वसत्त्वधरा मता ।। ८७ ।। <br>
ह्रस्वोंकारे मता सा तु दीर्घोंकारे तु देवराट् ।। <br>
प्लुतस्तु व्यापयेद्भावं मोक्षदं चामृतात्मकम् ।। ८८ ।। <br>
यत्नस्थो न निवर्तेत योगी प्राणपरायणः ।। <br>
आवाहनं ततः कुर्यादक्षरेण परेण तु ।। ८९ ।। <br>
आवाह्य तेजोरूपं तु न्यसेन्मन्त्रवरांस्ततः ।। <br>
ततो विभावयेद्देवं पद्मस्थं चतुराननम्।।1.17.९०।। <br>
स्रष्टारं सर्वजगतां विष्णुरुद्रविधानगम्।। <br>
संभाव्य गन्धपुष्पादि संभारान्क्रमात्सर्वान्प्रकल्पयेत्।। <br>
गायत्रीमुच्चरन्मन्त्रं सर्वकर्माणि कारयेत्।।९२।। <br>
पुष्पं धूपं तथा दीपं नैवेद्यं सुमनोहरम्।। <br>
खंडलड्डुकश्रीवेष्टकासाराशोकवर्तिकाः।।९३।। <br>
स्वस्तिकोल्लोपिकादुग्धतिलावेष्टतिलाढिकाः।। <br>
फलानि चैव पक्वानि लग्नखण्डगुडानि च।।९४।। <br>
अन्यांश्च विविधान्दद्यात्पूपानि विविधानि च।। <br>
एवमादीनि सर्वाणि दापयेचछक्तितो नृप।।९५।। <br>
मूलमन्त्रेण देवस्य ततो देहं विभावयेत् ।। <br>
पूजयेच्चापि विधिना येन तं ते ब्रवीम्यहम् ।। ९६ ।। <br>
प्राणायामत्रयं कृत्वा देहसंशोधनाय वै ।। <br>
आवाहयेत्ततोनन्तं धारयन्तं वचः सदा ।। ९७ ।। <br>
ध्यात्वानन्तं ततो रुद्रं पद्मकिंजल्कमध्यगम् ।। <br>
ध्यायेद्विष्णुं ततो देवं न्यसेत्पद्मोदरोद्भवम् ।। ९८ ।। <br>
एवं त्रिदेवतारूढं पद्ममध्येंबुजोद्भवम् ।। <br>
पूजयेन्मूलमन्त्रेण पद्मोदरभवं नृप ।। ९९ ।। <br>
ऋग्वेदं तु यजुर्वेदं सामवेदं च पूजयेत् ।। <br>
ज्ञानवैराग्यमैश्वर्यं धर्मं संपूजयेद्बुधः ।। 1.17.१०० ।। <br>
ईशानादिक्रमाद्राजन्विदिशासु समंततः ।। <br>
शिक्षा कल्पो व्याकरणं निरुक्तं छन्द एव च ।। १०१ ।। <br>
ज्योतिषं च महाबाहो उपवेदाश्च कृत्स्नशः ।। <br>
इतिहासपुराणानि यथायोग्यं यथाक्रमम् ।। १०२ ।। <br>
शिक्षा कल्पो व्याकरणं देवस्य पुरतः सदा ।।<br>
कल्पादयस्ततश्चान्ये दिशासु विदिशासु च।।१०३।। <br>
महाव्याहृतयः सर्वाः प्रणवेन समन्विताः।। <br>
पूर्वादिक्रमयोगेन पूजयेद्विधिना नृप।। १०४।। <br>
शक्तयो ब्रह्मणस्त्वेता लोकरूपा व्यवस्थिताः।। <br>
पूजनीयाः प्रयत्नेन मंत्ररूपाः स्थिताः स्वयम्।।१०५।। <br>
अरकांतरसंस्थांश्च षट् समुद्रान्समर्चयेत् ।। <br>
नक्षत्राणि ग्रहाश्चैव राशयश्च विशेषतः । । <br>
पूज्याः सर्वे यथान्यायं सुराग्रेषु व्यवस्थिताः । । १०६ ।। <br>
नागाश्च गरुडश्चैव पूजनीयस्तथाग्रतः ।। <br>
देवता ऋषयश्चैव सहिताः कुलपर्वताः ।। <br>
तत्तेजोनिलयाः सर्वे पूजनीयाः प्रयत्नतः ।। १०७ ।। <br>
आचम्य विधिवत्पूर्वं मंत्रपूतेन वारिणा ।। <br>
हृदयादीन्न्यसेदंगान्हृदयादिषु कृत्स्नशः । । १०८ । । <br>
शिखा नेत्रं तथा चर्म अस्त्रं च भरतर्षभ । । <br>
महेंद्रादिदिशश्चैताः पूजयेद्विधिवन्नृप । । १०९ । । <br>
हृदयं पुरतः पूज्यं शिरो देवस्य पृष्ठतः ।। <br>
पूर्वं संपूजयेद्देवं मूलमंत्रेण कृत्स्नशः । । 1.17.११० ।। <br>
विसर्जयेद्दर्शयित्वा मुद्रां तु भरतर्षभ । । <br>
अंकुशं नरशार्दूल ह्याह्वाने कंजमादिशेत् ।। १११ । । <br>
यस्त्वेवं पूजयेद्देवं प्रतिपन्नित्यमेव च । । <br>
उपोष्य पंचदश्यां तु स याति परमं पदम् ।। ११२ ।। <br>
।। सुमंतु रुवाच । । । । <br>
आपो हिष्ठेति मंत्रोऽयं हृदयं परिकीर्तितम् । । <br>
ऋतं सत्यं शिखा प्रोक्ता उदुत्यं नेत्रमादिशेत् । । ११३ ।। <br>
चित्रं देवानां मस्तमिति सर्वलोकेषु विश्रुतम् । । <br>
वर्मणा ते च्छादयामि कवचं समुदाहृतम् । । ११४ । । <br>
भूर्भुवः स्वरिति तथा शिरसे परिकीर्तितम् ।। <br>
गायत्रीमूलतंत्रस्तु साधकः सर्वकर्मणाम् । । ११ ५। । <br>
गायत्र्या पूजयेद्देवमोंकारेणाभिमंत्रितम्। ।<br>
प्रणवेनापरान्सर्वानृग्वेदादीन्प्रपूजयेत् । । ११६ । । <br>
आह्वाने पूजने वीर विसर्गे ब्रह्मणस्तथा । । <br>
गायत्री परमो मंत्रो वेदमाता विभाविनी  । ११७ ।। <br>
गायत्र्यक्षरतत्त्वैस्तु पूजयेद्यस्तु देवताम् । । <br>
स गच्छेद्ब्रह्मणः स्थानं दुर्लभं यद्दुरा सदम् । । ११८ । । ।। <br>
<br>
