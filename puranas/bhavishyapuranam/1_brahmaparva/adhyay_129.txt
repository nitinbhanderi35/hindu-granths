सुमन्तुरुवाच<br>
अथ लब्धवरः साम्बो वरं प्राप्य पुरातनम् । <br>
मन्यमानस्तदाश्चर्यं प्रहृष्टेनान्तरात्मना । । १<br>
पूर्वाभ्यासेन तेनैव सार्धमन्यैस्तपस्विभिः । <br>
स्नापनार्थं नातिदूरं चन्द्रभागां नदीं ययौ । । २<br>
कृत्वात्ममण्डलाकारं श्रद्दधानो दिनेदिने । <br>
सस्नौ सञ्चिन्तयामास किं रूपं स्थापयाम्यहम् । । ३<br>
स स्नातः सहसैवाथ प्रणम्य१ तु प्रभावतीम् । <br>
उह्यमानां जलौघेन प्रतिमां सम्मुखीं रवेः । । ४<br>
तां दृष्ट्वा तस्य वीरस्य समुत्पन्नमिदं यथा । <br>
देवेन यत्तदाज्ञप्तं तदिदं नात्र संशयः । । ५<br>
स तामुत्तार्य सलिलादानीय च महीपते । <br>
तस्मिन्मित्रवनोद्देशे स्थापयामास तां तदा । । ६<br>
निधाय प्रतिमाँल्लोके साम्बस्तस्य महात्मनः । <br>
मित्रं मित्रवने रम्ये स्थापयित्वा विधानतः । । ७<br>
ततस्तामेव पप्रच्छ प्रणम्य प्रतिमां रवेः । <br>
केनेयं निर्मिता नाथ भवतो ह्याकृतिः शुभा । । ८<br>
प्रतिमा तमुवाचाथ शृणु साम्ब ब्रुवे स्वयम् । <br>
निर्मिता येन चाप्येषा मदीया पुरुषाकृतिः । । ९<br>
ममातितेजसाविष्टं रूपमासीत्पुरातनम् । <br>
असह्यं सर्वभूतानां ततोऽस्म्यभ्यर्चितः सुरैः । ।<br>
सह्यं भवतु ते रूपं सर्वप्राणभृतामिति । । 1.129.१०<br>
ततो मया समादिष्टो विश्वकर्मा महातपाः । <br>
तेजसां शातनं कुर्वन्रूपं निर्वर्तयस्व मे । । ११<br>
ततस्तु मत्समादेशात्तेनैव निपुणं तदा । <br>
शाकद्वीपे भ्रमिं कृत्वा रूपं निर्वर्तितं मम । । १२<br>
प्रीत्या तेषां प्रपञ्चोऽयं स मया कारितः पुनः । <br>
तेनेयं कल्पवृक्षात्तु निर्मिता विश्वकर्मणा । । १३<br>
कृत्वा हिमवतः पृष्ठे पुरा सिद्धनिषेविते । <br>
त्वदर्थं चन्द्रभागायां ततस्तेनावतारिता । । १४<br>
भवतस्तारणार्थं हि ततः स्थानमिदं शुभम् । <br>
रुचिरं सर्वदा साम्ब सान्निध्यं मेऽत्र यास्यति । । १५<br>
सान्निध्यं मम पूर्वाह्णे सुतीरे द्रक्ष्यते जनैः । <br>
कालप्रिये च मध्याह्नेऽपराह्णे चात्र नित्यशः । । १६<br>
पूर्वाह्णे पूजयेद् ब्रह्मा मध्याह्ने चक्रधृत्स्वयम् । <br>
शङ्करश्चापराह्णे तु मां पूजयति सर्वदा । । १७<br>
इत्युक्तोऽसौ भगवता भास्करेण स यादवः । <br>
हर्षमाप महाबाहो भास्करोऽन्तर्दधे ततः । । १८<br>
