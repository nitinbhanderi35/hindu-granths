आदित्य उवाच<br>
साधुसाधु सुरश्रेष्ठ साधु पृष्टोऽस्मि भूधर । <br>
शृणुष्वैकमनाः कृष्ण गदतो निखिलं मम । । १ <br>
आराधयत्वयं देवो मम रूमनौपमम् । <br>
चतुष्कोणं परं व्योम अद्भुतं गैरिकोज्ज्वलम् । । २  <br>
त्वामाराध्य च चक्रांकं शंकरो वृत्तमादरात् ।। <br>
शब्दादौ सततं ब्रह्म सगरादौ त्रिलोचनः ।। ३ ।। <br>
मध्याह्ने त्वं सदा देव भक्त्या मामर्चयस्व वै ।। <br>
यथेष्टमृभवः सर्वे भक्त्या मां पूजयंतु वै ।। ४ ।। <br>
ततो ब्रह्मादयो देवाः श्रुत्वा वाक्यं विभावसोः ।। <br>
प्रणम्य शिरसा सर्वं इदं वचनमब्रुवन् ।। ५ ।। <br>
धन्या देव वयं सर्वे कृतकृत्यास्तथैव च ।। <br>
अस्माभिर्भगवान्पृष्ट स्तेजसा प्रज्वलंति च ।। ६ ।। <br>
संभूता ज्ञानिनः सर्वे भवतो दर्शनाद्वयम् ।। <br>
तमोमोहात्तथा तंद्रा सर्वमेकपदे गतम् ।। ७ ।। <br>
वयं त्वन्मूर्तयः सर्वे तेजसा तव संवृताः ।। <br>
उत्पत्तिस्थितिनाशाय लोकानां तव शासनात् ।। ८ ।।<br>
स्थिताः सर्वे सुरज्येष्ठ लोकपालाश्च कृत्स्नशः ।।<br>
अधुना साध यामेह व्योम्नः पूजां व्रजामहे ।। ९ ।। <br>
इत्थं तेषां वचः श्रुत्वा भास्करो वारितस्करः ।। <br>
उवाच ब्रह्मविष्ण्वीशान्सामपूर्वमिदं वचः ।। 1.155.१० ।। ।। <br>
।। आदित्य उवाच ।। ।। <br>
एवमेतन्न संदेहो यदा वदथ सुव्रताः।। <br>
यूयं मन्मूर्तयः सर्वे युष्माकमहमेव हि।।११।।<br>
यदेतद्दर्शनं देवाः प्रमाण च यदुत्तमम्।। <br>
ज्वालामालाकुलं शुभ्रं शांडिलेयमिवोज्झितम् ।। १२ ।। <br>
युष्माकं देवशार्दूलास्तन्निबोधत कारणम्।। <br>
अहंकारविमूढानां मिथः कलहिनां तथा ।। ।। १३ ।। <br>
प्रबोधार्थं हि युष्माकं तमसो नाशनाय च ।। <br>
प्रवर्तनाय सर्वेषां कर्मणां च प्रदर्शितम् ।।१४।। <br>
तस्मादेवं विदित्वा तु नाहंकारः कदाचन ।। <br>
कर्तव्यो भूतिमिच्छद्भिः सततं देवसत्तमाः ।। १५ ।। <br>
मानं दर्पमहंकारं पूर्वं त्यक्त्वा सुदूरतः ।। <br>
आराधयत मां भक्त्या सततं श्रद्धयान्विताः ।। १६ ।। <br>
ततो द्रक्ष्यथ मे रूपं सकलं निष्कलं च यत् ।। <br>
यस्य संदर्शनादेव सर्वे सिद्धिमवाप्स्यथ ।। १७।। <br>
एवमुक्त्वा महाराज सहस्रकिरणो विभुः ।।<br>
जगामादर्शनं तेषां पश्यतामेव भारत ।। १८ ।। <br>
अथ ते विस्मिताः सर्वे ब्रह्मविष्णुपिनाकिनः ।। <br>
तेजसा तस्य देवस्य भास्करस्य महौजसः ।।१९।।<br>
परस्परमथोचुस्ते विस्मयेन तदा नृप ।। <br>
अहो महात्माऽयं देवोऽदितिपुत्रो दिवस्पतिः ।। 1.155.२० ।। <br>
बृहद्भानुर्महातेजा लोकदीपो विभावसुः ।। <br>
येन सर्वे वयं त्राता निघ्नता विपुलं तमः ।।२१।। <br>
आराधयामस्तं सर्वे गत्वा स्थानानि कृत्स्नशः ।। <br>
येन सर्वे वयं तस्य प्रसादात्सिद्धिमाप्नुमः ।।२२ ।। <br>
तद्व्योम पूजयित्वा तु परया श्रद्धया विभोः ।। <br>
आमंत्र्य ते मिथः सर्वे गताः पूजार्थमादरात् ।। २३ ।। <br>
जगाम पुष्करं ब्रह्मा शालग्रामं जनार्दनः ।। <br>
वृषभध्वजो गतो वीर पर्वतं गंधमादनम् ।।२४।। <br>
त्यक्त्वा मानमहंकारं कुर्वंतस्तप उत्तमम् ।। <br>
आराधयंति तं देवं भास्करं वारितस्करम्।।२५।। <br>
व्योम्नि कृत्वा चतुष्कोणं ब्रह्मा नित्यमपूजयत् ।। <br>
चक्रांकितं हरिर्नित्यं सम्यग्व्योमं त्वपूजयत् ।। २६ ।। <br>
हरोऽपि सततं वीर तेजसा वह्निसन्निभम् ।। <br>
अपूजयत्सदा वृत्तं व्योमं भक्त्या समन्वितः ।। २७ ।। <br>
दिव्यवर्षसहस्रांते पूजयंतो दिवाकरम् ।। <br>
गंधमाल्योपहारैस्तु नृत्यगीतप्रवादितैः ।।२८।। <br>
अतोषयन्महात्मानं कुर्वाणास्तप उत्तमम् ।। <br>
भक्त्याचलेन मनसा विवस्वंतमनुत्तमम् ।। २९ ।। <br>
अथ तेषां महाराज प्रसन्नो भुवनाधिपः ।। <br>
दर्शयामास लोकात्मा युगपद्वै विभावसुः ।। 1.155.३० ।। <br>
कृष्णात्मा च महातेजाश्चतुर्धा योगतोनघ ।। <br>
गत्वैकेन सुरश्रेष्ठं सोब्रवीत्परमं वचः ।। ३१ ।। <br>
अन्येन शंकरं मन्ये अन्येन गरुडध्वजम् ।। <br>
स तताप तथान्येन रथारूढो दिवं सदा ।। ३२ ।। <br>
एवं योगबलाद्भानुः कृतवान्महदद्भुतम्।। <br>
उग्रे तपसि वर्तंतं दृष्ट्वा चैनं चतुर्मुखम् ।। ३३ ।। <br>
पूजयन्तं महद्व्योम भूगतैर्मुखपङ्कजैः ।। <br>
उवाच तं महाराज भास्करश्चतुराननम् ।। ३४ ।। <br>
पश्यपश्य सुरश्रेष्ठ वरदं मामुपागतम् ।। <br>
श्रुत्वैवं वचनं भानोर्विरिंचस्तमथैक्षत ।। ३५ ।। <br>
दृष्ट्वा जगाम प्रणतो ह्यवनिं मुखपंकजैः ।। <br>
हर्षादुत्फुल्लनयनः पुनरुत्थाय भास्करम् ।। <br>
उवाच परमं वाक्यं कृतांजलिपुटः स्थितः ।। ३६ ।। <br>
।। ब्रह्मोवाच ।। ।। <br>
नमस्ते देवदेवेश नमस्ते तिमिरापह ।। <br>
नमस्ते भूत भव्येश भूतादे भूतभावन ।। ३७ ।। <br>
प्रसादं कुरु मे देव प्रसन्नोऽथ दिवाकरः ।। <br>
गतिरन्या न मे देव विद्यते त्वदृते विभो ।। ३८ ।। <br>
।। आदित्य उवाच ।। ।। <br>
एवमेव यथात्थ त्वं नास्ति तत्र विचारणा ।। <br>
त्वं मे प्रथमजः पुत्रः संभूतः कारणात्पुरा ।। ३९ ।। <br>
वरं वरय भद्रं ते वरदोस्मि तवाग्रतः ।। <br>
यमिच्छसि सुरज्येष्ठ मा त्वं शंकां कुरु प्रभो ।। 1.155.४० ।। <br>
।। ब्रह्मोवाच ।। ।। <br>
यदि मे भगवांस्तुष्टो ददाति वरमुत्तमम् ।। <br>
कर्तुं शक्नोमि सृष्टिं च प्रसादात्तव गोपते ।। <br>
कृताकृता हि मे देव सृष्टिर्नेह प्रसिध्यति ।। ४१ ।। <br>
।। आदित्य उवाच ।। ।। <br>
न पुत्रत्वमहं प्राप्तस्तव देव चतुर्मुख ।। <br>
तवान्वये गमिष्यामि पुत्रत्वं हि मरीचये ।। ४२ ।। <br>
ततो यास्यति ते सिद्धिं कृत्स्ना सृष्टिश्चतुर्मुख ।। <br>
भवितैवं न सन्देहो मत्प्रसादा ज्जगत्पते ।। ४३ ।। <br>
एवमुक्तो विरिंचिस्तु रविणा पृथिवीपते ।। <br>
तं वै व्योढं विवस्त्रंतं लोकनाथं जगत्पतिम् ।। ४४ ।। <br>
पुनराह सुरज्येष्ठः प्रणम्य शिरसा रविम् ।। <br>
क्व मे वासो जगन्नाथ भविष्यति दिवस्पते ।। ४५ ।। <br>
।। आदित्य उवाच ।। ।। <br>
यन्मे रूपं महद्व्योम पृष्ठशृंगमनुत्तमम् ।। <br>
तत्र देवकदंबैस्तु भवान्नित्यं निवत्स्यति ।। ४६ ।। <br>
इन्द्रः पूर्वदिशो भागे आग्नेय्यां शांडिलीसुतः ।। <br>
दक्षिणस्यां यमो नित्यं नैर्ऋत्यामथ निर्ऋतिः ।। ।। ४७ ।। <br>
पश्चिमायां तु वरुणो वायव्यां तु सदागतिः ।। <br>
उत्तरे तु दिशो भागे निवसेद्धनदस्ततः ।। ४८ ।। <br>
ऐशान्यां शंकरो देवो मध्ये त्वं विष्णुना सह ।। <br>
श्रुत्वैत्वं वचनं भानोर्वेधाः प्रीत्या तमब्रवीत् ।। ४९ ।। <br>
कृतकृत्यं तथात्मानं मन्यते च नराधिप ।। <br>
चकार च तथा सर्वं भास्क रोक्तमशेषतः ।। 1.155.५० ।। <br>
स च सिद्धिं गतो वीर प्रसादाद्भास्करस्य तु ।। <br>
आदित्योपि वरं दत्त्वा ब्रह्मण्यो ब्रह्मणेऽनघ ।। ५१ ।। <br>
जगाम सह देवेन पर्वतं गन्धमादनम् ।। <br>
ददर्श तत्र भूतेशं तपस्तीव्रं समाश्रितम् ।। ५२ ।। <br>
कपर्दिनं शूलधरं चन्द्रार्ककृतशेखरम् ।। <br>
पूजयंतं परं व्योम सुव्रतं तेज सान्वितम् ।। ५३ ।। <br>
गन्धमाल्योपहारैश्च नृत्यगीतप्रवादितैः ।। <br>
मुखवाद्यैश्च बहुभिः प्रणवस्तोत्रगीतिभिः ।।। <br>
संपूज्यैव महद्व्योम जगाम शिरसा महीम् ।। ५४ ।। <br>
दृष्ट्वैवं पूजयन्तं च भास्करस्त्रिपुरांतकम् ।। <br>
तुष्टोवोचन्महातेजा गोश्रुताभरणं हरम् ।। ५९ ।। <br>
भीम तुष्टोऽस्मि ते वत्स वरं मत्तो वृणुष्व वै ।। <br>
तवांतिकमहं प्राप्तो वरदो भूभृदालय ।। ५६ ।। <br>
श्रुत्वैवं वचनं भानोर्महादेवो महीपते ।। <br>
ददर्श लोकनाथं तं प्रज्वलंतमनुत्तमम् ।। <br>
उवाच प्रणतो भूत्वा अष्टांगैर्भूतलं गतः ।। ५७ ।। <br>
नमोनमस्ते देवेश प्रभाकर दिवाकर ।। <br>
शुभालय शुभाधार विकर्तन शुभानन ।। ५८ ।। <br>
प्रसादं कुरु देवेश प्रसन्नस्त्वं विकर्तन ।। <br>
संसारार्णवमग्नस्य भव पोतो जगत्पते ।। ५९ ।। <br>
तवांगसंभवो देव पुत्रोहं वल्लभस्तव ।। <br>
यत्करोति महादेव पिता पुत्रस्य तत्कुरु ।। 1.155.६० ।। <br>
।। आदित्य उवाच ।। ।। <br>
एवमेतन्न सन्देहो यथा वदसि शंकर ।। <br>
ललाटात्त्वं समुत्पन्नः पुत्रः पुत्रवतां वर ।। ६१ ।। <br>
वरं वरय भद्रं ते मनना त्वं यमिच्छसि ।। <br>
दुर्देयं चापि ते दास्ये त्रिपुरान्तक सुन्दर ।। ६२ ।। <br>
।। महादेव उवाच ।। ।। <br>
यदि तुष्टोऽसि मे देव अनुग्राह्योस्मि ते यदि ।। <br>
प्रयच्छ मे वरं भानो देहि भक्तिं ममाचलाम् ।। ६३ ।। <br>
देवदानवगंधर्वयक्षरक्षोगणांस्तथा ।। <br>
निर्जित्याहं यथा देव युगान्ते संहरे प्रजाम् ।। ६४ ।। <br>
तथा प्रयच्छ मे देव स्थानं च परमं विभो ।। <br>
येनाहं हेतिसर्वं च जये देव जगत्प्रभो ।। ६५ ।। <br>
।। आदित्य उवाच ।। ।। <br>
देवदानवगन्धर्वयक्षराक्षसपन्नगान् ।। <br>
हरिष्यसि जगच्चापि युगान्ते त्रिपुरान्तक ।। ६६ ।। <br>
यदेतत्पूजितं नित्यं मद्रूपं व्योम चोत्त मम् ।। <br>
एतत्त्रिशूलं परमं तव शस्त्रं भविष्यति ।। <br>
ईशाने च तथा भागे व्योम्नो वासो भविष्यति ।। ६७ ।। <br>
।। महादेव उवाच ।। ।। <br>
एवं भवतु मे देव यः प्रसादस्त्वया कृतः ।। <br>
कृतकृत्योऽस्मि देवेश यन्मे देवो वरप्रदः ।। ६८ ।। ।। <br>
