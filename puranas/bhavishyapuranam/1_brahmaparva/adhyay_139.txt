साम्ब उवाच<br>
त्वत्प्रसादान्मया प्राप्तं रूपमेतत्पुरातनम् । <br>
प्रत्यक्षदर्शनं चापि भास्करस्य महात्मनः । । १ <br>
सर्वमेतत्तु सम्प्राप्य पुनश्चिन्ताकुलं मनः । <br>
देवस्य परिचर्यायाः पालनं कः करिष्यति । । २ <br>
गुणयुक्तं द्विजं किञ्चित्समर्थं परिपालने । <br>
ममैवानुग्रहाद्ब्रह्मन्द्विजं व्याख्यातुमर्हसि । । ३ <br>
एवमुक्तस्तु साम्बेन नारदः प्रत्युवाच तम् । <br>
न द्विजाः परिगृह्णन्ति देवस्य स्वीकृतं धनम् । । ४ <br>
विद्यते हि धनं ह्यत्र गुणश्चायं प्रतिग्रहः । <br>
देवचर्यागतैर्द्रव्यैः क्रिया ब्राह्मी न विद्यते । । ५ <br>
अवज्ञया च कुर्वन्ति ये क्रियां लोभमोहिताः । <br>
अपाङ्क्तेया भवन्तीह ते वै देवलका द्विजाः । । ६ <br>
देवस्वं ब्राह्मणत्वं च यो लोभादुपजीवति । <br>
स पापात्मा नरो लोके गृध्रोच्छिष्टेन जीवति । ।<br>
ततो न ब्राह्मणः कश्चिद्देवचर्यां करिष्यति । । ७ <br>
विधिज्ञं ज्ञानवन्तं च परिचर्याक्षमं तथा । <br>
देव एव तमाख्यातुं तस्मात्तं शरणं व्रज । । ८ <br>
अथवा यदुशार्दूल उग्रसेनपुरोहितम् । <br>
गत्वा१ गौरमुखं पृच्छ स ते कामं विधास्यति । । ९ <br>
नारदेनैवमुक्तस्तु साम्बो जाम्बवतीसुतः । <br>
सुखासीनं गृहे वीर उग्रसेनपुरोहितम् । । 1.139.१० <br>
कृतपूर्वाह्णिकं वीर विप्रं गौरमुखं नृप । <br>
विनयेनोपसङ्गम्य साम्बो वाक्यमथाब्रवीत् । । ११ <br>
मया भानोः प्रसादेन कारितं विपुलं गृहम् । <br>
सपत्नीकं ससैन्यं च पृथिव्यां सारवत्स्थितम् । । १२ <br>
सर्वं तस्मिन्मया दत्तं कृतं मूर्तेश्च मण्डलम् । <br>
तस्मादिष्ट्वा विशिष्टेभ्यो देयं दानं मनोगतम् । । १३ <br>
तत्सर्वं मम सम्प्रीत्या गृहाण त्वं महामुने । <br>
साम्बवाक्यमिदं श्रुत्वा प्रत्युवाच महामुनिः । । १४ <br>
गौरमुख उवाच<br>
ब्रवीम्यहमशेषेण यथावदनुपूर्वशः । <br>
अहं विप्रो भवान्राजा स च देवपरिग्रहः । । <br>
अपरस्परमेवं तु ग्रहणं मे विरुध्यते । । १५ <br>
ब्रह्मविद्याप्रणीतानि स्वकर्माणि द्विजातयः । <br>
कुर्वाणा न प्रहीयन्ते अन्यथा भिन्नवृत्तयः । । १६ <br>
क्षान्तिरध्यापनं२ जापः सत्यं च यदुनन्दन । <br>
एतानि विप्रकर्माणि न देवार्थपरिग्रहः३ । । १७<br>
यदि देवार्थदानं१ स्यात्ततो देवलका द्विजाः । <br>
देवद्रव्याभिलाषश्च ब्राह्मण्यं तु विमुञ्चति । । १८ <br>
देवद्वारे च यद्दानं ब्राह्मणाय प्रयच्छति । <br>
द्वावेतौ पापकर्तारावात्मदोषेण मानवौ । । १९ <br>
देवार्थदानं२ वार्ष्णेय यद्गृहीत्वा च यो द्विजः । <br>
श्राद्धे वा यदि वा सत्रे तज्जुहोति ददाति वा । । <br>
भिन्न वृत्तो द्विजः पापो राक्षसः सोऽभिजायते । । 1.139.२० <br>
द्विजो देवलको यत्र पङ्क्त्यां भुङ्क्ते महीपते । <br>
अन्नान्युपस्पृशेन्नीचा सा पङ्क्तिः पापमाचरेत् । । २१ <br>
द्विजो देवलको यस्य संस्कारं सम्प्रयच्छति । <br>
सोऽधोमुखान्पितॄन्सर्वानाक्रम्य विनिपातयेत् । । २२ <br>
आत्मानं पातयेद्यस्तु सोन्यानुद्धरते कथम् <br>
उद्धरिष्यति चात्मानमित्येषा कल्पनाधमा । । २३ <br>
यो हठाच्च भयाच्चैव कुरुते रविवेश्मनः । <br>
वृत्तिं विधत्ते विप्रत्वात्पतितस्स तु जायते । । २४ <br>
सप्रतिग्रहमन्त्रेण द्विजोऽश्नाति परिग्रहम् । <br>
देवप्रतिग्रहार्थेषु वेदवाक्यं न विद्यते । । २५ <br>
तस्माद्राजा न देवार्थं विप्रे दद्यात्कथञ्चन । <br>
ब्रह्मसूत्रमहं छित्त्वा गमिष्यामीति गम्यताम् । । २६ <br>
साम्ब उवाच<br>
अग्राह्यं चेद्द्विजातिभ्यः कस्मै देयमिदं मया । <br>
श्रुतं वा दृष्टपूर्वं वा तन्मे व्याख्यातुमर्हसि । । २७ <br>
गौरमुख उवाच<br>
मगाय सम्प्रयच्छ त्वं पुरमेतच्छुभं विभो । <br>
तस्याधिकारो देवान्ने देवतानां च पूजने । । २८<br>
साम्ब उवाच<br>
कोऽयं मगेति ते प्रोक्ताः क्व वासौ वसते विभो । <br>
कस्य पुत्रो द्विजश्रेष्ठ किमाचारः किमाकृतिः । । २९ <br>
गौरमुख उवाच<br>
योऽयं मगेति वै प्रोक्तो मगो दिव्यो द्विजोत्तमः । <br>
निक्षुभायां १ सुतो वीर आदित्यात्मज उच्यते । । 1.139.३० <br>
साम्ब उवाच<br>
कथं स निक्षुभापुत्रः कथं वीरसुतस्तथा । <br>
कथं चादित्यतनयो मगोऽसावुच्यतेनऽघ । । ३१ <br>
गौरमुख उवाच<br>
मानुषत्वं गता देवी निक्षुभा किल यादव । <br>
गता शापमवाप्येह भास्कराल्लोकपूजिता । । ३२ <br>
गोत्रं मिहिरमित्याहुस्तस्मै ब्राह्मण्यमुत्तमम् । <br>
सुजिह्वा नाम धर्मात्मा ऋषिपुत्रः पुरानघ । । ३३ <br>
तस्यात्मजा समुत्पन्ना निक्षुभा सा वराङ्गना । <br>
रूपेणाप्रतिमा लोके हारलीला मता तु सा । । ३४ <br>
पितुर्नियोगात्सा कन्या विहरेज्जातवेदसि । । ३५ <br>
विहरन्ती यथान्यायं समिद्धे पावके तथा । <br>
अथ तां देवदेवेशो ह्यंशुमाली ददर्श ह । । ३६ <br>
रूपयौवनसम्पन्नां ततः कामवशं गतः । <br>
चिन्तयामास देवेशः कथं तां वै भजाम्यहम् । । ३७ <br>
अनयावहृतो योऽयं पावको देवपूजितः । <br>
वनमाविश्य तन्वङ्गीं भजेयं लोकपूजिताम् । । ३८<br>
इति सञ्चिन्त्य देवेशः सहस्रांशुर्दिवस्पति । <br>
विवेश पावकं वीर तत्पुत्रश्चाभवत्तदा । । ३९ <br>
ततो विलासलावण्यरूपयौवनशालिनी । <br>
समिद्धं लङ्घयित्वाग्निं जगामायतलोचना । । 1.139.४० <br>
क्रुद्धः स्वरूपमास्थाय दृष्ट्वा कन्यां स पीडितः । <br>
करं करेण सङ्गृह्य ततस्तां हव्यवाहनः । । ४१ <br>
उवाच यदुशार्दूल नोदितो भास्करेण तु । <br>
वेदोक्तं विधिमुत्सृज्य यथाहं लंघितस्त्वया । ।४ २ <br>
तस्मान्मत्तः समुत्पन्नो न च पुत्रो भविष्यति । <br>
जरशब्द इति ख्यातो वंशकीर्तिविवर्धनः । । ४३ <br>
अग्निजात्या मगाः प्रोक्ताः सोमजात्या द्विजातयः । <br>
भोजकादित्यजात्या हि दिव्यास्ते परिकीर्तिताः । ।४४ <br>
तामेवमुक्त्वा भगवानादित्योऽन्तरतस्तदा । <br>
अथोत्पन्नां प्रजां ज्ञात्वा ध्यानयोगेन वै ऋषिः । । ४५ <br>
पतितः स्यान्महातेजा ऋग्जिह्वः सुमहामतिः । <br>
शापमुद्यम्य तेजस्वी ऋग्जिह्वो वाक्यमब्रवीत् । । ४६ <br>
आत्मापराधात्कामिन्या यथा गर्भो नलावृतः । <br>
सम्भूतस्ते महाभागे अपूज्योऽयं भविष्यति । । ४७ <br>
पुत्रशोकाभिसन्तप्ता बाला पर्याकुलेक्षणा । <br>
चिन्तयामास दुःखार्ता तमेकं ज्वलनाकृतिम् । । ४८ <br>
ततो देववरिष्ठस्य मम योनिसमुद्भवः । <br>
अयं दत्तो महाशापः पूज्यतां कर्तुमर्हसि । ।४ ९ <br>
भवेत्पूज्यो हि मे पुत्रो देवेश्वर तथा कुरु । <br>
एवं चिंतयमानस्तु भगवानर्यमा किल । । 1.139.५० <br>
आग्नेयं रूपमाश्रित्य चेदं वचनमब्रवीत् । <br>
स्निग्धो गम्भीरनिर्घोषः शान्तो ज्वरविवर्जितः । । ५१<br>
ऋग्जिह्रः सुमहातेजा धर्मं चरति सुव्रत । <br>
तेनोत्सृष्टं महाशापं नान्यथा कर्तुमुत्सहे । । ५२ <br>
किं तु कार्यगरीयस्त्वादात्मनो योग्यमुत्तमम् । <br>
तव पुत्रं विधास्यामि चापूज्यं वेदपारगम् । । ५३ <br>
वंशश्च सुमहांस्तस्य निवसिष्यति भूतले । <br>
ममाङ्गानि महात्मानो वाशिष्ठा ब्रह्मवादिनः । । ५४ <br>
मद्गायना मद्यजना मद्भक्ता मत्परायणाः । <br>
मम शुश्रूषकाश्चैव मम च व्रतचारिणः । । ५५ <br>
त्वां च मां च यथान्यायं वेदं तत्त्वार्थदर्शिनः । <br>
पूजयिष्यन्ति निरताः सदा मद्भावभाविताः । । ५६ <br>
मत्कर्मणां मदङ्गानां मद्भावविनिवेशनात् । <br>
विरजा मत्प्रसादेन मामेवैष्यन्त्यसंशयम् । । ५७ <br>
जटाश्मश्रुधरा नित्यं सदा मयि परायणाः । <br>
पञ्चकालविधानज्ञा वीरकालस्य यज्विनः । । ५८ <br>
पूर्णेकदक्षिणे पाणौ वर्म वामेन धारयन् । <br>
पतिदानेन वदनं प्रच्छाद्य नियतः शुचिः । । ५९ <br>
प्राणं हि महतां कृत्वा ततो भुञ्जीत वाग्यतः । <br>
अयमाच्चाप्रसादाच्च व्याकुलेन्द्रियचेतसा । । 1.139.६० <br>
विधिहीनं मंत्रहीन ये वै यक्ष्यन्ति मामतः । <br>
तेऽपि स्वर्गाच्च्युताः क्लान्ता रमन्ते सूर्यसन्निधौ । । ६१ <br>
एवंविधास्तव सुता भविष्यन्ति महीतले । <br>
मगवंशे महात्मानो वेदवेदाङ्गपारगाः । । ६२ <br>
एवमाश्वास्य तां देवीं भास्करो वारितस्करः । <br>
अन्तदर्धे महातेजाः सा च हर्षमवाप ह । । ६३ <br>
एवमेते समुत्पन्ना भोजकाः कृष्णनन्दन । <br>
विष्णुभास्ते तथादित्या उत्पन्ना लोकपूजिताः । । ६४ <br>
तेषामेतत्पुरं देहि पर्याप्तास्ते प्रतिग्रहे । <br>
त्वदीयस्यास्य मे वीर तथा भास्करपूजने । । ६५<br>
तस्य गौरमुखस्येदं वाक्यं श्रुत्वा स यादवः । <br>
साम्बो जाम्बवतीपुत्रः प्रणम्य शिरसोक्तवान् । । ६६ <br>
क्व वसन्ते महात्मान एते भास्करपुत्रकाः । <br>
भोजका द्विजशार्दूल येन तानानयाम्यहम् । । ६७ <br>
गौरमुख उवाच<br>
नाहं जाने महाबाहो वसन्ते यत्र वै मगाः । <br>
जानीते तान्रविर्वीर तस्मात्तं शरणं व्रज । । ६८ <br>
ब्राह्मणेनैवमुक्तस्तु प्रणम्य शिरसा रविम् । <br>
जगाद भास्करं साम्बः कस्ते पूजां करिष्यति । । ६ ९- <br>
विज्ञप्तस्त्वेव साम्बेन प्रतिमा तमुवाच ह । <br>
न योग्याः परिचर्यायां जम्बूद्वीपे ममानघ । । 1.139.७० <br>
मम पूजाकरं गत्वा शाकद्वीपादिहानय । <br>
लवणोदात्परे पारे क्षीरोदेन समावृतः । । ७१ <br>
जम्बूद्वीपात्परो यस्माच्छाकद्वीप इति स्मृतः । <br>
तत्र पुण्या जनपदाश्चतुर्वर्णसमन्विताः । । ७२ <br>
मगाश्च मगगाश्चैव गानगा१ मन्दगास्तथा । <br>
मगा ब्राह्मणभूयिष्ठा मगगाः क्षत्रियाः स्मृताः । । ७३ <br>
वैश्यास्तु गानगा ज्ञेयाः शूद्रास्तेषां तु मन्दगाः । <br>
न तेषां सङ्करः कश्चिद्धर्माश्रयकृते क्वचित् । । ७४ <br>
धर्मस्यास्य विचारो वा ह्येकतः सुखिनः प्रजाः । <br>
तेजसस्ते मदीयस्य निर्मिता विश्वकर्मणा । । । । ७५ <br>
तेभ्यो वेदास्तु चत्वारः सरहस्या मयोदिताः । <br>
वेदोक्तैर्विविधैः स्तोत्रैः परैर्गुह्यैर्मया कृतैः । । ७६ <br>
ते च ध्यायन्ति मामेव यजन्ते मां च नित्यशः । <br>
मन्मानसा मद्यजना मद्भक्ता मत्परायणाः । । ७७ <br>
मम शुश्रूषकाश्चैव मम च व्रतचारिणः । <br>
अव्यङ्गधारिणश्चैव विधिदृष्टेन कर्मणा । । ७८<br>
कुर्वन्ति ते सदा भद्रां मम पूजां ममानुगाः । <br>
तथा देवाः सगन्धर्वाः सिद्धाश्च सह चारणैः । । <br>
विहरन्ते रमन्ते च दृश्यमानाश्च तैः सह । । ७९ <br>
जम्बूद्वीपे त्वहं विष्णुर्वेदवेदाङ्गपूजितः । <br>
शक्रोऽहं शाल्मलीद्वीपे क्रौञ्चद्वीपे ह्यहं भगः१ । । 1.139.८० <br>
प्लक्षद्वीपे त्वहं भानुः शाकद्वीपे दिवाकरः । <br>
पुष्करे च स्मृतो ब्रह्मा ततश्चाहं महेश्वरः । । ८१ <br>
तान्मगान्मम पूजार्थं शाकद्वीपादिहानय । <br>
आरुह्य गरुडं साम्ब शीघ्रं गत्वाविचारयन् । । ८२ <br>
तथेति गृह्य तामाज्ञां रवेर्जाम्बवतीसुतः । <br>
पुनर्द्वारवतीं गत्वा कान्त्यातीव समन्वितः । । ८३ <br>
आख्यातवान्पितुः सर्वं स्वकीयं देवदर्शनम् । <br>
तस्माच्च गरुडं लब्ध्वा ययौ साम्बोऽधिरुह्य तम् । । ८४ <br>
शाकद्वीपमनुप्राप्य सम्प्रहृष्टतनूरुहः । <br>
तत्रापश्यद्यथोद्दिष्टान्साम्बस्तेजस्विनो मगान् । । ८५ <br>
विवस्वन्तं पूजयन्तो धूपदीपादिभिः शुभैः । <br>
सोऽभिवाद्य च तान्पूर्वं कृत्वाप्येषां प्रदक्षिणाम् । । ८६ <br>
पृष्ट्वा चानामयं तेषां प्रशंसासामपूर्वकम् । <br>
यूयं हि पुण्यकर्माणो द्रष्टव्यार्थे शुभार्थिनः । । <br>
रता येऽर्कस्य पूजायां येषां चैव वरप्रदः । । ८७ <br>
तनयं वित्त मां विष्णोः साम्बं नाम्ना च विश्रुतम् । <br>
चन्द्रभागातटे चापि मया सूर्यो निवेशितः । । ८८ <br>
तेनाहं प्रेषितश्चात्र उत्तिष्ठध्वं व्रजामहे । <br>
ते तमूचुस्ततः साम्बमेवमेतन्न संशयः । । ८९ <br>
अस्माकमपि देवेन व्याख्यातां पूर्वमेव हि । <br>
अष्टादश कुलानीह मगानां वेदवादिनाम् । ।<br>
यास्यन्ति ये त्वया सार्धं यथा देवेन भाषितम् । । 1.139.९० <br>
ततस्तानि दशाष्टौ च कुलानीह समन्ततः । <br>
आरोप्य गरुडे साम्बस्त्वरितः पुनरभ्यगात् । । ९१ <br>
सोऽल्पेनैव तु कालेन प्राप्तो मित्रवनं ततः । <br>
कृत्वाज्ञां तु रवेः साम्बः कृत्स्नं त्वेवं न्यवेदयत् । । ९२ <br>
रविः शोभनमित्युक्त्वा प्रसन्नः साम्बमब्रवीत् । <br>
मम पूजाकरा ह्येते प्रजानां शान्तिकारकाः । । ९३ <br>
मम पूजां करिष्यन्ति विधानोक्तां यदूत्तम । <br>
तत्कृते न पुनश्चिन्ता तव काचिद्भविष्यति । । ९४ <br>
