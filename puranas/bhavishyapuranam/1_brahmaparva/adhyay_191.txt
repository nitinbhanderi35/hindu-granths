॥ सप्ताश्वतिलक उवाच ॥ ॥ <br>
ये गोब्राह्मणसस्यानां साधूनां तु तपस्विनाम् ॥ <br>
दूषकाश्चैव वर्तंते नरा नरकगामिनः ॥ १ ॥ <br>
परिश्रमेण तप्यन्ते येऽपरे तस्य सूचकाः ॥ <br>
परदाररतानां च कन्याया दूषकाश्च ये ॥ २ ॥ <br>
गोष्ठाग्निजलरम्यासु तरुच्छायानगेषु च ॥ <br>
त्यजंति ये पुरीषाणि आरामा यतनेषु च ॥ ३ ॥ <br>
मद्यपानरता नित्यं गीतवाद्यरता नराः ॥ <br>
कामक्रोधमदाविष्टा रंध्रान्वेषणतत्पराः ॥ ४ ॥ <br>
पाखण्डमतसंयुक्ता वृथा संलाप कौतुकाः ॥ <br>
ये मार्गानुपरुधंति परसीमां हरंति च ॥ ५ ॥ <br>
कूटशासनकर्तारः कूटकर्मकृतो नराः ॥ <br>
धनुषः शिल्पिशस्त्राणां यः कर्ता यश्च विक्रयी ॥ ६ ॥ <br>
निर्दयोतीवभृत्येषु पशूनां दमकश्च यः ॥ <br>
मिथ्या प्रवदतो वाचमाकर्णयति यः शनैः ॥ <br>
स्वामिमित्रगुरुद्रोही मायावी चपलः शठः ॥ ७ ॥ <br>
ये भार्यापुत्रमित्राणि बालवृद्धकुशातुरान् ॥ <br>
भृत्यानतिथिबन्धूंश्च त्यजंति च बुभुक्षितान् ॥ ८ ॥ <br>
यः स्वयं पक्वमश्नाति विप्रायान्नं न यच्छति ॥ <br>
वृथा पाकः स विज्ञेयो ब्रह्मवादिषु गर्हितः ॥ ९ ॥ <br>
नियमं स्वयमादाय ये त्यजंत्यजितेंद्रियाः ॥ <br>
प्रव्रज्यावसिता ये च रहस्यानां तु भेदकाः ॥ 1.191.१० ॥ <br>
ये ताडयंति गां मूढास्त्रासयंति मुहुर्मुहुः ॥ <br>
दुर्बलं न च पुष्णंति प्रनष्टान्नान्विषंति च ॥ ११ ॥ <br>
पीडयंत्यतिभारेण अक्षयं वाहयंति च ॥ <br>
वृषाणां वृषणानन्ये पापिष्ठा गालयंति हि ॥ <br>
वाहयंति च गां वंध्यां ते पापिष्ठा नराधमाः ॥ १२ ॥ <br>
अनर्थविकलं हीनं बालवृद्धकृशानुगम् ॥ <br>
नानुकंपंति ये मूढास्ते यांति नरकं नराः ॥ १३ ॥ <br>
अजाविका माहिषिकाः सवित्रीवृषलीपतिः ॥ <br>
क्षत्रविट्शूद्रवृद्धाश्च स्वधर्मविहताः सदा ॥ १४ ॥ <br>
शिल्पिनः कारुका वेश्याः क्षेमकारनृपध्वजाः ॥ <br>
नर्तक्यो ज्योतिषि हताः सर्वे नरकगामिनः ॥ १५ ॥ <br>
घृत तैलानुपानानि मधुमांसरसासवम् ॥ <br>
गुडेक्षुक्षीरशाकान्हि दधिमूलफलानि च ॥ १६ ॥ <br>
तृणानि काष्ठं पुष्पाणि बीजौषधिमनुत्तमाम् ॥ <br>
उपानच्छत्र शकटमासनं शयनं मृदः ॥ १७ ॥ <br>
ताम्रं सीसं त्रपुं कांस्यं शंखाद्यं च जलोद्भवम् ॥ <br>
वार्क्षं वा वैणवं वापि गृहोपकरणानि च ॥१८॥ <br>
और्णकार्पासकौशेयभंगपट्टोद्भवानि च ॥ <br>
स्थूलसूक्ष्माणि संमूढा ये च लोका हरंति वै ॥१९॥ <br>
एवमादीनि चान्यानि द्रव्याणि विविधानि च॥ <br>
नरकेषु ध्रुवं गच्छेद्यौ हरेत पुमान्बलात् ॥ 1.191.२० ॥ <br>
यद्वा तद्वा तु पारोक्ष्यमपि सर्षपमात्रकम् ॥ <br>
अपहृत्य नरो याति नरकं नात्र संशयः ॥ २१ ॥ <br>
एवमाद्यैर्नरः पापैरुत्क्रांतेः समनंतरम् ॥ <br>
शरीरयातनार्थं तत्पूर्वकायमवाप्नुयात् ॥ २२ ॥ <br>
यमलोके व्रजेदेवं शरीरेण यमाज्ञया ॥ <br>
यमदूतैर्महाघोरैर्नीयमानः सुदुःखितः ॥ २३ ॥ <br>
देवमानुषजीवानामधर्मनिरतात्मनाम् ॥ <br>
धर्मराजः स्मृतः शास्ता सुघोरैर्विविधैर्वधैः ॥ २४ ॥ <br>
विनयाभावयुक्तानां प्रमादा त्स्वलितात्मनाम् ॥ <br>
प्रायश्चित्तैर्बहुविधैः पातकं नष्टतामियात् ॥ २५ ॥ <br>
पारदारिकचोराणामन्यायव्यवहारिणाम् ॥ <br>
शास्ता क्षितिपतिः प्रोक्तः प्रच्छन्नानां च धर्मराट् ॥ २६ ॥ <br>
तस्मात्कृतस्य पापस्य प्रायश्चित्तं समाचरेत् ॥ <br>
नाभुक्तस्यान्यथा नाशः कल्पकोटिशतैरपि ॥ २७ ॥ <br>
यः करोति शुभं कर्म कारयेदनुमोदयेत् ॥ <br>
कायेन मनसा वाचा स विंदेतोत्तमं सुखम् ॥२८॥ <br>
इति संक्षेपतः प्रोक्ता पापभेदात्त्रिधा गतिः ॥ <br>
तथान्या गतयश्चित्राः कथ्यंते कर्मभेदतः ॥ २९ ॥ <br>
