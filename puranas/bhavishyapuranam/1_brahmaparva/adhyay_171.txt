।। शतानीक उवाच ।। ।। <br>
मगानां ब्रूहि मे धर्मं समासव्यासयोगतः ।। <br>
फलं च किं भवेद्ब्रह्मन्मगधर्मनिषेवणात् ।। १ ।। <br>
।। सुमंतुरुवाच ।। ।। <br>
य एष धर्मः सूर्येति तवाख्यातो मयानघ ।। <br>
मगधर्मः स एवोक्तः सर्वपापभयापहः ।। २ ।। <br>
सर्वेषामेव वर्णानां मगधर्मनिषेवणम्।।<br>
मगधर्मश्च संप्रोक्त एतेषां भवमुक्तये ।।३।। <br>
ब्राह्मणाः क्षत्रिया वैश्याः स्त्री शूद्रो वा मगाश्रमी ।। <br>
यः पूजयति मार्तंडं स याति परमां गतिम् ।। ४ ।। <br>
त्रिसंध्यमर्चयेद्भानुमग्निकार्यं च शक्तितः ।।<br>
कुर्यान्मगो महाबाहो मुखमावृत्य यत्नतः ।।५।। <br>
त्रिसंध्यमेककालं वा पूजयेच्छद्धया रविम् ।। <br>
असंपूज्य रविं मोहान्न भुंजीत कदाचन ।। ६ ।। <br>
एष धर्मः परो ज्ञेयः शेषो भवति मानवः ।। <br>
अपूजयित्वा भुंजानो विष्ठां भुङ्क्ते च वै मगः ।। ७ ।। <br>
देवं समाश्रितैः पूजा कर्तव्येयं त्रिभिः सदा ।। <br>
मनसा पूजयेद्योगी पुष्पैश्चारण्यसंभवैः ।। ८ ।। <br>
देवार्थपुष्पहिंसायां न भवेत्तस्य हिंसकः ।। <br>
यद्यल्पमपि चात्मार्थं निहन्याद्धिंसकस्तदा ।। ९ ।। <br>
मगश्चाग्निपरो नित्यं तद्भक्तोऽतिथिपूजकः ।। <br>
मगी मैथुनवर्ज्यः स्याच्छ्रीमान्गृहमगाश्रमी ।। 1.171.१० ।। <br>
देवाग्निस्वतिथौ भक्तं पचते चात्मकारणात् ।। <br>
आत्मार्थे यः पचेन्मोहात्स मगो नरकं व्रजेत् ।। ११ ।। <br>
देवार्थे पचनं येषां संतानार्थं तु मैथुनम् ।। <br>
अर्थो दानार्थं उद्दिष्टो नरकं हि विपर्ययात्।। ।। १२ ।। <br>
जीवतृतीयभागेपि न प्रकुर्वीत वार्चनम् ।। <br>
वित्तार्जने तदर्धेन यतो नित्यं हि जीवितम् ।। १३ ।। <br>
न्यायोपार्जितवित्तः स्यादन्यायं परि वर्जयेत् ।। <br>
अन्यायार्जितवित्तैस्तु कुर्वन्नरकमाप्नुयात् ।। १४ ।। <br>
वाचोर्थे ब्रह्मचारी यः सूर्यपूजाग्नितत्परः ।। <br>
भवेज्जितेंद्रियः शांतो नैष्ठिको भौति कोऽपि वा ।। १५ ।। <br>
सर्वगंधविनिर्मुक्तः कंदमूलफलाशनः ।।<br>
मम वैखानसो ज्ञेयः सूर्यपूजाग्नितत्परः ।। १६ ।। <br>
निवृत्तः संगमेभ्यस्तु सूर्यध्यान रतः सदा ।। <br>
ज्ञेयः सौरयतींद्राय पूजानिष्ठो जितेंद्रियः ।। १७ ।। <br>
मुंडोपनयनो व्यंगी शुक्लवासः समन्वितः ।। <br>
ज्ञेयं तदर्चनस्थानमेतत्कार्यं प्रयत्नतः ।। १८ ।। <br>
अथाव्यंगो महाराज धारयेद्यस्तु भोजकः ।। <br>
अगम्यं सर्वसत्त्वानां सूर्यलोकं स गच्छति ।। १९ ।। <br>
ध्वंसनं सर्वदुष्टानां सर्वपाप भयापहम् ।। <br>
भावशुद्धेन सततमर्चनीयो दिवाकरः ।। 1.171.२० ।। <br>
गंधलेपविहीनोऽपि भावशुद्धो न दुष्यति ।। <br>
भावेषु च चरेच्छौचं वस्त्रपूतं जलं पिबेत् ।। २१ ।। <br>
दृष्टिपूतं न्यसेत्पादं सत्यपूतं वचो वदेत् ।। <br>
सौरध्यानरताः शांताः सौरधर्मपरायणाः ।। २२ ।। <br>
सर्व एवाश्रमा ज्ञेया भास्करांगसमुद्भवाः ।। <br>
भोजकाष्टव्रतं धार्यं रविणोक्तमनौपमम् ।।२३।। <br>
सर्वव्रतानां परमं धर्मालयमनुत्तमम् ।। <br>
सौरभक्ते सदा क्षांतिरहिंसा सर्वदा शमः ।।२४।। <br>
संतोषः सत्यमस्तेयं ब्रह्मचर्यं तथाष्टमम् ।। <br>
यथासंभवपूजाभिः कर्मणा मनसा गिरा ।। २५ ।। <br>
सौरभक्तिः सदा कार्या भोजकेषु विशेषतः ।। <br>
स्वदेहान्निर्विशेषं हि भोजकान्पालयेद्बुधः ।। २६ ।। <br>
भयदारिद्र्यरोगेभ्यस्तेषां कुर्यात्प्रियाणि वै ।। <br>
सूर्यस्य परिपूर्णस्य किं नाम क्रियते नरैः ।। २७ ।। <br>
यत्कृतं भोजकानां वै तत्कृतं स्याद्रवेर्नृप ।। <br>
सुदूरमपि गंतव्यं मगानां यत्र वै गणः ।। २८ ।। <br>
स च प्रयत्नाद्द्रष्टव्यस्तत्र संनिहितो रविः ।। <br>
भोजकस्य तु भक्तस्य सूर्यपूजारतस्य च ।। २९ ।। <br>
आज्ञां कृत्वा यथान्यायमश्वमेधफलं लभेत् ।। <br>
देवाश्रमगतो भक्त्या देवार्चां पूजयेन्नृप ।। 1.171.३० ।। <br>
स्वागतासनपाद्यार्घ्यमधुपर्काद्यनुक्रमात् ।। <br>
भोजयित्वा यथान्यायं सूर्यलोके महीयते ।।३१।।<br>
प्रतिश्रयप्रदानेन राजा भवति भारत ।। <br>
दत्त्वा स्थानं तथा शौचं वारुणं लोकमाप्नुयात् ।। ३२ ।। <br>
श्वेतबिंदुपरीतांगं ध्यानश्रमविकर्शितम् ।। <br>
संवीज्य तालवृंत्तेन वायुलोके महीयते ।। ३३ ।। <br>
क्षुत्पिपासातुरं श्रांतं मलिनं रोगिणं तथा ।। <br>
पालयित्वा यथा शक्त्या सर्वान्कामानवाप्नुयात् ।। ३४ ।। <br>
पतिताशस्तसंकीर्णचंडालादीनां पक्षिणाम् ।। <br>
कारुण्यात्सर्वभूतानां देयमन्नं स्वशक्तितः ।। ३५ ।। <br>
अत्यल्पमपि कारुण्याद्दत्तं भवति चाक्षयम् ।। <br>
तस्मात्सर्वेषु भूतेषु देवकारुण्यमुच्यते ।।३६।। <br>
अभावे तृणभूम्यन्नं पत्रं धनफलानि च ।। <br>
दत्त्वाऽऽगताय प्रणतः स्वर्गं याति प्रियेण वा ।।३७।। <br>
न हीदृक्स्वर्गयानाय यथा लोके प्रियं वचः ।। <br>
इहामुत्र सुखं तेषां वाग्येषां मधुरा भवेत् ।।३८।।<br>
अमृतस्यंदिनी वाचं चंदनस्पर्शशीतलाम् ।। <br>
धर्माविरोधिनीमुक्त्वा सुखमक्षय्यमाप्नुयात् ।। ३९ ।। <br>
अलं दानेन राजेंद्र पूजयाध्यापनेन वा ।। <br>
इदं स्वर्गस्य सोपानमचलं यत्प्रियं वचः ।। 1.171.४० ।। <br>
पूजाभिभाषणं दृष्टिः प्रत्येकं स्वर्गहेतवः ।। <br>
संपृच्छेदा(पा)गतं भक्त्या कुशलं प्रश्नमादरात् ।। ४१ ।। <br>
गमने तस्य वक्तव्यं पंथानः संतु ते शिवाः ।। <br>
सुखं भवतु ते नित्यं सर्वकार्यकरं भृशम् ।। ४२ ।। <br>
आशीर्वादमिदं वाक्यं सर्वकालेषु सर्वदा ।। <br>
नमस्कारादिवाक्येषु स्वस्ति मंगलवादने ।। ४३ ।। <br>
शिवं भवतु ते नित्यं तं ब्रूयात्सर्वकर्मसु ।। <br>
एवमादि च वाचारमनुष्ठाय सदाश्रमी ।। ४४ ।। <br>
अशेषपाप निर्मुक्तः सूर्यलोके महीयते ।। <br>
सूर्यभक्ते तु या भक्तिः सद्भक्तैः क्रियते नरैः ।। <br>
सूर्ये भक्तिसमा नित्यं भक्ते भक्तिरनुष्ठिता ।। ४५ ।। <br>
आक्रुष्टे ताडिते वापि यो नाक्रोशेन्न ताडयेत् ।। <br>
वाक्यादधिकृतः स्वस्थः स दुःखात्परिमुच्यते ।। ४६ ।। <br>
सर्वेषामेव तीर्थानां क्षांतिः परमपूजिता ।। <br>
तस्मात्पूर्व प्रयत्नेन क्षांतिः कार्या क्रियासु वै ।। ४७ ।। <br>
ज्ञानयोगतपो यस्य यज्ञदानानि सत्क्रिया ।। <br>
क्रोधनस्य वृथा यस्मात्तस्मात्क्रोधं विवर्जयेत् ।। ।। ४८ ।। <br>
मर्मास्थिप्राणहृदयं निर्दहेदप्रियंवचः ।। <br>
न वचो ह्यप्रियं तस्माद्भोजकेषु विशेषतः ।। ४९ ।। <br>
क्षमा दानं त्विषः सत्यं क्षमाहिंसार्कसंभवाः ।। <br>
न शक्या विस्तराद्वक्तुमपि वर्षशतैरपि ।। 1.171.५० ।। <br>
