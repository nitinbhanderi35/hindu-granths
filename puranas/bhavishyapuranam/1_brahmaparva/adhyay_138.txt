नारद उवाच<br>
हन्त ते कथयिष्यामि ध्वजारोपणमुत्तमम् । <br>
यदुक्तं ब्रह्मणा पूर्वमृषभाधिपते पुरः । । १ <br>
पुरा देवासुरे युद्धे यानि देवैर्जयेप्सुभिः । <br>
कृतान्युपरि चिह्नानि वाहनानि ध्वजानि तु । । २ <br>
लक्ष्मचिह्नध्वजं केतुरिति पर्यायनामभिः । <br>
कीर्तितः स च तस्येह प्रमाणं गदतः शृणु । । ३ <br>
ध्वजो वंशस्य कर्तव्यस्त्वविद्ध ऋजुरव्रणः । <br>
प्रासादव्यास तुल्यस्य ध्वजवंशप्रमाणतः । । ४ <br>
देवागारस्य ये प्रोक्ता मञ्जरीकलशादयः । <br>
अथ वा तत्प्रमाणस्तु ध्वजदण्डः प्रकीर्तितः । । ५ <br>
अन्तर्गृहस्य या वेदी सूत्रतः परिकल्पिता । <br>
तस्या व्यासो भवेद्वंशः प्रसादस्य यदूत्तम । । ६ <br>
अथ वा मूलसूत्रेण यो व्यासोऽन्तर्गृहस्य तु । <br>
प्रासादव्यास इति ते प्रोक्तश्चेह न संशयः । । ७<br>
केतुर्भवेद्वरो वंशो न निम्नो न ऋजुस्तथा । <br>
पत्रं ध्वजे युगं चैव नलिकापुरुषस्तथा । । ८ <br>
चतुर्हस्ता भवन्त्येते प्रशस्ताः कृष्णनन्दन । <br>
अष्टहस्तप्रमाणस्तु विंशार्धस्य१ प्रमाणतः । । ९ <br>
सामान्यो ध्वजदण्डस्तु सर्वसाधारणो मतः । <br>
दण्डपाणिध्वजो यस्तु स्मृतः षोडशहस्तवान् । । 1.138.१० <br>
विंशद्धस्तात्परो दण्डो न कार्यः सर्वथा रवेः । <br>
युग्महस्तस्तु कर्तव्यो ध्वजदण्डो मनीषिभिः । । ११ <br>
चतुरङ्गुलविस्तीर्णः सुवृत्तो द्व्यङ्गुलोपरि । <br>
नातिसूक्ष्मो न च स्थूलो न कार्यो नतपर्वकः । । १२ <br>
समपर्वातु कर्तव्यः सुदृढः सूक्ष्म एव हि । <br>
वक्रः पुत्रविनाशाय सव्रणोऽर्थविनाशनः । । १३ <br>
रोगदो युग्महस्तस्तु भिन्नो दुःखमनन्तकम् । <br>
करोति हानि धर्मस्य हीनो यस्तु प्रमाणतः । । १४ <br>
वैषम्यमसमपर्वा दद्यात्कृच्छ्रमधोन्नतः । <br>
जयो जयन्तो जैत्रेयः४ शत्रुहन्ता जयावहः । । १५ <br>
नन्दोपनन्दनौ चैवेन्द्रोपेन्द्रौ गदितौ तथा । <br>
दशैते कीर्तिता भेदा ध्वजस्यानन्दसम्मिताः । । १६ <br>
द्विजहस्तस्तु जयो दण्डो जयन्तो द्विगुणो मतः । <br>
द्वादशहस्तस्तु जैत्रेयः शत्रुहन्ता कलान्वितः । । १७ <br>
जयावहस्तु विंशार्धो नन्द आदित्यसन्निभः । <br>
चतुर्दशोपनन्दस्तु इन्द्रः षोडश उच्यते । । १८ <br>
उपेन्द्रोऽष्टादशः५ प्रोक्तस्तथेन्द्रो विंशतिः स्मृतः । <br>
भिन्नो वक्रोऽसाधितश्च न कार्यो दण्ड एव हि । । १९ <br>
मूलमन्त्रेण कर्तव्यो व्यासतोऽन्तर्गृहस्य तु । <br>
ध्वजदण्डो महाबाहो अथ वा वास्तुमानतः । । 1.138.२०<br>
मञ्जरीमानतो वापि तदर्धेनाथवा विभो । <br>
पताका वै शुभा कार्या ध्वजवंशावलम्बिनी । । २१ <br>
देवागारस्य शिखरात्त्रिभागपरिमार्जनी । <br>
सा प्रोक्ता दशधा वीर मानतोमानतस्तथा । । २२ <br>
अङ्कुरः पल्लवश्चैव स्कन्धः शाखा तथैव च । <br>
पताका कदली वीर केतुर्लक्ष्म जयस्तथा । । २३ <br>
ध्वजश्च दशमः प्रोक्तः सर्वदेवमयोव्ययः । <br>
अङ्कुरो द्वयंगुलः प्रोक्तः पल्लवश्चतुरङ्गुलः । । २४ <br>
स्कन्धः षडङ्गुलः प्रोक्तः शाखा चाष्टाङ्गुलो मता । <br>
एकादशपताका तु कदली च चतुर्दश । । २५ <br>
केतुस्तु षोडशः प्रोक्तो लक्ष्माष्टादशमुच्यते । <br>
जया विंशति वै प्रोक्ता एतावत्त्वङ्गुलानि तु । । २६ <br>
देवागारस्य कुम्भस्य प्रसन्ना सा प्रमार्जनी । <br>
अङ्कुरेति पताका सा विज्ञेया यदुनन्दन । । २७ <br>
पल्लवेति द्वितीयस्य मार्जनी परिकीर्तिता । <br>
त्रिभागमार्जनीस्कन्धः शाखा वै पञ्चमस्य तु । । २८ <br>
षष्ठस्योक्ता पताका तु कदली सप्तमस्य तु । <br>
अष्टमस्य तथा केतुर्लक्ष्म च नवमस्य तु । । २९ <br>
ततस्तु दशमः प्रोक्तो जयन्तो यदुनन्दन । <br>
वृषस्थानावमार्गी तु ध्वजस्तु परिकीर्तितः । । 1.138.३० <br>
गजो मेषोऽथ महिषः कबन्धस्तु वृषस्तथा । <br>
हरिणोऽथ नरश्चैव नरश्च नरसत्तम । । ३१ <br>
स्थानान्येतानि भूयोऽथ१ प्रयुक्तस्य ध्वजस्य तु । <br>
दिशभागे तु पूर्वात्तु क्रमेण परिकल्पयेत् । । ३२ <br>
एवं दशविधा प्रोक्ता पताका तत्त्वदर्शिभिः । <br>
कर्तव्या सा यथापूर्वं तच्छृणु त्वं नराधिप । । ३३<br>
शुक्लवस्त्रमयी चित्रा सघण्टा सुमनोहरा । <br>
नानाचामरसम्पन्ना किङ्किणीजालमण्डिता । । ३४ <br>
ध्वजाग्रे चैव कर्तव्यो देवतालिङ्गसूचकः । <br>
काञ्चनो वाथ रौप्यो वा मणिरत्नमयोऽपि वा । । ३५ <br>
रङ्गकैर्लिख्यते वापि तद्वाहनसमाकृतिः । <br>
ध्वजदण्डोऽत्र विन्यस्तः कर्तव्यो यदुनन्दन । । ३६ <br>
गरुत्मात्मांस्तु ध्वजो विष्णोरीश्वरस्य ध्वजो वृषः । <br>
ब्रह्मणः पङ्कजं कार्यं रवेर्धर्मः स्मृतो ध्वजः । । ३७ <br>
हंसो१ जलाधिपस्योक्तः सोमस्य तु नरो ध्वजः । <br>
बलदेवस्य कालस्तु कामस्य मकरध्वजः । । ३८ <br>
सिंहो ध्वजस्तु दुर्गायाः कीर्तितो यदुनन्दन । <br>
गोधा चापि उमादेव्या रैवतस्य हयः स्मृतः । । ३९ <br>
कच्छपो वरुणस्योक्तो वातस्य हरिणो मतः । <br>
पावकस्य तथा मेष आखुर्गणपतेर्मतः । । 1.138.४० <br>
ब्रह्मर्षीणां कुशः प्रोक्त इत्येषा ध्वज कल्पना । <br>
यस्य यद्वाहनं प्रोक्तं तत्तस्य ध्वज उच्यते । । ४१ <br>
विष्णोर्ध्वजे तु सौवर्णं दण्डं कुर्याद्विचक्षणः । <br>
पताका चापि पीता स्याद्गरुडस्य समीपगा । । ४२ <br>
ईश्वरस्य ध्वजे दण्डो राजतो यदुनन्दनः । <br>
पताका चापि शुक्ला स्याद्वृषभस्य समीपगा । । ४३ <br>
पितामहध्वजे दण्डः स्मृतस्ताम्रमयो बुधैः । <br>
पद्मवर्णा पताका स्यात्पङ्कजस्य समीपगा । । ४४ <br>
आदित्यस्य च सौवर्णो ध्वजे दण्डः प्रकीर्तितः । <br>
पञ्चवर्णा पताका स्याद्धर्मस्याधोगता नृप । । ४५<br>
किङ्किणीजालसम्पन्ना नानबुद्बुदसन्निभा । <br>
पुष्पमालोपसम्पन्ना नानावादिभिरावृता । । ४६ <br>
दण्ड इन्द्रध्वजस्योक्तः काञ्चनो यदुनन्दन । <br>
पताका बहुवर्णा स्यात्कुञ्जरस्य समीपगा । । ४७ <br>
आयसश्चापि दण्डोक्तो यमचिह्नं विचक्षणैः । <br>
पताका वर्णतः कृष्णा महिषस्य समीपगा । । ४८ <br>
जलाधिपध्वजो दण्डो राजतः परिकीर्तितः । <br>
पताका सर्वतः श्वेता विचित्रा सा च कथ्यते । । ४९ <br>
ध्वजे चापि कुबेरस्य दण्डो मणिमयः स्मृतः । <br>
पताका चापि रक्ता स्यान्नरपादसमीपगा । । 1.138.५० <br>
बलदेवध्वजे दण्डो राजतो यदुनन्दन । <br>
पताका वर्णतः शुक्ला तालस्याधोगता स्मृता । । ५१ <br>
कामध्वजे त्रिलोहः स्याद्दण्डो यदुकुलोद्वह । <br>
पताका रोहिणी तत्र मकरस्य समीपगा । । ५२ <br>
मायूरं कार्त्तिकेयस्य चिह्नं लोकेषु गीयते । <br>
त्रिलोहदण्डमारूढं बहुरत्नविभूषितम् । । ५३ <br>
बहुवर्णकचित्रा तु पताका कथिता बुधैः । <br>
हस्तिदन्तभवं दण्डं कुर्याद्गणपतेर्नृप । । ५४ <br>
ताम्रदण्डं समारुढं संशुद्धं सम्प्रतिष्ठितम् । <br>
शुक्ला पताका कर्तव्या सुप्रमाणा महीपते । । ५५ <br>
मातॄणां चापि कर्तव्यो नैकरूपो ध्वजो बुधैः । <br>
पताकाभिरनेकाभिबर्हुरत्नाभिरन्वितः । । ५६ <br>
रेवतस्यापि कर्तव्यो ध्वजो वाजी नराधिप । <br>
रक्ता पताका तत्रापि कर्तव्या यदुनन्दन । । ५७ <br>
चामुण्डामन्दिरे कार्यः शिरोमालाकुलो ध्वजः । <br>
नीला पताका कर्तव्या दण्डो लोहमयस्तथा । । ५८ <br>
रीतीमयश्च मातॄणां रेवतस्य च कारयेत् । <br>
गौर्या ध्वजस्ताम्रमयः पताका गोपसन्निभा । । ५९<br>
स्वर्णदण्डस्तु वीरस्य ध्वजो मेषसमन्वितः । <br>
पताका बहुरत्नाढ्ये१ कर्तव्या यदुनन्दन । । 1.138.६० <br>
अश्मसारमयो दण्डो ध्वजो वातस्य उच्यते । <br>
पताका कृष्णवर्णा तु हरिणस्य समीपगा । । ६१ <br>
भगवत्या ध्वजो दण्डः सर्वरत्नमयः स्मृतः । <br>
पताका तु त्रिवर्णा स्यात्सिंहस्याधोगता नृप । । ६२ <br>
एवंविधमिमं कृत्वा ध्वजं लक्षणलक्षितम् । <br>
अधिवास्य ततो राजंस्तत आरोपयेद्बुधः । । ६३ <br>
ततः सर्वौषधीभिश्च स्नापयित्वा प्रयत्नतः । <br>
समालभ्य च बध्नीयान्मध्ये प्रतिसरान्नृप । । ६४ <br>
कल्पयित्वा शुभां वेदिं कलशैरुपशोभिताम् । <br>
तस्यां वेद्यां समारोप्य तां रात्रिमधिवासयेत् । । ६५ <br>
नानाकुसुमचित्रां च स्रजं तस्यानुलम्बयेत् । <br>
समभ्यर्च्य प्रयत्नेन धूपमस्य निवेदयेत् । । ६६ <br>
बलिकर्म ततः कृत्वा कृशरापूपकादिभिः । <br>
पलालपूपिकाभिश्च दधिपायससूपकैः२ । । ६७ <br>
उद्दिश्य लोकपालेभ्यो बलिं दद्याच्च वायसैः । <br>
ब्राह्मणान्स्वस्ति वाच्याथ कृत्वा पुण्याहमङ्गलम् । । ६८ <br>
वादित्रकृतनिर्घोषं जलं संस्कारसंयुतम् । <br>
नानाबुद्बुदसपन्नं वेष्टितं नववाससा । । ६९ <br>
शुभे लग्ने दिने ऋक्षे ध्वजं चारोपयेद्बुधः । <br>
विन्यस्य स्वर्णकलशं श्वभ्रराजं ध्वजस्य तु । । 1.138.७० <br>
एवमारोपयेद्यस्तु ध्वजं देवालयोपरि । <br>
स श्रिया वर्धते नित्यं प्राप्नोति परमां गतिम् । । ७१ <br>
असुरा वासमिच्छन्ति ध्वजहीने सुरालये । <br>
तस्माद्देवालयं प्राज्ञो ध्वजहीनं न कारयेत् । । ७२<br>
मन्त्रश्च स्थापने प्रोक्तो विधानज्ञैर्ध्वजस्य तु । <br>
एह्येहि भगवन्देव देववाहन वै खग । । ७३ <br>
श्रीकरः श्रीनिवासश्च जय जैत्रोपशोभित । <br>
व्योमरूप महारूप धर्मात्मंस्त्वं च वै गतेः । । ७४ <br>
सान्निध्यं कुरु दण्डेऽस्मिन्साक्षी च ध्रुवतां व्रज । <br>
कुरु वृद्धिं सदा कर्तुः प्रासादस्यार्कवल्लभ । । ७५ <br>
ॐ एह्येहि भगवन्नीश्वरविनिर्मित उपरिचरवायुमार्गानुसारिञ्छ्रीनिवास रिपुध्वंस<br>
यक्षनिलय सर्वदेवप्रियं कुरु सान्निध्यं शान्ति स्वस्त्ययनं च मेभयं सर्वविघ्ना व्यपसरन्तु । । ७६ <br>
मन्त्रेणानेन राजेन्द्र श्वभ्रे दण्डे निवेशयेत् । <br>
पताकां पूर्वमन्त्रेण स्थित्या पूर्वमुखो नृप । । ७७ <br>
क्षिपेदूर्ध्वमथाकाशं प्रासादशिखराद्विभोः । <br>
यजमानस्ततः पश्येत्पताकां यदुनन्दन । । ७८ <br>
प्रासादपुरतो वापि पताकां पातयेद्यदि । <br>
इन्द्रलोकं तदा कर्ता विशेद्वै यदुनन्दन । । ७९ <br>
आग्नेय्यामग्निलोकं तु याम्यां यमसदो भजेत् । <br>
नैऋत्यां नैऋतं लोकं वारुण्यः वारुणं व्रजेत् । । 1.138.८० <br>
यस्य देवस्य यद्वेश्म कृतं यदुकुलोद्वह । <br>
तस्य लोकमवाप्नोति वृषस्थानगतो यदि । । ८१ <br>
वायव्ये वायुमाप्नोति सौम्यायां सोममाप्नुयात् । <br>
ऐशान्यामीशमाप्नोति कर्ता वै देववेश्मनः । । ८२ <br>
य एवं कारयेद्भक्त्या ध्वजस्यारोपणं रवेः । <br>
स हि भुक्त्वा परान्भोगान्सूर्यलोके महीयते । । ८३<br>
तेजसाम्बुजसंकाशः कान्त्या चाम्बुजसन्निभः । <br>
द्विजातितुल्यः प्रभया विक्रमेण च गोपतेः । । ८४ <br>
