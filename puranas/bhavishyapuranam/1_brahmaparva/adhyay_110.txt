ब्रह्मोवाच<br>
शुक्लपक्षे तु सप्तम्यां मासि भाद्रपदेऽच्युत । <br>
प्रणम्य शिरसादित्यं पूजयेत्सप्तवाहनम् । । १<br>
पुष्पधूपादिभिर्वीर कुतपानां च तर्पणैः । <br>
पाषण्डादिभिरालापमकुर्वन्नियतात्मवान् । । २<br>
विप्राय दक्षिणां दत्त्वा नक्तं भुञ्जीत वाग्यतः । <br>
तिष्ठन्व्रजन्प्रस्थितश्च क्षुतप्रस्खलितादिषु । । ३<br>
आदित्यनामस्मरणं कुर्वन्नुच्चारणं तथा । <br>
अनेनैव विधानेन मासान्द्वादश वै क्रमात् । । ४<br>
उपोष्य पारणे पूर्णे समभ्यर्च्य जगद्गुरुम् । <br>
पुण्येन श्रावणेनेह प्रीणयन्पुष्टिमश्नुते । । ५<br>
अनन्तं श्रावणेनेह यतः फलमुदाहृतम् । <br>
तेनादित्यं समभ्यर्च्य तदेव लभते फलम् । । ६<br>
एवं यः पुरुषः कुर्यादादित्याराधनं शुचिः । <br>
प्राप्येह विपुलं भोगं धर्ममर्थं तथाव्ययम् । । ७<br>
अमुत्र लोकमायाति दिव्ये खे गीतसंयुते । <br>
नारी वा स्वर्गमभ्येत्य ह्यनन्तं फलमश्नुते । । ८<br>
