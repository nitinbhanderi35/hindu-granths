सुमन्तुरुवाच<br>
इत्थं ब्रह्मवचो योगी श्रुत्वा राजन्दिवाकरम् । <br>
व्योमरूपं समाराध्य गतः सूर्यसलोकताम् । । १<br>
तथा त्वमपि राजेन्द्र पूजयित्वा विभावसुम् । <br>
गमिष्यसि परं स्थानं देवानामपि दुर्लभम् । । २<br>
शतानीक उवाच<br>
आद्यं स्थानं रवेः कुत्र जम्बूद्वीपे महामुने । <br>
यत्र पूजां विधानोक्तां प्रतिगृह्णात्यसौ रविः । । ३<br>
सुमन्तुरुवाच<br>
स्थानानि त्रीणि देवस्य द्वीपेऽस्मिन्भास्करस्य१ तु । <br>
पूर्वमिन्द्रवनं नाम तथा मुण्डीरमुच्यते । । ४<br>
कालप्रियं३ तृतीयं तु त्रिषु लोकेषु विश्रुतम् । <br>
तथान्यदपि ते वच्मि यत्पुरा ब्रह्मणोदितम् । । ५<br>
चन्द्रभागातटे नाम्ना पुरं यत्साम्बसंज्ञितम्४ । <br>
द्वीपेस्मिञ्छाश्वतं स्थानं यत्र सूर्यस्य नित्यता । । ६<br>
प्रीत्या साम्बस्य तत्रर्को जनस्यानुग्रहाय च । <br>
तत्र द्वादशभागेन मित्रो मैत्रेण चक्षुषा । । ७<br>
अवलोकञ्जगत्सर्वं श्रेयोऽर्थं तिष्ठते सदा । <br>
प्रयुक्तां विधिवत्पूजां गृह्णाति भगवान्स्वयम् । । ८<br>
शतानीक उवाच<br>
कोऽयं साम्बः सुतः कस्य कस्य प्रीतो दिवाकर । <br>
यस्य चायं सहस्रांशुर्वरदः पुण्यकर्मणः७ । । ९<br>
सुमन्तुरुवाच<br>
य एते द्वादशादित्या विराजन्ते महाबलाः । <br>
तेषां यो विष्णुसंज्ञस्तु सर्वलोकेषु विश्रुतः । । 1.72.१०<br>
इहासौ वासुदेवत्वमवाप भगवान्विभुः । <br>
तस्मात्साम्बः सुतो जज्ञे जाम्बवत्यां महाबलः । । ११<br>
स तु पित्रा भृशं शप्तः कुष्ठरोगमवाप्तवान् । <br>
तेनायं स्थापितः सूर्यः स्वानाम्ना च पुरं कृतम् । । १२<br>
शतानीक उवाच<br>
शस्तः कस्मिन्निमित्तेऽसौ पित्रा चैवात्मसम्भवः८ । <br>
नाल्पं हि कारणं विप्र येनासौ शप्तवान्सुतम् । । १३<br>
सुमन्तुरुवाच<br>
शृणुष्वावहितो राजंस्तस्य यच्छापकारणम् । <br>
दुर्वासा नाम भगवान्रुद्रस्यांशसमुद्भवः । । १४<br>
अटमानः स भगवांस्त्रील्लोकान्प्रचचार ह । <br>
अथ प्राप्तो द्वारवतीं मधुसंज्ञोचितां पुरा । । १५<br>
तमागतमृषिं दृष्ट्वा साम्बो रूपेण गर्वितः । <br>
पिङ्गाक्षं१ क्षुधितं रूक्षं विरूपं सुकृशं तथा । । १६<br>
अनुकारास्पदं चक्रे दर्शने गमने तथा । <br>
दृष्ट्वा तस्य मुखं साम्बो वक्र चक्रे तथात्मनः । । १७<br>
मुखं कुरुकुलश्रेष्ठ गर्वितो यौवनेन तु । <br>
अथ क्रुद्धो महातेजा दुर्वासा ऋषिसत्तमः । । १८<br>
साम्बं चोवाच भगवान्विधुन्वन्मुखमात्मनः । <br>
यस्माद्विरूपं मां दृष्ट्वा स्वात्मरूपेण गर्वितः । । १९<br>
गमने दर्शने मह्यमनुकारं समाचरः । <br>
तस्मात्तु कुष्ठरोगित्वमचिरात्त्वं गमिष्यसि । । 1.72.२०<br>
