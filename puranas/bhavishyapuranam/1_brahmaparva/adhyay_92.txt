ब्रह्मोवाच<br>
यस्त्वादित्यग्रहस्यास्य वारो देवस्य सुव्रत । <br>
शस्यः प्रोक्तः प्रियो लोके ख्यातो गोश्रुतिभूषणः । । १<br>
यस्तु पूजयते तस्मिन्पतङ्गं पतगप्रियम् । <br>
गन्धपुष्पोपहारैस्तु सूर्यलोकं स गच्छति । । २<br>
सोपवासो गणश्रेष्ठ आदित्यग्रहणे शुचिः । <br>
जपमानो महाश्वेतां खपोषमथ वा शिवम् । । ३<br>
पूजयेज्जगतामीशं तमोनाशनमाशुगम् । <br>
पूजयित्वा खपोषं तु महाश्वेतां ततो जपेत् । ।४<br>
पूजयित्वा महाश्वेतां रविं देवं समर्चयेत् १ । <br>
महाश्वेतां प्रतिष्ठाप्य गन्धपुष्पैः सुपूजिताम् । । ५<br>
तस्या एव बहिः२ कार्यं स्थण्डिलं सुसमाहितः । <br>
शुचौ भूमिविभागे तु वीरं संस्थाप्य यत्नतः । । ६<br>
कुर्याद्धोमं तिलैः स्नातः सर्पिषा च विशेषतः । <br>
आदित्यग्रहवेलायां जपेञ्छ्वेतां महामते । । ७<br>
मुक्ते दिनकरे पश्चात्स्नानं कृत्वा समाहितः । <br>
पूजयित्वा महाश्वेतां खगोल्कं३ च  ग्रहाधिपम् । । ८<br>
ब्राह्मणान् वाचयित्वा च ततो भुञ्जीत वाग्यतः । <br>
आदित्यग्रहयुक्तेऽस्मिन्वारे त्रिपुरसूदन । । ९<br>
यत्कर्म क्रियते पुण्यं तत्सर्वं शुभदं भवेत् । <br>
स्नानदानजपादीनां कर्मणां गोवृषध्वज । । 1.92.१०<br>
अनन्तं हि फलं तेषां भवत्यस्मिन्न संशयः । <br>
कृतानां तु गणश्रेष्ठा भास्करस्य वचो यथा । । ११<br>
तस्माद्द्विजगणैः कार्यं पुण्यकर्मविचक्षणैः । <br>
एकभक्तं च नक्तं च उपवासं गणाधिप । । १२<br>
ये वादित्यदिने कुर्युस्ते यान्ति परमं पदम् । <br>
धर्म्यं पुण्यं यशस्यं च पुत्रीयं कामदं तथा । । १३<br>
तस्मिन्दानमपूपस्य गोदानेन समं भवेत् । <br>
द्वादशैते महाबाहो वीरभानोर्महात्मनः । । १४<br>
तुष्टिदाः कथितास्तुभ्यं सर्वपापभयापहाः । <br>
पठतां शृण्वतां तात कुर्वतां च विशेषतः । । १५<br>
कृत्वैकमेषां विधिवद्वारं वृषभवाहन । <br>
वृषादित्रितयं प्राप्य चात्रिजामचलां तथा । । १६<br>
ततो याति परं लोकं वृषकेतो महात्मनः । <br>
तेजसाम्बुजसंकाशः प्रभयाण्डजसन्निभः । । १७<br>
पत्रिहेतिसमो वीर्ये कान्त्या चन्द्रसमप्रभः । । १८<br>
