सूत उवाच<br>
अथ राजा महातेजाः शतानीको द्विजोत्तमम् । <br>
प्रणम्य शिरसा भक्त्या सुमन्तुं वाक्यमब्रवीत् । । १<br>
अहो देवस्य माहात्म्यं भास्करस्यामितौजसः । <br>
कीर्तितं भवता मह्यं सर्वपापप्रणाशनम् । । २ <br>
तस्मान्नार्कसमं देवं लोके पश्यामि सुव्रत । <br>
न चाप्यस्य स्थिता विप्र गतिर्लोकेषु विद्यते । । ३ <br>
प्रवर्तते जगद्विप्र सर्गकाले दिवाकरात् । <br>
स्थितौ पालयते चापि कल्पान्ते संहरेत्पुनः । । ४ <br>
श्रुत्वैवं देवमाहात्म्यं भास्करस्यामितौजसः । <br>
कीर्तितं भवता मह्यमश्वमेधशताद्वरम् । । ५ <br>
किं तु मे संशयो ब्रह्मन्सुमहान्हृदि वर्तते । <br>
केनोपायेन विप्रेन्द्र मुच्यते सम्भवार्णवात् । । ६ <br>
दिवाकरप्रसादाद्वै सुप्रसन्नाद्वृषध्वजात् । <br>
कथं तुष्येत्सदा देवो धर्मेण कतरेण तु । । ७ <br>
श्रुता मे बहवो धर्माः श्रुतिस्मृत्युदितास्तथा । <br>
वैष्णवाः शैवधर्माश्च तथा पौराणिकाः श्रुताः । । ८ <br>
श्रोतुकामो ह्यहं विप्र सौरं धर्ममनौपमम् । <br>
भगवन्सर्वधन्यास्ते सौरधर्मपरायणाः । । ९ <br>
ब्रूहि मे देवदेवस्य भानोर्धर्ममनौपमम् । <br>
शृण्वतो नास्ति मे तृप्तिरमृतस्यैवमेव च । । 1.151.१० <br>
अश्वमेधादयो यज्ञा बहुसम्भारविस्तराः । <br>
न शक्यास्ते यतः कर्तुमल्पवित्तद्विजातिभिः । । ११ <br>
सुखोपायमतो ब्रूहि धर्मकामार्थसाधकम् । <br>
हिताय सर्वमर्त्यानां सर्वपापभयापहम् । । १२ <br>
सौरधर्मपरं पुण्यं पवित्रं पापनाशनम् । <br>
श्रुत्वा तु वचनं राज्ञो व्यासशिष्यो महामुनिः । । <br>
प्रणम्य शिरसा व्यासमिदं वचनमब्रवीत् । । १३<br>
सुमन्तुरुवाच<br>
श्रूयतामभिधास्यामि सुखोपायं महाफलम् । <br>
परमं सर्वधर्माणां सर्वधर्ममनौपमम् । । १४ <br>
रविणा कथितं पूर्वमरुणस्य विशांपते । <br>
कृष्णस्य ब्रह्मणो वीर शङ्करस्य न विद्यते । । १५ <br>
संसारार्णवमग्नानां सर्वेषां प्राणिनामयम् । <br>
सौरधर्मतमः श्रीमान्हिताय जगतोदितः । । १६ <br>
यैरयं शान्तहृदयैः सूर्यभक्तैर्भगार्थिभिः । <br>
संसेव्यते परो धर्मस्ते सौरा नात्र संशयः । । १७ <br>
एककालं द्विकालं वा त्रिकालं नित्यमेव च । <br>
ये स्मरन्ति रविं भक्त्या सकृदेवापि भारत । । <br>
सर्वपापैर्विमुच्यन्ते सप्तजन्मकृतैरपि । । १८ <br>
स्तुवन्ति ये सदा भानुं न ते प्रकृतिमानुषाः । <br>
स्वर्गलोकात्परिभ्रष्टास्ते ज्ञेया भास्करा भुवि । । १९ <br>
नानर्कः स्मरतेऽर्कं वै नानर्कोऽर्कं समर्चयेत् । <br>
नानर्कः कीर्तयेदर्कं नानर्कोऽर्कमवाप्नुयात् । । 1.151.२० <br>
सौरधर्मस्य सारोऽयं सूर्यभक्तिः सुनिश्चला । <br>
षोडशाङ्गा च सा प्रोक्ता रविणेह दिवौकसाम् । । २१ <br>
प्रातः स्नानं जपो होमस्तथा देवार्चनं नृप । <br>
द्विजानां पूजनं भक्त्या पूजा गोश्वत्थयोस्तथा । । २२ <br>
इतिहासपुराणेभ्यो भक्तिश्रद्धापुरस्कृतम् । <br>
श्रवणं राजशार्दूल वेदाभ्यासस्तथैव च । । २३ <br>
मद्भक्त्या जनवात्सल्यं पूजायां चानुमोदनम् । <br>
स्वयमभ्यर्चयेद्भक्त्या ममाग्रे वाचकं परम् । । २४ <br>
पुस्तकस्य सदा श्रेष्ठ ममातीव प्रियं सुराः । <br>
मत्कथाश्रवणं नित्यं स्वरनेत्राङ्गविक्रिया । । २५<br>
ममानुस्मरणं नित्यं भक्त्या श्रद्धापुरस्कृतम् । <br>
षोडशाड्गा भक्तिरियं यस्मिन्म्लेच्छेऽपि वर्तते । । <br>
विप्रेन्द्रः स मुनिः श्रीमान्सजात्यः स च पण्डितः । । २६ <br>
न मे पृथक्चतुर्वेदा मद्भक्तः श्वपचोऽपि यः । <br>
तस्मै देयं ततो ग्राह्यं स च पूज्यो यथा ह्यहम् । । २७ <br>
पत्रं पुष्पं फलं तोयं यो मे भक्त्या प्रयच्छति । <br>
तस्याहं न प्रणश्यामि स च मे न प्रणश्यति । । २८ <br>
यो मां सर्वगतं पश्येत्सर्वं च मयि संस्थितम् । <br>
तस्याहमास्थितो नित्यं स च नित्यं मयि स्थितः । । २९ <br>
अष्टादशार्धकक्षायाः परं चाष्टभिरुद्भवैः । <br>
रोधयित्वा महाबाहो तथा ज्ञानतरेण तु । । 1.151.३० <br>
दुर्गपालं विजित्याशु भास्करार्धं तु दुर्जयम् । <br>
जित्वा च पुरराजानां महातेजमनौपमम् । । ३१ <br>
मनसाचलया भक्त्या यो मां ध्यायति मानवः । <br>
अहं तमेव चिंतामि आत्मवत्सततं नरम् । । ३२ <br>
