ब्रह्मोवाच<br>
कृष्ण राजा महानासीद्ययातिकुलसम्भवः । <br>
सत्राजिदिति विख्यातश्चक्रवर्ती महाबलः । । १<br>
प्रभावैस्तेजसा कान्त्या क्षान्त्या बलसमन्वितः । <br>
धैर्यगम्भीर्यसम्पन्नो वदान्यो यशसान्वितः । । २<br>
बुद्ध्या विक्रमदक्षश्च सम्पन्नो ब्राह्मणायतः । <br>
कृती कविस्तथा शूरः षट्पदाख्यैर्न निर्जितः । । ३<br>
सदा पञ्चसु रक्तश्च वसुमद्भिर्न निर्जितः । <br>
रुद्रता वसुभिर्जातैः सत्त्वश्रद्धासमन्वितः । । ४<br>
अम्बुजस्याण्डजस्येव आत्रेयस्य तथाच्युत । <br>
अम्बुजायास्तथा कृष्ण वार्यपात्रं स वै विभो । । ५<br>
गाङ्गेयेन बले तुल्यः पौलस्त्यार्चाश्रमो यथा । <br>
गाङ्गेयस्य तथा कृष्ण धिषणस्य हरेर्यथा । । ६<br>
काम्यश्च द्विजभक्तस्तु तथा वाल्मीकिवत्सदा । <br>
व्यासस्य देवशार्दूल जामदग्न्यस्य वा विभोः । । ७<br>
एषां नैकैर्गुणैर्युक्तः स राजा क्ष्मातले विभो । <br>
शशास स महाबाहुः सप्तद्वीपां वसुन्धराम् । । ८<br>
यस्मिन्गाथां प्रगायन्ति ये पुराणविदो जनाः । <br>
सत्राजिते महाबाहौ कृष्ण धात्रीं समाश्रिते । । ९<br>
यावत्सूर्य उदेति स्म यावच्च प्रतितिष्ठति । <br>
सत्राजितं तु तत्सर्वं क्षेत्रमित्यमिधीयते । । 1.116.१०<br>
स सर्वरत्नसंयुक्तां सप्तद्वीपवतीं महीम् । <br>
शशास धर्मेण पुरा चक्रवर्ती महाबलः । । ११<br>
नान्यायकृन्न चाशक्तो वदान्यो बलवत्तरः । <br>
तस्याभूत्पुरुषा राज्ञः सम्यग्धर्मानुशासिनः । । १२<br>
चत्वारः सचिवास्तस्य राज्ञः सत्राजितस्य तु । <br>
बभूवुरप्रतिहताः सदा वाति बलस्य वै । । १३<br>
तस्य भक्तिरतीवासीन्निसर्गादेव भूपतेः । <br>
दिवाकरे जगद्भानौ रक्तचन्दनमालिनि । । १४<br>
तस्योर्ध्वमहिमानं च विलोक्य पृथिवीपतेः । <br>
न केवलं जनस्यापि ह्यभवत्तस्य विस्मयः । । १५<br>
सञ्चिन्तयामास नृपः समृद्ध्या विस्मितस्तथा । <br>
कथं स्यात् सम्पदेषा मे पुनरप्यन्यजन्मनि । । १६<br>
एवं स बहुशो राजा तदा कृष्ण महायशाः । <br>
चिन्तयन्नपि तन्मूलं नासदन्निश्चयान्वितः । । १७<br>
यदा न निश्चयं राजा स ययौ भार्गवीप्रियः । <br>
तदा पप्रच्छ धर्मज्ञान्स विप्रान्समुपागतान् । । १८<br>
सर्वाश्च ससुखान्वीर विविक्तान्तः पुरस्थितः । <br>
प्रणिपत्य महाबाहुर्ग्रहीतुं शासनक्रियाः । । १९<br>
विश्वासानुग्रहा बुद्धिर्भवतां मयि सत्तमाः । <br>
तदहं प्रष्टुमिच्छामि किञ्चित्तद्वक्तुमर्हथ । । 1.116.२०<br>
सद्विद्याखिलविज्ञानसम्यग्धौतान्तरात्मभिः । <br>
भवद्भिर्यद्यनुग्राह्यः स्यामहं वेदवित्तमाः । । २१<br>
तद्यथावन्मया पृष्टा भवन्तो मत्प्रसादिनः । <br>
वक्तुमर्हथ विद्वांसः सर्वस्यैवोपकारिणः । । २२<br>
ब्रह्मोवाच<br>
यस्ते मनसि सन्देहस्तं पृच्छाद्य महीपते । <br>
वदिष्यामो यथान्यायं यत्ते१ मनसि वर्त्तते । । २३<br>
वयं हि नृपशार्दूल भवता पारितोषिताः । <br>
सम्यक्प्रजां पालयित्रा ददता भोजनं सदा । । २४<br>
सन्तुष्टो ब्राह्मणोऽश्नीयाच्छिंद्याद्वा धर्मसंशयम् । <br>
हितं चोपदिशेद्वर्त्म अहिताद्वा निवर्तयेत् । । २५<br>
विवक्षुमथ भूपालं भार्या तस्यैव धीमतः । <br>
प्रणिपातेन चाहेदं विनयात्प्रणयान्वितम् । । २६<br>
न स्त्रीणामवनीपाल वक्तुमीदृगिहेष्यते । <br>
तथापि भूपते वक्ष्ये सम्पदीदृक्सुदुर्लभा । । २७<br>
भूयोऽपि संशयान्प्रष्टुमलमीशो भवानृषीन् । <br>
नन्वहं पुरषव्याघ्र सदान्तः पुरचारिणी । । २८<br>
तत्प्रसादं यदि भवान्करोति मम पार्थिव । <br>
तन्मदीयमृषीन्प्रष्टुं सन्देहं पार्थिवार्हसि । । २९<br>
सत्राजित उवाच<br>
ब्रूहि सुभ्रूर्मतं यत्ते प्रष्टव्या यन्मया द्विजाः । <br>
भूयोऽहमात्मसन्देहं प्रक्ष्याम्येतद्द्विजोत्तमान् । । 1.116.३०<br>
विमलवत्युवाच<br>
श्रूयन्ते पृथिवीपाल नृपा ये तु चिरन्तनाः । <br>
येषां च सम्पद्भूपाल यथा तेऽद्य किलाभवत् । । ३१<br>
तदीदृक्सम्पदो धाम तवाशेषं क्षितीश्वर । <br>
येन कर्मविपाकेन तद्वदन्तु महर्षयः । । ३२<br>
अहं च भवतो भार्या सर्वसीमन्तिनीवरा । <br>
अतीव कर्मणा येन तद्विज्ञाने कुतूहलम् । । ३३<br>
तथा सम्पत्समृद्धत्वमन्येष्वपि हि विद्यते । <br>
निरस्तातिशयत्वेन नूनं नाल्पेन कर्मणा । । ३४<br>
तदन्यजन्मचरितं नरनाथ निजं भवान् । <br>
मुनीन्पृच्छ त्वया चाहं यन्मया च पुरा कृतम् । । ३५<br>
ब्रह्मोवाच<br>
स तथोक्तस्तया राजा पत्न्या विस्मितमानसः । <br>
मुनीनां पुरतो मायां प्रशंसन्वाक्यमब्रवीत् । । ३६<br>
साधु देवि मतं यन्मे त्वया यदिदमीरितम् । <br>
सत्यं मुनिवचः पुंसां स्याद्ध वै गृहिणी तथा । । ३७<br>
सोऽहमेतन्महाभागे पृच्छाम्येतान्महामुनीन् । <br>
तेषामविदितं किञ्चित्त्रिषु लोकेषु न विद्यते । । ३८<br>
एवमुक्त्वा प्रियां राजा प्रणिपत्य च तानृषीन् । <br>
यथावदेतदखिलं पप्रच्छ धरणीधरः । । ३९<br>
राजोवाच<br>
भगवन्तो ममाशेषं प्रसादावृतचेतसः । <br>
कथयन्तु यथावृत्तं यन्मया सुकृतं कृतम् । ।1.116.४ ०<br>
कोऽहमासं पुरा विप्राः किंस्वित्कर्म मया कृतम् । <br>
किं वानया तु चार्वंग्या मम पत्न्या कृतं द्विजाः । ।४ १<br>
येनावयोरियं लक्ष्मीर्मर्त्यलोके सुदुर्लभा । <br>
चत्वारश्चाप्रतिहता अमात्या मम गच्छतः । ।४ २<br>
अशेषा भूभृतो वश्या धनस्यान्तो न विद्यते । <br>
बलं चैवाप्रतिहतं शरीरारोग्यमेव च । ।४ ३<br>
प्रतिभाति च मे कान्त्या भार्यायामखिलं जगत् । <br>
ममापि वपुषस्तेजो न कश्चित्सहते द्विजाः ।४४<br>
सोऽहमिच्छामि तज्ज्ञातुं तथैवेयमनिन्दिता । <br>
निजानुष्ठानमखिलं यस्याशेषमिदं फलम् । ।४५<br>
ब्रह्मोवाच<br>
इति पृष्टा नरेन्द्रेण समस्तास्ते तपोधनाः । <br>
परावसुमथोचुस्ते कथ्यतामस्य भूभृतः । । ४६<br>
चोदितः सोऽपि धर्मज्ञैर्महाशूरा महामतिः । <br>
योगमास्थाय सुचिरं यथावद्यतमानसः । । ४७<br>
ज्ञातवान्नृपतेस्तस्य पूर्वदेहविचेष्टितम् । <br>
स तमाह मुनिर्भूपं विज्ञानेच्छं महामतिम् । । ४८<br>
सत्राजितं महात्मानं जितशत्रुं मनस्विनम् । <br>
सपत्नीकं महाबुद्धिं ब्राह्मणान्सत्यवादिनः । । ४९<br>
परावसुरुवाच<br>
शृणु भूपाल सकलं यस्येदं कर्मणः फलम् । <br>
तव राज्यादिकं सुभ्रूर्येयं चासीन्महीपते । । 1.116.५०<br>
त्वमासीः शूद्रजातीयः परहिंसापरायणः । <br>
कुष्ठार्तो दण्डपारुष्ये निःस्नेहः सर्वजन्तुषु । । ५१<br>
द्वयं च भवतो भार्या पूर्वमप्यायतेक्षणा । <br>
नित्यं बभूव त्वच्चित्ता भवच्छुश्रूषणे रता । । ५२<br>
पतिव्रता महाभागा भर्त्स्यमानापि निष्ठुरम् । <br>
त्वद्वाक्येषु च सर्वेषु वीर कर्मसु चोद्यता । ५३<br>
नैश्वर्यादसहायस्य त्यज्यमानस्य बन्धुभिः । <br>
क्षयं जगाम योर्थोऽभूत्सञ्चितः प्रपितामहैः । । ५४<br>
तस्मिन्क्षीणे कृषिपरस्त्वमासीः पृथिवीपते । <br>
सापि कर्मविपाकेन कृषिर्विफलतां गता । । ५५<br>
ततो निःस्वं परिक्षीणं परेषां भृत्यतां गतम् । <br>
तत्याज साध्वी नेयं त्वां त्यज्यमानापि पार्थिव । । ५६<br>
अनया तु समं साध्व्या भानोरावसथे त्वया । <br>
कृतं शुश्रूषणं वृत्त्या भक्त्या सम्मार्जनादिकम् । । ५७<br>
निःस्नेहः सर्वकामेभ्यस्तन्मयस्त्वं तदर्पणः । <br>
अहन्यहनि विस्रम्भात्तस्मिन्नावसथे रवेः । । ५८<br>
कान्यकुब्जपुरे वीर महाशुश्रूषितं त्वया । <br>
दिवाकरालये नित्यं कृतं तन्मार्जनं त्वया । । ५९<br>
तथैवाभ्युक्षणं भूप नित्यं चैवानुलेपनम् । <br>
पत्न्यानया नृप तथा युष्मच्चित्तानुवृत्तया । । 1.116.६०<br>
कारितं श्रवणं पुण्यमितिहासपुराणयोः । <br>
दत्त्वाङ्गुलीयकं राजन्पितृदत्तं तु वाचके । । ६१<br>
अहन्यहनि यत्कर्म युवयोर्नृपकुर्वतोः । <br>
तत्रैव तन्मयत्वेन पापहानिरजायत । । ६२<br>
भानोः कार्यं मया कार्यं परं शुश्रूषणं तथा । <br>
नाप्रभातं प्रभातं वा चिन्तेयमभवन्निशि । । ६३<br>
एवमायतनं रम्यमित्येवं च सुखावहम् । <br>
सूर्यवच्चैवमेतत्स्यादित्यासीत्ते मनस्तदा । । ६४<br>
योगिनां सुखदं कर्म तथैव सुखमित्यपि । <br>
भवच्चित्तमभूत्तत्र योगकर्मण्यहर्निशम् । । ६५<br>
एवं तन्मनसस्तत्र कृतोद्योगस्य पार्थिव । <br>
भूतानुमानिनः सम्यग्यथोक्ताधिककारिणः । । ६६<br>
स्मरतो गोपतिं नित्यं चित्तेनापि दृढात्मनः । <br>
निःशेषमुपशांतं ते पापं सूर्यनिषेवणात् । । ६७<br>
ततोऽधिकं पुरस्तस्मादगारस्यानुलेपनम् । <br>
संमार्जनं च बहुशः सपत्नीकेन यत्कृतम् । । ६८<br>
केवलं धर्ममाश्रित्य त्यक्त्वा वृत्तिमशेषतः । <br>
अनया श्रवणं पुण्यं कारितं वाचकात्सदा । ६९<br>
नानाधातुविकारैस्तु गोमयेन मृदा तथा । <br>
उपलेपनं कृतं भक्त्या त्वया पूर्वं सुरालये । । 1.116.७०<br>
अथाजगाम वै तत्र कुवलाश्वो महीपतिः । <br>
महासैन्यपरीवारः प्रभूतगजवाहनः । । ७१<br>
सर्वसम्पदुपेतं तं सर्वाभरणभूषितम् । <br>
वृतं भार्यासहस्रेण दृष्ट्वा संक्रन्दनोद्बलम् । ।<br>
स्पृहा कृता त्वया तत्र चारुमौलिनि पार्थिवे । । ७२<br>
सर्वकामप्रदं कर्म क्रियते भास्काराश्रितम् । <br>
तेनैतदखिलं राज्यमशेषं चाप्तवान्महीम् । । ७३<br>
तेजश्चैवाधिकं यत्ते तथैव शृणु पार्थिव । <br>
योगप्रभावतो लब्धं कथयाम्यखिलं तव । । ७४<br>
तत्रैवावसथे दीपः प्रशान्तः स्नेहसंक्षयात् । <br>
निजभोजनतैलेन पुनः प्रज्वलितस्त्वया । । ७५<br>
अन्या चोत्तरीयेण वीर वर्त्योपबृंहितः । <br>
तव पत्न्या स्वयं ज्वाल्य कान्तिरस्यास्ततोऽधिका । । ७६<br>
तवाप्यखिलभूपालमनः क्षोभकरं पुनः । <br>
तेजो नरेन्द्र एतस्मात्किमुताराध्य भास्करम् । । ७७<br>
एवं नरेन्द्रः शूद्रत्वाद्भानुकर्मपरायणः । <br>
तन्मयत्वेन सम्प्राप्तो महिमानमनुत्तमम् । । ७८<br>
किं पुनर्यो नरो भक्त्या नित्यं शुश्रूषणावृतः । <br>
करोति सततं पूजां निष्कामो नान्यमानसः । । ७९<br>
सर्वामृद्धिमिमां लब्ध्वा सर्वलोकमहेश्वरः । <br>
पूजयित्वार्कमीशेशं तमाराध्य न सीदति । । 1.116.८०<br>
पुष्पै धूपैस्तथा वान्यैर्दीपैर्वस्त्रानुलेपनैः । <br>
आराधयार्कं तद्वेश्म सदा सम्मार्जनादिना । । ८१<br>
यद्यदिष्टतमं किञ्चिद्यद्यन्यत्तु दुर्लभम् । <br>
तद्दत्वा च जगद्धात्रे भास्कराय न सीदति । । ८२<br>
सुगन्धागुरुकर्पूरचन्दनागुरुकुंकुमैः । <br>
वासोभिर्विविधैर्धूपैः पुष्पैः स्रक्चामरध्वजैः । । ८३<br>
अन्योपहारैर्विविधैः कृतक्षीराभिषेचनैः । <br>
गीतवादित्रनृत्याद्यैस्तोषयस्वार्कमादरात् । । ८४<br>
पुण्यरात्रिषु मार्तण्डं नृत्यगीतैरथोज्ज्वलम् । <br>
भूप जागरणैर्भक्त्या होमः कार्यः सदा शुचिः । । ८५<br>
इतिहासपुराणानां श्रवणेन .विशेषतः । <br>
तथा वेदस्वनैः पुण्यैर्ऋक्सामयजुभिर्नृप । । ८६<br>
एवं सन्तोष्यते भक्त्या भगवान्भवभङ्गकृत् । <br>
भूयो वैवस्वतो भूत्वा भवहृद्भास्करो नरैः ॥ ८७<br>
तोषितो भगवान्भानुर्ददात्यभिमतं फलम् । <br>
दैवकर्मसमर्थानां प्राणिनां स्मृतिसम्भवैः । । ८८<br>
तोषितो भगवान्कामान्प्रयच्छति दिवाकरः । <br>
नैष वृत्तैर्न रत्नौघैः पुष्पैर्धूपानुलेपनैः । ।<br>
सद्भावेनैव मार्तण्डस्तोषमायाति संस्मृतः । । ८९<br>
त्वयैकाग्रमनस्केन गृहसम्मार्जनादिकम् । <br>
कृत्वाल्पमीदृशं प्राप्तं राज्यमन्येन दुर्लभम् । । 1.116.९०<br>
अनया श्रवणं पुण्यं कारयित्वा गृहे रवेः । <br>
ईदृक्प्राप्ता सम्पदियं पूजां कृत्वा तु वाचके । । ९१<br>
प्राप्तोपकरणैर्यस्तमेकाग्रमतिरण्डजम् । <br>
सन्तोषयति नेन्द्रोऽपि भवता वै समः क्वचित् । । ९२<br>
तस्मात्त्वमनया देव्या सहात्यन्तविनीतया । <br>
भास्कराराधने यत्नं कुरु धर्मभृतां वर । । ९३<br>
ब्रह्मोवाच<br>
एतन्मुनेर्वचो वीर निशम्य स नराधिपः । <br>
भार्यासहायः स तदा संप्रहृष्टतनूरुहः । । ९४<br>
कृतकार्यमिवात्मानं मन्यमानस्तदाभवत् । <br>
उवाच प्रणतो भूत्वा राजा सत्राजितोऽच्युत । । ९५<br>
सत्राजित उवाच<br>
यथामरत्वं सम्प्राप्य यथा वायुर्बलं परम् । <br>
परं निर्वाणमाप्नोति तथाहं वचसा तव । । ९६<br>
कृतकृत्यः सुखासीनो निर्वृतिं परमां गतः । <br>
अज्ञानतमसाच्छन्ने यत्प्रदीपस्त्वया धृतः । । ९७<br>
अहमेषा च तन्वङ्गी विभूतिभ्रंशभीरुकः । <br>
द्रव्यमापादितं ब्रह्मन्निहाद्य वचसा तव । । ९८<br>
सम्पदः कथितं बीजमावयोर्भवता मुने । <br>
त्वद्वक्त्रादुद्यता वाचो विज्ञाता हि द्विजोत्तम । । ९९<br>
न रत्नैर्न च वित्तौघैर्न च पुष्पानुलेपनैः । <br>
आराध्यश्च जगन्नाथो भावशून्यैर्दिवाकरः । । 1.116.१००<br>
बाह्यार्थनिरपेक्षैश्च मनसैव मनोगतिः । <br>
निःस्वैराराध्यते देवो भानुः सर्वेश्वरेश्वरः । । १०१<br>
सर्वमेतन्मया ज्ञातं यत्त्वमात्थ महामुने । <br>
यच्च पृच्छामि तन्मे त्वं प्रसादसुमुखो वद । । १०२<br>
कथमाराधितो देवो नरैः स्त्रीभिश्च भास्करः । <br>
तोषमायाति विप्रेन्द्र तद्वदस्व महामुने । । १०३<br>
रहस्यानि च देवस्य प्रीतये या तिथिः सदा । <br>
चान्यशेषाणि मे ब्रूहि अर्काराधनकांक्षिणः । । १०४<br>
परावसुरुवाच<br>
शृणु भूपाल यैर्भानुर्गृहेष्याराध्यते जनैः । <br>
नारीभिश्चातिघोरेऽस्मिन्पतिताभिर्भवार्णवे । । १०५<br>
समभ्यर्च्य जगन्नाथं देवमकं समाधिना । <br>
एकमश्नाति यो भक्तं द्वितीयं ब्राह्मणार्पणम् । । १०६<br>
करोति भास्करप्रीत्यै कार्त्तिकं मासमात्मना । <br>
पूर्वे वयसि यत्नेन जानताऽजानतापि वा । । १०७<br>
पापमाचरितं तस्माद्भिद्यते नात्र संशयः । <br>
अनेनैव विधानेन मासि मार्गशिरे पुनः । । १०८<br>
समभ्यर्च्य मरकतं विप्रेभ्यो यः प्रयच्छति । <br>
भगवत्प्रीणनार्थाय फलं तस्य शृणुष्व मे । । १०९<br>
मध्ये वयसि यत्पापं योषिता पुरुषेण वा । <br>
कृतमस्माच्च तेनेक्तो विमोक्षः परमात्मना । । 1.116.११०<br>
तथा चैवेकभक्तं तु यस्तु विप्राय यच्छति । <br>
दिवाकरं समभ्यर्च्य पौषे मासि महीपते । । १११<br>
तत्तच्च प्रीणयत्यर्कं वार्धिकेनैव यत्कृतम् । <br>
स तस्मान्मुच्यते राजन्पुमान्योषिदथापि वा । । ११२<br>
त्रिमासिकं व्रतमिदं यः करोति नरेश्वर । <br>
स भानुप्रीणनात्पापैर्लघुभिः परिमुच्यते । । ११३<br>
द्वितीये वत्सरे राजन्मुच्यते चोपपातकैः । <br>
तद्वत्तृतीयेऽपि कृतं महापातकनाशनम् । । ११४<br>
व्रतमेतन्नरैः स्त्रीभिस्त्रिभिर्मासैरनुष्ठितम् । <br>
त्रिभिः संवत्सरैश्चैव प्रददाति फलं नृणाम् । । ११५<br>
त्रिभिर्मासैरनुष्ठानात्त्रिविधात्पातकान्नृप । <br>
त्रीणि नामानि देवस्य मोचयन्ति च वार्षिकैः । । ११६<br>
यतस्ततो व्रतमिदं विविधं समुदाहृतम् । <br>
सर्वपापप्रशमनं भास्कराराधने परम् । । ११७<br>
सत्राजित उवाच<br>
कतमाय 'तु विप्राय दातव्यं भक्तितो मुने । <br>
द्वितीये द्विजशार्दूल कथयस्वाखिलं मम । । ११८<br>
परावसुरुवाच<br>
देये पुराणविदुषे वस्त्रे विप्रोत्तमाय च । <br>
श्रूयतां चापि वचनं यदुक्तं भास्करेण च । ।<br>
अरुणाय महाबाहो पृच्छते यत्पुरा नृप । । ११९<br>
उदयाचलमारूढं भास्करं तिमिरापहम् । <br>
प्रणम्य शिरसा नूनमिदं वचनमब्रवीत् । । 1.116.१२०<br>
कानि प्रियाणि ते देव पूजने सन्ति सर्वदा । <br>
पुष्पादीनां समस्तानामाराधनविधौ सदा । ।<br>
उपरागादिवस्त्रादौ ब्राह्मणानां तथा रवे । । १२१<br>
भास्कर उवाच<br>
पुष्पाणां करवीराणि तथा रक्तं च चन्दनम् । <br>
गुग्गुलञ्चापि धूपानां नैवेद्ये मोदकाः प्रियाः । । १२२<br>
पूजाकरो भोजकस्तु घृतदीपस्तथा प्रियः । <br>
दानं प्रियं खगश्रेष्ठ वाचकाय प्रदीयते । । १२३<br>
मामुद्दिश्य च यद्दानं दीयते मानवैर्भुवि । <br>
वाचकाय१ तु दातव्यं तन्मम प्रीतये खग । । १२४<br>
इतिहासपुराणाम्यामभिज्ञो यस्तु वाचकः । <br>
ब्राह्मणो वै खगश्रेष्ठ सम्पूज्यः प्रीतये मम । । १२५<br>
पूजितेऽस्मिन्सदा विप्रे पूजितोहं न संशयः । <br>
भवामि खगशार्दूल यतस्त्विष्टः स मे सदा । । १२६<br>
वेदवीणामृदङ्गैश्च नातिगन्धविलेपनैः । <br>
तथा मे जायते प्रीतिर्यथा श्रुत्वा खगोत्तम । । १२७<br>
इतिहासपुराणानि वाच्यमानानि वाचकैः । <br>
अतः प्रियो वाचको मे पूजाकर्ता च भोजकः । । १२८<br>
