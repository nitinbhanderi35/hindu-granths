।। शतानीक उवाच।। ।। <br>
पंचप्रकारं धर्मं मे वद स्मार्तं यथाक्रमम् ।। <br>
कौतुकं पृच्छ ते ब्रह्मन्समासव्यासयोगतः ।। १ ।। <br>
।। सुमन्तुरुवाच ।। ।। <br>
पंचधा वर्णितं धर्मं शृणु राजन्समासतः ।। <br>
यथोक्तं भास्करेणेह अरुणस्य महात्मनः ।। २ ।। <br>
सहस्रकिरणं भानुमुदयस्थं दिवाकरम् ।। <br>
प्रणम्य शिरसा देवमुवाच गरुडाग्रजः ।। ३ ।। <br>
भगवन्देवदेवेश सहस्रकिरणोज्ज्वल ।। <br>
स्मृतिधर्मान्यथातत्त्वं वक्तुमर्हसि पृच्छतः ।। ४ ।। <br>
एवं पृष्टस्तु भगवानरुणेन खगाधिपः ।। <br>
उवाच परया प्रीत्या पूजयित्वा महीपते ।। ५ ।। <br>
।। ।। भास्कर उवाच ।। ।। <br>
स्मृतिधर्मं वेदमूलं शृणु त्वं गरुडाग्रज ।। <br>
पूर्वानुभूतं यद्ध्यानमथ तत्स्मरणं स्मृतिः ।। ६ ।। <br>
धर्मः क्रियात्मा निर्दिष्टः श्रेयोभ्युदयलक्षणः ।। <br>
स च पञ्चविधः प्रोक्तो वेदमूलः सनातनः ।। ७ ।। <br>
अस्य शब्दस्यानुष्ठानात्स्वर्गो मोक्षश्च जायते ।। <br>
इह लोके सुखैश्वर्यमलं यच्च खगाधिप ।। ८ ।। <br>
।। अनूरुरुवाच ।। ।। <br>
कथं पंचविधो ह्येष प्रोक्तो धर्मः सनातनः ।। <br>
कस्य भेदास्तु ते पंच ब्रूहि मे देवसत्तम ।। ९ ।। ।। <br>
।। भास्कर उवाच ।। ।। <br>
वेदधर्मः स्मृतस्त्वेक आश्रमाणां स तत्परः ।। <br>
वर्णाश्रमस्तृतीयस्तु गुणनैमित्तिको यथा ।। 1.181.१० ।। <br>
वर्णत्वमेकमाश्रित्य अधिकारे प्रवर्तते ।। <br>
सवर्णाश्रमदंडस्तु भिक्षा दंडादिको यथा ।।११।। <br>
वर्णाश्रमाश्रमत्वं च योधिकृत्य प्रवर्तते।। <br>
स वर्णाश्रमधर्मस्तु दंडाद्या मेखला यथा ।।१२।। <br>
यो गुणेन प्रवर्तेत स गुणो धर्म उच्यते ।। <br>
यथा मूर्धाभिषिक्तस्य प्रजानां पालनं परम् ।।१३।। <br>
निमित्तमेकमाश्रित्य यो धर्मः संप्रवर्तते ।। <br>
नैमित्तिकः स विज्ञेयो जातिद्रव्यगुणाश्रयः ।।१४।। <br>
एष तु द्विविधः प्रोक्तः समासादविशेषतः ।। <br>
नैमित्तिकः स विज्ञेयः प्रायश्चित्तविधिर्यथा ।। १५ ।। <br>
स चतुर्धा निरूप्यस्तु स्वरूपफलसाधनैः ।। <br>
प्रमाणतस्तु प्रत्येकसमस्तैश्च यथाक्रमम् ।। १६ ।। <br>
श्रुत्या सह विरोधे तु बाध्यते विषयं विना ।। <br>
व्यवस्थया विरोधेन कार्यो यत्नः परीक्ष्यते ।।१७।। <br>
स्मृत्या सह विरोधेन चार्थशास्त्रस्य साधनम् ।। <br>
परस्परविरोधे तु अर्थशास्त्रस्य साधनम् ।।१८।। <br>
अदृष्टार्थे विकल्पस्तु व्यवस्थासंभवे सति ।। <br>
स्मृतिशास्त्रविकल्पस्तु आकांक्षापूरणे सति ।। १९ ।। <br>
वेदमूले स्थितं त्वेतदनुष्ठानं क्रिया सती ।। <br>
एवं शक्यविधानं तु न्यायो ह्येवं व्यवस्थितः ।। 1.181.२० ।। <br>
निषेधविधिरूपं तु द्विधा शास्त्रं खगाधिप ।। <br>
एकरूपं वदंत्यन्ये बहुरूपमथा परे ।। २१ ।। <br>
पंचप्रकाराः स्मृतय एवं शिष्यव्यवस्थिताः ।। <br>
त्रिधा चतुर्धा द्वेधा वा एकधा बहुधा खग ।। २२ ।। <br>
दृष्टार्था तु स्मृतिः काचिददृष्टार्था तथापरा ।। <br>
अनुवादस्मृतिस्त्वन्या दृष्टादृष्टा तु पंचमी ।। <br>
सर्वा एता वेदमूलाः स्मृता वै ऋषिभिः स्वयम् ।। २३ ।। ।। <br>
।। अरुण उवाच ।। ।। <br>
या एता भवता प्रोक्ताः स्मृतयः पर्वगोपने ।। <br>
एतासां लक्षणं ब्रूहि समासादेव सत्तम ।। २४ ।। <br>
दृष्टार्था का मता देव अदृष्टार्था च का भवेत् ।। <br>
दृष्टादृष्टस्वरूपा का न्यायमूला च का भवेत् ।। <br>
अनुवादस्मृतिः का स्यादृष्टादृष्टा तु का भवेत् ।। २५ ।। <br>
एवमुक्तो महातेजा भास्करो वारितस्करः ।। <br>
उवाच तं खगं वीरं प्रणतं विनयान्वितम् ।। २६ ।। <br>
।। आदित्य उवाच ।। ।। <br>
षड्गुणस्य स्वरूपं तु प्रयोगा त्कार्यगौरवात् ।। <br>
समयानामुपायानां योगो व्याससमासतः ।। २७ ।। <br>
अध्यक्षाणां च निक्षेपः करणानां निरूपणम् ।। <br>
दृष्टार्थेयं स्मृतिः प्रोक्ता ऋषिभिर्गरुडाग्रज ।। २८ ।। <br>
संध्योपास्तिस्तथा कार्या शुनो मांसं न भक्षयेत् ।। <br>
अदृष्टार्था स्मृतिः प्रोक्ता मनुना विनतात्मज ।। २९ ।। <br>
पालाशं धारयेद्दंडमुभयार्था विदुर्बुधाः ।। <br>
विरोधे तु विकल्पः स्याद्यागो होमस्ततो यथा ।। 1.181.३० ।। <br>
श्रुतौ दृष्टं यथा कार्यं स्मृतो तत्तादृशं यदि ।। <br>
उक्तानुवादिनी सा तु पारिव्राज्यं तथा गृहात् ।। ३१ ।। <br>
उक्तो धर्मश्च संक्षेपात्परिभाषा च तद्गता ।। <br>
तत्साधनं च देशादि इत्थमित्यब्रवीद्रविः ।। ३२ ।। <br>
ब्रह्मावर्तः परो देश ऋषिशस्तस्त्वनंतरः ।। <br>
मध्यदेशस्ततोऽप्यन्य आर्यावर्तस्त्वनंतरः ।। ३३ ।। <br>
कृष्णसारस्तु विचरेन्मृगो यत्र स्वभावतः ।। <br>
यज्ञियः स तु देशः स्यान्म्लेच्छदेशस्ततः परः ।। ३४ ।। <br>
ब्रह्मादीनां च देवानां ब्राह्मणादेस्तथैव च ।। <br>
भूतग्रामस्य कृत्स्नस्य त्रयं कृत्स्नस्य खेचर ।। ।। ३५ ।। <br>
साधनत्वं मनुः प्राह वेदमूलं सनातनम् ।। <br>
प्रकाशयज्ञसंसिद्ध्यै यदशब्दस्य एव तु ।। ३६ ।। <br>
उपलभ्य यथातत्त्वं स च दर्शितवानृषिः ।। <br>
सम्यक्संसाधनं धर्मः कर्तव्यस्त्वधिकारिणा ।। ३७ ।। <br>
निष्कामेन सदा वीर काम्यं रूपान्वितेन च ।। <br>
आचारयुक्तः श्रद्धालुर्वेदज्ञोऽध्यात्मचिंतकः ।। <br>
कर्मणां फलमाप्नोति न्यायार्जितधनश्च यः ।। ३८ ।। <br>
।। अरुण उवाच ।। ।। <br>
ब्रह्मावर्तादिदेशानां समस्तानां विभावसो ।। <br>
विभागं ब्रूहि देवेंद्र संमानय ग्रहाधिप ।। ३९ ।। <br>
।। आदित्य उवाच ।। ।। <br>
सरस्वतीदृषद्वत्योर्देवनद्योर्यदंतरम् ।। <br>
तं देवनिर्मितं देशं ब्रह्मावर्तं प्रचक्षते ।। 1.181.४० ।। <br>
हिमवद्विंध्यधरयोर्यदंतरमुदाहृतम् ।। <br>
प्रत्यगेव प्रयागाच्च मध्यदेशः प्रकीर्तितः ।। <br>
आसमुद्रात्तु वै पूर्वादासमुद्रात्तु पश्चिमात् ।। ४१ ।। <br>
तयोरेवांतरं गिर्योरार्यावर्तं विदुर्बुधाः ।। आर्यावर्त<br>
एतान्विज्ञाय सद्देशान्त्संश्रयेत प्रयत्नतः ।। ४२ ।। <br>
शूद्रस्तु यस्मिंस्तस्मिन्वा निवसेद्वृत्तिकर्शितः ।। <br>
एषा धर्मस्य वै ज्योतिः समासात्कथिता तव ।। ४३ ।। ।। <br>
