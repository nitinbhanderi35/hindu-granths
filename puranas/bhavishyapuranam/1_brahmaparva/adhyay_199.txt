।। भीष्म उवाच ।। ।। <br>
स आदित्यो भवेद्येन अचिरात्तु वरप्रदः ।। <br>
तदहंश्रोतुमिच्छामि विप्र मां ब्रूहि तत्त्वतः ।। १ ।। <br>
।। व्यास उवाच ।। ।। <br>
पूजया जपहोमेन ध्यानधारणया सह ।। <br>
सकलं मण्डलं कृत्वा तद्दीक्षा समयं तथा ।। २ ।। <br>
लब्ध्वा राधयते यस्तु भक्त्या तद्गतमानसः ।। <br>
तस्य भानुर्भवेद्वीर अचिरात्तु वरप्रदः ।। ३ ।। <br>
बलसिद्धिं महद्वीर्यं प्रतापं च स्वकायनम् ।। <br>
धनं धान्यं सुवर्णं च रूपं सौभाग्यसंपदम् ।। ४ ।। <br>
आरोग्यमायुः कीर्तिं च यशः पुत्रांश्च मानद ।। <br>
ददते नात्र संदेहो यस्य तुष्टो दिवाकरः ।। ५ ।। <br>
धर्ममर्थं तथा कामं विद्यां मोक्षश्रियं तथा ।। <br>
ददते भास्करस्तुष्टो नराणां नात्र संशयः ।। ६ ।। <br>
सौरेण विधिना तात पूजयित्वा दिवाकरम् ।। <br>
सर्वान्कामानवाप्नोति तथादित्यालयं नृप ।। ७ ।। <br>
।। भीष्म उवाच ।। ।। <br>
सौरस्नानविधिं ब्रूहि सरहस्यं महामते ।। <br>
येन स्नातोऽमलो याति नरः पूज यितुं रविम् ।। ८ ।। <br>
।। व्यास उवाच ।। ।। <br>
हंत ते संप्रवक्ष्यामि स्नानं पापप्रणाशनम् ।। <br>
शुचौ मनोरमे स्थाने संगृह्यास्त्रेण मृत्तिकाम् ।।९ ।। <br>
संधिसंघो हकारस्तु टरेफोफसमन्विते ।। <br>
अनेनास्त्रेण संगृह्य ततः स्नानं समाचरेत् ।। १०।। <br>
मलस्नानं ततः पश्चाच्छेषार्धेन तु कारयेत् ।। <br>
भागत्रयं तु सार्धं तु तृणपाषाणवर्जितम् ।। ११ ।। <br>
एकमस्त्रेण चालभ्य तथान्यं भास्करेण तु ।। <br>
अंगं चैव तृतीयेन अभिमंत्र्य सकृत्सकृत् ।। १२ ।। <br>
जप्त्वास्त्रेण क्षिपेद्दिक्षु निर्विघ्नं तु जलं भवेत् ।। <br>
सूर्यतीर्थे द्वितीयेन अभिमंत्र्य सकृत्सकृत् ।। १३ ।। <br>
गु(मु)ण्डयित्वा ततः स्नायादिति तीर्थेषु मानवः ।। <br>
तूर्यशंखनिनादेन ध्यात्वा देवं दिवाकरम् ।। १४ ।। <br>
स्नात्वा राजोपचारेण पुनराचम्य यत्नतः ।। <br>
स्नानं कृत्वा ततो भीष्म मंत्रराजेन संयुतम् ।। १५ ।। <br>
हरेफौ बिंदुयुक्तश्च तथान्यो दीर्घया सह ।। <br>
मात्रया रेफसंयुक्तो हकारो बिंदुना सह ।। १६ ।। <br>
सकारः सविसर्गस्तु मंत्रराजोऽयमुच्यते ।। <br>
ततस्तु तर्पयेन्मंत्रान्सर्वांस्तांस्तु कराग्रजैः ।। १७ ।। <br>
पर्वणामूर्ध्वतो देवाः सव्येन मुनयस्तथा ।। <br>
पितरश्चापसव्येन तद्बीजेन प्रतर्पयेत्।। ।। १८ ।। <br>
यद्गीतं प्रवरं लोके अक्षराणां मनीषिभिः ।। <br>
तद्बिंदुसहितं प्रोक्तं हृद्बीजं नात्र संशयः ।। १९ ।। <br>
कृत्वा वामकरे हस्ताद्ध्यात्वा प्राज्ञो विधानवित् ।। <br>
एवं स्नात्वा विधानेन संध्यां वन्देद्विधानतः ।। २० ।। <br>
ततो विद्वान्क्षिपेत्पश्चाद्भास्करायोदकांजलिम् ।। <br>
जपेच्च त्र्यक्षरं मंत्रं षण्मुखं वा यदिच्छया ।। २१ ।। <br>
मंत्रराजेति यः पूर्वं तवाख्यातो मया नृप ।। <br>
पश्चात्तीर्थे तु मंत्रांस्तु संहृत्य हृदयं न्यसेत् ।। २२ ।। <br>
मंत्रैरात्मानमेकत्र कृत्वा ह्यर्घ्यं प्रदापयेत् ।। <br>
रक्तचन्दनगंधैस्तु शुचिस्नातो महीतले ।। २३ ।। <br>
कृत्वा मण्डलकं वित्तमेकचित्तो व्यवस्थितः ।। <br>
गृहीत्वा करवीराणि संस्थाप्य ताम्रभाजने ।। २४ ।। <br>
तिलतंडुलसयुक्तं कुशगन्धोदकेन तु ।। <br>
रक्तचन्दनधूपेन युक्तमर्घ्यं प्रसाध्य तत् ।। २५ ।। <br>
कृत्वा शिरसि तत्पात्रं जानुभ्यामवनिं गतः ।। <br>
पूर्वमंत्रेण संयुक्तमर्घ्यं दद्यात्तु भानवे ।।२६।। <br>
मुच्यते सर्वपापैस्तु यो ह्येवं विनिवेदयेत् ।। <br>
यद्युगादिसहस्रेण व्यतीपातशतेन च ।। २७ ।। <br>
अयनानां सहस्रेण चन्द्रस्य ग्रहणे तथा ।। <br>
गवां शतसहस्रेण यत्फलं ज्येष्ठपुष्करे ।। <br>
दत्ते कुरुकुलश्रेष्ठ तदर्घ्येण फलं लभेत् ।।२८।। <br>
दीक्षामन्त्रविहीनोऽपि भक्त्या संवत्सरेण तु ।। <br>
फलमर्घ्येण वै वीर लभते नात्र संशयः ।। २९ ।। <br>
यः पुनर्दीक्षितो विद्वान्विधिनार्घ्यं निवेदयेत् ।। <br>
नासावुत्पद्यते भूमौ स लयं याति भास्करे।। ३० ।।<br>
इह जन्मनि सौभाग्यमायुरागेग्यसंपदाम् ।। <br>
अचिराद्भवते वीर स भार्यासुखभाजनम्।।३१।।<br>
एष स्नानविधिः प्रोक्तो मया संक्षेपतस्तव ।। <br>
हिताय मानवेंद्राणां सर्वपापप्रणाशनः ।।३२।। ।। <br>
