सुमन्तुरुवाच<br>
प्रणम्य शिरसा देवं सुरज्येष्ठं चतुर्मुखम् । <br>
उवाच स महातेजा दिण्डिर्लोकेशमादरात् । । १<br>
देवदेवेन भवतादिष्टोऽस्मि च महात्मना । <br>
क्रियायोगामृतं२ सर्वमाख्यास्यति भवान्किल । । २<br>
स त्वां पृच्छाम्यहं ब्रह्मन्क्रियायोगं निरन्तरम् । <br>
सन्तोषयितुमीशेहं यथावद्वक्तुमर्हसि । । ३<br>
ब्रह्मोवाच<br>
एह्येहि मत्सकाशं च मत्समीपे गणाधिप । <br>
ब्रह्महत्या प्रणष्टा ते दर्शनादेव तस्य तु । । ४<br>
अनुग्राह्योऽसि भूतेश भास्करस्यामितौजसः । <br>
आराधनाय भूतेश यदीशे प्रवणं मनः । । ५<br>
यदि देवपतिं भानुमाराधयितुमिच्छसि । <br>
भगवन्तमनाद्यन्तं भव दीक्षागुणान्वितः । । ६<br>
न ह्यदीक्षान्वितैर्भानुर्ज्ञातु स्तोतुं च तत्त्वतः । <br>
द्रष्टुं वा शक्यते मूढैः प्रवेष्टुं कुत एव हि । । ७<br>
जन्मभिर्बहुभिः पूता नरास्तद्गतचेतसः । <br>
भवन्ति भगवन्सौरास्तदा दीक्षागुणान्विताः । । ८<br>
अनेकजन्मसंसारचिते पापसमुच्चये । <br>
नाक्षीणे जायते पुंसां मार्तण्डाभिमुखी मतिः । । ९<br>
प्रद्वेषं याति मार्तण्डे द्विजान्वेदांश्च निन्दति । <br>
यो नरस्तं विजानीयात्पापबीजसमुद्भवम् १ । । 1.63.१०<br>
पाखण्डेषु रतिः पुंसां हेतुवादानुकूलता । <br>
जायते विष्णुमायाम्भः पतितानां दुरात्मनाम् । । ११<br>
यदा पापक्षयः पुंसां तदा वेदद्विजादिषु । <br>
रवौ च देवदेवेशे श्रद्धां भवति निश्चला । । १२<br>
यदा स्वल्पावशेषस्तु नराणां पापसञ्चयः । <br>
तदा दीक्षागुणान्सर्वे भजन्ते नात्र संशयः । । १३<br>
भ्रमतामत्र संसारे नराणां पापदुर्गमे । <br>
हस्तावलम्बदोप्येको भक्तिप्रीतो दिवाकरः । । १४<br>
सर्वभागवतो भूत्वा सर्वपापहरं रविम् । <br>
आराधयेह तं भक्त्या प्रीतिमेष्यति भास्करः । । १५<br>
दिण्डिरुवाच<br>
किं लक्षणा नरा दीक्षामर्हन्ति पद्मसम्भव । <br>
यच्च दीक्षान्वितैः कार्यं तन्मे कथय पद्मज । । १६<br>
ब्रह्मोवाच<br>
कर्मणा मनसा वाचा प्राणिनां यो न हिंसकः । <br>
भावभक्तश्च मार्तण्डे तस्य दीक्षा गुणान्विता । । १७<br>
ब्राह्मणांश्चैव देवांश्च नित्यमेव नमस्यति । <br>
न च द्रोग्धा१  परं वादे स मार्तण्डं समर्चति । । १८<br>
सर्वान्देवान् रविं वेत्ति सर्वलोकांश्च भास्करम् । <br>
तेभ्यश्च नान्यमात्मानं स नरः सौरतां व्रजेत् । । १९<br>
देवं मनुष्यमन्यं वा पशुपक्षिपिपीलिकान् । <br>
तरुपाषाणकाष्ठानि भूम्यंभो गगनं दिशः । । 1.63.२०<br>
आत्मानं चापि देवेशाद्व्यतिरिक्तं दिवाकरात् । <br>
यो न जानाति यतिषु स वै दीक्षागुणान्भजेत् । । २१<br>
भावं न कुरुते यस्तु सर्वभूतेषु पापकम् । <br>
कर्मणा मनसा वाचा स तु दीक्षां समर्हति । । २२<br>
सुतप्तेनेह तपसा यथैर्वा बहुदक्षिणैः । <br>
तां गतिं न नरा यान्ति यां गताः सूर्यमाश्रिताः । २३<br>
येन सर्वात्मना भानौ भक्त्या भावो निवेशितः । <br>
गणेश्वर कृतार्थत्वाच्छ्लाघ्यः सौरः स मानवः । । २४<br>
अपि न: स कुले धन्यो जायते कुलपावनः । <br>
भगवान्भक्तिभावेन येन भानुरुपासितः । । २५<br>
यः कारयति - देवार्चां हृदयालम्बनं रवेः । <br>
स नरो भानुसालोक्यमाप्नोति धुतकल्मषः । । २६<br>
यस्तु देवालयं भानोर्भक्त्या कारयति ध्रुवम् । <br>
स सप्त पुरुषाँल्लोकं भानोर्नयति मानवः । । २७<br>
यावन्त्याब्दानि देवार्चा रवेस्तिष्ठति मन्दिरे । <br>
तावद्वर्षसहस्राणि सूर्यलोके महीयते । । २८<br>
देवार्चा लक्षणोपेता तद्गृहे सन्ततो विधिः । <br>
निष्कामं च मनो यस्य स यात्यक्षरसाम्यताम् । । २९<br>
पुष्पाणि च सुगन्धीनि मनोज्ञानि च यः पुमान् । <br>
प्रयच्छति सहस्रांशोः सदा प्रयतमानसः । । 1.63.३०<br>
धूपांश्च तांस्तान्विविधान्गन्धाढ्यं चानुलेपनम् । <br>
नरः सोऽनुदिनं यज्ञं करोत्याराधनं रवेः । । ३१<br>
यज्ञेशो भगवान्पूषा सदा क्रतुभिरिज्यते । <br>
बहूपकरणा यज्ञा नानासम्भारविस्तराः । । ३२<br>
न ते दिण्डिन्नवाप्यन्ते मनुष्यैरल्पसञ्चयैः । <br>
भक्त्या तु पुरुषैः पूजा कृता दूर्वाङ्कुरैरपि । ।<br>
भानोर्ददाति हि फलं सर्वयज्ञैः सुदुर्लभम् । । ३३<br>
यानि पुष्पाणि हृद्यानि धूपगन्धानुलेपनम् । <br>
दयितं भूषणं यच्च प्रीतये चैव वाससी । । ३४<br>
यानि चाभ्यवहार्याणि भक्षााणि च फलानि वै । <br>
प्रयच्छ तानि मार्तण्डे भवेथाश्चैव तन्मनाः । । ३५<br>
आद्यं तं भुवनाधारं यथाशक्त्या प्रसादय । <br>
आराध्य याति तं देवं तस्मिन्नेव नरो लयम् । । ३६<br>
पुष्पैस्तीर्थोदकैर्गन्धैर्मधुना सर्पिषा तथा । <br>
क्षीरेण स्नापयेद्भानुं ग्रहेशं गोपतिं खगम् । । ३७<br>
दधिक्षीरह्रदान्पुण्यांस्ततो लोकान्मधुच्युतः । <br>
प्रयास्यति गणश्रेष्ठ निर्वृत्तिं च विलक्षणाम् । । ३८<br>
स्तोत्रैर्गीतैस्तथा वाद्यैर्ब्राह्मणानां च तर्पणैः । <br>
मनसश्चैव योगेन आराधय दिवाकरम् । । ३९<br>
आराध्य तं जगन्नाथं मया सर्गः प्रवर्तितः । <br>
विष्णुश्च पालयेल्लोकांस्तमाराध्य दिवाकरम् । । 1.63.४०<br>
रुद्रश्च प्राप्तवान्देवीं भवानीं तत्प्रसादतः । <br>
दीप्यन्ते ऋषयश्चापि तमाराध्य दिवाकरम् । । ४१<br>
स त्वमेभिः प्रकारैस्तमुपवासैश्च भास्करम् । <br>
तोषयाब्दं हि तुष्टोऽसौ भानुर्द्वंद्वप्रशान्तिदः । । ४२<br>
