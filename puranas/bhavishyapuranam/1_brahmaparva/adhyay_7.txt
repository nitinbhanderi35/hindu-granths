ब्रह्मोवाच३<br>
असपिण्डा च या मातुरसगोत्रा च या पितुः । <br>
सा प्रशस्ता द्विजातीनां दारकर्मणि मैथुने । । १ <br>
सहजो न भवेद्यस्या न च विज्ञायते पिता । <br>
नोपयच्छेत तां प्राज्ञः पुत्रिकाधर्मशङ्कया । । २ <br>
ब्राह्मणानां प्रशस्ता स्यात्सवर्णा दारकर्मणि । <br>
कामशस्तु प्रवृत्तानामिमाः स्युः क्रमशोऽवराः । । ३<br>
क्षत्रस्यापि सवर्णा स्यात्प्रथमा द्विजसत्तमाः । <br>
द्वे चावरे तथा प्रोक्ते कामतस्तु न धर्मतः । ।४ <br>
वैश्यस्यैका वरा प्रोक्ता सवर्णा चैव धर्मतः । <br>
तथावरा कामतस्तु द्वितीया न तु धर्मतः । । ५ <br>
शूद्रैव भार्या शूद्रस्य धर्मतो मनुरब्रवीत् । <br>
चतुर्णामपि वर्णानां परिणेता द्विजोत्तमः । । ६ <br>
न ब्राह्मणक्षत्रिययोरापद्यपि हि तिष्ठतोः । <br>
कस्मिंश्चिदपि वृतान्ते शूद्रा भार्योपदिश्यते । । ७ <br>
हीनजातिस्त्रियं मोहादुद्वहन्तो द्विजातयः ।<br>
&nbsp;कुलान्येव नयन्त्याशु ससन्तानानि शूद्रताम् । । ८ <br>
शूद्रमारोप्य वेद्यां तु पतितोत्रिर्बभूव ह । <br>
उतथ्यः पुत्रजननात्पतितत्वमवाप्तवान् । । ९ <br>
शूद्रस्य पुत्रमासाद्य शौनकः शूद्रतां गतः । <br>
भृग्वादयोप्येवमेव पतितत्वमवाप्नुयुः । । 1.7.१० <br>
शूद्रां शयनमारोप्य ब्राह्मणो यात्यधोगतिम् । <br>
जनयित्वा सुतं तस्यां ब्राह्मण्यादेव हीयते । । ११ <br>
देवपित्र्यातिथेयानि तत्प्रधानानि यस्य तु । <br>
नादन्ति पितरो देवाः स च स्वर्गं न गच्छति । । १२ <br>
वृषलीफेनपीतस्य निःश्वासोपहतस्य च । <br>
तस्यां चैव प्रसूतस्य निष्कृतिर्न विधीयते । । १३ <br>
चतुर्णामपि विप्रेन्द्राः प्रेत्येह च हिताहितम् । <br>
समासतो ब्रवीम्येष विवाहाष्टकमुत्तमम् । । १४ <br>
कालो दैवस्तथा चार्षः प्राजापत्यस्तथासुरः । <br>
गान्धर्वो राक्षसश्चैव पैशाचश्चाष्टमोऽधमः । । १५<br>
ये यस्य धर्मा वर्णस्य गुणदोषौ च यस्य यौ । <br>
शृणुध्वं तद्द्विजश्रेष्ठाः प्रसवे च गुणागुणम् । । १६ <br>
विप्रस्य १ चतुरः पूर्वान्क्षत्रस्य चतुरोऽवरान् । <br>
विट्शूद्रयोस्तु त्रीनेव विद्याद्धर्मानराक्षसान् । । १७ <br>
चतुरो ब्राह्मणस्याद्यान्प्रशस्तान्कवयो विदुः । <br>
राक्षसं क्षत्रियस्यैकमासुरं वैश्यशूद्रयोः । । १८ <br>
क्षत्रियाणां त्रयो धर्म्या द्वावधर्म्यौ२ स्मृताविह । <br>
पैशाचश्चासुरश्चैव न कर्त्तव्यौ कथञ्चन । । १९ <br>
पृथक्पृथग्वा मिश्रौ वा विवाहौ पूर्वचोदितौ । <br>
गान्धर्वो राक्षसश्चैव धर्म्यौ क्षत्रस्य तौ स्मृतौ । । 1.7.२० <br>
आच्छाद्य चार्चयित्वा तु श्रुतशीलवते स्वयम् । <br>
आहूय दानं कन्याया बाह्यो धर्मः प्रकीर्तितः । । २१ <br>
वितते चापि यज्ञे तु कर्म कुर्वति चार्त्विजि । <br>
अलङ्कृत्य सुतादानं दैवो धर्म उदाहृतः । । २२ <br>
एकं गोमिथुनं द्वे वा वरादादाय धर्मतः । <br>
कन्याप्रदानं विधिवदार्षीयो धर्म उच्यते । । २३ <br>
सहोभौ चरतं धर्ममिति वाचानुभाष्य तु । <br>
कन्याप्रदानमभ्यर्च प्राजापत्यविधिः स्मृतः । । २४ <br>
ज्ञातिभ्यो द्रविणं दत्त्वा कन्यायाश्चैव शक्तितः । <br>
कन्याप्रदानं स्वच्छन्दादासुरो धर्म उच्यते । । २५ <br>
इच्छयान्योऽन्यसंयोगः कन्यायाश्च वरस्य च । <br>
गान्धर्वः स विधिर्ज्ञेयो मैथुन्यः कामसम्भवः । । २६<br>
हत्वा छित्त्वा च भित्त्वा च क्रोशन्तीं रुदतीं गृहात् । <br>
प्रसह्य कन्याहरणं राक्षसो विधिरुच्यते । । २७ <br>
सुप्तां मत्तां प्रमत्तां च रहो यत्रोपगच्छति । <br>
स पापिष्ठो विवाहानां पैशाचः कथितोऽष्टमः । । २८ <br>
जलपूर्वं द्विजाग्र्याणां कन्यादानं प्रशस्यते । <br>
इतरेषां तु वर्णानामितरेतरकाम्यया । । २९ <br>
यो यस्यैषां विवाहानां विभूनां कीर्तितो गुणः । <br>
तं निबोधत वै विप्राः सम्यक्तकीर्तयतो मम । । 1.7.३० <br>
कुलानि दश पूर्वाणि तथान्यानि दशैव तु । <br>
स हि तान्यात्मना चैवं मोचयत्येनसो ध्रुवम् । । ३१ <br>
ब्राह्मीपुत्रः सुकृतकृद्दैवोढाजं सुतं शृणु । <br>
दैवोढाजः सुतो विप्राः सप्त सप्त परावरान् । ।<br>
आर्षोढाजः सुतः स्त्रीणां पुरुषांस्तारयेद्द्विजाः । । ३२ <br>
ब्रह्मादिषु विवाहेषु चतुर्ष्वेवानुपूर्वशः । <br>
ब्रह्मवर्चस्विनः पुत्रा जायन्ते शिष्टसम्मताः । । ३३ <br>
रूपसत्त्वगुणोपेता धनवन्तो यशस्विनः । <br>
पुत्रवन्तोऽथ धर्मिष्ठा जीवन्ति च शतं समाः । । ३४ <br>
इतरेषु निबोधध्वं नृशंसानृतवादिनः । <br>
जायन्ते दुर्विवाहेषु ब्रह्मधर्मद्विषः १ सुताः । । ३५ <br>
अनिन्दितैः स्त्रीविवाहैरनिन्द्या भवति प्रजा । <br>
निन्दितैर्निंदिता नृणां तस्मान्निद्यान्विवर्जयेत् । । ३६ <br>
करग्रहणसंस्काराः सवर्णासु भवन्ति वै । <br>
असवर्णास्वयं ज्ञेया विधिरुद्वाहकर्मणि । । ३७<br>
बाणः क्षत्रियया ग्राह्यः प्रतोदो वैश्यकन्यया । <br>
वसनस्य दशा ग्राह्या शूद्रयोत्कृष्टवेदने । । ३८ <br>
न कन्यायाः पिता विद्वान्गृह्णीयाच्छुल्कमण्वपि । <br>
गृह्णन्हि शुल्कं लोभेन स्यान्नरोऽपत्यविक्रयी । । ३९ <br>
स्त्रीधनानि तु ये मोहादुपजीवन्ति बान्धवाः । <br>
नारीयानानि वस्त्रं वा ते पापा यान्त्यधोगतिम् । । 1.7.४० <br>
आर्षे गोमिथुनं शुल्कं केचिदाहुर्मृषैव १ तत् । <br>
अल्पो वापि महान्वापि विक्रयस्तावदेव सः । । ४१ <br>
यासां नाददते शुल्कं ज्ञातयो न स विक्रयः । <br>
अर्हणं तत्कुमारीणामानृशंस्यं च केवलम् । । ४२ <br>
इत्थं दारान्समासाद्य देशमग्र्यं समावसेत् । <br>
ब्राह्मणो द्विजशार्दूल य इच्छेद्विपुलं यशः । । ४३ <br>
ऋषय ऊचुः<br>
को देशः परमो ब्रह्मन्कश्च पुण्यो मतस्तव । <br>
प्रवसन्यत्र विप्रेन्द्र यशः प्राप्नोति कञ्जज । । ४४ <br>
ब्रह्मोवाच<br>
न हीयते यत्र धर्मश्चतुष्पात्स कलो द्विजाः । <br>
स देशः परमो विप्राः स च पुण्यो मतो मम । । ४५ <br>
विद्वद्भिः सेवितो धर्मो यस्मिन्देशे प्रवर्तते । <br>
शास्त्रोक्तश्चापि विप्रेन्द्राः स देशः परमो मतः । । ४६<br>
ऋषय ऊचू<br>
विद्वद्भिः सेवितं धर्मं शास्त्रोक्तं च सुरोत्तम । <br>
वदास्मासु सुरश्रेष्ठ कौतुकं परमं हि नः । । ४७ <br>
ब्रह्मोवाच<br>
विद्वद्भिः सेवितः सद्भिर्नित्यमद्वेषरागिभिः । <br>
हृदयेनाभ्यनुज्ञातो यो धर्मस्तं निबोधत । । ४८ <br>
कामात्मता न प्रशस्ता न वेहास्याप्यकामता । <br>
काम्यो हि वेदाधिगमः कर्मयोगश्च वैदिकः । । ४९ <br>
सङ्कल्पाज्जायते कामो यज्ञाद्यानि च सर्वशः । <br>
व्रताः नियमधर्माश्च सर्वे सङ्कल्पजाः स्मृताः । । 1.7.५० <br>
कामादृते क्रियाकारी दृश्यते नेह कर्हिचित् । <br>
यद्यद्धि कुरुते कश्चित्तत्तत्कामस्य चेष्टितम् । । ५१ <br>
निगमो १ धर्ममूलं स्यात्स्मृतिशीले तथैव च । <br>
तथाचारश्च साधूनामात्मनस्तुष्टिरेव च । । ५२ <br>
सर्वं तु समवेक्षेत निश्चयं ज्ञानचक्षुषा । <br>
श्रुतिप्राधान्यतो विद्वान्स्वधर्मे निवसेत वै । । ५३ <br>
श्रुतिस्मृत्युदितं धर्ममनुतिष्ठन्सदा नरः । <br>
प्राप्य चेह परां कीर्तिं याति शक्रसलोकताम् । । ५४ <br>
श्रुतिस्तु वेदो ४ विज्ञेयो धर्मशास्त्रं तु वै स्मृतिः । <br>
ते सर्वार्थेषु मीमांस्ये ताभ्यां धर्मो हि निर्बभौ । । ५५ <br>
योऽवमन्येत ते चोभे हेतुशास्त्राश्रयाद्द्विजः । <br>
स साधुभिर्बहिष्कार्यो नास्तिको वेदनिन्दकः । । ५६ <br>
वेदः स्मृतिः सदाचारः स्वस्य च प्रियमात्मनः । <br>
एतच्चतुर्विधं विप्राः साक्षाद्धर्मस्य लक्षणम् । । ५७<br>
धर्मज्ञानं भवेद्विप्रा अर्थकामेष्वसज्जताम् । <br>
धर्मं जिज्ञासमानानां प्रमाणान्नैगमं परम् । । ५८ <br>
निषेकादिश्मशानान्तो मन्त्रैर्यस्योदितो विधिः । <br>
अधिकारो भवेत्तस्य वेदेषु च जपेषु च । । ५९ <br>
सरस्वतीदृषद्वत्योर्देवनद्योर्यदन्तरम् १ । <br>
तदेव निर्मितं देशं ब्रह्मावर्तं प्रचक्षते । । 1.7.६० <br>
यस्मिन् देशे य आचारः पारम्पर्यक्रमागतः । <br>
वर्णानां सान्तरालानां स सदाचार उच्यते । । ६१ <br>
कुरुक्षेत्रं च मत्स्याश्च पञ्चालाः शूरसेनयः । <br>
एष ब्रह्मर्षिदेशो वै ब्रह्मावर्तादनन्तरम् । । ६२ <br>
एतद्देशप्रसूतस्य सकाशादग्रजन्मनः । <br>
स्वं स्वं चरित्रं शिक्षन्ति पृथिव्यां सर्वमानवाः । । ६३ <br>
हिमवद्विन्ध्ययोर्मध्ये यत्प्राग्विनशनादपि । <br>
प्रत्यगेव प्रयागाच्च मध्यदेशः प्रकीर्तितः । । ६४ <br>
आ समुद्रात्तु वै पूर्वादासमुद्रात्तु पश्चिमात् । <br>
तयोरेवान्तरं गिर्योरार्यावर्त्तं विदुर्बुधाः । । ६५ <br>
अटते यत्र कृष्णा गौर्मृगो नित्यं स्वभावतः । <br>
स ज्ञेयो याज्ञिको देशो म्लेच्छदेशस्त्वतः परः । । ६६ <br>
एतान्नित्यं शुभान्देशान्संश्रयेत द्विजोत्तमः । <br>
यस्मिन्कस्मिंश्च निवसेत्पादजो२ वृत्तिकर्शितः । । ६७ <br>
प्रकीर्तितेयं धर्मस्य बुधैर्योनिर्द्विजोत्तमाः । <br>
सम्भवश्चास्य सर्वस्य समासान्न तु विस्तरात् । । ६८ <br>
<br>
