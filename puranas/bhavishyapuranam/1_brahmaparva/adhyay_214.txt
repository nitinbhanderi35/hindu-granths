।। सुमन्तु रुवाच ।। ।। <br>
पद्मिनी च तथान्या तु मध्यमानामनी तथा ।। <br>
अर्किणी ज्वालिनी चैव तेजनी च गभस्तिनी ।। १ ।। <br>
शंखमुद्रा च दशमी सूर्य वक्त्रा तथापरा ।। <br>
सहस्रकिरणा चैव मुद्रा द्वादश कीर्तिताः ।। २।। <br>
दद्यादर्घ्यं तु पद्मिन्या व्योम बद्धा जपेद्बुधः ।। <br>
उदयाश्रयः समाकर्षे मध्यमा व्याधिनाशिनी ।। ३ ।। <br>
अर्किण्या पश्यते सूर्यं विधिस्थस्तु भवेद्यदि ।। <br>
ज्वालिनीमुपसंगंतुं बद्ध्वा सूर्यमुखो जपेत् ।। ४ ।। <br>
सप्ताहाद्वीक्षते सूर्यं सिध्यते च ततः स्वयम् ।। <br>
अवतीर्य पद्मखंडं सूर्यादभिमुखो नरः ।। ५ ।। <br>
जपञ्छतसहस्रं हि अक्षयं लभते निधिम् ।। <br>
शंखमुद्रादिभिरिमं सूर्य चक्रविधिं शृणु ।। ६ ।। <br>
अहोरात्रोषितो भूत्वा बद्ध्वा सूर्यमुखो नरः ।। <br>
स्थितः पद्मासने राजञ्जपंश्चाप्ययुतं मनुम् ।। ७ ।। <br>
पश्यते तु त्र्यहात्सूर्यं भवेत्सिद्धिश्च मानसी ।। <br>
सहस्रकिरणं बद्ध्वा नाभिमात्रजले स्थितः ।। ८ ।। <br>
जपेदयुतमात्रं तु भवेत्तद्गतमानसः ।। <br>
सहस्रकिरणं देवं परं रश्मिभिरावृतम्।। ।। ९ ।। <br>
स पश्यति परं धाम भवेत्सिद्धिश्च पुष्कला ।। <br>
शापानुग्रहकर्तासौ सर्वेषां प्राणिनां भवेत् ।। 1.214.१० ।। <br>
सर्वतः कञ्चुकं मुक्त्वा भवेद्वै विगत ज्वरः ।। ११ ।। <br>
परौ गुल्फौ करौ कृत्वा संलग्नौ च परस्परम् ।। <br>
वामानामिकयाक्रम्य दक्षिणां तु कनीयसीम् ।। १२ ।। <br>
वामा दक्षिणया चैव दक्षिणा वामया तथा ।। <br>
मुद्रैषा हि महापुण्या व्योममुद्रा प्रकीर्तिता ।। १३ ।। <br>
बद्धया चानया सद्यो हीयंते व्याधयो नृणाम् ।। <br>
नानया रहितः कश्चित्सिद्धिं प्राप्नोति साधकः ।। १४ ।। <br>
सर्वत्रैवोत्तमा ह्येषा मंत्रमुष्टिरिति स्मृता ।। <br>
सूर्यस्य हृदयं सेयमर्कमुद्रेति विश्रुता ।। १५ ।। <br>
बध्नीयात्सततं मन्त्रैरायुरारोग्यवृद्धये ।। <br>
सूर्यमंडल अभ्यग्रे मन्त्री सूर्योदये स्थितः ।। १६ ।। <br>
स सूर्याभिमुखो भूत्वा जपेन्मंत्रं तु साधकः ।। <br>
दिनत्रयेण वीक्षेत ध्यानी जपपरायणः ।। १७ ।। <br>
तं दृष्ट्वा नाश्नुते मृत्युं दुःखी न च न संशयः ।। <br>
प्राप्नोति च परं स्थानं यत्र देवो दिवाकरः ।। १८ ।। <br>
उत्तानौ तु करौ कृत्वा पृष्ठलग्नौ परस्परम् ।। <br>
बद्ध्वा त्वंगुलयः सर्वाः सुप्रकीर्णा न संशयः ।। १९ ।। <br>
आक्रम्य चांगुलीमूलमंगुष्ठाभ्यां यथाक्रमम् ।। <br>
उदया नाम मुद्रैषा बध्नीयादुदये रवेः ।। 1.214.२० ।। <br>
द्वादशाद्वीक्षते सूर्यं दिनात्स हि न संशयः ।। <br>
सर्वपापहरा चैव सर्वपापविनाशिनी ।। २१ ।। <br>
उदया च विना वामं मध्यतश्चैव तं क्षिपेत् ।। <br>
मध्यमा नाम विख्याता मध्यसू्र्ये तु चिन्तयेत् ।। २२ ।। <br>
मध्यमा विधिना तेन बद्ध्वा मुद्रां तु साधकः ।। <br>
अंगुल्योः परमंगुष्ठौ विधिना तावुभौ ग्रथेत् ।। २३ ।। <br>
मुद्रा सास्तमनी ह्येषा सर्वतन्त्रेश्वरी शुभा ।। <br>
सूर्यस्यास्तमने मुद्रा बद्ध्वा जप्तं समारभेत् ।। २४ ।। <br>
सहस्रं हि शतं वापि मुद्रां बद्ध्वा जपेद्बुधः ।। <br>
सर्वपातकसंयुक्तः सप्ताहादनुशोभनम् ।। २५ ।। <br>
करौ परस्परं लग्नावंगुष्ठौ चोर्ध्वसंस्थितौ ।। <br>
उभौ चांगुष्ठकौ चोर्ध्वौ संलग्नौ मूर्ध्नि संस्थितौ ।। २६ ।। <br>
मुद्रा नु मालिनी चैव निर्दहेत्पापपञ्जरम् ।। <br>
ब्रह्महत्यादि यत्पापं योजिता सा तु मूर्धनि ।। २७ ।। <br>
विदर्भ्यांगुलयः सर्वा ईषन्मध्यस्तथाग्रतः ।। <br>
ऊर्ध्वस्थितौ तषांगुष्ठौ मुद्रेयं तर्जनी स्मृता ।। २८ ।। <br>
सर्वव्याधिहरा देवी सर्व शत्रुविनाशिनी ।। <br>
एतां बद्ध्वा महापुण्यां सर्वान्स्तंम्भयते रिपून् ।। २९ ।। <br>
उभौ प्रसार्य वै हस्तौ मध्ये सार्धेन संस्थितौ ।। <br>
शेषानाम्या ततश्चैव अंगुष्ठाग्रं तथा क्रमात् ।। 1.214.३० ।। <br>
मुद्रा गभस्तिनी नाम सूर्यस्य हृदयं परम् ।। <br>
मृत्युं नाशयते ह्येषा बद्ध्वा सूर्योदये शुभा ।।३१।। <br>
अर्घ्यकाले तु बध्नीयादर्चयाग्निं प्रपूजयेत् ।। <br>
जपकाले च बध्नीयान्मंत्राणां नात्र संशयः ।। ३२ ।। <br>
विदक्षिणकनिष्ठिक्यां तर्जनीभ्यां तथा भवेत् ।। <br>
तर्जनीभ्यां तथांगुष्ठौ संलग्नौ तु परस्परम् ।। <br>
जपं यः कुरुते नित्यं त्रिभिर्मासैर्विशुद्यति ।। ३३ ।। <br>
करौ तु संपुटौ कृत्वा तर्जन्यौ द्वे च कुञ्चयेत् ।।३४।। <br>
सहस्रकिरणा ह्येषा सर्वमुद्रेश्वरेश्वरी ।। <br>
त्रिसंध्यमेतां बध्नीयात्साधको मंत्रमूर्धनि ।। <br>
नाशयेत्सर्वपापानि तमोराशिमिवांशुमान् ।। ३५ ।। <br>
मुद्रा मुद्रककुंभेति बद्ध्वा पश्चात्तु मंत्रयेत् ।। <br>
मासेन नाशयेत्कुष्ठं त्रिभिर्मासैर्न संशयः ।। <br>
इति मुद्रांगसहितं सूर्यं पूजयते तु यः ।। ३६ ।। <br>
अनेन विधिना राजन्ब्रह्मा पूजयते रविम् ।। <br>
तस्मात्त्वमपि राजेंद्र पूजयानेन भास्करम् ।। ३७ ।। <br>
ततः सूर्यमवाप्येह सूर्यलोकं स गच्छति ।। <br>
अनेन विधिना यस्तु पूजयेत्सत तं रविम् ।। ३८ ।। <br>
स याति परमं स्थानं यत्र देवो दिवाकरः ।। <br>
इत्थं पूज्य च देवेशमनेन विधिना नृप ।। ३९ ।। <br>
भोजयित्वा यथाशक्ति ब्राह्मणांश्च विधानतः ।। <br>
सप्तम्यां प्राशयेद्वापि मरिचं मंत्रतस्तथा ।। 1.214.४० ।। <br>
एकं गृहीत्वा मरिचमव्रणं च दृढं परम् ।। <br>
सजलं प्राशयेद्राजन्मन्त्रेणानेन वा स्मृतम् ।। ४१ ।। <br>
यथोक्तेन विधानेन पूजयित्वा दिवाकरम्।। <br>
इति संप्राश्य मरिचं ततो भुंजीत वाग्यतः ।।४२।। <br>
प्रियसंगमवाप्नोति तत्क्षणादेव नान्यथा ।। <br>
इतीयं सप्तमी पुण्या प्रियसंगमदायिनी ।। ४३ ।। <br>
कुर्यादेकेन कामांस्तु वत्सरेण स गच्छति ।। <br>
पुत्रादिभिर्नरश्रेष्ठ पुनः संगममृच्छति ।। ४४ ।। <br>
कुरु तस्मान्महाबाहो त्वमेव प्रियदायिनीम् ।। <br>
उपोष्य इंद्रो विधिवत्सुरामरिचसप्तमीम् ।। ४५ ।। <br>
संयोगं कृतवान्वीर सह शच्या विधानतः ।। <br>
उपोष्यैनां नलश्चापि दमयन्त्या महाबलः ।। ४६ ।। <br>
रामोऽगात्सीतया सार्धमुपोष्यैनां नराधिप ।। ४७ ।।<br>
