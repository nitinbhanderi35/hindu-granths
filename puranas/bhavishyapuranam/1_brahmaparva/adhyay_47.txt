सुमन्तुरुवाच<br>
सप्तम्यां सोपवासस्तु नक्ताहारोऽपि वा भवेत् । <br>
सप्तम्यां देवदेवेन लब्धं स्वं रूपमादरात् । । १<br>
अण्डेन सह जातो वै अण्डस्थो बुद्धिमाप्तवान् । <br>
अण्डस्थस्यैव दक्षेण भार्यां दत्त्वा स्वकां सुताम् ।। २<br>
नाम्ना रूपेति रूपेण नान्या नारी तथा १ भवेत् । <br>
अण्डस्थ एव सुचिरं स्थितो मार्तण्ड इत्यतः । । ३<br>
दक्षाज्ञया विश्वकर्मा वपुरस्य प्रकाशयन् । <br>
प्रकाशतस्ततो नाम तस्य जातं नराधिप । ।<br>
अण्डस्थस्यैव सञ्जातो यमुना यम एव च । ।४<br>
दाक्षायणी तस्य भार्या वैराग्यात्तनुमध्यमा । <br>
चिन्तयामास सा देवी दुःखान्निर्वेदमागता । । ५<br>
अहो तेजोमयं रूपं कान्तं कान्तस्य कान्तिमत् । <br>
न चास्य किञ्चित्पश्यामि अङ्गं तेजोविमोहितम् । । ६<br>
शुभं कनकतुल्यं मे रूपं कान्तं सुकान्तिमत् । <br>
साम्प्रतं श्यामतां यातं दग्धमेतस्य तेजसा । । ७<br>
तस्मात्तप्स्ये तपश्चाहं गत्वा वै उत्तरान्कुरून् । <br>
स्वां छायामत्र निक्षिप्य भयाच्छापस्य रूपिणी । । ८<br>
निक्षिप्योवाच तां बालां मा चास्मै वै वदिष्यसि । <br>
एवं सा निश्चयं कृत्वा गता वै उत्तरान्कुरून् । । ९<br>
स्वरूपं तत्र निक्षिप्य वडवारूपधारिणी । <br>
चचार सा मृगैः सार्धं बहून्वर्षगणान्नृप । । 1.47.१०<br>
असावपि च मार्तण्डश्छायां भार्याममन्यत् । <br>
शनिं च तपतीं चैव द्वे अपत्ये च जज्ञिवान् । । ११<br>
अथ च्छायात्मापत्यानि स्नेहेन परिपालयेत् । <br>
नातिस्नेहेन चापश्यद्यमुनां यममेव च । । १२<br>
अथ ताभ्यां विवादोऽभूदादित्यदुहित्रोर्द्वयोः । <br>
ते उभे विवदन्त्यौ तु परस्परमसम्मतम् । ।<br>
यमुना तपती चोभे निम्नगे सम्बभूवतुः । । १३<br>
यमोऽपि यमुनाभ्राता छायया ताडितो भृशम् । <br>
पादमुद्यम्य तस्या वै तस्थौ सम्मुख एव सः । । १४<br>
छाया शशाप तं रोषाद्यस्मात्पादोद्यतो मम। <br>
तस्मात्ते कर्म बीभत्सं प्राणिनां प्राणहिंसनम् । । १५<br>
भविष्यति चिरं मूढ आचन्द्रार्कं न संशयः । <br>
पादं च यदि भूमौ त्वमिमं संस्थापयिष्यसि । । १६<br>
कृमयो भक्षयिष्यन्ति मच्छापकलुषीकृतम् । । १७<br>
तेषां विवदमानानां मार्तण्डोऽभ्यागमत्ततः । <br>
यमोऽप्याह महात्मानं मार्तण्डं लोकपावनम् । । १८<br>
तात नित्यमियं चापि क्रूरभावेन पश्यति । <br>
न चास्याः सुसमा दृष्टिरस्मास्वस्तीति लक्ष्यते । । १९<br>
प्रोवाचाथ स तां छायां मार्तण्डो भृशकोपनः । <br>
१समे अपत्ये किं मूढे समत्वं नानुपश्यसि । । 1.47.२०<br>
यमः प्रोवाच पितरं नेयं माता पितर्मम । <br>
मातुश्छाया त्वियं पापा शप्तोऽहमनया पितः । ।<br>
यमुना तपती वृत्तं तत्सर्वं विन्यवेदयत् । । २१<br>
अथ प्रोवाच मार्तण्डो मा ते पादो महीतले । <br>
मांसं रुधिरमादाय कृमयो यान्तु भूतलम् । । २२<br>
यमुनायाश्च यत्तोयं गङ्गातुल्यं भविष्यति । <br>
नर्मदायास्तपत्याश्च समं पुण्येन वै द्विज । । २३<br>
विन्ध्यस्य दक्षिणेनेह तपती प्रवहिष्यति । <br>
तत्सायुज्यतया साग्रं गङ्गा यास्यति शोभना । । २४<br>
गङ्गामासाद्य यमुना गङ्गा सैव भविष्यति । <br>
सौरसौम्ये उभे पुण्ये सर्वपापप्रणाशने । । २५<br>
१सौरी च वैष्णवी चोभे महापापभयापहे । <br>
त्वं पुत्र लोकपालत्वं ब्रह्मणोऽज्ञां सभाजयन् । ।<br>
अद्यप्रभृति च्छायेयं स्वदेहस्था भविष्यति । । २६<br>
एवं संस्थाप्य स्वां भार्यामपत्यानि तथैव च । <br>
आजगाम सकाशं वै दक्षस्याह च कारणम्२ । ।<br>
दक्षो विज्ञाय तत्सर्वं मार्तण्डमिदमाह वै । । २७<br>
रूपं न पश्यती तुभ्यं सा भार्या उत्तरान्गता । । २८<br>
रूपं ते प्रकटिष्यामि यदि शक्ष्यसि वेदनाम् । <br>
असौ प्रोवाच शक्ष्येऽहं प्रकाशी कुरु मे वपुः । । २९<br>
अथ सस्मार तक्षाणं स्मृत एवाजगाम सः । <br>
प्रोवाच दक्षस्तक्षाणं मार्तण्डं वै प्रकाशय । । 1.47.३०<br>
तक्षा प्रोवाच मार्तण्डं वेदना विसहिष्यसे । <br>
विसहिष्येथ प्रोवाच तक्षाणं दक्षचोदितः । । ३१<br>
अथ तक्षा प्रकाशं वै तस्य रूपं विभावसौ । <br>
मुखादारभ्य पादान्तं ततक्षकरणैः स्वकैः । ।<br>
किरणैस्तुद्यमानेषु तस्याङ्गेषु पुनः पुनः । <br>
क्षणेक्षणे मूर्छयति मार्तण्डो वेदनातुरः । । ३२<br>
तस्य शापभयात्तक्षा पादौ गुल्फादियावतः । <br>
चकाराथो निराकारा अङ्गुल्यो न प्रकाशयत् । । ३३<br>
पर्याप्तं तक्षकर्मेदं वेदना मम बाधते । <br>
तक्षा प्रोवाच मार्तण्डं वेदनां जहि गोपते । । ३४<br>
करवीरस्य पुष्पाणि रक्तचन्दनमेव च । <br>
करादारभ्य गात्राणि विलिम्पे देहजानि ते । । ३५<br>
तत्तत्कृतं तथा तेन स रुजं त्यक्तवान्रविः । <br>
अतश्चेमानि चेष्टानि मार्तण्डस्येह भूपते । । ३६<br>
करवीरस्य पुष्पाणि तथा वै रक्तचन्दनम् । <br>
इदमाह पुरा देवो ह्यनूरोरग्रतो नृप । । ३७<br>
करवीरस्य पुष्पाणि रक्तचन्दनमेव हि । <br>
इतिहासपुराणाभ्यां सुपर्णगुग्गुलं तथा । । ३८<br>
यः प्रयच्छति मे भक्त्या स मे प्राणान्प्रयच्छति । <br>
तस्मान्न देयमन्यन्मे भक्तियुक्तेन जानता । । ३९<br>
मार्तण्डस्याण्डजं तेजो गृहीत्वा किल भारत । <br>
चकार वज्रमजरं १ शत्रुलेखादिनाशनम् । । 1.47.४०<br>
मार्तण्डः परितुष्टोऽभूल्लब्ध्वा रूपं गतव्यथः । <br>
जगाम स कुरून्वेगात्स्वभार्यादर्शनोत्सुकः । । ४१<br>
मृगमध्यगतां दृष्ट्वा वडवारूपधारिणीम् । <br>
अश्वरूपं ततः कृत्वा स्वभार्यामधिरुह्य सः । ।<br>
अवासृजत्स्वकं तेजो वेगेनारुह्य सोऽश्ववत् । ।४ २<br>
परपुरुषाशङ्कया सा स्थिता देवस्य संमुखी । <br>
तेजो नासापुटाभ्यां तु युगपत्साक्षिपत्पुनः । ।४ ३<br>
तत्र जातौ देवभिषजौ नासत्यावश्विनाविति । <br>
रेतसोऽन्ते तु रेवन्तो विरोचनसुतो महान् । । ४४<br>
तपती शनिश्च सावर्णिश्छायापत्यानि वै विदुः । <br>
यमुना यमश्च पूर्वोक्तौ संज्ञा २ याश्च तथात्मजौ । । ४५<br>
भार्या लब्धा वपुर्दिव्यं तथा पुत्राश्च भारत । <br>
सप्तम्यां देवदेवस्य सर्वमेवमिदं यतः । ।<br>
अनेन कारणेनेष्टा सदा देवस्य सप्तमी । । ४६<br>
सप्तम्यां सोपवासस्तु रात्रौ भुञ्जीत यो नरः । <br>
कृत्वोपवासं षष्ठ्यां तु पञ्चम्यामेककालभुक् । । ४७<br>
दत्त्वा सुसंस्कृतं शाकं भक्ष्यभोज्यैः समन्वितम् । <br>
देवाय ब्राह्मणेभ्यश्च रात्रौ भुञ्जीत वाग्यतः । । ४८<br>
यावज्जीवं नरः कश्चिद्व्रतमेतच्चरेदिति । <br>
तस्य श्रीर्विजयश्चैव त्रिवर्गश्चापि वर्धते । । ४९<br>
मृतश्च स्वर्गमायाति १ विमानवरमास्थितः । <br>
सूर्यलोके स रमते मन्वन्तरगणान्बहून् । ।<br>
इह चागत्य कालान्ते नृपः शान्ति समन्वितः । । 1.47.५०<br>
पुत्रपौत्रैः परिवृतो दाता स्यान्नृपतिश्चिरम् । <br>
भुनक्ति हि धरां राजन्विग्रहैश्चाजितः परै । । ५१<br>
ये नरा राजशार्दूल शाकाहारेण सप्तमीम् । <br>
उपोष्य लब्धं तत्तीर्थं पित्र्यं वै राजसंज्ञिकम् । । ५२<br>
कुरुणा तव पूर्वेण शाकाहारेण सप्तमीम् । <br>
धर्मक्षेत्रं कुरुक्षेत्रं कृतं तस्य विवस्वता । । ५३<br>
सप्तमी नवमी षष्ठी तृतीया पञ्चमी नृप । <br>
कामदास्तिथयो ह्येता इहैव नरयोषिताम् । । ५४<br>
सप्तमी माघमासे तु नवम्याश्वयुजे मता । <br>
षष्ठी भाद्रपदे धन्या वैशाखे तु तृतीयिका । । ५५<br>
पुण्या भाद्रपदे प्रोक्ता पञ्चमी नागपञ्चमी । <br>
इत्येतास्तेषु मासेषु विशेषास्तिथयः स्मृताः । । ५६<br>
शाकं सुसत्कृतं कृत्वा यश्च भक्त्या समन्वितः । <br>
दत्त्वा विप्रे यथाशक्त्या पश्चाद्भुङ्क्ते निशि व्रती । । ५७<br>
कार्तिके शुक्लपक्षस्य ग्राह्येयं कुरुनन्दन । <br>
चतुभिर्वापि मासैस्तु पारणं प्रथमं स्मृतम् । । ५८<br>
अगस्त्यकुसुमैश्चात्र पूजा कार्या विभावसोः । <br>
विलेपनं कुङ्कुमं तु धूपश्चैवापराजितैः । । ५९<br>
स्नानं च पञ्चगव्येन तमेव प्राशयेत्ततः । <br>
नैवेद्यं पायसं चात्र देवदेवस्य कीर्तितम् । । 1.47.६०<br>
तदेव देयं विप्राणां शाकं भक्ष्यमथात्मना । <br>
शुभशाकसमायुक्तं भक्ष्यपेयसमन्वितम् । । ६१<br>
द्वितीये पारणे राजञ्छुभगन्धानि यानि वै । <br>
पुष्पाणि तानि देवस्य तथा श्वेतं च चन्दनम् । । ६२<br>
अगुरुश्चापि धूपोऽत्र नैवेद्यं गुडपूपकाः । <br>
स्नानं कुशोदकेनात्र प्राशनं गोमयस्य तु । । ६३<br>
तृतीये करवीराणि तथा रक्तं च चन्दनम् । <br>
धूपानां गुग्गुलश्चात्र प्रियो देवस्य सर्वदा । । ६४<br>
शाल्योदनं तु नैवेद्यं दधिमिश्रं महामते । <br>
तमेव ब्राह्मणानां च भक्ष्यलेह्यसमन्वितम् । ।<br>
कालशाकेन च विभो युक्तं दद्याद्विचक्षणः । । ६५<br>
गौरसर्षपकल्केन स्नानं चात्र विदुर्बुधाः । <br>
तस्यैव प्राशनं धन्यं सर्वपापहरं शुभम् । । ६६<br>
तृतीये पारणस्यान्ते महद्ब्राह्मणभोजनम् । <br>
श्रवणं च पुराणस्य वाचनं चापि शस्यते । । ६७<br>
दैवस्य पुरतस्तात ब्राह्मणानां तथाग्रतः । <br>
ब्राह्मणाद्वाचकाच्छ्राव्यं नान्यवर्णसमुद्भवात् । ।<br>
अथ तान्ब्राह्मणान्सर्वान्भक्त्या शक्त्या च पूजयेत् । । ६८<br>
वाचकस्यामले राजन्वाससी सन्निवेदयेत् । <br>
वाचके पूजिते देवः सदा तुष्यति भास्करः । । ६९<br>
करवीरं यथेष्टं तु तथा रक्तं च चन्दनम् । <br>
यथेष्टं गुग्गुलं तस्य यथेष्टं पायसं सदा । । 1.47.७०<br>
यथेष्टा मोदकास्तस्य यथा वै ताम्रभाजनम् । <br>
यथेष्टं च घृतं तस्य यथेष्टो वाचकः सदा । ।<br>
पुराणं च यथेष्टं वै सवितुः कुरुनन्दन । । ७१<br>
इत्येषा सप्तमी पुण्या शाकाह्वा गोपतेः सदा । <br>
यामुपोष्य नरो भक्त्या भाग्यवांश्च१ प्रजायते । । ७२<br>
<br>
