॥ सुमन्तुरुवाच ॥ ॥ <br>
भास्करस्य महाबाहो भानोरमिततेजसः ॥ <br>
स्नानकाले प्रकुर्वीत जयशब्दादिमंग लम् ॥ १ ॥ <br>
पद्मस्वस्तिकशंखं तु श्रीवत्सं द्विजसत्तम ॥ <br>
हेमरूपादिपात्रेषु कल्पितं गोमयादिभिः ॥ २ ॥ <br>
नानावर्णकसंयुक्तैरक्षतैस्तिलतंदुलैः ॥ <br>
स्वच्छैश्च दधिसंमिश्रैर्यथाशोभं प्रपूरितैः ॥ ३ ॥ <br>
द्रव्यपीठप्रदीपाश्च भूताश्वत्थादिपल्लवैः ॥ <br>
औषधीभिश्च मेध्याभिः सर्वबीजैर्यवादिभिः ॥ ॥ ४ ॥ <br>
सप्तम्यादिषु सर्वेषु षष्ठ्यादिषु विशेषतः ॥ <br>
शंखभेर्यादिभिः कुर्याद्वाद्यघोषं सुशोभनम् ॥ ५ ॥ <br>
त्रिसन्ध्यं वेदनिर्घोषं कुर्वीत फलमुत्तमम् ॥ <br>
कुर्यान्नीराजनं चैव शंखवादित्रमंगलैः ॥ ६ ॥ <br>
यावन्नीराजनं कुर्यात्पर्वाणि विधिवद्रवौ ॥ <br>
तावद्युगसहस्राणि सूरलोके महीयते ॥ ७ ॥ <br>
कपिलापञ्चगव्येन कुशवारियुतेन वै ॥ <br>
स्नापयेन्मन्त्रपूतेन ब्रह्मस्नानं हि तत्स्मृतम् ॥ ८ ॥ <br>
यस्त्वेकमपि सर्वेब्दे ब्रह्मस्नानं प्रयच्छति ॥ <br>
स मुक्तः सर्वपापैस्तु सूर्यलोके महीयते ॥ ९ ॥ <br>
कपिलापञ्चगव्येन दधिक्षीरयुतेन च ॥ <br>
स्नानं दशगुणं ज्ञेयं महत्पुण्यं नराधिप ॥ 1.163.१० ॥ <br>
ऋभवो वीरमुद्दिश्य देहशुद्धिं च शाश्वतीम् ॥ <br>
कपिलामाहरेन्नित्यं मुनिदेवाग्निनिर्मिताम् ॥ ११ ॥ <br>
कापिलं यः पिबेच्छूद्रो देवकार्यार्थनिर्मितम् ॥  <br>
स पच्यते महाघोरे सुचिरं नरकार्णवे ॥ १२ ॥ <br>
वर्षकोटिसहस्रेण यत्पापं समुपार्जितम् ॥ <br>
घृताभ्यंगेन सूर्यस्य दहेत्सर्वं न संशयः ॥ १३ ॥ <br>
कल्पकोटिसहस्रैस्तु यत्पापं समुपार्जितम् ॥ <br>
वज्रस्नानेन तत्सर्वं दहत्यग्निरिवेंधनम् ॥ १४ ॥ <br>
सप्तम्यां च कृतस्नानो यजेत्सूर्यं सकृन्नरः ॥ <br>
कुलान्युद्धृत्य सप्तेह सूर्यलोके महीयते ॥ <br>
वसुहेमादियुक्तं च क्षीरस्नानस्य तत्समम् ॥ १५ ॥ <br>
सकृदाढकेन पयसा यो भानुं स्नाप येन्नरः ॥ <br>
राजतेन विमानेन सोऽर्कलोके महीयते ॥ १६ ॥ <br>
स्नाप्य दध्ना सकृद्भानुं स त्रिलोके महीयते ॥ <br>
मधुना स्नपयित्वा तं शुक्रलोके मही यते ॥ १७ ॥<br>
उद्धृत्य शालिपिष्टेन वायुलोकेषु पूज्यते ॥ <br>
स्नानमिक्षुरसेनेह यः सूर्ये सकृदाचरेत् ॥ <br>
स गोपतिपुरं गच्छेत्सर्वकामसमन्वितः ॥ ॥ १८ ॥ <br>
फलोदकेन यो भानुं सकृत्स्नापयते नरः ॥ <br>
उत्सृज्य पापकलिलं पितृलोके महीयते ॥ १९ ॥ <br>
श्रीखंडवारिणा स्नाप्य सकृद्भानुं नरा धिप ॥<br>
चंद्रांशुनिर्मलः श्रीमांश्चरेदात्रेयमंदिरे ॥ 1.163.२० ॥ <br>
वस्त्रपूतेन तोयेन यद्यर्कं स्नापयेत्सकृत् ॥ <br>
स सर्वकामतृप्तात्मा राकाधिपपुरं व्रजेत् ॥२१॥ <br>
आपो हिष्ठेति जप्येन गंगातोयेन भारत ॥ <br>
गैरिकेण विमानेन ब्रह्मलोके महीयते ॥ २२ ॥ <br>
कर्पूरागुरुतोयेन योऽर्कं स्नापयते सकृत् ॥ <br>
स्नाप्य भानुं सकृन्मन्त्रैः सप्तम्यां समुपोषितः ॥ <br>
स कुलानेकविंशतिमुत्तार्य रविमाव्रजेत् ॥ २३ ॥ <br>
पितृनुद्दिश्य यो भानुं स्नापयेच्छीतवारिणा ॥ <br>
तृप्ताः स्वर्ग व्रजंत्याशु पितरो नरकादपि ॥ २४ ॥ <br>
भानुं शीतांबुना स्नाप्य धारोष्णपयसा सह ॥ <br>
स्नाप्य पश्चाद्व्रतेनेशमग्निलोके महीयते ॥ २५ ॥ <br>
एतत्स्नानत्रयं कृत्वा पूजयित्वा तु भारत ॥ <br>
अश्वमेधसहस्रस्य फलं प्राप्नोति मानवः ॥ २६ ॥ <br>
मृत्कुम्भात्ताम्रकुम्भैस्तु स्नानं शतगुणं मतम् ॥ <br>
रौप्यैः पादोत्तरं पुण्यं दर्शनात्स्पर्शनं परम् ॥ <br>
स्पर्शनादर्चनं श्रेष्ठं घृतस्नानमतः परम् ॥ २७ ॥ <br>
इहामुत्र कृतं पापं घृतस्नानेन नश्यति ॥ <br>
सप्तजन्म कृतं पापं पुराणश्रवणेन तु ॥२८॥ <br>
दशापराधांस्तोयेन क्षीरेण तु शतं क्षमेत् ॥ <br>
सहस्रं क्षमते दध्ना घृतेनाप्ययुतं क्षमेत् ॥२९॥ <br>
नैरन्तर्येण यो मासं घृतस्नानं समाचरेत् ॥ <br>
दशैकादश कुलानीह नयेत्सूर्यस्य मंदिरम् ॥ 1.163.३० ॥ <br>
स्नानं पलशतं ज्ञेयमभ्यंगः पञ्चविंशतिः ॥ <br>
पलानां द्विसहस्रेण महास्नानमति श्रुतिः॥३१॥ <br>
घृताभ्यंगं घृतस्नान भानोः कुर्य्याद्द्विजोत्तम॥ <br>
यश्च गोधूमचूर्णैस्तु कषायैर्दर्भसंमितैः॥३२ ॥ <br>
दशधेनुसहस्राणि यद्दत्त्वा लभते फलम्॥ <br>
तत्फलं लभते सर्वमर्कस्योद्वर्तने कृते॥३३॥ <br>
अर्घ्यं पुष्पफलोपेतं यस्त्वर्काय निवेदयेत्॥ <br>
स पूज्यः सर्वलोकेषु अर्कवन्मोदते दिवि॥३४॥<br>
गंधतोयेन संमिश्रमुदकाद्द्वादशोत्तरम् ॥ <br>
पञ्चगव्यसमायुक्तमर्घ्यं शतगुणं नृप ॥ ३५ ॥ <br>
योष्टांगगर्भमापूर्य  भानोर्मूर्ध्नि निवेदयेत् ॥ <br>
दशवर्षसहस्राणि रमते चार्कमंदिरे ॥ ३६ ॥ <br>
आपः क्षीरं कुशाग्राणि घृतं दधि तथा मधु ॥ <br>
रक्तानि करवीराणि तथा रक्तं च चन्द नम् ॥ ३७ ॥ <br>
अष्टांग एष अर्घो वै ब्रह्मणा परिकीर्तितः ॥ <br>
सततं प्रीतिजननो भास्करस्य नराधिप ॥ ३८ ॥ <br>
दातुर्वैणवपात्रेण दत्तेऽर्घ्ये यत्फलं भवेत् ॥ <br>
तस्माच्छतगुणं पुण्यं मृत्पात्रेण नराधिप ॥ ३९ ॥ <br>
ताम्रार्घ्यपात्रदानेन पुण्यं शतगुणं मतम् ॥ <br>
पालाशपद्मपत्राभ्यां ताम्रपात्रे फलं लभेत् ॥ 1.163.४० ॥ <br>
रौप्यपात्रेण विज्ञेयं लक्षार्घ्यं नात्र संशयः ॥ <br>
सुवर्णपात्रविन्यस्तमर्घ्यं कोटिगुणं भवेत् ॥ ४१ ॥ <br>
एवं स्नानार्घ्यनैवेद्यबलिधूपादिषु क्रमात् ॥ <br>
पात्रांतरविशेषेण तत्फलं तूत्तरोत्तरम् ॥ ४२ ॥ <br>
रौप्यपात्रप्रदानेन यत्पुण्यं वेदपारगे ॥ <br>
ताम्रपात्रप्रदानेन तस्माच्छतगुणं रवौ ॥ ॥ ४३ ॥ <br>
फलं कोटिसुवर्णस्य यो दद्याद्वेदपारगे ॥ <br>
सूर्याय रूप्यपात्रे तु भवेत्पुण्यं ततोऽधिकम् ॥४४॥ <br>
सुवर्णपात्रं यो दद्याद्भास्कराय महीपते ॥ <br>
न शक्यं तस्य तद्वक्तुं पुण्यं पात्रविशेषतः ॥ ४५ ॥ <br>
तुल्यमेव फलं प्रोक्तं सर्वमाढ्यदरिद्रयोः ॥ <br>
तयोरभ्यधिकं तस्य यस्त्वर्के भावनाधिकः ॥ ॥ ४६ ॥ <br>
विभवे सति यो मोहान्न कुर्याद्विधिविस्तरम् ॥ <br>
नैव तत्फलमाप्नोति प्रलोभाक्रांतमानसः ॥ ४७ ॥ <br>
तस्मान्मन्त्रैः फलैस्तोयैश्चन्दनाद्यैश्च यत्नतः ॥ <br>
तदनंतफलं ज्ञेयं भक्तिरेवात्र कारणम् ॥ ४८ ॥ <br>
वर्षकोटिशतं दिव्यं सूर्यलोके महीयते ॥ <br>
गंधानुलेपनं पुण्यं द्विगुणं चन्दनस्य तु ॥ ॥ ४९ ॥ <br>
गंधाच्चतुर्गुणं ज्ञेयं पुष्पमष्टगुणं नृप ॥ <br>
कृष्णागुरु विशेषेण द्विगुणं फलमादिशेत ॥ <br>
तस्माच्छतगुणं पुण्यं कुंकुमस्य विधीयते ॥ 1.163.५० ॥। <br>
चंदनागुरुकर्पूरैः श्लक्ष्णपिष्टैः सकुंकुमैः ॥ <br>
भानुं पर्याप्तमालिप्य कल्पकोटिं वसेद्दिवि ॥ ५१ ॥ <br>
स दीव्येत्सुरवृन्देन पुण्यगंधैः प्रलेपितः ॥ <br>
दशवर्षसहस्राणि वीर मित्रपुरे वसेत् ॥ ५२ ॥ <br>
भक्त्या निवेद्य अर्काय तालवृंतं नराधिप ॥ <br>
दशवर्षसहस्राणि वीरलोकं महीयते ॥ ५३ ॥ <br>
मायूरं व्यजनं दत्त्वा सूर्यायातीव शोभनम् ॥ <br>
वर्षकोटिशतं पूर्णं प्रभंजनपुरे वसेत् ॥ ५४ ॥ <br>
पुष्पैररण्यसंभूतैः पत्रैर्वा गिरिसम्भवैः ॥ <br>
अपर्युषितनिश्छिद्रैः प्रोषितैर्जंतुवर्जितैः ॥ ५५ ॥ <br>
आत्मारामभवैश्चैव पुष्पैः संपूजयेद्रविम् ॥ <br>
पुष्पजातिविशेषेण भवेत्पुण्यं ततोऽधिकम् ॥ ५६ ॥ <br>
तपःशीलगुणोपेत इति हासविदि द्विजे ॥ <br>
दत्त्वा दश सुवर्णस्य निष्कान्यल्लभते फलम् ॥ ५७ ॥ <br>
करवीरस्य कुसुममर्काय विनिवेदयेत् ॥ <br>
लभते तत्फलं वीर यथाह भगवान्रविः ॥ <br>
एवं पुष्पविशेषेण फलं तदधिकं भवेत् ॥ <br>
ज्ञेयं पुण्यं रसज्ञेन यथा स्यात्तन्निबोध मे ॥ ५८ ॥ <br>
सदा पुष्पसहस्रेभ्यः करवीरं विशिष्यते ॥ <br>
बिल्वपत्रसहस्रेभ्यः पद्ममेकं नराधिप॥ ५९ ॥ <br>
पद्मपुष्पसहस्रेभ्यो बकपुष्पं विशिष्यते ॥ <br>
बकपुष्पसहस्रेभ्यो मुद्गरं परमुच्यते॥1.163.६०॥ <br>
कुशपुष्पसहस्रेभ्यः शमीपत्रं विशिष्यते ॥ <br>
शमीपुष्पसहस्रेभ्यो नृप नीलोत्पलं परम् ॥ <br>
सर्वासां पुष्पजातीनां प्रवरं नीलमुत्पलम् ॥ ६१ ॥ <br>
रक्तोत्पलसहस्रेण नीलोत्पलशतेन च ॥ <br>
रक्तैश्च करवीरैश्च यस्तु पूजयते रविम् ॥ ६२ ॥ <br>
कल्पकोटिसहस्राणि कल्पकोटिशतानि च ॥ <br>
वसेदर्कपुरे श्रीमान्सूर्यतुल्यपराक्रमः ॥ ६३ ॥ <br>
शेषाणां पुष्पजातीनां यत्फलं परिकीर्तितम् ॥ <br>
तत्फलस्यानुसारेण सूर्यलोके महीयते ॥ ६४ ॥ <br>
शमीपुष्पं बृहत्याश्च कुसुमं तुल्यमुच्यते ॥<br>
करवीरसमा ज्ञेया जातीविजयपाटलाः॥ ६५ ॥ <br>
श्वेतमंदारकुसुमं सितपुष्पं च तत्समम् ॥ <br>
नलचंपकपुन्नागमुद्गराणां समाः स्मृताः ॥ ६६ ॥ <br>
गंधवंत्यपवित्राणि कुसुमानि विवर्जयेत् ॥ <br>
गंधहीनमपि ग्राह्यं पवित्रं यत्कुशादिकम् ॥ ६७ ॥ <br>
सात्त्विकं तद्धि कुसुममपवित्रं च तामसम् ॥ <br>
मुद्गराणि कदंबानि रात्रौ देयानि सूरये ॥ ६८ ॥ <br>
दिवाशेषाणि पुष्पाणि त्यजेदुपहतानि च ॥ <br>
मुकुलैर्मार्चयेद्भानुमपक्वं न निवेदयेत् ॥ ६९ ॥ <br>
फलं क्वथितविद्धं च यत्नात्पक्वमपि त्यजेत् ॥ <br>
अलाभे बत पुष्पाणां पत्राण्यपि निवेदयेत् ॥ 1.163.७० ॥ <br>
पत्राणामप्यलाभे तु फलान्यपि निवेदयेत् ॥ <br>
फलानामप्यलाभेन तृणगुल्मौषधीरपि ॥ ७१॥ <br>
ओषधीनामभावे तु भक्त्या भवति पूजितः ॥ <br>
प्रत्येकं मुक्तपुष्पेण दशसौवर्णिकं फलम् ॥ ७२ ॥ <br>
यः सुगन्धैर्मुक्तपुष्पैः सम्यग्भानुं प्रपूजयेत् ॥ <br>
माघासितेऽपि सुमनाः सोऽनंतफलमश्नुते ॥ ७३॥ <br>
करवीरैर्महाराज संयतो भानुमर्चयेत् ॥ <br>
सर्वपापविनिर्मुक्तः सूर्यलोके महीयते ॥ ७४ ॥ <br>
अगस्त्यकुसुमैर्भक्त्या यः सकृद्भानुमर्चयेत्॥ <br>
गवां प्रयुतदानस्य फलं प्राप्य दिवं व्रजेत् ॥ ७५ ॥ <br>
मल्लिकोत्पलपद्मैश्च जातीपुन्नागचंपकैः ॥ <br>
अशोकश्वेतमंदारकर्णिकारांधुकैस्तथा ॥ ७६ ॥ <br>
करवीरार्ककह्लारशमीतगरकेशरैः ॥ <br>
अगस्तिबकपुष्पैस्तु शतपत्रैर्नराधिप ॥ ७७ ॥ <br>
पुष्पैरेतैर्यथालाभं यो नरः पूजयेद्रविम् ॥ <br>
स तत्फलमवाप्नोति तदेकाग्रमनाः शृणु ॥ ॥ ७८ ॥ <br>
सूर्यकोटिप्रतीकाशैर्विमानैः सर्वकामिभिः ॥ <br>
पुष्पमालापरिक्षिप्तैर्गीतवादित्रनादितैः ॥ ७९ ॥ <br>
तंत्रीमधुरवाद्यैश्च स्वच्छंदगमनैर्नृप ॥ <br>
सूर्यकन्यासमाकीर्णैर्देवानां च सुदुर्लभैः ॥ 1.163.८० ॥ <br>
दोधूयमानश्चमरैः स्तूयमानः सुरासुरैः ॥ <br>
गच्छेदर्कपुरीं दिव्यां तत्र संपूजितो भवेत् ॥ ८१॥ <br>
यैस्तैश्च वापिकुसुमैर्जलजैः स्थलजैर्नृप ॥ <br>
संपूज्य श्रद्धया भानुमर्कलोके महीयते ॥८२ ॥ <br>
सूर्यस्योपरि यः कुर्याच्छोभनं पुष्पमंडलम्॥ <br>
शोभितं पुष्पस्रग्दामैरापीठांतं प्रलंबितैः ॥ ८३ ॥ <br>
अत्याश्चर्यमहायानैर्दिव्यपुष्पोपशोभितः ॥ <br>
सर्वेषामुपरिष्टाच्च वसेदर्कपुरे सुखी ॥ ८४ ॥ <br>
अनेकरागविन्यस्तैः सुगन्धैः कुसुमैर्गृहम् ॥ <br>
यः कुर्यात्पर्वकाले तु विचित्रकुसुमोज्ज्वलम् ॥ ८५ ॥ <br>
स पुष्पकविमानेन पुष्पमालाकुलेन तु ॥ <br>
पुष्पेतरपुरं दिव्यं श्रयते नात्र संशयः ॥ ८६ ॥ <br>
अक्षयं मोदते कालमतिरस्कृतशासनः ॥ <br>
सौरादिसर्वलोकेषु यत्रेष्टं तत्र याति सः ॥ ८७ ॥ ॥ <br>
