<br>
ब्रह्मोवाच॥ <br>
वक्ष्याम्यहं ते पुनरेव दिंडे सूर्यस्य सर्वप्रवरप्रधानम्॥ <br>
व्योम्नः परं तिष्ठति यस्तु मग्नः स मुच्यते रुद्र इहापि दिंडी॥१॥ <br>
स्थित्वा पुरा ब्रह्मशिरः किलासौ प्रगृह्य तत्तस्य शिरःकपालम्॥ <br>
ततो ह्यसावाश्रममुत्तमं शिवो बहूदकैः पुष्पफलैः समृद्धम् ॥ २ ॥ <br>
नग्नो यदा दारुवने मुनीनां दृष्ट्वा च तं भैक्ष्यचरं सुरेशम् ॥ <br>
योषित्सुताः संक्षुभितास्तु सर्वे जग्मुर्हरं तं मुनयः सुतुष्टाः ॥ ॥ <br>
स हन्यमानो मुनिमुख्यसंघैर्गृहीतलोष्टैर्ऋषिदंडकाष्ठैः ॥ <br>
विहाय दिंडिः स तु तान्सुरर्षींस्ततो रवेर्लोकमथाजगाम ॥ ४ ॥ <br>
आगच्छमानं प्रमथास्तमूचुर्देवेश नित्यं भ्रमसे किमर्थम् ॥ <br>
स प्राह तान्पापविमोचनार्थमटामि तीर्थानि सुरालयांश्च ॥ ५ ॥ <br>
ते भूय ऊचुः प्रमथास्तमेवमत्रैव तिष्ठस्व रवेः पुरस्तात् ॥ <br>
शुद्धिं तवैष प्रकरिष्यतीति शुद्धस्ततो यास्यसि रुद्रलोकम् ॥ ६ ॥ <br>
इत्येवमुक्तः प्रमथैस्तु रुद्रस्तत्रैव तस्थौ रवितोषणाय ॥ <br>
नग्नो जटी मुष्टिकपालपाणी रूपेण चैवाप्रतिमस्त्रिलोके ॥ ७ ॥ <br>
उक्तः स तुष्टेन ततः सवित्रा प्रीतोस्मि देवागमनात्तवाहम् ॥ <br>
मद्दर्शनादेव भवान्विशुद्धो दिंडीति नाम्ना भवितासि लोके ॥ ८ ॥ <br>
अष्टादशैते प्रमथास्तु भानोश्चतुर्दशान्ये तु रवे रथस्थाः ॥ <br>
हे देवते द्वौ च ऋषिप्रधानौ गंधर्वसर्पावपि तावदेव ॥ ९ ॥ <br>
यक्षौ च सिद्धौ च निशाचरौ चादित्यात्मजावप्सरसां प्रधानौ ॥ <br>
वसंति ते ह्यस्तमुषश्च सूर्ये तेषाम शीतिश्चतुरोत्तरा सा ॥ 1.124.१० ॥ <br>
इत्यादिदेवप्रवरास्तु सर्वे धात्वर्थशब्दैश्च भवंति सिद्धाः ॥ ११ ॥ <br>
॥ ऋषय ऊचुः ॥ ॥ <br>
विस्तराद्ब्रूहि मे ब्रह्मन्प्रवरान्धातुशब्दजान् ॥ <br>
यतश्च कौतुकं ब्रह्मन्नस्माकमिह जायते ॥ १२ ॥ <br>
ब्रह्मोवाच ॥ ॥ <br>
भूयस्तव प्रवक्ष्यामि दंडनायकपिंगलौ ॥ <br>
राज्ञस्रौषादयश्चान्ये दिग्देवा दिंडिना सह ॥ १३ ॥ <br>
मया सह समागम्य पुरा देवैर्विचारितम् ॥ <br>
एष कारुणिकः सूर्यो युध्यते दानवैः सह ॥ १४ ॥ <br>
ते तु लब्धवरा भूत्वा अमात्याद्या ह्यभीक्ष्णशः ॥ <br>
आदित्यं मन्यमानास्ते तपंतं हंतुमुद्यताः ॥ १५ ॥ <br>
तस्मात्तेषां विघातार्थं प्रवराश्च भवामहे ॥ <br>
अस्माभिः प्रतिरुद्धास्ते न द्रक्ष्यंति दिवाकरम् ॥ १६ ॥ <br>
संमंत्र्यैवं ततः स्कंदो वामपार्श्वे रवेः स्थितः ॥ <br>
दंडनायकसंज्ञस्तु सर्वलोकस्य स प्रभुः ॥ ॥ १७ ॥ <br>
उक्तश्च स तदार्केण त्वं प्रजादंडनायकः ॥ <br>
दंडनीतिकरो यस्मात्तस्मात्त्वं दंडनायकः ॥ १८ ॥ <br>
लिखते यः प्रजानां च सुकृतं यच्च दुष्कृतम् ॥ <br>
अग्निर्दक्षिणपार्श्वे तु पिंगलत्वात्स पिंगलः ॥ १९ ॥ <br>
आश्विनौ चापि सूर्यस्य पार्श्वयोरुभयोः स्थितौ ॥ <br>
अश्वरूपात्समुपन्नौ तेन तावश्विनौ सुरौ ॥ 1.124.२० ॥ <br>
द्वारपालौ स्मृतौ तस्य राज्ञः श्रेष्ठौ महाबलौ ॥ <br>
कार्त्तिकेयः स्मृतो राज्ञः श्रेष्ठश्चापि हरः स्मृतः ॥ २१ ॥ <br>
राजृदीप्तौ स्मृतो धातुर्नकारस्तस्य प्रत्ययः ॥ <br>
सुरसेनापतित्वेन स यस्माद्दीप्यते सदा ॥ <br>
तस्मात्स कार्तिकेयस्तु नाम्ना राज्ञ इति स्मृतः ॥ २२ ॥ <br>
स्रु गतौ च स्मृतो धातुर्यस्य स प्रत्ययः स्मृतः ॥ <br>
गच्छतीति रहस्तस्मात्पर्यायात्स्रौष उच्यते ॥ २३ ॥ <br>
प्रथमं यद्भवेद्द्वारं धर्मार्थाभ्यां समाश्रितम् ॥ <br>
तत्रैतौ संस्थितौ देवौ लोकपूज्यौ द्विजोत्तमाः ॥ २४ ॥ <br>
द्वितीयायां तु कक्षायामप्रधृष्टौ व्यवस्थितौ ॥ <br>
पक्षिप्रेताधिपौ नाम्ना स्मृतौ कल्माषपक्षिणौ ॥ २५ ॥ <br>
वर्णस्य शबलत्वाच्च यमः कल्माष उच्यते ॥ <br>
पक्षावस्येति यः पक्षी गरुडः परिकीर्तितः ॥ २६ ॥ <br>
स्थितो दक्षिणत तस्य दंडहस्तसमन्वितः ॥ <br>
उत्तरेण स्थितोऽर्कस्य कुबेरश्च विनायकः ॥ २७ ॥ <br>
कुबेरो धनदो ज्ञेयो हस्तिरूपो विनायकः ॥ <br>
कुत्सया कुप्यता शप्तं कुशरीरमजायत ॥ <br>
कुबेरः कुशरीरत्वात्स नाम्ना धनदः स्मृतः ॥ २८ ॥ <br>
नायकः सर्वसत्त्वानां तेन नायक उच्यते ॥ <br>
विविधं नयते यस्मात्स तु तस्माद्विनायकः ॥ २९ ॥ <br>
रैवतश्चैव दिंडिश्च तौ रवेः पूर्वतः स्थितौ ॥ <br>
ततो दिंडिः स्मृतो रुद्रो रेवतस्तनयो रवेः ॥ 1.124.३० ॥ <br>
प्लुतं गच्छत्यसौ यस्मात्सर्वलोकनमस्कृतः ॥ <br>
रेवृप्लवगतौ धातू रेवतस्तेन स स्मृतः ॥३१॥ <br>
डीङ्गतावस्य वै धातोर्दिंडिशब्दो निपात्यते ॥ <br>
डयतेऽसौ सदा दिंडी तेन दिंडी प्रकीर्तितः ॥ ३२ ॥ <br>
इत्येते प्रवराः प्रोक्ता धात्वर्था नैगमैः शुभैः ॥ <br>
एषां संक्षेपतो भूयः संख्यां वो निगदामि वै ॥ ३३ ॥ <br>
अश्विनौ तौ ततो ज्ञेयौ दंडनायकपिंगलौ ॥ <br>
तौ सूर्यद्वारपौ ज्ञेयौ राज्ञस्रौषौ ततः स्मृतौ ॥ ३४ ॥ <br>
रेवतश्चैव दिंडिश्च इत्येते प्रवरा मया ॥ <br>
अष्टादश समा ख्याताः संक्षेपात्संख्यया मया ॥ ३५ ॥ <br>
इत्येभिर्नामभिस्त्वन्ये दानवानां जिघांसया ॥ <br>
परिवार्य स्थिताः सूर्यं नानाप्रहरणायुधाः ॥ ३६ ॥ <br>
सरूपाश्चान्यरूपाश्च विरूपाः कामरूपिणः ॥ <br>
परिवार्य स्थिताः सूर्यं गरुडश्च महाबलः ॥ ३७ ॥ <br>
धातुर्दिविति वै प्रोक्तो क्रीडायां स तु उच्यते ॥ <br>
क्रीडंते दिवि वै यस्मात्तस्मात्ते दैवताः स्मृताः ॥ ३८ ॥ <br>
ऋचो यजूंषि सामानि यान्युक्तानीह वै मया ॥ <br>
नानारूपैः स्थितान्येव रवेस्तानि सम न्ततः ॥ ३९ ॥ <br>
॥ सुमंतुरुवाच ॥ ॥ <br>
इत्येवमुक्तवान्ब्रह्मा ऋषीणां पृच्छतां पुरा ॥ <br>
ते श्रुत्वाराध्य देवेशं संसिद्धा दिवि संस्थिताः ॥ 1.124.४० ॥ <br>
इति श्रीभविष्ये महापुराणे ब्राह्मे पर्वणि सप्तमीकल्पे ब्रह्मर्षिसंवादे प्रवरवर्णनं नाम चतुर्विंशत्युत्तरशततमोऽध्यायः ॥ १२४ ॥ ॥ छ ॥ ॥ <br>
<br>
