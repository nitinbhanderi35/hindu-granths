दिण्डिरुवाच<br>
उपवासैः सुरश्रेष्ठ कथं तुष्यति भास्करः । <br>
परिहारांस्तथाचक्ष्व ये त्याज्याश्चोपवासिभिः । । १<br>
यद्यत्कार्यं यथा चैव भास्कराराधने नरै । <br>
तत्सर्वं विस्तराद्ब्रह्मन्यथावद्वक्तुमर्हसि । । २<br>
ब्रह्मोवाच<br>
स्मृतः सम्पूजितो धूपपुष्पान्नैर्भानुरादरात् । <br>
भोगिनामुपकाराय किं पुनश्चोपवासिनाम् । । ३<br>
उपावृत्तस्य पापेभ्यो यस्तु वासो गुणैः सह । <br>
उपवासः स विज्ञेयः सर्वभोगविवर्जितः । । ४<br>
एकरात्रं द्विरात्रं वा त्रिरात्रं नक्तमेव च । <br>
उपवासी रविं यस्तु भक्त्या ध्यायति मानवः । । ५<br>
तन्नामजापी तत्कर्मरतस्तद्गतमानसः । <br>
निष्कामः पुरुषो दिण्डे स ब्रह्म परमाप्नुयात् । । ६<br>
यं च काममभिध्याय मास्करार्पितमानसः । <br>
उपोषति तमाप्नोति प्रसन्ने खगमेऽखिलम् । । ७<br>
दिण्डिरुवाच<br>
ब्राह्मणैः क्षत्रियैर्वैश्यैः शूद्रैः स्त्रीभिश्च कञ्जज । <br>
संसारगर्ते पङ्कस्थे सुगतिः प्राप्यते कथम् । । ८<br>
ब्रह्मोवाच<br>
अनाराध्य जगन्नाथं गोपतिं ध्वान्तनाशनम् । <br>
निर्व्यलीकेन चित्तेन कः प्रयास्यति सद्गतिम् । । ९<br>
विषयग्राहि वै यस्य न चित्तं भास्करार्पितम् । <br>
स कथं पापपङ्काक्तो नरो यास्यति सद्गतिम् । । 1.64.१०<br>
यदि संसारदुःखार्तः सुगतिं गन्तुमिच्छसि । <br>
तदाराधय सर्वेशं भास्करं ज्योतिषां पतिम् । । ११<br>
पुष्पैः सुगन्धैर्हद्यैश्च धूपैः सागरुचन्दनैः । <br>
वासोभिर्भूषणैर्भक्ष्यैरुपवासपरायणः । । १२<br>
यदि संसारनिर्वेदादभिवाच्छसि सद्गतिम् । <br>
तदाराधय मार्तण्डं भक्तिप्रवणचेतसा । । १३<br>
पुष्पाणि यदि ते न स्नुः शस्तपादपपल्लवैः । <br>
दूर्वाङ्करैरपि दिण्डे तदभावेऽर्चयार्यमम् । । १४<br>
पुष्पपत्राम्बुभिर्धूपैर्यथाविभवमात्मनः । <br>
पूजितस्तुष्टिमतुलां भक्त्या यात्येकचेतसा । । १५<br>
यः सदायतने भानोः कुरुते मार्जनक्रियाम् । <br>
स यात्युत्तमके स्थाने सर्वपापं व्यपोहति । । १६<br>
यावत्यः पांसुकणिका मार्ज्यन्ते भास्करालये । <br>
दिनानि दिवि तावन्ति तिष्ठत्यर्कसमो नरः । । १७<br>
अहन्यहनि यत्पापं कुरुते गणनायक । <br>
गोचर्ममात्रं सम्मार्ज्य हन्ति तद्भास्करालये । । १८<br>
यश्चानुलेपनं कुर्याद्भानोरायतने नरः । <br>
सोऽपि लोकं समासाद्य हंसेन सह मोदते । । १९<br>
मृदा धातुविकारैर्वा वर्णकैर्गोमयेन वा । <br>
उपलेपनकृद्याति मत्पुरं यानमास्थितः । । 1.64.२०<br>
उदकाभ्युक्षणं भानोर्यः करोति सदा गृहे । <br>
सोऽपि गच्छति यत्रास्ते भगवान्यादसां पतिः । । २१<br>
पुष्पप्रकरमत्यर्थं सुगन्धं भास्करालये । <br>
अनुलिप्ते नरो दत्त्वा न दुर्गतिमवाप्नुयात् । । २२<br>
विमानमतिशोभाढ्यं सर्वर्तुसुखभूषितम् । <br>
समाप्नोति नरो दत्त्वा दीपकं भास्करालये । । २३<br>
यस्तु संवत्सरं पूर्णं तिलपात्रप्रदो नरः । <br>
ध्वजं च भास्करे दद्यात्सममत्र फलं लभेत् । । २४<br>
विधूतो हन्ति वातेन दातुरज्ञानतः कृतम् । <br>
पापं कर्तुर्गृहे भानोर्दिवा रात्रौ नराधिप । । २५<br>
गीतवाद्यादिभिर्भानुं य उपास्ते तमोपहम् । <br>
गन्धर्वैर्नृत्यगीतैः स विमानस्थो निषेव्यते । । २६<br>
जातिस्मरत्वं मेधां च तथैवोपरमे स्मृतिम् । <br>
प्राप्नोति गणाशार्दूल कृत्वा पुस्तकवाचनम् । । २७<br>
एवं खगेश्वरो भक्त्या येन भानुरुपासितः । <br>
स प्राप्नोति गतिं श्लाध्यां यां यामिच्छति चेतसा । । २८<br>
देवत्वं मनुजैः कैश्चिद्गन्धर्वत्वं तथा परैः । <br>
विद्याधरत्वमपरैः संराध्येह दिवाकरम् । । २९<br>
शक्रः १ क्रतुशतेनेशमाराध्य ज्योतिषां पतिम् । <br>
देवेन्द्रत्वं गतस्तस्मान्नान्यः२ पूज्यतमः क्वचित् । । 1.64.३०<br>
ब्रह्मचारिगृहस्थानां वनस्थानां गणाधिप । <br>
नान्यः पूज्यस्तथा स्त्रीणामृते देवं दिवाकरम् । । ३१<br>
मध्ये परिव्राजकानां सहस्रांशुं महात्मनाम् । <br>
मोक्षद्वारं विशन्तीह तं रविं विजितात्मनाम् । । ३२<br>
एवं सर्वाश्रमाणां हि सहस्रांशुः परायणम् । <br>
सर्वेषां चैव वर्णानां ग्रहेशो वै गतिः परा  । । ३३<br>
शृणुष्व गदतः काम्यानुपवासांस्तथापरान् । <br>
शृणु दिण्डे महापुण्यफलकां सप्तमीं पराम् । । ३४<br>
आदित्याराधनायैनां सर्वपापहरां शिवाम् । <br>
यामुपोष्य नरो भक्त्या मुच्यते सर्वपातकैः । । ३५<br>
तथा लोकमवाप्नोति सूर्यस्यामिततेजसः । <br>
अथ भाद्रपदे मासि शुक्लपक्षे समागते । । ३६<br>
सोपोष्या प्रथमं तात विधानं शृणु तत्र वै । <br>
अयाचितं चतुर्थ्यां तु पञ्चम्यामेकभोजनम् । । ३७<br>
उपवासपरः षष्ठ्यां जितक्रोधो जितेन्द्रियः । <br>
अर्चयित्वा दिनकरं गन्धधूपनिवेदनैः । । ३८<br>
पुरतः स्थण्डिले रात्रौ स्वप्याद्देवस्य पुत्रक । <br>
प्रध्यायन्मनसा देवं सर्वभूतार्तिनाशनम् । । ३९<br>
सर्वदोषप्रशमनं सर्वपातकनाशनम् । <br>
विबुद्धस्त्वथ सप्तम्यां कुर्याद्ब्राह्मणभोजनम् । । 1.64.४०<br>
पूजयित्वा दिनकरं पुष्पधूपविलेपनैः । <br>
नैवेद्यं तात देवस्य फलानि कथयन्ति४ हि । ।४ १<br>
खर्जूरनालिकेराणि तथा आम्रफलानि तु । <br>
मातुलिङ्गफलान्येव कथितानि मनीषिभिः । । ४२<br>
एतैश्च भोजयेद्विप्रानात्मना च प्रभक्षयेत् । <br>
तथैषां चाप्यभावेन शृणु चान्यानि सुव्रत । ।४ ३<br>
शालिगोधूमपिष्टानि कारयेद्गणनायक । <br>
गुडगर्भकृतानीह घृतपाकेन पावयेत् । ।४४<br>
चातुर्यावकमिश्राणि आदित्याय निवेदयेत् । <br>
अग्निकार्यमथो कृत्वा ब्राह्मणान्भोजयेत्ततः । ।४५<br>
इत्थं द्वादश वै मासान्कार्यं व्रतमनुत्तमम् । <br>
मासि मासि फलाहारः फलदायी फलार्चनः । ।४६<br>
वर्षान्ते त्वथ कुर्वीत शक्त्या ब्राह्मणभोजनम् । <br>
स्नानप्राशनयोश्चापि विधानं शृणु सुव्रत । । ४७<br>
गोमूत्रं गोमयं क्षीरं दधि सर्पिः कुशोदकम् । <br>
तिलसर्षपयोः कल्कं श्वेता मृच्चापि सुव्रत । ।४८<br>
दूर्वाकल्कं घृतं चापि गोशृंगक्षालितं जलम् । <br>
जातिगुल्मविनिर्यासः प्रशस्तः स्नानकर्मणि । । ४९<br>
प्राशने चाप्यथैतानि सर्वपापहराणि वै । <br>
आदौ कृत्वा भाद्रपदं यथा संख्यं विदुर्बुधाः । । 1.64.५०<br>
इत्थं वर्षान्तमासाद्य भोजयित्वा द्विजोत्तमान् । <br>
दिव्यान्भोगान्महादेव ततस्तेभ्यो निवेदयेत् । । ५१<br>
फलानि तात१ हैमानि यथा शक्त्या गणाधिप । <br>
सवत्सामथ वा धेनुं भूमिं सस्यान्वितामथ । । ५२<br>
प्रासादमथ वा भौमं सर्वधान्यसमन्वितम् । <br>
दद्यात्छुक्लानि२ वस्त्राणि ताम्रपात्रं ३सविद्रुमम् । । ५३<br>
शक्तियुक्तस्य  चैतानि दरिद्रस्य तु मे शृणु । <br>
फलानि पिष्टकान्येषां तिलचूर्णान्वितानि तु । । ५४<br>
भोजयित्वा द्विजान्दद्याद्राजतानि४ फलानि तु । <br>
धातुरक्तं वस्त्रयुगममाचार्याय निवेदयेत् । । ५५<br>
सहिरण्यं महादेव पञ्चरत्नसमन्वितम् । <br>
इत्थं समाप्यते तात पारणं वार्षिकान्तिकम् । । ५६<br>
इत्येषा वै पुण्यतमा सप्तमी दुरितापहा । <br>
यामुपोष्य नराः सर्वे यान्ति सूर्यसलोकताम् । । ५७<br>
१पूज्यमानः सदा देवैर्गन्धर्वाप्सरसां गणैः । <br>
अनया मानवो नित्यं पूजयेद्भास्करं सदा । । ५८<br>
दारिद्यदुःखदुरितैर्मुक्तो याति दिवाकरम् । <br>
ब्राह्मणो मोक्षमायाति क्षत्रियश्चेन्द्रतां व्रजेत् । । ५९<br>
वैश्यो धनदसालोक्यं शूद्रो: विप्रत्वमाप्नुयात् । <br>
अपुत्रो लभते पुत्रं दुर्भगा सुभगा भवेत् । । 1.64.६०<br>
यामुपोष्य च नारीमां सप्तमीं लोकपूजिताम् । <br>
विधवा वा सती भक्त्या अनया पूजयेद्रविम् । । ६१<br>
नान्यजन्मनि वैधव्यं नारी प्राप्नोति मानद । <br>
चिन्तामणिसमा ह्येषा विज्ञेया फलसप्तमी । । ६२<br>
पठतां शृण्वतां दिण्डे सर्वकामप्रदा स्मृता । । ६३<br>
