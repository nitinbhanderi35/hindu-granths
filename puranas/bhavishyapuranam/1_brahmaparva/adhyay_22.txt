सुमन्तुरुवाच<br>
चतुर्थ्यां तु सदा राजन्निराहारव्रतान्वितः । <br>
दत्त्वा तिलान्नं विप्रस्य स्वयं भुंक्ते तिलौदनम् । । १<br>
वर्षद्वये समाप्तिर्हि व्रतस्य तु यदा भवेत् । <br>
विनायकस्तस्य तुष्टो ददाति फलमीहितम्१ । । २<br>
याति भाग्यनिवासं हि क्रीडते विभवैः सह । <br>
इह चागत्य पुण्यान्ते दिव्यो दिव्यवपुर्यशाः । । ३<br>
मतिमान्धृतिमान्वाग्मी भाग्यवान्कामकारवान्२ । <br>
असाध्यान्यपि साध्येह क्षणादेव महान्त्यपि । । ४<br>
हन्त्यश्वरथसम्पन्नं षलीपुत्रसहायवान् । <br>
राजा भवति दीर्घायुः सप्तजन्मान्यसौ नृप । ।<br>
एतद्ददाति सन्तुष्टो विघ्नहन्ता४ विनायकः । । ५<br>
शतानीक उवाच<br>
विघ्नः कस्य कृतस्तेन येन विघ्नविनायकः । <br>
एतद्वदस्व विघ्नेश विघ्नकारणमद्य मे । । ६<br>
सुमन्तुरुवाच<br>
कौमारे लक्षणे पुंसां स्त्रीणां च सुकृते कृते । <br>
विघ्नं चकार विघ्नेशो गाङ्गेयस्य विनायकः । । ७<br>
तं तु विघ्नं विदित्वासौ कार्त्तिकेयो रुषान्वितः । <br>
उत्कृष्य दन्तं तस्यास्याद्धन्तुं तं च समुद्यतः । । ८<br>
निवार्यापृच्छद्देवेशो रोषः कार्यः कुतस्त्वया । <br>
तं चाचख्यौ स पित्रे वै कृतं पूरुषलक्षणम् । ।<br>
तत्र विघ्नकृते मह्यं योषिता न च लक्षणम् । । ९<br>
अथोवाच महादेवः प्रहसन्त्स्वसुतं किल । <br>
मम किं लक्षणं पुत्र पश्यसे त्वं वदस्व मे । । 1.22.१०<br>
स चोवाच करे तुभ्यं कपालं द्विजलक्षितम् । <br>
अविचारेण संस्थाप्यं कपाली तेन चोच्यते । ।<br>
स तल्लक्षणमादाय समुद्रे प्राक्षिपद्रुषा । । ११<br>
अथ देवसमाजे वै प्रवृत्ते ब्रह्मरुद्रयोः । <br>
अहं ज्यायानहं ज्यायान्विवादोऽभूत्तयोर्द्वयोः । ।<br>
तव संभूत्यभिज्ञोऽस्ति मां तु वेद न कश्चन । । १२<br>
एवं शिवेऽति ब्रुवति ब्रह्मणः पञ्चमं शिरः । <br>
मुक्ताट्टहासं प्रोवाच त्वामहं वेदिता भव । । १३<br>
एवं ब्रुवन्तु रुद्रेण ब्राह्मं हयशिरो महत् । <br>
नखाग्रेण निकृत्तं च तस्यैव च करे स्थितम् । । १४<br>
करस्थेनैव तेनासावागच्छद्यत्र वै हरिः । <br>
तपस्तेपे तदा मेरौ तत्रासौ भगवान्वशी । । १५<br>
कृत्ते हयशिरे तस्मिन्स्थानात्तस्मात्तु ब्रह्मणः । <br>
रोषाद्विनिःसृतस्त्वन्यः पुरुषः श्वेतकुण्डली । । १६<br>
कवची सशिरस्कश्च सशरः सशरासनः । <br>
अनिर्देश्यवपुः स्रग्वी किं करोमि स चाब्रवीत् । । १७<br>
अथोवाच रुषा ब्रह्मा हन्यतां स सुदुर्मतिः । <br>
स तु मार्गेण रुद्रस्य आगच्छद्रोषतो द्रुतम् । । १८<br>
रुद्रोऽपि विष्णुतेजोभिः प्रविष्टः स त्वधिष्ठितः । <br>
स प्रविश्य तदापश्यत्तपन्तं चोत्तमं तपः । ।<br>
हरो नारायणं देवं वैकुण्ठमपराजितम् । । १९<br>
हरं दृष्ट्वाथ सम्प्राप्तं कार्यं चास्य विचिन्त्य च । <br>
उवाच शूलिनं देवो भिन्धि शूलेन मे भुजम् । । 1.22.२०<br>
स बिभेद महातेजा भुजं शूलेन तं हरः । । २१<br>
शूलभेदादसृक्चोर्ध्वं जगामावृत्य रोदसी । <br>
विनिवृत्य ततः पश्चात्कपाले निपपात ह । । २२<br>
असृक्कपाले पतितं प्रदेशिन्या व्यवर्द्धयत् । <br>
यदा हि विनिवृत्तिः स्याद्देवस्य रुधिरं प्रति । । २३<br>
तदा तु व्यसृजत्तोयं स कृत्वा वारुणीं तनुम् । <br>
तोये प्रवृत्तेऽसृग्भूते कपाले यत्र तच्छिरः । । २४<br>
कपाले तु प्रदेशिन्या रुद्रोऽसौ रुधिरेऽसृजत् । <br>
आमुक्तकवचं रक्तं रक्तकुण्डलिनं नरम् । । २५<br>
अथोवाच भवं देवं किं करोमीति मानद । <br>
असावपि ससर्जाथ श्वेतकुण्डलिनं नरम् । । २६<br>
तावुभौ समयुध्येतां धनुष्प्रवरधारिणौ । <br>
यथा राजन्बलीयांसौ कुजकेतू युगात्यये । । २७<br>
तयोस्तु युध्यतोरेवं संवर्तश्चाधिको गतः । <br>
न चादृश्यत विजय एकस्यापि तदा तयोः । । २८<br>
अथान्तरिक्षे तौ दृष्ट्वा वागुवाचाशरीरिणी । <br>
अवतारोऽथ भविता युवयोर्हि मया सह । । २९<br>
भारापनोदः कर्त्तव्यः पृथिव्यर्थे सुरैः सह । <br>
तदाश्चर्यो हि भविता देवकार्यार्थसिद्धये । । 1.22.३०<br>
भूलोकभावं निर्धूय भूयो गन्ता सुरालयम् । <br>
एवमुक्त्वा तु वैकुण्ठो ददावेकं रवेस्तदा । । ३१<br>
श्वेतकुण्डलिनं दृप्तं१ तं जग्राह रविर्मुदा । <br>
इन्द्रस्यापि ततः पश्चाद्रक्तकुण्डलिनं ददौ ॥३२<br>
जग्राह च मुदा युक्त इन्द्रः स्वं च पुरं ययौ । <br>
गतौ रवीन्द्रौ प्रगृह्य पुरुषौ क्रोधसम्भवौ ॥३ ३<br>
अथोवाच तदा रुद्रं देवः कमलसंस्थितः । <br>
गच्छ त्वमपि कापाले कपालव्रतचर्यया ॥<br>
अवतारो व्रतस्यास्य मर्त्यलोके भविष्यति ॥ ३४<br>
ये च व्रतं त्वदीयं वै धारयिष्यन्ति मानवाः । <br>
न तेषां दुर्लभं किञ्चिद्भवितेह परत्र च ॥३५<br>
एवं संलप्य बहुशः सुमुखं प्रतिनन्द्य च । <br>
आहूय च समुद्रं स प्रत्युवाचाविचारयन् ॥३६<br>
कुरुष्वाभरणं२ स्त्रीणां लक्षणं यद्विलक्षणम् । <br>
कार्त्तिकेयेन यत्प्रोक्तं तद्वदस्वाविचारयन् ॥ ३७<br>
स चाह मम नाम्नेदं भवेत्पुरुषलक्षणम् । <br>
देवेन तत्प्रतिज्ञातमेवमेतद्भविष्यति ॥३८<br>
कार्त्तिकेयेन यत्प्रोक्तं तद्वदस्वाविचारयन् ॥३९<br>
प्रयच्छास्य विषाणं वै निष्कृष्टं यत्त्वयाऽधुना । <br>
अवश्यमेव तद्भूतं भवितव्यं तु कस्यचित् ॥1.22.४०<br>
ऋते विनायकं तद्वै दैवयोगान्न कामतः । <br>
गृहाण एतत्सामुद्रं यत्त्वया परिकीर्तितम् ॥४१<br>
स्त्रीपुंसोर्लक्षणं श्रेष्ठं सामुद्रमिति विश्रुतम । <br>
इमं च सविषाणं वै कुरु देवविनायकम ॥४२<br>
अथोवाच च देवेशं बाहुलेयः समत्सरम् । <br>
विषाणं दद्मि चास्याहं तव वाक्यान्न संशयः । । ४३<br>
यदा त्वयं विषाणं च मुक्त्वा तु विचरिष्यति । <br>
तदा विषाणमुक्तः सन्भस्म ऐतं करिष्यति । । ४४<br>
एवमस्त्विति तं चोक्त्वा विषाणं तत्करे ददौ । <br>
विनायकस्य देवेशः कार्तिकेयमते स्थितः । । ४५<br>
सविषाणकरोऽद्यापि दृश्यते प्रतिमा नृप । <br>
भीमसूनोर्महाबाहोर्विघ्नं कर्त्तुं महात्मनः । । ४६<br>
एतद्रहस्यं देवानां मया ते समुदाहृतम् । <br>
यत्र देवो न वै वेद देवानां भुवि दुर्लभम् । । ४७<br>
मया प्रसन्नेन तव गुह्यमेतदुदाहृतम् । <br>
कथितं तिथिसंयोगे विनायककथामृतम् । । ४८<br>
य इदं श्रावयेद्विद्वान्ब्राह्मणान्वेदपारगान् । <br>
क्षत्रियांश्च स्ववृत्तिस्थान्विट्शूद्रांश्च गुणान्वितान् । । ४९<br>
न तस्य दुर्लभं किञ्चिदिह चामुत्र विद्यते । <br>
न च दुर्गतिमाप्नोति न च याति पराभवम् । । 1.22.५०<br>
निर्विघ्नं सर्वकार्याणि साधयेन्नात्र संशयः । <br>
ऋद्धिं वृद्धिं श्रियं चापि विन्देत भरतोत्तम । । ५१<br>
<br>
