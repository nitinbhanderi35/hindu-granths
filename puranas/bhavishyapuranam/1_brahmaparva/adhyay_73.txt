सुमन्तुरुवाच<br>
एतस्मिन्नेव काले तु नारदो भगवानृषिः । <br>
ब्रह्मणो मानसः पुत्रस्त्रिषु लोकेषु विश्रुतः । । १<br>
सर्वलोकचरः सोऽथ अटमानः समन्ततः । <br>
वासुदेवं स वै द्रष्टुं नित्यं द्वारवतीं पुरीम् । । २<br>
आयाति ऋषिभिः सार्धं क्रोधनो मुनिसत्तमः । <br>
अथागच्छति तस्मिंस्तु सर्वे यदुकुमारकाः । । ३<br>
प्रद्युम्नप्रभृतयो ये प्रह्वाश्चावनताः स्थिताः । <br>
अभिवाद्यार्घ्यपाद्याभ्यां पूजां चक्रुः समन्ततः । । ४<br>
साम्बस्त्ववश्यभावित्वात्तस्य शापस्य कारणम् । <br>
अवज्ञां कुरूते नित्यं नारदस्य महात्मनः । । ५<br>
रतः क्रीडासु वै नित्यं रूपयौवनगर्वितः । <br>
अविनीतं तु तं दृष्ट्वा चिन्तयामास नारदः । । ६<br>
अस्याहमविनीतस्य करिष्ये विनयं शुभम् । <br>
एवं सञ्चिन्तयित्या तु वासुदेवमथाब्रवीत् .। । ७<br>
इमाः षोडशसाहस्र्यः स्त्रियो यादवसत्तम । <br>
सर्वासां हि सदा साम्बे भावो देव समाश्रितः । । ८<br>
रूपेणाप्रतिमः साम्बो लोकेस्मिन्सचराचरे । <br>
सदा हीच्छन्ति १तास्तस्य दर्शनं चापि हि स्त्रियः । । ९<br>
श्रुत्वैवं नारदाद्वाक्यं चिन्तयामास केशवः । <br>
यदेतन्नारदेनोक्तमन्यदत्र तु किं भवेत् । । 1.73.१०<br>
वचनं श्रूयते लोके चापल्यं स्त्रीषु विद्यते । <br>
श्लोकौ चेमौ पुरा गीतौ चित्तज्ञैर्योषितां द्विजैः । । ११<br>
पौंश्चल्याच्चलचित्तत्वान्नैःस्नेह्याच्च स्वभावतः । <br>
रक्षिताः सर्वतो ह्येता विकुर्वन्ति हि भर्तृषु । । १२<br>
नैता रूपं परीक्षन्ते नासां वयसि निश्चयः । <br>
सुरूपं वा विरूपं वा पुमानित्येव भुञ्जते । । १३<br>
मनसा चिन्तयन्नेव कृष्णो नारदमब्रवीत् । <br>
न ह्यहं श्रद्दधाम्येतद्यदेतद्भाषितं त्वया । । १४<br>
ब्रुवाणमेवं देवं तु नारदो वाक्यमब्रवीत्१ । <br>
तथाहं तत्करिष्यामि यथा श्रद्धास्यते भवान् । । १५<br>
एवमुक्त्वा ययौ स्वर्गं नारदस्तु यथागतः । <br>
ततः कतिपयाहोभिर्द्वारकां पुनरभ्यगात् । । १६<br>
तस्मिन्नहनि देवोऽपि सहान्तःपुरिकैर्जनैः । <br>
अनुभूय जलक्रीडां पानमासेवते रहः । । १७<br>
३रम्यरैवतकोद्याने नानाद्रुमविभूषिते । <br>
सर्वर्तुकुसुमैर्नित्यं वासिते सर्वकानने । । १८<br>
नानाजलजफुल्लाभिर्दीर्घिकाभिरलङ्कृते । <br>
हंससारससंघुष्टे चक्रवाकोपशोभिते । । १९<br>
तस्मिन्स रमते देवः स्त्रीभिः परिवृतस्तदा । <br>
हारनूपुरकेयूररशनाद्यैर्विभूषणैः । । 1.73.२०<br>
भूषितानां वरस्त्रीणां चार्वङ्गीनां विशेषतः । <br>
ताभिः सम्पीयते पानं शुभगन्धान्वितं शुभम् । । २१<br>
एतस्मिन्नन्तरे बुद्ध्वा मद्यपानात्ततः स्त्रियः । <br>
उवाच नारदः साम्बं साम्बोत्तिष्ठ कुमारक । । २२<br>
त्वां समाह्वायते देवो न युक्तं स्थातुमत्र ते । <br>
तद्वाक्यार्थमबुद्धैव नारदेनाथ चोदितः । । २३<br>
गत्वा तु सत्वरं साम्बः प्रणाममकरोत्प्रभोः४ । <br>
साष्टाङ्गं च हरेः साम्बो विधिवद्वल्लभस्य च । । २४<br>
एतस्मिन्नन्तरे तत्र यास्तु वै स्वल्पसात्त्विकाः । <br>
तं दृष्ट्वा सुन्दरं साम्बं सर्वाश्चुक्षुभिरे स्त्रियः । । २५<br>
न स दृष्टः पुरा याभिरन्तःपुरनिवासिभिः । <br>
मद्यदोषात्ततस्तासां स्मृतिलोपात्तथा नृप । । २६<br>
स्वभावतोल्पसत्त्वानां जघनानि विसुस्रुवुः । <br>
श्रूयते चाप्ययं श्लोकः पुराणप्रथितः क्षितौ । । २७<br>
ब्रह्मचर्येऽपि वर्तन्त्याः साध्व्या ह्यपि च श्रूयते । <br>
हृद्यं हि पुरुषं दृष्ट्वा योनिः संक्लिद्यते स्त्रियाः । । २८<br>
लोकेऽपि दृश्यते ह्येतन्मद्यस्यात्यर्थसेवनात् । <br>
लज्जां मुञ्चन्ति निःशङ्का ह्रीमत्यो ह्यपि हि स्त्रियः । । २९<br>
समांसैर्भोजनैः स्निग्धैः यानैः सीधुसुरासवैः । <br>
गन्धैर्मनोज्ञैर्वस्त्रैश्च२ कामः स्त्रीषु विजृम्भते । । 1.73.३०<br>
३सीधुप्रयुक्तं शुक्रेण सततं साधु हीच्छता । <br>
मद्यं .न पेयमत्यर्थ पुरुषेण विपश्चिता । । ३१<br>
नारदोप्यथ तं साम्बं प्रेषयित्वा त्वरान्वितः । <br>
आजगामाथ तत्रैव साम्बस्यानुपदेन तु । । ३२<br>
आयान्तं ताश्च तं दृष्ट्वा प्रियं सौमनसमृषिम् । <br>
सहसैवोत्थिताः सर्वाः स्त्रियस्तं मदविह्वलाः । । ३३<br>
तासामथोत्थितानां तु वासुदेवस्य पश्यतः । <br>
भित्त्वा वासांसि शुभ्राणि पत्रेषु पतितानि तु । । ३४<br>
ता दृष्ट्वा तु हरिः क्रुद्धः सर्वास्ता शप्तवान्स्त्रियः । <br>
यस्माद्गतानि चेतांसि मां मुक्त्वान्यत्र च स्त्रियः । । ३५<br>
४तस्मात्पतिकृताँल्लोकानायुषोंन्ते न यास्यथ । <br>
पतिलोकपरिभ्रष्टाः स्वर्गमार्गात्तथैव च । । ३६<br>
भूत्वा चाशरणा यूयं दस्युहस्तं गमिष्यथ । । ३७<br>
सुमन्तुरुवाच<br>
शापदोषात्ततस्तस्मात्ताः स्त्रियः स्वर्गते हरौ । <br>
हृताः पाञ्जनदैश्चौरैरर्जुनस्य तु पश्यतः । ।<br>
अल्पसत्त्वास्तु यास्त्वासन्गतास्ता दूषणं स्त्रियः । । ३८<br>
रुक्मिणी सत्यभामा च तथा जाम्बवती प्रिया । <br>
नैता गता दस्युहस्तं स्वेन सत्त्वेन रक्षिताः । । ३९<br>
शप्त्वैव ताः स्त्रियः कृष्णः साम्बमप्यशपत्ततः । <br>
यस्मादतीव ते कान्तं रूपं दृष्ट्वा इमाः स्त्रियः । । 1.73.४०<br>
क्षुब्धाः सर्वा यतस्तस्मात्कुष्ठरोगमवाप्नुहि । <br>
तस्य तद्वचनं श्रुत्वा साम्बः कृष्णस्य भारत । । ४१<br>
उवाच प्रहसन्राजन्संस्मरन्नृषिभाषितम् । <br>
अनिमित्तमहं तात भावदोषविवर्जितः । ।<br>
शप्तो न मेऽत्र वै क्रुद्धो दुर्वासा अन्यथा वदेत् । । ४२<br>
सुमन्तुरुवाच<br>
अस्मिच्छप्तेऽनिमित्तेऽसौ पित्रा जाम्बवतीसुतः । <br>
प्राप्तवान्कुष्ठरोगित्वं विरूपत्वं च भारत । । ४३<br>
साम्बेन पुनरप्येव दुर्वासाः कोपितो मुनिः । <br>
तच्छापान्मुसलं जातं कुलं येनास्य घातितम् । । ४४<br>
श्रुत्वा ह्यविनयाद्दोषान्साम्बेनाप्तान्क्षमाधिप । <br>
नित्यं भाव्यं विनीतेन गुरुदेवद्विजातिषु । । ४५<br>
प्रियं च वाक्यं वक्तव्यं सर्वप्रीतिकरं विभो । <br>
किं त्वया न श्रुतौ श्लोकौ यावुक्तौ वेधसा पुरा । ।<br>
१शृण्वतो देवदेवस्य व्योमकेशस्य भारत । । ४६<br>
यो धर्मशीलो जितमानरोषो विद्याविनीतो न परोपतापी ।<br>
स्वदारतुष्टः परदारवर्जितो न तस्य लोके भयमस्ति किञ्चित् । । ४७<br>
न तथा शीतलसलिलं न चन्दनरसो न शीतला छाया ।<br>
प्रह्लादयति च पुरुषं यथा मधुरभाषिणी वाणी । । ४८<br>
ततः शापाभिभूतेन सम्यगाराध्य भास्करम् । <br>
साम्बेनाप्तं तथारोग्यं रूपं१ च परमं पुनः । । ४९<br>
रूपमाप्य तथाऽऽरोग्यं भास्कराद्धरिसूनुना । <br>
निवेशितो रविर्भक्त्या स्वनाम्ना क्ष्माधिपेश्वर । । 1.73.५०<br>
