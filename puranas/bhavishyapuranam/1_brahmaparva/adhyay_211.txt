।। सुमंतुरुवाच ।। ।। <br>
साधु पृष्टो ऽस्मि राजेंद्र शृणुष्व गदतो मम ।। <br>
आसीत्पुरा महाविद्वान्ब्राह्मणः स्थानगोत्तमः ।। १ ।। <br>
स गतः पुत्रसहितो जनकस्याश्रमं द्विजः ।। <br>
तत्र वादोऽ भवत्तेषां विप्रैरन्यैर्नृपोत्तम ।। २ ।। <br>
क्रोधाविष्टेन वै तत्र हतः कौथुमिना द्विजः ।। <br>
तेन दृष्ट्वा हतं विप्रं त्यक्तः पित्रा स कौथुमिः ।। ३ ।। <br>
भ्रातृभिश्च महाबाहो तथा शिष्टैश्च कृत्स्नशः ।। <br>
प्रत्युक्तः स च सर्वैस्तु शोकदुःखसमन्वितः ।। ४ ।। <br>
तीर्थानि स जगामाथ दिव्यान्यायतनानि च ।। <br>
न च मुक्तस्त्वसौ विप्रः सहसा ब्रह्महत्यया ।। ५ ।। <br>
अमुक्तेऽथ तया विप्रे परो व्याधिरजायत ।। <br>
कर्णनासाविहीनस्तु पूयशोणितविस्रवः ।। ६ ।। <br>
पृथिवीं पर्यटन्सर्वां पुनरागात्पितुर्गृहम् ।। <br>
दुःखोपहतचित्तस्तु पितरं वाक्यमब्रवीत् ।।७।। <br>
पितर्गतस्तु तीर्थानि पुण्यान्यायतनानि च ।। <br>
मुक्तोऽस्मि नानया तात क्रूरया ब्रह्महत्यया ।। ८ ।। <br>
कृतेऽपि हि परे तात प्रायश्चित्ते तु मेऽनघ ।। <br>
किं करोमि क्व गच्छामि तातातीव रुजो मम ।। ९ ।। <br>
कृतेन कर्मणा येन अल्पायासेन मे विभो ।। <br>
नश्येत्तु ब्रह्महत्येयं व्याधिश्चायं परंतप ।। १० ।। <br>
कथ्यतां मा चिरं तात कुरु निःश्रेयसं मम ।। <br>
हिरण्यनाभो विप्रस्तु श्रुत्वा वाक्यं सुतस्य तु ।। <br>
शोकदुःखाभिभूतस्तु वाक्यं पुत्रमुवाच ह ।। ११ ।। <br>
।। हिरण्यनाभ उवाच ।। ।। <br>
ज्ञातः पुत्र तव क्लेशः प्राप्तो यस्त्वयाटता महीम् ।। १२ ।। <br>
तीर्थानि च त्वया वत्स प्रायश्चित्तानि कुर्वता ।। <br>
न चापि ब्रह्महत्या त्वां मुंचते मत्कुलोद्वह ।। १३ ।। <br>
उपायमेकं वक्ष्यामि येन त्वं मोक्षमाप्स्यसि ।। <br>
अल्पायासेन वै पुत्र शृणुष्व गदतो मम ।। १४ ।। <br>
।। कौथुमिरुवाच ।। ।। <br>
आराधयामि कं देवं ब्रह्मादीनां कथं विभो ।। <br>
शरीरेण विहीनोऽस्मि हेतुना सर्वकर्मणाम् ।। १५ ।। <br>
।। हिरण्यनाभ उवाच ।। ।। <br>
सिद्धिसंततियुक्तेन कर्मणा तुष्टिमाप्नुयुः ।। <br>
देवैरपि सुपूज्योयमुपलेपनमार्जनैः ।। १६ ।। <br>
भानुरेको द्विजश्रेष्ठ ऊचुरेवं मनीषिणः ।। <br>
ब्रह्मा विष्णुर्महादेवो जलेशो धनदस्तथा ।। ।। १७ ।। <br>
भानुमाश्रित्य सर्वे ते मोदंते दिवि पुत्रक ।। <br>
तस्माद्भानोः समं देवं नाहं पश्यामि कंचन ।। १८ ।। <br>
एवं भानुं सर्वमान्यमधुना खिलकामदम् ।। <br>
पितरं मातरं तात नराणां नात्र संशयः ।। १९ ।। <br>
तमाराधय वै भक्त्या जपन्मंत्रमनुत्तमम् ।। <br>
इतिहासपुराणानि शृषु श्रद्धा समन्वितः ।। २० ।। <br>
आराधयन्रविं भक्त्या जपन्साम महामते ।। <br>
पुराणानि ततो लोके मोक्षं प्राप्स्यसि पुत्रक ।। २१ ।। <br>
।। कौथुमिरुवाच ।। ।। <br>
दिश सामानि वै तात प्रवराणि महामते।। <br>
ॐकारप्रवरोद्गीथं प्रस्थानं च चतुष्टयम्।। २२ ।। <br>
पंचमः परिहारोत्र षष्ठमाहुस्तमद्भुतम्।। <br>
निधनं सप्तमं साम्नां साप्तविध्यमिति स्मृतम् ।।२३।। <br>
साप्तविध्यमिति प्रोक्तं हिंकारप्रणवेषु च।।<br>
अष्टमं च तव शाठ्यं नवमं वामदेविकम् ।।२४।।। <br>
ज्येष्ठं तु दशमं साम वेधसे प्रियमुत्तयम् ।। <br>
एतेषां तात साम्नां वै कंठे जाप्यं परं मतम् ।। <br>
जपित्वा तु अहं शक्त्या गच्छामि परमं पदम् ।। २५ ।। ।। <br>
।। हिरण्यनाभ उवाच ।। ।। <br>
साधु पुत्र कुलं पूतं त्वत्पुत्रेण समेन च ।। २६।। <br>
एवं गतस्यापि हि ते जाता पुत्र विधेः स्मृतिः ।। <br>
एवं तात न संदेहः सामान्येतानि पुत्रक ।। २७ ।। <br>
प्रवराणि हि साम्ना वै ब्रह्मणा कथितानि ह ।। <br>
एषामपि परं प्रोक्तं सामद्वयमनुत्तमम् ।। <br>
तस्मादेकं परं जाप्यं सर्व पापभयापहम् ।। २८ ।। <br>
<br>
।। कौथुमिरुवाच ।। ।। <br>
कथ्यतां तात तच्छीघ्रं यत्तु सामद्वयं परम् ।। <br>
एतेषां तात साम्नां तु नान्यज्जाप्यं च यद्भवेत् ।। २९ ।।<br>
<br>
।। हिरण्यनाभ उवाच ।। ।। <br>
ज्येष्ठसामपरं पूर्वं द्वितीयं गदतः शृणु ।। ३० ।। <br>
ततः श्राव्यं तृतीयं तु जप्तव्यं मुक्तिमिच्छता ।। <br>
ततश्च परमं प्रोक्तं स्वयं देवेन भानुना ।। ३१ ।। <br>
स्वयं दैवतमादिष्टं छंदसामुत्तमं व्रतम् ।। <br>
प्रियं हिरण्यगर्भस्य प्रियं सूर्यस्य सर्वदा ।। ३२ ।। <br>
जपश्च विनियोगोपि लक्षणं च निबोध मे ।। <br>
सत्येन स्वरलीनस्तु शूकरादि स्मृतं बुधैः ।। ३३ ।। <br>
ऋतुर्भावस्तथा धर्मो विधर्मः सत्यकृत्तथा ।। <br>
धर्माधर्मौ तथा कार्यौ धर्मवेदनमे व च ।। ३४ ।। <br>
यदेभिर्गीयते शब्दे रुचिरं समयैर्द्विजैः ।। <br>
जाप्यं तत्परमं प्रोक्तं स्वयं देवेन भानुना ।। ३५ ।। <br>
एतद्वै जपमानस्तु पुनरावर्तते न तु ।। <br>
सर्वरोगविनिर्मुक्तो मुच्यते ब्रह्महत्यया ।। ३६ ।। <br>
एतज्जाप्यं तु संजप्य आराधय दिवाकरम् ।। <br>
गायन्साम तव प्रोक्तं शृणु पौराणिकं सुत ।। ३७ ।। <br>
ज्येष्ठसाम्नोऽपि ते पुत्र लक्षणं कथयामि हि ।। <br>
आद्यायादाज्यदोहेति ज्येष्ठसामोपि लक्षणम् ।। ३८ ।। <br>
तव श्राव्यं जपं पुत्रज्येष्ठगायै रविः सदा ।। <br>
समाराधय शृण्वन्वै पुत्राणामिव पुत्रक ।। <br>
एवमाराध्य देवेशं ततो दुःखं प्रहास्यसि ।। ३९ ।। <br>
।। सुमंतुरुवाच ।। ।। <br>
ततः श्रुत्वा पितुर्वाक्यं सामगः कौथुमिस्तथा ।। ४० ।। <br>
आराधयामास रविं भक्त्या श्रद्धासमन्वितः ।। <br>
ततः श्राव्यं जपन्राजंत्रिकाले पुरतो रवेः ।। ४१ ।। <br>
शृण्वतस्तु पुराणानि बह्महत्या गता तदा ।। <br>
व्याधिश्च कुरुशार्दूल फलमेतच्छ्रुतस्यवै ऽ। ४२ ।। <br>
जपता यत्फलं तेन देवं पूजयता नृप ।। <br>
सोपि प्राप्तो रविं राजञ्छृणुष्वैक मना नृप ।। ४३ ।। <br>
स गतो मूर्तिमान्विप्रः प्रसादाद्भास्करस्य तु ।। <br>
प्रविश्य मंडलं भानोः पदं यत्परमं विभोः ।। ४४ ।। <br>
आवर्तते न चाद्यापि गतोसौ परमं पदम् ।। <br>
इति ते कथितं राजन्गतः सिद्धिं महाद्विजः ।।४५।। <br>
उपोष्येमां भवेद्वीर सप्तमीं याति भास्करम् ।। <br>
कौथुमिर्नरशार्दूल प्रसा दाद्भास्करस्य तु ।। ४६ ।। <br>
जपमानस्तु वै सोपि पुराणश्रवणस्तथा ।। <br>
इत्येषा कथिता राजन्प्रथमा सप्तमी तथा ।। ४७ ।। <br>
अर्कस्य पुटिका पुण्या वित्तदा या प्रिया रवेः ।। ४८ ।। ।। <br>
