शतानीक उवाच ॥ ॥ <br>
पुनस्त्वं देवदेवस्य भास्करस्य महौजसः ॥ <br>
पूजने यत्फलं प्रोक्तं तन्मे ब्रूहि द्विजोत्तम ॥ १ <br>
॥ सुमंतुरुवाच ॥ ॥ <br>
शृणु त्वं हि महाराज सर्वदं लोकपूजितम् ॥ <br>
ब्रह्मेशोपेंद्रदेवानां त्रयाणामपि भारत ॥ २ ॥ <br>
सुखासीनं सुरज्येष्ठं मनोवत्यां चतुर्मुखम्॥ <br>
प्रणम्य शिरसा भूमौ विष्ण्वीशौ वाक्यमूचतुः ॥ ३ ॥ <br>
य एष भगवान्देवः सहस्रकिरणो रविः ॥ <br>
अस्य यत्पूजने पुण्यं प्राप्यते तद्वदस्व नौ ॥ ४ ॥ <br>
॥ ब्रह्मोवाच ॥ ॥ <br>
साधु साधु जगन्नाथ साधु पृष्टोऽस्मि वामिह ॥ <br>
तस्माच्छृणुतमेकाग्रौ गदतो निखिलं मम ॥ ५ ॥ <br>
स्वयमुत्पाद्य पुष्णाणि यः सूर्यं पूजयेत्स्वयम् ॥ <br>
तानि साक्षात्प्रगृह्णाति तद्भक्त्या सततं रविः ॥ ६ ॥ <br>
यस्त्वारामं रवेः कुर्यादाम्रबिल्वादिशोभितम्॥ <br>
जातीविजयराजार्ककरवीरैः सकुंकुमैः ॥७॥ <br>
पुन्नागनागबकुलैरशोकतिलचंपकैः ॥ <br>
अगस्तिकदलीखंडैस्तस्य पुण्यफलं शृणु ॥ ८ ॥ <br>
यावद्धि पत्रं कुसुमं बीजं सूतफलानि च ॥ <br>
तावद्वर्षसहस्राणि सूरलोके महीयते ॥ ९ ॥ <br>
सघृतं गुग्गुलं दद्याद्राजन्वा कंदुरुं तथा ॥ <br>
चतुर्वेदिगृहे जन्म प्राप्नोति सततं सुखी ॥ 1.164.१० ॥ <br>
कृष्णागुरुं च कर्पूरधूपं दद्याद्दिवाकरे ॥ <br>
नैरंतर्येण यस्तस्य राजन्पुण्यफलं शृणु ॥ ११ ॥ <br>
कल्पकोटिसहस्राणि कल्पकोटिशतानि च ॥ <br>
भुक्त्वा सूर्यपुरे भोगांस्तस्यांते क्ष्माधिपो भवेत् ॥ १२ ॥ <br>
गुग्गुलुं घृतसंयु्क्तं यक्षो गृह्णाति शब्दकृत् ॥ <br>
यक्षाह्वयस्य दानेन तस्य लोके महीयते ॥ १३ ॥ <br>
कृष्णांशौ कृष्ण सप्तम्यां यः साज्यं गुग्गुलुं दहेत् ॥ <br>
स चासौ सौरमासाद्य वर्षाणां च दशार्बुदम् ॥ १४ ॥ <br>
देवदारुं नमेरुं च श्रीवासं कुंदुरुं तथा ॥ <br>
श्रीफलं चाज्यसंयुक्तं दग्ध्वाश्रयमवाप्नुयात् ॥ १५ ॥ <br>
एवं सौगधिकं रूपं षट्सहस्रगुणोत्तरम्॥ <br>
अगुरुं दशसाहस्रं सघृतं द्विगुणं भवेत् ॥१६॥ <br>
अनंतफलदं देवं सदा कुंदुरुकामुकम्॥ <br>
द्विसहस्रपलानां तु महिषाक्षस्य गुग्गुलोः ॥१७॥<br>
दग्ध्वार्धमविमिश्रस्य सूर्यतुल्यः प्रजायते ॥ <br>
शोधयेत्पापसंयुक्तं पुरुषं नात्र संशयः ॥ १८ ॥ <br>
कृष्णागुरुभवं धूपं तुषाग्निरिव कांचनम् ॥ <br>
योंतःपुरगृहं गन्धैः सुगन्धैः प्रविलेपयेत् ॥ १९ ॥ <br>
कपाटद्वारकुड्यादितिर्यगूर्ध्वं सवेदिकम् ॥ <br>
वासयेत्पुष्पमालाभिर्धूपैश्चापि सुगंधिभिः ॥ 1.164.२० ॥ <br>
तस्य पुण्यं यथावत्तु युवयोर्वच्मि कृत्स्नशः ॥ <br>
आपूरयन्दिशः सर्वा नानागंध समन्वितैः ॥ २१ ॥ <br>
कल्पकोटिशतं दिव्यं तेजसा वह्निसन्निभः ॥ <br>
शक्रवत्प्रज्वलन्देवः सूर्यलोके महीयते ॥ २२ ॥ <br>
तस्यांते धर्मशेषेण त्रैलोक्या धिपतिर्भवेत्॥ <br>
शतावृतं तु यः कुर्यादेवं गन्धैर्भगालयम्॥ २३ ॥ <br>
स सर्वशर्मसंयुक्तः सूर्यतुल्यपराक्रमः ॥ <br>
सूर्यलोके वसेद्देवो युवाभ्यां संप्रपू जितः ॥ २४ ॥ <br>
तद्वच्छुक्लैश्च संवीतं पट्टसूत्रैर्विनिर्मितम् ॥ <br>
दत्त्वोपवीतं सूर्याय भवेद्वेदांगपारगः ॥ २५ ॥ <br>
वासांसि सुविचित्राणि सूरलोके महीयते ॥ <br>
त्रुटिमात्रं तु यो दद्यादूर्णावस्त्रं सपंकजम्॥ २६ ॥ <br>
भास्करस्योत्तमांगेषु तस्य पुण्यं ब्रवीम्यहम् ॥ <br>
इन्द्रस्यार्धासने तिष्ठेद्यावद्रिन्द्राश्चतुर्दश ॥ २७ ॥ <br>
एवं वित्तानुसारेण सर्वं ज्ञेयं समासतः ॥ <br>
सर्वेषां हेमपात्राणां मुकुटानां च सर्वशः ॥ २८ ॥ <br>
अर्कपत्रपुटं चूर्णं मधुपर्णसमन्वितम्॥ <br>
यो निवेदयतेऽर्काय सोऽश्वमेधफलं लभेत् ॥२९॥ <br>
शालितंडुलप्रस्थस्य कुर्यादन्नं सुसंस्कतम् ॥ <br>
सूर्याय च चरुं दत्त्वा सप्तम्यां तु विशेषतः ॥1.164.३०॥ <br>
संयावं कृशरं पूपं पायसं यावकं तथा ॥ <br>
दध्योदनरसालान्नमोदकान्गुडपूपकान् ॥ ३१ ॥ <br>
यावंतस्तण्डुलास्तस्मिन्नैवेद्ये परिसंख्यया ॥ <br>
तावद्वर्ष सहस्राणि सूरलोके महीयते ॥ ३२॥ <br>
गुडखंडकृतानां च भक्ष्याणां विनिवेदने ॥ <br>
घृतेन प्लावितानां च फलं शतगुणं लभेत् ॥ ३३ ॥ <br>
रसाल खाद्यकाद्यानां भक्ष्याणां फलमिष्यते ॥ <br>
तदर्धं सलिलस्यापि वासितस्य निवेदयेत् ॥ ३४ ॥ <br>
यथाकालोपलब्धानि भक्ष्याणि विविधानि च ॥ <br>
निवेद्यार्काय परमं स्थानं प्राप्नोति पूजनात् ॥ ३५ ॥ <br>
प्रज्वाल्य घृतदीपं तु भास्करस्यालये शुभम् ॥ <br>
आग्नेयं यानमारुह्य गच्छेत्सौमनसं पुरम्॥ ३६ ॥ <br>
यः कुर्यात्कार्तिके मासि शोभनां दीपमालिकाम्॥ <br>
सप्तम्यामथ षष्ठ्यां वामावास्यायामथापि वा ॥ ३७ ॥ <br>
भास्करायुतसंकाशस्तेजसा भासयन्दिशः ॥ <br>
दिव्याभरणसंपन्नः कुलमुद्धृत्य सर्वशः ॥ ३८ ॥ <br>
यावत्प्रदीपसंख्यानं घृतेनापूर्य बोधितम्॥ <br>
तावद्वर्षसहस्राणि सूर्यलोके महीयते ॥ ३९ ॥ <br>
दीपवृक्षमथोद्बोध्य पर्वस्वायतनेषु वै ॥ <br>
पूर्वस्माद्द्विगुणं पुण्यं लभते नात्र संशयः ॥ 1.164.४० ॥ <br>
दीपवृक्षं समुद्बोध्य भास्करायतनेषु भोः ॥ <br>
सर्वलोहमयं वीर रविलोके महीयते ॥ ४१ ॥ <br>
शिरसा धारयेद्दीपं भास्करस्याग्रतो निशि ॥ <br>
ललाटे चैव हस्ताभ्यां समुद्युक्तस्तथो रसि ॥ ४२ ॥ <br>
भास्करायुतसंकाशो विमानैरर्कसन्निभैः ॥ <br>
कल्पायुतशतं चैव सूर्यलोके महीयते ॥ ४३ ॥ <br>
अन्नदाता तु यो वीर वीरलोके मही यते ॥ <br>
भास्करस्याग्रतो दत्त्वा दर्पणं निर्मलं शुभम् ॥ ४४ ॥ <br>
पर्यंके शोभितं कृत्वा श्वेतमाल्यैः सचन्दनैः ॥ <br>
वृकार्कनिर्मलः श्रीमान्दिव्याभरण रूपधृक् ॥ <br>
कल्पायुतसहस्राणि सूरलोके महीयते ॥ ४५ ॥ <br>
कृत्वा प्रदक्षिणं भक्त्या श्रद्दधानो रवेर्नरः ॥ <br>
अश्वमेधसहस्रस्य सुखेन लभते फलम्॥ ॥ ४६ ॥ <br>
कृत्वा प्रदक्षिणं यस्तु नमस्कारं प्रयोजयेत् ॥ <br>
राजसूयाश्वमेधाभ्यां सकलं विन्दते फलम् ॥ ४७ ॥ <br>
नमस्कारः स्मृतो यज्ञः सर्वयज्ञो त्तमोत्तमः ॥ <br>
नमस्कृत्वा सहस्रांशुमश्वमेधफलं लभेत् ॥ ४८ ॥ <br>
प्रणम्य दंडवद्भूमौ नमस्कारेण योऽर्चयेत् ॥ <br>
स यां गतिमवाप्नोति न तां क्रतु शतैरपि ॥ ४९ ॥ <br>
सर्वयज्ञोपवासेपु सर्वतीर्थेषु यत्फलम् ॥ <br>
अभिज्ञाप्योपहारेण पूजया फलमश्नुते ॥ 1.164.५० ॥ <br>
श्वेतं महाध्वजं कृत्वा कृत्वा चापं च रंगकम् ॥ <br>
किंकिणीजालनिर्घोषं मयूरच्छत्रभूषितम् ॥ <br>
यस्त्वर्यम्णे नरो दद्याच्छ्रद्धया परयान्वितः ॥ ५१ ॥ <br>
स शतेन विमानानां सर्वदेव नमस्कृतः ॥ <br>
मन्वन्तरशतं देव मोदते दिवि देववत् ॥ ५२ ॥ <br>
ध्वजमालाकुलं कुर्याद्यः प्रांतेषु भगालयम्॥ <br>
महाध्वजाष्टकं चापि दिग्विदिक्षु निवेदयेत् ॥ ५३ ॥ <br>
स विमानसहस्रेण ध्वजमालाकुलेन तु ॥ <br>
कल्पायुतशतं दिव्यं मोदेते दिवि सूरवत् ॥ ५४ ॥ <br>
शतचन्द्रांशुविमलं मुक्तादामोपशोभितम् ॥ <br>
मणिदंडमयं छत्रं दद्याद्वा कांचनादिकम् ॥ ५५ ॥ <br>
स धार्यमाणच्छत्रेण हेमदंडोपशोभिना ॥ <br>
मोदते सूर्यलोके तु विमानवरमा स्थितः ॥ ५६ ॥ <br>
ततस्तस्माच्च्युतो लोकान्निसर्गाद्भुवमागतः ॥ <br>
भुङ्क्ते समुद्रपर्यंतामेकच्छत्रां वसुन्धराम् ॥ ५७ ॥ <br>
यः शृंखलासमायुक्तां महाघण्टां महास्वनाम् ॥ <br>
कांस्यलोहमयीं वापि निबध्नीयाद्भगालये ॥ ५८ ॥ <br>
शोभनः स्यान्नरः श्रीमान्भगस्यातीव वल्लभः ॥ <br>
सूर्यतुल्यबलो भूत्वा सूर्यलोके महीयते ॥ ५९ ॥ <br>
भेरीमृदंगपटहझर्झरीमर्दलादिकम् ॥ <br>
दशकांस्यादिवादित्रं यो भगाय निवेदयेत् ॥ 1.164.६० ॥ <br>
स विमानैर्महाभागेर्वंशवीणायुतस्वनैः ॥ <br>
युगान्तकशतं दिव्यं भगलोके महीयते ॥ ६१ ॥ <br>
सुसंगीतकदानेन सवाद्येन विशेषतः ॥ <br>
यथेष्टं भास्करे लोके मोदते कालमक्षयम् ॥ ६२ ॥ <br>
महामहास्वनं दत्त्वा शंखयुग्मं भगालये ॥ <br>
युगकोटिशतं दिव्यं भगलोके महीयते ॥ ६३ ॥ <br>
विमानं बहुवर्णाभं मध्ये पंकजभूषितम् ॥ <br>
विचित्रमेकवर्णं वासनवस्त्रोपकल्पितम् ॥ ६४ ॥ <br>
किंकिणीजालसंपन्नं वर्णकैश्चोपशोभितम् ॥ <br>
पुष्पमालाप्रभं वापि घंटाचामरभूषितम् ॥ ६५ ॥ <br>
भगस्योपरि यो दद्यात्सर्वरत्नोपशोभितम् ॥ <br>
दुकूलपट्टदेवांगैर्वस्त्रैर्वा वर्णकान्वितैः ॥ ६६ ॥ <br>
पट्टादिवस्त्रतंतूनां परिसंख्या तु या भवेत् ॥ <br>
तावद्युगसहस्राणि सूरलोके महीयते ॥ ६७ ॥ <br>
भगाहुत्या जगत्सर्वं सृष्टिद्वारेण धार्यते ॥ <br>
अग्निवर्त्मा वचस्युक्तो ह्यग्निरस्यात्मजः सदा ॥ ६८ ॥ <br>
यस्त्वग्निकार्यं(य?) विधिवत्कुर्यान्नित्यं भगालये ॥ <br>
भगमुद्दिश्य राजेंद्र स याति परमां गतिम् ॥ ६९ ॥ <br>
सर्वान्नं यावकोपेतं यस्तु नित्यविधिं हरेत् ॥ <br>
पुष्पधूपजलोपेतं कालेकाले विशेषतः ॥ 1.164.७० ॥ <br>
महाश्वेतादिमातॄणां त्रिकल्पानां च सर्वशः ॥ <br>
यः कृत्वा सकृदप्येवं सर्वदिक्षु बलिं हरेत् ॥ <br>
स नरश्च सहस्राणि शांडिलेयपुरे वसेत् ॥ ७१ ॥ <br>
सौरसंध्याबलिं कृत्वा दिनांते सततं रवेः ॥ <br>
वर्षायुतशतं साग्रं भगलोके महीयते ॥ ७२ ॥ <br>
दध्योदनपयोभिर्यः पूरितं पात्रमावृतम् ॥ <br>
पुष्पधूपार्चितं चैव वितानोपरि शोभितम् ॥ ७३ ॥ <br>
शिरसा धारयेत्पात्रं शनैर्गच्छेत्प्रदक्षिणम् ॥ <br>
रव्यायतनपर्यंते शंखवीणादिनिस्वनैः ॥ ७४ ॥ <br>
दर्पणैर्धूपमालाभिर्गेयनृत्यादिशोभितम् ॥ <br>
भानोर्हि स्मृतिशीलश्च तस्य पुण्यफलं शृणु ॥ ७५ ॥<br>
दिव्यं वर्षसहस्रं तु दिव्यं वर्षशतं तथा ॥ <br>
तपस्तप्तं महत्तेन भवेदेवं न संशयः ॥ ७६ ॥ <br>
भगभक्तिप्रसन्नात्मा यद्यपि स्यात्स पापकृत् ॥ <br>
भगलोके वसेन्नित्यं भगानुचरतां गतः ॥ ७७ ॥ <br>
कृष्णां तु षष्ठीं नक्तेन यश्च कृष्णां च सप्तमीम् ॥ <br>
इह भोगानवाप्नोति परत्र च शुभां गतिम् ॥ ७८ ॥ <br>
योब्दमेकं तु कुर्वीत नक्तं भगदिने नरः ॥ <br>
ब्रह्मचारी जितक्रोधो भगार्चनपरो नरः ॥ <br>
अयाचितात्परं नक्तं तस्मन्नाक्तेन वर्तयेत् ॥ ७९॥ <br>
देवैस्तु भुक्तं मध्याह्ने पूर्वाह्णे ऋषिभिस्तथा ॥ <br>
अपराह्णे तु पितृभिः संध्यायां गुह्यकादिभिः ॥ 1.164.८० ॥ <br>
सर्वा वेला ह्यतिक्रम्य सौराणां भोजनं परम् ॥ <br>
भुंजानो नक्तकाले तु सूर्यभक्तिपरायणः ॥ ८१ ॥ <br>
भगलोकमवाप्नोति सुमनाः सुमनोव्रतः ॥ <br>
भुक्त्वा सौमनसाँल्लोकान्रा जा भवति भूतले ॥८२॥ <br>
हविष्यभोजनं स्नानमाहारस्य च लाघवम् ॥ <br>
अग्निकार्यमधःशय्यां नक्तभोजी समाचरेत्॥ ८३ ॥ <br>
कृष्णषष्ठ्यां प्रयत्नेन कृत्वा नक्तं विधानतः ॥ <br>
नरो मार्गशिरे मासि अंशुमानिति पूजयेत ॥८४॥ <br>
विधिवत्प्राश्य गोमूत्रमनाहारो निशि स्वपेत्॥<br>
अतिरात्रस्य यज्ञस्य फलमाप्नोति मानवः ॥ ८५ ॥ <br>
पुष्येप्येवं सहस्रांशुं भानुमंतमुशंति च ॥ <br>
वाजपेयफलं प्राप्य घृतं प्राश्य लभेन्नरः ॥ ८६ ॥ <br>
माघे दिवाकरं नाम कृष्णषष्ठ्यां नरोत्तम ॥ <br>
निशि पीत्वा तु गोक्षीरं गोमेधफलमाप्नुयात् ॥ ८७ ॥ <br>
मार्तंडं फाल्गुने मासि पूजयित्वा गवां पयः ॥ <br>
पिबेत्ततः सूर्यलोके मोदते सोऽयुतायुतम् ॥८८॥ <br>
चैत्रे मासि विवस्वंतं पूजयित्वा सुभक्तिमान् ॥ <br>
हविष्याशी सूर्यलोकेऽप्सरोभिः सह मोदते॥८९॥<br>
वैशाखे चण्डकिरणं पूजयेच्च पयोव्रतः॥ <br>
वर्षाणामयुतं साग्रं मोदते सूर्यसंनिधौ॥1.164.९०॥<br>
ज्येष्ठे दिवस्पतिं पूज्य गवां शृंगोदकं पिबेत्॥<br>
गवां कोटिप्रदानस्य निखिलं फलमा प्नुयात् ॥९१॥ <br>
आषाढे त्वर्कनामानमिष्ट्वा प्राश्य च गोमयम् ॥ <br>
प्रयात्यर्कसलोकं तु वर्षाणां च शतंशतम्॥९२॥ <br>
श्रावणेऽर्यमनामानं पूजयित्वा पयः पिबेत् ॥ <br>
वर्षाणामयुतं साग्रं मोदते भास्करालये ॥ ९३ ॥ <br>
मासि भाद्रपदे षष्ठ्यां भास्करं नाम पूजयेत् ॥ <br>
भास्करं पंचगव्यस्य सर्वमेधफलं लभेत्॥९४॥ <br>
मासि चाश्वयुजे षष्ठ्यां भगाख्यं नाम पूजयेत् ॥ <br>
पलगोमूत्रभुक्चैव अश्वमेधफलं लभेत् ॥९५॥ <br>
मासे तु कार्तिके षष्ठ्यां शक्राख्यं नाम पूजयेत् ॥ <br>
दूर्वांकुरं सकृत्प्राश्य राजसूयफलं लभेत्॥९६॥<br>
वर्षांते भोजयेद्विप्रान्सूर्यभक्तिपरायणान्॥<br>
पायसं मधुसंयुक्तं वज्रेण च परिप्लुतम्॥९७॥ <br>
शक्त्या हिरण्यवासांसि भक्त्या तेभ्यो निवेदयेत् ॥ <br>
निवेदयेच्च सूर्याय कृष्णां गां च पयस्विनीम् ॥ ९८ ॥ <br>
वर्षमेकं च देवे वै नैरंतर्येण यो नयेत् ॥ <br>
कृष्णषष्ठीव्रतं भक्त्या तस्य पुण्यफलं शृणु ॥९९॥ <br>
सर्वपापविनिर्मुक्तः सर्वकामसमन्वितः ॥ <br>
मोदते सूर्यलोके तु स नरः शाश्वतीः समाः॥1.164.१००॥ <br>
पुण्येष्वहःसु सर्वेषु विषुवद्ग्रहणादिषु ॥ <br>
दानोपवासहोमाद्यैरक्षयं खग जायते ॥१०१॥ <br>
॥ सुमंतुरुवाच ॥ ॥ <br>
इत्युक्तवान्पुरा भानुररुणाय विशांपते॥ <br>
कृष्णषष्ठीव्रतं पुण्यं सर्वपापभयापहम् ॥ १०२ ॥ <br>
कृत्वेदं पुरुषो भक्त्या भास्करस्य महात्मनः ॥ <br>
प्रयाति परमं स्थानं भानोरमिततेजसः ॥१०३॥ <br>
