शतानीक उवाच<br>
सर्पाणां कति रूपाणि के वर्णाः किं च लक्षणम् । <br>
का जातिस्तु भवेत्तेषां केषु योनिकुलेषु वा । । १<br>
सुमन्तुरुवाच<br>
पुरा मेरौ नगवरे कश्यपं तपसां निधिम् । <br>
प्रणम्य शिरसा भक्तया गौतमो वाक्यमब्रवीत् । । २<br>
सर्पाणां कति रूपाणि किं चिह्नं किं च लक्षणम् । <br>
जातिं कुलं तधा वर्णान्ब्रूहि सर्वं प्रजापते । । ३<br>
कथं वा जायते सर्पः कधं मुञ्चेद्विषं प्रभो । <br>
विषवेगाः कति प्रोक्ताः कत्येव विषनाडिकाः । ।४<br>
दंष्ट्राः कतिविधाः प्रोक्ताः किं प्रमाणं विषागमे । <br>
गृह्णीते तु कदा गर्भं कथं चेह प्रसूयते । । ५<br>
कीदृशी स्त्री पुमांश्चैव कीदृशश्च नपुंसकः । <br>
किं नाम दशनं चैव एतत्कथय सुव्रत । । ६<br>
तस्य१ तद्वचनं श्रुत्वा कश्यपः प्रत्यभाषत । <br>
शृणु गौतम तत्त्वेन सर्पाणामिह लक्षणम् । ।७<br>
मास्याषाढे तथा ज्येष्ठे प्रमाद्यन्ति भुजङ्गमाः । <br>
ततो नागोऽथ नागी च मैथुने सम्प्रपद्यते । । ८<br>
चतुरो वार्षिकान्मासान्नागी गर्भमधारयत् । <br>
ततः कार्त्तिकमासे तु अण्डकानि प्रसूयते । । ९<br>
अण्डकानां तु विज्ञेये द्वेशते द्वे च विंशती । <br>
तान्येव भक्षयेत्सा तु भोगैकं घृणया त्यजेत् । । 1.33.१०<br>
स्वर्णार्कवर्णाद्वै तस्मात्पुमान्सञ्जायतेऽण्डकात् । <br>
तान्येव खादते सर्प अहोरात्राणि विंशतिम् । । ११<br>
स्वर्णकेतकवर्णाभाद्दीर्घराजीवसन्निभात् । <br>
तस्मादुत्पद्यते स्त्री वै अण्डाद्ब्राह्मणसत्तम । । १२<br>
शिरीषपुष्पवर्णाभादण्डकात्स्यान्नपुंसकः । <br>
ततो भिनत्ति चाण्डानि षण्मासेन तु गौतम । । १३<br>
ततस्ते प्रीतिसम्बन्धात्स्नेहं बध्नन्ति बालकाः । <br>
ततोऽसौ सप्तरात्रेण कृष्णो भवति पन्नगः । । १४<br>
आयुःप्रमाणं सर्पाणां शतं विंशोत्तरं स्मृतम् । <br>
मृत्युश्चाष्टविधो ज्ञेयः शृणुष्वात्र यथाक्रमम् । । १५<br>
मयूरान्मानुषाद्वापि चकोराद्गोखुरात्तथा२ । <br>
बिडालान्नकुलाच्चैव वराहाद्वृश्चिकात्तथा । ।<br>
एतेषां यदि मुच्येत जीवेद्विंशोत्तरं शतम् । । १६<br>
सप्ताहे तु ततः पूर्णे दंष्ट्राणां चाधिरोहणम् । <br>
विषस्यागमनं तत्र निक्षिपेच्च पुनः पुनः । । १७<br>
एवं ज्ञात्वा तु तत्त्वेन विषकर्म्मारभेत वै । <br>
एकविंशतिरात्रेण विषदंष्ट्रा सुजायते । ।<br>
नागीपार्श्वसमावर्ती बालसर्पः स उच्यते । । १८<br>
पञ्चविंशतिरात्रस्तु सद्यः प्राणहरो भवेत् । <br>
षण्मासाज्जातमात्रस्तु कञ्चुकं वै प्रमुञ्चति । । १९<br>
पादानां चापि विज्ञेये द्वे शते द्वे च विंशती । <br>
गोलोमसदृशाः पादाः प्रविशन्ति क्रमन्ति च । । 1.33.२०<br>
सन्धीनां चास्य विज्ञेये द्वेशते विंशती तथा । <br>
अंगुल्यश्चापि विज्ञेया द्वे शते विंशती तथा । । २१<br>
अकालजाता ये सर्पा निर्विषास्ते प्रकीर्तिताः । <br>
पञ्चसप्ततिवर्षाणि आयुस्तेषां प्रकीर्तितम् । । २२<br>
रक्तपीतशुक्लदन्ता अनीला मन्दवेगिनः । <br>
एते अल्पायुषो ज्ञेयो अन्ये च भीरवः स्मृता । । २३<br>
एकं चास्य भवेद्वक्त्रं द्वे जिह्वे च प्रकीर्तिते । <br>
द्वात्रिंशद्दशनाः प्रोक्ताः पन्नागानां न संशयः । । २४<br>
तेषां मध्ये चतस्रस्तु दंष्ट्रा याः सुविषावहाः । <br>
मकरी कराली कालरात्री यमदूती तथैव च । । २५<br>
सर्वासां चैव दंष्ट्राणां देवताः परिकीर्तिताः । <br>
प्रथमा ब्रह्मदेवत्या द्वितीया विष्णुदेवता । ।<br>
तृतीया रुद्रदेवत्या चतुर्थी यमदेवता । । २६<br>
हीना प्रमाणतः सा तु वामनेत्रं समाश्रिता । <br>
नास्यां मन्त्राः प्रयोक्तव्या नौषधं नैव भेषजम् । । २७<br>
वैद्यः पराङ्मुखो याति मृत्युस्तस्या विलेखनात् । <br>
चिकित्सा न बुधैः कार्या तदन्तं तस्य जीवितम् । । २८<br>
मकरीं मासिकां विद्यात्कराली च द्विमासिका । <br>
कालरात्री भवेत्त्रीणि चतुरो यमदूतिका । । २९<br>
मकरीं गुडौदनं१ दद्यात्कषायान्नं करालिकाम् । <br>
कालरात्रीं कटुयुतं दूतीं वै सान्निपातिकम् । । 1.33.३०<br>
मकरी शस्त्रकं विद्यात्कराली काकपादिका । <br>
कराकृतिः कालरात्रिर्याम्या कूर्माकृतिः स्मृता । । ३१<br>
मकरी वातुला ज्ञेया कराली पैत्तिकी स्मृता । <br>
कफात्मिका कालरात्री यमदूती सान्निपातकी । । ३२<br>
शुक्ला तु मकरी ज्ञेया कराली रक्तसन्निभा । <br>
कालरात्री भवेत्पीता कृष्णा च यमदूतिका । । ३३<br>
वामा शुक्ला च कृष्णा च रक्ता पीता च दक्षिणा । <br>
समासेन तु वक्ष्यामि यथैता वर्णतः स्मृताः । । ३४<br>
शुक्ला तु ब्राह्मणी ज्ञेया रक्ता तु क्षत्रिया स्मृता । <br>
वैश्या तु पीतिका ज्ञेया कृष्णा शूद्रा तु कथ्यते । ।<br>
अतः परं प्रवक्ष्यामि दंष्ट्राणां विषलक्षणम् । । ३५<br>
दंष्ट्राणां तु विषं नास्ति नित्यमेव भुजङ्गमे । <br>
दक्षिणं नेत्रमासाद्य विषं सर्पस्य तिष्ठति । । ३६<br>
सङ्कुद्धस्येह सर्पस्य विषं गच्छति मस्तके । <br>
मस्तकाद्धमनीं याति ततो नाडीषु गच्छति । । ३७<br>
नाडीभ्यः पद्यते दंष्ट्रां विषं तत्र प्रवर्तते । <br>
तत्सर्वं कथयिष्यामि यथावदनुपूर्वशः । । ३८<br>
अष्टभिः कारणैः सर्पो दशते नात्र संशयः । <br>
आक्रान्तो दशते पूर्वं द्वितीयं पूर्ववैरिणम् । । ३९<br>
तृतीयं दशते भीतश्चतुर्थं मददर्पितः । <br>
पञ्चमं तु क्षुधाविष्टः षष्ठं चेह विषोल्बणः । ।<br>
सप्तमं पुररक्षार्थमष्टमं कालचोदितः । । 1.33.४०<br>
यस्तु सर्पो दशित्वा३  तु उदरं परिवर्तयेत् । <br>
बलभुग्नाकृतिं दंष्ट्रामाक्रान्तं तं विनिर्दिशेत् । ।४ १<br>
यस्य सर्पेण दष्टस्य गभीरं दृश्यते व्रणम् । <br>
वैरदष्टं विजानीयात्कश्यपस्य वचो यथा । ।४ २<br>
एकं दंष्ट्रापदं यस्य अव्यक्तं न च कल्पितम् । <br>
भीतदष्टं विजानीयाद्यथोवाच प्रजापतिः । । ४३<br>
यस्य सर्पेण दष्टस्य रेखा दन्तस्य जायते । <br>
मददष्टं विजानीयात्कश्यपस्य वचो यथा । । ४४<br>
द्वे च दंष्ट्रापदे यस्य दृश्यन्ते च महाक्षतम् । <br>
क्षुधाविष्टं विजानीयाद्यथोवाच प्रजापतिः । । ४५<br>
द्वे दंष्ट्रे यस्य दृश्येते क्वचिद्रुधिरसङ्कुले । <br>
विषोल्बणं विजानीयाद्दंशं तं नात्र संशयः । । ४६<br>
अपत्यरक्षणार्थाय जानीयात्तं न संशयः । <br>
यत्तु काकपदाकारं त्रिभिर्दन्तैस्तु लक्षितम् । । ४७<br>
महानाग इति प्रोक्तं कालदण्डं विनिर्दिशेत् । <br>
त्रिविधं दष्टजातैस्तु लक्षणं समुदाहृतम् । ।४८<br>
दष्टानुपीतं विज्ञेयं कश्यपस्य वचो यथा । <br>
विषभागात्तु सर्पस्य त्रिभागस्तत्र संक्रमेत् । । ४९<br>
उदरं दर्शयेद्यस्तु उद्धतं तं विनिर्दिशेत् । <br>
छर्दितं विषवेगेन निर्विषः पन्नगो भवेत् । । 1.33.५०<br>
असाध्यश्चापि विज्ञेयश्चतुर्दंष्ट्राभिपीडितः । <br>
ग्रीवाभङ्गो भवेत्किञ्चित्सन्दष्टो विषयोगतः । ।<br>
इतो दंशस्ततः शुद्धो व्यन्तरः परिकीर्तितः । । ५१<br>
<br>
