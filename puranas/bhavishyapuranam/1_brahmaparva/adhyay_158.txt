सुमंतुरुवाच ।। ।। <br>
प्रश्नभारो महांस्तात त्वयोक्तो रश्मिमालिनि ।। <br>
यथाशक्ति तु वक्ष्यामि श्रूयतां भानवं यशः ।। १ ।। <br>
भानोः प्रभावश्रवणे यस्य ते मतिरुत्थिता ।। <br>
हंत भानोः प्रवृत्तिं च शृणु दिव्यां मयेरिताम् ।। २ ।। <br>
सहस्रास्यं सहस्राक्षं सहस्रकिरणं च यम् ।। <br>
सहस्रशिरसं देवं सहस्रकरम व्ययम् ।। ३ ।। <br>
सहस्रजिह्वं भास्वंतं सहस्रमुकुटं प्रभुम् ।। <br>
सहस्रदं सहस्रारिं सहस्रभुजमव्ययम् ।। ४ ।। <br>
सवनं भवनं चैव हव्यं होतारमेव च ।। <br>
पात्राणि समतीतानि वेददीक्षी चरुं शुभम् ।। ५ ।। <br>
श्रोत्रियं शूर्पमुसलं प्रोक्षणं दक्षिणायनम् ।। <br>
अध्वर्युं सामगं विप्रं सदस्यं सदनं तथा ।। ६ ।। <br>
यूपं समित्स्रुवं दर्वीं मुसलोलूखलानि च ।। <br>
प्राग्वंशं जयभूतिं च होतारं चयनं च यत् ।। ७ ।। <br>
रहस्यानि प्रमाणानि स्थावराणि चराणि च ।। <br>
प्रतिष्ठितानि दार्ढ्यं च स्थंडिलानि कुशांस्तथा ।। ८ ।। <br>
मंत्रयज्ञवहं वह्निभागं भार्गवमेव च ।। <br>
अग्रेभुजी सोमभुजां यश्च त्रिषु उदाहृतः ।। ९ ।। <br>
आयुर्वेदविदो विप्रा यजंते शाश्वतं विभुम् ।। <br>
तस्य भानोः सुरेशस्य वीर चंदनमालिनः ।। 1.158.१० ।। <br>
प्राहुर्भावसहस्राणि समतीतान्यनेकशः ।। <br>
भूयश्चैव भविष्यंति विनश्यंति दिनेदिने ।। ११ ।। <br>
यत्पृच्छसि महाराज पुण्यां दिव्यां कथां शुभाम् ।। <br>
यदर्थं भगवान्भानुः कश्यपस्य सुतोऽभवत् ।। १२ ।। <br>
तामहं त्वं प्रवक्ष्यामि शृणु सर्वमशेषतः ।। <br>
हितार्थं सर्वमर्त्यानां लोकानां प्रभवाय च ।। १३ ।। <br>
बहुशः सर्वभूतात्मा स्वयं समभिजायते ।। <br>
तथा समभवद्देवः कश्यपस्यादितेः सुतः ।। १४ ।। <br>
तुष्टो दत्त्वा वरं वीर विरञ्चस्य महात्मनः ।। <br>
यं यं जनयते पुत्रमदितिः कश्यपाद्विभोः ।। १५ ।। <br>
स स याति विनाशं वै तत्क्षणादेव भारत ।। <br>
दृष्ट्वा सुतान्नश्यमानान्पुत्रशोकान्विता ऽदितिः ।। १६ ।। <br>
जगाम कश्यपाभ्याशे शोकव्याकुलितेक्षणा ।। <br>
सापश्यत्तं च मारीचं मुनिं दीप्तं तपोनिधिम् ।। १७ ।। <br>
आद्यं देवगुरुं विप्रं दिव्यं त्रिषवणांबुभिः ।। <br>
तेजसा वह्निसंकाशं सौरं वृकसमप्रभम् ।। १८ ।। <br>
न्यस्तदण्डश्रिया युक्तं बद्धकृष्णाजिनांबरम् ।। <br>
वल्कलाजिनसंवीतं प्रदीप्तं ब्रह्मवर्चसम् ।। १९ ।। <br>
हुताशमिव दीव्यन्तं तपन्तमिव भास्करम् ।। <br>
अथादितिश्च दृष्ट्वैवं भर्तारममितौजसम् ।। 1.158.२० ।। <br>
शोकगद्गदया वाचा इदं वचनमब्रवीत् ।। <br>
किमर्थं भगवान्देवो निरुद्योगस्तु तिष्ठति ।। २१ ।। <br>
जातोजातो हि मे पुत्रः सद्य एव विनश्यति ।। <br>
श्रुत्वा तु वचनं तस्याः कश्यपो मुनिसत्तमः ।। २२ ।। <br>
चकार गमने बुद्धिं ब्रह्मलोकं प्रति प्रभो ।। <br>
स गत्वा ब्रह्मभवनं नानाभावसमन्वितम् ।। २३ ।। <br>
तद्वाक्य मुक्तं तं सर्वं यदुक्तं तस्य जायया ।। <br>
कश्यपस्य वचः श्रुत्वा कञ्जजो वाक्यमब्रवीत् ।। २४ ।। <br>
पुत्र गच्छाम सदनं भानोः परमदुर्लभम्।। <br>
इत्युक्त्वा यानमारुह्य आग्नेयं पद्मलोचनः ।। २५ ।। <br>
वेधा जगाम भवनमादित्यस्य महात्मनः ।। <br>
अदितिः कश्यपो ब्रह्मा जग्मुर्विपुलमाश्रिताः ।। २६ ।। <br>
ते मुहूर्तेन संप्राप्ताः सूर्यलोकं सुवर्चसम् ।। <br>
दिव्यकामगमैर्यानैर्यथार्हं कुरुनन्दन ।। २७ ।। <br>
आदित्यं प्रष्टुमिच्छंति तेजसां राशिमुत्तमम् ।। <br>
गच्छन्तस्ते च विस्तीर्णामादित्यस्य परां सभाम् ।। २८ ।। <br>
षट्पदोद्गीतनिनदां साभगैस्तु समीरिताम् ।। <br>
क्रतवो बह्वृचमुखाः प्रोक्ताः पुण्यवदक्षराः ।। २९ ।। <br>
तुष्टुवुः पुरुषव्याघ्रं विततेषु च कर्मसु ।। <br>
यज्ञसन्धौ वेदविदां पदक्रमविदां तथा ।। 1.158.३० ।। <br>
घोषेण परमर्षीणां सर्वं तत्र निनादितम् ।। <br>
यज्ञसंस्तवविद्भिश्च शिक्षाविद्भिस्तथा द्विजैः ।। ३१ ।। <br>
अष्टादशपुराणज्ञैः सर्वविद्याविशारदैः ।। <br>
मीमांसाहेतुवादज्ञैः सर्ववादविशारदैः ।। ३२ ।। <br>
लोकायतिकमुख्यैश्च तुष्टुवुः सूर्यमीरितम् ।। <br>
तत्रतत्र च विप्रेन्द्रान् नियताञ्छंसितव्रतान्।।३३।। <br>
जपहोमपरान्योग्यान्ददृशुः कश्यपादयः ।। <br>
तस्यां सभायामास्ते स रश्मिमाली दिवाकरः ।। ३४ ।। <br>
सुरासुरगुरुः श्रीमाञ्छुशुभे वीर मायया ।। <br>
उपासते च तत्रैव प्रजानां पतिमीश्वरम् ।। ३५ ।। <br>
दक्षः प्रचेताः पुलहो मरीचिश्च द्विजोत्तमः ।। <br>
भृगुरत्रिर्वशिष्ठश्च गौतमो नारदस्तथा ।। ३६ ।। <br>
दिव्या आत्मांतरिक्षं च वायुस्तेजोबलं मही ।। <br>
शब्दः स्पर्शः स्वरूपं च रसगन्धौ तथैव च ।। ३७ ।। <br>
प्रकृतिश्च विकाराश्च यच्चान्यत्कारणं महत् ।। <br>
सांगोपागाश्च चत्वारो वेदा लोकपते तथा ।। ३८ ।। <br>
लवाश्च ऋतवश्चैव संकल्पप्रणवास्तथा ।। <br>
एते चान्ये च बहवो भानुमंतमुपासते ।। ३९ ।। <br>
अर्थो धर्मश्च कामश्च मोक्षश्च सविशेषतः ।। <br>
द्वेषो हर्षश्च मोहश्च मत्सरो मान एव च ।। 1.158.४० ।। <br>
वृको विष्णुसुतः पुत्रः पुष्पजो धिषणस्तथा ।। <br>
माहेश्वरस्तथा सौरो विटपो विकचस्तथा ।। ४१ ।। <br>
मारुतो विश्वकर्मा च अश्वि नावन्यवाहनौ ।। <br>
एवमुक्तः सुवचनैर्भानुना प्रभविष्णुना ।। ४२ ।। <br>
जगाम कश्यपो वीर सहादित्या स्वमाश्रमम् ।। <br>
अदितिर्देवमाता च तं गर्भं निदधे स्वयम् ।। ४३ ।। <br>
भूतात्मानं महात्मानं दिव्यं वर्षसहस्रकम् ।। <br>
पूर्णे वर्षसहस्रे तु प्रवृत्तो गर्भ उत्तमः ।। ४४ ।। <br>
सुराणां शरणं देवश्चासुराणां विनाशनः ।। <br>
गर्भस्थेन तु तेनैव परित्रातः सुतस्तथा ।। ४५ ।। <br>
आददानस्तु तेजांसि त्रैलोक्यस्य नराधिप ।। <br>
तस्मिञ्जाते तु देवेशे त्रैलोक्यस्य सुखावहे ।। ४६ ।। <br>
प्रहत्य दैत्यसंघांश्च सुराणां नादवर्धने ।। <br>
अभवत्परमानन्दः सर्वेषां तत्र तस्थुषाम् ।। ४७ ।। ।। <br>
