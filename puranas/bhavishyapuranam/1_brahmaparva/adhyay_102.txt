सुमन्तुरुवाच<br>
एवं या देवदेवस्य सप्तमी भास्करस्य तु । <br>
यथा बहूनां भार्याणां भर्तुः काचित्प्रिया भवेत् । । १<br>
सर्वाश्च तिथयो ह्यस्य प्रियाः सूर्यस्य भारत । <br>
तस्मादस्यां नरेणेह पूजनीयो दिवाकरः । । २<br>
शतानीक उवाच<br>
तिथीनामधिपः सूर्यः सर्वासां कथितो यदि । <br>
सप्तम्यामेव यागोऽस्य किमर्थं क्रियते बुधैः । । ३<br>
सुमन्तुरुवाच<br>
इदमर्थं पुरा पृष्टः सुरज्येष्ठो दिवि स्थितः । <br>
विष्णुना कुरुशार्दूल तेनोक्तं हरये यथा । ।<br>
तथा ते सर्वमाख्यास्ये शृणुष्वैकमना विभो । । ४<br>
सुखासीनं सुरज्येष्ठं पुरा देवं पितामहम् । <br>
प्रणम्य शिरसा देव कृष्णो वचनमब्रवीत् । । ५<br>
यद्येष भानुमान्देवस्तिथीनामधिपः स्मृतः । <br>
किमर्थं पूज्यते ब्रह्मन्सप्तम्यां ब्रूहि मे विभो । । ६<br>
एवमुक्तः सुरज्येष्ठो विष्णुना प्रभविष्णुना । <br>
प्रहस्य भगवान्देव इदं वचनमब्रवीत् । । ७<br>
ब्रह्मोवाच<br>
देवेभ्यस्तिथयो दत्ता भास्करेण महात्मना । <br>
मुक्त्वैकां सप्तमीं सर्वां सम्यगाराधनेन वै । । ८<br>
यस्यैव यद्दिनं दत्तं स तस्यैवाधिपः स्मृतः । <br>
स्वदिने पूजितस्तस्मात्स्वमन्त्रैर्वरदो भवेत्.. । । ९<br>
विष्णुरुवाच<br>
अर्केण कतरत्कस्मै दिनं दत्तं महात्मना । <br>
स्वदिने पूजितेऽस्मिन्वै स्वमन्त्रैर्जायते ध्रुवम् । । 1.102.१०<br>
ब्रह्मोवाच<br>
अग्नये प्रतिपद्दत्ता द्वितीया ब्रह्मणे तथा । <br>
तृतीया यक्षराजाय गणेशाय चतुर्थ्यपि । । ११<br>
पञ्चमी नागराजाय कार्तिकेयाय षष्ठ्यपि । <br>
सप्तमी स्थापितात्मार्थं दत्ता रुद्राय चाष्टमी । । १२<br>
दुर्गायै नवमी दत्ता यमाय दशमी स्वयम् । <br>
विश्वेभ्यश्चाथ देवेभ्यो दत्ता चैकादशी सदा । । १३<br>
द्वादशी विष्णवे दत्ता मदनाय त्रयोदशी । <br>
चतुर्दशी शङ्कराय दत्ता सोमाय पूर्णिमा । । १४<br>
पितॄणां भानुना दत्ता पुण्या पञ्चदशी सदा । <br>
तिथ्यः पञ्चदशैतास्तु सोमस्य परिकीर्तिताः । । १५<br>
पीयते कृष्णपक्षे तु सुरैरेभिर्यथोदितैः । <br>
शुक्लपक्षे प्रपूर्यन्ते षोडश्या कलया सह । । १६<br>
अक्षया सा सदैकैका तत्र साक्षात्स्थितो रविः । <br>
क्षयवृद्धिकरो ह्येवं तेनासौ तत्पतिः स्मृतः । । १७<br>
ददाति गतिमक्षीणा ध्यानमात्रस्थितो १ रविः । <br>
अन्येपीष्टान्यथाकामान्प्रयच्छन्ति सुखेन वै । । १८<br>
तथा सर्वं प्रवक्ष्यामि कृष्ण संक्षेपतः शृणु । <br>
अग्निमिष्ट्वा  च हुत्वा च प्रतिपद्यमृतं घृतम् । ।<br>
हविषा सर्वधान्यानि प्राप्नुयादमितं धनम् । । १९<br>
ब्रह्माणं च द्वितीयायां सम्पूज्य ब्रह्मचारिणम् । <br>
भोजयित्वा च विद्यानां सर्वासां पारगो भवेत् । । 1.102.२०<br>
तृतीयायां च वित्तेशं वित्ताढ्यो जायते ध्रुवम् । <br>
क्रयादिव्यवहोरषु लाभो बहुगुणो भवेत् । । २१<br>
गणेशपूजनं कुर्याच्चतुर्थ्यां सर्वकर्मसु । <br>
अविघ्नं विद्विषां विघ्नं कुर्याच्चास्य न संशयः । । २२<br>
नागानिष्ट्वा च पञ्चम्यां न विषैरभिभूयते । <br>
स्त्रियं च लभते पुत्रान्परां च श्रियमाप्नुयात् । । २३<br>
सम्पूज्य कार्तिकेयं तु षष्ठ्यां श्रेष्ठः प्रजायते । <br>
मेधावी रूपसम्पन्नो दीर्घायुः कीर्तिवर्धनः । । २४<br>
सप्तम्यां पूज्य रक्षेशं चित्रभानुं दिवाकरम् । <br>
अष्टम्यां पूजितो देवो गोवृषाभरणो हरः । । २५<br>
ज्ञानं ददाति विपुलं कान्तिं च विपुलां तथा । <br>
मृत्युहा ज्ञानदश्चैव पाशहा च प्रपूजितः । । २६<br>
दुर्गां सम्पूज्य दुर्गाणि नवम्यां तरतीच्छया । <br>
सङ्ग्रामे व्यवहारे च सदा विजयमश्नुते । । २७<br>
दशम्यां यममातिष्ठेत्सर्वव्याधिहरो ध्रुवम् । <br>
नरकादथ मृत्योश्च समुद्धरति मानवम् । । २८<br>
एकादश्यां यथोद्दिष्टा विश्वेदेवाः प्रपूजिताः । <br>
प्रजां पशुं धनं धान्यं प्रयच्छन्ति महीं तथा । । २९<br>
द्वादश्यां विष्णुमिष्ट्वेह सर्वदा विजयी भवेत् । <br>
पूज्यश्च सर्वलोकानां यथा गोपतिगोकरः । । 1.102.३०<br>
कामदेवं त्रयोदश्यां सुरूपो जायते ध्रुवम् । <br>
इष्टां रूपवतीं भार्यां लभेत्कामांश्च पुष्कलान् । । ३१<br>
दृष्ट्वेश्वरं चतुर्दश्यां सर्वैश्वर्यसमन्वितः । <br>
बहुपुत्रो बहुधनस्तथा स्यान्नात्र संशयः । । ३२<br>
पौर्णमास्यां तु यः सोमं पूजयेद्भक्तिमान्नरः । <br>
स्वाधिपत्यं भवेत्तस्य सम्पूर्णं न च हीयते । । ३३<br>
पितरः स्वदिने दिण्डे दृष्टाः कुर्वन्ति सर्वदा । <br>
प्रजावृद्धिं धनं रक्षां चायुष्यं बलमेव च । । ३४<br>
उपवासं विनाप्येते भवन्त्युक्तफलप्रदाः । <br>
पूजया जपहोमैश्च तोषिता भक्तितः सदा । । ३५<br>
मूलमन्त्रैश्च संज्ञाभिरंशमन्त्रैश्च कीर्तिताः । <br>
पूर्ववत्पद्ममध्यस्थाः कर्त्तव्याश्च तिथीश्वराः । । ३६<br>
गन्धपुष्पोपहारैश्च यथा शक्त्या विधीयते । <br>
पूजा बाह्येन विधिना कृतापि च फलप्रदा । । ३७<br>
आज्यधारासमिद्भिश्च दधिक्षीरान्नमाक्षिकैः । <br>
यथोक्तफलदो होमो जपः शान्तेन चेतसा । । ३८<br>
मूलमन्त्राश्च संज्ञाभिरङ्गमन्त्राश्च कीर्तिताः । <br>
कृत्वा यज्ञान्दश द्वौ च फलान्येतानि भक्तितः । । ३९<br>
यथोक्तानि तथोक्तानि लभेतेहाधिकान्यपि । <br>
इह यस्माद्यथान्यस्मिन्यो वसेद्यः सुखी सदा । । 1.102.४०<br>
तेषां लोकेषु मन्त्रज्ञो यावत्तेषां तिथिः स्थिता । <br>
दहेत्तस्मात्तथारिष्टं तद्रूपो जायते नरः । । ४१<br>
सुरूपो धर्मसम्पन्नो क्षपितारिर्महीपतिः । <br>
स्त्री वा नपुंसको वापि जायते पुरुषोत्तमः । । ४२<br>
इत्येताः कथिताः कृष्ण तिथयो या मया तव । <br>
नक्षत्रदेवताः सर्वा नक्षत्रेषु व्यवस्थिताः । । ४३<br>
इष्टान्कामान्प्रयच्छन्ति यास्ता वक्ष्ये महीधर । <br>
चन्द्रमा यत्र नक्षत्रे महावृद्ध्या स्थितः सदा । ।४४<br>
उक्तस्तु देवतायज्ञस्तदा सा फलदा भवेत् । <br>
देवताश्च प्रवक्ष्यामि नक्षत्राणां यथाक्रमम् । । ४५<br>
नक्षत्राणि च सर्वाणि यज्ञाश्चैव पृथक्पृथक् । <br>
अश्विन्यामश्विनाविष्ट्वा दीर्घायुर्जायते नरः । । ४६<br>
व्याधिभिर्मुच्यते क्षिप्रमत्यर्थं व्याधिपीडितः । <br>
भरण्यां यम उद्दिष्टः कुसुमैरसितैः शुभैः । । ४७<br>
तथा गन्धादिभिः शुभ्रैरपमृत्योर्विमोचयेत् । । ४८<br>
अनलः कृत्तिकायां तु इह सम्पूजितः परः । <br>
रक्तमाल्यादिभिर्दद्यात्फलं होमेन च ध्रुवम् । । ४९<br>
पूज्यः प्रजापतिः प्रीत इष्टो दद्यात्पशूंस्तथा । <br>
रोहिण्यां देवशार्दूल पूजनादिह गोपते । ।<br>
मृगशीर्षे सदा सोमो ज्ञानमारोग्यमेव च । । 1.102.५०<br>
आर्द्रायां तु शिवं पूज्य पश्चाद्द्विज यमाप्नुयात् । <br>
पद्मादिभिः स दिव्यैश्च पूजितः शं प्रयच्छति । । ५१<br>
तथा पुनर्वस्वदितिः सदा सम्पूज्यते दिवि । <br>
गुरूणां तर्पिता चैव मातेव परिरक्षति । । ५२<br>
पुष्ये बृहस्पतिर्बुद्धिं ददाति विपुलां शुभाम् । <br>
गीतैर्गन्धादिभिर्नागा आश्लेषायां प्रपूजिताः । । ५३<br>
तर्पिताश्च यथान्यायं भक्ष्याद्यैर्मधुरैः सितैः । <br>
रक्षामिषादिभिस्तैस्तैः प्रीतिं कुर्वन्ति मानद । । ५४<br>
मघासु पितरः सर्वे हव्यैः कव्यैश्च पूजिताः । <br>
प्रयच्छन्ति धनं धान्यं भृत्यान्पुत्रान्पशूंस्तथा । । ५५<br>
फाल्गुन्यामथ वै पूषा इष्टः पुष्पादिभिः शुभैः । <br>
पूर्वायां विजयं दद्यादुत्तरायां भगं तथा । । ५६<br>
भर्तारमीप्सितं दद्यात्कन्यायै पुरुषाय ताम् । <br>
इह जन्मनि युज्येत रूपद्रविणसम्पदा । । ५७<br>
पूजितः सविता हस्ते विश्वतेजोनिधिः सदा । <br>
गन्धपुष्पादिभिः सर्वं ददाति विपुलं धनम् । । ५८<br>
राज्यं तु त्वष्टा चित्रायां निःसपत्नं प्रयच्छति । <br>
इष्टः सन्तर्पितः प्रीतः स्वात्यां वायुर्बलं परम् । । ५९<br>
इंद्राग्नी च विशाखायां जातरक्तै प्रपूज्य च । <br>
धनधान्यानि लब्ध्वेह तेजस्वी निवसेत्सदा । । 1.102.६०<br>
रक्तैर्मित्रमनूराधास्वेवं सम्पूज्य भक्तितः । <br>
श्रियो भजन्ति सर्वेषां चिरं जीवन्ति सर्वदा । । ६१<br>
ज्येष्ठायां पूर्ववच्छक्रमिष्ट्वा पुष्टिमवाप्नुयात् । <br>
गुणैर्ज्येष्ठश्च१ सर्वेषां कर्मणा च धनेन च । । ६२<br>
मूले देवपितॄन्त्सर्वान्भक्त्या२ सम्पूज्य पूर्ववत् । <br>
पूर्ववत्फलमाप्नोति स्वर्गस्थाने ध्रुवो भवेत् । । ६३<br>
पूर्वाषाढे ह्यपः पूज्य हुत्वा तत्रैव पूर्ववत् । <br>
सन्तापान्मुच्यते क्षिप्रं शारीरान्मानसात्तथा । । ६४<br>
आषाढासु तथा विश्वानुत्तराषाढयोगतः । <br>
विश्वेशं पूज्य पुष्पाद्यैः३  सर्वमाप्नोति मानवः । । ६५<br>
श्रवणे तु सितैर्विष्णुं पीतैर्नीलैश्च भक्तितः । <br>
सम्पूज्य श्रियमाप्नोति परं विजयमेव च । । ६६<br>
धनिष्ठासु वसूनिष्ट्वा न भयं भजते क्वचित् । <br>
महतोऽपि भयात्त्वेतैर्गन्धपुष्पादिभिः शुभैः । । ६७<br>
इन्द्रं शतभिषायां च व्याधिभिर्मुच्यते ध्रुवम् । <br>
आतुरः पुष्टिमाप्नोति स्वास्थ्यमैश्वर्यमेव च । । ६८<br>
अजं भाद्रपदायां तु शुद्धस्फटिकसन्निभम् । <br>
सम्पूज्य भक्तिमाप्नोति परं विजयमेव च । । ६९<br>
उत्तरायामहिर्बुध्न्यं परां शान्तिमवाप्नुयात् । <br>
रेवत्यां पूजितः पूषा ददाति सततं शुभम्१ । ।<br>
सितैः पुष्पैः स्थितिं चैव धृतिं विजयमेव च । । 1.102.७०<br>
तवैवैते समाख्याता यज्ञाः संक्षेपतो मया । <br>
नक्षत्रदेवतानां च साधकानां हिताय वै । ।<br>
भक्त्या वित्तानुसारेण भवन्ति फलदाः सदा । । ७१<br>
गन्तुमिच्छेदनन्त्यं वा क्रियां प्रारब्धमेव च । <br>
नक्षत्रदेवतायज्ञं कृत्वा तत्सर्वमाचरेत् । । ७२<br>
एवं कृते हि तत्सर्वं यात्राफलमवाप्नुयात् । <br>
क्रियाफलं च सम्पूर्णमित्युक्तं भानुना स्वयम् । । ७३<br>
यज्ञात्स विजयं कुर्यात्क्रियां कुर्याद्यथेप्सिताम् । <br>
कालचक्रेऽथ वा सूर्यं राशिचक्रे कलात्मना । । ७४<br>
विश्वतेजोनिधिं ध्यात्वा सर्वं कुर्याद्यथेप्सितम् । <br>
विभूतिरेषा चोद्दिष्टा क्रियाभिः साध्यते ध्रुवम् । । ७५<br>
उद्दिष्टाभिः प्रयत्नेन मुक्तियोगेन साध्यते । <br>
भानोराराधनाद्वापि प्राप्यते मुक्तिरेव हि । ।<br>
तस्मादाराधय रविं भक्त्या त्वं मधुसूदन । । ७६<br>
इज्यापूजानमस्कारशुश्रूषाभिरहर्निशम् । <br>
व्रतोपवासैर्विविधैर्ब्राह्मणानां च तर्पणैः । । ७७<br>
यः कारयति देवार्चां हदयालम्बनं रवेः । <br>
स नरो भानुसालोक्यमुपैति गतकल्मषः१। । ७८<br>
