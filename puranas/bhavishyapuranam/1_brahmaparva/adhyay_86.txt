ब्रह्मोवाच<br>
पञ्चतारं भवेद्यत्र नक्षत्रं ते वृषध्वज । <br>
वारे तु देवदेवस्य स वारः पुत्रदः स्मृतः । । १<br>
उपवासो भवेत्तत्र श्राद्धं कार्यं तथा भवेत् । <br>
प्राशनं चापि पिण्डस्य मध्यमस्य प्रकीर्तितम् । । २<br>
सोपवासस्तु यो भक्त्या पूजयेदत्र गोपतिम् । <br>
धूपमाल्योपहारैस्तु दिव्यगन्धसमन्वितैः । । ३<br>
एवं पूज्य विवस्वन्तं तस्यैव पुरतो निशि । <br>
भूमौ स्वपिति वै वीर जपञ्छ्वेतां महामते । । ४<br>
प्रातरुत्थाय च स्नानं कृत्वा दत्त्वार्घ्यमुत्तमम् । <br>
रक्तचन्दनसम्मिश्रैः करवीरैर्गणाधिप । । ५<br>
प्रपूज्य ग्रहभूतेशमंशुमन्तं त्रिलोचन । <br>
वीरं १ च पूजयित्वा तु ततः श्राद्धं प्रकल्पयेत् । । ६<br>
पञ्चभिर्ब्राह्मणैर्देव दिव्यैभोमैश्च२ सुव्रत । <br>
मगसंज्ञौ३ तत्र दिव्यौ ब्राह्मणौ परिकल्पयेत् । । ७<br>
त्रीनत्र ब्राह्मणान्भीमान्प्रकल्प्यान्धकसूदन । <br>
कुर्यादेवं ततः श्राद्धं पार्वणं भास्करप्रियम् । । ८<br>
श्राद्धे त्वथ समाप्ते तु दद्यात्पिण्डं तु मध्यमम् । <br>
पुरतो देवदेवस्य स्थित्वा मन्त्रेण सुव्रत । । ९<br>
स एष पिण्डो देवेश योऽभीष्टस्तव सर्वदा । <br>
अश्नामि पश्यते तुभ्यं तेन मे सन्ततिर्भवेत् । । 1.86.१०<br>
प्रसादात्तव देवेश इति मे भावितं मनः । <br>
इत्थं सम्पूजितो ह्यत्र भास्करः पुत्रदो भवेत् । । ११<br>
अतोऽयं पुत्रदो वारो देवस्य परिकीर्तितः । <br>
एवमत्र सदा यस्तु भास्करं पूजयेन्नरः । । १२<br>
उपवासपरः श्राद्धे स पुत्रं लभते ध्रुवम् । <br>
धनं धान्यं हिरण्यं च आरोग्यं सुखदं तथा । ।<br>
सूर्यलोकं च सम्प्राप्य ततो राजा भवेन्नृषु । । १३<br>
प्रभया द्विजसंकाशः कान्त्या चाम्बुजसन्निभः । <br>
वीर्येण गोपतेस्तुल्यो गाम्भीर्ये सागरोपमः । । १४<br>
( इति पुत्रदविधिवर्णनम्)<br>
ब्रह्मोवाच<br>
दक्षिणे त्वयने यः स्यात्स जयः परिकीर्तितः । । १५<br>
अत्रोपवासो नक्तं च स्नानं दानं जपस्तथा । <br>
भवेच्छतगुणं देव भास्करप्रीतये कृतम् । । १६<br>
तस्मान्नक्तादि कर्तव्यं यत्स्याच्छतगुणं विभो । । १७<br>
