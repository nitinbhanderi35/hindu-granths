सुमन्तुरुवाच<br>
अध साम्बो महातेजा दृष्ट्वा चक्रं पितुः करे । <br>
ज्वालामालाकरालं तु महता तेजसान्वितम् । । १ <br>
पप्रच्छ पितरं साम्बो भक्त्या श्रद्धासमन्वितः । <br>
कुतस्तात त्वया प्राप्तं चक्रमादित्यसन्निभम् । । २<br>
किमर्थं वहते देव दिव्यमायुधमुत्तमम् । <br>
एतदाख्याहि मे सर्वं श्रोतुकामस्य१ कौतुकात् । । ३ <br>
वासुदेव उवाच<br>
साधुसाधु२ महाबाहो साधु पृष्टोस्म्यऽहं त्वया । <br>
शृणुष्वैकमनाः पुत्र चक्रस्य विधिनिर्णयम् । ।४ <br>
दिव्यं वर्षसहस्रं तु भानुमाराध्य श्रद्धया । <br>
प्राप्तं चक्रं मया तस्माद्भास्कराल्लोकपूजितात् । ।५ <br>
नभोगः पञ्चकारूढः स्थितः साक्षाद्दिवाकरः । <br>
ग्रहाः सोमादयो यस्य संस्थिता नाभिमण्डले । । ६ <br>
आदित्या द्वादश समा अरेषु क्रमशस्तथा । <br>
प्रोक्तं पथिषु तत्त्वानि पृथिव्यादीनि यानि वै । ।७ <br>
एतैस्तत्त्वैः परिव्याप्तं चक्रं कालात्मकं परम् । <br>
संक्षेपात्ते मयाख्यातं दत्तं चक्रमिवापरम् । । ८ <br>
साम्ब उवाच<br>
कथं कालमयं देव चक्रं कमलमुच्यते । <br>
इदं तावन्ममाचक्ष्व ज्ञातुमिच्छामि तत्त्वतः । । ९ <br>
वासुदेव उवाच<br>
कमलं ह्यृतुभिः षड्भिः षट्दलं चाक्षयाश्रितम् । <br>
पुरुषाधिष्ठितं तद्धि तत्र साङ्गो रविः स्थितः । । 1.148.१० <br>
यच्च कालत्रयं लोके तन्नाभित्रयमुच्यते । <br>
मासा अरा महाबाहो पक्षाश्च प्रधयः स्मृताः । । ११ <br>
नेमी चैव परे प्रोक्ते अयने दक्षिणोत्तरे । <br>
पथिनाभिषु योगे च योगाख्यास्तपनादिभिः । । १२<br>
नक्षत्राणि ग्रहाश्चैव सदा चात्र स्थिताः स्मृताः । <br>
एतैर्व्याप्तमिदं चक्रं स्थूलसूक्ष्मप्रभेदतः । । १३ <br>
अत्रोद्दिष्टेषु कालेषु ये नोद्दिष्टा मया तव । <br>
युगादिकल्पपर्यन्तास्तेऽपि चात्र स्थिताः क्रमात् । । १४ <br>
यत्ते कालात्मकं चक्रमिदं संक्षेपतो मया । <br>
कथितं तद्विनिष्क्रान्तं प्रदीप्तात्सूर्यमण्डलात् । । १५ <br>
असुराणां वधायेदं मया लब्धं दिवाकरात् । <br>
आराध्य तपसा सूर्यं पुरा कल्पे जगद्गुरुम् । । <br>
अतः सम्पूज्ययाम्येनं ग्रहैस्तत्त्वैर्वृतं सदा । । १६ <br>
अर्कं भक्तो हि चक्रस्थं यः पूजयति भक्तिमान् । <br>
तेजसा रविसंकाशः पुष्पोत्तरपुरं व्रजेत् । । १७ <br>
तस्मात्तं मत्कुलानन्दं मित्रं सम्पूजयाम्यहम् । <br>
ग्रहैस्तत्त्वैर्वृतं भक्त्या स्वमन्त्रैः सततं विभुम् । । १८ <br>
सप्तम्यां चक्रमालिख्य ये यजन्ति दिवाकरम् । <br>
रक्तचन्दनपूर्णेन कुंकुमेन सुगंधिना । । १९ <br>
पिष्टगन्धादिभिर्वापि रक्तवर्णकमिश्रकैः । <br>
रक्तैश्च कमलैः शुद्धैः करवीरैः सुगन्धिभिः । । 1.148.२० <br>
अन्यैर्वा कुसुमैर्वन्यैः प्रत्यग्रैर्जन्तुवर्जितैः । <br>
अपर्युषितनिश्छिद्रैः शुभधन्यैर्दलैरपि । । २१ <br>
फलैः पक्वैरोषधिभिस्तथा दूर्वाङ्कुरैः कुशैः । <br>
धूपैश्च विविधैर्गन्धैस्तथा वस्त्रैश्च भूषणैः । । २२ <br>
भक्ष्यैर्भोज्यैश्च पेयैश्च चोष्यैर्लेह्यैश्च  शक्तितः । <br>
वितानशोभासिकतैः पलाशैरुपशोभितैः । । २३ <br>
छत्रचामरघण्टाभिर्भूषणैर्दर्पणादिभिः । <br>
नृत्यवादित्रगीतैश्च वेदैः पुण्यकथास्वनैः । । २४ <br>
सर्वत्र जयघोषैश्च सम्पूर्णे पूजयन्ति ये । <br>
सम्पूर्णान्विविधान्कामान्निर्विघ्नान्प्राप्नुवन्ति ते । । २५ <br>
स्वचक्रं चापि निर्विघ्नं वृद्धिमायाति सुव्रत । <br>
हन्यते परचक्रं च यत्रेदं पूज्यते सकृत् । । २६<br>
सङ्क्रान्तौ ग्रहणे चापि लिखित्वा यो जपेदिदम् । <br>
भवन्ति नियताः साम्ब तस्य सानुग्रहा ग्रहाः । । २७ <br>
सर्वरोगविहीनस्तु सर्वदुःखविवर्जितः । <br>
चिरं जीवति धर्मात्मा सर्वैश्वर्यसमन्वितः । । २८ <br>
एष वै कथितो वत्स चक्रयोगो मया तव । <br>
अर्कस्य सर्वयज्ञानां श्रेष्ठं सिद्धिप्रदो भृशम् । । २९ <br>
पुण्यो धर्मस्तथा पुष्ट्यः शत्रुघ्नश्च विशेषतः । <br>
श्वेतो रक्तोऽथ पीतश्च कृष्णश्चापि विभागशः । । 1.148.३० <br>
