रुद्र उवाच<br>
अहो हंसस्य माहात्म्यं वर्णितं भवतेदृशम् । <br>
कथ्यतां पुनरेवेदं माहात्म्यं भास्करस्य तु । । १<br>
ब्रह्मोवाच<br>
आदित्यमन्त्रमखिलं त्रैलोक्यं सचराचरम् । <br>
भवत्यस्माज्जगत्सर्वं सदेवासुरमानुषम् । । २<br>
रुद्रेन्द्रोपेन्द्रचन्द्राणां विप्रेन्द्रत्रिदिवौकसाम् । <br>
महाद्युतिमतां कृत्स्नं तेजो यत्सार्वलौकिकम् । । ३<br>
सर्वात्मा सर्वलोकेशो देवदेवः प्रजापतिः । <br>
सूर्य एष त्रिलोकस्य मूलं परमदैवतम् । । ४<br>
अग्नौ प्रास्ताहुतिः सम्यगादित्यमुपतिष्ठति । <br>
आदित्याज्जायते वृष्टिर्वृष्टेरन्नं ततः प्रजाः । । ५<br>
सूर्यात्प्रसूयते १सर्वं तत्र चैव प्रलीयते । <br>
भावाभावौ हि लोकानामादित्यान्निःसृतौ पुरा । । ६<br>
एतत्तु ध्यानिनां ध्यानं मोक्षं चाप्येष मोक्षिणाम् । <br>
अत्र गच्छन्ति निर्वाणं जायन्तेऽस्मात्पुनः प्रजाः । । ७<br>
क्षणा मुहूर्ता दिवसा निशाः पक्षाश्च नित्यशः । <br>
मासाः संवत्सराश्चैव ऋतवोऽथ युगानि च । । ८<br>
सदादित्यादृते ह्येषा कालसङ्ख्या न विद्यते । <br>
कालादृते न नियमो २ नाग्निर्न हवनक्रिया । । ९<br>
३ऋतूनामविभागाच्च, पुष्पमूलफलं कुतः । <br>
कुतः सस्यविनिष्पत्तिस्तृणौषधिगणाः ४ कुतः । । 1.54.१०<br>
अभावो व्यवहाराणां जन्तूनां दिवि चेह च । <br>
जगत्प्रतपनमृते भास्करं वारितस्करम् । । ११<br>
नावृष्ट्या तपते सूर्यो नावृष्ट्या परिविश्यते । <br>
नावृष्ट्या विकृतिं धत्ते वारिणा दीप्यते रविः । । १२<br>
वसन्ते कपिलः सूर्यो ग्रीष्मे काञ्चनसप्रभः । <br>
श्वेतो वर्णेन वर्षासु पाण्डुः शरदि भास्करः । । १३<br>
हेमन्ते ताम्रवर्णस्तु शिशिरे लोहितो रविः । <br>
इति वर्णाः समाख्याताः शृणु वर्णफलं हर । । १४<br>
कृष्णोभयाय जगतस्ताम्रः सेनापतिं विनाशयति । <br>
पीतो नरेन्द्रपुत्रं५ श्वेतस्तु पुरोहितं हन्ति । । १५<br>
चित्रोऽथ वापि धूम्रो रवी रश्मिव्याकुलं करोत्युच्चैः । <br>
तस्करशस्त्रनिपातैर्यदि न सलिलमाशु पातयति । । १६<br>
