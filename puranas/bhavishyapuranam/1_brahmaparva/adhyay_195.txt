॥ ॥ अनूरुरुवाच ॥ ॥ <br>
भगवञ्छ्रोतुमिच्छामि सप्तमीनां परं विधिम् ॥ <br>
सर्वासामनुरूपाणां कथयस्व महामुने ॥ १ ॥ <br>
॥ सप्ताश्वतिलक उवाच ॥ ॥ <br>
शृणु वीर खगश्रेष्ठ सप्तमीनां परं विधिम् ॥ <br>
कीर्तयिष्यामि ते सर्वं यथावत्परिपृच्छते ॥ २ ॥ <br>
तुल्यं किल खगश्रेष्ठ यथाख्यातं विवस्वता ॥ <br>
शुक्लपक्षे रविदिने प्रवृत्ते चोत्तरायणे ॥ ३ ॥ <br>
पुत्रदारधनक्षेत्रे गृह्णीयात्सप्तमीव्रतम् ॥ <br>
ऋषिभिर्ज्ञानसंपन्नैः सर्वकामफल प्रदैः ॥ ४ ॥ <br>
सप्तम्यः सप्तआख्यातास्तासां नामानि मे शृणु ॥ <br>
अर्कसंपुटकैरेका द्वितीया मरिचैस्तथा ॥ ५ ॥ <br>
तृतीया निंबपत्रैश्च चतुर्थी फल सप्तमी ॥ <br>
सप्तमी कामिका नाम्ना विधिमासां निबोध मे ॥ ६ ॥ <br>
पंचम्यामेकभक्तं तु कुर्यान्नियतमानसः ॥ <br>
अल्पाहारं न कुर्वीत मैथुनं दूरतस्त्यजे त् ॥ ७ ॥ <br>
वर्जयेन्मधु मांसं च अत्यम्लं च खगाधिप ॥ <br>
प्रभाते चैव षष्ठ्यां तु एकैकपर्णसंपुटे ॥ ८ ॥ <br>
घृतशाल्योदनं कृत्वा भक्षयेत्तु विधानतः ॥<br>
अन्यदन्नमभुंजानः सप्तम्यां भोजनं भवेत् ॥ ९ ॥ <br>
एकैकवृद्धाभियुक्तैर्यो वसेत्तु खगेश्वर ॥ <br>
अन्यत्र मरिचं भक्षेन्निंबपत्राण्यतः परम् ॥ 1.195.१० ॥ <br>
एवं लब्धफलानीह पक्षयोरुभयोरपि॥ <br>
अन्नादै रहितो यत्नादनोदन इति स्मृतः ॥ ११ ॥ <br>
आचरेद्विधिवद्भक्त्या पूजयित्वा विभावसुम् ॥ <br>
अहोरात्रं वायुभक्षः कुर्याद्विजयसप्तमीम् ॥ १२ ॥ <br>
एकैकं सप्त सप्तमीरत्रैव विधिवच्चरेत् ॥ <br>
प्रालेख्य तासां नामानि पत्रकेषु पृथक्पृथक् ॥ १३ ॥ <br>
तानि सर्वाणि नामानि विलेख्य सुसमाहितः ॥ <br>
श्वेतचंदनदिग्धांगे माल्यदामोपशोभिते ॥ १४ ॥ <br>
सप्तधान्यहिरण्याढ्ये शशिकुन्देंदुसन्निभे।१३ ॥ <br>
अश्वत्थाशोकपत्राढ्ये दध्योदनसमन्विते ॥ १५ ॥ <br>
तदर्थं पूजयेद्भक्त्या तैस्तैर्दृष्टैर्न संशयः ॥ <br>
दृष्ट्वा तु शोभनं स्वप्नं न भूयः शयनं स्वपेत्॥१६॥<br>
प्रातश्च की र्तयेत्स्वप्ने यथादृष्टं खगाधिप ॥ <br>
प्राज्ञभोजकविप्रेभ्यः सुहृद्भ्यश्च खगाधिप ॥ १७ ॥ <br>
ततो मध्याह्नसमये स्नातः प्रयतमानसः ॥ <br>
तं चैव देवं विधिवत्पूजयित्वा दिवाकरम् ॥ १८ ॥ <br>
सम्यक्कृतजपो मौनी नरो हुतहुताशनः ॥ <br>
निष्क्रम्य देवायतनाद्भोजकाय निवेदयेत् ॥ १९ ॥ <br>
भवेदलाभो यदि भोजकानां विप्रास्तमर्हंति पुराणविज्ञाः ॥ <br>
ये मंत्रवेदावयवेषु निश्चिता विभुं समभ्यर्च्य दिवं व्रजेयुः ॥ 1.195.२० ॥ <br>
कृत्वैवं सप्तमी सप्त नरो भक्ति समन्वितः ॥ <br>
श्रद्दधानोपि सूर्यस्य स कथं नाप्नुयात्फलम् ॥२१॥ <br>
दशानामश्वमेधानां कृतानां यत्फलं भवेत् ॥ <br>
तत्फलं सप्तमी सप्त कृत्वा भक्त्या लभेत ना ॥ २२ ॥ <br>
दुष्पापं नास्ति तद्वीर सप्तम्यां यन्न दह्यते ॥ <br>
न च रोगोऽस्त्यसौ लोके य एताभिर्न शाम्यति ॥ २३ ॥ <br>
कुष्ठानि यानि रौद्राणि दुश्छेद्यानि भिषग्जनैः ॥ <br>
नीयन्ते तानि सर्वाणि गरुडेनेव पन्नगाः ॥ २४ ॥ <br>
सकलविबुधमान्यं स्वप्रकाशं जनानामभिमतफलदाने दीक्षितं तं सुपूज्यम् ॥ <br>
सुतधनकुलभोगैः सौख्यपुण्यैरुपेतो व्रजति च सुतनुं कां शाश्वता तिग्मरश्मेः ॥ २५ ॥ ॥ <br>
