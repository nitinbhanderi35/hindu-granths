।। सुमंतुरुवाच ।। ।। <br>
पुनः शृणु महाराज धर्ममादित्यसंमतम् ।। <br>
सौरप्रियं सदा सौरं पवित्रं पापनाशनम् ।। १ ।। <br>
क्वचिद्गच्छन्यदा पश्येत्सूर्यार्चासंप्रपूजनम् ।। <br>
यत्र पूजा ततो गच्छन्त्स सूर्यो नात्र संशयः ।।२ ।। <br>
स्नाननैवेद्यवस्त्रैश्च नानालंकारभूषणैः ।। <br>
यथाविभवमाश्रित्य नमस्कारादिसंस्तवैः ।। ३ ।। <br>
दृष्ट्वायतनमाक्रम्य नमस्कृत्य रविं व्रजेत् ।। <br>
क्वचित्पथि नदीं शैलं गच्छमानं च भोजकम् ।। ४ ।। <br>
उपश्रुत्यावनिं गत्वा भोजकं पूजयेद्बुधः ।। <br>
रथाश्वगजयानेभ्यो ह्यवतीर्य मगान्नृप ।। <br>
मगानां भोजनं भक्त्या शक्त्या दानं प्रकल्पयेत् ।। ५ ।। <br>
दशपूर्वान्दश परानात्मना सह भारत ।। <br>
समादाय व्रजेत्स्थानं रवेरमिततेजसः ।। ६ ।। <br>
दैवपर्वोत्सवे श्राद्धे पुण्येषु दिवसेषु च ।। <br>
भानुं संपूज्य विधिवद्भोजकान्भोजयेत्ततः ।। ७ ।। <br>
पितरः सर्वदेवानां सूर्यमाश्रित्य संस्थिताः ।। <br>
प्रीते सूर्ये तु ते सर्वे प्रीताः स्युर्नात्र संशयः ।। ८ ।। <br>
यदा च श्रद्धया युक्तं प्रसक्तं रविपूजनम् ।। <br>
भोजयेद्भोजकं भक्त्या श्राद्धेषु विधिवन्नृप ।। ९ ।। <br>
भोजकस्य महाराज दिवसेनापि यत्फलम् ।। <br>
न तच्छक्यमिदं तेन प्राप्तुं वर्षशतैरपि ।। 1.172.१० ।। <br>
यः पश्यति प्रसन्नात्मा यो न द्वेष्टि न कांक्षति ।। <br>
शब्दादीनां तु संभोगं स विज्ञेयो जितेंद्रियः ।। ११ ।। <br>
ज्ञानविज्ञानसम्पन्नः सूर्यभक्त्या समन्वितः ।। <br>
पाषंडयोगमुक्तश्च स वै भोजक उच्यते।। १२ ।। <br>
सूर्यधर्माद्भवेज्ज्ञानं ज्ञानाद्वैराग्यसंभवः ।। <br>
ज्ञानवैराग्ययुक्तस्य सूर्ययोगः प्रवर्तते ।। १३ ।। <br>
सूर्ययोगाच्च सर्वज्ञः परिपूर्णः सुनिर्वृतः ।। <br>
आत्मन्यवस्थितः शुद्धः सूर्यवद्दि वि मोदते ।।१४।। <br>
सर्वेषामेव भूतानामुत्तमः पुरुषः स्मृतः ।। <br>
पुरुषेभ्यो द्विजः श्रेष्ठो द्विजेभ्यो ग्रंथपारगः ।। १५ ।। <br>
ग्रन्थिभ्यो वेदविद्वांसस्तेभ्यस्त त्त्वार्थचिंतकाः ।। <br>
अर्थविद्भ्यश्च ज्ञानार्थप्रतिबुद्धो विशिष्यते ।। १६ ।। <br>
ज्ञानार्थकोटिकोटिभ्यो वरिष्ठा योगिनो मताः ।। <br>
योगिनां कोटिकोटिभ्यो भोजकश्चोत्तमो भवेत् ।। १७ ।। <br>
योगज्ञा योगनिष्ठाश्च पितरो योगसंभवाः ।। <br>
भोजिते भोजके सर्वे प्रीताः स्युस्ते न संशयः ।। १८ ।। <br>
सर्वज्ञानतपोदानैः कृतैर्दत्तैश्च यत्फलम् ।। <br>
तत्फलं लभते सर्वं विधिवद्भोज्यभोजकम् ।। १९ ।। <br>
यश्च द्रव्यकलापात्मा दक्षिणा हविर्ऋत्विजः ।। <br>
ऋग्यजुःसाम योगैश्च देवयज्ञः प्रकीर्तितः ।।1.172.२०।। <br>
ब्रह्मचर्यं तपो मौनं क्षांतिराहारलाघवम् ।। <br>
इत्येतत्तपसां रूपं सुधीरं पंचलक्षणम् ।।२१।। <br>
यच्च दिष्टं विशिष्टं च न्यायप्राप्तं च यद्भवेत।।<br>
तत्तद्गुणवते देयमित्येतद्दानलक्षणम्।।२२।।<br>
विवर्धनीं सहस्राणां सर्वसस्यप्ररोहिणीम्।। <br>
दद्याद्भूमिं जलोपेतां भूमिदानं तदुच्यते ।।२३।।<br>
एकच्छत्रां महीं कृत्वा द्विजेभ्यः प्रतिपादयेत् ।। <br>
संपूर्णां पर्वतारण्यैर्भूमिदानं तदुच्यते।।२४।। <br>
कन्यामलंकृतां दद्यादधनाय नराधिपा। <br>
द्विजाय वेदविदुषे कन्यादानं तदुच्यते ।।२५।। <br>
सर्वदोषविनिर्मुक्तां कुलयोग्यामलंकृताम् ।। <br>
मध्यमोत्तमवस्त्राणां यो दद्यादहतानि च ।।२६।। <br>
एतत्समासतो ज्ञेयं वस्त्रदानस्य लक्षणम्।।<br>
ब्रह्मविष्णुसमाधिक्यकांतिशीलपरायणः।।<br>
अहोरात्रं न भुञ्जीत ह्युपवासस्य लक्षणम् ।।२७।। <br>
चत्वारिंशत्समायुक्तं पिंडानां हि शतद्वयम् ।। <br>
मासे ह्यद्यायथाकाममिदं चाद्रायणं स्मृतम्।।२८।। <br>
ऋषिभिः सर्वशास्त्रज्ञैस्तपोनिष्ठैर्जितेंद्रियैः ।। <br>
देवैश्च सेवितं तोयं क्षितौ तत्तीर्थमु च्यते ।। २९ ।। <br>
सूर्यावांतरस्थानानि पुण्यक्षेत्राणि निर्दिशेत्।। <br>
मृतानां तेषु सूर्यत्वं सौरक्षेत्रेषु देहिनाम् ।। 1.172.३० ।। <br>
दानान्यावसथं कुर्यादुद्यानं देव तागृहम् ।। आवसथ<br>
तीर्थेष्वेतानि यः कुर्यात्सोऽक्षयं लभते फलम् ।। ३१ ।। <br>
क्षान्तिः स्पृहा तथा सत्यं दानं शीलं तपः श्रुतम्।। <br>
एतदष्टांगमुद्दिष्टं परं पात्रस्य लक्षणम् ।। ३२ ।। <br>
यज्ञोपवासदानानि तपस्तीर्थर्फलानि च ।। <br>
संपूर्णं लभते भक्त्या भोजयित्वा तु भोजकान् ।। ३३ ।। <br>
सूरे भक्तिः क्षमा सत्यं दशेंद्रियविनिग्रहः ।। <br>
सुखितेषु च मैत्री च सूर्यधर्मस्य लक्षणम् ।। ३४ ।। <br>
सूर्यभक्तं द्विजं भक्त्या यः श्राद्धेषु च भोजयेत् ।। <br>
कुलसप्तकमुद्धृत्य सूर्यलोके महीयते ।। ३५ ।। <br>
बहुनात्र किमुक्तेन सूर्यभक्तं तु भोजयेत् ।। <br>
सूर्यभक्तेन यद्भुक्तं भानुनामाश्रयं नृप ।। ३६ ।। <br>
न वेदविदुषां कोट्या लभ्यते चेह तत्फलम् ।। <br>
तत्फलं लभते राजन्भोजं भाज्य विधानतः ।। ३७ ।। <br>
तस्माच्छ्राद्धे विशेषेण पुण्येषु दिवसेषु च ।। <br>
सूर्यमुद्दिश्य विप्रेंद्र भोजं संभोजयेन्नृप ।। ३८ ।। <br>
असंयतः संयतो वा सर्वावस्थां गतोपि वा ।। <br>
यश्चासौ रविभक्तः स्यात्सूर्यवत्पूज्य एव हि ।। ३९ ।। <br>
संसर्गाद्वापि वा लोभाद्भोजकं यस्तु भोजयेत् ।। <br>
सोऽपि यां गतिमाप्नोति न तां यज्ञशतैरपि ।। 1.172.४० ।। <br>
तस्मान्मान्यश्च पूज्यश्च रक्षणीयश्च सर्वदा ।। <br>
भोजकः कुरुशार्दूल सौरेण गतिमिच्छता ।। ४१ ।। <br>
नाममात्रप्रयत्नोऽपि यदि स्याद्भोजको रवेः ।। <br>
सूर्यवत्स हि द्रष्टव्यः पूजनीयश्च भारत ।। ४२ ।। <br>
गृहे श्राद्धस्य यत्पुण्यमरण्ये तच्छताधिकम् ।। <br>
सौराश्रमेषु विज्ञेयं तत्पुण्यमयुताधिकम् ।। ४३ ।। <br>
दत्त्वा तु भोजके सौम्यं ह्यासनं सपरिच्छदम् ।। <br>
धातुदंतमयं चापि राजा भवति भूतले ।। ४४ ।।<br>
&nbsp;विमले वाससी दत्त्वा भोजकाय महीपते ।। <br>
उद्धृत्य शतसाहस्रं सूर्यलोके महीयते ।। ४५ ।। <br>
दत्त्वा तु लोमशां राजन्भोजकाय शुभां बृहत् ।। <br>
रोम्णिरोम्णि सुवर्णस्य दत्तस्य फलमाप्नुयात् ।। ४६ ।। <br>
शंखं ददाति यो भक्त्या तथा दिव्ये च पादुके ।। <br>
सूर्यलोकमवाप्नोति तेजसा रविसन्निभः ।। ४७ ।।<br>
लिखापयति यो भक्त्या पुराणेन तु पुस्तकम् ।। <br>
युगकोटिशतं दिव्यं सूर्यलोके महीयते ।। ४८ ।। <br>
भवेदिहागतः श्रीमान्सुखाढ्यो वेदपारगः।।<br>
यः करोति गृहं भानोस्तत्स्थानं चोत्तमं भवेत् ।। ४९ ।। <br>
तत्सूर्यो भोजकः सोत्र भोजकः सूर्य एव हि ।। <br>
तेन भोजकविप्रेषु दानमक्षय्यमित्यपि ।। 1.172.५० ।। <br>
यद्यद्यस्योपयुज्येत देयं तत्तस्य यत्नतः ।। <br>
उपयोगपरो नित्यं सूर्यस्तदुभयोरपि ।।५१।। <br>
व्याख्याने सौरधर्मस्य कृत्वा आमलकं महत् ।। <br>
शोभितं पुष्पपत्राद्यैर्न्यसेत्तत्रासने सुराः ।। ५२ ।। <br>
शोभितं माल्यगन्धैस्तु सूर्यस्य साधनं महत् ।। <br>
पुरस्तात्तस्य संस्थाप्य आचार्यं पूजयेत्सदा ।। <br>
सूर्यवत्सौरधर्मे च तुल्यमेतद्द्वयं वचः ।। ५३ ।। <br>
य एवं न्यायतो वक्ति सौरधर्मं शृणोति च ।। <br>
आयुर्विद्यां यशः कीर्तिमुपलभ्य रविं जपेत् ।। <br>
वदंत्यन्ये पिबंत्यन्ये सर्वे ते फलभागिनः ।। ५४ ।। <br>
तस्मादेवंविधो धर्मो वाचकैश्च विदुर्बुधाः ।। <br>
तस्यान्ते पूजयेद्भक्त्या य इच्छेद्विपुलं यशः ।। ५५ ।। <br>
