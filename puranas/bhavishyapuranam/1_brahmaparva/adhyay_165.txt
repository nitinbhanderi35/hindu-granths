।। सुमंतुरुवाच ।। ।। <br>
अहं ते संप्रवक्ष्यामि सूर्यस्यव्रत्तमुत्तमम्।। <br>
धर्मकामार्थमोक्षाणां प्रतिपादनमुत्तमम्।।१।। <br>
पौषमासे तु संप्राप्ते यः कुर्यान्नक्तभोजनम्।। <br>
जितेंद्रियः सत्यवादी शालिगोधूमगोरसैः ।।२।। <br>
पक्षयोः सप्तमीं यत्नादुपवासेन यापयेत् ।। <br>
त्रिसंध्यमर्चयेद्भानुं शांडिलेयं च सुव्रत।।३।।<br>
अधःशायी भवेन्नित्यं सर्वभोगविव र्जितः ।। <br>
मासि पूर्णे तु सप्तम्यां घृतादिभिररिंदम ।। ४ ।। <br>
कृत्वा स्नानं महापूजां सूर्यदेवस्य भास्त।। <br>
नैवेद्यं मोदकप्रस्थं क्षीरं सिद्धं निवेदयेत् ।।५।। <br>
भोजयेच्च द्विजानष्टौ भगार्चा शुभलक्षणाम् ।।<br>
गां च दत्त्वा महाराज कपिलां भास्कराय तु ।।६।। <br>
य एवं कुरुते पुण्यं सूर्यस्य व्रतमुत्तमम्।। <br>
तस्य पुण्य फलं वच्मि सर्वकामसमन्वितम्।।७।। <br>
सूर्यकोटिप्रतीकाशैर्विमानैः सार्वकामिकैः ।। <br>
अप्सरोगणसंकीर्णैर्महाविभवसंयुतैः ।।८।। <br>
संगीतनृत्यवाद्याद्यैर्गंधर्वगणशोभितैः ।। <br>
दोधूयमानश्चमरैः स्तूयमानः सुरासुरैः ।।९।। <br>
सहस्रकिरणाभासः सौरैः सूर्यसमन्वितैः ।। <br>
स याति परमं स्थानं यत्रास्ते रविरंशुमान्।।1.165.१०।। <br>
रोमसंख्या तु या तस्यास्तत्प्रसूतिः कुलेषु च ।। <br>
तावद्युगसहस्राणि सूरलोके महीयते ।।११।। <br>
त्रिःसप्तकुलजैः सार्धं भोगान्भुक्त्वा यथेप्सितान् ।। <br>
ज्ञानयोगं समासाद्य पुनरेव प्रमुच्यते ।। १२ ।। <br>
योगाद्दुःखांतमाप्नोति ज्ञानयोगं प्रवर्तते ।। <br>
सौरधर्माद्भवेज्ज्ञानं सौरधर्मो भगार्चनात्।। ।। १३ ।।<br>
इत्येवं ते समाख्यातं भवार्णवव्यपोहनम्।। <br>
सौरमोक्षक्रमोपायं सूराश्रयनिषेवणम् ।। १४ ।। <br>
माघमासे तु संप्राप्ते यः कुर्यान्नक्तभोजनम् ।। <br>
पिण्याकं घृतसंयुक्तं भुंजानः स जितेन्द्रियः ।। १५ ।। <br>
सोपवासश्च सप्तम्यां भवेदुभयपक्षयोः ।। <br>
घृताभिषेकमष्टम्यां कुर्याद्भानोर्नराधिप ।। <br>
गां च दयाद्दिनेशाय तरुणीं नीलसंनिभाम्।। १६ ।। <br>
इन्द्रनीलप्रतीकाशैर्विमानैः शिखिसंयुतैः ।। <br>
गत्वादित्यपुरं रम्यं भोगान्भुंक्ते यथेप्सितान् ।। १७ ।। <br>
राजेंद्र फाल्गुने मासि यः कुर्यान्नक्तभोजनम् ।। <br>
श्यामाकक्षीरनीवारैर्जितक्रोधो जितेन्द्रियः ।। १८ ।। <br>
षष्ठ्यां वाप्यथ सप्तम्यामुपवासपरो नरः ।। <br>
अष्टम्यां तु महास्नानं पञ्चगव्यघृतादिभिः ।।१९।। <br>
वल्मीकजादिमृद्भिश्च गोमूत्रशकृदादिभिः।। <br>
त्वग्भिश्च क्षीरवृक्षाणां स्नापयित्वा प्रमार्जयेत् ।।1.165.२०।। <br>
सौरभेयीं ततो दद्याद्रक्ताभां रक्तमालिने ।। <br>
पद्मरागप्रतीकाशैर्विमानैर्हस्तिसंयुतैः ।। <br>
गत्वादित्यपुरं रम्यं मोदते शाश्वतीः समाः ।। २१ ।। <br>
मासि चैत्रे तु संप्राप्ते यः कुर्यान्नक्तभोजनम् ।। <br>
शाल्यन्नं पायसैर्युक्तं भुञ्जानश्च जितेन्द्रियः ।। <br>
भानवे पाटलां दद्याद्वैष्णवीं तरुणीं नृप ।। २२ ।। <br>
पुष्पराग प्रभैर्यानैर्नानाहंसादियायिभिः ।। <br>
गच्छेत्सूर्यपुरं रम्यं मोदते शाश्वतीः समाः ।।२३।। <br>
वैशाखे वीरमासे तु यः कुर्यान्नक्तभोजनम् ।। <br>
सूर्ये खंडाज्य संमिश्रं सकृद्दद्यान्निवेदनम् ।। २४ ।। <br>
गां च दद्यान्महाराज भास्कराय शुभानन ।। <br>
सामान्यं च विधिं कुर्यात्प्रयुक्तो यो मया तव ।। २५ ।। <br>
शुद्धस्फटिकसंकाशैर्यानैर्बर्हिणवाहनैः ।। <br>
अणिमादिगुणैर्युक्तः सूर्यवद्विचरेद्दिवि ।। २६ ।। <br>
संप्राप्ते श्रावणे मासि यः कुर्यान्नक्तभोजनम् ।। <br>
क्षीरषष्टिकभक्तेन सर्वसत्त्वहिते रतः ।। २७ ।। <br>
पीतवर्णां च गां दद्याद्भास्कराय महात्मने ।। <br>
सामान्यमखिलं कुर्याद्विधानं यत्प्रकीर्तितम् ।।२८।। <br>
स विचित्रैर्महायानैर्हंससारसगामिभिः ।। <br>
गत्वादित्यपुरं श्रीमान्पूर्वोक्तं लभते फलम् ।। २९ ।। <br>
वीर भाद्रपदे मासि यः कुर्यान्नक्तभोजनम् ।। <br>
हुतशेषहविष्याशी वृक्षमूलमुपाश्रितः ।। 1.165.३० ।। <br>
स्वप्यादायतने रात्रौ सर्वभूतानुकम्पकः ।। <br>
दद्याद्गां रोहिणीं श्रेष्ठां भास्कराय महात्मने ।। ३१ ।। <br>
निशाकरकरप्रख्यैर्वज्रवैदूर्यसन्निभैः ।। <br>
चक्रवाकसमायुक्तैर्विमानैः सार्वकामिकैः ।। ३२ ।। <br>
गत्वादित्यपुरं रम्यं सुरासुरसुवन्दितम्।। <br>
मोदते स महाभागो यावदा भूतसंप्लवम् ।। ३३ ।। <br>
श्रीमानाश्वयुजे मासि यः कुर्यान्नक्तभोजनम् ।। <br>
मिताशनं प्रभुञ्जानो जितक्रोधो जितेन्द्रियः ।। ३४ ।। <br>
दद्याद्गां पद्मवर्णाभां ,भानवेऽमिततेजसे ।। <br>
दिव्याभरणसंपन्नां तरुणीं च पयस्विनीम् ।।३५।। <br>
स्वस्तिमौक्तिकसंकाशैरिंद्रनीलोपशोभितैः ।। <br>
जीवो जीवकसंयुक्तविमानैः सार्वकामिकैः ।। <br>
गच्छेद्भानुसलोकत्वं भुञ्जानः स जितेन्द्रियः ।। ३६ ।। <br>
दिवाकराय गां दद्याज्वलनार्कसमप्रभाम् ।। <br>
पूर्वोक्तं च विधिं कुर्यात्सूर्य तुल्यो भवेन्नरः ।। ३७ ।। <br>
कालानलशिखप्रख्यैर्महायानैर्नगोपमैः ।। <br>
महासिंहकृतारोपैः सूर्यवन्मोदते सुखी ।। ३८ ।। <br>
मार्गशीर्षे शुभे मासि यः कुर्यान्नक्तभोजनम् ।। <br>
यच्चान्नं पयसा युक्तं भुञ्जानः स जितेन्द्रियः ।।३९।। <br>
प्रयच्छेद्गां तथा रक्तां नानालंकारभूषिताम् ।। <br>
सूर्याय कुरुशार्दूल विधिं चापि समाचरेत् ।। 1.165.४० ।। <br>
सितपद्मनिभैर्यानैः श्वेताश्वरथसंयुतैः ।। <br>
गत्वा तत्र पुरे रम्ये प्रभया परयान्वितः ।। ४१ ।। <br>
अहिंसासत्यवचनमस्तेयं क्षांतिरार्जवम् ।। <br>
त्रिषवणाग्निहवनं भूशय्या नक्तभोजनम् ।। ४२ ।। <br>
पक्षयोरुभयोर्मार्गे सप्तम्यां कुरुनंदन ।। <br>
एतान्गुणान्समाश्रित्य कुर्वाणो व्रतमुत्त मम् ।। ४३ ।। <br>
सप्तम्योभयविख्यातं सर्वपापभयापहम् ।। <br>
सर्वरोगप्रशमनं सर्वकामफलप्रदम् ।।४४।। <br>
इत्येवमादीन्नियमांश्चरेत्सूर्यव्रती सदा।। <br>
य इच्छेद्विपुलं स्थानं भानोरमिततेजसः ।।४५।। ।।<br>
