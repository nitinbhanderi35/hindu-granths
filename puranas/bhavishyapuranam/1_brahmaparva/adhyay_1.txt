नारायणं नमस्कृत्य नरं चैव नरोत्तमम् । <br>
देवीं सरस्वतीं चैव ततो जयमुदीरयेत् । । १ <br>
जयति पराशरसूनुः सत्यवतीहृदयनन्दनो व्यासः । <br>
यस्यास्यकमलगलितं वाङ्मयममृतं जगत्पिबति । । २ <br>
मूकङ्करोति वाचालं पङ्गु लङ्घयते गिरिम् । <br>
यत्कृपा तमहं वन्दे परमानन्दमाधवम् । । ३ <br>
पाराशर्यवचः सरोजममलं गीतार्थगन्धोत्कटं, <br>
नानाख्यानककेसरं हरिकथासम्बोधनाबोधितम् । <br>
लोके सज्जनषट्पदैरहरहः पेपीयमानं मुदा, <br>
भूयाद्भारतपङ्कजं कलिमलप्रध्वंसि नः श्रेयसे । । ४ <br>
यो गोशतं कनकशृङ्गमयं ददाति, <br>
विप्राय वेदविदुषे च बहुश्रुताय ।<br>
पुण्यां भविष्यसुकथां शृणुयात्समग्रां, <br>
पुण्यं समं भवति तस्य च तस्य चैव । । ५<br>
कृत्वा पुराणानि पराशरात्मजः सर्वाण्यनेकानि सुखावहानि ।<br>
तत्रात्मसौख्याय भविष्यधर्मान् कलौ युगे भावि लिलेख सर्वम् । । ६<br>
तत्रापि सर्वर्षिवरप्रमुख्यैः पराशराद्यैर्मुनिभिः प्रणीतान् ।<br>
स्मृत्युक्तधर्मागमसंहितार्थान् व्यासः समासादवदद्भविष्यम् । । ७<br>
अल्पायुषो लोकजनान्समीक्ष्य विद्याविहीनान्पशुवत्सुचेष्टान् ।<br>
तेषां सुखार्थं प्रतिबोधनाय व्यासः पुराणं प्रथितं चकार । । ८<br>
जयति भुवनदीपो भास्करो लोककर्त्ता, <br>
जयति च शितिदेहः शार्ङ्गःधन्वा मुरारिः । । <br>
जयति च शशिमौली रुद्रनामाभिधेयो, <br>
जयति च स तु देवो भानुमांश्चित्रभानुः । । १ <br>
श्रियावृतं तु राजानं शतानीकं महाबलम् । <br>
अभिजग्मुर्महात्मानः सर्वे द्रष्टुं महर्षयः । । २ <br>
भृगुरत्रिर्वसिष्ठश्च पुलस्त्यः पुलहः क्रतुः । <br>
पराशरस्तथा व्यासः सुमन्तुर्जैमिनिस्तथा । । ३ <br>
मुनिः पैलो याज्ञवल्क्यो गौतमस्तु महातपाः । <br>
भारद्वाजो मुनिर्धीमांस्तथा नारदपर्वतौ । । ४ <br>
वैशम्पायनो महात्मा शौनकश्च महातपाः । <br>
दक्षोऽङ्गिरास्तथा गर्गो गालवश्च महातपाः । । ५ <br>
तानागतानृषीन्दृष्ट्वा शतानीको महीपतिः । <br>
विधिवत्पूजयामास अभिगम्य महामतिः । । ६ <br>
पुरोहितं पुरस्कृत्य अर्ध्यं गां स्वागतेन च । <br>
पूजयित्वा ततः सर्वान्प्रणम्य शिरसा भृशम् । । ७<br>
सुखासीनांस्ततो राजा निरातङ्कान् गतक्लमान् । <br>
उवाच प्रणतो भूत्वा बाहुमुद्धृत्य दक्षिणम् । । ८ <br>
इदानीं सफलं जन्म मन्येऽहं भुवि सत्तमाः । <br>
आत्मनो द्विजशार्दूला! तथा कीर्तिर्यशो बलम् । । ९ <br>
धन्योऽहं पुण्यकर्मा च यतो मां द्रष्टुमागताः । <br>
येषां स्मरणमात्रेण युष्माकं पूयते नरः । । 1.1.१० <br>
श्रोतुमिच्छाम्यहं किञ्चिद्धर्मशास्त्रमनुत्तमम् । <br>
आनृशंस्यं समाश्रित्य कथयध्वम् महाबलाः! । । ११ <br>
येनाहं धर्मशास्त्रं तु श्रुत्वा गच्छे परां गतिम् । <br>
यथागतो मम पिता श्रुत्वा वै भारतं पुरा । । १२ <br>
तथोक्तास्तेन राज्ञा वै ब्राह्मणास्ते समन्ततः । <br>
समागम्य मिथस्ते तु विमृश्य च १ भृशम् तदा । । १३ <br>
पूजयित्वा ततो व्यासमिदं वचनमब्रुवन् । <br>
व्यासं प्रसादय विभो! एष ते कथयिष्यति । । १४ <br>
तिष्ठत्यस्मिन्महाबाहो! वयं वक्तुं न शक्नुमः । <br>
तिष्ठमाने गुरौ शिष्यः कथं वक्ति महामते! । । १५<br>
२अयं गुरुः सदास्माकं साक्षान्नारायणस्तथा । <br>
कृपालुश्च तथा चायं तथा दिव्यविधानवित् । । १६ <br>
चतुर्णामपि वर्णानां पावनाय महात्मनाम् । <br>
धर्मशास्त्रमनेनोक्तं धर्माद्यैः सुसमन्वितम् । । १७ <br>
बिभेति गहनाच्छास्त्राल्लोको व्याधिरिवौषधात् । <br>
भारतस्य च विस्तारो मुनिना व्याहृतः स्वयम् । । १८ <br>
यथा स्वादु च पथ्यं च दद्यास्त्वं भिषगौषधम् । <br>
तथा रम्यं च शास्त्रं च भारतं कृतवान्मुनिः । । १९ <br>
आस्तिक्यारोहसोपानमेतद्भारतमुच्यते । <br>
तच्छ्रुत्वा स्वर्गनरकौ लोकः साक्षादवेक्षते । । 1.1.२०<br>
देवतातीर्थतपसां भारतादेव निश्चयः । <br>
न जन्यते नास्तिकता तस्य मीमांसकैरपि । । २१ <br>
विष्णौ १ देवेषु वेदेषु गुरुषु ब्राह्मणेषु च । <br>
भक्तिर्भवति कल्याणी भारतादेव धीमताम् । । २२ <br>
धर्मार्थकाममोक्षाणां भरतात्सिद्धिरेव हि । <br>
अजिह्मो भारतः पन्था निर्वाणपदगामिनाम् । । २३ <br>
मोक्षधर्मार्थकामानां प्रपञ्चो भारते कृतः । <br>
अनित्यतापसन्तप्ता भवन्ति तस्य मुक्तये । । २४ <br>
विपत्तिं भारताच्छ्रुत्वा वृष्णिपाण्डवसम्पदाम् । <br>
दुःखावसानाद्राजेन्द्र! पुण्यं च संश्रयेद्बुधः । । २५ <br>
एवंविधं भारतं वै प्रोक्तं येन महात्मना । <br>
सोऽयं नारायणः साक्षात् व्यासरूपी महामुनिः  । । २६ <br>
स तेषां वचनं श्रुत्वा प्रतापी यो महीपतिः । <br>
प्रसादयामास मुनिं व्यासं शास्त्रविशारदम् । । २७ <br>
शतानीक उवाच<br>
अञ्जलिः शिरसा ब्रह्मन्! कृतोऽयं पादयोस्तव । <br>
ब्रूहि मे धर्मशास्त्रं ५ तु येना पूततां व्रजे । । २८ <br>
समुद्धर भवादस्मात्कीर्तयित्वा कथां शुभाम् । <br>
यथा मम पिता पूर्वं कीर्तयित्वा तु भारतम् । । २९ <br>
व्यास उवाच<br>
तस्यैतद्वचनं श्रुत्वा व्यासो वचनमब्रवीत् । <br>
एष शिष्यः सुमन्तुर्मे कथयिष्यति ते प्रभो! । । 1.1.३०<br>
यदिच्छसि महाबाहो! प्रीतिदं चाद्भुतं शुभम् । <br>
श्रव्यं भरतशार्दूल! सर्वपापभयापहम् । । ३१ <br>
यथा वैशम्पायनेन पुरा प्रोक्तं पितुस्तव । <br>
महाभारतव्याख्यानं ब्रह्महत्याव्यपोहनम् । । ३२ <br>
अथ तमृषयः सर्वे राजानमिदमब्रुवन् । <br>
साधु प्रोक्तं महाबाहो! व्यासेनामितबुद्धिना । । ३३ <br>
सुमन्तुं पृच्छ राजर्षे! सर्वशास्त्रविशारदम् । <br>
अस्माकमपि राजेन्द्र! श्रवणे जायते मतिः ।<br>
अथ व्यासो महातेजाः सुमन्तुमृषिमब्रवीत् । । ३४ <br>
कथयास्मै कथास्तात! याः श्रुत्वा मोदते नृपः । <br>
भारतादिकथानां तु यत्रास्य रमते मनः । । ३५ <br>
असावपि महातेजाः श्रुत्वा भावं महामतेः । <br>
व्यासस्य द्विजशार्दूल! ऋषीणां चापि सर्वशः । । ३६ <br>
चकार वक्तुं स मनस्तस्मै राज्ञे महामतिः । <br>
व्यासस्य शासनाद्विप्र! ऋषीणां चैव सर्वशः । । ३७ <br>
अथ राजा महातेजा आजमीढो द्विजोत्तमम् । <br>
प्रणम्य शिरसात्यर्थं प्रवक्तुमुपचक्रमे । । ३८ <br>
शतानीक उवाच<br>
पुण्याख्यानं मम ब्रह्मन्! पावनाय प्रकीर्तय । <br>
श्रुत्वा यद्ब्राह्मणश्रेष्ठ! मुच्येऽहं सर्वपातकात् । । ३९ <br>
सुमन्तुरुवाच<br>
नानाविधानि शास्त्राणि सन्ति पुष्पानि भारत । <br>
यानि श्रुत्वा नरो राजन्! मुच्यते सर्वकिल्बिषैः । । 1.1.४० <br>
किमिच्छसि महाबाहो! श्रोतुं यत्त्वां ब्रवीमि वै । <br>
भारतादिकथानां तु यासु धर्मादयः स्थिताः । । ४१<br>
शतानीक उवाच<br>
मतानि कानि विप्रेन्द्र १! धर्मशास्त्राणि सुव्रत! । <br>
यानि श्रुत्वा नरो विप्र! मुच्यते सर्वकिल्बिषैः । । ४२ <br>
सुमन्तुरुवाच<br>
श्रूयन्तां धर्मशास्त्राणि मनुर्विष्णुर्यमोऽङ्गिराः । <br>
वसिष्ठदक्षसंवर्तशातातपपराशराः । । ४३ <br>
आपस्तम्बोऽथ उशना कात्यायनबृहस्पती । <br>
गौतमःशङ्खलिखितौ हारीतोऽत्रिरथापि वा । । ४४ <br>
एतानि धर्मशास्त्राणि श्रुत्वा ज्ञात्वा च भारत! । <br>
वृन्दारकपुरं गत्वा मोदते नात्र संशयः । । ४५ <br>
शतानीक उवाच<br>
यान्येतानि त्वयोक्तानि धर्मशास्त्राणि सुव्रत! । <br>
नेच्छामि श्रोतुं विप्रेन्द्र! ३ श्रुतान्येतानि हि द्विज! । । ४६ <br>
त्रयाणामपि वर्णानां प्रोक्तानामपि पण्डितैः । <br>
श्रेयसे न तु शूद्राणां तत्र मे वचनं शृणु । । ४७ <br>
चतुर्णामिह वर्णानां श्रेयसे यानि सुव्रत! । <br>
भवन्ति द्विजशार्दूल! श्रुतानि भुवनत्रये । । ४८ <br>
विशेषतश्चतुर्थस्य वर्णस्य द्विजसत्तम! । । ४९ <br>
ब्राह्मणादिषु वर्णेषु त्रिषु वेदाः प्रकल्पिताः । <br>
मन्वादीनि च शास्त्राणि तथाङ्गानि समन्ततः । । 1.1.५०<br>
शूद्राश्चैव भृशं दीनाः प्रतिभान्ति द्विजप्रभो । <br>
धर्मार्थकाममोक्षस्य शस्ताः स्युरवने कथम् । । ५१ <br>
आगमेन विहीना हि अहो कष्टं मतं मम् । <br>
कश्चैषामागमः प्रोक्तः पुरा द्विजमनीषिभिः । । <br>
त्रिवर्गप्राप्तये ब्रह्मञ्छ्रेयसे च तथोभयोः । । ५२ <br>
सुमन्तुरुवाच<br>
साधु साधु महाबाहो! शृणु मे परमं वचः । <br>
चतुर्णामपि वर्णानां यानि प्रोक्तानि श्रेयसे । । ५३ <br>
धर्मशास्त्राणि १ राजेन्द्र! शृणु तानि नृपोत्तम । <br>
विशेषतश्च शूद्राणां पावनानि मनीषिभिः  । । ५४ <br>
अष्टादशपुराणानि चरितं राघवस्य च । <br>
रामस्य कुरुशार्दूल! धर्मकामार्थसिद्धये । । ५५ <br>
तथोक्तं भारतं वीर! पाराशर्येण धीमता । <br>
वेदार्थसकलं योज्य३  धर्मशास्त्राणि च प्रभो! । । ५६ <br>
कृपालुना कृतं शास्त्रं चतुर्णामिह श्रेयसे । <br>
वर्णानां भवमग्नानां कृतं पोतो ह्यनुत्तमम् । । ५७ <br>
अष्टादशपुराणानि अष्टौ व्याकरणानि च । <br>
ज्ञात्वा सत्यवतीसूनुश्चक्रे भारतसंहिताम् । । ५८ <br>
यां श्रुत्वा पुरुषो राजन्! मुच्यते ब्रह्महत्यया । <br>
प्रथमं प्रोच्यते ब्राह्मं द्वितीयं चैन्द्रमुच्यते । । ५९ <br>
याम्यं प्रोक्तं ततो रौद्रं वायव्यं वारुणं तथा । <br>
सावित्रं च तथा प्रोक्तमष्टमं वैष्णवं तथा । । 1.1.६० <br>
एतानि व्याकरणानि पुराणानि निबोध मे । <br>
ब्राह्मं पाद्मं वैष्णवं च शैवं भागवतं तथा । । ६१ <br>
तथान्यन्नारदीयं च मार्कण्डेयं च सप्तमम् । <br>
आग्नेयमष्टमं वीर भविष्यं नवमं स्मृतम् । । ६२<br>
दशमं ब्रह्मवैवर्त्तं लैङ्गमेकादशं स्मृतम् । <br>
वाराहं द्वादशं प्रोक्तं स्कान्दं चैव त्रयोदशम् । । ६३ <br>
चतुर्दशं वामनं च कौर्मं पञ्चदशं स्मृतम् । <br>
मात्स्यं च गारुडं चैव ब्रह्माण्डं च ततः परम् । । ६४ <br>
एतानि कुरुशार्दूल धर्मशास्त्राणि पण्डितैः । <br>
साधारणानि प्रोक्तानि वर्णानां श्रेयसे सदा । । ६५ <br>
चतुर्णामिह राजेन्द्र श्रोतुमर्हाणि सुव्रत । <br>
किमिच्छसि महाबाहो श्रोतुमेषां नृपोत्तम । । ६६ <br>
शतानीक उवाच<br>
भारतं तु श्रुतं विप्र तातस्याङ्कगतेन तु । <br>
रामस्य चरितं चापि श्रुतं ब्रह्मन्समन्ततः । । ६७ <br>
पुराणानि च विप्रेन्द्र भविष्यं न तु सुव्रत । <br>
पुराणं वद विप्रेन्द्र! भविष्यं कौतुकं हि मे । । ६८ <br>
सुमन्तुरुवाच<br>
साधु साधु महाबाहो साधु पृष्टोऽस्मि ४ मानद । <br>
शृणु मे वदतो राजन् पुराणं नवमं महत् । । ६९ <br>
यच्छ्रुत्वा सर्वपापेभ्यो मुच्यते मानवो नृप । <br>
अश्वमेधफलं प्राप्य गच्छेद् भानौ न संशयः । । 1.1.७० <br>
इदं तु ब्रह्मणा प्रोक्तं धर्मशास्त्रमनुत्तमम् । <br>
विदुषा ब्राह्मणेनेदमध्येतव्यं प्रयत्नतः ५ । । ७१ <br>
शिष्येभ्यश्चैव वक्तव्यं चातुर्वर्ण्येभ्य एव हि । <br>
अध्येतव्यं न चान्येन ब्राह्मणं क्षत्रियं विना । । <br>
श्रोतव्यमेव शूद्रेण नाध्येतव्यं कदाचन ६ । । ७२<br>
देवार्चां पुरतः १ कृत्वा ब्राह्मणैश्च नृपोत्तम । <br>
श्रोतव्यमेव शूद्रैश्च तथान्यैश्च द्विजातिभिः । । ७३ <br>
श्रौतं स्मार्तं हि वै धर्मं प्रोक्तमस्मिन्नृपोत्तम । <br>
तस्माच्छूद्रैर्विना विप्रान्न श्रोतव्यं कथञ्चन । ७४ <br>
इदं शास्त्रमधीयानो ब्राह्मणः संशितव्रतः । <br>
मनोवाग्देहजैर्नित्यं कर्मदोषैर्न लिम्पते । । ७५ <br>
शृण्वन्ति चापि ये राजन् भक्त्या वै ब्राह्मणादयः । <br>
मुच्यन्ते पातकैः सर्वैर्गच्छन्ति च दिवं प्रभो । । ७६ <br>
श्रावयेच्चापि यो विप्रः सर्वान्वर्णान्नृपोत्तम । <br>
स गुरुः प्रोच्यते तात वर्णानामिह सर्वशः । । ७७ <br>
स पूज्यः सर्वकालेषु सर्वैर्वर्णैर्नराधिप । <br>
पृथिवीं च तथैवेमां कृत्स्नामेकोऽपि सोऽर्हति । । ७८ <br>
इदं स्वस्त्ययनं श्रेष्ठमिदं बुद्धिविवर्धनम् । <br>
इदं यशस्यं सततमिदं निःश्रेयसं परम् । । ७९ <br>
अस्मिन्धर्मोऽखिलेनोक्तो गुणदोषौ च कर्मणाम् । <br>
चतुर्णामपि वर्णानामाचारश्चापि शाश्वतः । । 1.1.८० <br>
आचारः प्रथमो धर्मः श्रुत्युक्तश्च नरोत्तम । <br>
तस्मादस्मिन्समायुक्तो नित्यं स्यादात्मवान्द्विजः । । ८१ <br>
आचाराद्विच्युतो विप्रो न वेदफलमश्नुते । <br>
आचारेण च संयुक्तः सम्पूर्णफलभाक्स्मृतः । । ८२ <br>
एवमाचारतो दृष्ट्वा धर्मस्य मुनयो गतिम् । <br>
सर्वस्य तपसो मूलमाचारं जगृहुः परम् । । ८३ <br>
अन्ये च मानवा राजन्नाचारं संश्रिता सदा । <br>
एवमस्मिन्पुराणे तु आचारस्य तु कीर्तनम् । । ८४<br>
वृत्तान्तानि च राजेन्द्र तथा चोक्तानि पण्डितैः । <br>
त्रिलोक्यास्तु समुत्पत्तिः संस्कारविधिरुत्तमः । ।<br>
श्रवणं चेतिहासस्य विधानं कथ्यते नृप । । ८५ <br>
तथास्मिन्कथ्यते राजन्माहात्म्यं वाचकस्य तु । <br>
व्रतचर्याश्रमाचाराः स्नातकस्य परो विधिः । । ८६ <br>
दारादिगमनं चैव विवाहानां च लक्षणम् । <br>
पुंसां च लक्षणं राजन्योषितां चात्र कथ्यते । । ८७ <br>
महायज्ञविधानं च शास्त्रकल्पं च शाश्वतम् । <br>
पृथिव्या लक्षणं तात देवार्चायाः सुलक्षणम् । । ८८ <br>
वृत्तीनां लक्षणं चैव स्नातकस्य व्रतानि च । <br>
भक्ष्याभक्ष्यं च शौचं च द्रव्याणां शुद्धिरेव च । । ८९ <br>
स्त्रीधर्मयोगस्तापस्यं मोक्षः संन्यास एव च । <br>
राज्ञश्च धर्मो ह्यखिलः कार्याणां च विनिर्णयः । । 1.1.९० <br>
माहात्म्यं सवितुश्चात्र तीर्थानां च विशाम्पते । <br>
नारायणस्य माहात्म्यं तथा रुद्रस्य कथ्यते । । ९१ <br>
महाभाग्यं च विप्राणां माहात्म्यं पुस्तकस्य च । <br>
दुर्गादेव्यास्तथा चोक्तं सत्यस्य च महामते । । ९२ <br>
संक्षिप्तं १ संविधानं च धर्मं स्त्रीपुंसयोरपि । <br>
विभागं धर्मद्यूतं च कथकानां च शोधनम् । । ९३ <br>
वैश्यशूद्रोपचारं च संकीर्णानां च संभवम् । <br>
आपद्धर्मं च वर्णानां प्रायश्चित्तविधिं तथा । । ९४ <br>
संध्याविधिं प्रेतशुद्धिं स्नानतर्पणयोर्विधिम् । <br>
वैश्वदेवविधिं चापि तथा भोज्यविधिं नृप । । ९५ <br>
लक्षणं दन्तकाष्ठस्य चरणव्यूहमुत्तमम् । <br>
संसारगमनं चैव त्रिविधं कर्मसम्भवम् । । ९६ <br>
नैःश्रेयसं कर्मणां च गुणदोषपरीक्षणम् । <br>
दाराणां लक्षणं प्रोक्तं तथा पात्रपरीक्षणम् । । ९७<br>
प्रसूतिं चापि गर्भस्य तथा कर्मफलं नृप । <br>
जातिधर्मान्कुलधर्मान्वेदधर्मांश्च १ पार्थिव । । ९८ <br>
वैतानव्रतिकानां च तथासौ प्रोक्तवान्विभुः । <br>
ब्रह्मा कुरुकुलश्रेष्ठ शंकराय महात्मने । । ९९ <br>
शंकरेण तथा विष्णोः कथितं कुरुनन्दन । <br>
विष्णुनापि पुनः प्रोक्तं नारदाय महीपते । । 1.1.१०० <br>
नारदात्प्राप्तवाञ्छक्रः शक्रादपि पराशरः । <br>
पराशरात्ततो व्यासो व्यासादपि मया विभो । । १०१ <br>
एवं परम्पराप्राप्तं पुराणमिदमुत्तमम् । <br>
शृणु त्वमपि राजेन्द्र मत्सकाशात्परं हितम् । । १०२ <br>
सर्वाण्येव पुराणानि संज्ञेयानि नरर्षभ । <br>
द्वादशैव सहस्राणि प्रोक्तानीह मनीषिभिः । । १०३ <br>
पुनर्वृद्धिं गतानीह आख्यानैर्विविधैर्वृष । <br>
यथा स्कान्दं तथा चेदं भविष्यं कुरुनन्दन । । १०४ <br>
स्कान्दं शतसहस्रं तु लोकानां ज्ञातमेव हि । <br>
भविष्यमेतदृषिणा लक्षार्द्धं संख्यया कृतम् २ । । १०५ <br>
तच्छ्रुत्वा पुरुषो भक्त्या इदं फलमवाप्नुयात् । <br>
ऋद्धिर्वृद्धिस्तथा श्रीश्च भवन्ति तस्य निश्चितम् । । १०६ <br>
