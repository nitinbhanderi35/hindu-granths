सुमन्तुरुवाच<br>
अथान्यं सरहस्यं तु संवादं वच्मि तेऽखिलम् । <br>
सूर्यस्य दिण्डिना सार्धं सर्वपापप्रणाशनम् । । १<br>
ब्रह्महत्याभिभूतस्तु परा दिंडिर्महातपाः । <br>
आराधनाय देवस्य स्तोत्रं चक्रे महात्मनः । । २<br>
श्रुत्वा तस्यार्थतः स्तोत्रं तुतोष भगवान्रविः । <br>
उवाच देवदेवस्तं दिण्डिनं गणनायकम् । । ३<br>
आदित्य उवाच<br>
हंत दिण्डे प्रसन्नोऽस्मि भक्त्या स्तोत्रेण तेऽनघ१ । <br>
वरं वृणीष्व धर्मज्ञ यत्ते मनसि वर्तते । । ४<br>
दिण्डिरुवाच<br>
एष एव वरः श्लाघ्यो यत्प्राप्तोऽसि ममान्तिकम् । <br>
त्वद्दर्शनमपुण्यानां स्वप्नेष्वपि च दुर्लभम् । । ५<br>
यथैषा ब्रह्महत्या मे आगता लोकगर्हिता । <br>
भवाञ्जानाति सर्वेशो हदिस्थः सर्वदेहिनाम् । । ६<br>
त्वत्प्रसादान्ममेशान३ नाशमाशु प्रयातु वै । <br>
तथा च दुरितं सर्वं यच्चान्यल्लोकगर्हितम् । । ७<br>
यद्यदिच्छाम्यहं तत्तत्सर्वमस्तु दिवस्पते । <br>
एतेनैवानुमानेन प्रसन्नो भगवन्निति । । ८<br>
ज्ञातं मया हि मार्तण्डे नाप्रसन्ने विभूतयः । <br>
एवं सर्वसुखाह्लादमध्यस्थोऽपि हि भानुमान् । । ९<br>
त्वं मामगाधे संसारे मग्नमुद्धर्तुमर्हसि । <br>
सुखानि तानि चैवान्ते तेषां दुःखं न तत्सुखम् । । 1.62.१०<br>
यदा तु दुःखमागामि किं४ वा कस्यैव भक्षणात् । <br>
तत्प्रसादं कुरु विभो जगतां त्वं जगत्पते । । ११<br>
ज्ञानदानेन येनैवमुत्तरेयं भवार्णवम् । <br>
इत्युक्तस्तेन मार्तण्डः कथयामास योगवित् । । १२<br>
योगं निर्बीजमत्यन्तं दुःखसंयोगभेषजम् । <br>
श्रुत्वा योगं तु तं दिण्डिर्निर्बीजं निष्कलं बभौ । । १३<br>
प्रणिपत्य महातेजा इदं वचनमब्रवीत् । <br>
देवदेव त्वया योगो यः प्रोक्तो ध्वान्तनाशन । ।<br>
नैष प्राप्यो मया नान्यैर्मानवैरजितेन्द्रियैः । । १४<br>
विषया दुर्जयाः पुंभिरिन्द्रियाकर्षिणः सदा । <br>
इन्द्रियाणां जयो युक्तः कः शक्तानां करिष्यति । । १५<br>
अहंममेतिविख्यातिर्दुर्जयं चञ्चलं मनः । <br>
रागादयस्तथा त्यक्तुं शक्या जन्मान्तरैर्यदि२ । । १६<br>
सोऽहमिच्छामि देवेश त्वत्प्रसादादनिर्जितैः । <br>
रागादिभिरमर्त्यत्वं प्रापुः प्रक्षीणकल्मषाः । । १७<br>
आदित्य उवाच<br>
यद्येवं मुक्तिकामस्त्वं गणनाथ शृणुष्व तम् । <br>
क्रियायोगं समस्तानां क्लेशानां हानिकारकम्३ ॥ १८.<br>
मन्मना भव मद्भक्तो मद्याजी मां नमस्कुरु । <br>
मामेवैष्यसि युक्त्वैवमात्मानं मत्परायणः । । १९<br>
मद्भावना मद्यजना मद्भक्ता मत्परायणाः । <br>
मम पूजाकराश्चैव मयि यान्ति लयं नराः । । 1.62.२०<br>
सर्वभूतेषु मां पश्यन्ममवस्थितमीश्वरम्४ । <br>
कर्त्तासि केन चैव त्वमेवं दोषान्प्रहास्यसि५ । । २१<br>
जङ्गमाजङ्गमे ज्ञाते मय्यासक्ते समन्ततः । <br>
रागलोभादिनाशेन भवित्री कृतकृत्यता । । २२<br>
भक्त्यातिप्रणयस्यापि चञ्चलत्वान्मनो यदि । <br>
मय्यावेशं दधद् भूयः कुरु मद्रूपिणीं तनुम् । । २३<br>
सुवर्णरजताद्यैस्त्वं शैलमृद्दारुलेखनम् । <br>
पूजोपहारैर्विविधैः सम्पूजय त्रिलोचनम् । । २४<br>
तस्याश्रितं समाविश्य सर्वभावेन सर्वदा । <br>
पूजिता सैव ते भक्त्या ध्याता चैवोपकारिणी । । २५<br>
गच्छंस्तिष्ठन्स्वपन्भुञ्जस्तामेवाग्रे च पृष्ठतः । <br>
उपर्यधस्तथा पार्श्वे चिन्तयंस्तन्मयश्च वै । । २६<br>
स्नानैस्तीर्थोदकैर्हद्यैः १पुष्पैर्गन्धानुलेपनैः । <br>
वासोभिर्भूषणैर्भक्ष्यैर्गीतवाद्यैर्मनोरमैः । । २७<br>
यच्च यच्च तवेष्टं वै किञ्चिद्भोज्यादिकं तव । <br>
भक्तिनम्रो गणश्रेष्ठ प्रीणयस्व कृतिं२ मम । । २८<br>
रागेणाकृष्यते तात गन्धर्वाभिमुखं यदि । <br>
मयि बुद्धिं समावेश्य गायेथा याः कथा मम । । २९<br>
कथया रमते चेतो यदि तद्भवतो मम । <br>
श्रोतव्याः प्रीतियोगेन मत्स्वरूपोदयाः कथाः । । 1.62.३०<br>
एवं समर्पितमनाश्चेतसो येऽथ आश्रयाः । <br>
हेयास्तान्निखिलान्दिण्डे परित्यज्य सुखी भव । । ३१<br>
अक्षीणरागद्वेषोऽपि मत्प्रियः परमः परम् । <br>
पदमाप्नोषि मा भैषीर्मय्यर्पितमना भव । । ३२<br>
मयि संन्यस्य सर्वं त्वमात्मानं यत्नवान्भव । <br>
मदर्थं कुरु कर्माणि मा च धर्मव्यतिक्रमम् । । ३३<br>
एवं व्यपोह्य हत्यास्त्वं ब्रह्मण मोक्ष्यसे भवात् । <br>
एतेनैवोपदेशेन व्याख्यातमखिलं तव । । ३४<br>
क्रियायोगं समास्थाय मदर्पितमना भव । । ३५<br>
दिण्डिरुवाच<br>
मद्धिताय जगन्नाथ क्रियायोगामृतं मम । <br>
विस्तरेण समाख्याहि प्रसन्नस्त्वं हि दुःखहा । । ३६<br>
त्वामृते न हि तद्वक्तुं समर्थोऽन्यो१ जगद्गुरो । <br>
गुह्यमेतत्पवित्रं च तदाचक्ष्व प्रसीद मे । । ३७<br>
आदित्य उवाच<br>
आख्यास्यते तदखिलं निर्विकल्पं गणाधिप । <br>
इत्युक्त्वान्तर्दधे देवः सर्वलोकप्रदीपकः । । ३८<br>
स च दिण्डिर्महातेजा जगामाशु नभोगतिम् । । ३९<br>
