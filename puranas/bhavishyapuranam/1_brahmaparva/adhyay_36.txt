<br>
।। गौतम उवाच।। ।। <br>
कीदृशं सर्पदष्टस्य सर्पिण्याः कीदृशं भवेत् ।। <br>
कुमारदष्टः कीदृक्स्यात्सूतिकादंशितस्य च ।। १ ।। <br>
रूपं नपुंसकेनेह व्यंतरेण च कीदृशम् ।। <br>
एतदाख्याहि मे सर्वमेभिर्दष्टस्य लक्षणम् ।। २ ।। ।। <br>
।। कश्यप उवाच ।। ।। <br>
अतः परं प्रवक्ष्यामि नागानां रूपलक्षणम् ।। <br>
सर्पदष्टस्य च तथा समासाद्द्विजपुंगव ।। ३ ।। <br>
अथ सर्पेण दष्टस्य ऊर्ध्व दृष्टिः प्रजायते ।। <br>
सर्पीदष्टस्य च तथा अधोदृष्टिः प्रजायते ।। ४ ।। <br>
कन्यादष्टस्य वामा स्यादृष्टिर्द्विजवरोत्तम ।। <br>
कुमारेणापि दष्टस्य दक्षिणा एव जायते ।।५।। <br>
गर्भिण्या वाथ दष्टस्य तथा स्वेदश्च जायते ।। <br>
रोमांचः सूतिकायास्तु वेपथुश्चापि जायते ।। <br>
नपुंसकेन दष्टस्य अंगमर्दः प्रजायते ।। ।।६।। <br>
पन्नग्यः प्रभवो रात्रौ दिवा सर्पो विषाधिकः।। <br>
नपुंसकस्तु संध्यायां कश्यपेन तु भाषितम्।।७।। <br>
अंधकारे तु दष्टो य उदके गहने वने ।। <br>
सुप्तो वा चेत्प्रमत्तो वा यदि सर्पं न पश्यति ।। <br>
दष्टरूपाण्यजानन्वै कथं वैद्यचिकित्सितम्।।८।।<br>
चतुर्विधा इह प्रोक्ताः पन्नगास्तु महात्मना ।। <br>
दर्वीकरा मंडलिनो राजिला व्यंतरास्तथा ।। ९ ।। <br>
दर्वीकरा वातविषा मंडला पैत्तिकाः स्मृताः ।। <br>
श्लेष्मला राजिल्रा ज्ञेया व्यंतराः सान्निपातिकाः ।। 1.36.१० ।।<br>
रक्तं परीक्षयेदेषां सर्पाणां तु पृथक्पृथक् ।। <br>
कृष्णं दर्वीकराणां तु जायते नाल्पमुल्बणम् ।। ११ ।। <br>
रक्तं घनं च बहुशः शोणितं मंडली कृतम् ।। <br>
पिच्छिलं राजिले स्वल्पं तद्वद्व्यंतरके तथा ।। १२ ।। <br>
सर्पा ज्ञेयास्तु चत्वारः पंचमो नोपलभ्यते ।। <br>
ब्राह्मणः क्षत्रियो वैश्यः शूद्र श्चैव चतुर्थकः ।। १३ ।। <br>
ब्राह्मणे मधुरं दद्यात्तिक्तं दद्यात्तथोत्तरे ।। <br>
वैश्ये कर्षफलं दद्याच्छूद्रे त्रिस्थूणमेव च ।। १४ ।। <br>
ब्राह्मणेन तु दष्टस्य दाहो गात्रेषु जायते ।। <br>
मूर्च्छा च प्रबला स्याद्वै नात्मानमभिजानते ।। १५ ।। <br>
श्यामवर्णं मुखं च स्यान्मज्जास्तंभश्च जायते ।। <br>
तस्य कुर्यात्प्रतीकारं येन संपद्यते सुखम् ।। १६ ।। <br>
अश्वगंधाप्यपामार्गः सिंदुवारं सुरामयम् ।। <br>
एतत्सर्पिः समायुक्तं पाने नस्ये च दापयेत् ।। <br>
एतेनैवोपचारेण सुखी भवति मानवः ।। १७ ।। <br>
क्षत्रियेण तु दष्टस्य कंपो गात्रेषु जायते ।। <br>
मूर्छा मोहस्तथा स्याद्वै नात्मानमभिवेत्ति सः ।। १८ ।। <br>
जायते वेदना तस्य ऊर्ध्वं चैव निरीक्षते ।। <br>
तस्य कुर्यात्प्रतीकारं येन संपद्यते सुखम् ।। १९ ।। <br>
अर्कमूलमपामार्गं प्रियंगुमिन्द्रवारुणीम् ।। <br>
एतत्सर्पिः समायुक्तं पानं नस्यं च दापयेत् ।। <br>
एतेनैवोपचारेण सुखी भवति मानवः ।। 1.36.२० ।। <br>
वैश्येनापि हि दष्टस्य शृणु रूपाणि यानि तु ।। <br>
श्लेष्मप्रकोपो लाला च न चोद्वहति चेतनाम् ।। २१ ।। <br>
मूर्छा च प्रबला यस्य आत्मानं नाभिनंदति ।। <br>
तस्य कुर्यात्प्रतीकारं येन संपद्यते सुखम् ।। २२ ।। <br>
अश्वगंधा सगोमूत्रा गृह धूमं सगुग्गुलम् ।। <br>
शिरीषार्कपलाशेन श्वेता च गिरिकर्णिका ।। २३ ।। <br>
गोमूत्रेण समायुक्तं पानं नस्यं च दापयेत् ।। <br>
एष वैश्येन दष्टानामगदः परिकीर्त्तितः ।। २४ ।। <br>
शूद्रेणापि हि दष्टस्य शृणु तत्त्वेन गौतम ।। <br>
कुथ्यते वेपते चैव ज्वरः शीतं च जायते ।। २५ ।। <br>
अंगानि चुलुचुलायंते शूद्रदष्टस्य लक्षणम् ।। <br>
तत्रागदं प्रवक्ष्यामि येन संपद्यते सुखम् ।। २६ ।। <br>
पद्मं च लोध्रकं चैव क्षौद्रं पद्मस्य केसरम् ।। <br>
मधूकसारं मधु च श्वेतां च गिरिकर्णिकाम् ।। २७ ।। <br>
एतानि समभागानि पेषयेच्छीतवारिणा ।। <br>
पानलेपांजनैर्नस्यैः सुखी भवति मानवः ।। २८ ।। <br>
पूर्वाह्णे चरते विप्रो मध्याह्ने क्षत्रियश्चरेत् ।। <br>
अपराह्ने चरेद्वैश्यः शूद्रः संध्याचरो भवेत् ।।२९।। <br>
आहारो वायुपुष्पाणि ब्राह्मणानां विदुर्बुधाः ।। <br>
मूषिका क्षत्रि याणां च आहारो द्विजसत्तम ।। <br>
वैश्या मंडूकभक्षाश्च शूद्राः सर्वाशिनस्तथा ।।1.36.३०।। <br>
अग्रतो दशते विप्रः क्षत्रियो दक्षिणेन तु ।। <br>
वामपार्श्वे सदा वैश्यः पश्चाद्वै शूद्र आदशेत् ।। ३१ ।। <br>
मदकाले तु संप्राप्ते पीड्यमाना महाविषाः ।।<br>
अवेलायां दशंते वै मैथुनार्ता भुजंगमाः ।। ३२ ।। <br>
पुष्पगंधाः स्मृता विप्राः क्षत्रियाश्चंदनावहाः ।। <br>
वैश्याश्च घृतगंधा वै शूद्राः स्युर्मत्स्यगंधिनः ।। ३३ ।।<br>
वासं तेषां प्रवक्ष्यामि यथावदनुपूर्वशः ।। <br>
वापीकूपतडागेषु गिरिप्रस्रवणेषु च ।। <br>
वसंति ब्राह्मणाः सर्पा ग्रामद्वारे चतुष्पथे ।।३४।।<br>
आरामेषु पवित्रेषु शुचिष्वायतनेषु च ।। <br>
वसन्ति क्षत्रिया नित्यं तोरणेषु सरःसु च ।।३५।। <br>
श्मशाने भस्मशालासु पलालेषु तटेषु च ।। <br>
गोष्ठेषु पथि वृक्षेषु विप्र वैश्या वसंति च ।।३६।। <br>
अविविक्तेषु स्थानेषु निर्जनेषु वनेषु च ।। <br>
शून्यागारे श्मशाने च शूद्रा विप्र वसंति च ।। ३७ ।। <br>
श्वेताश्च कपिलाश्चैव ये सर्पास्त्वनलप्रभाः ।। <br>
मनस्विनः सात्त्विकाश्च ब्राह्मणास्ते बुधैः स्मृताः ।।३८।। <br>
रक्तवर्णाः सुवर्णाभाः प्रवालमणिसंनिभाः ।। <br>
सूर्यप्रभास्तथा विप्र क्षत्रियास्ते भुजंगमाः।।३९।।<br>
नानाविचित्रराजीभिरतसीवर्णसन्निभाः।।<br>
बाण पुष्पसवर्णाभा वैश्यास्ते वै भुजंगमाः ।। 1.36.४० ।। <br>
काकोदरनिभाः केचिद्ये च अंजनसन्निभाः ।। <br>
काकवर्णा धूम्रवर्णास्ते शूद्राः परिकीर्तिताः ।।४१।। <br>
यस्य सर्पेण दष्टस्य दंशमंगुष्ठमंतरम् ।। <br>
बालदष्टं विजानीयात्कश्यपस्य वचो यथा।। ४२ ।। <br>
यस्य सर्पेण दष्टस्य दंशं द्व्यंगुलमंतरम् ।। <br>
यौवनस्थेन दष्टस्य एतद्भवति लक्षणम् ।। ४३ ।। <br>
यस्य सर्पेण दष्टस्य सार्धं द्व्यंगुलमzतरम् ।। <br>
वृद्धदष्टं विजानीयात्कश्यपस्य वचो यथा ।। ४४ ।। <br>
अनंतः प्रेक्षते पूर्वं वामपार्श्वे तु वासुकिः ।। <br>
तक्षको दक्षिणेनेह कर्कोटः पृष्ठतस्तथा ।। ४५ ।। <br>
चलते भ्रमते पद्मो महापद्मो निमज्जति ।। <br>
विसंज्ञस्तिष्ठते चैव शंखपालो मुहुर्मुहुः ।। ४६ ।। <br>
सर्वेषां कुरुते रूपं कुलिकः पन्नगोत्तमः ।। <br>
अनंतस्य दिशा पूर्वा वासुकेस्तु हुताशनी ।।४७।। <br>
दक्षिणा तक्षकस्योक्ता कर्कोटस्य तु नैर्ऋती ।। <br>
पश्चिमा पद्मनाभस्य महापद्मस्य वायुजा ।। <br>
उत्तरा शंखपालस्य ऐशानी कंबलस्य तु।।४८।।<br>
अनंतस्य भवेत्पद्मं वासुकेः स्यात्तथोत्पलम् ।। <br>
स्वस्तिकं तक्षकस्योक्तं कर्कोटस्य तु पंकजम् ।। ४९ ।। <br>
पद्मस्य तु भवेत्पद्मं शूलं पद्मेतरस्य तु ।। <br>
शंखपाले भवेच्छत्रं कुलिकस्यार्धचन्द्रकम् ।। 1.36.५० ।। <br>
अनंतकपिलौ विप्रौ क्षत्रियौ शंखवासुकी ।। <br>
महापद्मस्तक्षकश्च वैश्यौ विप्र प्रकीर्तितौ ।। <br>
पद्मकर्कोटकौ शूद्रौ सदा ज्ञेयौ मनीषिभिः ।। ५१ ।। <br>
अनंतकुलिकौ वर्णतो ब्रह्मसंभवौ ।। <br>
वासुकिः शंखपालश्च रक्तौ ह्यग्निसमुद्भवौ ।। ५२ ।। <br>
तक्षकश्च महापद्म ईषत्पीतौ बभूवतुः ।। <br>
पद्मकर्कोटकौ विप्र सर्पौ कृष्णौ बभूवतुः ।। ५३ ।। <br>
हयं यानं वृषं छत्रं राजानमथ पावकम् ।। <br>
धरणीमुत्पाद्य धृतानेतान्सिद्धिकरान्विदुः ।। ।।५४।।<br>
पूर्णकुम्भः पताका च कांचनं मणयस्तथा ।। <br>
शिरीषं माणिकं कण्ठे जीवजीवेति सुव्रत ।। <br>
एतेषां दर्शनं श्रेष्ठं कन्या चैकप्रसूयिका ।।५५।।<br>
चतुःषष्टिः समाख्याता भोगिनो ये तु पन्नगाः । <br>
अदृश्यास्तेषु षट्त्रिंशद्दृश्यास्त्रिंशन्महीचराः ॥ ५६ ॥ <br>
विंशच्च स्रग्विणः प्रोक्ताः सप्त मंडलिनस्तथा । <br>
राजीवन्तो दश प्रोक्ता दर्व्यः षोडश पंच च ॥ ५७ ॥ <br>
दुंदुभो डुंडुभश्चैव चेटभश्चेंद्रवाहनः ॥ <br>
नागपुष्पसवर्णाख्या निर्विषा ये च पन्नगाः॥ <br>
एवमेव तु सर्पाणां शतद्विनवति स्मृतम् ॥५८॥ <br>
वराहकर्णीं गजपिप्पलीं च गांधारिकां पिप्पलदेवदारु ॥ <br>
मधूकसारं सहसिंदुवारं हिंगुं च पिष्ट्वा गुटिका च कार्या ॥५९॥ <br>
॥ सुमंतुरुवाच ॥ ॥<br>
&nbsp;इत्युक्तवान्पुरा वीर गौतमस्य प्रजापतिः॥ <br>
लक्षणं सर्वैनागानां रूपवर्णौ विषं तथा ॥ 1.36.६० ॥ <br>
तस्मात्संपूजयेन्नागान्सदा भक्त्या समन्वितः ॥ <br>
विशेषतस्तु पंचम्यां पयसा पायसेन च ॥६१॥ <br>
श्रावणे मासि पंचम्यां शुक्लपक्षे नरा धिप । <br>
द्वारस्योभयतो लेख्या गोमयेन विषोल्बणाः ॥ ६२ । <br>
पूजयेद्विधिवद्द्वारं दधिदूर्वाक्षतैः कुशैः । <br>
गंधपुष्पोपहारैश्च ब्राह्मणानां च तर्पणैः॥ ६३।। <br>
ये त्वस्यां पूजंतीह नागान्भक्तिपुरःसराः।। <br>
न तेषां सर्वपतो वीर भयं भवति कर्हिचित्।६४।।  <br>
इति श्रीभविष्ये महापुराणे शतार्द्ध साहस्र्यां संहितायां ब्राह्मे पर्वणि पञ्चमीकल्पे श्रावणिकनागपञ्चमीव्रतवर्णनंनाम षट्त्रिंशोऽध्यायः ॥ ३६ ॥ ॥ छ ॥ <br>
<br>
