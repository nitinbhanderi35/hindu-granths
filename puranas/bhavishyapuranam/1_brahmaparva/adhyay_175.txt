॥ गरुड उवाच॥ ॥ <br>
सर्वरोगहता ये तु आधिव्याधिसमन्विताः ॥ <br>
ग्रहोपघातैर्विविधैरर्दिता ये च मानवाः ॥ १ ॥ <br>
अरिभिः पीडिता ये च विनायकहताश्च ये ॥ <br>
कर्तव्यं किं भवेत्तेषामात्मनः श्रेयसेऽनघ ॥ २ ॥ <br>
॥ अरुण उवाच ॥ ॥ <br>
नानारोगहतानां तु अर्दितानां तथारिभिः ॥ <br>
आदित्याराधनं मुक्त्वा नान्यच्छ्रेयस्करं परम् ॥ ३ ॥ <br>
तस्मादाराधयेन्नित्यं सर्वरोगविनाशनम् ॥ <br>
ग्रहोपघातहंतारं राजोपद्रवनाशनम् ॥ ४ ॥ <br>
॥ गरुड उवाच ॥ ॥ <br>
सर्वपत्रविहीनं मे सर्वरोगविवर्जितम् ॥ <br>
शापेन ब्रह्मवादिन्याः पश्यांगं द्विजसत्तम ॥ ५ ॥ <br>
एवं मत्तस्य मे तात किं कार्यमवशिष्यते ॥ <br>
येनाहं कर्मणा कल्पो भवेयं पत्रवान्पुनः ॥ ६ ॥ <br>
तन्मे ब्रूहि खगश्रेष्ठ प्रपन्नस्य खगाधिप ॥ <br>
यत्कृत्वा कल्पतां प्राप्य पूजयामि दिवाकरम् ॥७॥ <br>
॥ अरुण उवाच ॥ ॥ <br>
पूजयस्व जगन्नाथं भास्करं तिमिरापहम् ॥ <br>
सूर्याग्निकार्यं सततं शुद्धचित्तः समाचर ॥ ८ ॥ <br>
महाशांतिकरं ख्यातं सर्वोपद्रवनाशनम् ॥ <br>
ग्रहोपघातहंतारं शुभकार्यंकरं परम् ॥ ९ ॥ <br>
॥ गरुड उवाच ॥ ॥ <br>
नाहं शक्तोस्मि वै कर्तुं पूजां दिनकरस्य च ॥ <br>
न चाग्निकार्यं शक्नोमि कर्तुं विकलतां गतः ॥1.175.१ ०॥ <br>
तस्मान्मे कुरु शांत्यर्थमग्निकार्यं खगाधिप ॥ <br>
महाशांतिरिति ख्यातं शांतये मम सुव्रत ॥ ११ ॥ <br>
॥ अरुण उवाच ॥। ॥ <br>
एवमेव यदात्थ त्वं वैनतेय खगाधिप ॥ <br>
अकल्पस्त्वं न शक्नोषि महाव्याधिप्रपीडितः ॥ १२ ॥ <br>
अहं करोमि ते पुत्र शांतये पावकार्चनम् ॥ <br>
यत्कृतं मम चार्केण पुरा शांतिदमादरात् ॥१३॥ <br>
सर्वपापहरं पुण्यं महाविप्रविनाशनम् ॥ <br>
महोदयं शातिकरं लक्षहोमविधि स्मृतम् ॥ १४ ॥ <br>
अपमृत्युहरं वीर सर्वव्याधिहरं परम् ॥ <br>
परचक्रप्रमथनं सदाविजयवर्धनम् ॥ १५ ॥ <br>
तृप्तिदं सर्वदेवानां भास्करप्रियमुत्तम्॥ <br>
आग्नेय्यां दिशि लिप्याथ स्थडिलं गोमयेन तु ॥१६॥ <br>
देवालयस्य विधिवत्कुर्यादग्निप्रबोधनम् ॥ <br>
महाव्याहृतिभिर्वीर लक्षहोमं समाचरेत् ॥१७॥ <br>
भूर्भुवःस्वरिति स्वाहा प्रणवेन समन्वितम्॥ <br>
आरक्तदेहरूपाय रक्ताक्षाय महात्मने॥१८॥ <br>
धराधराय शान्ताय सहस्राक्षिशिराय च॥१९॥<br>
अधोमुखाय श्वेताय स्वाहा पूर्वाहुतिं सृजेत् ॥। <br>
चतुर्मुखाय शांताय पद्मासनगताय च ॥1.175.२०॥ <br>
पद्मवर्णाय वेधाय कमण्डलुधराय च ॥ <br>
द्वितीयोर्ध्वमुखायेह स्वाहाकाराहुतिं सृजेत्॥२१॥ <br>
हेमवर्णाय देहाय ऐरावतगताय च ॥ <br>
सहस्राक्षशरीराय पूर्वदिश्युन्मुखाय च ॥ २२ ॥ <br>
देवाधिपाय चेन्द्राय विहस्ताय शुभाय च ॥ <br>
स्वाहाकारं चोत्सृजेदेव तृतीयवदनाय च ॥ २३ ॥ <br>
दीप्ताय व्यक्तदेहाय ज्वालामालाकुलाय च ॥ <br>
इन्द्रनीलाभदेहाय सर्वारोग्यकराय च॥ २४ ॥ <br>
यमाय धर्मराजाय दक्षिणाशामुखाय च ॥ <br>
कृष्णांबरधरायेह स्वाहाहुतिमनुत्सृजेत् ॥२५॥ <br>
नीलजीमूतवर्णाय रक्तांबरधराय च ॥ <br>
मुक्ताफलशरीराय पिंगाक्षाय महात्मने ॥ २६॥ <br>
शुक्लवस्त्राय पीताय दिव्यपाशधराय च ॥ <br>
स्वाहाकाराय च तथा पश्चिमाभिमुखाय च ॥ २७ ॥ <br>
कृष्णपिंगलनेत्राय वायव्याभिमुखाय च॥ <br>
नीलध्वजाय वीराय तथा चेन्द्राय वेधसे ॥२८॥ <br>
स्वाहेति पवनायेह आहुतिं चोत्सृजेद्बुधः॥ <br>
गदाहस्ताय सूर्याय चित्रस्रग्भूषणाय च॥२९॥ <br>
महोदराय शांताय स्वाहाधिपतये तथा ॥ <br>
उत्तराभिमुखायेह महादेवप्रियाय च ॥ 1.175.३० ॥ <br>
श्वेताय श्वेतवर्णाय चित्राक्षाय महात्मने ॥ <br>
शांताय शांतरूपाय पिनाकवरधारिणे ॥ ३१ ॥ <br>
ईशानाभिमुखायेह दद्यादीशाय चाहुतिम् ॥ <br>
विसृजेत्खगशार्दूल विधिवच्छ्रेयसेनघ ॥ ३२ ॥ <br>
एवं देवं महात्मानं पावकं विधिवत्खग ॥ <br>
अर्हेदिति तु यत्कार्यं तत्सौरं खगसत्तम ॥ ३३ ॥ <br>
लक्षहोमं च विधिवत्कृत्वा शांतिकमाचरेत् ॥ <br>
भूर्भुवःस्वरिति स्वा हा लक्षहोमविधिः स्मृतः ॥ ३४ ॥ <br>
महाहोमे च वै सौर एष एव विधिः परः ॥ <br>
कृत्वैवमग्निकार्यं तु भोजको भास्कराय वै ॥ ३५ ॥ <br>
शांत्यर्थं सर्वलोकानां ततः शांतिकमाचरेत् ॥ <br>
सिन्दूरासनरक्ताभः रक्तपद्माभलोचनः ॥ ३६ ॥ <br>
सहस्रकिरणो देवः सप्ताश्वरथवाहनः ॥ <br>
गभस्तिमाली भगवान्सर्वदेवनमस्कृतः  ॥ ३७ ॥ <br>
करोतु ते महाशांतिं ग्रहपीडानिवारिणीम् ॥ <br>
त्रिचक्ररथमारूढ अपां सारमयं तु यः ॥३८॥ <br>
दशाश्ववाहनो देव आत्रेय श्चामृतस्रवः ॥ <br>
शीतांशुरमृतात्मा च क्षयवृद्धिसमन्वितः ॥ <br>
सोमः सौम्येन भावेन ग्रहपीडां व्यपोहतु ॥ ३९ ॥ <br>
पद्मरागनिभो भौमो मधुपिंगल लोचनः ॥ <br>
अंगारकोऽग्निसदृशो ग्रहपीडां व्यपोहतु ॥ 1.175.४० ॥ <br>
पुष्परागनिभेनेह देहेन परिपिंगलः ॥ <br>
पीतमाल्यांबरधरो बुधः पीडां व्यपोहतु ॥ ॥ ४१ ॥ <br>
तप्तगैरिकसंकाशः सर्वशास्त्रविशारदः ॥ <br>
सर्वदेवगुरुर्विप्रो ह्यथर्वणवरो मुनिः ॥ ४२ ॥ <br>
बृहस्पतिरिति ख्यात अर्थशास्त्रपरश्च यः ॥ <br>
शांतेन चेतसा सोपि परेण सुसमाहितः ॥ ४३ ॥ <br>
ग्रहपीडां विनिर्जित्य करोतु तव शांतिकम् ॥ <br>
सूर्यार्चनपरो नित्यं प्रसादाद्भास्करस्य तु ॥ ४४ ॥ <br>
हिमकुंदेंदुवर्णाभो दैत्यदानवपूजितः ॥ <br>
महेश्वरस्ततो धीमान्महासौरो महामतिः ॥ ४५ ॥ <br>
सूर्यार्चनपरो नित्यं शुक्रः शुक्लनिभस्तदा ॥ <br>
नीतिशास्त्रपरो नित्यं ग्रहपीडां व्यपोहतु ॥ ४६ ॥<br>
&nbsp;नानारूपधरोव्यक्त अविज्ञातगतिश्च यः ॥ <br>
नोत्पत्तिर्जायते यस्य नोदयपीडितैरपि ॥ ४७ ॥ <br>
एकचूलो द्विचूलश्च त्रिशिखः पंचचूलकः ॥ <br>
सहस्रशिररूपस्तु चन्द्रकेतुरिव स्थितः ॥४८॥ <br>
सूर्यपुत्रोग्निपुत्रस्तु ब्रह्मविष्णुशिवात्मकः ॥ <br>
अनेकशिखरः केतुः स ते पीडां व्यपोहतु ॥ ४९ । <br>
एते ग्रहा महात्मानः सूर्यार्चनपराः सदा ॥ <br>
शांतिं कुर्वंतु ते हृष्टाः सदा कालं हितेक्षणाः ॥ 1.175.५० ॥ <br>
