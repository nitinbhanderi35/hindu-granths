नारद उवाच<br>
हन्त ते सर्वदेवानां प्रतिमालक्षणं परम् । <br>
वच्मि ते यदुशार्दूल आदित्यस्य विशेषतः । । १<br>
एकहस्ता द्विहस्ता वा त्रिहस्ता वा प्रमाणतः । <br>
तथा सार्द्धत्रिहस्ता च सवितुः प्रतिमा शुभा । । २<br>
प्रसादाद्द्वारतो वापि प्रमाणं च प्रकल्पितम् । <br>
तद्वत्प्रयाणं कर्तव्यं सततं शुभमिच्छता । । ३<br>
एकहस्ता भवेत्सौम्या द्विहस्ता धनधान्यदा । <br>
त्रिहस्ता प्रतिमा भानोः सर्वकामप्रदा स्मृता । । ४<br>
सार्धत्रिहस्ता प्रतिमा सुभिक्षक्षेमकारिणी । <br>
अग्रे मध्ये च मूले च प्रतिमा सर्वतः समा । ।<br>
गान्धर्वी सा तु विज्ञेया धनधान्यावहा स्मृता । । ५<br>
देवागारस्य यद्द्वारं तस्मादष्टांशमुद्यता । <br>
विभागैः पिण्डिकाः कार्या द्वौ भागौ प्रतिमा भवेत् । । ६<br>
अङ्गुलैश्च तथा मूर्तिश्चतुरशीतिसंमितैः । <br>
विस्तारायामतः कार्या वदनं द्वादशाङ्गुलम् । । ७<br>
मुखात्त्रिभागैश्चिबुकं ललाटं नासिका तथा । <br>
कर्णौ नासिकया तुल्यौ पादौ चानियतौ तयोः । । ८<br>
नयने द्व्यंगुले स्यातां त्रिभागा तारका भवेत । <br>
तृतीयतारकाभागात्कुर्याद्दृष्टिं विचक्षणः । । ९<br>
ललाटमस्तकोत्सेधं कुर्यात्तत्सममेव च । <br>
परिणाहस्तु शिरसो भवेद्द्वाविंशदङ्गुलः । । 1.132.१०<br>
तुल्या नासिकया ग्रीवा मुखेन हदयांतरम् । <br>
मुखमात्रा भवेन्नाभिस्ततो मेढ्रमनन्तरम् । ।<br>
मुखविस्तारणमुरस्ततोऽर्द्धं तु कटिः स्मृता । । ११<br>
बाहू प्रवाहतुल्यौ तु ऊरू जङ्घे च तत्समे । <br>
गुल्फाधस्तात्तु पादः स्यादुच्छ्रितश्चतुरङ्गुलः । । १२<br>
षडङ्गुलसुविस्तारस्तस्याङ्गुष्ठाङ्गुलत्रयम् । <br>
प्रदेशिनी च तत्तुल्या हीना शेषा नखैर्युताः । । १३<br>
चतुर्दशाङ्गुलः पाद आयामात्परिकीर्तितः । <br>
एवं लक्षणसंयुक्ता प्रतिमार्च्या भवेत्सदा । । १४<br>
अंसौ हरेस्तथैवोरू ललाटं च सनासिकम् । <br>
नियते नयने गण्डौ मूर्तेः कुर्यात्समुन्नते । । १५<br>
विशालधवलावामपक्ष्मलायतलोचने । <br>
सस्मिताननपद्मस्य चारुबिम्बाधरस्तथा । । १६<br>
रत्नप्रोद्भासिमुकुटकटकाङ्गदहारवान् । <br>
अव्यङ्गपदमध्यादिसमायोगोऽपि शोभितः । । १७<br>
सुप्रभो मण्डलश्चारुर्विचित्रमणिकुण्डलः । <br>
कराभ्यां काञ्चनीं मालां प्रोद्वहन्ससरोरुहाम् । । १८<br>
एवं लक्षणसंयुक्तां कारयेदीहितप्रदाम् । <br>
प्रजाभ्यश्च सदा भानुः शिवारोग्याभयप्रदः । । १९<br>
अल्पाङ्गायां नृपभयं हीनाङ्गायामकल्पता । <br>
खातोदर्यां च क्षुत्पीडा कृशायां तु दरिद्रता । । 1.132.२०<br>
सक्षतायां भयं शस्त्रात्स्फुटिता मृत्युकारिणी । <br>
दक्षिणावनतायां तु शश्वदायुः क्षयो भवेत् । । २१<br>
उत्तरावनतायां तु वियोगो भवति ध्रुवम् । <br>
नालोक्या नाप्यनालोक्या रक्ष्यामूर्तिः प्रशस्यते । । २२<br>
तस्माद्भास्करभक्तेन लोकद्वयहितैषिणा । <br>
तन्मूर्तेश्चादरः कार्यस्तदधीनास्तु सम्पदः । । २३<br>
शिरोरुगण्डवदनैः सर्वाङ्गावयवैस्तथा । <br>
एवं लक्षणसंपूर्णा प्रतिमा भवते शुभा । । २४<br>
नासाललाटजङ्घोरुदण्डवक्षोभिरन्विता । <br>
कुर्यादादित्यवेषं तु गूढपादोदरं तथा । । २५<br>
कमलोदरकान्तिनिभः कञ्चुकगुप्तः प्रसन्नमुखः । <br>
रक्तोत्पलप्रभामण्डलश्च कर्तुः शुभं करोत्यर्कः । । २६<br>
कुण्डलभूषितवदनः प्रलम्बहारोऽपि गृहवृत्तः । <br>
नृपतिभयं व्यङ्गायां हीनाङ्गायामकल्पना कर्तुः । । २७<br>
खातोदर्यां क्षुद्भयमर्थविनाशः कृशाङ्गायाम् । <br>
मरणं तु सक्षतायां शस्त्रनिपातेन निर्दिशेत्कर्तुः । । २८<br>
वामोन्नता तु पत्नीं दक्षिणावनता हिनस्त्यायुः । <br>
अन्धत्वमूर्द्ध्वदृष्टिः करोति चिन्तामधोमुखी दृष्टिः । । २९<br>
सर्वप्रतिमास्वेवं शुभाशुभं भास्करेणोक्तम् । <br>
ब्रह्मा कमण्डलुकरश्चतुर्मुखः पङ्कजस्थश्च । । ३०<br>
स्कन्दः कुमाररूपः शक्तिधरो बर्हिकेतुश्च । <br>
शुक्लश्चतुर्विषाणो द्विपो महेन्द्रस्य वज्रपाणित्वम् । । ३१<br>
तिर्यगूर्ध्वललाटसंस्थं तृतीयमपि लोचनं चिह्नम् । । ३२<br>
