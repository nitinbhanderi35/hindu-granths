।। ।। अरुण उवाच ।। ।। <br>
पूजयित्वा रविं भक्त्या ब्रह्मा बह्मत्वमागतः ।। <br>
विष्णुत्वं चापि देवेशो विष्षुराप तदर्चनात् ।। १ ।। <br>
शंकरोऽपि जगन्नाथः पूजयित्वा दिवाकरम् ।। <br>
महादेवत्वमगमत्तत्प्रसादात्खगाधिप ।। २ ।। <br>
सहस्राक्षोपि देवेश इन्द्रो भानुं तमोपहम् ।। <br>
इन्द्रत्वमगमद्देवं पूजयित्वा दिवाकरम् ।। ३ ।। <br>
मातरो देवगंधर्वाः पिशाचोरगराक्षसाः ।। <br>
पूजयंति सदा भानुमीशानं सुरनायकम् ।। ४ ।। <br>
सर्वमेतज्जगन्नित्यं भानौ देवे प्रतिष्ठितम् ।। <br>
तस्मात्संपूजयेद्भानुं य इच्छेत्स्वर्गमक्षयम् ।। ५ ।। <br>
यो न पूजयते सूर्यं भास्करं तमसूदनम् ।। <br>
धर्मार्थकाममोक्षाणां न नरो भाजनं भवेत् ।। ६ ।। <br>
तस्मात्कार्यं हि तद्ध्यानं यावज्जीवं प्रतिज्ञया ।। <br>
अर्चयेत सदा भानुमापन्नोऽपि सदा खग ।। ।। ७ ।। <br>
यस्तु संतिष्ठते नित्यं विना सूर्यस्य पूजनात् ।। <br>
वरं प्राणपरित्यागः शिरसो वाथ च्छेदनम् ।। ८ ।। <br>
सूर्यं संपूज्य भुञ्जीत त्रिदशेशं दिवाकरम् ।। <br>
इत्थं निर्वहते यस्य यावज्जीवं तदर्चनम् ।। <br>
मनुष्यचर्मणा नद्धः स रविर्नात्र संशयः ।। ९ ।। <br>
न हि अर्कार्चनादन्यत्पुण्यमप्यधिकं भवेत् ।। <br>
इति विज्ञाय यत्नेन पूजयस्व दिवाकरम् ।। 1.174.१० ।। <br>
सूर्यभक्तागमाश्चैव सूर्यार्चनपरायणाः ।। <br>
संयता धर्मसंपन्ना धर्मादीन्साधयन्ति ते ।। ११ ।। <br>
सर्वद्वन्द्वसहा वीरा नीतिविध्युक्तचेतसः ।। <br>
परोपकारनिरता गुरुशुश्रूषणे रताः ।। १२ ।। <br>
अमानिनो बुद्धिमन्तोऽव्यक्तस्पर्धा गतस्पृहाः ।। <br>
शांता स्वांतगता भद्रा नित्यं स्वागतवादिनः ।। १३ ।। <br>
स्वल्पवाचः सुमनसः शूराः शास्त्रविशारदाः ।। <br>
शौचाचारसुसंपन्ना दयादाक्षिण्यगोचराः ।। १४ ।। दंभमत्सरनिर्मुक्तास्तृष्णालोभविवर्जिताः ।। <br>
संविभागपराः प्रोक्ता न शठाश्चाप्यकुत्सिताः ।। १५ ।। <br>
विषयेष्वपि निर्लेपाः पद्मपत्रमिवांभसा ।। <br>
न दीना मानिनश्चैव न च रोगवशानुगाः ।। १६ ।। <br>
भवंति भावितात्मानः सुस्निग्धाः साधुसेविताः ।। <br>
न पाणिपादवाक्चक्षुःश्रोत्रशिश्नोदरे रताः ।। १७ ।। <br>
चपलानि न कुर्वंति सर्वव्यासंगवर्जिताः ।। <br>
सूर्यासनरताः शांताः षडक्षरमनोगताः ।। १८ ।। <br>
इत्याचारसमायुक्ता भवंति भुवि मानवाः ।। <br>
एकांतभक्तिमास्थाय धर्मकामार्थसिद्धये ।। १९ ।। <br>
पूजनीयो रविर्नित्यं गुणेष्वेतेषु वर्तते ।। <br>
सर्वेषामेव पात्राणामतिपात्रं दिवाकरः ।। <br>
पतन्तं त्रायते यस्मादतीव नरकार्णवात् ।। 1.174.२० ।। <br>
तस्य पात्रातिपात्रस्य माहात्म्यं दानमण्वपि ।। <br>
अनेन फलमादिष्टमिहलोके परत्र च ।। २१ ।। <br>
द्रव्येणापि हि यः कुर्यान्नरः कर्म तदालये ।। <br>
सोऽपि देहक्षये ज्ञानं प्राप्य शांतिमवाप्नुयात् ।।२२।। <br>
सर्वद्विजकदंबेषु कश्चिज्ज्ञानमवाप्नुयात् ।। <br>
कश्चिदेतत्तु मे दिव्यं लब्ध्वा ज्ञानं विमुञ्चति ।। २३ ।। <br>
तावद्भ्रमंति संसारे दुःखशोकपरिप्लुताः ।। <br>
न भवंति रवेर्भक्ता यावत्सर्वेपि देहिनः ।। २४ ।। <br>
सूर्यस्यालेपनं पुण्यं द्विगुणं चन्दनस्य तु ।। <br>
चन्दनादगुरौ ज्ञेयं पुण्यमष्टगुणोत्तरम् ।। २५ ।। <br>
कृष्णागुरौ विशेषेण द्विगुणं फलमिष्यते ।। <br>
तस्माच्छतगुण पुण्यं कुंकुमस्य विधीयते ।। २६ ।। <br>
सूर्ययज्ञोपकरणं कृत्वाल्पं यदि वा बहु ।। <br>
भावाद्वित्तानुसारेण सूर्यलोके महीयते ।। २७ ।। <br>
यदपीष्टमनिष्टं च न्यायेनोभयमागतम् ।। <br>
तत्सूर्याय निवेद्यं सद्भक्त्यानन्तफलार्थिना ।। २८ ।। <br>
कर्मशाठ्येन यः कुर्याद्दुःखेनापि तदर्चनम् ।। <br>
सोऽपि द्विजो दिवं याति कर्मणा पापवर्जितः ।। २९ ।। <br>
सर्वमन्यत्परित्यज्य सूर्ये चैकमना सदा ।। <br>
सूर्यपूजाविधिं कुर्याद्य इच्छेच्छ्रेय आत्मनः ।। 1.174.३० ।। <br>
त्वरितं जीवितं याति त्वरितं यौवनं तथा ।। <br>
त्वरितं व्याधिरप्येति तस्मान्नित्यं रविं व्रजेत् ।। ३१ ।। <br>
यावन्नाभ्येति मरणं यावन्नाक्रमते जरा&nbsp;!।। <br>
यावन्नेंद्रिय वैकल्यं तावदर्चेद्दिवाकरम् ।। ३२ ।। <br>
न सूर्यार्चनतुल्योपि न धर्मोन्यो जगत्त्रये ।। <br>
इत्थं विज्ञाय देवेशं पूजयस्व दिवाकरम् ।। ३३ ।। <br>
ये भक्त्या देवदेवेशं सूर्यं शांतमजं प्रभुम्।। <br>
इह लोके सुखं प्राप्य ते गताः परमं पदम् ।। ३४ ।। <br>
गोपतिं पूजयित्वा तु प्रहृष्टेनांतरात्मना ।। <br>
कृतांजलिपुटो भूत्वा पुरा ब्रह्माब्रवीदिदम् ।। ३५ ।। <br>
।। ब्रह्मोवाच ।। ।। <br>
भगवन्तं भगकरं शांतचित्तमनुत्तमम् ।। <br>
देवमार्गप्रणेतारं प्रणतोऽस्मि रविं सदा ।। ।। ३६ ।। <br>
शाश्वतं शोभनं शुद्धं चित्रभानुं दिवस्पतिम् ।। <br>
देवदेवेशमीशेशं प्रणतोऽस्मि दिवाकरम् ।। ३७ ।। <br>
सर्वदुःखहरं देवं सर्वदुःखहरं रविम् ।। <br>
वराननं वरांगं च वरस्थानं वरप्रदम्।। ३८ ।। <br>
वरेण्यं वरदं नित्यं प्रणतोऽस्मि विभावसुम् ।। <br>
अर्कमर्यमणं चेन्द्रं विष्णुमीशं दिवाकरम् ।। ३९ ।। <br>
देवेश्वरं देवरतं प्रणतोऽस्मि विभावसुम् ।। <br>
य इदं शृणुयान्नित्यं ब्रह्मणोक्तं स्तवं परम् ।। <br>
स हि कीर्तिं परां प्राप्य पुनः सूर्यपुरं व्रजेत् ।। 1.174.४० ।। <br>
