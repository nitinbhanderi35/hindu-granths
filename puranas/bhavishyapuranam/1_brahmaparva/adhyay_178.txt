।। अरुण उवाच ।। ।। <br>
अबलो बालरूपेण खट्वांगशिखिवाहनः ।। <br>
पूर्वेण वदनः श्रीमांस्त्रिशिखः शक्तिसंयुतः ।। १ ।। <br>
कृत्तिकायाश्च रुद्रस्य चांगोद्भूतः सुरार्चितः ।। <br>
कार्तिकेयो महातेजा आदित्यवरदर्पितः ।। <br>
शांतिं करोतु ते नित्यं बलं सौख्यं च तेजसा ।। २ ।। <br>
आत्रेयीबलवान्देव आरोग्यं च खगाधिप ।। <br>
श्वेतवस्त्रपरीधानस्त्र्यक्षः कनकसुप्रभः ।। ३ ।। <br>
शूलहस्तो महाप्राज्ञो नदीशो रविभावितः ।। <br>
शांतिं करोतु ते शान्तो धर्मे च मतिमुत्तमाम् ।। ४ ।। <br>
धर्मेतरावुभौ नित्यमचलः संप्रयच्छतु ।। <br>
महोदरो महाकायः स्निग्धांजनसमप्रभः ।। ५ ।। <br>
एकदंष्ट्रोत्कटो देवो गजवक्त्रो महाबलः ।। <br>
नागयज्ञोपवीतेन नानाभरणभूषितः ।।६।। <br>
सर्वार्थसंपदोद्धारो गणाध्यक्षो वरप्रदः ।। <br>
भीमस्य तनयो देवो नायकोथ विनायकः ।। <br>
करोतु ते महाशांतिं भास्करार्चनतत्परः ।। ७ ।। <br>
इंद्रनीलनिभस्त्र्यक्षो दीप्तशूलायुधोद्यतः ।। <br>
रक्तांबरधरः श्रीमान्कृष्णांगो नागभूषणः ।। ८ ।। <br>
पापापनोदमतुलमलक्ष्यो मलनाशनः ।। <br>
करोतु ते महाशांतिं प्रीतः प्रीतेन चेतसा ।। ९ ।। <br>
वरांबरधरा कन्या नानालंकारभूषिता ।। <br>
त्रिदशानां च जननी पुण्या लोकनमस्कृता ।। 1.178.१० ।। <br>
सर्वसिद्धिकरा देवी प्रसादपरमास्पदा ।। <br>
शांतिं करोतु ते माता भुवनस्य खगाधिप ।। ११ ।। <br>
स्निग्धश्यामेन वर्णेन महामहिषमर्दनी ।। <br>
धनुश्चक्रप्रहरणा खङ्गपट्टिशधारिणी ।। १२ ।। <br>
आतर्जन्यायतकरा सर्वोपद्रवनाशिनी ।। <br>
शांतिं करोतु ते दुर्गा भवानी च शिवा तथा ।। १३ ।। <br>
अतिसूक्ष्मो ह्यतिक्रोधस्त्र्यक्षो भृंगिरिटिर्महान् ।। <br>
सूर्यात्मको महावीरः सूर्यैकगतमानसः ।। <br>
सूर्यभक्तिकरो नित्यं शिवं ते संप्रयच्छतु ।। १४ ।। <br>
प्रचंडगणसैन्येशो महाघंटाक्षधारकः ।। <br>
अक्षमालार्पितकरश्चाक्षचंडेश्वरो वरः ।। १५ ।। <br>
चंडपापहरो नित्यं ब्रह्महत्या विनाशनः ।। <br>
शांतिं करोतु ते नित्यमादित्याराधने रतः ।। <br>
करोति च महायोगी कल्याणानां परंपराम् ।। १६ ।। <br>
आकाशमातरो दिव्यास्तथान्या देवमातरः ।। <br>
सूर्यायणपरा देव्यो जगद्व्याप्य व्यवस्थिताः ।। <br>
शांतिं कुर्वंतु मे नित्यं मातरः सुरपूजिताः ।। १७ ।। <br>
ये रुद्रा रौद्रकर्माणो रौद्र स्थाननिवासिनः ।। <br>
मातरो रुद्ररूपाश्च गणानामधिपाश्च ये ।। १८ ।। <br>
विघ्नभूतास्तथा चान्ये दिग्विदिक्षु समाश्रिताः ।। <br>
सर्वे ते प्रीतमनसः प्रतिगृह्णंतु मे बलिम् ।। <br>
सिद्धिं कुर्वंतु ते नित्यं भयेभ्यः पांतु सर्वतः ।। १९ ।। <br>
ऐंद्रादयो गणा ये तु वज्रहस्ता महाबलाः ।। <br>
हिमकुन्देंदुसदृशा नीलकृष्णांगलोहिताः ।। 1.178.२० ।। <br>
दिव्यांतरिक्षा भौमाश्च पातालतलवासिनः ।। <br>
ऐंद्राः शांतिं प्रकुर्वंतु भद्राणि च पुनः पुनः ।। २१ ।। <br>
आग्नेय्यां ये भृताः सर्वे ध्रुवहत्यानुषंगिणः ।। <br>
सूर्यानुरक्ता रक्ताभा जपासुमनिभास्तथा ।। २२ ।। <br>
विरक्तलोहिता दिव्या आग्नेय्यां भास्करादयः ।। <br>
आदित्याराधनपरा आदित्यगतमानसाः ।। २३ ।। <br>
शांतिं कुर्वंतु ते नित्यं प्रयच्छंतु बलिं मम ।। <br>
भयाऽऽदित्यसमा ये तु सततं दण्डपाणयः ।।<br>
आदित्याराधनपराः कं प्रयच्छंतु ते सदा ।। २४ ।। <br>
ऐशान्यां संस्थिता ये तु प्रशांताः शूलपाणयः ।। <br>
भस्मोद्धूलितदेहाश्च नीलकण्ठा विलोहिताः ।। २५ ।। <br>
दिव्यांतरिक्षा भौमाश्च पातालतलवासिनः ।। <br>
सूर्यपूजाकरा नित्यं पूजयित्वांशुमालिनम् ।। २६ ।। <br>
ततः सुप्रीतमनसो लोकपालैः सम न्विताः ।। <br>
शांतिं कुर्वंतु मे नित्यं कं प्रयच्छंतु पूजिताः ।।२७।। <br>
अमरावती पुरी नाम पूर्वभागे व्यवस्थिता ।। <br>
विद्याधरगणाकीर्णा सिद्धगन्धर्वसे विता ।।२८।। <br>
रत्नप्राकाररुचिरा महारत्नोपशोभिता ।। <br>
तत्र देवपतिः श्रीमान्वज्रपाणिर्महाबलः ।। <br>
गोपतिर्गोसहस्रेण शोभमानेन शोभते ।।२९।। <br>
ऐरावतगजारूढो गैरिकाभो महाद्युतिः।।<br>
देवेंद्रः सततं हृष्ट आदित्याराधने रतः ।। 1.178.३० ।। <br>
सूर्यज्ञानैकपरमः सूर्यभक्तिसमन्वितः ।। <br>
सूर्यप्रणामः परमां शांतिं तेऽद्य प्रयच्छतु ।। ३१ ।। <br>
आग्नेयदिग्विभागे तु पुरी तेजस्वती शुभा ।। <br>
नानादेवगणाकीर्णा नानारत्नोपशोभिता ।। ३२ ।। <br>
तत्र ज्वाला समाकीर्णो दीप्तांगारसमद्युतिः ।। <br>
पुरगो दहनो देवो ज्वलनः पापनाशनः ।। ३३ ।। <br>
आदित्याराधनरत आदित्यगतमानसः ।। <br>
शांतिं करोतु ते देवस्तथा पापपरिक्षयम् ।। ३४ ।। <br>
वैवस्वती पुरी रम्या दक्षिणेन महात्मनः ।। <br>
सुरासुरशताकीर्णा नानारत्नोपशोभिता ।।३५।।<br>
तत्र कुन्देंदुसंकाशो हरिपिंगललोचनः ।। <br>
महामहिषमारूढः कृष्णस्रग्वस्त्रभूषणः ।। ३६ ।। <br>
अन्तकोऽथ महातेजाः सूर्यधर्मपरायणः ।। <br>
आदित्याराधनपरः क्षेमारोग्ये ददातु ते ।। ३७ ।। <br>
नैर्ऋते दिग्विभागे तु पुरी कृष्णेति विश्रुता ।। <br>
मोहरक्षोगणाशौचपिशाचप्रेतसंकुला ।। ३८ ।। <br>
तत्र कुन्दनिभो देवो रक्तस्रग्वस्त्र भूषणः ।। <br>
खड्गपाणिर्महातेजाः करालवदनोज्ज्वलः ।। ३९ ।। <br>
रक्षेंद्रो वसते नित्यमादित्याराधने रतः ।। <br>
करोतु मे सदा शांतिं धनं धान्यं प्रय च्छतु ।। 1.178.४० ।। <br>
पश्चिमे तु दिशो भागे पुरी शुद्धवती सदा ।। <br>
नानाभोगिसमाकीर्णा नानाकिन्नरसेविता ।। ४१ ।। <br>
तत्र कुन्देदुसंकाशो हरिपिंगल लोचनः ।। <br>
शांतिं करोतु मे प्रीतः शांतः शांतेन चेतसा ।। ४२ ।। <br>
यशोवती पुरी रम्या ऐशानीं दिशमाश्रिता ।। <br>
नानागणसमाकीर्णा नानाकृत शुभालया ।। <br>
तेजःप्राकारपर्यंता अनौपम्या सदोज्वला ।। ४३ ।। <br>
तत्र कुंदेंदुसंकाशश्चांबुजाक्षो विभूषितः ।। <br>
त्रिनेत्रः शांतरूपात्मा अक्षमाला धराधरः ।। <br>
ईशानः परमो देवः सदा शांतिं प्रयच्छतु ।। ४४ ।। <br>
भूलोके तु भुवर्लोके निवसंति च ये सदा ।। <br>
देवादेवाः शुभायुक्ताः शांतिं कुर्वंतु ते सदा ।। ४५ ।। <br>
महर्लोके जनोलोके परलोके गताश्च ये ।। <br>
ते सर्वे मुदिता देवाः शांतिं कुर्वंतु ते सदा ।। ४६ ।। <br>
सरस्वती सूर्यभक्ता शांतिदा विदधातु मे ।। <br>
चारुचामीकरस्था या सरोजकरपल्लवा ।। <br>
सूर्यभक्त्याश्रिता देवी विभूतिं ते प्रयच्छतु ।। ४७ ।। <br>
हरेण सुविचित्रेण भास्वत्कनकमेखला ।। <br>
अपराजिता सूर्यभक्ता करोतु विजयं तव ।। ४८ ।। <br>
