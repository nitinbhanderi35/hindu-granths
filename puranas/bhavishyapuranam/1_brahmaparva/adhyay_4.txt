सुमन्तुरुवाच<br>
केशान्तः षोडशे वर्षे ब्राह्मणस्य विधीयते । <br>
राजन्यबन्धोर्द्वाविंशे वैश्यस्य त्र्यधिके ततः । । १ <br>
अमन्त्रिका सदा कार्या स्त्रीणां चूडा महीपते । <br>
संस्कारहेतोः कायस्य यथाकालं विभागशः । । २ <br>
वैवाहिको विधिः स्त्रीणां संस्कारो नैगमः स्मृतः । <br>
निवसेद्वा गुरोर्वापि गृहे वाग्निपरिक्रिया । । ३ <br>
एष ते कथितो राजन्नौपनायनिको विधिः । <br>
द्विजातीनां महाबाहो उत्पत्तिव्यञ्जकः परः । । ४ <br>
कर्मयोगमिदानीं ते कथयामि महाबल । <br>
उपनीय गुरुः शिष्यं प्रथमं शौचमादिशेत् । । ५ <br>
आचारमग्निकार्यं च सन्ध्योपासनमेव च । <br>
अध्यापयेत्तु सच्छिष्यान्सदाचान्त उदङ्मुखः । । ६ <br>
ब्रह्माञ्जलिकरो नित्यमध्याप्यो विजितेन्द्रियः । <br>
लघुवासास्तथैकाग्रः सुमना सुप्रतिष्ठितः । । ७ <br>
ब्रह्मारम्भेऽवसाने च पादौ पूज्यौ गुरोः सदा । <br>
संहत्य हस्तावध्येयं स हि ब्रह्माञ्जलिः स्मृतः । । ८ <br>
व्यत्यस्तपाणिना कार्यमुपसङ्ग्रहणं गुरोः । <br>
सव्येन सव्यः स्प्रष्टव्यो दक्षिणेन तु दक्षिणः । । ९<br>
अध्येष्यमाणं तु गुरुर्नित्यकालमतन्द्रितः । <br>
अधीष्व भो इति ब्रूयाद्विरामोऽस्त्विति वारयेत् । । 1.4.१० <br>
ब्रह्मणः प्रणवं कुर्यादादावन्ते च सर्वदा । <br>
स्रवत्यनोङ्कृतं पूर्वं परस्ताच्च विशीर्यते । । ११ <br>
श्रूयतां चापि राजेन्द्र यथोङ्कारं द्विजोऽर्हति । <br>
प्राक्कूलान्पर्युपासीनः पवित्रैश्चैव पावितः । । १२ <br>
प्राणायामैस्त्रिभिः पूतस्ततस्त्वोङ्कारमर्हति । <br>
ॐकारलक्षणं चापि शृणुष्व कुरुनन्दन । । १३ <br>
अकारं चाप्युकारं च मकारं च प्रजापतिः । <br>
वेदत्रयात्तु निर्गृह्य भूर्भुवः स्वरितीति च । । १४ <br>
त्रिभ्य एव तु वेदेभ्यः पादंपादमदूदुहत् । <br>
तदित्यृचोऽस्याः सावित्र्याः परमेष्ठी प्रजापतिः । । १५ <br>
एतदक्षरमेतां च जपन्व्याहृतिपूर्विकाम् । <br>
सन्ध्ययोरुभयोर्विप्रो वेद पुण्येन युज्यते । । १६ <br>
सहस्रकृत्वस्त्वभ्यस्य बहिरेतत्त्रिकं द्विजः । <br>
महतोऽप्येनसो मासात्त्वचेवाहिर्विमुच्यते । । १७ <br>
एतयर्चा विसंयुक्तः काले च क्रियया स्वया । <br>
विप्रक्षत्रियविड्योनिर्गर्हणां याति साधुषु । । १८ <br>
शृणुष्वैकमना राजन्परमं ब्रह्मणो मुखम् । <br>
ॐकारपूर्विकास्तिस्रो महाव्याहृतयोऽव्ययाः । । १९ <br>
त्रिपदा चैव सावित्री विज्ञेया ब्रह्मणो मुखम् । <br>
योऽधीतेऽहन्यहन्येतां त्रीणि वर्षाण्यतन्द्रितः । । 1.4.२०<br>
स ब्रह्म परमभ्येति वायुभूतः खमूर्तिमान् । <br>
एकाक्षरं परं ब्रह्म प्राणायामः परन्तप । । २१ <br>
सावित्र्यास्तु परं नास्ति मौनात्सत्यं विशिष्यते । <br>
तपः किया होमक्रिया तथा दानक्रिया नृप । । २२ <br>
अक्षयान्ताः सदा राजन्यथाह भगवान्मनुः । <br>
अवरं स्वक्षरं ज्ञेयं ब्रह्म चैव प्रजापतिः । । २३ <br>
विधियज्ञात्सदा राजञ्जपयज्ञो विशिष्यते । <br>
नानाविधैर्गुणोद्देशैः सूक्ष्माख्यातैर्नृपोत्तम । । २४ <br>
पांशुः स्याल्लक्षगुणः सहस्रो मानसः स्मृतः । <br>
ये पाकयज्ञाश्चत्वारो विधियज्ञेन चान्विताः । । २५ <br>
सर्वे ते जपयज्ञस्य कलां नार्हन्ति षोडशीम् । <br>
जपादेव तु संसिध्येद्द्ब्राह्मणो नात्र संशयः । । २६ <br>
कुर्यादन्यन्न वा कुर्यान्मैत्रो ब्राह्मण उच्यते । <br>
पूर्वां सन्ध्यां जपंस्तिष्ठेत्सावित्रीमार्कदर्शनात् । । २७ <br>
पश्चिमां तु समासीनः सम्यगृक्षविभावनात् । <br>
दिनस्यादौ भवेत्पूर्वा शर्वर्यादौ तथा परा । । २८ <br>
सनक्षत्रा परा ज्ञेया अपरा सदिवाकरा । <br>
जपंस्तिष्ठन्परां सन्ध्यां नैशमेनो व्यपोहति । । २९ <br>
अपरां तु समासीनो मलं हन्ति दिवाकृतम् । <br>
नोपतिष्ठति यः पूर्वां नोपास्ते पश्चिमां नृप । । 1.4.३० <br>
स शूद्रवद्बहिष्कार्यः सर्वस्माद्द्विजकर्मणः । <br>
अपां समीपे नियतो नैत्यकं विधिमास्थितः । । ३१<br>
सावित्रीमप्यधीयीत गत्याऽरण्यं समाहितः । <br>
वेदोपकरणे राजन्स्वाध्याये चैव नैत्यके । । ३२ <br>
नात्र दोषोस्त्यनध्याये होममन्त्रेषु वा विभो । <br>
नैत्यके नास्त्वनध्यायो ब्रह्मसत्रं हि तत्कृतम् । । ३३ <br>
ब्रह्माहुतिहुतं पुष्यमनध्यायवषट्कृतम् । <br>
ऋगेकां यस्त्वधीयीत विधिना नियतो द्विजः । । ३४ <br>
तस्य नित्यं क्षरत्येषा पयो मेध्यं घृतं मधु । <br>
अग्निशुश्रूषणं भैक्षमधः शय्यां गुरोर्हितम् । । ३५ <br>
आसमावर्तनात्कुर्यात्कृतोपनयनो द्विजः । <br>
आचार्यपुत्रशुश्रूषां ज्ञानदो धार्मिकः शुचिः । । ३६ <br>
आप्तः शक्तोन्नदः साधुः स्वाध्याप्या दश धर्मतः । <br>
नापृष्टः कस्यचिद्ब्रूयान्न चान्यायेन पृच्छतः । । ३७ <br>
जानन्नपि हि मेधावी जडवल्लोक आचरेत् । <br>
अधर्मेण च यः प्राह यश्चाधर्मेण पृच्छति । । ३८ <br>
तयोरन्यतरः प्रैति विद्वेषं वा निगच्छति । <br>
धर्मार्थौ यत्र न स्यातां शुश्रूषा चापि तद्विधा । । <br>
न तत्र विद्या वप्तव्या शुभं बीजमिवोषरे । । ३९ <br>
विद्ययैव समं कामं मर्तव्यं ब्रह्मवादिना । <br>
आपद्यपि हि घोरायां न त्वेनामीरिणे वपेत् । ।1.4.४ ० <br>
विद्या ब्राह्मणमित्याह शेवधिस्तेऽस्मि रक्ष माम् । <br>
असूयकाय मा प्रादास्तथा स्यां वीर्यवत्तमा । ।४ १ <br>
शेवं सुखमुशन्तीह केचिज्ज्ञानं प्रचक्षते । <br>
तौ धारयति वै यस्माच्छेवधिस्तेन सोच्यते । ।४२<br>
यमेव तु शुचिं विद्यान्नियतं ब्रह्मचारिणम् । <br>
तस्मै मां ब्रूहि विप्राय निधिपायाप्रमादिने । ।४ ३ <br>
ब्रह्म यस्त्वननुज्ञातमधीयानादवाप्नुयात् । । ४४ <br>
लौकिकं वैदिकं वापि तथाध्यात्मिकमेव च । <br>
स याति नरकं घोरं रौरवं भीमदर्शनम् । । ४५ <br>
अणुमात्रात्मकं देहं षोडशार्धमिति स्मृतम् । <br>
आददीत यतो ज्ञानं तं पूर्वमभिवादयेत् । । ४६ <br>
सावित्रीसारमात्रोऽपि वरो विप्रः सुयन्त्रितः । <br>
नायन्त्रितस्त्रिवेदोऽपि सर्वाशी सर्वविक्रयी । । ४७ <br>
शय्यासनेध्याचरिते श्रेयसा न समाविशेत् । <br>
शय्यासनस्थश्चैवेनं प्रत्युत्थायाभिवादयेत् । । ४८ <br>
ऊर्ध्वं प्राणा ह्युत्क्रामन्ति यूनः स्थविर आगते । <br>
प्रत्युत्थानाभिवादाभ्यां पुनस्तान्प्रतिपद्यते । । ४९ <br>
अभिवादनशीलस्य नित्यं वृद्धोपसेविनः । <br>
चत्वारि सम्यग्वर्धन्ते आयुः प्रज्ञा यशो बलम् । । 1.4.५० <br>
अभिवादपरो विप्रो ज्यायांसमभिवादयेत् । <br>
असौ नामाहमस्मीति स्वनाम परिकीर्तयेत् । । ५१ <br>
नामधेयस्य ये केचिदभिवादं न जानते । <br>
तान्प्राज्ञोऽहमिति ब्रूयात्स्त्रियः सर्वास्तथैव च । । ५२ <br>
भोः शब्दं कीर्तयेदन्ते स्वस्य नाम्नोभिवादने । <br>
नाम्नः स्वरूपभावो हि भो भाव ऋषिभिः स्मृतः । । ५३ <br>
आयुष्मान्भव सौम्येति वाच्यो विप्रोऽभिवादने । <br>
अकारश्चास्य नाम्नोऽन्ते वाच्यः पूर्वाक्षरः प्लुतः । । ५४<br>
यो न वेत्त्यभिवादस्य विप्रः प्रत्यभिवादनम् । <br>
नाभिवाद्यः स विदुषा यथा शूद्रस्तथैव सः । । ५५ <br>
अभिवादे कृते यस्तु न करोत्यभिवादनम् । <br>
आशीर्वा कुरुशार्दूल स याति नरकं ध्रुवम् । । ५६ <br>
अभीति भगवान्विष्णुार्वादयामीति शङ्करः । <br>
द्वावेव पूजितौ तेन यः करोत्यभिवादनम् । । ५७ <br>
ब्राह्मणं कुशलं पृच्छेत्क्षत्रबन्धुमनामयम् । <br>
वैश्यं क्षेमं समागम्य शूद्रमारोग्यमेव तु । । ५८ <br>
न वाच्यो दीक्षितो नाम्ना यवीयानपि यो भवेत् । <br>
भो भवत्पूर्वकत्वेन इति स्वायम्भुवोऽब्रवीत् । ५९ <br>
परपत्नी तु या राजन्नसम्बद्धा तु योनितः । <br>
वक्तव्या भवतीत्येवं सुभगे भगनीति च । । 1.4.६० <br>
पितृव्यान्मातुलान्राजञ्छ्वशुरानृत्विजो गुरून् । <br>
असावहमिति ब्रूयात्प्रत्युत्थाय जघन्यजः । । ६१ <br>
मातृष्वसा मातुलानी श्वश्रूरथ पितृष्वसा । <br>
सम्पूज्या गुरुपत्नी च समास्ता गुरुभार्यया । । ६२ <br>
ज्येष्ठस्य भ्रातुर्या भार्या सवर्णाहन्यहन्यपि । <br>
२पूजयन्प्रयतो विप्रो याति विष्णुसदो नृप । । ६३ <br>
प्रवासादेत्य सम्पूज्या ज्ञातिसम्बन्धियोषितः । <br>
पितुर्या भगिनी राजन्मातुश्चापि विशाम्पते । । ६४<br>
आत्मनो भगिनी या च ज्येष्ठा कुरुकुलोद्वह । <br>
सदा स्वमातृवद्धृत्तिमातिष्ठेद्भारतोत्तम । । ६५ <br>
गरीयसी ततस्ताभ्यो माता ज्ञेया नराधिप । <br>
पुत्रमित्रभागिनेया द्रष्टव्या ह्यात्मना समाः । । ६६ <br>
दशाब्दाख्यं पौरसख्यं पञ्चाब्दाख्यं कलाभृताम् । <br>
अब्दपूर्वं श्रोत्रियाणां स्वल्पेनापि स्वयोनिषु । । ६७ <br>
ब्राह्मणं दशवर्षं च शतवर्षं च भूमिपम् । <br>
पितापुत्रौ विजानीयाद्ब्राह्मणस्तु तयोः पिता । । ६८ <br>
इत्येवं क्षत्रियपिता वैश्यस्यापि पितामहः । <br>
प्रपितामहश्च शूद्रस्य प्रोक्तो विप्रो मनीषिभिः । । ६९ <br>
वित्तं बन्धुर्वयः कर्म विद्या भवति पञ्चमी । <br>
एतानि मान्यस्थानानि गरीयो यद्यदुत्तरम् । । 1.4.७० <br>
पञ्चानां त्रिषु वर्गेषु भूयांसि गुणवन्ति च । <br>
यस्य स्युः सोऽत्र मानार्हः शूद्रोऽपि दशमीं गतः । । ७१ <br>
चक्रिणो दशमीस्थस्य रोगिणो भारिणः १ स्त्रियाः । <br>
स्नातकस्य तु राज्ञश्च पन्था देयो वरस्य च । । ७२ <br>
एषां समागमे तात पूज्यौ स्नातकपार्थिवौ । <br>
आभ्यां समागमे राजन्स्नातको नृपमानभाक् । । ७३ <br>
अध्यापयेद्यस्तु शिष्यं कृत्वोपनयनं द्विजः । <br>
सरहस्यं सकल्पं च वेदं भरतसत्तम । ।<br>
तमाचार्यं महाबाहो प्रवदन्ति मनीषिणः । । ७४ <br>
एकदेशं तु वेदस्य वेदाङ्गान्यपि वा पुनः । <br>
योऽध्यापयति वृत्त्यर्थमुपाध्यायः स उच्यते । । ७५ <br>
निषेकादीनि कार्याणि यः करोति नृपोत्तम । <br>
अध्यापयति चान्येन स विप्रो गुरुरुच्यते । । ७६ <br>
अग्न्याधेयं पाकयज्ञानग्निष्टोमादिकान्मखान् । <br>
यः करोति वृतो यस्य स तस्यर्त्विगिहोच्यते । । ७७ <br>
य आवृणोत्यवितथं ब्रह्मणा श्रवणावुभौ । <br>
स माता स पिता ज्ञेयस्तं न द्रुह्येत्कथञ्चन १ । । ७८ <br>
उपाध्यायान्दशाचार्यं आचार्याणां शतं पिता । <br>
सहस्रेण पितुर्माता गौरवेणातिरिच्यते । । ७९ <br>
उत्पादकब्रह्मदात्रोर्गरीयान्ब्रह्मदः पिता । <br>
ब्रह्मजन्म हि विप्रस्य प्रेत्य चेह च शाश्वतम् । । 1.4.८० <br>
कामान्माता पिता चैनं यदुत्पादयतो मिथः । <br>
सम्भूतिं तस्य तां विद्याद्यद्योनावभिजायते । । ८१ <br>
आचार्यस्तस्य तां जातिं विधिद्वेदपारगः । <br>
उत्पादयति सावित्र्या सा सत्या साऽजरामरा । । ८२ <br>
उपाध्यायमादितः कृत्वा ये पूज्याः कथितास्तव । <br>
महागुरुर्महाबाहो सर्वेषामधिकः स्मृतः । । ८३<br>
सहस्रशतसंख्योऽसावाचार्याणामिदं मतम् । <br>
चतुर्णामपि वर्णानां स महागुरुरुच्यते । । ८४ <br>
शतानीक उवाच<br>
य एते भवता प्रोक्ता उपाध्यायमुखा द्विजाः । <br>
विदिता एव मे सर्वे न महागुरुरेव हि । । ८५ <br>
सुमन्तुरुवाच<br>
जयोपजीवी यो विप्रः स महागुरुरुच्यते । <br>
अष्टादशपुराणानि रामस्य चरितं तथा । । ८६ <br>
विष्णुधर्मादयो धर्माः शिवधर्माश्च भारत । <br>
कार्ष्णं वेदं पञ्चमं तु यन्महाभारतं स्मृतम् । । ८७ <br>
श्रौता १ धर्माश्च राजेन्द्र नारदोक्ता महीपते । <br>
जयेति नाम एतेषां प्रवदन्ति मनीषिणः । । ८८ <br>
एवं विप्रकदम्बस्य धारकः२ प्रवरः स्मृतः । <br>
यस्त्वेतानि समस्तानि पुराणानीह विन्दति । । ८९ <br>
भारतं च महाबाहो स सर्वज्ञो मतो नृणाम् । <br>
तस्मात्स पूज्यो राजेन्द्र वर्णैर्विप्रादिभिः सदा । । 1.4.९० <br>
किं त्वया न श्रुतं वाक्यं यदाह भगवान्विभुः । <br>
अल्पं वा बहु वा यस्य श्रुतस्योपकरोति यः । । <br>
तमपीह गुरुं विद्याच्छ्रुतोपक्रियया तया३ । । ९१ <br>
ब्राह्मस्य जन्मनः कर्ता स्वधर्मस्य च शासिता । <br>
बालोऽपि विप्रो वृद्धस्य पिता भवति धर्मतः ४ । । ९२ <br>
अध्यापयामास पितॄञ्छिशुराङ्गिरसः कविः । <br>
पुत्रका इति होवाच ज्ञानेन परिगृह्य ताम् । । ९३ <br>
ते तमर्थमपृच्छन्त देवानागतमन्यवः । <br>
देवाश्चैतान्समेत्योचुर्न्याय्यं वै शिशुरुक्तवान् । । ९४<br>
अज्ञो भवति वै बालः पिता भवति मन्त्रदः । <br>
अज्ञं हि बालमित्याहुः पितेत्येव तु मन्त्रदम् । । ९५ <br>
पितामहेति जयदमित्यूचुस्ते दिवौकसः । <br>
जयो मन्त्रास्तथा वेदा देहमेकं त्रिधा कृतम् । । ९६ <br>
नहायनैर्न पलितैर्न मित्रेण न बन्धुभिः । <br>
ऋषयश्चक्रिरे धर्मं योऽनूचानः स नो महान् । । ९७ <br>
ब्राह्मणक्षत्रियविशां शूद्राणां च विशांपते । <br>
ज्येष्ठं वन्दन्ति राजेन्द्र सन्देहं शृणु वै यथा । । ९८ <br>
ज्ञानतो वीर्यतो राजन्धनतो जन्मतस्तथा । <br>
शीलतस्तु प्रधाना ये ते प्रधाना मता मम । । ९९ <br>
न तेन स्थविरो भवति येनास्य पलितं शिरः । <br>
यो वै युवाप्यधीयानस्तं देवाः स्थविरं विदुः । । 1.4.१०० <br>
यथा काष्ठमयो हस्ती यथा चर्ममयो मृगः । <br>
यश्च विप्रोऽनधीयानस्त्रयस्ते नाम १ बिभ्रति । । १०१ <br>
यथा योषाऽफला स्त्रीषु यथा गौर्गवि चाफला । <br>
यथा चाज्ञेऽफलं दानं यथा विप्रोऽनृचोऽफलः । । १०२ <br>
वैश्वदेवेन ये हीना आतिथ्येन विवर्जिताः । <br>
सर्वे तु वृषला ज्ञेयाः प्राप्तवेदा अपि द्विजाः । । १०३ <br>
नानृग्ब्राह्मणो भवति न वणिङ्न कुशीलवः । <br>
न शूद्रः प्रेषणं कुर्वन्नस्तेनो न चिकित्सकः । । १०४<br>
अव्रता ह्यनधीयाना यत्र भैक्षचरा द्विजाः । <br>
तं ग्रामं दण्डयेद्राजा चोरभक्तप्रदो हि सः । । १०५ <br>
सन्तुष्टो यत्र वै विप्रः साग्निकः कुरुनन्दन । <br>
याति साफल्यतां वेदैर्देवैरेवं हि भाषितम् । । १०६ <br>
वेदैरुक्तं यथा वीर सुरज्येष्ठमुपेत्य वै । <br>
वेपन्ते ब्राह्मणा भूमावभ्यस्यन्ति ह्यनग्निकाः । ।<br>
क्लिश्यन्ते ते किमर्थं हि मूढा वै फलकाम्यया । । १०७ <br>
अनुष्ठानविहीनानामस्मानभ्यसतां भुवि । <br>
क्लेशो हि केवलं देव नास्मदभ्यसने फलम् । । १०८ <br>
अनुष्ठानं परं देवमस्मत्स्वभ्यसनात्सदा । <br>
इत्येवं राजशार्दूल वेदा ऊचुर्हि वेधसम् । ।<br>
तस्माच्च वेदाभ्यसनादनुष्ठानं परं मतम् । । १०९ <br>
चत्वारो वा त्रयो वापि यद्ब्रूयुर्वेदपारगाः । <br>
स धर्म इति विज्ञेयो नेतरेषां सहस्रशः । । 1.4.११० <br>
यद्वदन्ति तमोमूढा मूर्खा धर्ममजानतः १ । <br>
तत्पापं शतधा भूत्वा वक्तॄनेवानुगच्छति । । १११ <br>
शौचहीने व्रतभ्रष्टे विप्रे वेदविवर्जिते । <br>
दीयमानं रुदत्यन्नं कि मया दुष्कृतं कृतम् । । ११२ <br>
जपोपजीविने दत्तं यदात्मानं प्रपश्यति । <br>
नृत्यति स्म तदा राजन्करावुद्धृत्य भारत । । ११३<br>
विद्यातपोभ्यां सम्पन्ने ब्राह्मणे गृहमागते । <br>
क्रीडन्त्यौषधयः सर्वा यास्यामः परमां गतिम् । । ११४ <br>
१अव्रतानाममन्त्राणामजपानां च भारत । <br>
प्रतिग्रहो न दातव्यो न शिला तारयेच्छिलाम् । । ११५ <br>
श्रोत्रियायैव देयानि हव्यकव्यानि नित्यशः । <br>
अश्रोत्रियाय दत्तानि न पितॄन्नापि २ देवताः । । ११६ <br>
यस्य चैव गृहे मूर्खो दूरे चापि बहुश्रुतः । <br>
बहुश्रुताय दातव्यं नास्ति मूर्खव्यतिक्रमः । । ११७ <br>
ब्राह्मणातिक्रमो नास्ति मूर्खे जपविवर्जिते । <br>
ज्वलन्तमग्निमुत्सृज्य न हि भस्मनि हूयते । । ११८ <br>
न चैतदेव मन्यन्ते .पितरो देवतास्तथा । <br>
सगुणं निर्गुणं वापि ब्राह्मणं दैवतं परम् । । ११९ <br>
नातिक्रमेद्गृहासीनं ब्राह्मणं विप्रकर्मणि ३ । <br>
अतिक्रमन्महाबाहो रौरवं याति भारत । । 1.4.१२० <br>
गायत्रीमात्रसारोऽपि ब्राह्मणः पूज्यतां गतः । <br>
गृहासन्नो विशेषेण न भवेत्पतितस्तु सः । । १२१ <br>
धान्यशून्यो यथा ग्रामो यथा कूपश्च निर्जलः । <br>
ब्राह्मणश्चानधीयानस्त्रयस्ते नामधारकाः । । १२२ <br>
यस्त्वेकपङ्क्त्यां विषमं ददाति स्नेहाद्भयाद्वा यदि वार्थहेतोः ।<br>
वेदेषु दृष्टमृषिभिश्च गीतं तां ब्रह्महत्यां मुनयो वदन्ति । । १२३<br>
अहिंसयैव भूतानां कार्यं श्रेयोऽनुशासनम् । <br>
वाक्चैव मधुरा श्लक्ष्णा प्रयोज्या धर्ममीप्सता । । १२४<br>
यस्य वाङ्मनसी शुद्धे सत्यगुप्ते च भारत । <br>
स वै सर्वमवाप्नोति वेदान्तोपगतं फलम् । । १२५ <br>
नारुन्तुदः स्यादार्तोऽपि न परद्रोहकर्मधीः । <br>
ययास्यो द्विजते लोको न तां वाचमुदीरयेत् । । १२६ <br>
यत्करोति शुभं वाचा १ प्रोच्यमाना मनीषिभिः । <br>
श्रूयतां कुरुशार्दूल सदा चापि तथोच्यताम् । । १२७ <br>
न तथा शशी न सलिलं न चन्दनरसो न शीतलच्छाया ।<br>
प्रह्लादयति च पुरुषं यथा मधुरभाषिणी वाणी । । १२८<br>
अर्हणाद्ब्राह्मणो नित्यमुद्विजेत विषादिव । <br>
अमृतस्येव चाकांक्षेदपमानस्य सर्वदा । । १२९ <br>
सुखं ह्यवमतः शेते सुखं च प्रतिबुध्यते । <br>
सुखं चरति लोकेस्मिन्नवमन्ता विनश्यति । । 1.4.१३० <br>
अनेन विधिना राजन्संस्कृतात्मा द्विजः शनैः । <br>
गुरौ वसन्सेचिनुयाद्ब्रह्माधिगमिदं तपः । । १३१ <br>
तपोविशेषैर्विविधैर्व्रतैश्च विविधोदितैः । <br>
वेदः कृत्स्नोधिगन्तव्यः सरहस्यो द्विजन्मना । । १३२ <br>
वेदमेवाभ्यसेन्नित्यं तपस्तप्यं द्विजोत्तमः । <br>
वेदाभ्यासो हि विप्रस्य तपः परमिहोच्यते । । १३३ <br>
आहैव स नखाग्रेभ्यः परमं तप्यते तपः । <br>
यः सुप्तोऽपि द्विजोऽधीते स्वाध्यायं शक्तितोऽन्वहम् । । १३४ <br>
योऽनधीत्य द्विजो वेदमन्यत्र कुरुते श्रमम् । <br>
स जीवन्नेव शूद्रत्वमाशु गच्छति सान्वयः । । १३५<br>
न यस्य वेदो न जपो न विद्याश्च विशाम्पते । <br>
स शूद्र एव मन्तव्य इत्याह भगवान्विभुः । । १३६ <br>
मातुरग्रे च जननं द्वितीयो मौञ्जिबन्धनम् । <br>
तृतीयो यज्ञदीक्षायां द्विजस्य विधिरीरितः । । १३७ <br>
तत्र यद्ब्रह्म जन्मास्य मौञ्जीबन्धनचिह्नितम् । । १३८ <br>
तत्रास्य माता सावित्री पिता त्वाचार्य उच्यते । <br>
वेदप्रदानात्त्वाचार्यं पितरं मनुरब्रवीत् । । १३९ <br>
न ह्यस्य विद्यते कर्म किञ्चिदामौञ्जिबन्धनात् । <br>
नाभिव्याहारयेद्ब्रहम स्वधानिनयनादृते १ । । 1.4.१४० <br>
शूद्रेण तु समं तावद्यावद्वेदे न जायते । <br>
कृतोपनयनस्यास्य व्रतादेशनमिष्यते । ।<br>
ब्रह्मणो ग्रहणं चैव क्रमेण विधिपूर्वकम् । । १४१ <br>
यत्सूत्रं चापि यच्चर्म या या चास्य च मेखला । <br>
वसनं चापि यो दण्डस्तद्वै तस्य व्रतेष्वपि । । १४२ <br>
सेवेतेमांस्तु नियमान्ब्रह्मचारी गुरौ वसन् । <br>
सन्नियम्येन्द्रियग्रामं तपोवृद्ध्यर्थमात्मनः । । १४३ <br>
वृन्दारकर्षिपितॄणां कुर्यात्तर्पणमेव हि । <br>
नराणां च महाबाहो नित्यं स्नात्वा प्रयत्नतः । । १४४ <br>
पुष्पं तोयं फलं चापि समिदाधानमेव ३ च । <br>
नानाविधानि काष्ठानि मृत्तिकां च तथा कुशान् । । १४५<br>
वर्जयेन्मधु मांसं च गन्धमाल्यरथान्स्त्रियः । <br>
शुक्लानि चैव सर्वाणि प्राणिनां १ चैव हिंसनम् । । १४६ <br>
अभ्यङ्गमञ्जनं चाक्ष्णोरुपानच्छत्रधारणम् । <br>
संकल्पं कामजं क्रोधं लोभं गीतं च वादनम् । । १४७ <br>
नर्तनं च तथा द्यूतं जनवादं तथानृतम् । <br>
परिवादं चापि विभो दूरतः परिवर्जयेत् । । १४८ <br>
स्त्रीणां च प्रेक्षणालम्बो रपवीतं२ परस्य च । <br>
पुंश्चलीभिस्तथा सङ्गं न कुर्यात्कुरुनन्दन । । १४९ <br>
एकः शयीत सर्वत्र न रेतः स्कन्दयेत्क्वचित् । <br>
कामाद्धि स्कन्दयन्रेतो हिनस्ति व्रतमेव तु । । 1.4.१५० <br>
सुप्तः क्षरन्ब्रह्मचारी द्विजः शुक्रमकामतः । <br>
स्नात्वार्कमर्चयित्वा तु पुनर्मामित्यृचं जपेत् । । १५१ <br>
मनोरपि तथा चात्र श्रूयते परमं वचः । <br>
उदकुम्भं सुमनसो गोशकृन्मृत्तिकां कुशान् । ।<br>
आहरेद्यावदर्थान्हि भैक्षं चापि हि नित्यशः । । १५२ <br>
गृहेषु येषां कर्तव्यं ताञ्छृणुष्व नृपोत्तम । <br>
स्वकर्मसु रता ये वै तथा वेदेषु ये रताः । ।<br>
यज्ञेषु चापि राजेन्द्र ये च श्रद्धासमाश्रिताः । । १५३ <br>
ब्रह्मचार्या हरेद्भैक्षं गृहेभ्यः प्रयतोऽन्वहम् । <br>
गुरोः कुले न भिक्षेत् स्वज्ञातिकुलबन्धुषु । । १५४ <br>
अलाभे त्वन्यगोत्राणां पूर्वं पूर्वं विवर्जयेत् । <br>
सर्वं चापि चरेद्ग्रामं पूर्वोक्तानामसम्भवे । ।<br>
अन्त्यवर्जं महाबाहो इत्याह भगवान्विभुः । । १५५ <br>
वाचं नियम्य प्रयतस्त्वग्निं शस्त्रं च वर्जयेत् । <br>
चातुर्वर्ण्यं चरेद्भैक्षमलाभे कुरुनन्दन । । १५६ <br>
आरादाहृत्य समिधः. सन्निदध्याद् गृहोपरि । <br>
सायंप्रातस्तु जुहुयात्ताभिरग्निमतन्द्रितः । । १५७ <br>
भैक्षाचरणमकृत्वा न तमग्निं समिध्य वै । <br>
अनातुरः सप्तरात्रमवकीर्णिव्रतं चरेत् । । १५८ <br>
वर्तनं चास्य भैक्षेण प्रवदन्ति मनीषिणः । <br>
तस्माद्भैक्षेण वै नित्यं नैकान्नादी भवेद्यती । । १५९ <br>
भैक्षेण व्रतिनो वृत्तिरुपवाससमा स्मृता । <br>
दैवत्ये व्रतवद्राजन्पित्र्ये कर्मण्यथर्षिवत् । ।<br>
काममभ्यर्थितोऽश्नीयाद्व्रतमस्य न लुप्यते । । 1.4.१६० <br>
ब्राह्मणस्य महाबाहो कर्म यत्समुदाहृतम् । <br>
राजन्यवैश्ययोर्नैतत्पण्डितैः कुरुनन्दन । । १६१ <br>
चोदितोऽचोदितो १ वापि गुरुणा नित्यमेव हि । <br>
कुर्यादध्ययने योगमाचार्यस्य हितेषु च । । १६२ <br>
बुद्धीन्द्रियाणि मनसा शरीरं वाचमेव हि । <br>
नियम्य प्राञ्जलिस्तिष्ठेद्वीक्षमाणो गुरोर्मुखम् । । १६३ <br>
नित्यमुद्धृतपाणिः स्यात्साध्वाचारस्तु संयतः । <br>
आस्यतामिति चोक्तः सन्नासीताभिमुखं गुरोः । । १६४<br>
वस्त्रवेषैस्तथान्नैस्तु हीनः स्याद्गुरुसन्निधौ । <br>
उत्तिष्ठेत्प्रथमं चास्य जघन्यं चापि संविशेत् । । १६५ <br>
प्रतिश्रवणसम्भाषे तल्पस्थो न समाचरेत् । <br>
न चासीनो न भुञ्जानो न तिष्ठन्न पराङ्मुखः । । १६६ <br>
आसीनस्य स्थितः कुर्यादभिगच्छंश्च तिष्ठतः । <br>
प्रत्युद्गन्ता तु व्रजतः पश्चाद्धावंश्च धावतः । । १६७ <br>
पराङ्मुखस्याभिमुखो दूरस्थस्यैत्य चान्तिकम् । <br>
नमस्कृत्य शयानस्य निदेशे तिष्ठेत्सर्वदा । । १६८ <br>
नीचं शय्यासनं चास्य सर्वदा गुरुसन्निधौ । <br>
गुरोश्च चक्षुर्विषये न यथेष्टासनो भवेत् । । १६९ <br>
नामोच्चारणमेवास्य परोक्षमपि सुव्रत । <br>
न चैनमनुकुर्वीत गतिभाषणचेष्टितैः । । 1.4.१७० <br>
परीवादस्तथा निन्दा गुरोर्यत्र प्रवर्तते । <br>
कर्णौ तत्र पिधातव्यो गन्तव्यं वा ततोऽन्यतः । । १७१ <br>
परीवादाद्रासभः स्यात्सारमेयस्तु निन्दकः । <br>
परिभोक्ता कृमिर्भवति कीटो भवति मत्सरी । । १७२ <br>
दूरस्थो नार्चयेदेनं न क्रुद्धो नान्तिके स्त्रियाः । <br>
यानासनगतो राजन्नवरुह्याभिवादयेत् । । १७३ <br>
प्रतिकूले समाने तु नासीत गुरुणा सह । <br>
अशृण्वंति गुरौ राजन्न किञ्चिदपि कीर्तयेत् । । १७४<br>
गोश्वोष्ट्रयानप्रासादप्रस्तरेषु कटेषु च । <br>
आसीत गुरुणा सार्धं शिलाफलक नौषु च ।। १७५ <br>
गुरोर्गुरौ सन्निहिते गुरुवद्वृत्तिमाचरेत् । <br>
गुरुपुत्रेषु चार्येषु गुरोश्चैव स्वबन्धुषु ।। १७६ <br>
बालः समानजन्मा वा विशिष्टो यज्ञकर्मणि । <br>
अध्यापयन्गुरुसुतो गुरुवन्मानमर्हति ।। १७७ <br>
उत्सादनमथाङ्गानां स्नापनोच्छिष्टभोजने । <br>
पादयोर्नेजन राजन्गुरुपुत्रेषु वर्जयेत् ।। १७८ <br>
गुरुवत्प्रतिपूज्यास्तु सवर्णा गुरुयोषितः । <br>
असवर्णास्तु सम्पूज्याः प्रत्युत्थानाभिवादनैः ।। १७९ <br>
अभ्यञ्जनं स स्नपनं गात्रोत्सादनमेव च । <br>
गुरुपत्न्या न कार्याणि केशानां च प्रसाधनम् ।। 1.4.१८० <br>
गुरुपत्नीं तु युवतीं नाभिवादेत पादयोः । <br>
पूर्णविंशतिवर्षेण गुणदोषौ विजानता ।। १८१ <br>
स्वभाव एव नारीणां नराणामिह दूषणम् । <br>
अतोर्थान्न प्रमाद्यन्ति प्रतिपाद्य विपश्चितः ।। १८२ <br>
अविद्वांसमलं लोके विद्वांसमपि वा पुनः । <br>
प्रमदा ह्युत्पथं नेतुं कामक्रोधवशानुगम् ।। १८३ <br>
मात्रा स्वस्रा दुहित्रा वा न विविक्तासनो भवेत् । <br>
बलवानिन्द्रियग्रामो विद्वांसमपि कर्षति ।। १८४ <br>
राजेन्द्र गुरुपत्नीनां युवतीनां युवा भुवि । <br>
विधिवद्वन्दनं कुर्यादसावहमिति ब्रुवन् ।। १८५<br>
विप्रोऽस्य पादग्रहणमन्वहं चाभिवादनम् । <br>
गुरुदारेषु कुर्वीत सतां धर्ममनुस्मरन् ।। १८६ <br>
यथा खनन्खनित्रेण जलमाप्नोति मानवः । <br>
तथा गुरुगतां विद्यां शुश्रूषुरधिगच्छति ।। १८७ <br>
मुण्डो वा जटिलो वा स्यादथ वा स्याच्छिखी जटी ।<br>
नैनं ग्रामेऽभिनिम्लोचेदर्को नाभ्युदियात्क्वचित् ।। १८८<br>
तं चेदभ्युदियात्सूर्यः शयानं कामकारतः । <br>
निम्लोचेद्वाप्यभिज्ञानाज्जपन्नुपवसेद्दिनम् ।। १८९ <br>
सूर्येण ह्यभिनिर्मुक्तः शयानोभ्युदितश्च यः । <br>
प्रायश्चित्तमकुर्वाणो युक्तः स्यान्महतैनसा ।। 1.4.१९० <br>
उपस्पृश्य महाराज उभे सन्ध्ये समाहितः । <br>
शुचौ देशे जपञ्जप्यमुपासीत यथाविधि ।। १९१ <br>
यदि स्त्री यद्यवरजः श्रेयः किञ्चित्समाचरेत् । <br>
तत्सर्वमाचरेद्युक्तो यत्र वा रमते मनः ।। १९२ <br>
धर्मार्थावुच्यते श्रेयः कामार्थौ धर्ममेव च । <br>
अर्थ एवेह वा श्रेयस्त्रिवर्ग इति संस्थितिः ।। १९३ <br>
पिता माता तथा भ्राता आचार्याः कुरुनन्दन । <br>
नार्तेनाप्यवमन्तव्या ब्राह्मणेन विशेषतः ।। १९४ <br>
आचार्यो ब्रह्मणो मूर्तिः पिता मूर्तिः प्रजापतेः । <br>
माताप्यथादितेर्मूर्तिर्भ्राता स्यान्मूर्तिरात्मनः ।। १९५<br>
यन्माता पितरौ क्लेशं सहेते सम्भवे नृणाम् । <br>
न तस्य निष्कृतिः शक्या कर्तुं वर्षशतैरपि । । १९६ <br>
तयोर्नित्यं प्रियं कुर्यादाचार्यस्य च भारत । <br>
तेषु हि त्रिषु तुष्टेषु तपः सर्वं समाप्यते । । १९७ <br>
तेषां त्रयाणां शुश्रूषा परमं तप उच्यते । <br>
न तैरनभ्यनुज्ञातो धर्ममन्यं समाचरेत् । । १९८ <br>
त एव हि त्रयो लोकास्त एव त्रय आश्रमाः १ । <br>
त एव च त्रयो वेदास्त एवोक्तास्त्रयोऽग्नयः । । १९९ <br>
माता वै गार्हपत्याग्निः पिता वै दक्षिणः स्मृतः । <br>
गुरुराहवनीयश्च साग्नित्रेता गरीयसी । । 1.4.२०० <br>
त्रिषु तुष्टेषु चैतेषु त्रींल्लोकाञ्जयते गृही । <br>
दीप्यमानः स्ववपुषा देववद्दिवि मोदते । । २०१ <br>
इमं लोकं पितृभक्त्या मातृभक्त्या तु मध्यमम् । <br>
गुरुशुश्रूषया चैव गच्छेच्छक्रसलोकताम् । । २०२<br>
सर्वे तेनादृता धर्मा यस्यैते त्रय आदृताः । <br>
अनादृतास्तु येनैते सर्वास्तस्याफलाः ।।२०३ <br>
यावत्त्रयस्ते जीवेयुस्तावन्नान्यत्समाचरेत्। <br>
तेष्वेव नित्यं शुश्रूषां कुर्यात्प्रियहिते रतः । । २०४ <br>
तेषामनुपरोधेन पार्थक्यं २ यद्यदाचरेत् । <br>
तत्तन्निवेदयेत्तेभ्यो मनोवचनकर्मभिः । । २०५ <br>
त्रिष्वेतेष्विति कृत्यं हि पुरुषस्य समाप्यते । <br>
एष धर्मः परः साक्षादुपधर्मोऽन्य उच्यते । । २०६ <br>
श्रद्धधानः शुभां विद्यामाददीतावरादपि । <br>
अन्त्यादपि परं धर्मं स्त्रीरत्नं दुष्कुलादपि । । २०७<br>
विषादप्यमृतं ग्राह्यं बालादपि सुभाषितम् । <br>
अमित्रादपि सद्वृत्तममेध्यादपि काञ्चनम् । । २०८ <br>
स्त्रियो रत्नं नयो विद्या धर्मः शौचं सुभाषितम् । <br>
विविधानि च शिल्पानि समादेयानि सर्वशः । । २०९ <br>
अब्राह्मणादध्ययनमापत्काले विधीयते । <br>
अनुव्रज्या च शुश्रूषा यावदध्ययनं गुरोः । । 1.4.२१० <br>
नाब्राह्मणे गुरौ शिष्यो वासमात्यन्तिकं वसेत् । <br>
ब्राह्मणे चाननूचाने काञ्क्षन्गतिमनुत्तमाम् । । २११ <br>
यदि त्वात्यन्तिको वासो रोचते च गुरोः कुले । <br>
युक्तः परिचरेदेनमाशरीरविमोक्षणात् । । २१२ <br>
आ समाप्तेः शरीरस्य यस्तु शुश्रूषते गुरुम् । <br>
स गच्छत्यञ्जसा विप्रो ब्राह्मणः सद्य शाश्वतम् । । २१३ <br>
न पूर्वं गुरवे किञ्चिदुपकुर्वीत धर्मवित् । <br>
स्नानाय गुरुणाज्ञस्तः शक्त्या गुर्वर्थमाहरेत् । । २१४ <br>
क्षेत्रं हिरण्यं गामश्वं छत्रोपानहमेव च । <br>
धान्यं वासांसि शाकं वा गुरवे प्रीतमाहरेत् । । २१५ <br>
स्वर्गते गां परित्यज्य गुरौ भरतसत्तम । <br>
गुणान्विते गुरुसुते गुरुदारेऽथ वा नृप । ।<br>
सपिण्डे वा गुरोश्चापि गुरुवद्वृत्तिमाचरेत् । । २१६ <br>
एतेष्वविद्यमानेषु स्थानासनविहारवान् । <br>
प्रयुञ्जानोऽग्निशुश्रूषां साधयेद्देहमात्सनः । ।<br>
वीरस्य कुर्वञ्छुश्रूषां याति वीरसलोकताम् । । २१७ <br>
चरत्येवं हि यो विप्रो ब्रह्मचर्यमविप्लुतः । <br>
स गत्वा ब्रह्मसदनं ब्रह्मणा सह मोदते । । २१८<br>
इत्येष कथितो धर्मः प्रथमं ब्रह्मचारिणः । <br>
गृहस्थस्यापि राजेन्द्र शृणु धर्ममशेषतः । । २१९ <br>
काले प्राप्य व्रतं विप्र ऋतुयोगेन भारत । <br>
प्रपालयन्व्रतं याति ब्रह्मसालोक्यतां विभो । । 1.4.२२० <br>
सदोपनयनं शस्तं वसन्ते ब्राह्मणस्य तु । <br>
क्षत्रियस्य ततो ग्रीष्मे प्रशस्तं मनुरब्रवीत् । । २२१ <br>
प्राप्ते शरदि वैश्यस्य सदोपनयनं परम् । <br>
इत्येष त्रिविधः कालः कथितो व्रतयोजने । । २२२ <br>
