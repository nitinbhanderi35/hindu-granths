वासुदेव उवाच<br>
माघस्य शुक्लपक्षे तु पञ्चम्यां मत्कुलोद्वह । <br>
एकभक्तं सदाख्यातं षष्ट्यां नक्तमुदाहृतम् । । १<br>
सप्तम्यामुपवासं तु केचिदिच्छन्ति सुव्रत । <br>
षष्ठ्यां केचिद्वदन्तीह सप्तम्यां पारणं किल । । २<br>
कृतोपवासः षष्ठ्यां तु पूजयेद्भास्करं बुधः । <br>
रक्तचन्दनमिश्रैस्तु करवीरैश्च सुव्रत । । ३<br>
गुग्गुलेन महाबाहो संयावेन च सुव्रत । <br>
पूजयेद्देवदेवेशं शङ्करं २ भास्करं रविम् । । ४<br>
एवं हि चतुरो मासान्माघादीन्पूजयेद्रविम् । <br>
आत्मनश्चापि शुध्यर्थं प्राशनं गोमयस्य च । । ५<br>
स्नानं च गोमयेनेह कर्तव्यं चात्मशुद्धये । <br>
ब्राह्मणान्दिव्यभौमांश्च भोजयेच्चापि शक्तितः । । ६<br>
ज्येष्ठादिष्वथ मासेषु श्वेतचन्दनमुच्यते । <br>
श्वेतानि चापि पुष्पाणि शुभगन्धान्वितानि वै । । ७<br>
कृष्णागरुस्तथा धूपो नैवेद्यं पायसं स्मृतम् । <br>
तेनैव ब्राह्मणांस्तुष्टान्भोजयेच्च महामते । । ८<br>
प्राशयेत्पञ्चगव्यं तु स्नानं तेनैव पुत्रक । <br>
कार्तिकादिषु मासेषु अगस्तिकुसुमैः स्मृतम् । । ९<br>
पूजयेन्नरशार्दूल धूपैश्चैवापराजितैः । <br>
नैवेद्यं गुडपूपास्तु तथा चेक्षुरसं स्मृतम् । । 1.51.१०<br>
तेनैव ब्राह्मणांस्तात भोजयस्व स्वशक्तितः । <br>
कुशोदकं प्राशयेथाः स्नानं च कुरु शुद्धये । । ११<br>
तृतीये पारणास्यान्ते माघे मासि महामते । <br>
भोजनं तत्र दानं च द्विगुणं समुदाहृतम् । । १२<br>
देवदेवस्य पूजा च कर्तव्या शक्तितो बुधैः । <br>
रथस्य चापि दानं तु रथयात्रा तु सुव्रत । । १३<br>
व्रतस्य प्राप्तिहेतोर्वै कर्तव्या विभवे सति । <br>
दानं स्वर्णरथस्येह यथोक्तं विभवे सति । ।<br>
इत्येषा कथिता पुत्र रथाह्वा सप्तमी शुभा । । १४<br>
महासप्तमी विख्याता महापुण्या महोदया । <br>
यामुपोष्य धनं पुत्रान्कीर्तिं विद्यामवाप्नुयात् । । १५<br>
तथाखिलं कुवलयं चन्द्रेण च समोर्चिषा । । १६<br>
