ब्रह्मोवाच<br>
वच्मि ते परमं देवं सर्वदेवैश्च पूजितम् । <br>
आराधयन्ति यं देवं ब्रह्मविष्णुमहेश्वराः । । १<br>
पद्माकृतिं सदा ब्रह्मा नलिनैर्गुग्गुलेन तु । <br>
व्योमरूपं सदा देवं महादेवोर्चते रविम् । । २<br>
जातिपुष्पैर्द्विजश्रेष्ठ धूपेन विजयेन तु । <br>
वृषणं सिह्लकं विप्र श्रीखण्डमगरुस्तथा । । ३<br>
कर्पूरं च तथा मुस्ता शर्करा सत्वचा द्विज । <br>
इत्येष विजयो धूपः स्वयं देवेन निर्मितः । । ४<br>
केशवश्चक्ररूपं तु सदा सम्पूजयेद्रविम् । <br>
नीलोत्पलदलश्यामो नीलोत्पलकदम्बकैः । । ५<br>
धूपेनागुरुसंज्ञेन भक्तिश्रद्धासमन्वितः । <br>
मया स पृष्टो देवेशस्तस्यैवाराधनाय वै । । ६<br>
कानि पुष्पाणि चेष्टानि सदा भास्करपूजने । <br>
तेन चोक्तानि पुष्पाणि स्वयं तानि निबोध मे । । ७<br>
मल्लिकायास्तु कुसुमैर्भोगवाञ्जायते नरः । <br>
सौभाग्यं पुण्डरीकैश्च भजत्येव च शाश्वतम् । । ८<br>
१गन्धकुटजकैः पुष्पैः परमैश्वर्यमश्नुते । <br>
भवत्यक्षयमत्यन्तं नित्यमर्चयतो रविम् । । ९<br>
मन्दारपुष्पैः पूजा तु सर्वकुष्ठविनाशिनी२ । <br>
बिल्वपत्रैश्च कुसुमैर्महतीं श्रियमश्नुते । । 1.68.१०<br>
अर्कस्रजा भवत्यर्थं सर्वकामफलप्रदः । <br>
प्रदद्यादूपिणीं कन्यामर्चितो बकुलस्रजा । । ११<br>
किंशुकैरर्चितो देवो न पीडयति भास्करः । <br>
पूजितोऽगस्त्यकुसुमैरानुकूल्यं प्रयच्छति । । १२<br>
करवीरैस्तु विप्रेन्द्र सूर्यस्यानुचरो भवेत् । <br>
तथा १मुद्गरपुष्पैश्च समभ्यर्च्य दिवाकरम् । । १३<br>
हंसयुक्तेन यानेन रवेः सालोक्यतां व्रजेत् । <br>
शतपुष्पसहस्रैस्तु पूषसालोक्यतां व्रजेत् । ।<br>
बकपुष्पैर्द्विजश्रेष्ठ याति भानुसलोकताम् । । १४<br>
चतुःसमेन गन्धेन समभ्यर्च्य दिवाकरम् । <br>
पञ्चभूतालयस्थानमाप्नुयान्नात्र संशयः । । १५<br>
देवागारं तु सम्मार्ज्य भक्त्या यस्तु प्रलेपयेत् । <br>
स रोगान्मुच्यते क्षिप्रं द्रव्यलाभं च विन्दति । । १६<br>
तस्य चायतनं भक्त्या गैरिकेणोपलेपयेत् । <br>
प्राप्नुयान्महतीं लक्ष्मीं रोगैश्चापि प्रमुच्यते । । १७<br>
अष्टादशेह कुष्ठानि ये चान्ये व्याधयो नृणाम् । <br>
प्रलयं यान्ति ते सर्वे मृदा यद्युपलेपयेत् । । १८<br>
विलेपनानां सर्वेषां रक्तचन्दनमुत्तमम् । <br>
पुष्पाणां करवीराणि प्रशस्तानि प्रचक्षते । । १९<br>
नातः परतरं किंचिद्भास्वतस्तुष्टिकारकम् । <br>
किं तस्य न भवेल्लोके यस्त्वेभिः स्वर्चयेद्रविम् । । 1.68.२०<br>
करवीरैः पूजयेद्यो भास्करं श्रद्धयान्वितः । <br>
सर्वकामसमृद्धोऽसौ सूर्यकाममवाप्नुयात् । । २१<br>
विलेप्यायतनं३  यस्तु कुर्यान्मण्डलकं शुभम् । <br>
स सूर्यलोकमासाद्य मोदते शाश्वतीः समाः । । २२<br>
एकेनास्य भवेदर्थो द्वाभ्यामारोग्यमश्नुते । <br>
त्रिभिः सन्तत्यविच्छिन्ना चतुर्भिर्भार्गवीं४ लभेत् । । २३<br>
पञ्चभिर्विपुलं धान्यं षड्भिरायुर्बलं यशः । <br>
सप्तमण्डलकारी स्यान्मंडलाधिपतिर्नर । । २४<br>
आयुर्धनसुतैर्युक्तः सूर्यलोके महीयते । <br>
घृतप्रदीपदानेन चक्षुष्माञ्जायते नरः । । २५<br>
कटुतैलप्रदानेन स शत्रूञ्जयते नरः । <br>
तिलतैलप्रदानेन सूर्यलोके महीयते । । २६<br>
मधूकतैलदानेन सौभाग्यं परमं व्रजेत् । <br>
संपूज्य विधिवद्देवं पुष्पधूपादिभिर्बुधः । । २७<br>
यथाशक्त्या ततः पश्चान्नैवेद्यं भक्तितो न्यसेत् । <br>
पुष्पाणां प्रवरा जाती धूपानां विजयः परः । । २८<br>
गन्धानां कुङ्कुमं श्रेष्ठं लेपानां रक्तचन्दनम् । <br>
दीपदाने घृतं श्रेष्ठं नैवेद्ये मोदकः परः । । २९<br>
एतैस्तुष्यति देवेशः सान्निध्यं चाधिगच्छति । <br>
एवं संपूज्य विधिवत्कृत्वा चापि प्रदक्षिणम् । । 1.68.३०<br>
प्रणम्य शिरसा देवं देवदेवं दिवाकरम् । <br>
सुखासीनस्ततः पश्येद्रवेरभिमुखे स्थितः । । ३१<br>
एकं सिद्धार्थकं कृत्वा हस्ते पानीयसंयुतम् । <br>
कामं यथेष्टं हृदये कृत्वा तं वाञ्छितं नरः । । ३२<br>
पिबेत्सतोयं तं विप्र अस्पृष्टं दशनैः सकृत् । <br>
द्वितीयायां तु सप्तम्यां द्वौ गृहीत्वा तु सुव्रत । । ३३<br>
तृतीयायां तु सप्तम्यां ग्रहीतव्यास्त्रयोऽपि च । <br>
ज्ञेयाश्चतुर्थ्यां चत्वारः पञ्चम्यां पञ्च एव हि । । ३४<br>
षट् पिबेच्चापि षष्ठ्यां तु इतीयं वैदिकी श्रुतिः । <br>
सप्तम्यां सप्तमायां तु सप्त चैव पिबेन्नरः । । ३५<br>
आदौ प्रभृति विज्ञेयो मन्त्रोऽयमभिमन्त्रणे । <br>
सिद्धार्थकस्त्वं हि लोके सर्वत्र श्रूयसे यथा । ।<br>
तथा मामपि सिद्धार्थमर्थतः कुरुतां रविः । । ३६<br>
ततो हविरुपस्पृश्य जपं कुर्याद्यथेप्सितम् । <br>
हुताशनं च जुहुयाद्विधिदृष्टेन कर्मणा । । ३७<br>
एवमेव पराः कार्या सप्तम्यः सप्त सर्वदा । <br>
एकात्प्रभृति कार्या सा सर्वदोदकसप्तमी । । ३८<br>
एकं तोयेन सहितं द्वौ चापि घृतसंयुतौ । <br>
त्रींस्तथा मधुना सार्धं दध्ना चतुर एव च । । ३९<br>
युक्तान्नपयसा पञ्च षट् च गोमयसंयुतान् । <br>
पञ्चगव्येन वै सप्त पिबेत्सिद्धार्थकान्द्विज । । 1.68.४०<br>
अनेन विधिना यस्तु कुर्यात्सर्षपसप्तमीम् । <br>
बहुपुत्रो बहुधनः सिद्धार्थश्चापि सर्वदा । । ४१<br>
इह लोके नरो विप्र प्रेत्ययाति विभावसुम् । <br>
तस्मात्सम्पूजयेद्देवं विधिनानेन भास्करम् । । ४२<br>
