ब्रह्मोवाच<br>
अन्धे तमसि दुष्पारे नरके पतितात्किल । <br>
संक्रोशमानान्संक्षुब्धानुवाच यमकिङ्करः । । १<br>
विलापैरलमत्रेति किं वो विलपिते फलम् । <br>
यत्प्रमादादिभिः पूर्वमात्मायं समुपेक्षितः । । २<br>
पूर्वमालोचितं नैतत्कथमन्ते भविष्यति । <br>
इदानीं यातनां भुङ्ध्वं किं विलापं करिष्यथ । । ३<br>
देहो दिनानि स्वल्पानि विषयाश्चातिदुर्बलाः । <br>
एतत्को न विजानाति येन यूयं प्रमादिनः । । ४<br>
जन्तुर्जन्मसहस्रेभ्य एकस्मिन्मानुषो यदि । <br>
स तत्राप्यतिमूढात्मा किं भोगानभिधावति । । ५<br>
पुत्रदारगृहक्षेत्रहिताय सततोद्यताः । <br>
न जानन्ति ततो मूढाः स्वल्पमप्यात्मनो हितम् । । ६<br>
वञ्चितोऽहं मया लब्धमिदमस्मादुपागतम् । <br>
न वेत्ति मोहितः कश्चित्प्रक्रान्तनरको नरः । । ७<br>
न वेत्ति सूर्यचन्द्रादीन्कालमात्मानमेव च । <br>
साक्षिभूतानशेषस्य शुभस्येहाशुभस्य च । । ८<br>
जन्मान्यन्यानि जायन्ते पुत्रदारादिदेहिनाम् । <br>
यदर्थं यत्कृतं कर्म तस्य जन्मशतानि तु । । ९<br>
अहो मोहस्य माहात्म्यं ममत्वं नरकेष्वपि । <br>
क्रन्दते मातरं तातं पीड्यमानोऽपि यत्स्वयम् । । 1.119.१०<br>
एवमाकृष्टचित्तानां विषयैः स्वादुतर्पणैः । <br>
नृणां न जायते बुद्धिः परमार्थविलोकिनी । । ११<br>
तथा च विषयासङ्गे करोत्यविरतं मनः । <br>
को हि भारो रवेर्नाम्नि जिह्वायाः परिकीर्तने । । १२<br>
वर्तितैलेऽल्पमूल्ये च यद्वर्त्तिर्लभ्यते सुधा । <br>
अतो वै कतरो लाभः का तश्चिन्ता भवेत्तदा । । १३<br>
येनायतेषु हस्तेषु स्वातंत्र्ये सति दीपकः । <br>
महाफलो भानुगृहे न दत्तो नरकापहाः । । १४<br>
नरो विलपते किञ्चिदिदानीं दृश्यते फलम् । <br>
अस्वातंत्र्ये विलपतां स्वातंत्र्ये सति मानिनाम् । । १५<br>
अवश्यं पातिनः प्राणा भोक्ता जीवोऽप्यहर्निशम् । <br>
दत्तं च लभते भोक्तं कामयन्विषयानपि । । १६<br>
एतत्स्थानं दुष्कृतैर्वा युक्तं चाद्य मयेक्षितम् । <br>
इदानीं किं विलापेन सहध्वं यदुपागतम् । । १७<br>
यद्येतदनभीष्टं वो यद्दुःखं समुपस्थितम् । <br>
तदद्भुतमतिः पापे न कर्तव्या कदाचन । । १८<br>
कृतेऽपि पापके कर्मण्यज्ञानादघनाशनम् । <br>
कर्तव्यमनवच्छिन्नं पूजनं सवितुः सदा । । १९<br>
ब्रह्मोवाच<br>
नारकास्तद्वचः श्रुत्वा तमूचुरतिदुःखिताः । <br>
क्षुत्क्षामकण्ठास्तृट्तापविसंस्फुटिततालुकाः । । 1.119.२०<br>
भो भोः साधो कृतं कर्म यदस्माभिस्तदुच्यताम् । <br>
नरकस्थैर्विपाकोऽयं भुज्यते यत्सुदारुणः । । २१<br>
किङ्कर उवाच<br>
युष्माभियौंवनोन्मादान्मुदितैरविवेकिभिः । <br>
घृतलोभेन मार्तण्डगृहाद्दीपः पुरा हृतः । । २२<br>
तेनास्मिन्नरके घोरे क्षुत्तृष्णापरिपीडिताः । <br>
भवन्तः पतितास्तीव्रे शीतवातविदारिताः । । २३<br>
ब्रह्मोवाच<br>
एतत्ते दीपदानस्य प्रदीपहरणस्य च । <br>
पुण्यं पापं च कथितं भास्करायतनेऽच्युत । । २४<br>
सर्वत्रैव हि दीपस्य प्रदानं कृष्ण शस्यते । <br>
विशेषेण जगद्धातुर्भास्करस्य निवेशने । । २५<br>
येऽन्धा मूका बधिरा निर्विवेका हीनास्तैस्तैर्दानसाधनैर्वृष्णिवीर ।<br>
तैस्तैर्दीपाः साधुलोकप्रदत्ता देवागारादन्यतः कृष्ण नीताः । । २६<br>
