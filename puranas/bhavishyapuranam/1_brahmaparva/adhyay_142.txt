व्यास उवाच<br>
देवता ऋषयो नागा गन्धर्वाप्सरसां गणाः । <br>
यक्षरक्षांसि वै भानौ निवसन्ति ऋतुक्रमात् । । १ <br>
तत्र तु वासुकिर्ह्यब्दमुद्यत्सूर्यरथं जवात् । <br>
स्वस्थानमाजगामाशु नमस्कृत्य दिवाकरम् । । २ <br>
अव्यङ्गमेव सूर्याय प्रीत्यर्थं वै समर्पयत् । <br>
गाङ्गेयभूषितं दिव्यं नातिरक्तसितं शुभम् । । ३ <br>
बबन्ध तं च तत्प्रीत्यै मध्यभागे तमात्मनः । <br>
नागराजाङ्गसम्भूतो धृतो यस्माच्च भानुना । । ४<br>
तत्तस्माद्धार्यते सूर्यप्रीत्यै तद्भक्तिमिच्छता  । <br>
विधानेन च तत्त्वेन शुचिर्भवति भोजकः । । ५ <br>
नित्यं च धारणात्तस्य भवेत्प्रीतो दिवाकरः । <br>
न धारयन्ति ये त्वेवं भोजकाः पूजकाः रवेः । । ६ <br>
सौरहीना न ते याज्या उच्छिष्टा नात्र संशयः । <br>
स्मृत्याचारे ते हि भग्ना रविं नार्हन्ति पूजितुम् । । ७ <br>
पूजयन्तो रविं ते हि नरकं यान्ति रौरवम् । <br>
न वै हसेन्न उत्तिष्ठेद्यावदर्चा लभन्ति ते । । ८ <br>
इत्थं ज्ञात्वा न सन्देहो ह्यव्यङ्गेन विना रविः । <br>
नागराजस्य संस्पृष्टो ह्यारसुस्तेन संस्मृतः । । ९ <br>
एकवर्णः स कर्तव्यः कार्यसिद्धिकरस्तथा । <br>
प्रमाणेनाङ्गुलानां तु शताद्धि शतमुत्तरम् । । 1.142.१० <br>
उत्कृष्टोऽयं प्रमाणेन मध्यमो विंशदुत्तरः । <br>
शतमष्टोत्तरं ह्रस्वो न तु ह्रस्वतरस्ततः । । ११ <br>
तदाकृतिः कृतश्चैष निर्मितो विश्वकर्मणा । <br>
मध्यमे भोजकानां तु परः शत उदाहृतः । । १२ <br>
संस्कृतोऽपि विना तेन शुचिर्नैव भवत्युत । <br>
तेनास्य धारणाद्वीर शुचिरेव तदा भवेत् । । १३ <br>
हविर्होमादिकाः सर्वा भवन्त्यस्य क्रियाः शुभाः । <br>
अव्यङ्गः पतिताङ्गश्च अव्यङ्गोऽथ महीपते । । १४ <br>
एष सारश्च सा रम्या वै ज्ञेया जयनामभिः । <br>
अहेरङ्गात्समुत्पन्नो ह्यव्यङ्गस्तु ततः स्मृतः । । १५ <br>
यस्मादस्मादहेरङ्गमव्यङ्गस्तेन चोच्यते । <br>
अर्हेति पूजायां धातोः प्रत्ययो ण्वुल्ततः स्मृतः । । १६ <br>
पूजितश्च पवित्रश्च यस्मात्तेनार्हकः स्मृतः । <br>
सारसार्तः स्मृतं रूपं प्रधानं सार उच्यते । । १७<br>
षण भक्तौ स्मृतौ धातुस्तस्मात्सारसनः स्मृतः । <br>
यस्मादर्चितमेवं तु सुवर्णमणिमौक्तिकैः । । १८ <br>
स ज्ञेयः पतिताङ्गस्तु नित्ययज्ञैरुपाहृतः । <br>
इत्येते कथिता वीर अव्यङ्गा व्यङ्गभोजकाः । । १९ <br>
ऋद्धिवृद्धिकरो नित्यं कायशुद्धिकरस्तथा । <br>
सर्ववेदमयश्चायं सर्वदेवमयस्तथा । । 1.142.२० <br>
सर्वभूतमयः साम्ब सर्वलोकमयस्तथा । <br>
मध्येऽस्य संस्थितो ब्रह्मा मूले विष्णुर्महामते । । २१ <br>
शशाङ्कमौलिरन्त्ये तु संस्थितो यदुनंदन । <br>
ऋग्वेदोऽस्य स्थितो मूले यजुर्वेदोऽस्य मध्यगः । । २२ <br>
अग्रे स्थितः सामवेदो ग्रन्थिराङ्गिरसोनघ । <br>
पृथ्वी मूलमाश्रित्य स्थिता च यदुसत्तम । । २३ <br>
मूलाशनास्त्वपः साम्ब मध्ये देवो विभावसुः । <br>
तासामनन्तरं वात आकाशोऽग्रे समास्थितः । । २४ <br>
मूले स्थितस्तु भूर्लोको भुवर्लोकस्तु मध्यगः । <br>
स्वर्लोकश्चाग्रमाश्रित्य स्थितो व्यङ्गस्य यावता । । २५ <br>
एवं देवमयः सांब एवं लोकमयस्तथा । <br>
धारणीयो महान्भक्त्या पूजकः प्रीतये रवेः । । २६ <br>
पूजयन्ति रविं ये वै विनानेन यदूत्तम । <br>
पूजाफलं न तेषां स्यान्नरकं च व्रजन्ति हि । । २७ <br>
तथा तेषां भवेन्नित्यमव्यङ्गो भोजकः सदा । <br>
अन्यकाले यदुश्रेष्ठ इत्येतत्कथितं तव । । २८ <br>
बन्धने कारणं वीर भूषणानि च सुव्रत । । २९ <br>
