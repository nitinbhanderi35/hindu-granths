सुमन्तुरुवाच<br>
श्रुत्वा तु वचनं भानुर्विष्णोरमिततेजसः । <br>
उवाच कुरुशार्दूल आदित्यः कृपयान्वितः । । १ <br>
आदित्य उवाच<br>
कृष्ण कृष्ण महाबाहो शृणु मे परमं वचः । <br>
यदर्थं प्रार्थितः कृष्ण तत्सर्वं ते भविष्यति । । २ <br>
देवदानवयक्षाणां गन्धर्वोरगरक्षसाम् । <br>
अजेयस्त्वं महाबाहो भविष्यसि न संशयः । । ३ <br>
जगत्पालयितुं सर्वं समर्थश्च भविष्यसि । <br>
अचला तव भक्तिश्च भविष्यति ममोपरि । ।४ <br>
ब्रह्मापि सततं शक्तो जगत्स्रष्टुं भविष्यति । <br>
संहर्तुं शङ्करश्चापि मत्प्रसादाद्भविष्यति । ।५ <br>
भवन्तो मत्प्रसादेन ज्ञानिनामुत्तमं पदम् । <br>
गमिष्यन्ति न सन्देहो मत्पूजाप्रसादतः । ।६ <br>
रवेर्वचनमाकर्ण्य गोश्रुताभरणो विभो । <br>
उवाच गोपतिर्गोगो गोपतिं गोवृषध्वजः । ।७<br>
त्वामाराध्य भविष्यामो वयं सर्वे सुरोत्तमाः । <br>
कथमाराधयामो हि भवन्तं श्रद्धयान्विताः । । <br>
श्रेयसे सततं देव ब्रूहि नस्तत्त्वमात्मनः । ।८ <br>
भवतो हि न पश्यामो मूर्तिं परमपूजिताम् । <br>
पश्यामः केवलं तेजो ह्यब्धेस्तोयमिवोज्झितम् । । ९ <br>
ज्वालामालाकुलं सर्वमनेकाकृति चाद्भुतम् । <br>
न चाकारविहीनं तु चेतसो लम्बनं भवेत् । । 1.154.१० <br>
आलम्बनादृते देव न चित्तरमणं क्वचित् । <br>
चेतसोऽरमणे भक्तिर्न पुंसां जायते क्वचित् । । ११ <br>
भक्तिं विना पूजयितुं न शक्यन्ते दिवौकसः । <br>
त्वत्पूजने हि प्राप्यन्ते देव धर्मादयो नरैः । । १२ <br>
तस्माद्दर्शय तां मूर्तिमात्मनो या परा मता । <br>
येन त्वां पूजयित्वा तु वयं सिद्धा भवामहे । । १३ <br>
सूर्य उवाच<br>
साधु साधु महादेव साधु पृष्टोऽस्मि सुव्रत । <br>
शृणु चैकमनाः कृत्स्नं गदतो मम मानद । । १४ <br>
चतुर्मूर्तिरहं देव जगद्व्याप्य व्यवस्थितः । <br>
श्रेयसे सर्वलोकानामादिमध्यान्तकृत्सदा । । १५ <br>
एका मे राजसी मूर्तिर्ब्रह्मेति परिकीर्तिता । <br>
सृष्टिं करोति सा नित्यं कल्पादौ जगतां विभो । । १६ <br>
द्वितीया सात्त्विकी प्रोक्ता या परा परिकीर्तिता । <br>
जगत्सा पालयेन्नित्यं दुष्टदैत्यविनाशिनी । । १७ <br>
तृतीया तामसी ज्ञेया ईशेति षरिकीर्तिता । <br>
त्रैलोक्यं संहरेत्सा तु कल्पान्ते शूलपाणिनी । । १८ <br>
चतुर्थी तु गुणैर्हीना सत्यादिभिरनुत्तमा । <br>
सा चाशक्या क्वचिद्द्रष्टुं स्थिता सा चाभवत्सदा । । १९<br>
तया ततमिदं सर्वं यच्चोद्गीथं तु मे गतिः । <br>
निष्कला सकला सा तु सुरूपा रूपवर्जिता । । 1.154.२० <br>
अन्तर्गता च लोकानां न च कर्मफलं गता । <br>
तिष्ठमानाप्यलिप्ता सा पद्मपत्रमिवाम्भसा । । २१ <br>
अनष्टा च सदा षड्भिः सप्तातीत्य व्यवस्थिता । <br>
चतुस्तना च सा षड्भ्यस्तुरीयाख्या सुपूजिता । । २२ <br>
न सा स्प्रष्टुं त्वया शक्या हरिणा ब्रह्मणा न च । <br>
मामनाराध्य भूतेश व्योमरूपं कदाचन । । २३ <br>
यदेतद्भवतां देव प्रबोधार्थमुपस्थितम् । <br>
अहंकारविमूढानां तमसा च त्रिलोचन । । २४ <br>
प्रकाशाय च लोकानां ज्वालामालासमाकुलम् । <br>
कर्णिकेव स्थितं देव भूपद्मस्याखिलस्य च । । २५ <br>
यस्य संदर्शनादेव यूयं सर्वे प्रबोधिताः । <br>
प्रकाशमभवद्वापि जगत्सर्वमथार्चिभिः । । २६ <br>
तस्मादाराधयस्वैनमस्पृष्टं गमनोपमम् । <br>
मन्मूर्तिं येन तां दिव्यां द्रक्ष्यसि त्वं त्रिलोचन । । २७ <br>
यत्त्वाद्यमीश्वरं जज्ञे तद्व्योम परिकीर्तितम् । <br>
कल्पान्ते ह्यत्र वै व्योम्नि लीयन्ते सर्वदेवताः । । २८ <br>
दक्षिणे लीयते ब्रह्मा वामे तस्य जनार्दनः । <br>
त्वं सदा कचदेशे तु लीयसे त्रिपुरान्तक । । २९ <br>
गायत्री लीयते तस्य हृदये लोकमातरः । <br>
लीयन्ते मूर्द्ध्नि वै वेदः सषडङ्गपदक्रमः  । । 1.154.३० <br>
जठरे लीयते सर्वं जगत्स्थावरजङ्गमम् । <br>
पुनरुत्पद्यते ह्यस्माद्ब्रह्माद्यं सचराचरम् । । ३१ <br>
आकाशं व्योम इत्याहुः पृथिवी निक्षुभा मता । <br>
भूतश्रेयोहऽमाकाशो निक्षुभा दयिता मम । । ३२ <br>
मया निक्षुभया सर्वं जगद्व्याप्तं त्रिलोचन । <br>
तस्मादाराधय व्योम त्वं ब्रह्मा केशवस्तथा । । ३३<br>
तन्मे रूपं महद्व्योम पूजयित्वा त्रिलोचन । <br>
दिव्यं वर्षसहस्रं हि गिरौ त्वं गन्धमादने । । <br>
ततो यास्यसि संसिद्धिं षडङ्गां परमां शुभाम् । । ३४ <br>
कलापग्राममाश्रित्य शङ्खचक्रगदाधरः । <br>
आराधयतु मां भक्त्या व्योमरूपं जनार्दनः । । ३५ <br>
अन्तरिक्षगतं तीर्थं पुष्करं लोकपावनम् । <br>
तत्र गत्वा विरिञ्चो मे व्योमरूपं सदार्चतु । । ३६ <br>
एवं मां सततं यूयं समाराध्य जगत्पतिम् । <br>
समानां च सुदिव्यानां सहस्रत्रयमादरात् । । ३७ <br>
ततो द्रक्ष्यथ मे मूर्तिं परमां यां विदुर्बुधाः । <br>
कदम्बगोलकाकारां रश्मिमालाकुलां पराम् । । ३८ <br>
अथ नारायणो देवः प्रणम्य शिरसा रविम् । <br>
कृताञ्जलिपुटो भूत्वा इदं वचनमब्रवीत् । । ३९ <br>
विष्णुरुवाच<br>
यदि ते परमं रूपं मतं व्योम ह्यनौपमम् । <br>
तमाराध्य वयं सर्वे यास्यामः सिद्धिमुत्तमाम् । ।1.154.४ ० <br>
कीदृग्व्योम त्वहं ब्रह्मा हरश्च त्रिपुरान्तकः । <br>
आराधयामहे देव भक्त्या श्रेयोऽर्थमात्मनः । ।४ १ <br>
येन सिद्धिं गमिष्यामस्तमाराध्य दिवाकरम् । <br>
तस्मान्नो लक्षणं ब्रूहि व्योम्नः परमपूजित । ।४२ <br>
