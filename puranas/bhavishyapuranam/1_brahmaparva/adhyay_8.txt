ब्रह्मोवाच<br>
कर्तव्यं यद्गृहस्थेन तदिदानीं निबोधत । <br>
गदतो द्विजशार्दूल विस्तराच्छास्त्रतस्तथा । । १ <br>
वैवाहिकेऽग्नौ कुर्वीत गृह्यं कर्म यथाविधि । <br>
शुभदेशाश्रयश्चैव पत्नी वैवाहिकी गृहे । । २ <br>
स्वाश्रयेण विना शक्यं न यस्माद्रक्षणादिकम् । <br>
वित्तानामिव दाराणामतस्तद्विधिरुच्यते । । ३ <br>
हेतवो हि त्रिवर्गस्य विपरीतास्तु१ मानद । <br>
अरक्षणाद्भवन्त्यस्मादमीषां रक्षणं मतम् । । ४ <br>
निसर्गात्पुंस्यसन्तोषाद्गुणदोषविमर्षतः । <br>
दुष्टानां चापि संसर्गाद्रक्ष्या एव च योषितः । । ५ <br>
पुरुषस्थानवेश्मानि त्रिविधं प्राहुराश्रयम् । <br>
वित्तानां रक्षणाद्यर्थमपूर्वाधिगमाय च । । ६ <br>
कुलीनो नीतिमान्प्राज्ञः सत्यसन्धो दृढव्रतः । <br>
विनीतो धार्मिकस्त्यागी२ विज्ञेयः पुरुषाश्रयः । । ७ <br>
नगरे खर्वटे खेटे ग्रामे चापि क्रमागते । <br>
यात्रावशाद्वा निवसेद्धार्मिकाद्यजनान्विते । । ८<br>
गुरुणानुमतस्तत्र ग्रामण्यादिजनेन वा । <br>
प्रतिवेश्माद्यबाधेन शुद्धं कुर्यान्निवेशनम् । । ९ <br>
द्वारचत्वरशालानां १ सर्वकारुकवेश्मनाम् । <br>
द्यूतसूनासुरावेशनटराजानुजीविनाम् । । 1.8.१० <br>
पाखण्डदेववीथीनां राजमार्गकुलस्य च । <br>
दूरात्सुगुप्तं कर्तव्या जीविका विभवोचिता । । ११ <br>
सापिधानैकनिष्काशं शुद्धपृष्टं समन्ततः । <br>
सद्वृत्ताप्तजनाकीर्णमदुष्टप्रातिवेशिकम् । । १२ <br>
प्रागुदक्प्रवणे देशे वास्तुविद्याविधानतः । <br>
प्रविभक्तक्रियाकाञ्क्षं सर्वर्तुकमनोहरम् । । १३ <br>
अर्चास्नानोदकागारगोष्ठागारमहानसैः । <br>
युक्तं गोवाजिशालाभिः सदासीभृत्यकाश्रयैः । । १४ <br>
बहिरन्तः पुरस्त्रीकं सर्वोपकरणैर्युतम् । <br>
विभक्तशयनोद्देशमाप्तवृद्धैरधिष्ठितम् । । १५ <br>
अरक्षणाद्धि दाराणां वर्णसङ्करजादयः । <br>
दृष्टा हि बहवो दोषास्तस्माद्रक्ष्याः सदा स्त्रियः । । १६ <br>
न ह्यासां प्रमदं दद्यान्न स्वातन्त्र्यं न विश्वसेत् । <br>
विश्वस्तवच्च चेष्टेत न्याय्यं भर्त्सनमाचरेत् । । १७ <br>
नाधिकारं क्वचिद्दद्यादृते पाकादिकर्मणः । <br>
स्त्रीणां ग्रामीणवत्ता हि भोगायालं सुशासिता । । १८ <br>
नित्यं तत्कर्मयोगेन ताः कर्तव्या निरन्तराः । <br>
इत्येवं सर्वदा व्याप्तेः स्यादविद्यनिराश्रया । । १९<br>
दौर्गत्यमतिरूपं१ चाप्यसत्सङ्गः स्वतन्त्रता । <br>
पानाशनकथागोष्ठीप्रियत्वाकर्मशीलता२ । । 1.8.२० <br>
कुहकेक्षणिकामुण्डाभिक्षुकीसूतिकादिभिः । <br>
गोप्रसङ्गैस्तथा३ सद्भिर्लिङ्गियाचकशिल्पिभिः । । २१ <br>
संवाहोद्यानयात्रासूद्यानेष्वामन्त्रणादिषु । <br>
प्रसङ्गस्तीर्थयात्रार्थं धर्मेषु प्रकटेषु च । । २२ <br>
विप्रयोगः सदा भर्त्रा तज्ज्ञातिकुलनिःस्वता । <br>
अमाधुर्यकदर्यत्वे भृशं पुंसां च वाच्यता । । २३ <br>
अतिक्रौर्यमतिक्षान्तिरत्यन्ताभीतिपातनम् । <br>
स्त्रीभिर्जितत्वमत्यर्थं सत्यं तास्ताः सदोषताः । । २४ <br>
स्त्रीणां४ पत्युरधीनत्वात्पुमानेव हि निन्द्यते । <br>
भर्तुरेव हि तज्जाड्यं यद्भृत्यानामयोग्यता । । २५ <br>
तस्माद्यथोदितास्वेता रक्ष्याः शासनताडनैः । <br>
ताडनैश्च यथाकालं यथावत्समुपाचरेत् । । २६ <br>
परिगृह्य बहून्दारानुपचारैः समो भवेत् । <br>
यथाक्रमोचितैः कर्म दानसत्कारवासनैः । । २७ <br>
प्रथमोऽभिजनो धर्मो योग्यत्वं च सुपुत्रता । <br>
पक्षे वित्तं विशेत्स्त्रीणां मानस्तत्कारणं तथा । । २८ <br>
तस्मान्मानो न कर्तव्यो हेयश्चापि न तत्कृतः । <br>
गुरुत्वे लाघवे वापि सतां कार्यं निबन्धनम् । । २९ <br>
आकस्मिके प्रयुञ्जानः प्रेक्षावान्मानलाघवे । <br>
स यत्किञ्चनकारित्वाच्चायमेवैति लाघवम् । । 1.8.३०<br>
यथा मानापमानौ हि प्रयुज्येतानिमित्ततः । <br>
तन्निमित्ता जनत्यागे प्रयतन्ते तदाश्रिताः । । ३१ <br>
एतदेव ह्यपत्यानां१ ज्ञेयं माननकारणम् । <br>
यत्स्वापत्यनिमित्तेषु२ प्रधाने कुलयोग्यते । । ३२ <br>
तत्संयोगात्सुखं पुंसां महद्दुःखं वियोगतः । <br>
तत्प्राप्तिः प्रति हातव्या स्वार्थायैव प्रियाण्यपि । । ३३ <br>
अतः स्वार्थैकनिष्ठोऽयं लोकः सर्वोऽवसीयते । <br>
तत्प्रसिद्धिर्भवेदस्तमानाद् भ्रान्तिविधायकः । । ३४ <br>
ततो दारादिका भृत्या नियन्तव्यास्तथा द्विजाः । <br>
यथेहामुत्र वा श्रेयः प्राप्नुयादुत्तरोत्तरम् । । ३५ <br>
स्त्रीणां धर्मार्थकामेषु नातिसन्धानमाचरेत् । <br>
तासां तेष्वभिसन्धानाद्भवेदात्माभिसंहितः । । ३६ <br>
जाया त्वर्धं शरीरस्य नृणां धर्मादिसाधने । <br>
नातस्तासु व्यथां काञ्चित्प्रतिकूलं समाचरेत् । । ३७ <br>
यज्ञोत्सवादौ नाकस्मात्काञ्चिदासां विशेषयेत् । <br>
वस्त्रताम्बूलदानादौ प्रतिपत्तौ समो भवेत् । । ३८ <br>
प्रियाप्रियत्वं भेदो हि कामतस्तु रहोगतः । <br>
उपचारैः पुनर्वाक्यैस्तुल्यवृत्तिः प्रशस्यते । । ३९ <br>
आर्तवे तु पुनः सर्वा उपगम्याः प्रिया इव । <br>
पूर्वाभिजातधर्मार्था पुत्रिणी चोत्तरोत्तरम् । । 1.8.४० <br>
उदग्गच्छेदनेनैव विधिना नित्यमार्तवे । <br>
तुल्यवृत्तिर्यथाकालं स्वं स्वं वासमखण्डयन् । । ४१<br>
नित्यपर्यायवासानामपादानमसून्विदुः । <br>
ऋतुदुःखं प्रमोदश्च तथा पूर्वं समागतः । । ४२ <br>
अन्यया सह यद्दुःखं सदसद्वा रहोगतम् । <br>
उत्कण्ठितं वा यत्किञ्चित्सपत्नीषु न तद्वसेत् । । ४३ <br>
यत्किञ्चिदन्यसम्बद्धमन्यथा कथितं मिथः । <br>
तस्य कुर्यादनिर्वेदमात्मनैव विचिन्तयेत् । । ४४ <br>
अन्योऽन्यमत्सराख्यानैर्न ता वाचापि भर्त्सयेत् । <br>
गुणदोषौ च विज्ञाय स्वयं कुर्यान्न निष्कलौ । । ४५ <br>
वस्त्रालङ्कारभोज्यादौ तदपत्येष्वनुक्रमात् । <br>
मातृदोषाननादृत्य तुल्यदृष्टिः पिता भवेत् । । ४६ <br>
अन्यस्यान्यगतैर्दोषैर्दूषणं न हि नीतिमत् । <br>
यत्तु तेषामपत्यं तु तत्तुल्यमुभयोरपि । । ४७ <br>
प्रीतिं द्वेषमभिप्रायं शौचाशौचगतागमान् । <br>
बहिरन्तश्च जानीयाद्दास गूढचरैः सदा । । ४८ <br>
आत्मानमपि विज्ञाय चित्तवृत्तेरनीश्वरम् । <br>
विश्वसेत कथं स्त्रीषु सर्वाविनयधामसु । । ४९ <br>
वृद्धदास्यः क्रमायाता धात्र्यश्च परिचारिकाः । <br>
तन्मातृपितृकाद्याश्च षण्डवृद्धाश्चरा मताः । । 1.8.५० <br>
विविधैस्तत्कथाख्यानैस्तुल्यशीलदयान्वितैः । <br>
प्रविश्यान्तरभिप्रायं विद्यात्काले प्रयोजितैः । । ५१ <br>
तेषु तेषु कथार्थेषु कथ्यमानेषु लक्षयेत् । <br>
मुखाकारादिभिर्लिङ्गैरभिप्रायं मनोगतम् । । ५२<br>
सीतारुन्धतिसम्बन्धैस्तथा शाकुन्तलादिभिः । <br>
सदसच्चरिताख्यानैर्भावं विद्यात्प्रवृत्तितः । । ५३ <br>
तद्दुष्टानामदुष्टेषु साधूनामितरेषु च । <br>
प्रीतिः कथाप्रबन्धेषु स्यात्सख्यं पुरुषेष्वितः । । ५४ <br>
एवमागमदुष्टाभ्यामनुमित्या च तत्त्वतः । <br>
स्त्रीणां विदित्वाभिप्रायं वर्तेताशु यथोचितम् । । ५५ <br>
स्त्रीभ्यो विप्रतिपन्नाभ्यः प्राणैरपि वियोजनम् । <br>
दृष्टं हि च यथा १ राज्ञामतो रक्षेत्प्रयत्नतः । । ५६ <br>
वेण्या गूढेन शस्त्रेण हतो राजा शुभध्वजः । <br>
मेखलामणिना देव्या सौवीरश्च नराधिपः । । ५७ <br>
भ्रात्रा देवीप्रयुक्तेन भद्रसेनो निपातितः । <br>
तथा पुत्रेण कारूषो घातितो दर्पणासिना । । ५८ <br>
द्वौ काशिराजौ वै वन्द्यौ चानन्दापुरयोषिता । <br>
विषं प्रयुज्य पञ्चत्वमानीतौ पूजितात्मकौ । । ५९ <br>
एवमादि महाभागा राजानो ब्राह्मणाश्च ह । <br>
स्त्रीभिर्यत्र निपात्यन्ते तत्रान्येष्विह का कथा । । 1.8.६० <br>
तस्मान्नित्याप्रमत्तेन जाया रक्ष्याश्च नित्यशः । <br>
यथावदुपचर्याश्च गुणदोषानुरूपतः । । ६१<br>
वैषम्यादुपचाराणां विकारैश्चानिमित्तजैः । <br>
विशेषेण सपत्नीकैरकस्माच्चापि वेदनैः । । ६२ <br>
असम्भागे च वाग्दण्डपारुष्यादप्रसङ्गतः । <br>
प्रद्वेषो भर्तरि स्त्रीणां प्रकोपश्चापि जायते । । ६३ <br>
ततश्चायाति वार्धक्यमुद्वोढुश्चापि शत्रुताम् । <br>
तस्मान्न तान्प्रयुञ्जीत दोषान्दारविनाशकान् । । ६४ <br>
न चैताः स्वकुलाचारमधर्मं वापि चाञ्जसा । <br>
न गुणांश्चाप्युपेक्षन्ते प्रकृत्या किमु पीडिताः । । ६५<br>
सतीत्वे प्रायशः स्त्रीणां प्रदृष्टं कारणत्रयम् । <br>
परपुंसामसम्प्रीतिः प्रिये प्रीतिः स्वरक्षणे । । ६६ <br>
तस्मात्सुरक्षिता नित्यमुपचारैर्यथोचितैः । <br>
सुभृता१ नित्यकर्माणः कर्तव्या योषितः सदा । । ६७ <br>
उत्तमां सामदानाभ्यां मध्यमाभ्यां तु मध्यमाम् । <br>
पश्चिमाभ्यामुभाम्यां च अधमां सम्प्रसाधयेत् । । ६८ <br>
भेददण्डौ प्रयुज्यापि प्रागपत्याद्यपेक्षया । <br>
तच्छिष्टानां तदा पश्चात्सामदानप्रसाधने । । ६९ <br>
यास्तु विध्वस्तचारित्रा भर्तुश्चाहितकारिकाः । <br>
त्याज्या एवं स्त्रियः सद्भिः२ कालकूटविषोपमाः । । ७० <br>
इष्टाः ३ कुलोद्गताः साध्व्यो विनीता भर्तृवत्सलाः । <br>
सर्वदा साधनीयास्ताः सम्प्रदायोत्तरोत्तरैः ४। । ७१ <br>
एवमेव यथोद्दिष्टं स्त्रीवृत्तं योऽनुतिष्ठति । <br>
प्राप्नोत्येव स सम्पूर्णं त्रिवर्गं ५ लोकसम्भवम् । । ७२ <br>
<br>
