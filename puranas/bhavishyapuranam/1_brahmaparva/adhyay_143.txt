सुमन्तुरुवाच<br>
श्रुत्वैवमेव साम्बेन व्यासात्सत्यवतीसुतात् । <br>
अव्यङ्गस्य च उत्पत्तिं पुनरागान्महामतिः । । १ <br>
अथागत्य महातेजाः साम्बो गत्वाश्रमं पुनः । । २ <br>
नारदस्य महाबाहोर्नारदं वाक्यमब्रवीत् । <br>
कथमुत्क्षिप्य वै धूपं भोजकैः सवितुर्मुने । । ३ <br>
स्नानमाचमनं चैवमर्घ्यदानं महात्मने । <br>
साम्बस्य वचनं श्रुत्वा नारदो मुनिसत्तमः । । ४ <br>
उवाच कुरुशार्दूल साम्बं जाम्बवतीसुतम् । <br>
हन्त ते कथयिष्यामि रवेर्धूपविधिक्रमम् । । ५ <br>
स्नानमाचमनं चैव स्वर्णदानं तथैव च । <br>
आचान्तस्त्रिस्ततः स्नात्वा वाससी निर्मले शुभे । । ६ <br>
अनार्द्रे संवसीतैव पवित्रे परिधाय च । <br>
उदङ्मुखः प्राङ्मुखो वाप्याचामेच्च प्रयत्नतः । । ७ <br>
जले जलस्थो नाचामेज्जलादुत्तीर्य यत्नतः । <br>
अप्सु सूर्यस्तथाग्निश्च माता देवी सरस्वती । । ८ <br>
तस्मादुत्तीर्य चाचामेन्नाचामेत्तु जलाशये । <br>
उपविश्य शुचौ देशे प्रयतः प्रागुदङ्मुखः । । ९ <br>
पादौ प्रक्षाल्य हस्तौ च अन्तर्जानुस्तथाचमेत् । <br>
प्रसन्नास्त्रिः पिबेत्त्वापः प्रयतः सुसमाहितः । । 1.143.१० <br>
सम्मार्जनं तु द्विः कुर्यात्त्रिभिरभ्युक्षणं पुनः । <br>
मूर्धानं खानि चात्मानमुपस्पृश्यानु पूर्वशः । । ११<br>
आचान्तोऽर्कं नमस्कृत्य शौचेषु शुचितामियात् । <br>
क्रियां यः कुरुते मोहादनाचम्येह नास्तिकः । । १२ <br>
भवन्तीह क्रियाः सर्वा वृथा तस्य न संशयः । <br>
शुचिकामा हि वै देवा वेदैरेवमुदाहृताः । । १३ <br>
इनोपासाकृतश्चैव सर्वे देवाः प्रयत्नतः । <br>
शौचमेव प्रशंसन्ति शौचाङ्गैर्हि विधीयते । । १४ <br>
आचान्तो मौनमास्थाय देवागारं ततो व्रजेत् । <br>
श्वासरोधनिमित्तं तु प्राणमाच्छाद्य वाससा । । १५ <br>
शिरः प्रावृत्य यत्नेन केशोदकनिवृत्तये । <br>
ततः पूजां रवेः कुर्यात्पुष्पैर्नानाविधैः शुभैः । । १६ <br>
गायत्रीं सशिरस्कां च यजमानः प्रयत्नतः । <br>
धूपं ततोऽग्नये दद्यात्प्रथमं गुग्गुलाहुतम् । । १७ <br>
पुष्पाञ्जलिं ततो गृह्य तच्छिखायां प्रयत्नतः । <br>
रवेर्मूर्धनि तं दद्याद्देवमन्त्रमुदाहरन् । । १८ <br>
ॐ व्रतेन यद्व्रतिनो वर्जयन्ति देवा मनुष्याः पितरश्च सर्वे । <br>
तस्यादित्यं प्रसरं च मनामहे यस्तेजसा प्रथमं नाविभाति । । १९ <br>
धूपवेलाः स्मृताः पञ्च धूपेष्वेव तु पञ्चसु । <br>
हवनाद्याः क्रियाः पञ्च रक्षिष्येऽहं तथा पुनः । 1.143.२० <br>
दण्डनायकवेला तु प्रत्यूषे ऋक्षदर्शनात् । <br>
नाज्ञावेला प्रदोषस्तु तत्त्वकार्यं विजानता । । २१ <br>
त्रिकालं तु रवेः पूजा कर्तव्या सूर्यदर्शनात् । <br>
अर्धोदितस्तु पूर्वाह्णे ततोऽर्द्धस्तु रविर्विभुः । । २२ <br>
हेलयेति च पूर्वाह्णे मध्याह्ने ज्वलनाय च । <br>
तथैव मण्डले देयं नीचाह्ने ज्वलनाय च । । २३ <br>
चन्दनोदकमिश्राणि गन्धोदकयुतानि च । <br>
पद्मानि करवीराणि तथा रक्तोत्पलानि च । । २४<br>
कुसुमोदकमिश्राणि कुरुंटकुसुमं तथा । <br>
गन्धादीनि च दिव्यानि कृत्वा वै ताम्रभाजने ।।२५ <br>
धूपं दत्त्वाग्नये वीर प्रयत्नाद्गुग्गुलाहुतिम् । <br>
अर्घ्यपात्रं तदा गृह्य कुर्यादावाहनं रवेः ।।२६ <br>
एहि सूर्य सहस्रांशो तेजोराशे जगत्पते । <br>
अनुकम्प्य मां देव गृहाणार्घ्यं दिवाकर ।।२७ <br>
अनेनावाहनं कृत्वा जानुभ्यामवनीं गतः । <br>
रवेर्निवेदयेदर्घ्यमादित्यहृदये गतः ।।२८ <br>
ॐ नमो भगवते१ आदित्याय विश्वाय खेशाय ब्रह्मणेलोककर्तृणे।<br>
ईशानाय पुराणाय सहस्राक्षाय ते नमः ।।२९ <br>
सोमाय ऋग्यजुरथर्वाय। <br>
ॐ भूर्भुवःस्वःॐमहः ॐजनः ॐतपः ॐ सत्यं ब्रह्मणे मुण्डे मध्ये पुरतः ।। आदित्याय नमः ।।1.143.३ ० <br>
नारद उवाच<br>
सावित्र्याश्च परे तन्त्रे त्रैलोक्यत्राणकारिणे । <br>
परितः परिगृह्याथ धूपभाजनमुत्क्षिपेत् ।।३ १ <br>
निवेदयेत्ततो धूपं वाचमेतामुदीरयेत् । <br>
त्वमेक एव रुद्राणां वसूनां च पुरातनः ।।३२ <br>
देवानां गीर्भिरभितः संस्तुतः शाश्वतो दिवि । <br>
पूर्वाह्णे च त्वया तेन मध्याह्ने चापरेण तु ।।३ ३ <br>
ॐ नमो भगवते ज्ञानात्मने त्वां च । <br>
विष्णोस्तत्परमं पदं सदा पश्यंति सूरयः ।।३४ <br>
दिवाकरस्तु सायाह्ने मन्त्रेणार्घ्यं निवेदयेत् । ॐ <br>
नमो वरुणाय शम्भवे ।।३५ <br>
ॐ आकृष्णेन रजसा वर्तमानो निवेशयन्नमृतं मर्त्यं च ।<br>
हिरण्ययेन सविता रथेनादेवो याति भुवनानि पश्यन्।।३६<br>
अनेन विधिना दत्त्वा धूपं सूर्याय भोजकः । <br>
उत्क्षिपेच्चैव धूपेन विशेद्गर्भगृहं ततः । । ३७ <br>
ततः प्रविश्य धूपं तु प्रतिमार्थं निवेदयेत् । <br>
मन्त्रेण मिहिरायेति निक्षुभायेति नित्यशः । । ३८ <br>
ततो राज्ञै नमश्चेति निक्षुभायै ततो नमः । <br>
दण्डनायकसंज्ञाय पिङ्गलाय च वै नमः । । ३९ <br>
तथा राज्ञाय स्रौषाय तथेशाय गरुत्मते । <br>
ततः प्रदक्षिणं कुर्वन्दिग्देवेभ्यो निवेदयेत् । । 1.143.४० <br>
दिण्डिने तु ततो दद्याद्धेमन्ताय यदूत्तम । <br>
महेश्वराय दद्यात्तु तथा व्योमाय यादव । ।४ १ <br>
(विश्वेभ्यो देवेभ्यो नमः । रुद्रेभ्यो नमः) । <br>
ॐ ब्रह्मणे मुण्डपतये आदित्याय पुरुषेश्वराय सूर्याय नमोनमः । । ४२<br>
ॐ अनेककान्तये नत्वा शेषाय वासुकितक्षककर्कोटकाय पद्मशङ्खकुलिकेभ्यो नागराजेभ्यो नमः । ।४ ३ <br>
तलसुतलपातालातलवितलरसातलादिवासिभ्यो दैत्यादानवपिशाचेभ्यो नमः । <br>
ततः प्रदक्षिणं कुर्यान्मातृकाभ्यो नमोनमः ( ॐ ग्रहेभ्यो नमः । । ४४ <br>
ॐ दण्डनायकाय नमः । ॐ मार्तंडाय नमः । ॐ विनायकाय नमः । । ४५)<br>
एवमुद्दिश्य नामानि धूपं दत्त्वा वरानन । <br>
उत्क्षिप्तो यत्र वै धूपो मुक्त्वा तत्रैव तं पुनः । । ४६ <br>
सूर्यगुप्तैरभिष्टूय एवं विज्ञाय ते ततः । <br>
अर्चितस्त्वं यथा शक्त्या मया भक्त्या विभावसो । ।<br>
ऐहिकामुष्मिकीं नाथ कार्यसिद्धिं वदस्व मे । । ४७ <br>
एवं त्रिषवणं स्नात्वा योऽर्चयेत्प्रणतो रविम् । <br>
विधिना तु यथोक्तेन सोऽश्वमेधफलं लभेत् । । ४८ <br>
यश्चैवं कुरुते नित्यं यथोक्तं धूपविस्तरम् । <br>
स पुत्रवानरोगी च मृतः संलीयते रवौ । । ४९ <br>
विधिना तु यथोक्तेन क्रियमाणानि यत्नतः । <br>
सर्वकार्याणि सिद्ध्यन्ति सफलानि भवन्ति च । । 1.143.५०<br>
पुष्पं श्रेष्ठं यदा न स्यात्पत्राणि समुपाहरेत् । <br>
पत्रं न स्यात्ततो धूपं धूपो न स्यात्ततो जलम् । । ५१ <br>
सर्वं न स्याद्यदा चैव प्रणिपातेन पूजयेत् । <br>
अशक्तः प्रणिपातस्य मनसा पूजयेद्रविम् । । ५२ <br>
असम्भवे तु द्रव्याणां विधिरेष प्रकीर्तितः । <br>
द्रव्याणां सम्भवे चैव सर्वमेवोपहारयेत् । । ५३ <br>
मन्त्रैः कर्मयुतो यस्तु मित्रे धूपं निवेदयेत् । <br>
उच्चारणाच्च वै तेषां धूपप्रीतो भवेद्रविः । । ५४ <br>
शिरो नासामुखं चैव भृशमावृत्य यत्नतः । <br>
पूजयेद्भास्करं वीर शिथिलं१ तु न कारयेत् । । ५५ <br>
नलिनेन तु राजेन्द्र नरो याति दिवाकरम् । <br>
तस्माद्युक्तं सदा कार्यं पूज्यते च दिवाकरः । । ५६ <br>
तेऽश्वमेधफलं प्राप्य सूर्यलोकं व्रजन्ति हि । <br>
धूपेन पूज्यमानं तु नराः पश्यन्ति यादव । । ५७ <br>
यान्ति ते परमं स्थानं यन्न पश्यन्ति सूरयः । <br>
क्रियमाणं तथार्कं च भक्त्या पश्यन्ति ये नराः । । <br>
सर्वान्कामानिह प्राप्य ते यान्ति परमं पदम् । । ५८ <br>
