।। अरुण उवाच ।। ।। <br>
पद्मरागप्रभा देवी चतुर्वदनपंकजा ।। <br>
अक्षमालार्पितकरा कमंडलुधरा शुभा ।। १ ।। <br>
ब्रह्माणी सौम्यवदना आदित्याराधने रता ।। <br>
शांतिं करोतु सुप्रीता आशीर्वादपरा खग ।। २ ।। <br>
महाश्वेतेति विख्याता आदि त्यदयिता सदा ।। <br>
हिमकुंदेंदुसदृशा महावृषभवाहिनी ।। ३ ।। <br>
त्रिशूलहस्तावरणा विश्रुताभरणा सती ।। <br>
चतुर्भुजा चतुर्वक्त्रा त्रिनेत्रा पापनाशिनी।। <br>
वृषध्वजार्चनरता रुद्राणी शांतिदा भवेत् ।। ४ ।। <br>
मयूरवाहना देवी सिंदूरारुणविग्रहा ।। <br>
शक्तिहस्ता महाकाया सर्वालंकारभूषिता ।।५।। <br>
सूर्यभक्ता महावीर्या सूर्यार्चनरता सदा ।। <br>
कौमारी वरदा देवी शांतिमाशु करोतु ते ।। ६ ।। <br>
गदाचक्रधरा श्यामा पीतांबरधरा खग ।। <br>
चतुर्भुजा हि सा देवी वैष्णवी सुरपूजिता ।।७।।<br>
सूर्यार्चनपरा नित्यं सूर्यैकगतमानसा ।। <br>
शांतिं करोतु ते नित्यं सर्वासुरविमर्दिनी ।।८।। <br>
ऐरावतगजारूढा वज्रहस्ता महा बला ।। <br>
सर्वत्रलोचना देवी वर्णतः कर्बुरारुणा ।। ९ ।। <br>
सिद्धगंधर्वनमिता सर्वालंकारभूषिता ।। <br>
इंद्राणी ते सदा देवी शांतिमाशु करोतु वै ।। 1.177.१० ।। <br>
वराहघोणा विकटा वराहवरवाहिनी ।। <br>
श्यामावदाता या देवी शंखचक्रगदाधरा ।। ११ ।। <br>
तेजयंतीति निमिषान्पूजयंती सदा रविम् ।। <br>
वाराही वरदा देवी तव शांतिं करोतु वै ।। १२ ।। <br>
अर्धकोशा कटीक्षामा निर्मांसा स्नायुबंधनात् ।। <br>
करालवना घोरा खड्गघंटोद्गता सती ।। १३ ।। <br>
कपालमालिनी क्रूरा खट्वांगवरधारिणी ।। <br>
आरक्ता पिंगनयना गजचर्मावगुंठिता ।। १४ ।। <br>
गोश्रुताभरणा देवी प्रेतस्थाननिवासिनी ।। <br>
शिवारूपेण घोरेण शिवरूपभयंकरी ।। <br>
चामुंडा चंडरूपेण सदा शांतिं करोतु ते ।। १५ ।। <br>
चंडमुंडकरा देवी मुंडदेहगता सती ।। <br>
कपालमालिनी क्रूरा खद्वांगवरधा रिणी ।। १६ ।। <br>
आकाशमातरो देव्यस्तथान्या लोकमातरः ।। <br>
भूतानां मातरः सर्वास्तथान्याः पितृमातरः ।। १७ ।। <br>
वृद्धिश्राद्धेषु पूज्यंते यास्तु देव्यो मनीषिभिः ।। <br>
मात्रे प्रमात्रे तन्मात्रे इति मातृमुखास्तथा ।। १८ ।। <br>
पितामही तु तन्माता वृद्धा या च पितामही ।। <br>
इत्येतास्तु पितामह्यः शांतिं ते पितृमातरः ।। १९ ।। <br>
सर्वा मातृमहादेव्यः स्वायुधाव्यग्रपाणयः ।। <br>
जगद्व्याप्य प्रतिष्ठंत्यो बलिकामा महोदयाः ।। 1.177.२० ।। <br>
शांतिं कुर्वंतु ता नित्यमादित्याराधने रताः ।। <br>
शांतेन चेतसा शांत्यः शांतये तव शांतिदा ।। २१ ।। <br>
सर्वावयवमुख्येन गात्रेण च सुमध्यमा&nbsp;!। <br>
पीतश्यामाति सौम्येन स्निग्धवर्णेन शोभना ।। २२ ।। <br>
ललाटतिलकोपेता चंद्ररेखार्धधारिणी ।। <br>
चित्रांबरधरा देवी सर्वाभरणभूषिता ।। २३ ।। <br>
वरा स्त्रीमयरूपाणां शोभा गुणसुसम्पदा ।। <br>
भावनामात्रसंतुष्टा उमा देवी वरप्रदा ।।२४।। <br>
साक्षादागत्य रूपेण शांतेनामिततेजसा ।। <br>
शांतिं करोतु ते प्रीता आदित्या राधने रता ।। २५ ।। ।। <br>
