शतानीक उवाच<br>
विस्तराद्वद विप्रेन्द्र सप्तमीकल्पमुत्तमम् । <br>
महाभाग्यं च देवस्य भास्करस्य महात्मनः । । १<br>
सुमन्तुरुवाच<br>
अत्रैवाहुर्महात्मानः सम्वादं पुण्यमुत्तमम् । <br>
कृष्णेन सह सत्त्वेन स्वपुत्रेण महीपते । । २<br>
भक्त्या प्रणम्य विधिवद्वासुदेवं जगद्गुरुम् । <br>
इहामुत्र हितं शांबः पप्रच्छ ज्ञानमुत्तमम् । । ३<br>
जातो जन्तुः कथं दुःखैर्जन्मनीह न बाध्यते । <br>
प्राप्नोति विविधान्कामान्कथं च मधुसूदन । । ४<br>
परत्र स्वर्गमाप्नोति सुखानि विविधानि च । <br>
अनुभूयोचितं कालं कथं मुक्तिमवाप्नुते । । ५<br>
दृष्ट्वैवं मम निर्वेदो जातो व्याधिर्जनार्दन । <br>
दृष्ट्वेमं जीविताशापि रोचते न हि मे क्षणम् । । ६<br>
किं त्वेवमकृतार्थोऽस्मि यन्मे प्राणा न यान्ति हि । <br>
संसारे न पतिष्यामि जराव्याधिसमन्विते । । ७<br>
येनोपायेन तन्मेऽद्य प्रसादं कुरु सुव्रत । <br>
आधिव्याधिविनिर्मुक्तो यथाहं स्यां तथा वद । । ८<br>
वासुदेव उवाच<br>
देवतायाः प्रसादोऽन्यः सर्वस्य परमो मतः । <br>
उपायः शाश्वतो नित्य इति मे निश्चिता मतिः । । ९<br>
अनुमानागमाद्यैश्च सम्यगुत्पादिता मया । <br>
कदाचिदन्यथा कर्तुं धीयते केनचित्क्वचित् । । 1.48.१०<br>
प्रसादो जायते तस्य सम्यगाराधनक्रिया । <br>
यदा तां च समुद्दिश्य कृता तद्वेदिना तथा । । ११<br>
विशिष्टा देवता सम्यग्विशिष्टेनैव देहिना । <br>
आराधिता विशिष्टं च ददाति फलमीहितम् । । १२<br>
शाम्ब उवाच<br>
अस्तित्वे न च सन्देहः केषाञ्चिद्देवतां प्रति । <br>
नास्तीति निश्चयोऽन्येषां विशिष्टास्त्वं कथाः कुरुः । । १३<br>
वासुदेव उवाच<br>
सिद्धं तु देवतास्तित्वमागमेषु बहुष्वथ । <br>
प्रमाणमागमो यस्य तस्यास्तित्वं च विद्यते । । १४<br>
अनुमानेन वाप्यद्य तदस्तित्वं प्रसाध्यते । <br>
प्रमाणमस्ति यस्येदं सिद्धा यस्येह चास्तिता । । १५<br>
प्रत्यक्षेणापि चास्तित्वं देवतायां प्रसाध्यते । <br>
तच्चावश्यं प्रमाणं च दृष्टं सर्वशरीरिणाम् । । १६<br>
यदि नामा विविक्तास्तु तिर्यग्योनिगता अपि । <br>
नोत्पद्यते तथा ह्यस्ति व्यवहारो यथा स्थितः । । १७<br>
शाम्ब उवाच<br>
प्रत्येक्षेणोपलभ्यन्ते सम्यग्वै यदि देवताः । <br>
अनुमानागमाभ्यां च तदर्थं .न प्रयोजनम् । । १८<br>
वासुदेव उवाच<br>
प्रत्यक्षेणोपलभ्यन्ते न सर्वा देवताः क्वचित् । <br>
अनुमानागमैर्गम्याः सन्ति चान्याः सहस्रशः । ।१९<br>
शाम्ब उवाच<br>
या चाक्षगोचरा काचिद्विशिष्टेष्टफलप्रदा । <br>
तामेवादौ ममाचक्ष्व कथयिष्यस्यथापराम् । । 1.48.२०<br>
वासुदेव उवाच<br>
प्रत्यक्षं देवता सूर्यो जगच्चक्षुर्दिवाकरः । <br>
तस्मादभ्यधिका काचिद्देवता नास्ति शाश्वती । । २१<br>
यस्मादिदं जगज्जातं लयं यास्यति यत्र च । <br>
कृतादिलक्षणः कालः स्मृतः साक्षाद्दिवाकरः । । २२<br>
ग्रहनक्षत्रयोगाश्च राशयः १ करणानि च । <br>
आदित्या वसवो रुद्रा अश्विनौ वायवोऽनलः । । २३<br>
शक्रः प्रजापतिः सर्वे भूर्भुवःस्वस्तथैव च । <br>
लोकाः सर्वे नगा नागाः सरितः सागरास्तथा । ।<br>
भूतग्रामस्य सर्वस्य स्वयं हेतुर्दिवाकरः । । २४<br>
अस्येच्छया जगत्सर्वमुत्पन्नं सचराचरम् । <br>
स्थितं प्रवर्तते चैव स्वार्थे चानुप्रवर्तते । । २५<br>
प्रसादादस्य लोकोऽयं चेष्टमानः प्रदृश्यते । <br>
अस्मिन्नभ्युदिते सर्वमुदेदस्तमिते सति । ।<br>
अस्तं यातीत्यदृश्येन किमेतत्कथ्यते मया । ।२ ६<br>
तस्मादतः परं नास्ति न भूतं न भविष्यति । <br>
यो वै वेदेषु सर्वेषु परमात्मेति गीयते । । २७<br>
इतिहासपुराणेषु अन्तरात्मेति गीयते । <br>
बाह्यात्मैति सुषुम्णास्थः स्वप्नस्थो जाग्रतः स्थितः । । २८<br>
अस्तं यातीत्यदृष्टेन किमेतत्कथ्यते मया । <br>
तस्मादतः परं नास्ति न भूतं न भविष्यति । । २९<br>
यन्न वाह इति ख्यातः प्रेरकः सर्वदेहिनाम् । <br>
नानेन रहितं किञ्चिद्भूतमस्ति चराचरम् । । 1.48.३०<br>
यो वेदैर्वेदविद्भिश्च विस्तरेणेह शक्यते । <br>
वक्तुं वर्षशतैर्नासौ शक्यः संक्षेपतो मया । । ३१<br>
१तस्माद्गुणाकरः ख्यातः सर्वत्रायं दिवाकरः । <br>
सर्वेशः सर्वकर्तायं सर्वभर्तायमव्ययः । । ३२<br>
जाता मत्स्यादयः सम्यग्गतिमन्तो महेश्वरात् । <br>
मण्डलव्यतिरिक्तं च जानामि परमार्थतः । । ३३<br>
तथास्य मण्डलं कृत्वा२ यो ह्येनमुपतिष्ठते । <br>
प्रातः सायं च मध्याह्ने स याति परमां गतिम् । । ३४<br>
किं पुनर्मण्डलस्थं यो जपते परमार्थतः । <br>
विविधाः सिद्धयस्तस्य भवन्ति न तदद्भुतम् । । ३५<br>
मण्डले च स्थितं देवं देहे चैनं व्यवस्थितम् । <br>
स्वबुद्ध्यैवमसम्मूढो य- पश्यति स पश्यति । । ३६<br>
ध्यात्वैवं १ पूजयेद्यस्तु जपेद्यो जुहुयाच्च यः । <br>
स सर्वान्प्राप्नुयात्कामान्गच्छेद्धर्मध्वजं तथा । । ३७<br>
तस्मात्त्वमिह दुःखानामन्तं कर्तुं यदीच्छसि । <br>
इहामुत्र च भोगानां भुक्तिं मुक्तिं च शाश्वतीम् । । ३८<br>
आराधयार्कमर्कस्थो मन्त्रैरिह तदात्मनि । <br>
अङ्गैर्वृतं वृते चैव स्थाने शास्त्रेण शोधिते । । ३९<br>
कवचेन च सङ्गुस्ते सर्वतोऽस्त्रेण रक्षिते । <br>
एवं प्राप्स्यसि यत्नेन सर्वदा फलमीप्सितम् । । 1.48.४०<br>
दुःखमाध्यात्मिकं नेह तथा चैवाधिभौतिकम् । <br>
आधिदैविकमत्युग्रं न भविष्यति ते सदा । । ४१<br>
न भयं विद्यते तेषां प्रपन्ना ये दिवाकरम् । <br>
इहामुत्र सुखं तेषामच्छिद्रं जायते सुखम् । । ४२<br>
सूर्येणेदं ममोद्दिष्टं साक्षाद्यज्ज्ञानमुत्तमम् । <br>
आराधितेन विधिवत्कालेन बहुना तथा । । ४३<br>
प्राप्यते परमं स्थानं यत्र धर्मध्वजः स्थितः । <br>
एतत्संक्षिप्तमुद्दिष्टं क्षिप्रसिद्धिकरं परम् । ।<br>
यथा नान्यदतोऽस्तीति स्वयं तूर्येण भाषितम् । । ४४<br>
उपायोऽयं समाख्यातस्तव संक्षेपतस्त्विह । <br>
यस्मात्परतरो नास्ति हितोपायः शरीरिणाम् । । ४५<br>
