॥ सुमन्तुरुवाच ॥ ॥ <br>
यः क्षिपेद्गोमयाहारः शुक्ला द्वादश सप्तमीः ॥ <br>
अथवा यावकाहारः शीर्णपर्णाशनोऽपि वा ॥ १ ॥ <br>
क्षीराशी चैकभक्तो वा भिक्षाहारोथ वा पुनः ॥ <br>
जलाहारोपि वा विद्वान्पूजयित्वा दिवाकरम् ॥ २ ॥ <br>
पुष्पोपहारैर्विविधैः पद्मसौगन्धिकोत्पलैः ॥ <br>
नानाप्रकारैर्गंधैश्च धूपैर्गुग्गुलुचंदनैः ॥ ३ ॥ <br>
कृष्णगंधपायसाद्यैर्विचित्रैः सुविभूषणैः ॥ <br>
अर्चयित्वा द्विजाञ्च्छ्रेष्ठान्हिरण्यान्नादिभिर्नरः ॥ ४ ॥ <br>
स तत्फलमवाप्नोति क्रतुभिर्भूरिदक्षिणैः ॥ <br>
यदेह तप्यते वीर प्राप्यते केवलं रवेः ॥ ५ <br>
विमानवरमारूढः सूर्यलोके महीयते ॥ <br>
ततः पुण्यक्षयाद्राजन्कुले महति जायते ॥ ६ ॥ <br>
एवं भक्त्या विवस्वंतं प्रतिमासं समाहितः ॥ <br>
पूजयेद्विधिवद्भक्त्या नामानि परिकीर्तयेत् ॥ ७ ॥ <br>
चैत्रिके मासि विष्णुश्च माधवे ह्यर्यमेति वै ॥ <br>
शुक्रे विवस्वा न्मासे तु शुचौ मासे दिवाकरः ॥ ८ ॥ <br>
पर्जन्यः श्रावणे मासि नभस्ये वरुणस्तथा ॥ <br>
मार्तंडेति च विज्ञेयः कार्तिके भार्गवः पुनः ॥ ९ ॥ <br>
मार्गशीर्षेपि मित्रस्तु कीर्तितः सततं बुधैः ॥ <br>
पूषा पौषे तु वै मासे पूजनीयः प्रयत्नतः ॥ १० ॥ <br>
माघे भगेति विज्ञेयस्त्वष्टा चैवाथ फाल्गुने ॥ <br>
एवं क्रमेण नामानि कीर्तयेत्प्रीतये रवेः ॥ ११ ॥ <br>
धूपार्चनविधिमिमं सप्तम्यां सुसमाहितः ॥ <br>
यः करोति नरो भक्त्या स याति परमां गतिम् ॥ १२ ॥ <br>
ततस्ते सर्वमाख्यातं यथागुह्यतमं विभोः ॥ <br>
नैव देयमशिष्याय नाभक्ताय कदाचन ॥१३॥ <br>
न च पापकृते देयं न देयं नास्तिकाय वा॥<br>
कृतघ्ने नास्तिके वीर न देयं क्रूरकर्मणि ॥ १४ ॥ <br>
य इदं शृणुयान्नित्यं सप्तमीव्रतमुत्तमम् ॥ <br>
पठेद्यश्चापि नियतः श्रद्धया परयान्वितः ॥ १५ ॥ <br>
इह लोके सुखं प्राप्य सूर्यलोके महीयते ॥ <br>
पुण्यक्षयादिहागत्य राजा भवति भूतले ॥ १६ ॥ ॥ <br>
