वासुदेव उवाच<br>
अत्र पृष्टो यथा देवो भास्करो देवपूजितः । <br>
अरुणेन महाबाहो के प्रिया भोजकास्तथा । । १ <br>
पूजायां तव के योग्याः के न योग्या भवन्ति च । <br>
इति पृष्टः स भगवानरुणेन दिवाकरः । । <br>
यदुवाच महाबाहो तदिहैकमनाः शृणु । । २ <br>
भास्कर उवाच<br>
परदारान्परद्रव्यं ये न हिंसन्ति भोजकाः । <br>
ते प्रिया मम वै नित्यं ये न निंदन्ति दैवतान् । । ३ <br>
वाणिज्यं कृषिसेवां तु वेदानां निन्दनं च ये । <br>
कुर्वन्ति भोजका ज्ञेयाः सर्वे ते मम वैरिणः । । ४ <br>
येषां भार्यासङ्ग्रहणं कर्षणं ये प्रकुर्वते । <br>
नृपसेवां खगश्रेष्ठ विज्ञेयाः पतितास्तु ते । । <br>
भुञ्जते ये च शूद्रान्नं ज्ञेयास्ते शत्रवो मम । । ५ <br>
पूजा कृता तु या तैस्तु तथार्घ्यं च खगोत्तम । <br>
पूजां तामथ चाप्यर्घ्यं नाहं गृह्णामि खेचर । । ६ <br>
य एते कथिता वीर ये च शङ्खविवर्जिताः । <br>
निर्माल्यं ये मदीयं तु नैवेद्यं कुङ्कुमं तथा । । ७ <br>
शूद्राय ये प्रयच्छन्ति विकीर्णन्ति च ये खग । <br>
यच्छन्ति ये च वैश्याय भोजका मे न ते प्रियाः । । ८ <br>
यजन्ते ये च सावित्रीं महाश्वेतां च गोपतेः । <br>
ये न जानन्ति मे मुद्रां किङ्कराणां च नामतः । । ९<br>
य एते१ कथिता वीर भोजकास्ते मया खग । <br>
नैते पूजयितुं शक्ता ये प्रिया मम भोजकाः । । <br>
ताञ्छृणुष्व खगश्रेष्ठ भूत्वा चैकाग्रमानसः । । 1.147.१० <br>
देवद्विजमनुष्याणां पितॄणां चापि पूजकाः । <br>
ते प्रिया मम वै नित्यं शक्ताः पूजयितुं रविम् । । ११ <br>
येषां मुण्डं शिरो नित्यं ये चाभ्यङ्गसमन्विताः । <br>
वादयन्ति च ये शङ्खं दिव्यास्ते भोजका मताः । । १२ <br>
त्रिकालं ये च मां नित्यं सुस्नाताः क्रोधवर्जिताः । <br>
पूजयन्ति खगश्रेष्ठ ते प्रिया मम भोजकाः । । १३ <br>
वारे मदीये नक्तं तु षष्ठ्यां ये च प्रकुर्वते । <br>
सप्तम्यामुपवासं तु तथा सङ्क्रमणे मम । । १४ <br>
दिव्यास्ते ब्राह्मणा ज्ञेया भोजका मम पूजकाः । <br>
पूजयन्ति च ये विप्रान्मद्भक्ता मत्परायणाः । । <br>
ते प्रियाः सततं मह्यं भोजका गरुडाग्रज । । १५ <br>
मयि भक्तिं न कुर्वन्ति ब्राह्मणान्पूजयन्ति नो । <br>
न ते पूज्या न वन्द्याश्च ये द्विषन्ति च मां सदा । । १६ <br>
ये कुर्वन्ति महायज्ञान्भोजका गरुडाग्रज । <br>
पितृदेवमनुष्याणां पूजार्थं सन्ततं खग । । १७ <br>
प्रियास्ते सततं वीर भोजकानां तथोत्तमाः । <br>
तस्मात्सर्वप्रयत्नेन पञ्चयज्ञान्प्रवर्तयेत् । । १८ <br>
एकभक्तेन ये नित्यं वर्तन्ते कश्यपात्मज । <br>
भुञ्जते न च ये रात्रौ भोजकास्ते प्रिया मम । । १९ <br>
मम वारे च ये वीर तथा षष्ठ्यां च केशव । <br>
न रात्रौ भुञ्जते प्राज्ञा मत्प्रियास्ते मगाः खग । । 1.147.२० <br>
प्रतिसंवत्सरं ये तु भोजका गरुडाग्रज । <br>
न यच्छन्ति पितुर्मातुर्दिवसे तेन मे प्रियाः । । २१ <br>
इत्थं भूता भोजका या माघमासे च सप्तमी । <br>
पुष्पाणां करवीराणि तथा रक्तं च चन्दनम् । । २२<br>
वाचको ब्राह्मणानां तु नैवेद्यं मोदकास्तथा । <br>
घृताहुत्यो गुग्गुलश्च क्षीरेण स्नपनं तथा । । २३ <br>
वाद्यानां शङ्खशब्दश्च नृत्यं नाट्यं मतं मम । <br>
पञ्चवर्णा पताकास्तु श्वेतं छत्रं च मे प्रियम् । । २४ <br>
नान्यवर्णैः कृता पूजा तथा प्रीणाति मां खग । <br>
यथा कृता भोजकेन पूजा प्रीणाति मां सदा । । <br>
नान्यदेवप्रतिष्ठा तु कर्तव्या भोजकेन तु । । २५ <br>
वासुदेव उवाच<br>
इत्युक्त्वा भगवान्देवश्चारुणाय पुरानघ । <br>
लक्षणं भोजकानां तु ततो मेरुमथाक्रमत् । । २६ <br>
एवं भोज्या भोजकास्तु न चाभोज्याः कदाचन । <br>
अनुष्ठानविहीना ये न ते भोज्यास्तु भोजकाः । । २७ <br>
भौमास्तु ब्राह्मणा ये तु अनुष्ठानविवर्जिताः । <br>
तेऽप्यभोज्या भवन्तीह विकर्मस्था विशेषतः । । २८ <br>
नास्ति पूज्यतमं किञ्चिन्माङ्गल्यं पावनं तथा । <br>
चतुर्णामिह वर्णानां मुक्त्वा भोजकमुत्तमम् । । <br>
पूजिते भोजके वीर आदित्यः पूजितो भवेत् । । २९ <br>
भुञ्जते यस्य वै गेहे भोजका यदुनंदन । <br>
तस्य भुङ्क्ते स्वयं भानुर्ब्रह्मा विष्णुस्तथा शिवः । । 1.147.३० <br>
यथेह सर्वसत्त्वानां प्रधानत्वे स्थितो रविः । <br>
तथेह सर्वभूतानां भोजकः पूज्य उच्यते । । ३१ <br>
तीर्थानां तु कुरुक्षेत्रं सरसां सागरो यथा । <br>
तथा पूज्यतमो ज्ञेयः पूज्यानां भोजको विभो । । ३२ <br>
विशेषेण च सौराणां भोजकः पूज्य उच्यते । <br>
भर्ता पूज्यो यया स्त्रीणां शिष्याणां च यथा गुरुः । । <br>
भोजकस्तु तथा पूज्यः सौराणां हृदिकात्मज । । ३३<br>
यस्य भुङ्क्ते भोजकस्तु गन्धपुष्पादिनार्चितः । <br>
तस्य भुङ्क्ते स्वयं भानुः पितरो देवतास्तथा । । ३४ <br>
एवं पूज्यास्तथा भोज्या भोजका हृदिकात्मज । <br>
ये सौरा भोजकस्यान्नं भुञ्जते निर्विकल्पतः । । <br>
ते सर्वे पापनिर्मुक्ता यान्ति सूर्यसलोकताम् । । ३५ <br>
कथितो यत्र यो भोज्यो यथा भोज्यः स वर्जितः । <br>
अथ किं बहुनोक्तेन श्रूयतां वचनं मम । । ३६ <br>
नास्ति वेदात्परं शास्त्रं नास्ति गङ्गासमा सरित् । <br>
अश्वमेधसमं पुण्यं नास्ति पुत्रसमं सुखम् । । ३७<br>
नास्ति भानुसमो देवो नास्ति मातृसमा गतिः । <br>
यथैतानि समस्तानि उत्तमानि यदूत्तम ।। <br>
तथोत्तमो भोजकस्तु सम्प्रोक्तो भास्करेण तु । । ३८ <br>
