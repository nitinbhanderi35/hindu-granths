॥ शतानीक उवाच ॥ ॥ <br>
एतन्मे कौतुकं ब्रह्मन्यद्वरं ब्रह्मणे रविः ॥ <br>
दत्तवांस्तव पुत्रत्वमन्वये कश्यपस्य तु ॥ ॥ १॥ <br>
यास्यामि  द्विजशार्दूल प्रपन्नतिमिरापहः ॥ <br>
एतन्मे महदाश्चर्यं शंस भूमिं कथं व्रजेत् ॥ २ ॥ <br>
देवादीनां प्रणेता यो यो भुवि प्रसवो विभुः ॥<br>
स कथं भूतले व्योम जन्मभावं गमिष्यति ॥ ३ ॥ <br>
किमर्थं दिव्यमात्मानं जन्मने स नियोक्ष्यति ॥ <br>
यश्चक्रं वर्तयत्येको ब्रह्मादीनां मनोरमम्॥४॥। <br>
स जन्मनि कथं पुण्यां बुद्धिं चक्रे विदांवर ॥ <br>
गोपायनं यत्कुरुते जगतः सर्वलौकिकम् ॥५ ॥ <br>
गोभिः पालयते कृत्स्नमात्मनो यः स्वयं रविः ॥। <br>
महाभूतानि भूतात्मा यश्चकार दधार च ॥ ६ ॥ <br>
अगर्भः स कथं गर्भमुदरे याचते विभुः ॥ <br>
येन गोभिः समाक्रांता विप्र लोकाश्चतुर्दश ॥ ७ ॥। <br>
स्थापिता जगतो मार्गास्त्रिवर्गप्रवरास्त्रयः ॥ <br>
योऽन्तकाले जगत्पीत्वा कृत्वा वज्रमयं वपुः ॥ ८ ॥ <br>
लोकमेकार्णवं चक्रे दृश्यते स्वेन कर्मणा ॥ <br>
यः पुराणे पुराणात्मा तेजसां रूपमास्थितः ॥ ९ ॥ <br>
अपि सृष्ट्वा द्विजश्रेष्ठ यः ससर्ज वसुंधराम्॥ <br>
चकार च पुरा यश्च त्रैलोक्यमिदमव्ययः ॥ 1.157.१० ॥ <br>
ददौ कृत्वा वसुमतीं सुराणां सुरसत्तमः ॥ <br>
यः स्थितो ह्यनलं पीत्वा संवत्सरमयश्च यः ॥ <br>
पातालस्थोर्णवरसं मध्यतोयमयं हविः ॥ ११ ॥। <br>
सहस्रशिरसं देवं सहस्राक्षं सहस्रशः ॥ <br>
सहस्रचरणं ब्रह्मन्यमाहुर्वै  युगे युगे ॥ १२ ॥ <br>
मुखाद्यस्य समुत्पन्नो वेधा लोकपितामहः ॥ <br>
हरिश्च वक्षसो यस्य ललाटाद्यस्य शंकरः ॥ १३ ॥ <br>
येन ते निहता दैत्या मंदेहा नाम नामतः ॥ <br>
ब्रह्मादीनां दुराधर्षो यः सदा विघ्ननाशनः ॥१४॥ <br>
सर्वदेवमयं कृत्वा सर्वायुधधरं वपुः ॥ <br>
एकचक्ररथारूढो गरुडाग्रजसारथिः ॥ १५ ॥ <br>
करांते यो जगत्सर्वं सह दानवराक्षसम् ॥ <br>
प्रकाशतममस्पृष्टं वपुर्यस्य सदा द्विज ॥ १६ ॥ <br>
पूर्वा दिशं गतो नित्यमुदयाचलमक्रमम् ॥ <br>
नाशयेद्यस्तु सततं तमो लोकस्य शांतये ॥ १७ ॥ <br>
नाशयित्वा तमो यस्तु क्रियाः सर्वाः प्रवर्तयेत् ॥ <br>
योक्त्राणि दक्षिणादीक्ष्य मुसलोलूखलानि च ॥ १८ ॥ <br>
गार्हपत्येन विधिना तद्वद्धार्येण कर्मणा ॥ <br>
अग्निमाहवनीं चैव वेदिं चैव कुशं स्रुचम् ॥ <br>
प्रोक्षणीयव्रतं चैव अवभृथं तथैव च ॥ १९ ॥ <br>
सर्वानिमांश्च यश्चक्रे हव्यभागप्रदान्मुखे ॥ <br>
हव्यादांश्च सुरान्यज्ञे कव्यादांश्च पितॄनपि ॥ 1.157.२० ॥ <br>
भागार्थे मधुधानाय चक्रे यो यज्ञकर्मणि ॥ <br>
पूषणं च सुतं सोमं पवित्रामरणीमपि ॥ २१ ॥  <br>
यज्ञानि च द्रव्याणि यज्ञांश्चापि सऋत्विजः ॥ <br>
सदस्यान्यजमानांश्च मेधाविनस्तथोत्तमान्॥ २२ ॥ <br>
विबभाज पुरा सर्वं पारमेष्ठयेन कर्मणा ॥ <br>
युगानुरूपो यः कृत्वा लोकाननुवरं क्रमात् ॥ २३ ॥ <br>
क्षणान्कलाश्च काष्ठाश्च कालवैकल्यमेव च ॥ <br>
मुहूर्तास्तिथयो मासाः पक्षाः संवत्सरास्तथा ॥२४॥ <br>
ऋतवः कालयोगाश्च प्रमाणं विविधं नृषु ॥ <br>
आयुः क्षेत्राण्यपचयोपचयांश्चैव योऽकरोत् ॥ २५ ॥ <br>
सृष्टा लोकास्त्रयोनंता येन ज्ञानेन वर्त्मना ॥ <br>
सर्व ,भूतगणाः सृष्टाः सर्वभूतात्मना सदा ॥ २६ ॥ <br>
प्रणामत्रयपूर्वेण योगेन रमते च यः ॥ <br>
यो गतागतिपोतेन त्रातास्ति जगदीश्वरः ॥ २७॥ <br>
यो गतिर्वृषयुक्तानां गतिर्योऽपापकर्मणाम् ॥ <br>
चातुर्वर्ण्यप्रभावश्च वपुर्होत्रस्य रक्षिता ॥ २८ ॥ <br>
धातुवैद्यस्य यो वेत्ता चतुराश्रमसंश्रयः ॥ <br>
दिगंबरानुभूतश्च वायुर्वायुविभावनः ॥ २९ ॥ <br>
अग्नीषोमात्मकं ज्योतिर्योगीशः क्षणदांतकः ॥ <br>
यः परं श्रूयते ज्योतिर्यः परं श्रूयते तपः ॥ 1.157.३० ॥ <br>
यं परं परमं प्राहुः परमात्मानमच्युतम् ॥ <br>
ब्रह्मादिभिः स्तुतो देवो यश्च दैत्यांतकृद्विभुः ॥३१॥ <br>
युगांतेष्वतंको यस्तु यश्च लोकांतकोत्तमः ॥ <br>
सेतुर्यो लोकसेतूनां मध्ये यो मध्यकर्मणाम् ॥३२॥ <br>
वेत्ता यो वेदविदुषां प्रभुर्यः प्रभविष्णुनाम् ॥ <br>
सौम्यभूतस्तु सौम्यानामग्निभूतोग्निवर्चसाम् ॥ ३३ ॥ <br>
मानुषाणां मनोभूतस्तपोभूतस्तपस्विनाम् ॥ <br>
विनयो नयवृत्तीनां तेजस्तेजस्विनामपि ॥ ३४ ॥ <br>
विग्रहो विग्रहाणां च गतिर्गतिमतामपि ॥ <br>
आकाशप्रसवो वायुर्वायुः प्राणो हुताशनः ॥ <br>
देवाहुतिप्रदानोद्यत्प्राणाग्निस्तमनाशनः ॥ ३५ ॥ <br>
रसाद्धि शोणितं भवति शोणितान्मांसमुच्यते ॥ <br>
मांसान्मज्जावसोर्जन्म मज्जनोस्थीनि जन्मतः ॥ ३६ ॥ <br>
अस्थिमज्ज्ञः समभवत्ततो वै शुक्रमादिशेत् ॥ <br>
शुक्राद्गर्भः समभवद्रसमूलेन कर्मणा ॥ <br>
तत्रापः प्रथमो भागः स सौम्यो राशिरुच्यते ॥ ३७ ॥ <br>
ततः क्ष्मासंभवो ज्ञेयो द्वितीयो राशिरुच्यते ॥ <br>
शुक्रं सोमात्मकं विद्यादात्मरूपं यदात्मकम् ॥ ३८ ॥ <br>
भवो रसात्मकस्तेषां वीर्यं च शशिपावकम् ॥ <br>
कफवर्गे भवेच्छुक्रं पित्तवर्गे च शोणितम् ॥ ३९ ॥ <br>
कफस्य पृथिवी स्थानं पित्तं नाभौ प्रतिष्ठितम् ॥ <br>
देवस्य मध्यहृदयं स्थानं तु मनसः स्मृतम् ॥ <br>
नाभिकोष्ठांतरस्थं तु तत्र देवो दिवाकरः ॥1.157.४०॥ <br>
मनः प्रजापतिर्ज्ञेयः कफः सोमो विभाव्यते ॥ <br>
पित्तमग्निः स्मृतो यस्मादग्नीषोमात्मकं जगत् ॥ ४१ ॥ <br>
एवं प्रवर्तिते गर्भे वर्धितेंऽबुदसन्निभे ॥ <br>
वायुः प्रवेशं संचक्रे संगतः परमात्मना ॥ ४२ ॥ <br>
ततोंऽगानि विसृजते बिभर्ति परिवर्तयन् ॥ <br>
प्राणोऽपानः समानश्च उदानो व्यान एव च ॥ ४३ ॥ <br>
प्राणोस्य प्रथमं स्थानं वर्धयन्परिवर्तते ॥ <br>
अपानं पश्चिमे काय उदानोर्ध्वं शरीरगः ॥ <br>
व्यानोऽथ व्यापको देहे समानः सन्निवर्तते ॥ ४४ ॥ <br>
भूतावाप्तिस्ततस्तस्य जायतींद्रियगोचरा ॥ <br>
पृथिवी वायुराकाश आपो ज्योतिश्च पंचमः ॥ ४५ ॥ <br>
तस्येंद्रियाणि पिष्टानि स्वंस्वं योगं प्रचक्रमुः ॥ <br>
पार्थिवं देहमाहुस्तु प्राणात्मानं च मारुतम् ॥ ४६ ॥ <br>
निद्रा ह्याकाशयोनिश्च जलाश्रये प्रवर्तते ॥ <br>
ज्योतिश्चक्षुषि तज्जन्म तदंशस्तामसः स्मृतः ॥ ४७ ॥ <br>
ग्रामाश्च विषयाश्चैव यस्य वीर्यं प्रवर्तितम्॥ <br>
एवं यः सृजते लोकान्सदेवासुरमानवान् ॥ ४८ ॥ <br>
स कथं देवदेवेशो गर्भमेष्यति चांशुमान् ॥ <br>
यथोदरमदित्यास्तु यः स्वयं चाविशत्पुरा ॥४९॥ <br>
एवं मे संशयो ब्रह्मन्नेष मे विस्मयो महान् ॥ <br>
कथं रविर्ययौ गर्भभावं द्विजवरेति मे ॥ 1.157.५० ॥ <br>
आश्चर्यं परमं पृच्छे त्वामहं भास्करस्य वै ॥ <br>
भानोरुत्पत्तिमाश्चर्यं हृदि मे परिवर्तते ॥ ५१ ॥ <br>
एतदाश्चर्यमाख्यानं कथयस्व महामुने ॥ <br>
समाख्याहि बलं वीर्य भानोरमिततेजसः ॥ ५२ ॥ <br>
