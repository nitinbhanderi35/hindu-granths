॥ सुमंतुरुवाच ॥ ॥ <br>
षष्ठ्यां चाप्यथ सप्तम्यां नियता ब्रह्मचारिणी ॥ <br>
वर्षमेकं न भुंक्ते या महाभागजिगीषया ॥ १ ॥ <br>
वर्षांति प्रतिमां कृत्वा निक्षुभांकेति विश्रुताम् ।! <br>
स्नानाद्यं च विधिं कृत्वा पूर्वोक्तं लभते गुणम्॥२॥ <br>
जांबूनदमयैर्यानैश्चतुर्द्वारैरलंकृते ॥ <br>
गत्वादित्यपुरे रम्ये अशेषं विंदते फलम् ॥ ३ ॥ <br>
सौरादिसर्वलोकेषु भोगान्भुक्त्वा यथेप्सितान् ॥ <br>
क्रमादागत्य लोकेऽस्मिन्राजानं पतिमाप्नुयात् ॥ ४ ॥ <br>
या नार्युपवसेदेवं कृष्णामेकां तु सप्तमीम् ॥ <br>
सा गच्छेत्परमं स्थानं भानोरमिततेजसः ॥ ५ ॥ <br>
वर्षांते प्रतिमां कृत्वा शालिपिष्टमयीं शुभाम् ॥ <br>
पीतानुलेपनैर्माल्यैः पीतवस्त्रैश्च पूजयेत् ॥ <br>
पूर्वोक्तमखिलं कृत्वा भास्कराय निवेदयेत् ॥ ६ ॥ <br>
सप्तभीमैर्महायानैर्दंतिचामीकरप्रभैः ॥ <br>
वर्षकोटिशतं साग्रं सूर्यलोके महीयते ॥ ७ ॥ <br>
सौरलोकादिलोकेषु भुक्त्वा भोगान्नराधिप ॥ <br>
क्रमादागत्य लोकेऽस्मिन्य थेष्टं विंदते पतिम् ॥ <br>
सर्वलक्षणसंपन्नं धनधान्यसमन्वितम् ॥ ८ ॥ <br>
कृष्णपक्षे तु सप्तम्यां या नारी तु दृढव्रता ॥<br>
॥ ९ ॥ वर्षांते सर्वगंधाढ्यं निक्षुभार्कं निवेदयेत् ॥ <br>
सुवर्णमणिमुक्ताभ्यां भोजयित्वा मगांगनाम् ॥1.167.१०॥ <br>
सुविचित्रैर्महायानैर्दिव्यगंधर्वशोभितैः॥ <br>
सा वै युगसहस्राणि सूरलोके नराधिप ॥११॥ <br>
यथेष्टं भानवे लोके भोगान्भुक्त्वा तु कृत्स्नशः ॥ <br>
क्रमादागत्य लोकेस्मिन्राजन्तं विंदते पतिम् ॥१२॥ <br>
एवं या कुरुते राजन्व्रतं पापभयापहम् ॥ <br>
निक्षुभार्कमिदं पुण्यं सा याति परमं पदम् ॥ १३ ॥ <br>
वर्षमेकं महाबाहो श्रद्धया परयान्वितः ॥ <br>
वर्षांते वै भोजयेद्वीर  दांपत्यं भोजकेषु वै ॥१४॥ <br>
भोजयित्वा तु दांपत्यं भोगकानां महाबलैः ॥ <br>
पूजयेद्गंधमाल्यैस्तु वासोभिः कुरुनंदन ॥ १५ ॥ <br>
कृत्वा ताम्रमये पात्रे वज्रपूर्णैरलंकृतम् ॥ <br>
निक्षुभार्कं तु सौवर्णं दत्त्वा ताभ्यां तु शक्तितः ॥ १६ ॥ <br>
निक्षुभा भोजिका ज्ञेया भोजकोऽर्कः प्रकीर्तितः ॥ <br>
तस्मात्तौ पूजयेत्सौरीश्वरवच्छ्रद्धयान्वितः ॥ १७ ॥ <br>
