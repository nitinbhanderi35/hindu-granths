ब्रह्मोवाच<br>
सप्तम्यामुषितो विप्रः स्वप्नदर्शनमुच्यते । <br>
स्वप्ने दृष्टे च सप्तम्यां पुरुषो नियतव्रतः । । १<br>
समाप्य विधिवत्सर्वं जपहोमादिकं क्रमात् । <br>
पूजयित्वा दिनेशं तु यथाविभवमात्मनः । । २<br>
ततः शयीत शयने देवदेवं विचिन्तयन् । <br>
सम्प्रसुप्तो यदा पश्येदुदयन्तं दिवाकरम् । । ३<br>
शक्रध्वजं तथा चन्द्रं तस्य सर्वाः समृद्धयः । <br>
दृश्यं जनं तथा शक्तिं१ स्रग्विगोवेणुनिस्वनाः । । ४<br>
श्वेताब्जचामरादर्शकनकासिसुतोद्भवम् । <br>
रुधिरस्य स्रुतिं सेकं पानं चैश्वर्यकारकम् । । ५<br>
श्वेतायाः पञ्चपूताया दर्शनं वृद्धिकारकम् । <br>
प्रजापतेर्घृताक्तस्य दर्शनं पुत्रदं स्मृतम् । । ६<br>
शस्तवृक्षाभिरोहश्च क्षिप्रमैश्वर्यकारकः । <br>
दोहनं महिषीसिंहीगोधेनूनां स्वके मुखे । । ७<br>
धनुषां च शराणां च नाभौ च द्रुतनिर्गतिः । <br>
अभिहन्यात्स्वयं खादेत्सिंहान्गा भुजगांस्तथा । । ८<br>
स्वांगशीर्षं२ हुतवहे तस्य श्रीरग्रतः स्थिता । <br>
राजते हैमने पात्रे यो भुंक्ते पायसं द्विजः । । ९<br>
पद्मपत्रे यथा विप्रस्तस्य जन्तोर्बलं भवेत् । <br>
द्यूते वादेऽथ वा युद्धे विजयो हि सुखावहः । । 1.69.१०<br>
अग्नेस्तु ग्रसनं विप्र आग्रेयं वृद्धिकारकम् । <br>
गात्रस्य ज्वलनं विप्र शिरोवेधश्च भूतये । । ११<br>
माल्याम्बराणां४ युक्तानां शस्तानां शुक्लपक्षिणाम् । <br>
सदा लाभं प्रशंसन्ति तथा विष्ठानुलेपनम् । । १२<br>
स्वाङ्गस्य कर्तने क्षेपे रथयाने प्रजागमः । <br>
नानाशिरोबाहुता च हस्तानां कुरुते श्रियम् । । १३<br>
अगम्यागमनं चैव शोकमध्ययनं तथा । <br>
देवद्विजजनाचार्यगुरुवृद्धतपस्विनः । । १४<br>
यद्यद्वदन्ति तत्सर्वं सत्यमेव हि निर्दिशेत् । <br>
प्रशस्तदर्शनं चैव अभिषेको नृपश्रियाः । । १५<br>
स्याद्राज्यं शिरश्छेदेन बहुधा स्फुटितेन तु । <br>
रुदितं हर्षसम्प्राप्त्यै राज्यं निगडबन्धने । । १६<br>
तुरङ्गं वृषभं पद्मं राजानां श्वेतकुञ्जरम् । <br>
महदैश्वर्यमाप्नोति योभीकश्चाधिरोहति । । १७<br>
ग्रसमानो ग्रहांस्तारा महीं च परिवर्तयन् । <br>
उन्मूलयन्पर्वतांश्च राज्यलाभमवाप्नुयात् । । १८<br>
देहान्निष्क्रान्तिरन्त्राणां तैर्वा वृक्षस्य वेष्टनम् । <br>
पातः समुद्रसरितामैश्वर्याणि सुखानि च । । १९<br>
उदधिं सरितं वापि तीर्त्वा पारं प्रयाति च । <br>
अद्रिं लङ्घयतेश्चापि भवन्त्यर्थजयायुषः । । 1.69.२०<br>
उज्ज्वला स्त्री विशेदङ्कमाशीर्वादपराः स्त्रियः । <br>
भवत्यर्थागमः शीघ्रं कृमिभिर्यदि भक्ष्यते । । २१<br>
स्वप्ने स्वप्न इति ज्ञातं दृष्टप्रकथनं तथा । <br>
मङ्गलानां च सर्वेषां शुभं दर्शनमेव च । । २ २<br>
संयोगश्चैव मङ्गल्यैरारोग्यधनकारकः । <br>
ऐश्वर्यराज्यलाभाय यस्मिन्स्वप्न उदाहृतः । । २३<br>
तैर्दृष्टै रोगिणो रोगान्मुच्यन्ते नात्र संशयः । <br>
न स्वप्नं शोभनं दृष्ट्वा स्वप्यात्प्रातश्च कीर्तयेत् । ।<br>
राजभोजकविप्रेभ्यः शुचिभ्यश्च शुचिर्नरः । । २४<br>
