साम्ब उवाच<br>
भोजकानां यत्त्वयोक्तमव्यङ्गो देहशोधकः । <br>
व्रतबन्धस्त्वसौ प्रोक्तस्तेषां जातिश्च का स्मृता । । १ <br>
व्यास उवाच<br>
ते पृष्टा भवता सर्वे भोजकानां कुमारकाः । <br>
किमाख्यातं ततस्तैस्तु तदेवाचक्ष्व कृत्स्नशः । । २<br>
साम्ब उवाच<br>
सन्निवेषा मया प्रोक्ता भोजकानां समन्ततः । <br>
ममैव ब्रूत तत्त्वं तद्वर्णः कोऽत्र कथं स्थितः । । ३ <br>
ततस्तु भगवान्प्राह वाक्यं वाक्यविशारदः । <br>
ये त्वयोक्ता श्रुताः साम्ब भोजकानां कुमारकाः । । ४ <br>
ममैवैते मगा ज्ञेया अष्टौ शूद्रा मदङ्गजाः । <br>
एतद्बुद्ध्वा तु वचनं प्रणम्य शिरसा रविम् । । ५ <br>
दत्ता भोजकुलोत्पन्ना दशभ्यो दशकन्यकाः । <br>
ततस्तु मन्दकेभ्योऽपि दत्ताश्चाष्टौ हि कन्यकाः । । ६ <br>
ततो निवेशितं तेषां मया साम्ब पुरं स्मर । <br>
दासकन्यास्तु याश्चाष्टौ भोजकन्याश्च या दश । । ७ <br>
एतास्तेषां कुमाराणां ज्ञेयास्ता दश चाष्ट च । <br>
तत्र ते भोजकन्यासु द्विजैरुत्पादिताः सुताः । । ८ <br>
भोजकास्तान्गणान्प्राहुर्ब्राह्मणान्दिव्यसंज्ञितान् । <br>
दासकन्यासु ये जाता मन्दगैरन्त्यसंज्ञितैः । । ९ <br>
मदङ्गा नाम ते ज्ञेयाः सवितुः परिचारकाः । <br>
ते च विप्रपुरे तस्मिन्पुत्रदारशुभैर्वृताः । । 1.141.१० <br>
स्वधर्मैर्यष्टुमारब्धैः शाकद्वीपेऽर्चितो रविः । <br>
नानाविधैर्वैदिकैस्तु मन्त्रैर्मुनिवरोत्तमाः । । ११ <br>
अव्यङ्गधारिणो मर्त्याः पूजयन्ते दिवस्पतिम् । <br>
दृष्ट्वा व्यङ्गं तु वै तेषां कौतूहलसमन्वितः । । १२ <br>
साम्बः प्राह नमस्कृत्य भूयः सत्यवतीसुतम् । <br>
कथं वरोऽयमव्यङ्गः कथितो मुनिसत्तम । । १३ <br>
कुत एष समुत्पन्नः कस्माच्च स शुचिः स्मृतः । <br>
बन्धनीयः कदा चायं किमर्थं चैव धार्यते । । <br>
किं प्रमाणं च भगवन्व्यङ्गश्चायं किमुच्यते । । १४<br>
सुमन्तुरुवाच<br>
श्रुत्वैवं वचनं व्यासो जाम्बवत्याः सुतस्य च । । १५ <br>
उवाच कुरुशार्दूल साम्बं कालीसुतः स तु । । <br>
व्यास उवाच<br>
एतच्च मे यथोक्तस्त्वं जातिरेषां न संशयः । । १६ <br>
अव्यङ्गस्यापि ते वच्मि लक्षणं गदतः शृणु । । १७<br>
