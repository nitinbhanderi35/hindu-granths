॥ ॥ सप्ताश्वतिलक उवाच ॥ ॥ <br>
तारारूपविमानानामिमाः संति च कोटयः ॥ <br>
यः कुर्यात्तु नमस्कारं तस्यैव च फलं भवेत् ॥ १ ॥ <br>
इत्येता गतयः प्रोक्ता महत्यः सौरधर्मिणाम् ॥ <br>
तस्मात्सौरः सदा धर्मः कर्तव्यः सुखमिच्छता ॥ २ ॥ <br>
इदानीं पापनिचयाः स्थूला नरकहेतवः ॥ <br>
ते समासेन कथ्यन्ते मनोवाक्कायसाधनैः ॥ ३ ॥ <br>
गवां मार्गे वने चाग्नेः पुरे ग्रामे समर्पणम् ॥ <br>
इत्येतानीह पापानि सुरापानसमानि च ॥ ४ ॥ <br>
वने सर्वस्य हरणं नरस्त्रीगजवाजिनाम् ॥ <br>
गोभूसमीपजातानामोषधीनां च खेचर ॥ ५ ॥ <br>
चन्दनागुरुकर्पूरकस्तूरीपट्टवाससाम् ॥ <br>
हस्तन्यासाप हरणं रुक्मस्तेयसमं स्मृतम् ॥ ६ ॥ <br>
कन्यानां वरयोग्यानामाकर्षणमसंगतः ॥ <br>
पुत्रमित्रकलत्रेषु गमनं भगिनीषु च ॥ ७ ॥ <br>
कुमारीसाहसं घोरमंत्यजस्त्रीनिषेवणम् ॥ <br>
सवर्णायाश्च गमनं गुरुतल्पसमं स्मृतम् ॥ ८ ॥ <br>
महापातकतुल्यानि पापान्युक्तानि यानि तु ॥ <br>
तानि पातकसंज्ञानि ब्रूमहे चोपपातकम् ॥ ९ ॥ <br>
द्विजायार्थं परिश्रुत्य न प्रयच्छति यो द्विज ॥ <br>
सद्भार्याणां च संत्यागः साधुबन्धुतपस्विनाम् ॥ 1.190.१० ॥ <br>
गोभू हिरण्यवस्त्राणामपहारः प्रयत्नतः ॥ <br>
ईश्वरार्पितबुद्धीनां पीडनं सुमहत्कृतम् ॥ ११ ॥ <br>
यः पीडामाश्रमस्थान आचरेदल्पिकामपि ॥ <br>
तद्भूत्युपरिभूतस्य पशुधान्यधनस्य च ॥ १२ ॥ <br>
कूपधान्यपशुस्तेयमयाज्यानां च याजनम् ॥ <br>
यज्ञारामतडागानां दारापत्यस्य विक्रयः ॥ १३ ॥ <br>
तीर्थ यात्रोपवासानां व्रते च जपकर्मणि ॥ <br>
स्त्रीधनान्युपकर्षंति ये जनाः पापकर्मणा ॥ १४ ॥ <br>
अरक्षणं च नारीणां मद्यपस्त्रीनिषेवणम् ॥ <br>
ऋषीणामप्रदानं च धान्यवृद्ध्युपसेवनम् ॥ १५ ॥ <br>
देवाग्निसाधुसाध्वीनां निन्दा गोब्राह्मणस्य च ॥ <br>
प्रत्यक्षं वा परोक्षं वा राजमाण्डलिकानपि ॥ १६ ॥ <br>
उत्सन्नपितृदेवाश्च स्वकर्मत्यागिनश्च ये ॥ <br>
दुःशीला नास्तिकाः पापाः सदसच्छून्यवादिनः ॥ १७ ॥ <br>
एवं कामे प्रवृत्ते तु वियोनौ पशुयोनिषु ॥ <br>
रजस्वलास्वयोनौ तु मैथुनं यः समाचरेत् ॥ १८ ॥ <br>
स्त्रीपुत्रमित्रसंप्रीते रारामोच्छेदकाश्च ये ॥ <br>
जनस्याप्रियवक्तारो जनाभिप्रायभेदिनः ॥ १९ ॥<br>
भेत्ता तडागवप्राणां संक्रमाणां रसस्य च ॥ <br>
एकपंक्तिस्थितानां च पंक्तिभेदं करोति यः ॥1.190.२०॥ <br>
इत्येतैस्तु नराः पापैरुपपातकिनः स्मृताः ॥२१॥ <br>
