नारद उवाच<br>
अतः परं प्रवक्ष्यामि स्नानकर्मविधिं तव । <br>
स्नापकस्तु महाप्राज्ञो ब्राह्मणो वेदपारगः । । १ <br>
अभिज्ञः सौरशास्त्राणामरुणो यदुसत्तम १ । <br>
भोजको भोजकैश्चान्यैर्ब्राह्मणैश्च तथा वृतः । । २ <br>
दिशाभागे मण्डलस्य ईशाने वै यथाक्रमम् । <br>
हस्तमात्रप्रमाणं तु भद्रपीठं तु विन्यसेत् । । ३ <br>
हस्तिना शकटेनापि भक्त्या ब्रह्मरथेन च । <br>
मंगलैर्ब्रह्मघोषैश्च देवं प्रासादमानयेत् । । ४ <br>
भद्रपीठं समादाय भद्रं कर्णेति मन्त्रतः । <br>
सूत्रधारस्तथा प्रोक्तः शुक्लाम्बरधरः शुचिः । । ५ <br>
स्नापयेत्कलशं गृह्य देवदेवं विभावसुम् । <br>
सामुद्रं तोयमाहृत्य जाह्नवं यामुनं तथा । । ६ <br>
सारस्वतं जलं पुण्यं चान्द्रभागं ससैन्धवम् । <br>
पुष्करस्य जलं श्रेष्ठं गिरिप्रस्रवणोदकम् । । ७ <br>
अन्यद्वापि शुचि तोयं नदीनदतडागजम् । <br>
यथाशक्त्या उपाहृत्य कलशैः काञ्चनादिभिः । । ८ <br>
भोजकाश्चाष्टभिः सूर्यं कलशैः स्नापयन्ति वै । <br>
ततस्तु मणिरत्नानि सर्वबीजौषधीस्तथा । । ९ <br>
सुगन्धीनि च माल्यानि स्थलजान्यम्बुजानि च । <br>
चन्दनानि च मुख्यानि गन्धाश्च विविधास्तथा । । 1.135.१०<br>
ब्राह्मी सुवर्चला मुस्ता विष्णुक्रान्ता शतावरी । <br>
दूर्वा च शिबिपुष्पी च प्रियङ्गू रजनी वचा । । ११ <br>
सम्भृत्यैतांस्तु सम्भारान्स्नानकर्मविभागवित् । <br>
बलाश्वत्थशिरीषाणां पल्लवैः कुशसंयुतैः । । १२ <br>
कलशोपरि विन्यस्य दद्यादर्घ्यं रवेः सदा । <br>
काञ्चनै राजतैस्ताम्रैर्मृण्मयैः कलशैस्तथा । । १३ <br>
साक्षतैः सहिरण्यैश्च सर्वौषधिसमन्वितैः । <br>
गायत्र्या परिपूतैस्तु षोडशैः स्नापयेद्रविम् । । १४ <br>
कुशोत्तरां१ ततः कृत्वा वेदिं पक्वेष्टकामयीम् । <br>
तस्यां वेद्यां समारोप्य परिधाप्य च वाससी । १५ <br>
प्रतिमामभिषिञ्चेच्च सोपवासः प्रयत्नतः । <br>
मूर्ध्नि सर्वौषधीः कृत्वा तथैवामलकानि च । । १६ <br>
मन्त्रेण मृत्तिकां चापि मन्त्रतश्च जलं तथा । <br>
त्वं देवी वन्दिता देवैः सकलैर्दैत्यदानवैः । । १७ <br>
तेन संस्थापिता मूर्ध्नि मया देवस्य शुद्धये । <br>
आदिस्त्वं सर्वभूतानां देवतानां च सर्वथा । । १८ <br>
रसानां पतये तुभ्यमाह्वानं च कृतं मया । <br>
इत्थं पौराणिकैर्मंत्रैवैदिकैश्च विशेषतः । । १९ <br>
कार्यं हि वारुणं स्नानं देवस्य यदुनंदन । <br>
इत्थमुच्चारयेद्वाचं कुर्यात्स्नानं विचक्षणः । । 1.135.२० <br>
देवास्त्वामभिषिञ्चन्तु ब्रह्मविष्णुशिवादयः । <br>
व्योमगङ्गा च पूर्णेन द्वितीयकलशेन तु । । २१ <br>
सारस्वतस्य पूर्णेन कलशेन सुरोत्तम । <br>
शक्रादयोभिषिंचन्तु लोकपालाः सुरोत्तमाः । । २२ <br>
सागरोदकपूर्णेन चतुर्थकलशेन तु । <br>
वारिणा परिपूर्णेन पद्मपत्रसुगन्धिना । । २३<br>
पञ्चमेनाभिषिञ्चन्तु नागाश्च कलशेन तु । <br>
हिमवद्धेमकूटाद्याश्चाभिषिञ्चन्तु वारिणा । । २४ <br>
नैर्ऋतोदकपूर्णेन षष्ठेन कलशेन तु । <br>
सर्वतीर्थाम्बुपूर्णेन पद्मरेणुसुवासिना । । २५ <br>
सप्तमेनाभिषिञ्चन्तु ऋषयः सप्त ये वराः । <br>
वसवश्चाभिषिञ्चन्तु कलशेनाष्टमेन वै । । २६ <br>
अष्टमङ्गलयुक्तेन देवदेव नमोऽस्तु ते । <br>
ततो वै कलशैर्दिव्यैः स्नानकर्म समारभेत् । । २७ <br>
समुद्रं गच्छ यः प्रोक्तो मन्त्रमेतमुदीरयेत् । <br>
हिरण्यगर्भेति च यो मन्त्रस्तं समुदीरयेत् । । २८ <br>
समुद्रज्येष्ठेति मन्त्रेण क्षालयेन्मृत्तिकान्वितम् । <br>
सिनीवालीति मन्त्रेण दद्याद्वल्मीकमृत्तिकाम् । । २९ <br>
शम्युदुम्बरमश्वत्थं न्यग्रोधं च पलाशकम् । <br>
यज्ञं यज्ञेति मन्त्रेण दद्यात्पञ्चकषायिकम् । । 1.135.३० <br>
पञ्चगव्यं पवित्रं च आहरेत्ताम्रभाजने । <br>
गायत्र्या चैव गोमूत्रं गन्धद्वारेति गोमयम् । । ३१ <br>
आप्यायस्वेति च क्षीरं दधिक्राव्णेति वै दधि । <br>
तेजोऽसीति घृतं तद्वद्देवस्य त्वा कुशोदकम् । । ३२ <br>
एवमादिविधियुतं पञ्चगव्यं प्रकीर्तितम् । <br>
या१ ओषधीति मंत्रेण स्नानमोषधिभिः क्रमात् । । ३३ <br>
द्रुपदाभिः पुनस्तस्य कुर्याच्चोद्वर्तनं बुधः । <br>
शिरः स्नानं ततो दद्यान्मानस्तोकाभिमन्त्रितम् । । ३४ <br>
विष्णोरराटमन्त्रेण दद्याद्गन्धोदकं शुभम् । <br>
ततो नद्युद्भवेनैव क्षालयेच्छुद्धवारिणा । । ३५<br>
जातवेदसमुच्चार्य वस्त्रपूतेन वारिणा । <br>
तत आवाहयेद्देवं रक्तमाल्याम्बरं शुभम् । । ३६ <br>
एह्येहि भगवन्भानो लोकानुग्रहकारक । <br>
यज्ञभागं गृहाणार्घ्यमर्कदेव नमोऽस्तु ते । । ३७ <br>
हिरण्येन तु पात्रेण देवायार्घ्यं प्रदापयेत् । <br>
इदं विष्णुर्विचक्रमे मन्त्रेणार्घ्यं समर्पयेत् । । ३८ <br>
पार्थिवैः प्रथमं कलशैः स्नापयेद्भास्करं बुधः । <br>
ततस्त्वौदुम्बरैर्वीर राजतैस्तदनन्तरम् । । ३९ <br>
ततस्तु काञ्चनैर्देवं स्नापयेद्यदुनन्दन । <br>
सर्वतीर्थजलैर्युक्तं सर्वौषधिसमन्वितम् । । 1.135.४० <br>
शङ्खमादाय देवस्य ततो मूर्धनि शङ्कर । <br>
दत्त्वा पुष्पाणि देवस्य मूर्ध्नि यत्नाद्विचक्षणः । ।४ १ <br>
तोयमुत्क्षिप्य यत्नेन ततः स्नपनमाचरेत् । <br>
प्रथमं स्नापयेद्देवं वारिणा यदुनन्दन । । ४२ <br>
ततस्तु पयसा राजन्पायसेन ततस्तु वै । <br>
घृतेन मधुना वापि तथा इक्षुरसेन च । । ४३ <br>
अग्निष्टोमस्य यज्ञस्य गोमेधस्य च सुव्रत । <br>
ज्योतिष्टोमस्य राजेन्द्र वाजपेयस्य वै विभो । । ४४ <br>
राजसूयाश्वमेधाभ्यां घृताद्यैर्लभते फलम् । <br>
यस्तु कारयते स्नानं यस्तु भक्त्या प्रपश्यति३ । । <br>
क्रियमाणं तु देवस्य स्नानं यदुकुलोद्वह । । ४५ <br>
य एते कथिता यज्ञा एतेषां क्रमशः फलम् । <br>
अर्चां च कुरुशार्दूल दृष्ट्वा वै लभते फलम् । । ४६ <br>
स्नानं तु यत्नतः कार्यं देवदेवस्य सुव्रत । <br>
यथा न लङ्घयेत्कश्चिद्देवस्य स्नपनं विभोः । । ४७ <br>
न प्राश्नन्ति यथा काकास्तीर्थं लोकविगर्हिताः । <br>
स्नानोदकं तु देवस्य अथवा पय एव हि । । ४८<br>
भूमौ गतं यथा चैव प्राश्नाति यदुनंदन । <br>
रोगं प्राप्नोति कर्ता वै दुःखं कारयिता तथा । । ४९ <br>
तस्माद्यत्नेन कर्तव्यं देवस्य स्नपनं विभोः । । 1.135.५० <br>
स्नापयित्वा क्रमेणेत्थं स्नानकर्म विधानवित् । <br>
ततो वर्धनिकां गृह्य वारिधारां समुत्सृजेत् । । ५१ <br>
त्रिवारान्पुरतोऽर्कस्य आचमस्वेति च ब्रुवन् । वे<br>
दोसीति च मन्त्रेण उपवीतं प्रवापयेत् । । ५२ <br>
बृहस्पतेति मन्त्रेण वस्त्रयुग्मं प्रदापयेत् । <br>
यत्नक्रमं प्रकुर्वाणः पुष्पमालां प्रदापयेत् । । ५३ <br>
धूरसीति च मन्त्रेण धूपं दद्यात्सगुग्गलम्१ । <br>
समिद्धोञ्जनमन्त्रेण अञ्जनं तु प्रदापयेत् । । ५४ <br>
युञ्जानीति च मन्त्रेण रोचनां तस्य दापयेत् । <br>
आरार्तिकं च वै कुर्याद्दीर्घायुष्ट्वाय वर्चसे । । ५५ <br>
स्नानकर्म त्विदं प्रोक्तं भास्करस्य महात्मनः । <br>
भोजका ब्राह्मणाश्चैव क्रियां कुर्युः प्रयत्नतः । । ५६ <br>
बहवृचोऽथर्वणश्चैव छन्दोगोध्वर्युरेव च । <br>
स्नापकस्य च चिह्नानि ये च मूर्तिधरास्तथा । । ५७ <br>
तेषां प्रवक्ष्यामि विभो शृणु चैकमनाः किल । <br>
सम्पूर्णगात्रो मतिमाञ्छास्त्रज्ञः प्रियदर्शनः । । ५८ <br>
कुलीनः श्रद्दधानश्च आर्यदेशसमुद्भवः । <br>
न स्थूलो न कृशो दीर्घः सौरशास्त्रविशारदः । । ५९ <br>
यश्च युक्तो जितात्मा च गुरुभक्तो जितेन्द्रियः । <br>
पञ्चविंशतितत्त्वज्ञः स्थापकः समुदाहृतः । । 1.135.६० <br>
वर्जनीयांश्च वक्ष्यामि यैस्तु कर्म न कारयेत् । <br>
हीनाङ्गश्चाधिकाङ्गश्च वामनो विकटस्तथा । । ६१ <br>
नातिगौरो न कृष्णश्च स्नापनाय प्रयोजयेत् । <br>
चार्वाको याजकश्चैव नित्यं गोमुखदम्भकः । । ६२<br>
अशुचिव्रतसंयुक्तः श्यामदन्तोऽथ मत्सरी१ । <br>
कोपनो दुष्टशीलश्च युवा वा वृद्ध एव च । । ६३ <br>
श्वित्री कुष्ठी च रोगी च काणो दुर्मतिरेव च । <br>
संकीर्णो जातिहीनश्च तथा न वृषलीपतिः । । ६४ <br>
कुब्जश्चाधस्तथा व्यंगः खल्वाटो विकलेन्द्रियः । <br>
अविनीतो दुरात्मा च विकलः पङ्गुरेव च । । ६५ <br>
तिथिनक्षत्रयोगानां वाराणां च तथा विभो । <br>
सूचको जीविकार्थं३ हि यश्च मूल्येन पाठयेत् । । ६६ <br>
ईदृशान्स्नापकान्सर्वान्वर्जयेत प्रयत्नतः । <br>
तस्मात्सर्वप्रयत्नेन परीक्ष्याः स्नापका बुधैः । । ६७ <br>
