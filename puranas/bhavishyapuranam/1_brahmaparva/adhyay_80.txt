सुमन्तुरुवाच<br>
इत्थं श्रुत्वा कथां दिव्यां हेलिमाहात्म्यमाश्रिताम् । <br>
साम्बः पप्रच्छ भूयोऽपि नारदं मुनिसत्तमम् । । १<br>
साम्ब उवाच<br>
सूर्यपूजाफलं यच्च यच्च दानफलं महत् । <br>
प्रणिपाते फलं यच्च गीतवाद्ये च यत् फलम् । । २<br>
भास्करस्य द्विजश्रेष्ठ तन्मे ब्रूहि समन्ततः । <br>
येन सम्पूजयाम्येष भानुं देवैः१ सदार्चितम् । ३<br>
नारद उवाच<br>
इममर्थं पुरा पृष्टो ब्रह्मा लोकपितामहः । <br>
दिण्डिना यदुशार्दूल शृणुष्वैकाग्रमानसः । । ४<br>
सुखासीनं तथा देवं सुरज्येष्ठं पितामहम् । <br>
प्रणम्य शिरसा दिण्डिरिदं वचनमब्रवीत् । । ५<br>
दिण्डिरुवाच<br>
सूर्यपूजाफलं ब्रूहि ब्रूहि दानफलं तथा । <br>
प्रणामे यत्फलं देव यच्चोक्तं तौर्यकत्रये । । ६<br>
इतिहासपुराणाभ्यां कारिते श्रवणे तथा । <br>
पुरतो देवदेवस्य यत्फलं स्यात्तदुच्यताम् । । ७<br>
मार्जने लेपने यच्च देवदेवस्य मन्दिरे । <br>
भास्करस्य कृते ब्रूहि मम लोकपितामह । । ८<br>
ब्रह्मोवाच<br>
स्तुतिजप्योपहारेण पूजया न नरो रवेः । <br>
उपवासेन षष्ठ्यां च सर्वपापः प्रमुच्यते । । ९<br>
प्रणिधाय शिरो भूमौ नमस्कारपरो रवेः । <br>
तत्क्षणात्सर्वपापेभ्यो मुच्यते नात्र संशयः । । 1.80.१०<br>
भक्तियुक्तो नरो यस्तु रवेः कुर्यात्प्रदक्षिणाम् । <br>
प्रदक्षिणी कृता तेन सप्तद्वीपा  १भवेन्मही । । ११<br>
सूर्यलोकं व्रजेच्चापि इह रोगैश्च मुच्यते । <br>
उपानहौ परित्यज्य अन्यथा नरकं व्रजेत् । । १२<br>
सोपानत्को नरो यस्तु आरोहेत्सूर्यमन्दिरम् । <br>
स याति नरकं घोरमसिपत्रवनं विभो । । १३<br>
सूर्यं मनसि यः कृत्वा कुर्याद्व्योमप्रदक्षिणाम् । <br>
प्रदक्षिणी कृतास्तेन सर्वे देवा भवन्ति हि । । १४<br>
परितुष्टाश्च ते सर्वे प्रयच्छन्ति गतिं शुभाम् । <br>
सर्वे देवा महाबाहो ह्यभीष्टं तु परन्तप । । १५<br>
एकाहारो नरो भूत्वा षष्ठ्यां योऽर्चयते रविम् । <br>
सप्तम्यां वा महाबाहो सूर्यलोकं स गच्छति । । १६<br>
अहोरात्रोपवासी स पूजयेद्यस्तु भास्करम् । <br>
सप्तम्यां वाथ षष्ठ्यां वा स गच्छेत्परमां गतिम् । । १७<br>
कृष्णपक्षस्य सप्तम्यां सोपवासो जितेन्द्रियः । <br>
सर्वरक्तोपहारेण पूजयेद्यस्तु भास्करम् । । १८<br>
पङ्कजैः करवीरैर्वा कुङ्कमोदकचन्दनैः । <br>
मोदकैश्च गणश्रेष्ठ सूर्यलोकं स गच्छति । । १९<br>
शुक्लपक्षस्य सप्तम्यामुपवासरतः सदा । <br>
सर्वशुक्लोपहारेण पूजयेद्यस्तु भास्करम् । । 1.80.२०<br>
जातीमुद्गरकैश्चैव श्वेतोत्पलकदम्बकैः । <br>
पायसेन १तथा देवं सवज्रेणार्चयेद्रविम् । । २१<br>
सर्वपापविशुद्धात्मा विधुः कान्त्या न संशयः । <br>
हंसयुक्तेन यानेन हंसलोकमवाप्नुते । । २२<br>
दिण्डिरुवाच<br>
ब्रूहि मे विस्तराद्देव सप्तमीकल्पमुत्तमम् । <br>
उपोष्य सप्तमीं येन गमिष्ये शरणं रवेः । । २३<br>
ब्रह्मोवाच<br>
साधु पृष्टोऽस्मि भवता सप्तमीकल्पमुत्तमम् । <br>
यथा सहस्रकिरणः पुरा पृष्टोऽरुणेन वै । । २४<br>
कथिताः सप्त सप्तम्यो भानुना श्रेयसे नृणाम् । <br>
अरुणस्य गणश्रेष्ठ पृच्छतः कारणान्तरे । । २५<br>
कस्यचित्त्वथ कालस्य देवदेवं दिवाकरम् । <br>
ध्यानमाश्रित्य तिष्ठन्तमरुणो वाक्यमब्रवीत् । । २६<br>
किमर्थं देवदेवश ध्यानमाश्रित्य तिष्ठसि । <br>
दिनं न याति देवेश कारणं मम कथ्यताम् । । २७<br>
कुरु चङ्क्रमणं देव वहमानो दिवस्पते । <br>
इत्येवं भगवान्पृष्ट इदं वचनमब्रवीत् । । २८<br>
शृणु त्वं द्विजशार्दूल यदर्थं ध्यानमाश्रितः । <br>
अर्वावसुर्द्विजश्रेष्ठः स चापुत्रः खगोत्तम । । २९<br>
आराधयति मां नित्यं गन्धपुष्पोपहारकैः । <br>
पुत्रकामः खगश्रेष्ठ न च जानात्ययं यथा । । 1.80.३०<br>
पुत्रदोऽहं भवे येन विधिना पूजितः खग । <br>
श्रूयतां च विधिः सर्वे येन प्रीतो भवे नृणाम् । । ३१<br>
सप्तमीकल्पसंज्ञो वै विधीनामुत्तमो विधिः । <br>
यस्तु मां पूजयेन्नित्यं तस्य पुत्रान्ददाम्यहम् ।। ३२<br>
गृह्णीष्व सप्तमीकल्पं गत्वा ब्रूहि द्विजोत्तमम् । <br>
येनाहं बहुपुत्रत्वं दद्यां तस्य तथा खग । । ३३<br>
श्रुत्वा भानोः क्षणादेव जगाम स खगोत्तमः । <br>
कथयामास तत्सर्वं भानोर्वचनमादितः । । ३४<br>
ब्राह्मणस्य खगश्रेष्ठ स च श्रुत्वा द्विजोत्तमः । <br>
चकार सप्तमीकल्पं यथाख्यातं खगेन तु । । ३५<br>
ऋद्धिं वृद्धिं तथारोग्यं प्राप्य पुत्रांश्च पुष्कलान् । <br>
गतोऽसौ सूर्यलोकं च तेजसा तत्समोभवत् । । ३६<br>
