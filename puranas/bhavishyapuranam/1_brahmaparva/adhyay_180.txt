गंगा पुण्या महादेवी यमुना नर्मदा नदी ।। <br>
गौतमी चापि कावेरी वरुणा देविका तथा ।।१।। <br>
सर्वग्रहपतिं देवं लोकेशं लोकनायकम् ।। <br>
पूजयंति सदा नद्यः सूर्यसद्भावभाविताः ।। <br>
शांतिं कुर्वंतु ते नित्यं सूर्यध्यानैकमानसाः ।।२।। <br>
निरंजना नाम नदी शोणश्चापि महानदः ।। <br>
मंदाकिनी च परमा तथा सन्निहिता शुभा।।३।। <br>
एताश्चान्याश्च बहवो भुवि दिव्यंतरिक्षके।। <br>
सूर्यार्चनरता नद्यः कुर्वंतु तव शांतिकम् ।।४।। <br>
महावैश्रवणो देवो यक्षराजो महर्षिकः ।। <br>
यक्षकोटिपरीवारो यक्षसंख्येयसंयुतः ।।५।। <br>
महाविभवसंपन्नः सूर्यपादार्चने रतः ।। <br>
सूर्यध्यानैकपरमः सूर्यभावेन भावितः।।६।।<br>
शांतिं करोतु ते प्रीतः पद्मपत्रायतेक्षणः ।। <br>
माणिभद्रो महायक्षो मणिरत्नविभूषितः ।।७।। <br>
मनोहरेण हारेण कंठलग्नेन राजते ।। <br>
यक्षिणीयक्षकन्याभिः परिवारितविग्रहः ।। <br>
सूर्यार्चनसमासक्तः करोतु तव शांतिकम्।।८।। <br>
सुचिरो नाम यक्षेंद्रो मणिकुडल भूषितः ।। <br>
ललाटे हेमपटलप्रबद्धेन विराजते ।। ९ ।। <br>
बहुयक्षसमाकीर्णो यक्षैर्नमितविग्रहः ।। <br>
सूर्यपूजापरो युक्तः करोतु तव शांतिकम् ।। 1.180.१०।।। <br>
पांचिको नाम यक्षेंद्रः कंठाभरणभूषितः ।। <br>
कुक्कुटेन विचित्रेण बहुरत्नान्वितेन तु ।। ११ ।। <br>
यक्षवृन्दसमाकीर्णो यक्षकोटिसमन्वितः ।। <br>
सूर्यार्चनकरः श्रीमान्करोतु तव शांतिकम् ।। १२ ।। <br>
धृतराष्ट्रो महातेजा नानायक्षाधिपः खग ।। <br>
दिव्यपट्टः शुक्लच्छत्रो मणिकांचनभूषितः ।। १३ ।। <br>
सूर्यभक्तः सूर्यरतः सूर्यपूजापरायणः ।। <br>
सूर्यप्रसादसंपन्नः करोतु तव शांतिकम् ।। १४ ।। <br>
विरूपाक्षश्च यक्षेंद्रः श्वेतवासा महाद्युतिः ।। <br>
नानाकांचनमालाभिरुपशोभितकंधरः ।। १५ ।। <br>
सूर्यपूजापरो भक्तः कंजाक्षः कंजसन्निभः ।। <br>
तेजसादित्यसंकाशः करोतु तव शांतिकम् ।। १६ ।। <br>
अंतीरक्षगता यक्षा ये यक्षाः स्वर्गगामिनः ।। <br>
नानारूपधरा यक्षाः सूर्यभक्ता दृढव्रताः ।। १७ ।। <br>
तद्भक्तास्तद्गमनसः सूर्यपूजासमुत्सुकाः ।। <br>
शांतिं कुर्वंतु ते हृष्टाः शांताः शांतिपरायणाः ।। १८ ।। <br>
यक्षिण्यो विविधाकारास्तथा यक्षकुमारकाः ।। <br>
यक्षकन्या महाभागाः सूर्याराधनतत्पराः ।। १९ ।। <br>
शांतिं स्वस्त्ययनं क्षेमं बलं कल्याणमुत्तमम् ।। <br>
सिद्धिं चाशु प्रयच्छंतु नित्यं च सुसमाहिताः ।। 1.180.२० ।। <br>
पर्वताः सर्वतः सर्वे वृक्षाश्चैव महर्द्धिकाः ।। <br>
सूर्यभक्ताः सदा सर्वे शांतिं कुर्वंतु ते सदा ।। २१ ।। <br>
सागराः सर्वतः सर्वे गृहारण्यानि कृत्स्नशः ।। <br>
सूर्यस्याराधनपराः कुर्वंतु तव शांतिकम् ।। २२ ।। <br>
राक्षसाः सर्वतः सर्वे घोररूपा महाबलाः ।। <br>
स्थलजा राक्षसा ये तु अंतरिक्षगताश्च ये ।।२३।। <br>
पाताले राक्षसा ये तु नित्यं सूर्यार्चने रताः ।। <br>
शांतिं कुर्वंतु ते सर्वे तेजसा नित्यदीपिताः ।। २४ ।। <br>
प्रेताः प्रेतगणाः सर्वे ये प्रेताः सर्वतोमुखाः ।। <br>
अतिदीप्ताश्च ये प्रेता ये प्रेता रुधिराशनाः ।।२५।।। <br>
अंतरिक्षे च ये प्रेतास्तथा ये स्वर्गवासिनः ।। <br>
पाताले भूतले वापि ये प्रेताः कामरूपिणः ।। २६ ।। <br>
एकचक्रो रथो यस्य यस्तु देवो वृषध्वजः ।। <br>
तेजसा तस्य देवस्य शांतिं कुर्वंतु ते सदा ।।२७।। <br>
ये पिशाचा महावीर्या वृद्धिमंतो महाबलाः ।। <br>
नानारूपधराः सर्वे सर्वे च गुणवत्तराः ।।२८।।। <br>
अंतरिक्षे पिशाचा ये स्वर्गे ये च महाबलाः ।। <br>
पाताले भूतले ये च बहुरूपा मनोजवाः ।। २९ ।। <br>
यस्याहं सारथिर्वीर यस्य त्वं तुरगः सदा ।। <br>
तेजसा तस्य देवस्य शांतिं कुर्वंतु तेऽञ्जसा ।। 1.180.३० ।। <br>
अपस्मारग्रहाः सर्वे सर्वे चापि ज्वरग्रहाः ।। <br>
ये च स्वर्गस्थिताः सर्वे भूमिगा ये ग्रहोत्तमाः ।। ।। ३१ ।। <br>
पाताले तु ग्रहा ये च ये ग्रहाः सर्वतो गताः ।। <br>
दक्षिणे किरणे यस्य सूर्यस्य च स्थितो हरिः ।। ३२ ।।<br>
हरो यस्य सदा वामे ललाटे कंजजः स्थितः ।। <br>
तेजसा तस्य देवस्य शांतिं कुर्वंतु ते सदा ।। ३३ ।। <br>
इति देवादयः सर्वे सूर्ययज्ञविधायिनः ।। <br>
कुर्वंतु जगतः शांतिं सूर्यभक्तेषु सर्वदा ।। ३४ ।। <br>
जयः सूर्याय देवाय तमोहंत्रे विवस्वते ।। <br>
जयप्रदाय सूर्याय भास्कराय नमोस्तु ते ।। ३५ ।। <br>
ग्रहोत्तमाय देवाय जयः कल्याणकारिणे ।। <br>
जयः पद्मविकाशाय बुधरूपाय ते नमः ।। ३६ ।। <br>
जयः दीप्तिविधानाय जयः शांतिविधायिने ।। <br>
तमोघ्नाय जयायैव अजिताय नमोनमः ।।३७।। <br>
जयार्क जयदीप्तीश सहस्रकिरणोज्ज्वल ।। <br>
जय निर्मितलोकस्त्वमजिताय नमोनमः ।। ३८ ।। <br>
गायत्रीदेहरूपाय सावित्रीदयिताय च ।। <br>
धराधराय सूर्याय मार्तंडाय नमोनमः ।। ३९ ।। <br>
सुमंतुरुवाच ।। <br>
एवं हि कुर्वतः शांतिमरुणस्य महीपते ।। <br>
श्रेयसे वैनतेयस्य गरुडस्य महात्मनः ।। 1.180.४० ।। <br>
एतस्मिन्नेव काले तु सुपर्णः पत्रवानभूत् ।। <br>
तेजसा बुधसंकाशो वलेन हरिणा समः ।। ४१ ।। <br>
संपूर्णावयवो राजन्यथापूर्वं तथाभवत् ।। <br>
प्रसादाद्देवदेवस्य भास्करस्य महात्मनः ।। ४२ ।। <br>
एवमन्येऽपि राजेंद्र मानवा ये च रोगिणः ।। <br>
अस्मित्कृतेऽग्निकार्ये तु विरुजास्ते भवंति हि ।। <br>
तस्माद्यत्नेन कर्तव्यमग्निकार्यं विधानतः ।। ४३ ।। <br>
करणीयं च राजेंद्र मानवैश्च प्ररोगिभिः ।। <br>
अस्मिन्कृते अग्निकाये विरुजास्ते भवंति हि।। ४४ ।। <br>
ग्रहो पघाते दुर्भिक्ष उत्पातेषु च कृत्स्नशः ।। <br>
अवर्षमाणे पर्जन्ये लक्षहोमसमन्वितः ।। ४५ ।। <br>
पूजयित्वा प्रसूक्तं तु ध्यात्वा वीरं प्रयत्नतः ।। <br>
वारुणैश्च तथा सूक्तैर्होमं कुर्याद्विचक्षणः ।। ४६ ।। <br>
चेतसा सुप्रसन्नेन सर्पिषा मधुना सह ।। <br>
तिलैर्यवैश्च सहितैः पायसं मधुना तथा ।। ४७ ।। <br>
इदं च शांतिकं कुर्याद्बलिं दयात्प्रयत्नतः ।। <br>
एवं कृते श्रियं देवा वर्षंते कामना नृणाम् ।। ४८ ।। <br>
इत्येवं शांतिकाध्यायं यः पठेच्छृणुयादपि ।। <br>
विधिना सर्वलोकस्तु ध्यायमानो दिवाकरम्।। ४९ ।। <br>
स विजित्य रणे शत्रुं मानं च परमं लभेत् ।। <br>
अक्षयं मोदते कालमतिरस्कृतशासनः ।। 1.180.५० ।। <br>
व्याधिभिर्नाभिभूयेत पुत्रपौत्रैः प्रतिष्ठितः ।। <br>
भवेदादित्यसदृशस्तेजसा प्रभया तथा ।। ५१ ।। <br>
यानुद्दिश्य पठेद्वीर वाचको मानवो भुवि।। <br>
न पीड्यते च तै रोगैर्वातपित्तकफात्मकैः ।। ५२ ।। <br>
नाकाले मरणं तस्य न सर्पैश्चापि दश्यते ।। <br>
न विषं क्रमते देहे न जडांध्यं न मूकता ।। ५३ ।। <br>
न चोत्पत्ति भयं तस्य नाभिचारकजं भवेत् ।। <br>
ये रोगा ये महोत्पाता येऽहयश्च महाविषाः ।। <br>
ते सर्वे प्रशमं यांति श्रवणादस्य भारत।।।५४ ।। <br>
यत्पुण्यं सर्व तीर्थानां गंगादीनां विशेषतः ।। <br>
तत्पुण्यं कोटिगुणितं प्राप्नोति श्रवणादिभिः ।। ५५ ।। <br>
दशानां राजसूयानामन्येषां च विशेषतः ।। <br>
जीवेद्वर्षशतं साग्रं सर्वव्याधिविवर्जितः ।। ५६ ।। <br>
गोघ्नश्चैव कृतघ्नश्च ब्रह्महा गुरुतल्पगः ।। <br>
शरणागतदीनार्तमित्रविश्रभघातकः ।। ५७ ।।। <br>
दुष्टः पापसमाचारः पितृहा मातृहा तथा ।। <br>
श्रवणादस्य पापेभ्यो मुच्यते नात्र संशयः ।। ५८ ।। <br>
इतिहासमिमं पुण्यमग्निकार्यमनुत्तमम् ।। <br>
न दद्यात्कस्यचिद्वीर मूर्खस्य कलुषात्मनः ।। ५९ ।। <br>
सूर्यभक्ते सदा देयं सूर्येण कथितं पुरा ।। <br>
अरुणस्य महाबाहो गरुडस्यारुणेन च ।। 1.180.६० ।। <br>
गरुडेन पुरा प्रोक्तं भोजकानां महात्मनाम् ।। <br>
सूर्यशर्मसुखादीनां शाकद्वीपे महीपते ।। ६१ ।। <br>
तैश्चापि कथितं पुण्यं मुनेर्व्यासस्य धीमतः ।। <br>
तेनापि कथितं पुण्यं सर्वपापभयापहम् ।। ६२ ।। ।। <br>
