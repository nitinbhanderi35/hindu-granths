कश्यप उवाच<br>
सविषा दंष्ट्रयोर्मध्ये यमदूती तु वै भवेत् । <br>
न चिकित्सा बुधैः कार्या तं गतासुं विर्निदशेत् । । १<br>
प्रहरार्धं दिवारात्रावेकैकं भुञ्जते बहिः । <br>
एकस्य च समानं च द्वितीयं षोडशं तथा । । २<br>
नागोदयो यमुद्दिश्य हतो विद्धो विदारितः । <br>
कालदष्टं विजानीयात्कश्यपस्य वचो यथा । । ३<br>
यन्मात्रं पतते बिन्दुर्वालाग्रं सलिलोद्धृतम् । <br>
तन्मात्रं स्रवते दंष्ट्रा विषं सर्पस्य दारुणम् । । ४<br>
नाडीशते तु सम्पूर्णे देहे सङ्क्रमते विषम् । <br>
यावत्सङ्क्रामयेद्बाहुं कुञ्चितं वा प्रसारयेत् । । ५<br>
अनेन क्षणमात्रेण विषं गच्छति मस्तके । <br>
वेपते विषवेगे तु शतशोऽथ सहस्रशः । । ६<br>
वर्धते रक्तमासाद्य ततो वातैः शिखी यथा । <br>
तैलबिन्दुर्जलं प्राप्य यथा वेगेन वर्धते । । ७<br>
शिखण्डी आश्रयं प्राप्य मारुतेन समीरितः । <br>
ततः स्थानशतं प्राप्य त्वचास्थानं विचेष्टितम् । । ८<br>
त्वचासु द्विगुणं विद्याच्छोणितेषु चतुर्गुणम् । <br>
पित्ते तु त्रिगुणं याति श्लेष्मे वै षोडशं भवेत् । । ९<br>
वायौ त्रिंशद्गुणं चैव मज्जाषष्टिगुणं तथा । <br>
प्राणे चैकार्णवीभूते सर्वगात्राणि सन्धयेत्१ । । 1.35.१०<br>
श्रोत्रे निरुध्यमाने च याति दष्टस्त्वसाध्यताम् । <br>
ततोऽसौ म्रियते जन्तुर्निःश्वासोच्छ्वासवर्जितः । । ११<br>
निष्क्रान्ते तु ततो जीवे भूते पञ्चत्वमागते । <br>
तानि भूतानि गच्छन्ति यस्य यस्य यथातथम् । । १२<br>
पृथिव्यापस्तथा तेजो वायुराकाशमेव च । <br>
इत्येषामेव सङ्घातः शरीरमभिधीयते । । १३<br>
पृथिवी पृथिवीं याति तोयं तोयेषु लीयते । <br>
तेजो गच्छति चादित्यं मारुतो मारुतं व्रजेत् । । १४<br>
आकाशं चैवमाकाशे सह तेनैव गच्छति । <br>
स्वस्थानं ते प्रपद्यन्ते परस्परनियोजिताः । । १५<br>
न जीवेदागतः कश्चिदिह जन्मनि सुव्रत । <br>
विषार्तं न उपेक्षेत त्वरितं तु चिकित्सयेत् । । १६<br>
एकमस्ति विषं लोके द्वितीयं चोपपद्यते । <br>
यथा नानाविधं चैव स्थावरं तु तथैव च । । १७<br>
प्रथमे विषवेगे तु रोमहर्षोऽभिजायते । <br>
द्वितीये विषवेगे तु स्वेदो गात्रेषु जायते । । १८<br>
तृतीये विषवेगे तु कम्पो गात्रेषु जायते । <br>
चतुर्थे विषवेगे तु श्रोत्रान्तरनिरोधकृत् । । १९<br>
पञ्चमे विषवेगे तु हिक्का गात्रेषु जायते । <br>
षष्ठे च विषवेगे तु प्राणेभ्योऽपि प्रमुच्यते । ।<br>
सप्तधातुवहा ह्येते वैनतेयेन भाषिताः । । 1.35.२०<br>
त्वचः स्थाने विषे प्राप्ते तस्य रूपाणि मे शृणु । <br>
अङ्गानि तिमिरायन्ते तपन्ते च मुहुर्मुहुः । । २१<br>
एतानि यस्य चिह्नानि तस्य त्वचि गतं विषम् । <br>
तस्यागदं प्रवक्ष्यामि येन सम्पद्यते सुखम् । । २२<br>
अर्कमूलमपामार्गं प्रियङ्गुं तगरं२ तथा । <br>
एतदालोड्य दातव्यं ततः सम्पद्यते सुखम् । । २३<br>
ततस्तस्मित्कृते विप्र न निवर्तेत चेद्विषम् । <br>
त्वचः स्थानं ततो भित्त्वा रक्तस्थानं प्रधावति । । २४<br>
विषे च रक्तं संप्राप्ते तस्य रूपाणि मे शृणु । <br>
दह्यते मुह्यते१ चैव शीतलं बहु मन्यते । । २५<br>
एतानि यस्य रूपाणि तस्य रक्तगतं विषम् । <br>
तत्रागदं प्रवक्ष्यामि येन सम्पद्यते सुखम् । । २६<br>
उशीरं चन्दनं कुष्ठमुत्पलं तगरं तथा । <br>
महाकालस्य मूलानि सिन्दुवारनगस्य च । ।<br>
हिङ्गुलं मरिचं चैव पूर्ववेगे तु दापेयत् । । २७<br>
बृहती वृश्चिका काली इन्द्र वारुणिमूलकम्२ । <br>
सप्तगन्धघृतं चैव द्वितीये परिकीर्तितम् । । २८<br>
सिन्दुवारं तथा हिङ्गुं तृतीये कारयेद्बुधः । <br>
तस्य पानं च कुर्वीत अञ्जनं लेपनं तथा । । २९<br>
एतेनैवोपचारेण ततः सम्पद्यते सुखम् । <br>
रक्तस्थानं ततो गत्वा पित्तस्थानं प्रधावति । । 1.35.३०<br>
पित्तस्थानगते विप्र विषरूपाणि मे शृणु । <br>
उत्तिष्ठते निपतते दह्यते मुह्यते तथा । । ३१<br>
गात्रतः पीतकः स्याद्वै दिशः पश्यति पीतिका । <br>
प्रबला च भवन्मूर्च्छा न चात्मानं विजानते । ।<br>
विषक्रियां तस्य कुर्याद्यथा सम्पद्यते सुखम् । । ३२<br>
पित्तस्थानमतिक्रम्य श्लेष्मस्थानं च गच्छति । । ३३<br>
पिप्पल्यो मधुकं चैव मधु खण्डं घृतं तथा । <br>
मधुसारमलाबूं च जातिं शङ्करवालुकाम् । ।<br>
इन्द्रवारुणिकामूलं गवां मूत्रेण पेषयेत् । । ३४<br>
नस्यं तस्य प्रयुञ्जीत पानमालेपनाञ्जनम् । <br>
एतेनैवोपचारेण ततः सम्पद्यते सुखम् । । ३५<br>
श्लेष्मस्थानं ततः प्राप्ते तस्य रूपाणि मे शृणु । <br>
गात्राणि१ तस्य रुध्यन्ते निःश्वासश्च न जायते । ।<br>
लाला च स्रवते तस्य कण्ठो घुरुघुरायते । । ३६<br>
एतानि यस्य रूपाणि तस्य श्लेष्मगतं विषम् । <br>
तस्यागदं प्रवक्ष्यामि येन सम्पद्यते सुखम् । । ३७<br>
त्रिकुटकी श्लेष्मातको लोध्रञ्च मधुसारकम् । <br>
एतानि समभागानि गवां मूत्रेण पेषयेत् । । ३८<br>
तस्य पानं च कुर्वीत अञ्जनं लेपनं तथा । <br>
एतेनैवोपचारेण ततः सम्पद्यते सुखम् । । ३९<br>
श्लेष्मस्थानमतिक्रम्य वायुस्थानं च गच्छति । <br>
तत्र रूपाणि वक्ष्यामि वायुस्थानगते विषे । । 1.35.४०<br>
आध्मायते च जठरं बान्धवांश्च न पश्यति । <br>
ईदृशं कुरुते रूपं वृष्टिभङ्गश्च जायते । । ४१<br>
एतानि यस्य रूपाणि तस्य वायुगतं विषम् । <br>
तस्यागदं प्रक्ष्यामि येन सम्पद्यते सुखम् । ।४ २<br>
शोणामूलं प्रियालं च रक्तं च गजपिप्पलीम् । <br>
भार्ङ्गीं वचां पिप्पलीं च देवदारुं मधूककम् । । ४३<br>
मधूकसारं सहसिन्दुवारं हिङ्गुं च पिष्टा गुटिकां च कुर्यात् ।<br>
दद्याच्च तस्याञ्जनलेपनादि एषोऽगदः सर्पविषाणि हन्यात् । । ४४<br>
अञ्जनं चैव नस्यं च क्षिप्रं दद्याद्विषान्विते । <br>
वायुस्थानं ततो मुक्त्वा मज्जास्थानं प्रधावति । ।४५<br>
विषे मज्जागते विप्र तस्य रूपाणि मे शृणु । <br>
दृष्टिश्च हीयते तस्य भृशमङ्गानि मुञ्चति । ।४ ६<br>
एतानि यस्य रूपाणि तस्य मज्जागतं विषम् । <br>
तस्यागदं प्रवक्ष्यामि येन सम्पद्यते सुखम् । । ४७<br>
घृतमधुशर्करान्वितमुशीरं चंदनं तथा ।। <br>
एतदालोड्य दातव्यं पानं नस्यं च सुव्रत ।। ४८ ।। <br>
ततः प्रणश्यते दुःखं ततः संपद्यते सुखम् ।। <br>
अथ तस्मिन्कृते योगे विषं तस्य निवर्तते ।।४९।। <br>
मज्जास्थानं ततो गत्वा मर्मस्थानं प्रधावति।।<br>
विषे तु मर्म संप्राप्ते शृणु रूपं यथा भवेत्।।1.35.५०।। <br>
निश्चेष्टः पतते भूमौ कर्णाभ्यां बधिरो भवेत्।। <br>
वारिणा सिच्यमानस्य रोमहर्षो न जायते ।।५१।। <br>
दंडेन हन्यमानस्य दंडराजी न जायते।।<br>
शस्त्रेण च्छिद्यमानस्य रुधिरं न प्रवर्तते ।। ५२ ।। <br>
केशेषु लुच्यमानेषु नैव केशान्प्रवेदते ।। <br>
यस्य कर्णौ च पार्श्वे च हस्तपादं च संधयः ।। <br>
शिथिलानि भवंतीह स गतासुरिति श्रुतिः ।। ५३।। <br>
एतानि यस्य रूपाणि विपरीतानि गौतम ।। <br>
मृतं तु न विजानीयात्कश्यपस्य वचो यथा ।।५४।। <br>
वैद्यास्तस्य न पश्यंति ये भवंति कुशिक्षिताः ।। <br>
विचक्षणास्तु पश्यंति मंत्रौषधिसमन्विताः ।।५५।। <br>
तस्यागदं प्रवक्ष्यामि स्वयं रुद्रेण भाषितम् ।।<br>
मयूरपित्तं मार्जारपित्तं गन्धनाडीमूलमेव च ।। ५६ ।। <br>
कुंकुमं तगरं कुष्ठं कासमर्दत्वचं तथा।। <br>
उत्पलस्य च किंजल्कं पद्मस्य कुमुदस्य च ।। ५७ ।। <br>
एतानि समभागानि गोमूत्रेण तु पेषयेत् ।। <br>
एषोऽगदो यस्य हस्ते दष्टो न म्रियते स वै ।। <br>
कालाहिनापि दष्टेन क्षिप्रं भवति निर्विषः ।।५८।। <br>
क्षिप्रमेव प्रदा तव्यं मृतसंजीवनौषधम् ।। <br>
अंजनं चैव नस्यं च क्षिप्रं दद्याद्विचक्षणः ।। ५९ ।। <br>
<br>
