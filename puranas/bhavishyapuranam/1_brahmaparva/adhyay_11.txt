ब्रह्मोवाच<br>
या पतिं दैवतं पश्येन्मनोवाक्कायकर्मभिः । <br>
तच्छरीरार्धजातेव सर्वदा हितमाचरेत् । । १ <br>
तत्प्रियां प्रियवत्पश्येत्तद्द्वेष्या द्वेष्यवत्सदा । <br>
अधर्मानर्थयुक्तेभ्योऽयुक्ता चास्य निवर्तते । । २ <br>
प्रियं किमस्य किं पथ्यं साम्यं चास्य कथं भवेत् । <br>
ज्ञात्वैवं सर्वभृत्येषु न प्रमाद्येत वै द्विजाः । । ३ <br>
देवतापितृकार्येषु भर्तुः स्नानाशनादिषु । <br>
सत्कारेऽभ्यागतानां च यथौचित्यं न हापयेत् । । ४ <br>
वेश्मात्मा च शरीरं हि गृहिणीनां द्विधा कृतम् । <br>
संस्कर्तव्यं प्रयत्नेन प्रथमं पश्चिमादपि । । ५ <br>
कृत्वा वेश्म सुसंमृष्टं त्रिकालविहितार्चनम् । <br>
वृत्तकर्मोपभोगानां संस्कर्तव्यं यथोचितम् । । ६ <br>
प्रातर्मध्यापराह्णेषु बहिर्मध्यान्तरेषु च । <br>
गृहसम्मार्जनं कृत्वा निष्कारान्न निशि क्षिपेत् । । ७ <br>
गोमहिष्यादिशालानां तत्पुरीषादिमात्रकम् । <br>
व्यपनेयं तु यत्नेन सम्मार्जन्या प्रसाधनम् । । ८ <br>
दासकर्मकरादीनां बाह्याभ्यन्तरचारिणाम् । <br>
पोषणादिविधिं विद्यादनुष्ठानं च कर्मसु । । ९<br>
शाकमूलफलादीनां वल्लीनामौषधस्य च । <br>
सङ्ग्रहः सर्वबीजानां यथाकालं यथाबलम् । । 1.11.१० <br>
ताम्रकांस्यायसादीनां काष्ठवेणुमयस्य १ च । <br>
मृन्मयानां च भाण्डानां विविधानां च सङ्ग्रहम् । । ११ <br>
कुण्डकादिजलद्रोण्या कलशोदञ्चतालुकाः । <br>
शाकपात्राण्यनेकानि स्नेहानां गोरसस्य च । । १२ <br>
मुसलं कुण्डनीयं तु यन्त्रकं२ चूर्णचालनी । <br>
दोहन्यो नेत्रकं मन्था मण्डन्यः शृङ्खलानि च । । १३ <br>
संदंशः कुण्डिका शूलाः पट्टपिप्पलको दृषत् । <br>
डाविका हस्तको दर्वी भ्राष्टस्फुटलकानि च । । १४ <br>
तुलाप्रस्थादिमानानि मार्जन्यः पिटकानि च । <br>
सर्वमेतत्प्रकुर्वीत प्रयत्नेन च सर्वदा । । १५ <br>
हिंग्वादिकमथो जाजी पिपल्यो मारिचानि च । <br>
राजिका धान्यकं शुण्ठी त्रिचतुर्जातकानि च । । १६ <br>
लवणं क्षारवर्गाश्च सौवीरकपरूषकौ । <br>
द्विदलामलकं चिंचा सर्वाश्च स्नेहजातयः । । १७ <br>
शुष्ककाष्ठानि वल्लूरमरिष्टा पिष्टमाषयोः । <br>
विकाराः पयसश्चापि विविधाः कन्दजातयः । । १८ <br>
नित्यनैमित्तिकानां हि कार्याणामुपयोगतः । <br>
सर्वमित्यादि संग्राह्यं यथावद्विभवोचितम् । । १९ <br>
यत्कार्याणां समुत्पत्तावुपाहर्तुं न दृश्यते । <br>
तत्प्रागेव यथायोगं सङ्गृह्णीयात्प्रयत्नतः । । 1.11.२० <br>
धान्यानां घृष्टपिष्टानां क्षुण्णोपहतयोरपि । <br>
भृशं शुष्कार्द्रसिद्धानां क्षयवृद्धी निरूपयेत् । । २१ <br>
<br>
