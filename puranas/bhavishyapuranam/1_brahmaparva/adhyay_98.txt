ब्रह्मोवाच<br>
मासि भाद्रपदे शुक्ला सप्तमी या गणाधिप । <br>
अपराजितेति विख्याता महापातकनाशिनी । । १<br>
चतुर्थ्यामेकभक्तं तु पञ्चम्यां नक्तमादिशेत् । <br>
उपवासं तथा षष्ठ्यां सप्तम्यां पारणं स्मृतम् । । २ ।<br>
पारणान्यत्र चत्वारि कथितानि मनीषिभिः । <br>
पुष्पाणि करवीरस्य तथा रक्तं च चन्दनम् । ।३<br>
धूपक्रिया गुग्गुलेन नैवेद्यं गुडपूपकाः । <br>
भाद्रपदादिमासेषु विधिरेष प्रकीर्तितः । । ४<br>
श्वेतानि भीमपुष्पाणि तथा श्वेतं च चन्दनम्। <br>
धूपमाज्यमिहाख्यातं नैवद्यं पायसं रवेः । । ५<br>
मार्गशीर्षादिमासेषु विधिरेष प्रकीर्तितः । <br>
ततोऽगस्त्यस्य पुष्पाणि कुङ्कुमं च विलेपनम् । । ६<br>
धूपार्थं सिह्लकं प्रोक्तमथ वा रविवर्णकम् । <br>
शाल्योदनं च नैवेद्यं सरसं फाल्गुनादिषु । । ७<br>
रक्तोत्पलानि भूतेश सागुरुं चन्दनं तथा । <br>
अनन्तो धूप उद्दिष्टो नैवेद्यं खण्डपूपकाः । । ८<br>
श्रीखण्डं ग्रन्थिसहितमगुरुः सिह्लकं तथा । <br>
मुस्ता तथेन्द्रं भूतेश शर्करा गृह्यते त्र्यहम् । । ९<br>
इत्येष धूपोऽनन्तस्तु कथितो देवसत्तम । <br>
ज्येष्ठादिमासेषु तथा विधिरुक्तो मनीषिभिः । । 1.98.१०<br>
शृणु नामानि देवस्य प्राशनानि च सुव्रत । <br>
सुधांशुरर्यमा चैव सविता त्रिपुरान्तकः । । ११<br>
पारणेष्वेव सर्वेषु प्रीयतामिति कीर्तयेत् । <br>
गोमूत्रं पञ्चगव्यं तु घृतं चोष्णं पयो दधि । । १२<br>
यस्त्वेतां सप्तमो कुर्यादनेन विधिना नरः । <br>
अपराजितो भवेत्सोऽसौ सदा शत्रुभिराहवे । । १३<br>
जित्वा शत्रुं लभेतापि त्रिवर्गं नात्र संशयः । <br>
त्रिवर्गमथ सम्प्राप्य स्वर्भानोः पुरमश्नुते । । १४<br>
ततः पूर्णेषु मासेषु पूजयेच्छक्तितः खगम् । <br>
गन्धपुष्पोपहारैस्तु पुराणश्रवणेन च । । १५<br>
अश्वदानेन च विभोर्ब्राह्मणानां च तर्पणैः । <br>
वाचकं पूजयित्वा च भास्करस्य प्रियं सदा । । १६<br>
भास्कराय ध्वजान्दद्यान्नानारत्नविभूषितान् । <br>
य इत्थं कुरुते वीर सप्तमीं यत्नतः सदा । । १७<br>
स पराजित्य वै शत्रुं याति हंससलोकताम् । । १८<br>
शुक्लाश्वोद्भवयानेन आपगेन पताकिना । <br>
आपगाधिपसंकाश आपगानुचरो भवेत् । । १९<br>
