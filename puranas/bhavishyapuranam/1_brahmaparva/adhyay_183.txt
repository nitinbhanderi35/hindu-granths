भास्कर उवाच।।<br>
कुर्यात्पंचमहायज्ञानधिकारो द्विजस्य सः।।<br>
भूतपित्रमरब्रह्ममनुष्याणां यथाविधि।।१।।<br>
सदा सदान कृत्यानां फलार्थमपरे स्थिताः।।<br>
नित्यानित्य मिति प्राहुरनुषंगात्फलं परे ।।२।। <br>
अतिथेः परितोषाय परिचर्या विधीयते ।। <br>
अदृष्टनियमादृष्टमारोग्यान्तं च वर्जनम् ।।३।। <br>
तिस्रोष्टकास्तु कर्तव्या मध्यावर्ती चतुर्थिका।।<br>
शाकपायसपूपैस्तु मांसेन तु चतुर्थिका।।४।।<br>
प्रतिपदि क्रियते यत्तु चतुष्पार्वणमुच्यते ।। <br>
स्वगृह्योक्तविधानेन  तत्तु पक्षादि कीर्त्यते।।५।। <br>
नित्यं नैमित्तिकं काम्यं वृद्धिश्राद्धं सपिंडनम्।।<br>
पार्वणं चेति विज्ञेयं गोष्ठशुद्ध्यर्थमुत्तमम्।।<br>
कर्मांगं नवमं प्रोक्तं वैदिकं दशमं स्मृतम् ।।६।। ।। <br>
।। अनूरुरुवाच ।। ।। <br>
यदेतद्भवता प्रोक्तं श्राद्धं द्वादशधा विभो ।। <br>
तस्य सर्वस्य मा ब्रूहि लक्षणं वै पृथक्पृथक् ।। ७ ।। <br>
नित्यं किमुच्यते श्राद्धं किं वा नैमित्तिकं भवेत् ।। <br>
काम्यादि देवदेवेश एतेषां लक्षणं वद ।। ८ ।। <br>
।। आदित्य उवाच ।। ।। <br>
अहन्यहनि यच्छ्राद्धं तन्नित्यं खग कीर्तितम् ।। <br>
वैश्वदेवविहीनं तु अशक्तावुदकेन तु ।। ९ ।। <br>
एकोद्दिष्टं तु यच्छ्राद्धं तन्नैमित्तिकमुच्यते ।। <br>
तत्सदैव प्रकर्तव्यमयुग्मान्भोजयेद्द्विजान् ।। 1.183.१० ।। <br>
कामयुक्तं हि तत्काम्यमभिप्रेतार्थसिद्धये ।। <br>
पार्वणेन विधानेन तदप्युक्तं खगाधिप ।। ११ ।। <br>
वृद्धौ यत्क्रियते श्राद्धं वृद्धिश्राद्धं तदुच्यते ।। <br>
सर्वं प्रदक्षिणं कार्यं पूर्वाह्णे तूपवीतिना ।।१२।। <br>
गंधोदकतिलैर्युक्तं कुर्यात्पात्रचतुष्टयम्।। <br>
अर्घार्थं पितृपात्रेषु प्रेतपात्रं प्रमोचयेत् ।।१३।। <br>
ये समाना इति द्वाभ्यामेतज्ज्ञेयं सपिंडनम् ।। <br>
नित्येन तुल्यं शेषं स्यादेकोद्दिष्टं स्त्रिया अपि।।१४।। <br>
दर्शे वै क्रियते यत्तु तत्पार्वणमुदाहृतम् ।। <br>
पर्वणि क्रियते यच्च तत्पार्वणमिति स्थितिः ।। <br>
गोभ्यश्च क्रियते श्राद्धं तद्गोष्ठश्राद्धमुच्यते ।। १५ ।। <br>
बहूनां विदुषां संपत्सुखार्थं पितृतृप्तये ।। <br>
क्रियते शुद्धये यद्वै ब्राह्मणानां च भोजनम् ।। <br>
शुद्यर्थमिति तत्प्रोक्तं वैनतेय मनीषिभिः ।। १६ ।। <br>
निषेककाले सोमे च सीमतोन्नयने तथा ।। <br>
ज्ञेयं पुंसवनं श्राद्धं तच्च कर्मांगमेव च ।। ।। १७ ।। <br>
क्रियते देवमुद्दिश्य सप्तम्यादिषु यत्नतः ।। <br>
गच्छेद्देशांतरे यस्तु श्राद्धं कुर्यात्तु सर्पिषा ।। <br>
तद्यत्नार्थमिति प्रोक्तं प्रदिशेच्च न संशयः ।।१८।।<br>
शरीरोपचये श्राद्धमश्ववृद्ध्यर्थमेव च ।। <br>
पुष्ट्यर्थमेतद्विज्ञेयमौपचारिकमुच्यते ।। १९ ।। <br>
सर्वेषामेव श्राद्धानां श्रेष्ठं सांवत्सरं मतम् ।। <br>
कियते यत्खगश्रेष्ठ मृतेहनि बुधैः सह ।। 1.183.२० ।। <br>
मृतेऽहनि पुनर्यस्तु न कुर्याच्छ्राद्धमादरात् ।। <br>
मातुश्च खगशार्दूल वत्सरांते मृतेऽहनि ।। २१ ।। <br>
नाहं तस्य खगश्रेष्ठ पूजां गृह्णामि नो हरिः ।। <br>
न ब्रह्मा न च वै रुद्रो न चान्ये देवतागणाः ।। २२ ।। <br>
तस्माद्यत्नेन कर्तव्यं वर्षेवर्षे मृतेऽहनि ।। <br>
नरेण खगशार्दूल भोजकेन विशेषतः ।। २३ ।। <br>
भोजको यस्तु वै श्राद्धं न करोति खगाधिप ।। <br>
मातापितृभ्यां सततं वर्षेवर्षे मृतेऽहनि ।।।२७। <br>
स याति नरकं घोरं तामिस्रं नाम नामतः ।। <br>
ततो भवति दुष्टात्मा नगरे सूकरः खग ।। २५ ।। <br>
अनूरुरुवाच ।। ।। <br>
न जानाति दिनं यस्तु न मासं विबुधाधिप ।। <br>
मृतौ यत्र महाप्राज्ञ पितरौ स कथं नरः ।। <br>
श्राद्धं करोतु वै ताभ्यां विधिवद्वत्सरात्मकम् ।। २६ ।। <br>
।। आदित्य उवाच ।। ।। <br>
न जानाति नरो यस्तु मृतानां विनतात्मज ।। <br>
मासं दिनं मृतानां तु पितॄणां खगसत्तम ।। २७ ।। <br>
यथा कुर्यात्खगश्रेष्ठ शृणु कृत्स्नं समासतः ।। <br>
मृताहं यो न जानाति मानवो विनतात्मज ।। २८ ।। <br>
तेन कार्यममायां च श्राद्धं सांवत्सरं खग ।। <br>
मासे मार्गशिरे वीर माघे वा विधिवत्खग ।। ।। २९ ।। <br>
विशेषतो भोजनेन यो मां पूज्यते सदा ।।<br>
प्रीतये मम वै तेन संपूज्याः पितरः सदा ।। 1.183.३० ।। <br>
ममेष्टाः पितरो नित्यं गावो विप्राश्च सुव्रत ।। <br>
तस्माच्च ते सदा पूज्या मद्भक्तेन विशेषतः ।। ३१ ।। <br>
