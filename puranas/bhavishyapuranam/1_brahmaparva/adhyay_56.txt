श्रीरुद्र उवाच<br>
कथं प्रचालयेद्ब्रह्मन् रथस्थं तमनाशनम् । <br>
अनुगाश्च कथं चास्य के च ते अनुगा क्रमात् । । १<br>
भूयोभूयः सुरश्रेष्ठ विस्तरान्मम श्रेयसे । <br>
१ वद सर्वं जगन्नाथ परं कौतूहलं हि मे । । २<br>
ब्रह्मोवाच<br>
शनैर्नयेद्रथं रुद्र वर्त्मना सु समेन तु । <br>
यथा पर्यटनं तु स्याद्विषमे पथि गच्छतः । । ३<br>
प्रतीहाररथं पूर्वं नयेन्मार्गविशुद्धये । <br>
तस्मादनन्तरं रुद्र दण्डनायकमादरात् । । ४<br>
पिङ्गलं च ततस्तस्य पृष्ठगं चादरान्नयेत् । <br>
रक्षको द्वारको यस्माद्रथारूढौ तु पृष्ठतः । । ५<br>
रथारूढस्तथा दिण्डी देवस्य पुरतः स्थितः । <br>
तस्मादपि तथा रुद्र लेखको भास्करप्रियः । । ६<br>
शनैःशनैर्नयेद्रुद्र रथं देवस्य यत्नतः । <br>
युगाक्षचक्रभङ्गो वा यथा न स्यात्त्रिलोचन । । ७<br>
ईषाभङ्गे द्विजभयं भग्नेऽक्षे क्षत्रियक्षयः । <br>
तुलाभङ्गे तु वैश्यानां शय्याशूद्रक्षयो भवेत् । । ८<br>
युगभङ्गे त्वनावृष्टिः पीठभङ्गे प्रजाभयम् । <br>
परचक्रागमं १ विद्याच्चक्रभङ्गे रथस्य तु । । ९<br>
ध्वजस्य पतने चापि नृपभङ्गं विनिर्दिशेत् । <br>
२व्यङ्गितप्रतिमायां तु राज्ञो मरणमादिशेत् । । 1.56.१०<br>
छत्रभङ्गाद्भयं रुद्र युवराज्ञो विनिर्दिशेत् । <br>
उत्पन्नेष्वेवमाद्येषु उत्पातेष्वशुभेषु च । । ११<br>
बलिकर्म पुनः कुर्याच्छांतिहोमं तथैव च । <br>
ब्राह्मणान्वाचयेद्भूयो दद्याद्दानानि चैव हि । । १२<br>
पूर्वोत्तरे च दिग्भागे रथस्याग्निं प्रकल्पयेत् । <br>
समिद्भिस्तु घृताक्ताभिर्होमयेज्जातवेदसम् । । १३<br>
स्वाहाकारान्वदन्सम्यग्दैवतेभ्यस्त्वनुक्रमात् । <br>
ग्रहेभ्यश्च प्रजाभ्यश्च नामान्युद्दिश्य होमयेत् । । १४<br>
प्रथमं चाग्नये स्वाहा स्वाहा सोमाय चैव हि । <br>
स्वाहा प्रजापतये च देया आहुतयः क्रमात् । । १५<br>
स्वस्त्यस्त्विह च विप्रेभ्यः स्वस्ति राज्ञे तथैव च । <br>
गोभ्यः स्वस्ति प्रजाभ्यश्च जगतः शान्तिरस्तु वै । । १६<br>
शं नोऽस्तु द्विपदे नित्यं शान्तिरस्तु चतुष्पदे । <br>
शं प्रजाभ्यस्तथैवास्तु शं सदात्मनि चास्तु वै । । १७<br>
भूः शान्तिरस्तु देवेश भुवः शान्तिस्तथैव च । <br>
स्वश्चैवास्तु तथा शान्तिः सर्वत्रास्तु तथा रवेः । । १८<br>
त्वं देव जगतः स्रष्टा पोष्टा चैव त्वमेव हि । <br>
प्रजापाल ग्रहेशान शान्तिं कुरु दिवस्पते । । १९<br>
इदमन्यच्च वक्ष्यामि शान्त्या परमकारणम् । <br>
यात्राकारणभूतस्य पुरुषस्य स्वजन्मनः । । 1.56.२०<br>
दुःस्थान्ग्रहांश्च विज्ञाय ग्रहशान्तिं समाचरेत् । <br>
प्रादेशमात्राः कर्त्तव्याः समिधोऽथ प्रमाणतः । । २१<br>
अर्कमय्यो रवेः कार्या पालाश्यः शशिनः स्मृताः । <br>
खादिर्यश्चैव भौमाय आपामार्ग्योऽब्जसूनवे । । २२<br>
आश्वत्थ्यश्चाथ जीवाय औदुम्बर्यः सिताय च । <br>
असिताय शमीमय्यो दूर्वा कार्यस्तु राहवे । ।२ ३<br>
केतवे तु कुशाः कार्याः दक्षिणाश्चाप्यतः शृणु । <br>
सूर्याय शोभनां धेनुं शंखं दद्यादथेन्दवे । । २४<br>
रक्तमनड्वाहं भौमाय काञ्चनं सोमसूनवे । <br>
जीवाय वाससी देये शुक्रायाश्वं सितं हर । । २५<br>
शनैश्चराय गां नीलां राहवे भाण्डपायसम् । <br>
छागं तु केतवे दद्याच्छृण्वेषां भोजनान्यपि । । २६<br>
गुडौदनं तु सूर्याय सोमाय घृतपायसम् । <br>
हविष्यमन्नं भौमाय क्षीरान्नं सोमसूनवे । । २७<br>
दध्योदनं तु जीवाय शुक्रायाथ घृताशनम् । <br>
तिलपिष्टांश्च माषाश्च सूर्यपुत्राय दापयेत् । । २८<br>
राहवे दापयेन्मांसं केतवे चित्रमोदनम् । <br>
सौवीरमारनालं च स्विन्नबीजं च काञ्जिकम् । । २९<br>
यथा बाणप्रहाराणां वारणं कवचं स्मृतम् । <br>
तथा दैवोपघातानां शान्तिर्भवति वारणम् । । 1.56.३०<br>
अहिंसकस्य दान्तस्य धर्मार्जितधनस्य च । <br>
नित्यं च नियमस्थस्य सदा सानुग्रहा ग्रहाः । । ३१<br>
ग्रहाः पूज्याः सदा रुद्र इच्छता विपुलं यशः । <br>
श्रीकामः शान्तिकामो वा ग्रहयज्ञं समाचरेत् । । ३२<br>
वृष्ट्यायुःपुष्टिकामो वा तथैवाभिचरन्पुनः । <br>
यानपत्या भवेन्नारी दुष्प्रजाश्चापि या भवेत् । । ३३<br>
बाला यस्याः प्रम्रियन्ते या च कन्याप्रजा भवेत् । <br>
राज्यभ्रष्टो नृपो यस्तु दीर्घरोगी च यो भवेत् । । ३४<br>
ग्रहयज्ञः स्मृतस्तेषां मानवानां मनीषिभिः । <br>
तस्मादसौ सदा कार्यः श्रेयोऽर्थं जानता हर । । ३५<br>
दत्तपुष्पः क्रूरदृक्च पुष्पजो धिषणस्तथा । <br>
सितासितौ तथा रुद्र उपरागः शिखी तथा । । ३६<br>
एते ग्रहा महाबाहो विद्वद्भिः पूजिताः सदा । <br>
ताम्रकात्स्फाटिकाद्रक्तचन्दनात्स्वर्णकादपि । ३७<br>
राजतादायसात्सीसाद्ग्रहाः कार्याः२ प्रयत्नतः । <br>
स्वर्णे वाथ पटे लेख्या यथाशास्त्रं महेश्वर । । ३८<br>
यथावर्णं प्रदेयानि वासांसि कुसुमानि च । <br>
गंधाश्च बलयश्चैव धूपो देयश्च गुग्गुलः । । ३९<br>
कर्तव्या मन्त्र३वंतश्च चरवः प्रतिदैवतम् । <br>
आकृष्णेन इमं देवा अग्निर्मूर्धा दिवः ककुत् । । 1.56.४०<br>
उद्बुध्यस्व यथासंख्यमृच एताः प्रकीर्तिताः । <br>
बृहस्पते अतियदर्यस्तथैवान्नात्परिस्रुतः । । ४१<br>
शं नो देवी तथा कांडात्केतुं कृण्वन्निमाः क्रमात् । <br>
पूर्वोक्ताः समिधस्त्वत्र यथाशास्त्रं प्रहोमयेत् । ।४ २<br>
एकैकस्याष्टशतकमष्टाविंशतिरेव वा । <br>
होतव्या मधुसर्पिभ्यां दध्ना चैव समन्विताः । ।४ ३<br>
पूर्वोक्तभोजनं यद्धि ब्राह्मणेभ्यो निवेदयेत् । <br>
शक्तितो वा यथालाभं दक्षिणा तु१ विधानतः । । ४४<br>
यश्च यस्य यदा दुःस्थः स तं यत्नेन पूजयेत् । <br>
मयैषा हि वरो दत्तः पूजिताः पूजयिष्यथ । । ४५<br>
ग्रहाधीना नरेंद्राणामुच्छ्रयाः पतनानि च । <br>
भावाभावौ च जगतस्तस्मात्पूज्यतमा ग्रहाः । । ४६<br>
ग्रहा गावो नरेन्द्राश्च गुरवो ब्राह्मणास्तथा । <br>
पूजितः पूजयन्त्येते निर्दहन्त्यपमानिताः । । ४७<br>
यथा समुत्थितं यन्त्रं यन्त्रेणैव प्रहन्यते । <br>
तथा समुत्थितां पीडां ग्रहशान्त्या ३ प्रशामयेत् । । ४८<br>
यज्वनां सत्यवाक्यानां तथा नित्योपवासिनाम् । <br>
जपहोमपराणां च सर्वं दुष्टं प्रशाम्यति । । ४ ९<br>
एवं कृत्वा प्रजाशान्तिं कृत्वा च स्वस्तिवाचनम् । <br>
पुनः सज्जं रथं कृत्वा कुर्यात्प्रकमणं हर । । 1.56.५०<br>
मार्गं शेषं नयित्वा तु नयेद्देवालयं रविम् । <br>
पूजयित्वा ततः  ४पूर्वा याः प्रोक्ता रथदेवताः । । ५१<br>
यथा पूज्या ग्रहाः सर्वे उत्पातेषु त्रिलोचन । <br>
रथदेवास्तथा५ पूज्या याः स्थिता रथमाश्रिताः । । ५२<br>
