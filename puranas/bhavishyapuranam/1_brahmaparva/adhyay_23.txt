शतानीक उवाच<br>
केनायं भीमजो विप्र प्रमथाधिपतिः कृतः । <br>
भर्तृत्वे चापि विघ्नानामधिकारी कथं बभौ । । १<br>
सुमन्तुरुवाच<br>
साधु पृष्टोऽस्मि राजेन्द्र यदयं विघ्नकारकः । <br>
यैर्वापि विघ्नकरणैर्निर्युक्तोऽपि विनायकः । ।<br>
तत्ते वच्मि महाबाहो शृणुष्वैकमनाधुना । । २<br>
आद्ये कृतयुगे वीर प्रजासर्गमवाप ह । <br>
दृष्ट्वा कर्माणि सिद्धानि विना विघ्नेन भारत । । ३<br>
अगतक्लेशां प्रजां दृष्ट्वा गर्वितां कृत्स्नशो नृप । <br>
बहुशश्चिन्तयित्या तु इदं कर्म महीपते । । ४<br>
विनायकः समृद्ध्यर्थं प्रजानां विनियोजितः । <br>
गणानां चाधिपत्ये च भीमः कञ्जजसात्त्वतैः । ।<br>
ततोपसृष्टो यस्तस्य लक्षणानि निबोध मे । । ५<br>
स्वप्नेवगाहतेऽत्यर्थं जलं मुण्डांश्च पश्यति । <br>
काषायवाससश्चैव क्रव्यादांश्चाधिरोहति । । ६<br>
अन्त्यजैर्गर्दभैरुष्ट्रैः सहैकत्रावतिष्ठते । <br>
व्रजमानस्तथात्मानं मन्यतेऽनुगतं परैः । । ७<br>
विमना विफलारम्भः संसीदत्यनिमित्ततः । <br>
करटारूढमात्मानमम्भसोन्तरगं तथा । । ८<br>
पत्तिभिश्चावृतं यान्तं सङ्गमनान्तिकं नृप । <br>
पश्यते कुरुशार्दूल स्वप्नान्ते नात्र संशयः । । ९<br>
चित्तं च विकृताकारं करवीरविभूषितम् । <br>
तेनोपसृष्टो लभते न राज्यं पौर्वसंभवम् । । 1.23.१०<br>
कुमारी न च भर्तारमपत्यं गर्भिणी तथा । <br>
आचार्यत्वं श्रोत्रियश्च शिष्याश्चाध्ययनं तथा । ।<br>
वणिग्लाभं च नाप्नोति कृषिं चैव कृषीवलः । । ११<br>
स्नपनं तस्य कर्तव्यं पुण्येऽहनि ' महीपते । <br>
गौरसर्षपकल्केन साज्येनोत्सादितेन तु । । १२<br>
शुक्लपक्षे चतुर्थ्यां तु वासरे धिषणस्य च । <br>
तिष्ये च वीरनक्षत्रे तस्यैव पुरतो नृप । । १३<br>
सर्वौषधैः सर्वगन्धैर्विलिप्तशिरसस्तथा । <br>
भद्रासनोपविष्टस्य स्वस्ति वाच्य द्विजाञ्छुभान् । । १४<br>
व्योमकेशं तु सम्पूज्य पार्वतीं भीमजं तथा । <br>
कृष्णं सपितरं तात पवमानं सितं तथा । । १५<br>
धिषणं चेन्दुपुत्रं च कोणं केतुं च ३ भारत । <br>
विधुन्तुदं बाहुलेयं नन्दकस्य च धारिणम् । । १६<br>
अश्वस्थानाद्गजस्थानाद्वल्मीकात्सङ्गमाद्ह्रदात् । <br>
मृत्तिकां रोचनां गन्धान्गुग्गुलं चाप्सु निक्षिपेत् । । १७<br>
यदाहृतं ह्येकवर्णैश्चतुर्भिः कलशैर्ह्रदात् । <br>
चर्मण्यानडुहे रक्ते स्थाप्यं भद्रासनं तथा । । १८<br>
सहस्राक्षं शतधारमृषिभिः १ पावनं कृतम् । <br>
तेन त्वामभिषिञ्चामि पावमान्यः पुनन्तु ते । । १९<br>
भगं ते वरुणो राजा भगं सूर्यो बृहस्पतिः । <br>
भगमिन्द्रश्च वायुश्च भगं सप्तर्षयो ददुः । । 1.23.२०<br>
यत्ते केशेषु दौर्भाग्यं सीमन्ते यच्च मूर्धनि । <br>
ललाटे कर्णयोरक्ष्णोरापस्तद् घ्नन्तु ते सदा । । २१<br>
स्नातस्य सार्षपं तैलं सुवेणौदुम्बरेण तु । <br>
जुहुयान्मूर्धनि कुशान्सव्येन परिगृह्य तु । । २२<br>
मितश्च सम्मितश्चैव तथा च शालकंटकः । <br>
कूष्माण्डो राजश्रेष्ठास्तेऽग्नयः स्वाहासमन्विताः । । २३<br>
नामभिर्बलिमन्त्रैश्च नमस्कारसमन्वितैः । <br>
दद्याच्चतुष्पथे शूर्पे कुशानास्तीर्य सर्वतः । । २४<br>
कृताकृतांस्तण्डुलांश्च पललौदनमेव च । <br>
मत्स्यान्पक्वांस्तथैवामान्मांसमेतावदेव तु । । २५<br>
पुष्पं चित्रं सगन्धं च सुरां च त्रिविधामपि । <br>
मूलकं पूरिकाः पूपांस्तथैवोण्डेरिकास्रजम् । ।<br>
दधिपायसमन्नं च गुडवेष्टान्समोदकान् । । २६<br>
विनायकस्य जननीमुपतिष्ठेत्ततोऽम्बिकाम् । <br>
दूर्वासर्षपपुष्पाणां दत्त्वा पुष्पाञ्जलित्रयम् । । २७<br>
रूपं देहि यशो देहि भगं भगवति देहि मे । <br>
पुत्रान्देहि धनं देहि सर्वान्कामांश्च देहि मे । ।<br>
अचलां बुद्धिं मे देहि धरायां ख्यातिमेव च । । २८<br>
ततः शुक्लाम्बरधरः शुक्लमाल्यानुलेपनः । <br>
भोजयेद् ब्राह्मणान्दद्याद्वस्त्रयुग्मं गुरोरपि । । २९<br>
एवं विनायकं पूज्य ग्रहांश्चैव विधानतः । <br>
कर्मणां फलमाप्नोति श्रियं प्राप्नोत्यनुत्तमाम् । । 1.23.३०<br>
आदित्यस्य सदा पूजां तिलकं स्वामिनस्तथा । <br>
विनायकपतेश्चैव सर्वसिद्धिमवाप्नुयात् । । ३१<br>
<br>
