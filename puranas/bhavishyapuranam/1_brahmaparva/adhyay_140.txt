सुमन्तुरुवाच<br>
एवं स आनयित्वा तु मगान्साम्बो महीपते । <br>
स महात्मा पुरा साम्बश्चन्द्रभागासरित्तटे । । १ <br>
पुरं निवेशयामास स्थापयित्वा दिवाकरम् ।<br>
कृत्वा धनसमृद्धं तु भोजकानां समर्पयत् । । २ <br>
तत्पुरं सवितुः पुण्यं त्रिषु लोकेषु विश्रुतम् । <br>
सांबेन कारितं यस्मात्तस्मात्साम्बपुरं स्मृतम् । । ३ <br>
तस्मिन्प्रतिष्ठितो देवः पुरमध्ये दिवाकरः । <br>
सत्कृत्य स्थापिताः सर्वे आत्मनामाङ्किते पुरे । । ४<br>
मगानां तु सदाचारो दृष्टाचारकुलोचितः । <br>
देवशुश्रूषणं गीतं वेदप्रोक्तेन कर्मणा । । ५ <br>
कृतकृत्यस्तदा साम्बो वरं लब्ध्वा पुनर्युवा । <br>
आदिदेवं सुरज्येष्ठमादित्यं प्रणिपत्य सः । । ६ <br>
अनन्तरं मगान्सर्वान्प्रणिपत्याभिवाद्य च । <br>
प्रस्थितो निर्मलः साम्बः पुरीं द्वारवतीं तदा । । ७ <br>
मगानां कारणार्थेन प्रार्थिता भोजवंशजाः । <br>
वसुदेवस्य पौत्रेण गोत्रजेन महात्मना । । ८ <br>
कन्यादानं कृतं तेषां मगानां भोजकोत्तमैः । <br>
सर्वास्ताः सहिताः कन्याः प्रवालमणिभूषिताः । । ९ <br>
अर्चयित्वा तु ताः सर्वाः प्रेषिताः सवितुर्गृहम् । <br>
पुनर्गत्वा तु सांबेन पृष्टो देवो दिवाकरः । । 1.140.१० <br>
मगानां ज्ञानमाख्याहि१ वेदानव्यङ्गमेव च । <br>
साम्बस्य वचनं श्रुत्वा भास्करो वाक्यमब्रवीत् । । ११ <br>
पृच्छ त्वं नारदं गत्वा स ते सर्वं वदिष्यति । <br>
एवमुक्तोऽथ वै साम्बो गतवान्नारदं प्रति । । १२ <br>
गत्वा कृत्स्नमिदं सर्वं तस्मै तेन निवेदितम् । <br>
स चाप्याह ततः साम्बं न जाने ज्ञानमुत्तमम् । । १३ <br>
भोजकानां यदुश्रेष्ठ ज्ञानं व्यासो महामुनिः । <br>
तं गत्वा परिपृच्छ त्वं प्रणम्य शिरसा मुनिम् । । १४ <br>
कृष्णानुरोधात्ते सर्वं स वक्ष्यति न संशयः । <br>
नारदेनैवमुक्तस्तु साम्बो जाम्बवतीसुतः । । १५ <br>
व्यासाश्रमं स गत्वा तु प्रणम्य शिरसा मुनिम् । <br>
कृताञ्जलिपुटो भूत्वा इदं वचनमब्रवीत् । । १६ <br>
शाकद्वीपं मया गत्वा आनीता मगपुङ्गवाः । <br>
बाला यौवनसम्पन्नाः सन्निविष्टा मगोत्तमाः । । १७ <br>
सत्कृत्य पूजयित्वा तु पुरं तेषां समर्पितम् । <br>
सम्प्राप्य तु पुरं ते वै ज्येष्ठमध्यकनीयसः । । १८ <br>
भोजवंशसमुत्पन्नाः कन्यकाः समलङ्कृताः । <br>
वरयित्वा कृतं तेषां विप्रप्रणयनं शुभम् । । १९<br>
अहो सभाग्याः श्लाघ्याश्च कृतपुण्याश्च ते सदा । <br>
पूजायां ये रता भानोर्येषां चैव वरप्रदः । । 1.140.२० <br>
पर्याप्तं सर्वमेतेषामिह चामुष्मिकं फलम् । <br>
अनित्ये सति मानुष्ये देवपूजारता हि ये । । २१ <br>
किन्तु चिन्तयतः सूर्यं चिन्तयित्वा तु भोजकान् । <br>
ज्ञानं प्रति तथा चैषां हदये संशयो मम । । २२ <br>
कथं पूजाकरा ह्येते के मगाः के च भोजकाः । <br>
ज्ञानं किं परमं तेषां ज्ञेयस्तेषां क एव तु । । २३ <br>
दिव्येति ते कथं प्रोक्ताः किमर्थं कूर्चधारणम् । <br>
सौरव्रतं किमर्थं तु वाचकास्ते कथं स्मृताः । । २४ <br>
किमर्थं तेजसा वेदान्गायन्तश्चैव ते कथम् । <br>
अथाहिकञ्चुकस्याङ्गं किं प्रमाणं च कस्य वै । । २५ <br>
कस्य वै का समाख्याता यदुत्पन्नं कथं स्मृतम् । <br>
कथं देवांश्च गायन्ति यज्ञं कुर्वन्ति ते कथम् । । २६ <br>
अग्निहोत्रं च किं तेषां पञ्च दोलाश्च काः स्मृताः । <br>
एतत्सर्वं समाख्याहि भोजकानां विचेष्टितम् । । २७ <br>
साम्बस्य वचनं श्रुत्वा कृष्णद्वैपायनो मुनिः । <br>
कालीसुतो महातेजा उवाच परमं वचः । । २८ <br>
साधुसाधु यदुश्रेष्ठ साधु पृष्टोऽस्मि सुव्रत । <br>
दुर्ज्ञेयचेष्टितं किञ्चिद्भोजकानां न संशयः । । २९ <br>
भास्करस्य प्रसादेन ममापि स्मृतिमागतम् । <br>
यथाख्यातं वशिष्ठेन तथा ते वच्मि कृत्स्नशः । । 1.140.३० <br>
मगानां चरितं श्रेष्ठं शृणु त्वं कृष्णनन्दन । <br>
ज्ञानवेदिन एवैते कर्मयोगं समाश्रिताः । । ३१ <br>
श्रूयन्ते ऋषयः सर्वे मौनेन नियमस्थिताः । <br>
भुञ्जते चापि मौनेन सर्वे वै परमर्षयः । । ३२ <br>
मुनिचर्याकृतस्तेऽपि शाकद्वीपनिवासिनः । <br>
तस्मान्मौनेन भोक्तव्यमगुणत्वमनिच्छता । । ३३<br>
वचः सूर्यसमाख्यातं कारणं च वरं तथा । <br>
अर्चायां ते च ते नित्यमर्चयन्तश्च ते स्मृताः । । ३४ <br>
भोजकन्यासुजातत्वाद्भोजकास्तेन ते स्मृताः । <br>
ब्राह्मणानां यथा प्रोक्तो वेदाश्चत्वार एव तु । । ३५ <br>
ऋग्वेदोऽथ यजुर्वेदः सामवेदस्त्वथर्वणः । <br>
ब्रह्मणोक्तास्तथा वेदा मगानामपि सुव्रत । । ३६ <br>
त एव विपरीतास्तु तेषां वेदाः प्रकीर्तिताः । <br>
वेदो विश्वमदश्चैव विद्वद्वह्निरसस्तथा । । ३७ <br>
वेदा ह्येते मगानां तु पुरोवाच प्रजापतिः । <br>
मगा वेदमधीयन्ते वेदाङ्गास्तेन ते स्मृताः । । ३८ <br>
शेषो न हि महाभागः सर्वसत्त्वसुखावहः । <br>
ससूर्यरथमासाद्य रथिभिः सह वर्षति । । ३९ <br>
यस्तस्य तु पुनर्मोकं स रवेर्हि महानकः । <br>
वन्दितव्यो मगानां तु अस्त्रमन्त्रेण नित्यशः । ।1.140.४ ० <br>
यथा स्रजो द्विजानां तु पूजाकाले प्रमीयते । <br>
सर्वसंस्कारयज्ञेषु यथा दर्भा द्विजातिषु । ।४ १ <br>
पवित्राः कीर्तितास्तेषां तथा धर्मो मगस्य तु । <br>
एभिर्जयन्ति भूयिष्ठं तस्मिन्द्वीपे मगाधिपाः । ।४२ <br>
विद्यावन्तः कुलश्रेष्ठाः शौचाचारसमन्विताः । <br>
यज्ञावसक्ता१ भक्ताश्च जपन्तो मन्त्रमादितः । ।४ ३ <br>
प्रियास्तु यदुशार्दूल भोजका यदुनन्दन । <br>
अस्त्रमिव वै मन्त्रो वेदस्य परिपठ्यते । ।४४ <br>
सर्वेषां ब्राह्मणानां तु सावित्री परिकल्प्यते । <br>
अस्माकं तु यदुश्रेष्ठ महाव्याहृतिपूर्तिका । ।४५ <br>
अमोहकेनाथ विमानभुञ्जी मौनेन चैवापि यथा हि युक्तम् ।<br>
न चापि किञ्चित्स्मृतिकं स्पृशेच्च तच्चापि नात्रैव च संस्पृशेद्धि । । ४७<br>
श्वसन्त्यनिच्छंस्तु परिक्षिपेत्तु स्वाभीष्टसूर्यं तु नमेत्सदैव ।<br>
यथा यज्ञं हि मन्त्रेण वेदप्रोक्तेन कर्मणा । ।४७<br>
तत्त्वमन्यन्मगानान्तु विधिमन्त्रपुरस्कृतम् । <br>
हविः सम्पद्यते यस्मात्तेन ते यज्विनः स्मृताः । ।४८ <br>
यथाग्निहोत्रं प्रथितं द्विजानां तथाध्वहोत्रं विहितं मगानाम् ।<br>
अच्छं च नामेति तदध्वरस्य मुनेर्वचो नात्र विचारणास्ति । ।४९<br>
पञ्चधूपाः प्रदातव्याः सिद्धिरस्येह सर्वदा । <br>
दण्डनायकवेले द्वे त्रिसन्ध्यं भास्करस्य तु । । 1.140.५० <br>
