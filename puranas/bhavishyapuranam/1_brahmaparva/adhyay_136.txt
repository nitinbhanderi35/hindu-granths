नारद उवाच<br>
अतः परं प्रवक्ष्यामि अधिवासनमुत्तमम् । <br>
सहस्रशीर्षा पुरुषो मण्डपं यत्नतो विशेत् । । १ <br>
ततोऽन्ये च शुचौ देशे असंस्पृष्टोपलेपने । <br>
मण्डलं पञ्चवर्णैस्तु आलिखेच्चतुरस्रकम् । । २ पताकातोरणच्छत्रध्वजमाल्याद्यलंकृतम् । <br>
विचित्रसुवितानाढ्यं प्रकीर्णकुसुमोत्करैः । । ३<br>
तस्य मध्ये कुशास्तीर्णे मूर्तिः स्थाप्या विवस्वतः । <br>
तत्रास्यावाहनं कृत्वा दद्यादर्घ्यं विवस्वते । । ४ <br>
सुवर्णमधुपर्कादि कृत्वा१ तत्र विधानतः । <br>
देवस्य दर्शयेद्गां च सवत्सां रोहिणीं शुभाम् । । ५ <br>
नमो गोपतये तुभ्यं सहस्रांशो प्रसीद मे । <br>
एवमर्घ्येण सम्मन्त्र्य परिधाय च वाससी । । ६ <br>
यज्ञोपवीतमातिथ्यं तथाभ्यङ्गं तथैव च । <br>
वत्सरे वत्सरे तस्य नवमव्यङ्गमाहरेत् । । ७ <br>
श्रावणे मासि राजेन्द्र पवित्रं तस्य तद्धि वै । <br>
ब्राह्मणान्भोजयित्वा तु वर्षेवर्षे प्रयोजयेत् । । ८ <br>
अव्यङ्गं यदुशार्दूल श्रावणे मासि भास्करम् । <br>
सर्वगन्धैः समालभ्य चन्दनागुरुकुङ्कुमैः । । ९ <br>
अलङ्कारैरलङ्कृत्य कुसुमैश्च सुगन्धिभिः । <br>
मालाभिश्च विचित्राभिराबद्धाभिरनेकशः । । 1.136.१० <br>
ततो धूपं निवेद्याशु प्रतिमाग्रे प्रयत्नतः । <br>
सहस्रशीर्षा पुरुषो मण्डपं च प्रवेशयेत् । । ११ <br>
नमः शम्भवेति मन्त्रेण शय्यायां विनिवेशयेत् । <br>
विश्वतश्चक्षुरित्येव कुर्यात्कमलनिष्कलम् । । १२ <br>
पुनरेव च वक्ष्यामि सङ्कलीकरणं शुभम् । <br>
स्नापने तु यथाकार्यः स्वदेहे न्यास उत्तमः । । १३ <br>
प्रतिमायां तथा कार्यो यथा चालम्भनं बुधः । <br>
ॐ हुं खषोल्काय नमो मूलमन्त्रः प्रकीर्तितः । । १४ <br>
आदित्योऽयं स्वयं देवो ह्यक्षरेणोपबृंहितः । <br>
ॐकारं विन्यसेन्मूर्ध्नि हुंकारं नासिकोपरि । । १५ <br>
खकारं च ललाटे तु षकारं वदने न्यसेत् । <br>
लकारं चैव कंठे तु ककारं हृदये न्यसेत् । । १६<br>
यकारं तु भुजे वामे नकारं दक्षिणे भुजे । <br>
मकारं वामकुक्षौ च विसर्गं दक्षिणे न्यसेत् ॥ १७ <br>
ॐकारं तु सदा ध्यायेज्ज्वालामालासमाकुलम् । <br>
हुङ्कारं शुद्धवर्णाभं प्रसुवन्तमलं शुभम् ॥ १८ <br>
खकारं चिन्तयेत्प्राज्ञो भिन्नाञ्जनसमप्रभम् । <br>
तरुणादित्यवर्णाभं खकारं चिन्तयेद्बुधः ॥ १९ <br>
षोकारं तु महाबाहो हेमवर्णं विचिन्तयेत् । <br>
शुक्लपद्मनिभाकारमकारं चिंतयेद्बुधः ॥1.136.२० <br>
जातीकुसुमसंकाशं ह्रींकारं सर्ववर्णकम् । <br>
क्षीरवर्णं सकारं तु चिन्तयेत्सततं बुधः ॥२ १ <br>
नकारं हिमकुन्दाभं मकारममृताक्षरम् । <br>
ह्रींकारं विद्युत्संकाशं ह्रींकारं सर्ववर्णकम् ॥२२१ <br>
क्षीरवर्णं सकारं तु चिन्तयेत्सततं बुधः । <br>
नकारं स्वर्णवर्णाभं मकारं कनकप्रभम् ॥२३ <br>
ततो देवं महात्मानं सहस्रकिरणं रविम् । <br>
प्रसादाभिमुखं देवं शयनीये निवेशयेत् ॥२४ <br>
अग्निकार्यं ततः कुर्युरग्निकुण्डेषु वै द्विजाः । <br>
ततोऽरण्यां समुत्थाप्य अग्निं लौकिकमेव वा ॥२५ <br>
प्रज्वाल्याग्निं विधानेन कुर्याद्धोमं विचक्षणः । <br>
बह्वृचः पूर्वकाण्डेषु याम्यां मध्यन्दिनस्तथा ॥२६ <br>
पश्चिमे चैव च्छन्दोग उत्तरेऽथर्वणो मतः । <br>
मध्ये च भोजकः कुर्याद्धोमं यज्ञे यदुत्तम ॥२७ <br>
शमीपालाशोदुम्बराणि ह्यपामार्गस्तथैव च । <br>
द्वादश तु सहस्राणि अष्टौ चत्वारि एव च ॥२८ <br>
द्वे त्रीणि च सहस्राणि अथ वा एकमेव हि । <br>
अग्निर्मूर्धेति मन्त्रेण कुण्डस्यालम्भनं भवेत् ॥२९ <br>
उल्लिख्याभ्युक्ष्य तेनैव अग्निं दूतमिति स्मृताः । <br>
सम्बुध्यस्वाग्ने मन्त्रेण गर्भाधानं तु कारयेत् ॥1.136.३ ०<br>
सीमन्तेति पुनस्तत्र महामन्त्रेण होमयेत् । <br>
जातकर्म तथा प्रोक्तं प्राणायामं विदुर्बुधाः । । ३१ <br>
नमः स्वाहेति मन्त्रेण नामकरणमेव च । <br>
अन्नप्राशनमन्त्रेण अन्नप्राशनमादिशेत् । । ३२ <br>
ज्येष्ठमग्रेति मन्त्रेण तेन चूडोपकर्मणि । <br>
व्रतबन्धस्य मन्त्रेण व्रतबन्धं समादिशेत् । । ३३ <br>
समावर्तनमित्येव आकृष्णेति च होमयेत् । <br>
पत्नीसंयोजनं चैव स्वयमेव प्रकल्पयेत् । । ३४ <br>
अग्निहोत्रादिकं कर्म यज्ञकर्माणि यानि च । <br>
महाव्याहृतिमन्त्रेण होतव्यानि समन्ततः । । ३५ <br>
मातॄणां यज्ञभूतानां बलिकर्म प्रदापयेत् । <br>
सर्वकामसमृद्ध्यर्थं कारयेदधिवासनम् । । ३६ <br>
त्रिरात्रं पञ्चरात्रं च अहोरात्रमथापि वा । <br>
ततः त्वलङ्कृतां स्नातां मणिरत्नैर्विभूषिताम् । । ३७ <br>
कृतरक्षां प्रयत्नेन प्रतिमामधिवासयेत् । <br>
देवागारादथैशाने दिग्भागे दिव्यमन्दिरम् । । ३८ <br>
कृत्वा कुशपरिस्तीर्णे वरास्तरणसंवृते । <br>
पूर्वशीर्षां तथा शय्यां शुक्लां शुक्लाम्बरोत्तराम् । । ३९ तस्यामावेशयेत्सम्यङ्महाश्वेतमुपाहरेत् । <br>
निक्षुभा दक्षिणे पार्श्वे वामे राज्ञी च कीर्तिता । । 1.136.४० <br>
दण्डपिङ्गलकौ चास्य स्थितौ पादप्रवेशितौ । <br>
तस्यां संवेशितायां तु शर्वर्यां प्रतिमां रवेः । । ४१ <br>
वसेत्तां रजनीं तत्र स्तूयमानश्चतुदिशम् । <br>
ब्राह्मणैर्बन्दिभिश्चापि गीतज्ञैश्चारणैस्तथा । । ४२ <br>
कुर्याज्जागरणं तत्र सूर्यभक्तिसमन्वितैः । <br>
प्रभातायां तु शर्वर्यां बोधयेदृग्विधानतः । । ४३<br>
हविष्यं भोक्तुकामांस्तु ब्राह्मणान्भोजकांस्तथा । <br>
दक्षिणाभिश्च सम्पूज्य तैः कृतस्वस्तिवाचनः । ।४४ <br>
ततो गर्भगृहस्थाय मध्ये कृत्वा तु पिण्डिकाम् । <br>
विधिवत्तत्र सौवर्णं न्यसेत्सप्तहयं रथम् । ।४५ <br>
सर्वबीजौषधैश्चैव तत्र धृत्वा विधानवित् । <br>
दत्त्वार्घ्यं स्थापयेत्तत्र यजमानः सहायवान् । । ४६ शङ्खदुन्दुभिनिर्घोषैर्जलधारासहाक्षतैः । <br>
कृत्या पुण्याहशब्दं तु आलयस्य प्रदक्षिणाम् । ।४७ <br>
शुभलग्ने दिने ऋक्षे पूर्वाह्णे भानवे क्षणे । <br>
मुहूर्ते च शुभे भानोः प्रतिमां स्थापयेद्बुधः । ।४८ <br>
नाधोमुखीं नोर्ध्वमुखीं न पार्श्वावनतां तथा । <br>
समामभिमुखीं चेमां प्रतिमां तु निवेशयेत् । ।४९ <br>
पत्न्यौ चास्य ततः सम्यक्पार्श्वयोर्विनिवेशयेत् । <br>
निक्षुभा दक्षिणे पार्श्वे रवे राज्ञी तु वामतः । । 1.136.५० <br>
ततस्तदुपहारार्थं सम्भारं प्राक्तमाहृतैः । <br>
मोदकायूषिकापूपशष्कुलीभूतशीर्षकैः । । ५१ <br>
कृशरैः पायसोन्मिश्रैः सर्वदिक्षु क्षिपेद्बलिम् । <br>
इन्द्राय देवपतये बलिने वज्रपाणये । ।५ २ <br>
शतयज्ञाधिपतये तस्मै इन्द्राय ते नमः । <br>
त्रातारमिन्द्रमन्त्रेण इन्द्रस्यावाहनं भवेत् । । ५३ <br>
अग्नये रक्तनेत्राय ज्वालामालार्चिताय वै । <br>
शक्तिहस्ताय तीव्राय तथा चैवाजवाहिने । । <br>
आग्रेय्यामग्रिमन्त्रेण वह्नेरावाहनं स्मृतम् । । ५४ <br>
दण्डहस्ताय कृष्णाय महिषोत्तमवाहिने । <br>
सूर्यपुत्राय देवाय धर्मराजाय वै नमः । । ५५ <br>
यमाय त्विति मन्त्रेण मुद्रास्तस्यैव कीर्तिताः । <br>
नैर्ऋते खड्गहस्ताय नीललोहितकाय च । । ५६<br>
सर्वबाह्याधिपतये विरूपाख्याय वै नमः । <br>
आयं गौरिति मन्त्रेण नैर्ऋत्यां तु प्रकल्पयेत् ॥५७ <br>
वारुण्यां पाशहस्ताय वरुणायेति कल्पयेत् । <br>
मन्त्रेणावाहनं विद्यात्पञ्चनद्यः सरस्वतीम् ॥५८ <br>
प्राणात्मकाय धूपाय अव्यङ्गायानिलाय च । <br>
ध्वजहस्ताय भीमाय नमो गन्धवहाय च ॥५९ <br>
तस्याप्यावाहनं विद्याद्यद्देवादेवहेडनम् । <br>
गदाहस्ताय सोमाय शुष्मिणे नृगताय च ॥1.136.६ ० <br>
गदापट्टिशहस्ताय सोमराजाय वै नमः । <br>
ईशावास्यं च गुह्या वै सोममन्त्रः प्रकीर्तितः ॥६ १ <br>
चतुर्मुखाय देवाय पद्मासनगताय च । <br>
कृष्णाजिननिषण्णाय नमो लम्बोदराय च ॥६२ <br>
गणाधिपतये देव नीलकण्ठाय शूलिने । <br>
विरूपाक्षाय रुद्राय त्रैलोक्याधिपते नमः ॥ <br>
अभि त्वा शूर नो मन्त्र ईशानाय प्रकल्पयेत् ॥६ ३ <br>
सर्वनागाधिराजाय श्वेतवर्णाय भोगिने । <br>
सहस्रफणिने नित्यमनन्ताय नमोनमः ॥६४ <br>
नमोऽस्तु सर्पेभ्य इति मन्त्रश्चैव प्रकीर्तितः । <br>
पञ्चरात्रादिभिर्न्यासो ह्यंगन्यासः प्रयुज्यते ॥६५ <br>
तथोपक्षीरपानैश्च स्तुतिस्तोत्रैश्च भास्करम् । <br>
विप्रेभ्यो भोजकेभ्यश्च ततो दद्याच्च दक्षिणाम् ॥६६ <br>
सूर्यक्रतुं महापुण्यं नैव कुर्याददक्षिणम् । <br>
स्थाप्यतेऽनेन विधिना तद्भक्तैः प्रतिमा च या ॥६७ <br>
सा तु वृद्धिकरा नित्यं सान्निध्याच्च सदा भवेत् । <br>
सप्तजन्मसु तेषां तु न रोगाः सम्भवन्ति हि ॥६८ <br>
उपासते त्रिरात्रं ये भानोर्यात्राभिवासने । <br>
गन्धमाल्योपहारैस्तु ते यान्ति भुवनं रवेः ॥६९<br>
आत्मीयं परकीयं वा प्रतिमास्थापनं रवेः । <br>
यः पश्यति पुमान्भक्त्या स स्वर्लोकमवाप्नुयात् । । 1.136.७० <br>
दशानामश्वमेधानां वाजपेयशतस्य च । <br>
फलं प्राप्नोति पुरुषः प्रतिष्ठाप्य दिवाकरम् । । ७१ <br>
यावत्कीर्तिः पुण्यकृता भानोः स्थाने निवेशिते । <br>
तावत्स तु यदुश्रेष्ठ सूर्यलोके महीयते । । ७२ <br>
स्थापने चास्य वै मन्त्रः प्रोक्तो लोकेषु पूजितः । <br>
ध्रुवा द्यौश्च ध्रुवा पृथ्वी ध्रुवं विश्वमिदं जगत् । । <br>
श्रेयसे यजमानस्य तथा त्वं ध्रुवतां व्रज । । ७३ <br>
स्थापयित्वा रविं भक्त्या विधिदृष्टेन कर्मणा । <br>
मासे मासे ऋतुफलं लभन्ते नात्र संशयः । । ७४ <br>
एकाहेनापि यद्भानोः पूजया प्राप्यते फलम् । <br>
न तु क्रतुशतैर्वीर प्राप्यते मानवैर्भुवि । । ७५ <br>
कृत्वापि सुमहत्पापं यः पश्चात्सेवते रविम् । <br>
स याति सूर्यलोकं तु नरो विगतकल्मषः । । ७६ <br>
न भवेदिष्टकानां च द्रवणं भूमिसंमिति । <br>
स्वर्गे महीयते तावत्कारको देववेश्मनः । । ७७ <br>
खण्डस्फुटितसंस्कारं कृत्वा यत्फलमाप्यते । <br>
न तु क्रतुसहस्रैस्तु प्राप्यते फलमुत्तमम् । । ७८ <br>
सिकतायामपि गृहं यस्तु कुर्याद्विभावसोः । <br>
गोपतेः स प्रियसदः प्रगच्छेद्गोपतेर्वरम् । । ७९ <br>
इत्येवं सुरवरस्य तस्य भानोर्भूतानां स्थितिनिलयप्रसूतिहेतोः ।<br>
श्रीभागी भवति नरो निकेतकारी कल्पानां वसति शतं स सूर्यलोके । । 1.136.८०<br>
