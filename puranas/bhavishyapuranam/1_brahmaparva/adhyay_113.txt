विष्णुरुवाच<br>
सुरज्येष्ठ पुनर्ब्रूहि यत्पृच्छाम्यहमादितः । <br>
यत्फलं समवाप्नोति कारयित्वा रवेर्गृहम् । । १<br>
देवार्चां कारयित्वा तु यत्पुण्यं पुरुषोऽश्नुते । <br>
पूजयित्वा च विधिवदनुलिप्य च यत्फलम् । । २<br>
कानि माल्यानि शस्तानि कानि नार्हति भास्करः । <br>
के धूपा भानुदयिताः के वर्ज्याश्च जगत्पतेः । । ३<br>
उपचारफलं किं स्यात्किं फलं गीतवादिते । <br>
घृतक्षीरादिना यत्तु स्नापिते भास्करे फलम् । । ४<br>
यथोपलेपनादौ च फलमभ्युक्षितेन तु । <br>
दिवाकरगृहे तात तदशेषं वदस्व मे । । ५<br>
ब्रह्मोवाच<br>
साधु वत्स यदेतत्त्वं मार्तण्डस्येह पृच्छसि । <br>
शुश्रूषणे विधिं पुण्यं तदिहैकमनाः शृणु । । ६<br>
यस्तु देवालयं भानोर्दार्वं शैलमथापि वा । <br>
कारयेन्मृन्मयं चापि तस्य पुण्यफलं शृणु । । ७<br>
अहन्यहनि यज्ञेन यजतो यन्महत्फलम् । <br>
प्राप्नोति तत्फलं भानोर्यः कारयति मन्दिरम् । । ८<br>
कुलानां शतमागामि समतीतं कुलं शतम् । <br>
कारयेद्भगवद्धाम स नयेदर्कलोकताम् । । ९<br>
सप्तजन्मकृतं पापं स्वल्पं वा यदि वा बहु । <br>
भानोरालयविन्यासप्रारम्भादेव नश्यति । । 1.113.१०<br>
सप्तलोकमयो भानुस्तस्य यः कुरुते गृहम्१ । <br>
प्रतिष्ठां समवाप्नोति स नरः साप्तलौकिकीम् । । ११<br>
प्रशस्तदेशभूभागे प्रशस्तं भवनं रवेः । <br>
कारयेदक्षयाँल्लोकान्स नरः प्रतिपद्यते । । १२<br>
इष्टकाचयविन्यासो यावद्वर्षाणि तिष्ठति । <br>
तावद्वर्षसहस्राणि तत्कर्तुर्दिवि संस्थितिः । । १३<br>
प्रतिमां लक्षणवतीं यः कारयति मानवः । <br>
दिवाकरस्य तल्लोकमक्षयं प्रतिपद्यते । । १४<br>
षष्टिर्वर्षसहस्राणां सहस्राणि स मोदते । <br>
लोके सुमनसां वीर प्रत्येकं मधुसूदन । । १५<br>
प्रतिष्ठाप्य रवेरर्चां सुप्रशस्ते निवेशने । <br>
पुरुषः कृतकृत्योऽस्ति न दोषफलमश्नुते । । १६<br>
ये भविष्यन्ति येऽतीता आकल्पं पुरुषाः कुले । <br>
तांस्तारयति संस्थाप्य देवस्य प्रतिमां रवेः । । १७<br>
अनुशिष्टाः किल पुरा यमेन यमकिङ्कराः । <br>
पाशदण्डकराः कृष्ण प्रजासंयमनोद्यताः । । १८<br>
यम उवाच<br>
विहरन्तु यथान्यायं नियोगो मेऽनुपाल्यताम् । <br>
नाज्ञाभङ्गं करिष्यन्ति भवतां जन्तवः क्वचित् । । १९<br>
केवलं ये जगन्मूलं विवस्वन्तमुपाश्रिताः । <br>
भवद्भिः परिहर्तव्यास्तेषां नैवेह संस्थितिः । । 1.113.२०<br>
ये तु वैवस्वता लोके तच्चित्तास्तत्परायणाः । <br>
पूजयन्ति सदा भानुं ते च त्याज्या सुदूरतः । । २१<br>
तिष्ठंश्च प्रस्वपन्गच्छन्नुत्तिष्ठन्स्खलिते क्षुते । <br>
सङ्कीर्तयति देवं यः स नस्त्याज्यः सुदूरतः । । २२<br>
नित्यनैमित्तिकैर्देवं ये यजन्ति तु भास्करम् । <br>
न चालोक्या भवद्भिस्ते यद्ध्यानं हंति वो गतिम् । । २३<br>
ये पुष्पधूपवासोऽभिर्भूषणैश्चापि वल्लभैः । <br>
अर्चयन्ति न ते ग्राह्या मत्पितुस्ते परिग्रहाः । । २४<br>
उपलेपनकर्तारः कर्तारो मार्जनस्य ये । <br>
अर्कालये परित्याज्यं तेषां त्रिपुरुषं कुलम् । । २५<br>
ये वायतनं भानोः कारितं तत्कुलोद्भवः । <br>
पुमान्न नावलोक्यो वै भवद्भिर्दुष्टचक्षुषा । । २६<br>
येनार्चा भगवद्भक्त्या मत्पितुः कारिता शुभा । <br>
नराणां तत्कुलं वीराः सदा त्याज्यं सुदूरतः । । २७<br>
भवतां भ्रमतां यत्र भानुसंश्रयमुद्रया । <br>
न चाज्ञाभङ्गकृत्कश्चिद्भविष्यति नरः क्वचित् । । २८<br>
इत्युक्ताः किङ्करास्तेन यमेन सुमहात्मना । <br>
अनाश्रित्य वचः कृष्णः सत्राजितमथो गताः । । २९<br>
तस्य ते तेजसा सर्वे भानोर्भक्तस्य सुव्रत । <br>
मोहिताः पतिता भूमौ यथा च विहगा नगात् । । 1.113.३०<br>
एतां महाफलां योर्चां भानोः कारयते नरः । <br>
तवाख्यानं महाबाहो गृहं कारयितुश्च यत् । । ३१<br>
यज्ञा नराणां पापौघनाशकाः सर्वकामदाः । <br>
तथैवेष्टो जगद्भानुः सर्वयज्ञमयो रविः । । ३२<br>
