।। व्यास उवाच ।। ।। <br>
पुनर्निबोध मे भीष्म गदतः परमं विधिम् ।। <br>
येन पूजयते नित्यं महादेवं दिवा करम् ।। १ ।। <br>
प्रभूतं निर्मलं तेज आराध्य परमं सुखम् ।। <br>
पूर्वमंतस्तथाग्नेय्यां नैर्ऋत्यां पवनालये ।। २ ।। <br>
क्रमेण यावदीशानं हृदि बीजं च विन्यसेत् ।। <br>
भास्करासनमेतत्तु न्यस्तव्यं तत्त्वदर्शिभिः ।। ३ ।। <br>
उपरिष्टात्ततस्तस्य हृदयेन तु पंकजम् ।। <br>
अष्टपत्रं केशरालं पंचवर्णसकेशरम् ।। ४ ।। <br>
दीप्तादि पूर्वमारभ्य आमहादेवगोचरम् ।। <br>
शक्त्यष्टकं न्यसेन्मंत्रैरादितः सर्वतोमुखीम् ।। ५ ।। <br>
अबीजैः केसराग्रेषु क्रमेणैव च पूजयेत् ।। <br>
ततस्त्वावाहयेद्भानुं स्थापयेत्कर्णिकोपरि ।। ६ ।। <br>
तस्योपहृत्य तं चान्यं वेदितव्यं खपुष्करम् ।। <br>
तेनैवावाहनं चार्च्य स्थापनं चार्धमेव च ।। ७ ।। <br>
पाद्यमाचमनं स्थानं वस्त्रगंधादिभूषणम् ।। <br>
विधिना वीरपुष्पाणि नैवेद्यं धूपमेव च ।। ८ ।। <br>
कर्तव्यं श्रद्धया भक्त्या एवं तुष्यति भास्करः ।। <br>
महापातकिनोऽप्याशु लभंते चिंतितं फलम् ।। ९ ।। <br>
आदित्यं पूजयित्वा तु पश्चादंगानि पूजयेत् ।। <br>
दीप्तायां हृदयं न्यस्य भवान्या शिरसो न्यसेत् ।। १० ।। <br>
दिग्विदिक्षु न्यसेदस्त्रमिंद्रादि दिशोत्तरांतिकम् ।। <br>
कर्णिकायां न्यसेन्नेत्रं स्वबीजेन तु वार्चयेत ।। ११ ।। <br>
पुष्पैर्गंधैश्च धूपैश्च हृदयानि क्रमेण तु ।। <br>
पूजयित्वा तु विधिवद्गर्भं पश्चात्तु मंत्रवित् ।। १२ ।। <br>
बाह्यतः पूर्वतो मंदं दक्षिणेन बुधं तथा ।। <br>
विषाणं पश्चिमे पूज्य उत्तरेण तु भार्गवम् ।। १३ ।। <br>
आग्नेय्यां च कुजं पूज्य नैर्ऋत्यां भानुदेहजम् ।। <br>
वायव्यां पूजयेत्कृष्णमैशान्यां विकचं नृप ।। १४ ।। <br>
इन्द्रादिलोकपालांश्च ततोऽष्टौ पूजयेद्बुधः ।। <br>
सुगंधैर्विविधैः पुष्पैर्धूपैश्चैव मनोरमैः ।। १५ ।। <br>
क्रमेण पूजयेद्भानुं लोकपालैर्ग्रहैः सह ।। <br>
मंत्रैः कुरुकुलश्रेष्ठ य इच्छेच्छ्रेय आत्मनः ।। १६ ।। <br>
अनेन विधिना यत्र देवः संपूज्यते रविः ।। <br>
न चौराग्निभयं तत्र न चापि नरकाद्भयम् ।। १७ ।। <br>
वर्षोपलविषादिभ्यो भयं तत्र न विद्यते ।। <br>
सुखमारोग्यमानंदं सुभिक्षमचलां श्रियम् ।। १८ ।। <br>
तेजोबिंबांतमध्यस्थ आदित्यः परमार्थतः ।। <br>
यष्टव्यः साधकैर्नित्यं न रथो न च वाजिनः ।। १९ ।। <br>
इत्येष विधिराख्यातो मया भीष्म तवाखिलः ।। <br>
येन पूजयते नित्यं महादेवो दिवाकरम् ।। २० ।। <br>
इत्थं पूज्य विवस्वन्तं हृद्बीजेन विसर्जयेत् ।। <br>
य एवं पूजयेद्भानुं स याति परमां गतिम् ।। २१ ।। ।। <br>
