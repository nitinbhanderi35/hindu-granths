शतानीक उवाच<br>
ब्रूहि मे द्विजशार्दूल द्वितीयां फलसंज्ञिताम् । <br>
यामुपोष्य नरो योषिद्वियोगं नेह गच्छति । । १<br>
पत्न्या नरो मुनिश्रेष्ठ भार्या च पतिना १ सह । <br>
तामहं श्रोतुमिच्छामि विधवा स्त्री न जायते । ।<br>
उपोषितेन येनार्य पत्न्या च सहितो नरः । । २<br>
तन्मे ब्रूहि द्विजश्रेष्ठ श्रेयोऽर्थं नरयोषिताम् । <br>
येन मे कौतुकं ब्रह्मञ्छ्रुत्वापूर्वं प्रसर्पति । । ३<br>
सुमन्तुरुवाच<br>
अशून्यशयनां नाम द्वितीयां शृणु भारत । <br>
यामुपोष्य न वैधव्यं स्त्री प्रयाति नराधिप । ।<br>
पत्नीवियुक्तश्च नरो न कदाचित्प्रजायते । ।४<br>
शेते जगत्पतिः कृष्णः श्रिया सार्धं यदा नृप । <br>
अशून्यशयना नाम तदा ग्राह्या हि सा तिथिः । । ५<br>
कृष्णपक्षे द्वितीयायां श्रावणे मासि भारत । <br>
इदमुच्चारयेत्स्नातः प्रणम्य जगतः पतिम् । ।<br>
श्रीवत्सधारिणं देवं भक्त्याभ्यर्च्य श्रिया सह । । ६<br>
श्रीवत्सधारिञ्छ्रीकान्त श्रीवत्स श्रीपतेऽव्यय । <br>
गार्हस्थ्यं मा प्रणाशं मे यातु धर्मार्थकामदम् । । ७<br>
गावश्च मा प्रणश्यन्तु मा प्रणश्यन्तु मे जनाः । । ८<br>
जामयो मा प्रणश्यन्तु मत्तो दाम्पत्यभेदतः । <br>
लक्ष्म्या वियुज्येऽहं देव न कदाचिद्यथा भवान् । । ९<br>
तथा कलत्रसम्बन्धो देव मा मे वियुज्यताम्  । <br>
लक्ष्म्या न शून्यं वरद यथा ते शयनं सदा । । 1.20.१०<br>
शय्या ममाप्यशून्यास्तु तथा तु मधुसूदन । <br>
एवं प्रमाद्य पूजां च कृत्वा लक्ष्म्यास्तथा हरेः । । ११<br>
फलानि दद्याच्छायायामभीष्टानि जगत्पतिम् । <br>
नक्तं १ प्रणम्यायतने हविर्भुञ्जीत वाग्यतः । । १२<br>
ब्राह्मणाय द्वितीयेऽह्नि शक्त्या दद्याच्च दक्षिणाम् । । १३<br>
शतानीक उवाच<br>
कानि तानि अभीष्टानि केशवस्य फलानि तु । <br>
योज्यानि शयने विप्र देवदेवस्य कथ्यताम् । । १४<br>
किं च दानं द्वितीयेऽह्नि दातव्यं ब्राह्मणस्य तु । <br>
भक्तैर्नरैर्द्विजश्रेष्ठ देवदेवस्य शक्तितः । । १५<br>
सुमन्तुरुवाच<br>
यानि तत्र महाबाहो काले सन्ति फलानि तु। <br>
मधुराणि सुतीव्राणि न चापि कटुकानि तु । । १६<br>
दातव्यानि नृपश्रेष्ठ स्वशक्त्या शयने नृप । <br>
मधुराणि प्रदत्तानि नरो वल्लभतां यजेत् । । १७<br>
योषिच्च कुरुशार्दूल भर्तुर्वल्लभतामियात् । <br>
तस्मात्कटुकतीव्राणि स्त्रीलिङ्गानि विवर्जयेत् । । १८<br>
खर्जूरमातुलिङ्गानि श्वेतेन शिरसा सह । <br>
फलानि शयने राजन्यज्ञभागहरस्य तु । । १९<br>
देयानि कुरुशार्दूल स्वशक्त्या मुञ्जकेशिने । <br>
एतान्येव तु विप्रस्य गाङ्गेयसहितानि तु । । 1.20.२०<br>
द्वितीयेऽह्नि प्रदेयानि भक्त्या शक्त्या च भारत । <br>
वासोदानं तथा धान्यफलदानसमन्वितम् । ।<br>
गाङ्गेयस्य विशेषेण धान्यदानं प्रचक्षते । । २१<br>
एवं करोति यः सम्यङ्नरो मासचतुष्टयम् । <br>
ततो जन्मत्रयं वीर गृहभङ्गो न जायते । । २२<br>
अशून्यशयनश्चासौ धर्मकामार्थसाधनः । <br>
भवत्यव्याहतैश्वर्यः पुरुषो नात्र संशयः । । २३<br>
१नारी च राजन्धर्मज्ञा व्रतमेतद्यथाविधि । <br>
या करोति न सा शोच्या बन्धुवर्गस्य जायते । । २४<br>
वैधव्यं दुर्भगत्वं च भर्तृत्यागं च सत्तम । <br>
नाप्नोति जन्म त्रियतमेतच्चीर्त्वा२ महाव्रतम् । । २५<br>
अदत्त्वा कटुकानीह फलानि कुरुनन्दन । <br>
खर्जूरमातुलिङ्गानि बृहत्फलशिरांसि च । । २६<br>
दत्त्वा द्विजेभ्यो राजेन्द्र मधुराणि पराणि च । <br>
तस्मात्स्वशक्त्या यत्तेन देयानि मधुराणि च । । २७<br>
इत्येषा कथिता कृष्णद्वितीया तिथिरुत्तमा । <br>
यामुपोष्य नरो राजन्नृद्धिं वृद्धिं तथा व्रजेत् । । २८<br>
शतानीक उवाच<br>
भवता कथितेयं वै द्वितीया तिथिरुत्तमा । <br>
अश्विभ्यां द्विजशार्दूल कथमस्यां जनार्दनः । । २९<br>
सम्पूज्यः फलसंज्ञायां कथितः पद्मया सह । <br>
तदत्र कौतुकं मह्यं सुमहज्जायते द्विज । । 1.20.३०<br>
सुमन्तुरुवाच<br>
एवमेतन्न सन्देहो तथा वदसि भारत । <br>
अश्विनोर्वै तिथिरियं किं तु वाक्यं निबोध मे । । ३१<br>
अशून्यशयना दत्ता १विष्णोरमिततेजसः । <br>
अश्विभ्यां कुरु शार्दूल प्रीतये मुञ्जकेशिनः । । ३२<br>
तावेव कुरुशार्दूल पूज्येतेऽत्र महीपते । <br>
नासत्यौ भगवान्विष्णुर्दत्तश्च श्रीर्विभाव्यते । । ३३<br>
<br>
