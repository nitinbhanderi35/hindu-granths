ब्रह्मोवाच<br>
अतः परं प्रवक्ष्यामि रहस्यां नाम सप्तमीम् । <br>
सप्तमी कृतमात्रेयं नरांस्तारयते भवात् । । १<br>
सप्तापरान्सप्त पूर्वान्पितॄंश्चापि न संशयः । <br>
रोगांश्छिनत्ति दुश्छेद्यान्दुर्जयाञ्जयते ह्यरीन् । । २<br>
अर्थान्प्राप्नोति दुष्प्रापान्यः कुर्यान्नाम सप्तमीम् । <br>
कन्यार्थी लभते कन्यां धनार्थी लभते धनम् । । ३<br>
पुत्रार्थी लभते पुत्रान्धर्मार्थी धर्ममाप्नुयात् । <br>
समयान्पालयन्सर्वान्कुर्याच्चेमां विचक्षणः । ।४<br>
समयाञ्छृणु भूतेश श्रेयसे गदतो मम । <br>
आदित्यभक्तः पुरुषः सप्तम्यां गणनायक । । ५<br>
मैत्रीं सर्वत्र वै कुर्याद्भास्करं वापि चिंतयेत् । <br>
सप्तम्यां न स्पृशेत्तैलं नीलं वस्त्रं न धारयेत् । ।<br>
न चाप्यामालकैः स्नानं न कुर्यात्कलहं क्वचित् । । ६<br>
दिण्डिरुवाच<br>
किमर्थं न स्पशेत्तैलं सप्तम्यां पद्मसंभव । । ७<br>
कश्च दोषो भवेद्देव नीलवस्त्रस्य धारणात् ।<br>
ब्रह्मोवाच<br>
शृणु दिण्डे महाबाहो नीलवस्त्रस्य धारणे । । ८<br>
दूषणं गणशार्दूल गदतो मम कृत्स्नशः । <br>
पालनं विक्रयश्चैव सद्वृत्तिरुपजीवनम् । । ९<br>
पतितस्तु भवेद्विप्रस्त्रिभिः कृच्छैर्विशुद्ध्यति । <br>
नीलीरक्तेन वस्त्रेण यत्कर्म कुरुते द्विजः । । 1.65.१०<br>
स्नानं दानं जपो होमः स्वाध्यायः पितृतर्पणम् । <br>
वृथा तस्य महायज्ञा नीलसूत्रस्य धारणात् । । ११<br>
नीलीरक्तं यदा वस्त्रं विप्रस्त्वङ्गेषु धारयेत् । <br>
अहोरात्रोषितो भूत्वा पञ्चगव्येन शुद्ध्यति । । १२<br>
रोमकूपे यदा गच्छेद्रक्तं नीलस्य१ कस्यचित् । <br>
पतितस्तु भवेद्विप्रस्त्रिभिः कृच्छ्रैर्विशुद्ध्यति । । १३<br>
नीलीमध्यं यदा गच्छेत्प्रमादाद्ब्राह्मणः क्वचित् । <br>
अहोरात्रोषितो भूत्वा पञ्चगव्येन शुद्ध्यति । । १४<br>
नीलीदारु यदा भिंद्याद्ब्राह्मणानां शरीरके । <br>
शोणितं दृश्यते यत्र द्विजश्चान्द्रायणं चरेत् । । १५<br>
कुर्यादज्ञानतो यस्तु नीलेर्वा दन्तधावनम् । <br>
कृत्वा कृच्छ्रद्वयं दिण्डे विशुद्धः स्यान्न संशयः । । १६<br>
वापयेद्यत्र नीलीं तु भवेत्तत्राशुचिर्मही । <br>
प्रमाणद्वादशाब्दानि तत ऊर्ध्वं शुचिर्भवेत्३ । । १७<br>
सप्तम्यां स्पृशतस्तैलमिष्टा भार्या विनश्यति । <br>
इत्येष नीलीतैलस्य दोषस्ते कथितो मया । । १८<br>
न चैव खादेन्मांसानि मद्यानि न पिबेद्बुधः । <br>
न द्रोहं कस्यचित्कुर्यान्न पारुष्यं समाचरेत् । । १९<br>
नावभाषेत चाण्डालं स्त्रियं नैव रजस्वलाम् । <br>
न वापि संस्पृशेद्धीनं मृतकं नावलोकयेत् । । 1.65.२०<br>
नास्फोटयेन्नातिहसेद्गायेच्चापि न गीतकम् । <br>
न नृत्येदतिरागेण न च वाद्यानि वादयेत् । । २१<br>
न शयीत स्त्रिया सार्धं न सेवेत दुरोदरम् । <br>
न रुद्यादश्रुपातेन न च वाच्यं च शौकिकम् । । २२<br>
आकृषेन्न शिरोयूका न वृथावादमाचरेत् । <br>
परस्यानिष्टकथनमतिशोकं च वर्जयेत् । । २३<br>
न कञ्चित्ताडयेज्जन्तुं न कुर्यादतिभोजनम् । <br>
न चैव हि दिवा स्वप्नं दम्भं शाठ्यं च वर्जयेत् । । २४<br>
रथ्यायामटनं वापि यत्नतः परिवर्जयेत् । <br>
अथापरो विधिश्चात्र श्रूयतां त्रिपुरान्तक । । २५<br>
चैत्रात्प्रभृति कर्तव्या सर्वदा नाम सप्तमी । <br>
धातेति चैत्रमासे तु पूजनीयो दिवाकरः । । २६<br>
अर्यमेति च वैशाखे ज्येष्ठे मित्रः प्रकीर्तितः । <br>
आषाढे वरुणो ज्ञेय इन्द्रो नभसि कथ्यते । । २७<br>
विवस्वांश्च नभस्येऽथ पर्जन्योश्वयुजि स्मृतः । <br>
पूषा कार्त्तिकमासे तु मार्गशीर्षेषुरुच्यते । । २८<br>
भगः पौषे भवेत्पूज्यस्त्वष्टा माघे तु शस्यते । <br>
विष्णुश्च फाल्गुने मासि पूज्यो वन्द्यश्च भास्करः । । २९<br>
सप्तम्यां चैव सप्तम्यां भोजयेद्भोजकान्बुधः१ । <br>
सघृतं भोजनं देयं भोजयित्वा विधानतः । । 1.65.३०<br>
भोजकायैव विप्राय दक्षिणां स्वर्णमाषकम् । <br>
सघृतं भोजनं देयं रक्तवस्त्राणि चैव हि । । ३१<br>
अभावे भोजकानां तु दक्षिणीया द्विजोत्तमाः । <br>
तथैव भोजनीयाश्च श्रद्धया परया विभो । । ३२<br>
विशेषतो वाचकश्च बाह्मणः कल्पवित्सदा । <br>
इत्येषा कथिता तुभ्यं सप्तमी गणनायक । । ३३<br>
श्रुता सती पापहरा सूर्यलोकप्रदायिनी । । ३४<br>
