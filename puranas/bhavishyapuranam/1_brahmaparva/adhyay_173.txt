।। शतानीक उवाच ।। ।।<br>
पुनर्मे ब्रूहि विप्रेन्द्र सौरं धर्ममनुत्तमम् ।। <br>
समासात्कथितं ब्रह्मन्विस्तरेण प्रकीर्तय ।। १ ।। <br>
।। सुमन्तुरुवाच ।। ।। <br>
साधुसाधु महाबाहो साधु पृष्टोऽस्मि भारत ।। <br>
त्वत्समो नास्ति लोकेऽस्मिन्सौरः पार्थिवसत्तम ।। २ ।। <br>
कीर्तयाम्यथ तं पुण्यं संवादं पापनाशनम् ।। <br>
गरुडारुणयो राजन्पुरावृत्तं नराधिप ।। ३ ।। <br>
सुखासीनं पुरा राजन्नरुणं सूर्यसारथिम् ।। <br>
उपगम्य महाबाहो गरुडो वाक्यमव्रवीत् ।। ४ ।। <br>
धर्माणामुत्तमं धर्मं सर्वपापप्रणाशनम् ।। <br>
सौरधर्मं खगश्रेष्ठ ब्रूहि मे कृत्स्नशोनघ ।। ५ ।। <br>
।। अरुण उवाच ।। ।। <br>
साधु वत्स महात्मासि धन्यस्त्वं पापवर्जितः ।। <br>
श्रोतुकामोऽसि यत्पुत्र सौरधर्ममनुत्तमम् ।। ६ ।। <br>
शृणु त्वं कीर्तयाम्येष सुखोपायं महत्फलम् ।। <br>
परमं सर्वधर्माणां सौरधर्ममनुत्तमम् ।। ७ ।। <br>
अज्ञानार्णवमग्नानां सर्वेषां प्राणिनामयम् ।। <br>
सौरधर्मो ह्ययं श्रीमान्परतीरप्रदो यतः ।। ८ ।। <br>
ये स्मरंति रविं भक्त्या कीर्तयंति च ये खग ।। <br>
पूजयन्ति च ये नित्यं ते गताः परमं पदम् ।। ९ ।। <br>
आत्मद्रोहः कृतस्तेन जातेनेह खगाधिप ।। <br>
नार्चितो येन देवेशः सहस्रकिरणो रविः ।। 1.173.१० ।। <br>
सुचिरं संभ्रमत्यस्मिन्दुःखदे च भवार्णवे ।। <br>
जराभूतमहाग्राहे तृष्णावेलाकुलापरे ।। ११ ।। <br>
मानुष्यं दुर्लभं प्राप्य येऽर्चयंति दिवाकरम्।। <br>
तेषां हि सफलं जन्म कृतार्थास्ते नरोत्तमाः ।। १२ ।। <br>
सूर्यभक्तिपरा ये च ये च तद्गतमानसाः ।। <br>
ये स्मरंति सदा सूर्यं न ते दुःखस्य भागिनः ।। १३ ।। <br>
विविधानि मनोज्ञानि विविधाभरणाः स्त्रियः ।। <br>
धनं वा दृष्टपर्यंतं सूर्यपूजाविधेः फलम् ।। १४ ।। <br>
ये वांछन्ति महाभोगान्राज्यं वा त्रिदशा लये ।। <br>
सौभाग्यं कांतिमतुलां भोगं त्यागं यशः श्रियम् ।। १५ ।। <br>
सौन्दर्यं जगतः ख्यातिः कीर्तिर्धर्मादयः स्मृताः ।। <br>
फलान्येतानि वै पुत्र सूर्य भक्तिविधेर्बुध ।। १६ ।।<br>
&nbsp;तस्मात्संपूजयेत्सूर्यं सर्वदेवगणार्चितम् ।। <br>
दुर्लभा भास्करे भक्तिर्दुर्लभं च तदर्चनम् ।। १७ ।। <br>
दानं च दुर्लभं तस्मै तद्धोमश्च सुदुर्लभः ।। <br>
दुर्लभं तस्य विज्ञानं तदभ्यासोऽपि दुर्लभः ।। १८ ।। <br>
सुदुर्लभतरं ज्ञेयं तदाराधनमुत्तमम् ।। <br>
लोभस्तेषां मनुष्याणां ये रविं शरणं गताः ।। १९ ।। <br>
येषामिहेश्वरे भानौ नित्यं सूर्ये गतं मनः ।। <br>
नमस्कारादिसंयुक्तं रविरित्यक्षरद्वयम् ।। 1.173.२० ।। <br>
जिह्वाग्रे वर्तते यस्य सकलं तस्य जीवितम् ।। <br>
य एवं पूजयेद्भानुं श्रद्धया परयान्वितः। <br>
मुच्यते सर्वपापेभ्यः स नरो नात्र संशयः ।। २१ ।। <br>
डाकिन्यो विविधाकारा राक्षसाः सपिशाचकाः ।। <br>
न तस्य पीडां कुर्वंति तथान्याश्च विभीषणाः ।। २२ ।। <br>
शत्रवो नाशमायांति संग्रामे जयमाप्नुयात् ।। <br>
न रोगैः पीड्यते वीर आपदो न स्पृशंति तम् ।। २३ ।। <br>
धनमायुर्यशो विद्या प्रभावो ह्यतुलं तथा ।। <br>
शुभेनोपचयं यांति नित्यं पूर्णमनोरथाः ।।।२४ ।। ।। <br>
