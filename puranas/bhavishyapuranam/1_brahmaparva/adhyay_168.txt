॥ सुमंतुरुवाच ॥ ॥ <br>
एकभक्तेन या नारी कार्त्तिकं क्षपयेन्नृप ॥ <br>
क्षमाहिंसादिनियमैः संयता ब्रह्मचारिणी ॥१॥ <br>
गुडाज्यमिश्रं शाल्यन्नं भास्कराय निवेदयेत् ॥ <br>
पक्षयोरुभयोस्तात श्रदया परयान्विता ॥ २ ॥ <br>
पुष्पाणां करवीराणां गुग्गुलं साज्यमादिशेत् ॥ <br>
सप्तम्यां तात षष्ठ्यां वै उपवासरतिर्भवेत् ॥ ३ ॥ <br>
इंद्रनीलप्रतीकाशैर्विमानैः सार्वकामिकैः ॥ <br>
वर्षायुतशतं साग्रं सूरलोके महीयते ॥ ४ ॥ <br>
तथा च सर्वलोकेषु भोगमासाद्य यत्नतः ॥ <br>
क्रमादागत्य लोकेऽस्मिन्यथेष्टं विंदते पतिम् ॥ ५ ॥ <br>
इत्येवं सर्वयज्ञेषु विधिस्तुल्यः प्रकीर्तितः ॥ <br>
एकभक्तोपवासस्य फलं च सदृशं भवेत् ॥ ६ ॥ <br>
क्षमा सत्यं दया दानं शौचमिंद्रियनिग्रहः ॥ <br>
सूर्यपूजाग्निहवनं संतोषः स्तेयवर्जनम्॥७॥ <br>
सर्वव्रतेष्वयं धर्मः सामान्यो दशधा स्मृतः ॥ <br>
निःशेषमहं वक्ष्यामि मासान्मासव्रतं प्रति ॥ ८ ॥ <br>
मार्गशीर्षे शुभे मासि व्योमपृष्ठे विनिर्मितम् ॥ <br>
गंधमाल्यैरलंकृत्य शुभाननमनौपमम्॥ ९ ॥ <br>
ताम्रपात्रादिकैश्चैवाप्यप्सरोगणसेवितैः ॥ <br>
सुमेरौ दशसाहस्रे सूर्यलोके महीयते ॥ 1.168.१० ॥ <br>
सर्वदेवकदंबेषु संप्राप्य विमलां श्रियम् ॥ <br>
क्रमादागत्य लोकेऽस्मिन्राजानं पतिमाप्नुयात् ॥ <br>
पुष्पैरमुमलंकृत्य भानवे विनिवेदयेत् ॥ ११ ॥ <br>
गंधमाल्यैरलंकृत्य शुभाननमनौप मम् ॥ <br>
ताम्रपात्रादिकांस्यं वा कृत्वा तत्र निवेदयेत् ॥ १२ ॥ <br>
महापुष्पकयानेन दिव्यगंधप्रवाहिना ॥ <br>
सुमेरौ दशसाहस्रं सूर्यलोके महीयते ॥१३॥ <br>
भुक्त्वा तु विपुलान्भोगान्सर्वलोकेषु भारत ॥ <br>
संप्राप्यैतं क्रमाल्लोकं यथेष्टं विदते पतिम्॥१४॥<br>
माघे रथमश्वयुजं दीपमाल्यविभूषितम्॥<br>
पिष्टसानुसमा युक्तं कृत्वायतनमानयेत्॥१५॥<br>
महारथोपमैर्यानैः श्वेताश्ववरसंयुतैः ॥<br>
वर्षायुतशतं साग्रं सूर्यलोके महीयते॥१६॥<br>
सर्वामराणां लोकेषु प्राप्य भोगान्यथेप्सितान्॥ <br>
क्रमादागत्य लोकेऽस्मिन्यथेष्टं पतिमाप्नुयात् ॥१७॥<br>
प्रतिमां फाल्गुने मासि कृत्वा पिष्टमयी रवेः ॥ <br>
गंधमाल्यैरलंकृत्य स्थापयेद्भास्करा लये॥१८॥ <br>
यानैरप्रतिमैर्दिव्यैर्गीतनादसमाकुलैः॥<br>
सुमेरौ दशसाहस्रं सूर्यलोके महीयते ॥१९॥ <br>
सर्वाभिमतलोकेऽस्मिन्प्राप्य भोगान्यथेप्सितान्॥ <br>
पुनरेत्य इमं लोकं यथेष्टं विंदते पतिम् ॥1.168.२०॥ <br>
कृत्वारुणं तथा चैत्रे गंधमाल्योपशोभितम् ॥ <br>
स्थाप्य पात्रे यथोक्ते तु भास्कराय निवेदयेत् ॥२१॥ <br>
शरदिंदुप्रतीकाशैर्विमानैः सार्वकामिकैः ॥ <br>
वर्षायुतशतं साग्रं सूर्यलोके महीयते ॥ २२॥ <br>
कर्मक्षयादिहागत्य पुत्रपौत्रसमन्वितम् ॥ <br>
अभीष्टं पतिमासाद्य लभेद्भोगान्त्सुदुर्लभान् ॥ २३ ॥ <br>
तंडुलाढकपिष्टेन कृत्वा वै मेरुपर्वतम् ॥ <br>
निक्षुभार्कसमायुक्तं सर्वधातुविभूषितम् ॥ २४ <br>
नानालंकारसंपन्नं नानामाल्यविभूषितम् ॥ <br>
सर्वरत्नसमायुक्तं स्थापयेद्भास्करालये ॥ २५ ॥ <br>
महद्व्योमव्रतं ह्येतद्वैशाखे यः समाचरेत् ॥ <br>
नानाविधैश्च यानैस्तु सूर्यलोके महीयते ॥ २६ ॥ <br>
सौरादिसर्वलोकेषु भुक्त्वा भोगानशेषतः ॥ <br>
क्रमादागत्य लोकेऽस्मिन्राजानं पतिमाप्नुयात् ॥ २७ ॥ <br>
द्वितीयं च तथा पद्ममाषाढे पिष्टमुत्तमम् ॥ <br>
सर्वबीजरसैः पूर्णं कृत्वा तु शुभ्रलक्षणम् ॥ <br>
नानाकेशरगंधाढयं सर्वरत्नविभूषितम् ॥ २८ ॥ <br>
एतैर्वा हैमभिर्यानैः सर्वभोगान्वितैर्नृप ॥ <br>
वर्षकोटिशतं साग्रं सूर्यलोके महीयते ॥२९॥ <br>
भुक्त्वा तु विपुलान्भोगान्सर्वलोकेष्वनुक्रमात् ॥ <br>
प्राप्ता तु सर्वभोगाढयं तरुणं विंदते पतिम् ॥ 1.168.३० ॥ <br>
सर्वधातुसमाकीर्णं विचित्रध्वजशोभितम् ॥ <br>
निवेदयेत सूर्याय श्रावणे तिलपर्वतम् ॥ ३१ ॥ <br>
स्वच्छंदगामिभिर्यानैर्नाना वर्णविभूषितैः ॥ <br>
वर्षकोटिशतं साग्रं सूर्यलोके महीयते ॥ ३२ ॥ <br>
संप्राप्य विविधान्भोगान्बह्वाश्चर्यसमन्वितान् ॥ <br>
क्रमाल्लोकमिमं प्राप्य राजानं विंदते पतिम् ॥ ३३ ॥ <br>
कृत्वा भाद्रपदे मासि व्योम शालिमयं नृप ॥ <br>
वितानध्वजच्छत्राढ्यं नानामालाविभूषितम् ॥ ३४ ॥ <br>
तरुणार्ककरप्रख्यैर्महा यानैः सुशोभनै ॥ <br>
वर्षकोटिसहस्राणि सूर्यलोके महीयते ॥ ३५ ॥ <br>
संप्राप्य विविधान्भोगान्त्सर्वान्निमिषसंभवान् ॥ <br>
क्रमादागत्य लोकेऽस्मिन्राजानं विंदते पतिम् ॥ ३६ ॥ <br>
कृत्वा चाश्वयुजे मासि विपुलं धान्यपर्वतम् ॥ <br>
सुवर्णवस्त्रगंधाढ्यं भास्कराय निवेदयेत् ॥ ३७ ॥ <br>
सावित्रैश्च महायानैर्वरभोगसमन्वितैः ॥ <br>
वर्षकोटिसहस्राणि सूर्यलोके महीयते ॥ ३८ ॥ <br>
सूर्यलोकादिलोकेषु भुक्त्वा भोगान्यथेप्सितान् ॥ <br>
अस्मिँल्लोके चा संप्राप्ता राजानं विंदते पतिम् ॥ <br>
चन्द्राग्निभास्कराणां तु कांतितेजःप्रभान्वितम् ॥ ३९ ॥ <br>
यंयं कामं समुद्दिश्य नरनारीनपुंसकाः ॥ <br>
पूजयंति रविं भक्त्या तत्सर्वं प्राप्नुवंति हि ॥ 1.168.४० ॥ ॥ <br>
