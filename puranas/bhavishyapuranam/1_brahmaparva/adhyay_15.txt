ब्रह्मोवाच<br>
दुर्भगा च पुनर्नित्यमुपवासादितत्परा । <br>
बाह्येषु पतिकृत्येषु स्याद्विशेषाभियोगिनी । । १<br>
न प्रशंसां सपत्नीषु निंदां चापि तथात्मनि । <br>
असूयां भर्तुरीर्ष्यां वा प्रणयं वापि दर्शयेत् । । २<br>
मद्विधा या हि बह्वेतत्तच्चात्त्यंतिकमश्नुते । <br>
यदस्या युष्मतो यायाद्भार्याशब्दाभिधेयताम् । । ३<br>
न च निर्भूषणा तिष्ठेन्न चाप्युद्धतभूषणा । <br>
नान्यदा गंधमाल्यादि ग्राह्यं पत्युपचारतः । । ४<br>
तन्न्यूनं सर्वशो ग्राह्यं वल्लभाया विशेषतः । <br>
भूषणं गन्धमाल्यं तु तावत्कालमलक्षितम् । । ५<br>
सम्बाधानां प्रदेशानां नित्यं स्वेदादिमार्जनम् । <br>
दन्तनासादिपङ्कानां विगन्धस्य च शोधनम् । । ६<br>
निमित्तं भर्तुरेतासां यत्किंचिदभिलक्षयेत् । <br>
नानेन वा तयोर्यत्नं विदध्यादङ्गमार्जने । । ७<br>
सर्वासां च सपत्नीनां सर्वत्रानुगता भवेत् । <br>
वैतसीं वृत्तिमास्थाय वल्लभाया विशेषतः । । ८<br>
अन्यस्या यदनुष्ठेयं यन्न सीदेत्समर्पितम् । <br>
भर्तुश्चाविदितं यत्नात्तत्कुर्यादविरोधि चेत् । । ९<br>
कोशवस्त्रान्नताम्बूलगन्धापानौषधादिकम् । <br>
तत्सर्वमनियुक्तानां दोषवत्वाद्विरुध्यते । । 1.15.१०<br>
यत्तु मुक्तमनुष्ठेयं गहसम्मार्जनादिकम् । <br>
स्त्रीणामनधिकारेऽपि प्रायस्तद्विधिरुच्यते । । ११<br>
अभ्यङ्गोद्वर्तनं स्नानं भोजनं मण्डनानि च । <br>
कुर्याद्भर्तुरपत्यानां धात्रीकर्माणि सादरम् । । १२<br>
आत्मवत्तान्यपत्यानि साधयत्यनुयोगतः । <br>
स्वेनाप्यमीषां वित्तेन विदध्यान्मण्डनादिकम् । । १३<br>
भोगः स्वयमपत्यैर्वा स्त्रीवित्तस्य पतिर्विधा । <br>
पूर्वे वयस्यभिनन्द्य पश्चिमे चोपयोजनम् । । १४<br>
उभयोगस्तु वा मा वा कर्मजः पृथगेव सः । <br>
सद्वृत्ते त्वधिकां ख्यातिं कुर्वीत क्रियया पुनः । । १५<br>
न कापि दुर्भगा नाम सुभगा नाम जातितः । <br>
व्यवहाराद्भवत्येष निर्देशो रिपुमित्रवत् । । १६<br>
भर्तृचित्तापरिज्ञानादननुष्ठानतोऽपि वा। <br>
वृत्तैर्लोकविरुद्धैश्च यान्ति दुर्भगतां स्त्रियः । । १७<br>
प्रानुकूल्यान्मनोवृत्तैः परोऽपि प्रियतां व्रजेत् । <br>
प्रातिकूल्यान्निजोप्याशु प्रियः प्रद्वेषतामियात् । । १८<br>
तस्मात्सर्वास्ववस्थासु मनोवाक्कायकर्मभिः । <br>
प्रियं समाचरेन्नित्यं तच्चितानुविधायिनी । । १९<br>
यामन्यां कामयेत्तासां तं तया संप्रयोजयेत् । <br>
कुपितां च प्रियां काञ्चिद्यत्नादस्मै प्रसादयेत् । । 1.15.२०<br>
तत्पादपरिचर्यायां गोत्रसंवाहने १ तथा । <br>
पीडने शिरसश्चैव परं कौशलमभ्यसेत् । । २१<br>
पीडनं मृदु मध्यं च गात्रावस्थाविशेषतः । <br>
मुखगात्रादिभिर्लिङ्गैः प्रयोज्यं तत्सुखावहम् । । २२<br>
बाहूरुकटिपृष्ठेषु स्कंधे शिरसि पादयोः । <br>
गाढमर्दनमिच्छन्ति प्रायोन्यत्रापि मध्यमम् । । २३<br>
निर्मांसेषु प्रदेशेषु नाभिमूलेषु मर्मसु । <br>
हृद्गण्डककपोलादाविच्छन्ति मृदुमर्दनम् । । २४<br>
गाढं जाग्रदवस्थायामर्धसुप्तस्य मध्यमम् । <br>
किञ्चित्सपरिघातं च मृदुसुप्तस्य नेति वा । । २५<br>
विरुद्धं सर्वगात्रेषु२ लोमवस्तु विशेषतः । <br>
उत्कण्डूयत्यु सोद्धर्षं स्नेहाक्तेषु च मर्द नम् । । २६<br>
स्पर्शाद्रोमाञ्चजननं सनखच्छुरितं शनैः । <br>
पुलकोल्लेखनोपेतं शिरःकंडूश्च पार्श्वयोः । । २७<br>
तेषु तेषु च गात्रेषु तत्प्रयोज्यं तथातथा । <br>
निद्रागमाय तत्काले रागसंधुक्षणाय च । । २८<br>
तिष्ठतश्चोपविष्टस्य १ जाग्रतः स्वपतोऽपि वा । <br>
संवाहनं प्रशंसंति यदत्यर्थं सुखावहम् । । २९<br>
नैष्पन्द्यं पुलकोद्भेदो गात्राणामक्षिमीलनम् । <br>
तत्प्रदेशार्पणं किञ्चिद्बोधेद्विकृतिदर्शनम् । । 1.15.३०<br>
ऊरू मूलादिदेशे च तत्पाणिप्रतिपीडनम् । <br>
लक्षयेन्निपुणा२ यत्र तत्रैवाधिकमाचरेत् । । ३१<br>
एवमेव यथोद्दिष्टं स्त्रीवृत्तं यानुतिष्ठति । <br>
पतिमाराध्य सम्पूर्ण त्रिवर्गं साधिगच्छति३ । । ३२<br>
<br>
