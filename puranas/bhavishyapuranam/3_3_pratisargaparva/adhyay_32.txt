।। सूत उवाच ।। ।। <br>
द्वात्रिंशाब्दे च कृष्णांशे संप्राप्ते योगरूपिणी ।। <br>
वेला नाम शुभा नारी हरिनागरसंस्थिता ।। <br>
महावतीं समागम्य सभायां तत्र चाविशत् ।। १ ।। <br>
एतस्मिन्नंतरे प्राप्ताः कृष्णांशाद्या महाबलाः ।। <br>
नत्वा परिमलं भूपं वेला वचनमब्रवीत् ।। २ ।। <br>
महीपतिं प्रियं मत्वा कृष्णांशं नृप दुष्प्रियम् ।। <br>
त्वया मे घातितो भर्ता ब्रह्मानंदो महाबलः ।। ३ ।। <br>
महीराजसुतैर्धूर्तैस्तारकाद्यैर्महाबलैः ।। <br>
नारीवेषं च चामुण्डो धुंधुकारेण कारितः ।। ४ ।। <br>
स्वामिनं प्रति चागम्य ते जग्मुश्छद्मना प्रियम् ।। <br>
कुरुक्षेत्रं स्थितः स्वामी महत्या मूर्छयान्वितः ।। <br>
तस्माद्यूयं मया सार्द्धं गंतुमर्हथ तं प्रति ।। ५ ।। <br>
इति घोरतमं वाक्यं श्रुत्वा सर्वे शुचान्विताः ।। <br>
धिग्भूपतिं च मलनां ताभ्यां नो घातितः सखा ।। ६ ।। <br>
इत्युक्त्वोच्चैश्च रुरुदुः कृष्णांशाद्या महाबलाः ।। <br>
पत्राणि प्रेषयामासुः स्वकीयान्भूपती न्प्रति ।। ७ ।। <br>
क्रोधयुक्ता तदा वेला लिखित्वा पत्रमुल्बणम् ।। <br>
महीराजाय संप्रेष्य मलनागेहमागमत् ।। ८ ।। <br>
तत्पत्रं च महीराजो वाचयित्वा विधानतः ।। <br>
ज्ञात्वा तत्कारणं सर्वं तन्निशम्य विशाम्पतिः ।। ९ ।। <br>
चिन्ताकलेवरं प्राप्य सुखनिद्रां  व्यनाशयत् ।। <br>
आहूय भूपतीन्सर्वान्घोरयुद्धोन्मुखोऽभवत् ।। 3.3.32.१० ।। <br>
चतुर्विंशतिलक्षैश्च शूरैर्भूपसमन्वितैः ।। <br>
कुरुक्षेत्रं ययौ शीघ्रं धृतराष्ट्रांशसंभवः ।। ११ ।। <br>
तथा परिमलो भूपो लक्षषोडशसैन्यपः ।। <br>
द्रुपदांशो ययौ शीघ्रं वेलया स्वकुलैः सह ।। १२ ।। <br>
स्यमन्तपंचके तीर्थे शिबिराणि चकार ह ।। <br>
ब्रह्मानंदः स्थितो यत्र समाधिध्यानतत्परः ।। १३ ।। <br>
गंगाकूले च ते सर्वे कौरवांशा महाबलाः ।। <br>
शिबिराणि विचित्राणि चक्रुस्ते विजयैषिणः ।।१४।। <br>
कृत्वा ते कार्तिकीस्नानं दत्त्वा दानान्यनेकशः ।। <br>
मार्गकृष्णद्वितीयायां युद्धभूमिमुपाययुः ।। १५ ।। <br>
विष्वक्सेनीयभूपालो लहरस्तत्र चागतः ।। <br>
कौरवांशाश्च तत्पुत्राः षोडशैव महाबलाः ।। <br>
पूर्वजन्मनि यन्नाम तन्नाम्ना प्रश्रिता इह ।। १६ ।। <br>
दुस्सहो दुश्शलश्चैव जलसंधः समः सहः ।। <br>
विंदस्तथानुविंदश्च सुबाहुर्दुष्प्रधर्षणः ।। १७ ।।<br>
दुर्मर्षणश्च दुष्कर्णः सोमकीर्तिरनूदरः ।। <br>
शलः सत्त्वो विवित्सुश्च क्रमाज्ज्ञेया महाबलाः ।। १८ ।। <br>
तोमरान्वयभूपालो बाह्लीकपतिरागतः ।। <br>
त्रिलक्षैश्च तथा सैन्यैः सप्तपुत्रैश्च भूपतिः ।। १९ ।। <br>
चित्रोपचित्रौ चित्राक्षश्चारुश्चित्रः शरासनः ।। <br>
सुलोचनः सवर्णश्च पूर्वजन्मनि कौरवाः ।। 3.3.32.२० ।। <br>
तेषामंशाः क्रमाज्जाता अभिनंदनदेहजाः ।। <br>
महानंदश्च नंदश्च परानंदोपनंदकौ ।। <br>
सुनंदश्च सुरानन्दः प्रनंदः कौरवांशकः ।। २१ ।। <br>
नृपः परिहरवंशीयो मायावर्मा महाबली ।। <br>
लक्ष सैन्ययुतः प्राप्तो दशपुत्रसमन्वितः ।। २२ ।। <br>
दुर्मदो दुर्विगाहश्च नंदश्च विकटाननः ।। <br>
चित्रवर्मा सुवर्मा च सुदुर्मोचन एव च ।। २३ ।। <br>
ऊर्णनाभः सुनाभश्च चोपनंदश्च कौरवाः ।। <br>
तेषामंशाः क्रमाज्जाताः सुता अंगपतेः स्मृताः २४ ।। <br>
मत्तः प्रमत्त उन्मत्तः सुमत्तो दुर्मदस्तथा।। <br>
दुर्मुखो दुर्दरो वायुः सुरथो विरथः क्रमात् ।। २५ ।। <br>
शुक्लवंशीयभूपालो मूलवर्मा समागतः ।। <br>
लक्षसैन्यैश्च बलवान्दशपुत्रसमन्वितः ।। २६ ।। <br>
अयोबाहुर्महाबाहुश्चित्रांगश्चित्रकुण्डलः ।। <br>
चित्रायुधो निषंगी च पाशी वृन्दारकस्तथा ।। २७ ।। <br>
दृढवर्मा दृढक्षत्रः पूर्वजन्मनि कौरवाः ।। <br>
तेषामंशा महीं जाता गृहे ते मूलवर्मणः ।। २८ ।। <br>
बलश्च प्रबलश्चैव सुबलो बलवान्बली ।। <br>
सुमूलश्च महामूलो दुर्गो भीमो भयंकरः ।। २९ ।। <br>
कैकयश्चंद्रवंशीयो लक्षसैन्यसमन्वितः ।। <br>
दशपुत्रान्वितः प्राप्तः कुरुक्षेत्रे महा रणे ।। 3.3.32.३० ।। <br>
भीमवेगो भीमबलो बलाकी बलवर्द्धनः ।। <br>
उग्रायुधो दंडधरो दृढसंधो महीधरः ।।३१।। <br>
जरासंधः सत्यसंधः पूर्वजन्मनि कौरवाः ।। <br>
तेषामंशाः समुद्भूताः कैकयस्य गृहे शुभे ।। ३२ ।। <br>
कामः प्रकामः संकामो निष्कामो निरपत्रपः ।। <br>
जयश्च विजयश्चैव जयंतो जयवाञ्जयः ।। ३३ ।। <br>
नागवंशीयभूपालो नागवर्मा समागतः ।। <br>
लक्षसेनान्वितः प्राप्तो दशपुत्रसमन्वितः ।।३४।। <br>
पूर्वजन्मनि यन्नाम्ना तन्नाम्ना कौरवा भुवि।। <br>
पुंड्रदेशपतेः पुत्रा जाता दश शिवाज्ञया ।।३५।।<br>
उग्रश्रवा उग्रसेनः सेनानीर्दुष्परायणः।। <br>
अपराजितः कुण्डशायी विशालाक्षो दुराधरः।।३६।।<br>
दृढहस्तः सुहस्तश्च सुतास्ते नागवर्मणः ।। ३७ ।। <br>
मद्रकेशः समायातस्तोमरान्वयसंभवः ।। <br>
लक्षसैन्यैर्युतो राजा दशपुत्रसमन्वितः ।। ३८ ।। <br>
वातवेगः सुवर्चाश्च नागदंतोग्रयाजकः ।। <br>
आदिकेतुश्च वक्शी च कवची क्राथ एव च ।। ३९ ।। <br>
कुण्डश्च कुण्डधारश्च कौरवाः पूर्वजन्मनि ।। <br>
तन्नाम्ना भुवि वै जाता मद्र केशस्य मंदिरे ।। 3.3.32.४० ।। <br>
नृपः शार्दूलवंशीयौ लक्षसैन्यसमन्वितः ।। <br>
पूर्णामलो मागधेशो दशपुत्रान्वितो ययौ ।। ४१ ।। <br>
वीरबाहुर्भीमरथश्चोग्रश्चैव धनुर्धरः।। <br>
रौद्रकर्मा दृढरथोऽलोलुपश्चाभयस्तथा।।४२।।<br>
अनाधृष्टः कुण्डभेदी कौरवाः पूर्वजन्मनि।।<br>
पूर्णामलस्य वै गेहे तन्नाम्ना भुवि संभव।।४३।।<br>
मंकणः किंनरो नाम रूपदेशे महीपतिः ।। <br>
चीनदेशात्परे पारे रूमदेशः स्मृतो बुधैः ।। <br>
नरः किन्नरजातीयो वसति प्रियदर्शनः ।। ४४ ।। <br>
मंकणश्च तदा प्राप्तः किन्नरायुतसंयुतः ।। <br>
अष्टपुत्रान्वितः प्राप्तो यत्र सर्वनृपाः स्थिताः ।। ४५ ।। <br>
विरावी प्रथमश्चैव प्रमाथी दीर्घरोमकः ।। <br>
दीर्घबाहुर्महाबाहुर्व्यूढोराः कनकध्वजः ।। ४६ ।। <br>
पूर्वजन्मनि यन्नाम्ना तन्नाम्ना किन्नरा भुवि ।। <br>
विरजोंशश्च यो जातो मंकणो नाम किन्नरः ।।४७।। <br>
नेत्रसिंहः समायातो लक्षसैन्यसमन्वितः ।। <br>
शल्यांशः स तु विज्ञेयः शार्दूलान्वयसंभवः ।। ४८ ।। <br>
तदा गजपती राजा लक्षसैन्यसमन्वितः।। <br>
संप्राप्तः शकुनेरंशस्त्यक्त्वा गेहे स्वपुत्रकान् ।।४९।। <br>
मयूरध्वज एवापि लक्षसैन्यसमन्वितः ।। <br>
मकरंदं गृहे त्यक्त्वा विराटांशः समागतः ।। 3.3.32.५० ।। <br>
वीरसेनः समायातः कामसेनसमन्वितः ।। <br>
लक्षसेनान्वितस्तत्र चोग्रसेनांशसंभवः ।।५१।। <br>
लक्षणश्च समायातः सप्तलक्षबलैर्युतः ।। <br>
संत्यज्य पद्मिनीं नारीं महा कष्टेन भूपतिः ।।५२।। <br>
तालनो धान्यपालश्च लल्लसिंहस्तथैव च ।। <br>
भीमस्यांशो युयुत्सोश्च कुंतिभोजस्य वै क्रमात् ।।५३ ।। <br>
आह्लादश्च समायातः कृष्णांशेन समन्वितः ।। <br>
जयन्तेन च वै वीरो लक्षसैन्यान्वितो बली ।। ५४ ।। <br>
जगन्नायक एवापि शूरायुतसमन्वितः ।। <br>
संप्राप्तो भगदत्तांशो गौतमान्वयसंभवः ।। ५५ ।। <br>
अन्ये च क्षुद्रभूपाश्च सहस्राढ्याः पृथक्पृथक् ।। <br>
कुरुक्षेत्रं परं स्थानं संययुर्मदविह्वलाः ।। ५६ ।। <br>
मूलवर्मा च नृपतिः सपुत्रो लक्षसैन्यपः ।। <br>
नृपं परिमलं प्राप्य संयुक्तो देहलीपतेः ।। ५७ ।। <br>
कैकयो लक्षसेनाढ्यः सपुत्रो नृपतिः स्वयम् ।। <br>
नृपं परिमलं प्राप्य स युद्धार्थमुपस्थितः ।। ५८ ।। <br>
नेत्रसिंहश्च नृपतिः स वीरो लक्षसैन्यपः ।। <br>
मयूरध्वज एवापि लक्षपः शशिवंशिनम् ।। ५९ ।। <br>
वीरसेनश्च लक्षाढ्यः सपुत्रश्चांद्रिपक्षगः ।। <br>
लक्षणः सप्तलक्षाढ्यो युद्धार्थं समुपस्थितः ।। 3.3.32.६० ।। <br>
आह्लादो लक्षसैन्याढ्यः पक्षगश्चंद्रवंशिनः ।। <br>
द्विलक्षसंयुतो राजा चन्द्रवंशो रणोन्मुखः ।। <br>
एवं षोडशलक्षाढ्यः स्थितः परिमलो रणे ।। ६१ ।। <br>
लहरो भूपतिश्रेष्ठो लक्षपः पुत्रसंयुतः ।। <br>
महीराजमुपागम्य युद्धार्थं समुपस्थितः ।। ६२ ।। <br>
अभिनन्दन एवापि सपुत्रो लक्षसैन्यपः ।। <br>
मायावर्मा च नृपतिः सपुत्रो लक्षसैन्यपः ।। ६३ ।।<br>
&nbsp;नागवर्मा समायातः सपुत्रो लक्षसैन्यपः ।। <br>
मद्रकेशः सपुत्रश्च लक्षसैन्यो रणोन्मुखः ।। ६४ ।। <br>
पूर्णामलः सपुत्रश्च लक्षपश्चैव पक्षगः ।। <br>
मंकणः किन्नरो नाम सपुत्रस्तत्र संस्थितः ।। ६५ ।। <br>
गजराजः समायातो महीराजं हि लक्षपः ।। <br>
धुंधुकारः समायातः पञ्चलक्षपतिः स्वयम् ।। ६६ ।। <br>
पुत्रः कृष्णकुमारस्य भगदत्तः समागतः ।। <br>
त्रिलक्षबलसंयुक्तो महीराजं महीपतिम् ।। ६७ ।। <br>
बलवाहनपुत्रश्च दशगोपालसंस्थितः ।। <br>
अंगदस्तत्र संप्राप्तः सायुतो देवकी प्रियः ।। <br>
महीराजमुपागम्य युद्धार्थं समुपस्थितः ।।६८।। <br>
कलिंगश्च नृपः प्राप्तस्त्रिकोणश्च तथैव च ।। <br>
श्रीपतिश्च तथा राजा श्रीतारश्च तथा गतः ।। ।। ६९ ।। <br>
मुकुन्दश्च सुकेतुश्च रुहिलो गुहिलस्तथा ।। <br>
इन्दुवारश्च वलवाञ्जयंतश्च तथाविधः ।। <br>
सर्वे दशसहस्राढ्या महीराजमुपस्थिताः ।। 3.3.32.७० ।। <br>
महीराजस्य पक्षे तु सहस्रं क्षुद्रभूमिपाः ।। <br>
ते तु साहस्रसेनाढ्या महीराजमुपस्थिताः ।। ७१ ।। <br>
तेषां मध्ये च वै भूपान्द्विशतान्देहलीं प्रति ।। <br>
ससैन्यान्प्रेषयामास राष्ट्ररक्षणहेतवे ।। <br>
एवं स देहलीराजश्चतुर्विंशतिलक्षपः ।। ७२ ।। <br>
युद्धमष्टादशाहानि सञ्जातं सर्वसंक्षयम् ।। <br>
शृणु युद्धकथां रम्यां भृगुवर्य सुविस्तरात् ।। ७३ ।। <br>
मार्गकृष्णद्वितीयायां महीराजो महाबलः ।। <br>
आहूय लहरं भूपं वचनं प्राह निर्भयः ।।९।। <br>
भवान्सपुत्रः सेनाढ्यो धुंधुकारेण रक्षितः ।। <br>
चामुण्डेन युतो युद्धे गन्तुमर्हति सत्तम ।। <br>
इति श्रुत्वा ययौ शीघ्रं कुरुक्षेत्रे महारणे ।। ७५ ।। <br>
तदा परिमलो राजा मयूरध्वजमेव हि ।। <br>
समाहूय वचः प्राह शृणु पार्थिवसत्तम ।। ७६ ।। <br>
कृष्णांशेन जयंतेन देवसिंहेन रक्षितः ।। <br>
स भवाँल्लक्षसैन्याढ्यो गंतुमर्हति वै रणे ।। ।। ७७ ।। <br>
इति श्रुत्वा तु वचनं मयूरध्वज एव हि ।। <br>
लक्षसैन्यान्वितः प्राप्तो लहरं नृपतिं प्रति ।। ७८ ।। <br>
तयोश्चासीन्महद्युद्धं सेनयोरुभयो रणे ।। <br>
सेना तु लक्षवीरस्य तत्र युद्धे प्रकीर्तिता ।। ७९ ।। <br>
एको रथो गजास्तत्र ज्ञेयाः पञ्चशतं रणे।। <br>
हयाश्च पञ्चसाहस्रा पत्तयस्तद्गणा दश ।। <br>
एते सैन्या नरा ज्ञेया सैन्यपांश्च शृणुष्व भोः ।।3.3.32.८०।। <br>
दशानां पच्चराणां च पतिर्नाम्ना स पत्तिपः ।। <br>
पंचानां च हयानां च पतिर्नाम्ना स गुल्मपः।।८१।। <br>
पंचानां च गजानां च पतिर्नाम्ना गजाधिपः ।। <br>
एतैः सार्द्धं रथी ज्ञेयो रणेऽस्मिन्दारुणे कलौ ।।८२।। <br>
उष्ट्रारूढाः स्मृता दूताश्चत्वारिंशच्च तद्बले ।। <br>
शतघ्न्यस्तत्र साहस्रास्तेषां मध्ये पृथक्पृथक् ।। <br>
षड्त्रिंशद्वै पदचरास्तेषां कर्माणि मे शृणु ।। ८३ ।। <br>
दश गोलकदातारो दशतत्पुष्टिकारकाः ।। <br>
दश चार्द्रकरास्तां वै त्रयस्ते वह्निदायिनः ।। <br>
त्रयो दृष्टिकरा ज्ञेयास्त्रियामेषु पृथक्पृथक् ।। ८४ ।। <br>
शेषाः शूद्रास्तु सेनानां शूरकृत्यपरायणाः ।। <br>
एवं च लक्षवीराणां सेना तत्र प्रकीर्तिता ।। ८५ ।। <br>
तत्रासीत्तुमुलं युद्धं धर्मेण च समन्ततः ।। <br>
प्रातःकालात्समारभ्य मध्याह्नं सैन्ययोर्द्वयोः ।। ८६ ।। <br>
तत्पश्चाद्याममात्रेण सैन्यपा युद्धमागताः ।। <br>
तत्पश्चाच्च महाशूरा धुंधुकारादयो बलाः ।।८७।। <br>
याममात्रं च युद्धाय संस्थिता रणमूर्धनि ।। <br>
चामुण्डेन च कृष्णांशो धुंधुकारेण चेन्दुलः ।। ८८ ।। <br>
भगदत्तेन वै देवः कृतवान्युद्धमुत्तमम् ।। <br>
सायंकाले तु संप्राप्ते सर्वे शूराः क्षयं गताः ।। ८९ ।। <br>
कृष्णांशस्तत्र चामुण्डं जित्वा तु लहरात्मजान् ।। <br>
षोडशैव जघानाशु घटीमात्रेण वीर्यवान् ।। <br>
दध्मौ शंखं प्रसन्नात्मा लक्षणान्तमुपाययौ ।।3.3.32.९०।। <br>
चामुंडो धुंधुकारश्च भगदत्तो युतः शतैः ।। <br>
महीराजमुपागम्य सुषुपुर्निशि निर्भयाः ।। ९१ ।। <br>
इंदुलो देवसिंहश्च सहस्रैः संयुतौ मुदा ।। <br>
गत्वा परिमलं भूपं रात्रौ सुषुपतुस्तदा ।। ९२ ।। <br>
प्रातःकाले तु संप्राप्ते तृतीयायां भयंकरे ।। <br>
महीराजस्तदाहूय नृपं गजपतिं बली ।। ९३ ।। <br>
वचनं प्राह भो राजँस्त्वं त्रिवीरैः सुरक्षितः ।। <br>
स्वकीयैर्लक्षसैन्यैश्च गंतुमर्हसि वै रणे ।।९४ ।। <br>
तदा परिमलो भूपो नेत्रसिंहं महीपतिम् ।। <br>
युद्धायाज्ञापयामास कृष्णांशाद्यैः सुरक्षितम् ।। ९५ ।। <br>
तयोश्चासीन्महयुद्धं सेनयोरुभयोः क्रमात् ।। <br>
हया हयैः क्षयं जग्मुर्गजाश्चैव तथा गजैः ।। <br>
पच्चराः पच्चरैः सार्द्धं शतघ्न्यश्च शतघ्निभिः ।।९६।। <br>
अपराह्ने मुनिश्रेष्ठ नेत्रसिंहो महाबलः ।।<br>
महागजं गजपतिं गत्वा युद्धमचीकरत् ।।९७।। <br>
परस्परं च विरथौ संछिन्नधनुषौ तदा ।। <br>
खड्गहस्तौ महीं प्राप्य चक्रतू रणमुल्बणम् ।। <br>
अन्योन्येन वधं कृत्वा स्वर्गलोकमुपागतौ ।। ९८ ।। <br>
इन्दुलस्तं तु चामुंडं देवो वै धुंधुकं तथा ।। <br>
कृष्णांशो भगदत्तं च जित्वा राजानमाययुः ।। ९९ ।। <br>
शेषैः पंचशतैः शूरैस्तैः सार्द्धं लक्षणं प्रति ।। <br>
पराजिताश्च ते सर्वे सहस्रैः सहिता ययुः ।। 3.3.32.१००।। <br>
प्रातःकाले तु संप्राप्ते महीराजो महाबलः ।। <br>
मायावर्माणमाहूय वचनं प्राह निर्भयः ।। १०१ ।। <br>
भवान्दशसुतैर्वीरैर्लक्षसैन्यैश्च संयुतः ।। <br>
सर्वशत्रुविनाशाय गंतुमर्हति सत्तम ।। <br>
इति श्रुत्वा स नृपतिर्वाद्यान्संवाद्य चाययौ ।। १०२ ।। <br>
दृष्ट्वा परिमलो भूपो मायावर्माणमागतम् ।। <br>
जगन्नायकमाहूय वचनं प्राह निर्भयः ।। १०३ ।। <br>
भवान्दशसहस्रैश्च सार्द्धं तैस्त्रिभिरन्वितः ।। <br>
गन्तुमर्हति युद्धाय शीघ्रं मद्विजयं कुरु ।। १०४ ।। <br>
इति श्रुत्वा ययौ शीघ्रं सेनयोरुभयोर्महत् ।। <br>
युद्धं चासीन्मुनिश्रेष्ठ याममात्रं भयानकम् ।। १०५ ।। <br>
हतास्ते दशसाहस्रा कृष्णांशाद्यैः सुरक्षिताः ।। शं<br>
खान्दध्मुश्च ते सर्वे चांगदेशनिवासिनः ।। १०६ ।। <br>
एतस्मिन्नंतरे धीराः कृष्णांशाद्यास्तुरीयकाः ।। <br>
याममात्रेण संजघ्नुर्लक्षसैन्यं रिपोस्तदा ।। १०७ ।। <br>
अपराह्णे महाराजो मायावर्मा सुतैः सह।। <br>
कृष्णांशं देवसिंहं च संप्राप्तो जगनायकम् ।।१ ०८।। <br>
अथाङ्गभूपं दशपुत्रयुक्तं कृष्णांश एवाशु जगाम शीघ्रम् ।। <br>
हयस्थितो वीरवरः प्रमाथी कलैकजातो मधुसूदनस्य ।।१ ०९।। <br>
ततोंगभूपस्त्रिभिरेव बाणैरताडयन्मूर्ध्नि च पार्श्वयोर्वै ।। <br>
अमर्ष माणो बलवान्महीपतिर्दंडैर्हतः काल इवाशु सर्पः।। ।। 3.3.32.११० ।। <br>
हयं समुड्डीय सु पुष्करान्तं ततोभ्यगात्तं नृपतिं रथस्थम् ।। <br>
हयस्य पातैर्विरथी चकार स एव भूपोऽसिमुपादधानः ।। १११ ।। <br>
स्वेनासिना बिंदुलमंगशल्यं कृत्वा स कृष्णांशमुवाच वाक्यम् ।। <br>
कल्लोलमायात्तव नाशनाय त्वया जिता भूपतयः प्रधानाः ।।१ १२।। <br>
तदैव कीर्तिर्भविता ममाशु हत्वा भवंतं च सुखी भवामि ।। <br>
इत्युक्तवन्तं नृपतिं महान्तं स्वेनासिना तस्य शिरो जहार ।। ११३ ।। <br>
हतेऽङ्गभूपे दश तस्य पुत्रास्तमेव जग्मुर्युधि कौरवांशाः ।। <br>
तानागतानिंदुल एव पंच जघान बाणैस्तु तदा समन्युः ।। ११४।।<br>
उभौ च देवस्तु जघान तत्र भल्लेन सिद्धेन नृपात्मजौ च।। <br>
ज्येष्ठं सुतं गौतम एव हत्वा द्वौ यौ स कृष्णांश उपाजघान।।११५।। <br>
शंखान्प्रदध्मू रुचिराननास्ते प्रदोषकाले शिबिराणि जग्मुः।। <br>
श्रमान्वितास्ते सुषुपुर्निशायां प्रातः समुत्थाय स्वकर्म कृत्वा।।११६।। <br>
गत्वा सभायां नृपतिं प्रणम्य वाक्यं समूचुः शृणु चंद्रवंशिन्।। <br>
अद्यैव सेनापतिरस्ति को वै चाज्ञापयास्मान्नृप तस्य गुप्त्यै।।११७।। <br>
श्रुत्वाह भूपोद्य तु वीरसेनः सकामसेनः स्वबलैः समेतः।। <br>
रणं करिष्यत्यचिरेण वीरास्तस्मात्सुरक्षध्वमरिभ्य एव।। ११८<br>
स वीरसेनो नृपतिं प्रणम्य लक्षैः स्वसैन्यैर्युधि संजगाम।।<br>
तदा महीराजनृपः प्रतापी स नागवर्माणमुवाच तापी ।। ११९ ।। <br>
रणाय गच्छाशु सुतैः समेतो लक्षैः स्वसैन्यैरुत भूपवर्य ।। <br>
हत्वा रिपुं घोरतमं हि वीरं पतिं महान्तं युधि वीरसेनम् ।। 3.3.32.१२० ।। <br>
इत्युक्तवंतं नृपतिं प्रणम्य सुवादयामास तदा हि वीरः ।। <br>
तयोर्बभूवाशु रणो महान्वै सुसेनयोः संकुलयुद्धकर्त्रोः ।। १२१ ।। <br>
त्रियाममात्रेण हताश्च सर्वे विमानमारुह्य ययुश्च नाकम् ।। <br>
हतेषु सर्वेषु च नागवर्मा सुतेषु वै यादवभूपमाह ।। १२२ ।। <br>
भवान्विसैन्यश्च तथैव चाहं भवान्सपुत्रश्च तथाहमेव ।। <br>
संस्मृत्य धर्मं कुरु युद्धमाशु ततो रथस्थः सुधनुर्गृहीत्वा ।। १२३ ।। <br>
बाणैश्च बाणान्भुवि तौ च छित्त्वा बभूवस्तुस्तौ विरथौ नृपाग्र्यौ ॥ <br>
खड्गेन खड्गं च तथैव छित्त्वा विमानमारुह्य गतौ हि नाकम् ॥ १२४ ॥ <br>
स कामसेनः स्वरिपोश्च  पुत्राञ्जघान बाणैश्च तदाष्टसंख्यान् ॥ <br>
ज्येष्ठौ तदा कोपसमन्वितौ तं गृहीतखड्गौ च समीयतुश्च ॥ १२५ ॥ <br>
रिपोः शिरो जह्रतुरुग्रवेगी स कामसेनश्च कबंध एव ॥<br>
हत्वा रिपू तौ च तदा मिलित्वा स्वर्गं ययुस्ते च विमानरूढाः ।। १२६ ।। <br>
हतेषु सर्वेषु तदा त्रयस्ते चामुंडकाद्या जगनायकं ते ।। <br>
रुद्धा समेताः स्वशरैः कठोरैर्जघ्नुस्तमश्वं हरिनागरं च ।। १२७ ।। <br>
स दिव्यवाजी च तदा स्वपक्षौ प्रसार्य्य खेनाशु रिपुं जगाम ।। <br>
स पुंधुकारस्य गजं विहत्य चामुंडकस्यैव गजं विमर्द्य ।।१२८ ।। <br>
रथं च भूमौ भगदत्तकस्य विचूर्ण्य शीघ्रं च नभो जगाम ।। <br>
प्रवाद्य शंखं जगनायकश्च कृष्णांशमागम्य कथां चकार ।।१२९।। <br>
निशामुषित्वा जगनायकाद्याः प्रातः समुत्थाय रणं प्रजग्मुः ।। <br>
तदा महीराज उताशुका री स किन्नरेशं कणकं सपुत्रम् ।।3.3.32.१३०।। <br>
उवाच राजञ्छृणु किन्नराणां महाबलास्ते रिपवो ममैते ।। <br>
विनाशयाशु प्रबलारिघातान्देवैर्न सार्द्धं युधि वै मनुष्याः ।। १३१ ।। <br>
इत्युक्तवान्मंकणभूपतिस्तु ययौ सपुत्रोऽयुतसैन्यपश्च ।। <br>
तमागतं तत्र विलोक्य राजा वीरान्स्वकीयांश्च समादिदेश ।।१३२।। <br>
मनोरथस्थो जगनायकश्च स तालनो वै वडवां विगृह्य ।। <br>
करालसंस्थश्च तदा जयन्तो विगृह्य चापं तरसा जगाम।।१३३।।<br>
पपीहकस्थश्च स रूपणो वै जगाम कृष्णांशसमन्वितश्च ।। <br>
स लल्लसिंहो गजमत्तसंस्थः स धान्यपालो हयमारुरोह ।। १३४ ।। <br>
समंततः किन्नरसैन्यघोरं विनाशयामासुरुपांशुखड्गैः।। <br>
विनश्यमाने त्रिसहस्रसैन्ये स किन्नरेशस्तरसा जगाम ।।१३५।। <br>
ध्यात्वा कुबेरं च गृहीतचापो नभोगतस्तत्र बभूव सूक्ष्मः।।१३६।।<br>
अदृश्यमानः स्वशरैः कठोरैर्विनर्द्य सर्वान्हि ननर्द घोरम् ।। <br>
विलप्यमाने च समस्तशूरे जयन्त एवाशु जगाम शत्रुम ।। १३७ ।। <br>
ध्यात्वा महेंद्रं कणकं च बद्ध्वा कृष्णांशमागम्य पदौ ननाम ।। <br>
तदा तु ते शत्रुसहस्रसैन्ये निशम्य बद्धं कणकं निजेंद्रम् ।। १३८ ।। <br>
विनर्घ घोरं रुरुधुश्च सर्वान्माया विनो गुह्यकमस्त्रमूहुः ।। <br>
दिनेषु सप्तेषु तथा निशासु बभूव युद्धं च समंततस्तैः ।। १३९ ।।<br>
श्रमान्विताः सप्त महाप्रवीरा हतेषु सर्वेषु सुषुपुश्च वै यदा।। <br>
तदा कुबेरं कणकश्च ध्यात्वा लब्ध्वा वरं बंधनमाशु छित्त्वा ।। 3.3.32.१४० ।। <br>
सुप्तान्समुत्थाय च सप्त शूरान्निशीथकाले स चकार युद्धम् ।। <br>
जित्वा च तान्षट् स वरप्रभावात्तदेंदुलेनैव रणं चकार ।। १४१ ।। <br>
गृहीतखड्गौ रणघोरमत्तौ हत्वा ततो वै भुवि चेयतुश्च ।। <br>
प्रजग्मतुर्नाकमुपान्तदेवौ संस्तूयमानौ सुरसत्तमैश्च ।। १४२ ।। <br>
ततः प्रभाते विमले विजाते रुरोद रामांश उताललाप ।। <br>
पापैः कलापैः परीपीड्यमानः कुलान्वितः सर्व युतो मुनींद्र ।। १४३ ।। <br>
स पंचशब्दं गजमारुरोह त्रिलक्षसैन्यैस्तरसा जगाम ।। <br>
तदा महीराज उताह शृण्वन्गच्छध्वमद्यैव मया समेताः ।। ।। १४४ ।। <br>
स्वपंचलक्षैः प्रबलैश्च शूरैः सार्द्धं रुरोधाशु रिपोश्च सेनाम् ।। <br>
तयोर्बभूवाशु रणः प्रघोरो विनर्दतोर्युदनिमित्तमाशु ।। १४५ ।। <br>
त्रियाम मात्रेण हताश्च सर्वे द्वयोश्च पक्षा बलशालिनश्च ।। <br>
तदा महीराज उताययौ वै समंडलीकश्च धनुर्विगृह्य ।। १४६ ।। <br>
स धुंधुकारश्च तदाजगाम रथ स्थितं लक्षणमुग्रवीरम् ।। <br>
तदोदयो वै भगदत्तमेव चामुंडकं भीष्मकराजसूनुः ।। १४७ ।। <br>
स पंचशब्दं गजमास्थितो वै गतः स एवाशु जगाम भूपम् ।। <br>
धनुर्विगृह्याशुगमुल्बणं च नृपस्थितश्चाथ भयंकरं च ।। १४८ ।। <br>
गजं प्रमत्तं शिवदत्तमुग्रमाह्लादहन्तारमुवाच वाक्यम् ।। <br>
अये प्रमत्ताग्रगजेंद्र शूर जयं च मे देहि शिवप्रदत्त ।। १४९ ।। <br>
स मंडलीको रणदुर्मदश्च रामांश आह्लाद इति प्रसिद्धः।। <br>
तस्माच्च मां रक्ष जवेन हस्तिन्महाबलात्काल रसाच्च वीरात् ।। 3.3.32.१५० ।। <br>
इत्येवमुक्तो नृपतिं स हस्ती वचस्तमाहाशु शृणुष्व राजन्।। <br>
यावदहं वै तनुजीवधारी तावद्भवाञ्छत्रुभयंकरश्च।।१५१।। <br>
इत्युक्तवंतं च गजं प्रमत्तं स पंचशब्दश्च तदा स्वदंतैः ।। <br>
मुखं चतुर्भिश्च विदार्य शत्रोर्ननर्द घोरं स महेंद्रदत्तः ।। १५२ ।। <br>
स रुद्रदत्तश्च गजः प्रमत्तो रुषान्वधावत्तरसा गजेंद्रम् ।। <br>
रिपुं स्वपद्भ्यां च चखान कुंभैः स्वतुंडदंडेन तुदं प्रकुर्वन् ।। १५३ ।। <br>
अवाप मूर्छां च स पंचशब्दस्तदाशु भूपं प्रति मंडलीकः ।। <br>
स्वतोमरेणांगव्रणं प्रदाय खड्गेन हत्वा गजराजमुग्रम् ।। <br>
जगाम पद्भ्यां स रिपुप्रमाथी यत्र स्थितश्चेन्दुल उग्रधन्वा ।। ।। १५४ ।। <br>
उत्थाप्य पुत्रं च विलप्यमानां पत्नीं स्वकीयां प्रति चाजगाम ।। <br>
तदा प्रमत्तौ च गजौ समूर्छां त्यक्त्वा पुनश्चक्रतुरेव युद्धम् ।। ।। १५५ ।। <br>
स लक्षणः खड्गवरेण बाणान्रिपोश्च छित्त्वा निजवैष्णवास्त्रम् ।। <br>
दधार चापे च सुमंत्रयित्वा सधुंधुकारं च गजं ददाह ।। १५६ ।।<br>
&nbsp;हते च तस्मिन्निजमुख्यबंधौ सभूमिराजश्च गृहीतचापः ।। <br>
शरेण रौद्रेण च लक्षणं तं जघान तत्रादिभयंकरस्थः ।। १५७ ।। <br>
स मूर्छितः शुक्ल कुलेषु सूर्यस्तदोदयो वै भगदत्तमेव ।। <br>
सुमूर्छयित्वा च जगाम शीघ्रं यत्र स्थितो लक्षण एकवीरः ।। १५८ ।। <br>
भयान्वितस्तं च विलोक्य राजा जवेन दुद्राव च रक्तबीजम् ।। <br>
तदा सुदेवं च स रक्तबीजो जित्वा तु कृष्णांशयुतं जगाम ।। १५९ ।। <br>
बाणेन शीघ्रं स च मूर्च्छयित्वा पुनश्च देवं च स मूर्छयित्वा ।। <br>
तद्बंधनायोद्यत आशुकारी स लक्षणस्तत्र तदा जगाम ।। 3.3.32.१६० ।। <br>
प्रधाय चापे च स वैष्णवास्त्रं प्रचोदयामास च रक्तबीजे ।। <br>
तदा स सामन्तसुतो बलीयान्रणं विहायाशु विलोक्य संध्याम् ।। <br>
भयान्वितः स्वैश्च युतो ययौ वै यत्र स्थिता भूपतयः सकोपाः ।। १६१ ।। <br>
विलोक्य शत्रुं च स रत्नभानोः सुतो ययौ वै शिबिराणि युक्तः ।।<br>
निशाम्य भूपः स च चंद्रवंशी जयं स्वकीयं सुषुपुस्तु ते वै ।। <br>
प्रातश्च काले स च चंद्रवंशी विलोक्य शुक्लान्वयमाह भूपम्।।१६२।। <br>
अये गु्र्जरदेशीय मूलवर्मन्सुतैः सह।। <br>
लक्षसैन्यान्वितो भूत्वा गन्तुमर्हतु वै भवान्।। १६३।। <br>
इत्युक्तः स तु भूपालो युद्धभूमिमुपाययौ।। <br>
महीराजाज्ञया प्राप्तो नाम्ना पूर्णामलो बली।। १६४।। <br>
दशपुत्रान्वितो युद्धे सैन्य लक्षेण संयुत्ः।। <br>
तयोश्चासीन्महद्युद्धं यामद्वयमुपस्थितम्।।१६५।। <br>
हतेषु तेषु सर्वेषु तौ नृपौ ससुतैर्बलौ ।। <br>
अनोन्येन रणं कृत्वा यमलोक मुपागतौ ।। १६६ ।। <br>
मार्गकृष्णचतुर्दश्यां प्रभाते विमले रवौ ।। <br>
कैकयो लक्षसेनाढ्यो दयापुत्रसमन्वितः ।। <br>
लक्षणानुज्ञया प्राप्तस्तस्मिन्युधि भयानके ।। १६७ ।। <br>
मद्रकेशस्तदा राजा दशपुत्रसमन्वितः ।। <br>
लक्षसैन्यान्वितस्तत्र यत्र युद्धं समन्वभूत्।। <br>
परस्परं हताः सर्वे दिनान्ते क्षत्रिया रणे ।। १६८ ।। <br>
पुनः प्रभाते  विमले भगदत्तो महाबली ।। <br>
त्रिलक्षबलसंयुक्तो जगर्ज्ज रणमूर्द्धनि।। १६९।। <br>
दृष्ट्वा तं लक्षणो वीरस्त्रिलक्षबलसंयुतः ।। <br>
चकार तुमुलं घोरं सेनया च स्वकीयया ।। 3.3.32.१७० ।। <br>
अपराह्णे हताः सर्वे सैनिका नृपयोस्तदा ।। <br>
भगदत्तः स्वयं क्रुद्धो रथस्थो लक्षणं ययौ ।। १७१ ।। <br>
लक्षणो रथमारुह्य स्वपितुः शत्रुजं नृपम् ।। <br>
त्रिभिर्बाणैश्च संतोद्य भल्लेन समताडयत् ।। ।१७२ ।। <br>
भगदत्तस्तदा क्रुद्धो विरथं तं चकार ह ।। <br>
क्रुद्धवंतं रिपुं घोरं लक्षणः खङ्गपाणिकः ।। <br>
हत्वा हयांस्तथा सूतं भगदत्तमुपाययौ ।। १७३ ।। <br>
मर्दयित्वा च तच्चर्म च्छित्त्वा वर्म तदुद्भवम् ।। <br>
त्रिधा चकार बलवान्भगदत्तं रिपोस्सुतम् ।। १७४ ।। <br>
संध्याकाले हते तस्मिँल्लक्षणस्त्वरयान्वितः ।। <br>
एकाकी शिविरं प्राप्तो हस्तिन्युपरि संस्थितः ।। १७५ ।। <br>
भगदत्ते हते तस्मिन्स राजा क्रोधमूर्छितः ।। <br>
स्वकीयान्सर्वभूपांश्च चामुंडेन समन्वितान् ।। <br>
प्रेषयामास युद्धाय मार्गे च प्रतिपद्दिने ।। १७६ ।। <br>
अंगदश्च कलिंगश्च त्रिकोणः श्रीपतिस्तथा ।। <br>
श्रीतारश्च मुकुंदञ्च रुहिलो गुहिलस्तथा ।। १७७ ।। <br>
सुकेतुर्नव भूपास्ते नवायुतबलैर्युताः ।। <br>
वाद्यानि वादयामासुस्तस्मिन्युद्धमहोत्सवे ।। १७८ ।। <br>
दृष्ट्वा ताँल्लक्षणो वीरो राजभिश्च स्वकीयकैः ।। <br>
सार्द्धं जगाम युद्धाय तथा व्यूह्यायुधद्रिपून् ।। १७९ ।। <br>
रुद्रवर्मा च नृपतिः शूरैर्दशसहस्रकैः ।। <br>
अंगदं वैरिणं मत्वा तेन सार्द्धमयुध्यत ।। 3.3.32.१८० ।। <br>
कालीवर्माऽयुतैस्सार्धं कलिंगं प्रत्यबुध्यत ।। <br>
वीरसिंहोऽयुतैस्सार्द्धं त्रिकोणं प्रत्ययुध्यत ।। १८१ ।। <br>
ततोनुजः प्रवीरश्च श्रीपतिं सोऽयुतैस्सह ।। <br>
नृपः सूर्यो धरो वीरोऽयुताढयो बलवान्रणे ।। <br>
श्रीतारं नृपमासाद्य महद्युद्धमचीकरत् ।।१८२।। <br>
वामनोयुतसंयुक्तो मुकुंदं प्रति सोऽगमत् ।। <br>
गंगासिंहश्च बलवान्महिलं प्रति सायुतः ।।१८३।। <br>
लल्लसिंहोयुतैस्सार्द्धं गुहिलं प्रति सोऽगमत् ।। <br>
त्रिशतानि ततो भूपाः सहस्राढ्याः पृथक्पृथक् ।।१८४।। <br>
क्षुद्रभूपाः क्षुद्रभूपांस्त्रिशतानि समाययुः ।। <br>
अन्योन्येन हताः सर्वे कृत्वा युद्धं भयानकम्।। १८५ ।। <br>
चामुंडस्तु तदा दृष्ट्वा मृतकान्सर्वभूपतीन् ।। <br>
लक्षणान्तमुपागम्य महद्युद्धं चकार ह ।।१८६। <br>
लक्षणो रक्तबीजं तं ज्ञात्वा ब्राह्मणसंमतम् ।। <br>
वैष्णवास्त्रं तदा तस्मै न ददौ तेन पीडित।।१८७।। <br>
सायंकाले तु संप्राप्ते लक्षणो हस्तिनीस्थितः ।। <br>
एकाकी शिविरं प्राप्तश्चामुंडं नृपमाययौ ।। १८८ ।। <br>
द्वितीयायां प्रभाते च कृष्णांशो देवसंयुतः ।। <br>
शूरैर्दशसहस्रैश्च युद्धभूमिमुपाययौ ।। १८९ ।। <br>
तारकश्च सचामुंडो द्विलक्षबलसंयुतः ।। <br>
द्विशतैश्च तथा भूपैः सार्द्धं युद्धमुपस्थितौ।।3.3.32.१९०।।<br>
पुरस्कृत्य ,नृपान्सर्वान्ससैन्यौ बलवत्तरौ ।। <br>
तेषामनु स्थितौ युद्धे तत्र जातो महारणः ।। १९१ ।। <br>
याममात्रेण तौ वीरौ हत्वा सर्वमहीपतीन् ।। <br>
लक्षसैन्यांस्तथा हत्वा संस्थितौ श्रमकर्षितौ।।१९२।।<br>
चामुंडस्तारको धूर्तः संप्राप्तौ छिद्रदर्शिनौ ।। <br>
ताभ्यां श्रमान्विताभ्यां च चक्रतुस्तौ समं रणम्।।१९३।। <br>
तेषां त्रियाममात्रेण संबभूव महान्रणः ।। <br>
सायंकाले तु संप्राप्ते कृष्णांशश्च निरायुधः ।। <br>
तलप्रहारेण रिपुं मूर्च्छयामास वीर्यवान् ।।१९४।। <br>
एतस्मिन्नंतरे वीरस्तारको देवसिंहकम् ।। <br>
हयं मनोरथं हत्वा शंखशब्दमथाकरोत् ।। १९५ ।। <br>
तच्छब्दात्स च चामुंडस्त्यक्त्वा मूर्छां महाबलः ।। <br>
कृष्णांशस्य शिरः कायादपहृत्य च वेगवान् ।। <br>
तयोर्गृहीत्वा शिरसी महीराजमुपाययौ ।। १९६ ।। <br>
महीराजस्तु ते दृष्ट्वा परमानंदनिर्भरः ।। <br>
दत्त्वा दानं द्विजातिभ्यो महोत्सवमकारयत् ।। १९७ ।। <br>
लक्षणस्य तदा सैन्ये हाहाशब्दो महानभूत् ।। <br>
श्रुत्वा कोलाहलं तेषां ज्ञात्वा तौ च हतौ नृपः ।। <br>
ब्रह्मानंदस्तदा मूर्च्छां त्यक्त्वा वेलामुवाच ह ।। १९८ ।। <br>
प्रिये गच्छ रणं शीघ्रं हरिनागरमास्थिता ।। <br>
मम वेषं शुभं कृत्वा तारकं जहि मा चिरम् ।। १९९ ।। <br>
इति श्रुत्वा तु सा वेला रामांशेन समन्विता ।। <br>
सहस्रशूरसहिता युद्धभूमिमुपाययौ ।। 3.3.32.२०० ।। <br>
श्रुत्वा स लक्षणो वीरस्तालनेन समन्वितः ।। <br>
सैन्यैश्च दशसाहस्रैर्महीराजमुपाययौ ।।२०१।। <br>
तृतीयायां प्रभाते च तारको बलवत्तरः ।। <br>
ब्रह्मानंदं च तं मत्वा महद्युद्धमची करत् ।। २०२ ।। <br>
रक्तबीजश्च चामुंडो रामांशो बलवत्तरः ।। <br>
चकार दारुणं युद्धं तस्मिन्वीरसमागमे ।। २०३ ।। <br>
याममात्रेण रामांशो हत्वा तस्य महागजम् ।। <br>
तच्छस्त्राणि तथा च्छित्वा मल्लयुद्धमचीकरत् ।। २०४ ।। <br>
त्रियाममात्रेण तदा सायंकाले समागते ।। <br>
ममंथ भ्रातृहन्तारं स च वीरो ममार ह ।। २०५ ।। <br>
तदा वेला महाशत्रुं तारकं बलवत्तरम् ।। <br>
छित्त्वास्त्राणि स्वखड्गेन शिरः कायादपाहरत् ।। २०६ ।। <br>
चितां कृत्वा विधानेन सा देवी द्रुपदात्मजा ।। <br>
ब्रह्मानंदं नमस्कृत्य तच्चितायां समारुहत् ।। २०७ ।। <br>
तेन सार्द्धं च सा शुद्धा श्वशुरस्याज्ञया मुदा ।। <br>
सप्तजन्मकथां कृत्वा स्वपतेस्तु ददाह वै ।। २०८ ।। <br>
तच्चितायां च भर्तारमिंदुलं बलवत्तरम् ।। <br>
संस्थाप्य दाहयामास तेन सार्द्धं कलेवरम् ।। २०९ ।। <br>
रात्रौ परिमलो राजा लक्षणेन समन्वितः ।। <br>
महीराजमुपागम्य महद्युद्धमकारयत् ।। 3.3.32.२१० ।। <br>
सपादलक्षाश्च तदा हतशेषा महाबलाः ।। <br>
त्रिलक्षैर्हतशेषैश्च सार्द्धं योद्धुमुपस्थिताः।।२११।। <br>
धान्यपालः शतं भूपाँल्लक्षणश्च तथा शतम्।। <br>
तालनश्च शतं भूपान्हत्वा राजानमाययौ।।२१२।। <br>
महीराजस्तदा दुःखी ध्यात्वा रुद्रं महेश्वरम्।। <br>
निशीथे समनुप्राप्ते हतशेषैस्समागतः।। <br>
एकाकी गजमारुह्य ययौ चादिभयंकरम्।। २१३।। <br>
रुद्रदत्तेन बाणेन हत्वा परिमलं नृपम्।। <br>
धान्यपालं तथा  हत्वा तालनं बलवत्तरम् ।। <br>
लक्षणान्तमुपागम्य महद्युद्धमचीकरत् ।। २१४ ।। <br>
महीराजस्य रौद्रास्त्रैस्सैन्यास्सर्वे क्षयं गताः ।। <br>
लक्षणं प्रति रौद्रास्त्रं महीराजः समादधे ।। २१५ ।। <br>
तदा तु लक्षणो वीरो वैष्णवास्त्रं समादधे ।। <br>
तेनास्त्रेण क्षयं जातो महीराजस्य सायकः ।। <br>
तेनास्त्रतेजसा राजा महासंतापमाप्तवान् ।। २१६ ।। <br>
ध्यात्वा रुद्रं महादेवं त्यक्त्वा विद्यां च वैष्णवीम् ।। <br>
स्वभल्लेन शिरः कायादपाहरत भूमिपः ।। २१७ ।। <br>
हस्तिनी च तदा रुष्टा गजमादिभयंकरम् ।। <br>
गत्वा युद्धं मुहूर्तेन कृत्वा स्वर्गमुपाययौ ।। २१८ ।।<br>
उषःकाले च संप्राप्ते मलना पतिमुत्तमम् ।। <br>
तच्चितायां समारोप्य ददाह स्वं कलेवरम्।। २१९ ।। <br>
तदा तु देवकी शुद्धं लक्षणं बलवत्तरम्।। <br>
तालनादींस्तथा हुत्वा ददाह स्वं कलेवरम् ।। 3.3.32.२२० ।। <br>
प्रभाते विमले जाते चतुर्थे भौमवासरे ।। <br>
तथा हुत्वा स्वर्णवती कृत्वा तेषां तिलांजलिम् ।। <br>
ध्यात्वा सर्वमयीं देवीं स्थिरीभूय स्वयं स्थितः ।। २२१ ।। <br>
एतस्मिन्नंतरे तत्र कलिर्भार्यासमन्वितः ।। <br>
वांछितं फलमागम्य तुष्टाव श्लक्ष्णया गिरा ।। २२२ ।। <br>
।। कलिरुवाच ।। ।। <br>
नम आह्लाद महते सर्वानंदप्रदायिने ।। <br>
योगेश्वराय शुद्धाय महावतीनिवासिने ।। २२३ ।। <br>
रामांशस्त्वं महाबाहो मम पालनतत्परः ।। <br>
कलैकया समागम्य भुवो भारस्त्वया हृतः ।। २२४ ।। <br>
राजानः पावकीयाश्च तपोबलसमन्विताः ।। <br>
हत्वा तान्पञ्चसाहस्रान्क्षुद्रभूपाननेकशः ।। <br>
योगमध्ये समासीनो नमस्तस्मै महात्मने ।। २२५ ।। <br>
तेषां सैन्याः षष्टिलक्षाः क्रमाद्वीर त्वया हताः ।। <br>
वरं ब्रूहि महा भाग यत्ते मनसि वर्तते ।। २२६ ।। <br>
इति श्रुत्वा स आह्लादो वचनं प्राह निर्भयः ।। <br>
मम कीर्तिस्त्वया देव कर्तव्या च जने जने ।। २२७ ।। <br>
पुनस्ते कार्यमतुलं करिष्यामि शृणुष्व भोः ।। <br>
महीराजश्च धर्मात्मा शिवभक्तिपरायणः ।। <br>
तस्य नेत्रे मया शुद्धे कर्तव्ये नीलरूपके ।। २२८ ।। <br>
तव प्रियः सदा नीलस्तथैव च मम प्रियः ।। <br>
देवानां दुःखदो देव दैत्यानां हर्षवर्द्धनः ।। २२९ ।। <br>
इत्युक्त्वा स तु रामांशो गजमारुह्य वेगतः ।। <br>
महीराजमुपागम्य महद्युद्धं चकार ह ।। 3.3.32.२३० ।। <br>
रुद्रदत्तो गजस्तूर्णं पंचशब्दमुपस्थितः ।। <br>
पद्मदंतान्समारुह्य युयुधाते परस्परम्।। २३१ ।। <br>
अन्योन्येन तथा हत्वा गजौ स्वर्गमुपेयतुः ।। २३२ ।। <br>
तदा भयातुरो राजा त्यक्त्वा युद्धं भयंकरम्।। <br>
स तु दुद्राव वेगेन रामांशोऽनुययौ ततः ।। २३३ ।। <br>
केशेषु च महीराजं गृहीत्वा तरसा बली ।। <br>
कलिदत्तं महानीलं नेत्रयोस्तेन तत्कृतम् ।। २३४ ।। <br>
तदाप्रभृति वै शम्भुरशुद्धं नृपतिं प्रियम् ।। <br>
मत्वा त्यक्त्वा ययौ स्थाने कैलासे गुह्यकालये ।। २३५ ।। <br>
आह्लादः कलिना सार्द्धं कदलीवनमुत्तमम्।। <br>
गत्वा योगं चकाराशु पर्वते गंधमादने ।। २३६ ।। <br>
तथाभूतं च रामांशं कलिर्दृष्ट्वा मुदान्वितः ।। <br>
बलिपार्श्वमुपागम्य वर्णयामास सर्वशः ।। २३७ ।। <br>
स वै बलिर्दैत्यराजोऽयुतैः सह विनिर्गतः ।। <br>
गौर देशमुपागम्य सहोड्डीनमुवाच ह ।। २३८ ।। <br>
गच्छ वीर बलैस्सार्द्धं निशायां रक्षितो मया ।। <br>
हत्वा भूपं महीराजं विद्युन्मालां गृहाण भोः ।।२३९।। <br>
इति श्रुत्वा वचस्तस्य षोडशाब्दांतरे गते ।। <br>
सपादलक्षैश्च बलैः कुरुक्षेत्रमुपाययौ ।। 3.3.32.२४० ।। <br>
महीराजसुताञ्जित्वा समाहूय महावतीम् ।। <br>
महीपतिं प्रेषयित्वा लुण्ठयित्वा च तद्वसु ।।२४१।।<br>
लिंगार्थं कृतवान्यत्नं स नृपः कीर्तिसागरे ।। <br>
न प्राप्तस्स नृपस्तं वै स्वगेहाय तदा ययौ ।।२४२।। <br>
लक्षचंडीं कारयित्वा परमानंदमाप्तवान्।। <br>
जयचंद्रस्तु  तच्छ्रुत्वा पुत्रशोकसमन्वितः ।। २४३ ।। <br>
निराहारो यतिर्भूत्वा मृतः स्वर्गपुरं ययौ ।। <br>
सहोड्डीनेन स नृपः कृत्वा युद्धं भयंकरम् ।। २४४ ।। <br>
सप्ताहोरात्रमात्रेण म्लेच्छराजवशं गतः ।। <br>
मारितो बहुयत्नेन महीराजो न वै मृतः ।। २४५ ।। <br>
तदा म्लेच्छस्सहोड्डीनो निर्बंधनमथाकरोत् ।। <br>
ज्योतिरूपस्थितं तत्र चंद्रभट्टो नृपाज्ञया ।। <br>
क्षुरप्रेण च बाणेन हत्वा वह्नौ ददाह वै ।। २४६ ।। <br>
विद्युन्मालां स च म्लेच्छो गृहीत्वा च धनं बहु ।। <br>
तत्रास्थाप्य स्वदासं च कुतुकोड्डीनमागतः ।। २४७ ।। <br>
<br>
