।। सूत उवाच ।। ।। <br>
कृष्णांशेऽष्टादशाब्दे तु यथाजातं तथा शृणु ।। <br>
मृते कृष्णकुमारे तु भूपतौ रत्नभानुना ।। १ ।। <br>
महीराजः सुदुःखार्तो लक्षचंडीमकारयत् ।। <br>
होमान्ते तु तदा देवी वागुवाच नृपं प्रति ।। २ ।। <br>
वर्षेवर्षे तु ते सप्त भविष्यंत्यंगसम्भवाः ।। <br>
कुमाराः कौरवांशाश्च द्रौपद्यंशा सुता नृप ।। ३ ।। <br>
इत्युक्ते वचने तस्मिन्राज्ञी गर्भमथो दधौ ।। <br>
कर्णांशश्च सुतो जातस्तारको बलवत्तरः ।। ४ ।। <br>
द्वितीयाब्दे तथा जाते दुश्शासनशुभांशतः ।। <br>
नृहरिरिति विख्यातस्तृतीयाब्दे तु चाभवत् ।। ५ ।। <br>
उद्धर्षांशः सरदनो दुर्मुखांशस्तु मर्दनः ।। <br>
विकर्णांशः सूर्य्यकर्मा भीमश्चांशो विविंशतेः ।। ६ ।। <br>
वर्द्धनश्चित्रबाणांशो वेला तदनु चाभवत् ।। <br>
यथा कृष्णा तथा सैव रूपचेष्टागुणैर्मुने ।। ७ ।। <br>
भुवि तस्यां च जातायां भूकम्पो दारुणोऽभवत् ।। <br>
अट्टाट्टहासमशिवं चामुंडा खे चकार ह ।। <br>
रक्तवृष्टिः पुरे चासीदस्थिशर्करया युता ।। ८ ।। <br>
ब्राह्मणाश्च समागत्य जातकर्मादिकां क्रियाम् ।। <br>
कृत्वा नाम तथा चक्रे शृणु भूमिप साक्षरम् ।। ९ ।।९।। <br>
इला च शशिनो माता विकल्पेनाऽभवद्भुवि ।। <br>
तस्माद्वेलेति विख्याता कन्येयं रूपशालिनी ।। 3.3.17.१० ।। <br>
जातायां च सुतायां स पिता विप्रेभ्य उत्तमम् ।। <br>
ददौ दानं  मुदा युक्तो वासांसि विविधानि च ।। ११ ।। <br>
द्वादशाब्दवयः प्राप्ते सा सुता वरवर्णिनी ।। <br>
उवाच पितरं नम्रा शृणु त्वं पृथिवीपते ।। १२ ।। <br>
मंडपे  रक्तधाराभिर्यो मां संस्नापयिष्यति ।। <br>
द्रौपद्या भूषणं दाता स मे भर्ता भविष्यति ।।१३।। <br>
स्वर्णपत्रे तदा राजा पद्यं वेलामुखोद्भवम् ।। <br>
लिखित्वा तारकं प्राह त्वमन्वेषय तत्पतिम् ।। १४ ।। <br>
सार्द्धं लक्षत्रयं द्रव्यं गृहीत्वा लक्षसैन्यकः ।। <br>
नृपान्तरं ययौ शीघ्रं तारकः पितुराज्ञया ।। १५।। <br>
सिंधुस्थाने चार्यदेशे भूपं भूपं ययौ बली ।। <br>
न गृहीतं नृपैः केश्चित्तद्वाक्यं घोरमुल्बणम् ।। <br>
महीपतिं स संप्राप्य मातुलं तद्वचोऽब्रवीत् ।। १६ ।। <br>
श्रुत्वा स आह भो वीर ब्रह्मानन्दो महाबलः ।। <br>
स च वाक्यं प्रगृह्णीयादाह्लादाद्यैः सुरक्षितः ।। १७ ।। <br>
किं त्वया विदितं नैव चरितं तस्य विश्रुतम् ।। <br>
भवान्षड्बंधुसहितः कृष्णांशाद्यैर्विवाहितः ।। १८ ।। <br>
ते सर्वे वशगास्तस्य ब्रह्मानंदस्य धीमतः ।। <br>
नास्ति भूमंडले कश्चित्तद्बलेन समो नृपः ।। १९ ।। <br>
इति श्रुत्वा ययौ तूर्णं तारकः स्वबलैः सह ।। <br>
तत्पद्यं कथयित्वाग्रे हस्तबद्धस्तदाभवत् ।। 3.3.17.२० ।। <br>
कृष्णांशस्तु गृहीत्वाशु पद्यं वाक्यमुवाच ह ।। <br>
अहं विवाहयिष्यामि ब्रह्मानंदं नृपोत्तमम् ।। २१ ।। <br>
तूष्णीं भूतास्तदा सर्वे तारकः स द्विजैः सह ।। <br>
अभिषेकं तदा कृत्वा स्वगेहं पुनराययौ ।। २२ ।। <br>
माघमासे सिते पक्षे त्रयोदश्यां सुवासरे ।। <br>
विवाहलग्नं शुभदं वरकन्यार्थयोस्तदा ।। २३ ।। <br>
सप्तलक्षबलैः सार्द्धं लक्षणश्च सतालनः ।। <br>
महावतीं पुरीं प्राप्तो बली परिमलादिभिः ।। २४ ।। <br>
आह्लादो लक्षसैन्याढ्यः कृष्णांशेन समन्वितः ।। <br>
बलखानिर्लक्षसैन्यः संयुतः सुखखानिना ।। २५ ।। <br>
नेत्रसिंहो लक्षसैन्यो योगभोगसमन्वितः ।। <br>
रणजिच्च बली बालो द्विलक्षबलसंयुतः ।। २६ ।। <br>
एवं द्वादशलक्षाणां सैन्यानामधिपो बली ।। <br>
तालनः सिंहिनीसंस्थो वडवां प्रययौ सह ।। २७ ।। <br>
सैन्यैर्द्वादशलक्षैश्च सहितस्तालनो बली ।। <br>
आययौ देहलीग्रामे महीराजानुपालिते ।। २८ ।। <br>
देवो मनोरथारूढो विंदुलस्थः स कृष्णकः ।। <br>
वडवामृतमासाद्य स्वर्णवत्याः सुतो गतः ।। ।। २९ ।। <br>
रूपणश्च करालस्थ आह्लादश्च पपीहके ।। <br>
बलखानिः कपोतस्थो हरिणस्थोऽनुजस्ततः ।। 3.3.17.३० ।। <br>
रणजिन्मलनापुत्रः संस्थितो हरिनागरे ।। <br>
पञ्चशब्दगजारूढो महावत्यधिपो गतः ।। ३१ ।। <br>
विमानवरमारुह्य धीवरैः शतवाहिकैः ।। <br>
मणिमुक्तास्वर्णमयं सहस्रैर्वाद्यकैर्युतम् ।। ३२ ।। <br>
अयुतैश्च पताकैश्च वेत्रपाणिसहक्रकैः ।। <br>
सहस्रैः शिबिकाभिश्च पञ्चसाहस्रकै रथैः ।। ३३ ।। <br>
शकटैर्महिषोढैस्तु तथा पञ्चसहस्रकैः ।। <br>
सर्वतोपस्कृतं रम्यं ब्रह्मानंदं समागतः ।। ३४ ।। <br>
श्रुत्वा कोलाहलं तेषां महीराजो नृपोत्तमः ।। <br>
विस्मितः स बभूवात्र शिबिराणि मुदा ददौ ।। ३५ ।। <br>
दुर्गद्वारि क्रियां रम्यां कृत्वा विधिविधानतः ।। <br>
द्रौपद्या भूषणं देहि वेलायै स तमब्रवीत् ।। ३६ ।। <br>
इन्दुलस्तु ययौ स्वर्गं वासवं प्रति चाब्रवीत् ।। <br>
द्रौपद्या भूषणं सर्वं देहि मह्यं सुरोत्तम ।। ३७ ।। <br>
कुबेरात्स समानीय दिव्यमाभूषणं ददौ ।। <br>
इन्दुलः प्रहरान्ते च प्राप्तः पित्रे न्यवेदयत् ।। ३८ ।। <br>
आह्लादस्तु स्वयं गत्वा वेलाये भूषणं ददौ ।। <br>
प्राप्ते ब्राह्मे मुहूर्ते तु विवाहस्तत्र चाभवत् ।। ३९ ।। <br>
संप्राप्ते प्रथमावर्ते तारकः खड्गमाददौ ।। <br>
आह्लादस्तं समासाद्य युयुधे बहुलीलया ।। 3.3.17.४० ।। <br>
नृहरिस्तु द्वितीये च कृष्णांशं प्रति चारुधत् ।। <br>
तथा सरदनं वीरं बलखानिरुपाययौ ।। ४१ ।। <br>
मर्दनं सुखखानिस्तु चतुर्थावर्तकेऽरुधत् ।। <br>
रणजित्सूर्यवर्माणं स भीमं रूपणो बली ।। <br>
देवस्तु वर्धनं वीरं सप्तावर्ते क्रमाद्ययौ ।। ४२ ।। <br>
शतभूपान्खड्गधरान्गजसेनादिकांस्तदा ।। <br>
लक्षणाद्याः समाजग्मुर्मंडपे बहुविस्तते ।। ४३ ।। <br>
भग्नभूतं नृपबलं दृष्ट्वा राजा रुषान्वितः ।। <br>
महीराजो ययौ रूढो गजं चारिभयंकरम् ।। ४४ ।। <br>
जित्वा तान्नेत्रसिंहादीञ्छब्दवेधी नृपोत्तमः ।। <br>
लक्षणं प्रययौ शीघ्रं बौद्धिनीं हस्तिनीं स्थितम् ।। ४५ ।। <br>
शिवं मनसि संस्थाप्य जित्वा बद्ध्वा रुषान्वितः ।। <br>
अगमत्तमुपगृह्य दर्शयामास तं नृपम् ।। ४६ ।। <br>
श्रुत्वा परिमलो राजा कृष्णांशं भीरुको ययौ ।। <br>
वृत्तान्तं कथयामास चाह्रादादिपराजयम्।। ४७ ।। <br>
अजितः स च कृष्णांशो नभोमार्गेण मंदिरम् ।। <br>
गत्वा जगर्ज बलवान्योगिन्यानंददायकः ।। ४८ ।। <br>
तदा स लक्षणो वीरस्त्यक्त्वा बंधनमुत्तमम् ।। <br>
विष्णुं मनसि संस्थाप्य महीराजं समाययौ ।। ४९ ।। <br>
गृहीत्वा चागमां दोलां स्वयं शिबिरमाप्तवान् ।। 3.3.17.५० ।। <br>
एतस्मिन्नंतरे सर्वे त्यक्त्वा मूर्च्छां समंततः ।। <br>
खड्गयुद्धेन ताञ्जित्वा बद्ध्वा तान्निगडैर्दृढैः ।। ५१ ।। <br>
सान्वयाञ्छतभूपांश्च हत्वा तद्रुधिरावहैः ।। <br>
द्रौपदीं स्नापयामासुर्वेलारूपां कलोत्तमाम् ।। ५२ ।। <br>
विवाहान्ते च ते सर्वे शिबिराणि समाययुः ।। <br>
समुत्सृज्य सुतान्सप्त सुभोज्यैस्ते ह्यभोजयन् ।। ५३ ।। <br>
भुक्तवत्सु सुवीरेषु साहस्रास्तैः सुतैः सह ।। <br>
रुरुधुः सर्वतो जघ्नुरस्त्रशस्त्रैः समंततः ।। ५४ ।। <br>
सहस्रशूरांस्तान्हत्वा पुनर्बद्ध्वा महाबलान् ।। <br>
शिबिराणि समाजग्मुस्तेषां हास्यविशारदाः ।। ५५ ।। <br>
दशलक्षसुवर्णानि गृहीत्वा नृपतिर्बली ।। <br>
वेलां नवोढामादाय गत्वा नत्वा तमब्रवीत् ।। ५६ ।। <br>
प्रद्योतसुत हे राजँल्लक्षणोऽसौ महाबलः ।। <br>
मम पत्नीं समादाय दासीं कर्तुं समिच्छति ।। ५७ ।। <br>
इति श्रुत्वा परिमलः सर्व भूपसमन्वितः ।। <br>
बहुधा बोधितश्चैव न बुबोध तदा नृपः ।। ५८ ।। <br>
तदा महासती वेला विललाप भृशं मुहुः ।। <br>
तच्छुत्वा स च कृष्णांशः सहितो बलखानिना ।। <br>
तामाश्वास्य तदा वेलां नभोमार्गेण चाययौ ।।५९।। <br>
लक्षणं तर्जयित्वासौ गृहीत्वा चागमन्मुदा।।<br>
नभोमार्गेण गेहे तं कृष्णांशः समपेषयत् ।। 3.3.17.६० ।। <br>
पुनस्त्यक्त्वा सप्त सुतान्सहितान्नृपतेस्तु ते ।। <br>
शपथं कारयामासुर्दंभं प्रति महाबलाः ।। <br>
उषित्वा दशरात्रांते दध्युर्गंतुमनो मुने ।।६१।। <br>
महीराजस्तु बलवान्गृहीत्वा भूपतेः पदौ ।। <br>
स उवाचाश्रुपूर्णाक्षस्तदा परिमलं नृपम् ।। ६२ ।। <br>
महाराज वधूस्ते च वेलेयं द्वादशाब्दिका ।। <br>
पितृमातृवियोगं च न क्षमंती तु बालिका ।। ६३ ।। <br>
तस्मात्तां त्वं परित्यज्य गच्छ गेहं सुखी भव ।। <br>
पतियोग्या यदा भूयात्तदा त्वां पुनरेष्यति।।६४।। <br>
इत्यु्क्त्वा च वचो राजा स स्नेहादंकमस्पृशत्।। <br>
चूर्णीभूते परिमले चाह्लादस्तत्र दुःखितः।। <br>
महीराजं स पस्पर्श स राजा चूर्णतां गतः।। ६५।। <br>
भग्नास्थी भूपती चोभौ पावकीयैश्चिकित्सकैः।। <br>
सुखवंतौ गृहं प्राप्य कृतकृत्यत्वमागतौ।।६६।। <br>
मलना स्वसुतं दृष्ट्वा प्राप्तमुद्वाहितं गृहे ।।<br>
कृत्वोत्सवं बहुविधं विप्रेभ्यश्च ददौ धनम् ।। <br>
होमं वै कारयामास चंडिकायाः प्रसादतः ।। ६७ ।। <br>
सभायां लक्षणो वीरो यात्राकाले तमब्रवीत् ।। <br>
अगमा जयचन्द्राय मत्वा जित्वा हृतां तु ताम् ।।<br>
नभोमार्गेण संप्राप्तौ योगिनौ च शिवाज्ञया।।६८।। <br>
जहतुस्तौ च मां जित्वा तत्तीक्ष्णभय मोहितम् ।। <br>
अद्याहं धाम गच्छामि चिरं जीव नृपोत्तम ।। <br>
इत्युक्तवंतं तं नत्वा ययुर्भूपाः स्वमालयम् ।। ६९ ।। <br>
इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये सप्तदशोऽध्यायः ।। १७ ।। <br>
<br>
