। । सूत उवाच ।। ।। <br>
चतुर्दशाब्दे कृष्णांशे यथा जातं तथा शृणु ।। <br>
जयन्तः शक्रपुत्रश्च जानकीशापमोहितः ।। <br>
कलौ जन्मत्वमापन्नः स्वर्णवत्युदरेऽवसत् ।। १ । । <br>
चैत्रशुक्ल  नवम्यां च मध्याह्ने गुरुवासरे ।। <br>
स जातश्चन्द्रवदनो राजलक्षणलक्षितः ।। २ । । <br>
जाते तस्मिन्सुतश्रेष्ठे देवाः सर्षिगणास्तदा ।। <br>
इन्दुलोयं महीं जातो जयन्तो वासवात्मजः ।। <br>
इत्यूचुर्वचनं तस्मादिन्दुलो नाम चाभवत् । । ३ ।। <br>
आह्लादो जातकर्मादीन्कारयित्वा शिशोर्मुदा ।। <br>
ब्राह्मणेभ्यो ददौ स्वर्णधेनुवृन्दं हयान्गजान् ।। ४ ।। <br>
इन्दुले तनये जाते द्विमासांते महीतले ।। <br>
योगसिंहस्तदागत्य स्वर्णवत्यै ददौ धनम् ।।<br>
नेत्रसिंह सुतं दृष्ट्वा मलनास्नेहसंयुता ।। <br>
पप्रच्छ कुशलप्रश्नं भोजयित्वा विधानतः ।। ६ ।। <br>
शतवृन्दाश्च नर्तक्यो नानारागेण संयुताः ।। <br>
तत्रागत्येव ननृतुर्यत्र भूपसुतः स्थितः ।। ७ ।। <br>
सप्तरात्रमुषित्वा स योगसिंहो ययौ गृहम् ।। <br>
षण्मासे च सुते जाते देवेन्द्रः स्नेहकातरः ।। ८ ।। <br>
पुत्रस्नेहेन तं पुत्रं स जहार स्वमायया ।। <br>
संहृत्य बालकं श्रेष्ठमिन्द्राण्यै च समर्पयत् ।। ९ ।। <br>
स्नेहप्लुता शची देवी स्वस्तनौ तमपाययत् ।। <br>
देव्या दुग्धं स वै पीत्वा षोडशाब्दसमोभवत् ।। 3.3.14.१० ।। <br>
इन्दुं पीयूषभवनं गृह्णाति वपुषा स्वयम् ।। <br>
अतः स इन्दुलो नाम जयन्तश्च प्रकीर्तितः ।। <br>
स बालः स्वपितुर्विद्यां पठित्वा श्रेष्ठतामगात् ।। ११ ।। <br>
विनष्टे बालके तस्मिन्देवी स्वर्णवती तदा ।। <br>
रुरोदोच्चैस्तदा दीना हा पुत्र क्व गतोऽसि भोः ।। १२ ।। <br>
ज्ञात्वाह्लादं तथा भूतं दशग्रामे तथाविधे ।। <br>
रौद्रः कोलाहलो जातो रुदतां च नृणां मुने ।। १३ ।। <br>
आह्लादः स्वकुलैः सार्द्धं निराहारो यतेंद्रियः ।। <br>
शारदां शरणं प्राप्तस्त्रिरात्रं तत्र चावसत् ।। १४।। <br>
तदा तुष्टा स्वयं देवी वागुवाचाशरीरिणी ।। <br>
हे पुत्र स्वकुलैः सार्द्धं मा शुचस्त्वं सुतं प्रति ।। ।। १५ ।। <br>
इन्द्रपुत्रो जयन्तश्च स्वर्गलोकमुपागतः ।। <br>
दिव्यविद्यां पठित्वा स त्रिवर्षांते गमिष्यति ।। १६ ।। <br>
यावत्त्वं भूतलेऽवात्सीस्तावत्स भूतले वसेत् ।। <br>
तत्पश्चात्स्वर्गतिं प्राप्य जयन्तो हि भविष्यति ।। १७ ।। <br>
इत्युक्ते वचने देव्या निश्शोकास्ते तदाभवन् ।। <br>
दशग्रामपुरं प्राप्य समूषुर्ज्ञान तत्पराः ।। १८ ।। <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चय चतुर्दशोऽध्यायः ।। १४ ।। <br>
<br>
