॥ सूत उवाच ॥ ॥ <br>
अष्टाविंशाब्दके प्राप्ते कृष्णांशे बलवत्तरे ॥ <br>
कार्तिक्यामिंदुवारे च कृत्तिकाव्यतिपातभे॥१॥<br>
कृष्णांशोऽयुतसेनाढ्यः स्वर्णवत्या समन्वितः॥ <br>
विवाहमुकुटस्यैव संत्यागाय ययौ मुदा॥२॥ <br>
पवित्रमुत्पलारण्यं वाल्मीकिमुनिसेवितम्॥ <br>
गंगाकूले ब्रह्ममयं लोहकीलकमुत्तमम्॥३॥ <br>
तत्र गत्वा स शुद्धात्मा पुष्पवत्या समन्वितः॥ <br>
गोसहस्रं च विप्रेभ्यो ददौ स्नाने प्रसन्नधीः॥   ॥ ४ ॥ <br>
एतस्मिन्नंतरे प्राप्ता म्लेच्छजातिसमुद्भवा ॥ <br>
शोभा नाम महारम्या वेश्या परमसुन्दरी॥ ५ ॥ <br>
सा ददर्श परं रम्यं कृष्णाशं पुरुषोत्तमम्॥  <br>
तद्दृष्टिमोहमापन्ना व्याकुला चाभवत्क्षणात् ॥ ६ ॥ <br>
मूर्च्छितां तां समालोक्य कृष्णांशः सर्वमोहनः ॥ <br>
स्वनिवासमुपागम्य विप्रानाहूय पृष्टवान् ॥ ७ ॥ <br>
अष्टादश पुराणानि केन प्रोक्तानि किं फलम् ॥ <br>
ब्रूत मे विदुषां श्रेष्ठा वेदशास्त्रपरायणाः ॥ ८ ॥ <br>
इति श्रुत्वा वचो रम्यं विद्वांसः शास्त्रकोविदाः ॥ <br>
अब्रुवन्वचनं रम्यं कृष्णांशं सर्वधर्मगम् ॥ ९ ॥ <br>
पराशरेण रचितं पुराणं विष्णुदैवतम् ॥ <br>
शिवेन रचितं स्कांदं पाद्मं ब्रह्ममुखोद्भवम् ॥ 3.3.28.१० ॥ <br>
शुकप्रोक्तं भागवतं ब्राह्मं वै ब्रह्मणा कृतम् ॥ <br>
गारुडं हरिणा प्रोक्तं षड् वै सात्त्विकसंभवाः ॥ ११ ॥ <br>
मत्स्यः कूर्मो नृसिंहश्च वामनः शिव एव च ॥ <br>
वायुरेतत्पुराणानि व्यासेन रचितानि वै ॥ १२ ॥ <br>
राजसाः षट् स्मृता वीर कर्मकांडमया भुवि ॥ <br>
मार्कंण्डेयं च वाराहं मार्कण्डेयेन निर्मितम् ॥ १३ ॥ <br>
आग्नेयमंगिराश्चैव जनयामास चोत्तमम् ॥ <br>
लिंगब्रह्मांडके चापि तंडिना रचिते शुभे ॥ <br>
महादेवेन लोकार्थे भविष्यं रचितं शुभम् ॥ १४ ॥ <br>
तामसाः षट् स्मृताः प्राज्ञैः शक्तिधर्मपरायणाः ॥ <br>
सर्वेषां च पुराणानां श्रेष्ठं भागवतं स्मृतम् ॥ १५ ॥ <br>
घोरे भुवि कलौ प्राप्ते विक्रमो नाम भूपतिः ॥ <br>
कैलासाद्भुवमागत्य मुनीन्सर्वान्समाह्वयत् ॥ १६ ॥ <br>
तदा ते मुनयस्सर्वे नैमिषारण्यवासिनः ॥ <br>
सूतं सञ्चोदयामासुस्तेषां तच्छ्रवणाय च ॥ <br>
प्रोक्तान्युपपुराणानि सूतेनाष्टादशैव च ॥ १७ ॥ <br>
इति श्रुत्वा तु वचनं कृष्णांशो धर्मतत्परः ॥ <br>
श्रुत्वा भागवतं शास्त्रं सप्तमेऽह्नि महोत्तमम् ॥ १८ ॥ <br>
ददौ दानानि विप्रेभ्यो गोसुवर्णमयानि च ॥ <br>
ब्राह्मणान्भोजयामास सहस्रं वेदतत्परान् ॥१९॥ <br>
तदा तु भिक्षुकी भूत्वा शोभा नाम मदातुरा ॥ <br>
मायां कृतवती प्राप्य कृष्णांशो यत्र वै स्थितः ॥ 3.3.28.२० ॥ <br>
ध्यात्वा महामदं वीरं पैशाचं रुद्रकिंकरम् ॥ <br>
मायां सा जनयामास सर्वपाषाणकारिणीम् ॥ २१ ॥ <br>
दृष्ट्वा स्वर्णवती देवी तां मायां शोभयोद्भवाम् ॥ <br>
छित्त्वा चाह्लाद्य वामांगीं स्वगेहं गंतुमुद्यता  २२ ॥ <br>
सा वेश्या तु शुचाविष्टा तस्याः शृंगारमुत्तमम् ॥ <br>
स्वर्णयंत्रस्थितं रम्यं लक्षद्रव्योपमूल्यकम् ॥ <br>
संहृत्य मायया धूर्ता देशं वाह्लीकमाययौ ॥ २३ ॥ <br>
कल्पक्षेत्रमुपागम्य नेत्रसिंहसमुद्भवा ॥ <br>
वेश्यया मम शृंगारं हृतं ज्ञात्वा सुदुःखिता ॥ २४ ॥ <br>
कृष्णांशं वचनं प्राह गच्छगच्छ महाबल ॥ <br>
गृहीत्वा मम शृंगारं शीघ्रमागच्छ मां प्रति ॥ २५ ॥ <br>
गुटिकेयं मया वीर रचिता तां मुखेन च ॥ <br>
धूर्तमायाविनाशाय तव मंगलहेतवे ॥ २६ ॥ <br>
इति श्रुत्वा तथा कृत्वा कृष्णांशस्सर्वमोहनः ॥ <br>
शूकरक्षेत्रमागम्य तत्र वेश्यां ददर्श ह ॥ २७ ॥ <br>
सा तु वेश्या च तं वीरं दृष्ट्वा कन्दर्पकारिणम् ॥ <br>
रचयित्वा पुनर्मायां तदंतिकमुपागता ॥ २८ ॥ <br>
तदा सा निष्फलीभूय रुरोद करुणं बहु ॥ <br>
रुदतीं तां समालोक्य दयालुस्स प्रसन्नधीः ॥ २९ ॥ <br>
गृहीत्वा सर्वशृंगारं वचनं प्राह निर्भयः ॥ <br>
किं रोदिषि महाभागे सत्यं कथय मा चिरम् ॥ 3.3.28.३० ॥ <br>
साह मे सहरो नाम भ्राता प्राणसमप्रियः ॥ <br>
नाट्यैश्च पञ्चसाहस्रैः सहितो मरणं गतः ॥३१॥ <br>
अतो रौमि महाभाग संप्राप्ता शरणं त्वयि ॥ <br>
इत्युक्त्वा मायया धूर्ता कृत्वा शवमयान्त्यजान् ॥ ३२ ॥ <br>
तस्मै प्रदर्शयामास निजकार्यपरायणा ॥ <br>
रुदित्वा च पुनस्तत्र प्राणांस्त्यक्तुं समुद्यता ॥ ३३ ॥ <br>
दयालुस्स च कृष्णांशस्तामाह करुणं वचः ॥ <br>
कथं ते जीवयिष्यन्ति शोभने कथयाशु मे ॥ ३४ ॥ <br>
साह वीर तवास्ये तु संस्थिता गुटिका शुभा ॥ <br>
देहि मे कृपया वीर जीवयिष्यन्ति ते तथा ॥ ३५ ॥ <br>
इत्युक्तस्तु तया वीरो ददौ तस्यै च तद्वसु॥ <br>
तदा प्रसन्ना सा धूर्ता कृत्वा शुकमयं वपुः ॥ <br>
पंजरस्थमुपादाय कृष्णांशं कामविह्वला ॥ ३६ ॥ <br>
बाह्लीकदेशमागम्य सारट्टनगरं शुभम् ॥ <br>
उवास च स्वयं गेहे कृत्वा दिव्यमयं वपुः ॥ ३७ ॥ <br>
निशीथे समनुप्राप्ते कृत्वा तं नररूपिणम् ॥ <br>
आलिलिंग हि कामार्ता कृष्णांशं धर्मकोविदम् ॥ ३८ ॥ <br>
दृष्ट्वा तां स तथाभूतां कृष्णांशो जगदंबिकाम् ॥ <br>
तुष्टाव मनसा धीरो रात्रिसूक्तेन नम्रधीः ॥३९॥ <br>
तदा सा स्वेडिनी भूत्वा त्यक्त्वा कृष्णांशमुत्तमम् ॥ <br>
पुनः शुकमयं कृत्वा चिंचिणीवृक्षमारुहत् ॥ 3.3.28.४० ॥ <br>
तदा स्वर्णवती देवी बोधिता विष्णुमायया ॥ <br>
कृत्वा श्येनीमयं रूपं तत्र गत्वा मुदान्विता ॥ <br>
ददर्श शुकभूतं च कृष्णांशं योगतत्परम् ४१ ॥ <br>
एतस्मिन्नंतरे वेश्या पुनः कृत्वा शुभं वपुः ॥ <br>
नरभूतं च कृष्णांशं वचनं प्राह नम्रधीः ॥ ४२ ॥ <br>
अये प्राणप्रिय स्वामिन्भज मां कामविह्वलाम् ॥ <br>
पाहि मां रतिदानेन धर्मज्ञोसि भवान्सदा ॥ ४३ ॥ <br>
इत्युक्तस्स तु तामाह वचनं शृणु शोभने ॥ <br>
ते आर्यवर्त्मस्थितोहं वै वेदमार्गपरायणः ॥ ४४ ॥ <br>
विवाहितां शुभां नारीं यो भजेत ऋतौ न हि ॥ <br>
स पापी नरकं याति तिर्य्यग्योनिमयं स्मृतम् ॥ <br>
अतः परस्त्रिया भोगो ज्ञेयो वै निरयप्रदः ॥ ४५ ॥ <br>
इति श्रुत्वा तु सा प्राह विश्वामित्रेण धीमता ॥ <br>
शृंगिणा च महाप्राज्ञ वेश्यासंगः कृतः पुरा ॥ <br>
न कोऽपि नरकं प्राप्तस्तस्मान्मां भज कामिनीम् ॥ ४६ ॥ <br>
पुनश्चाह स कृष्णांशः कृत्तं पापं तपोबलात् ॥ <br>
ताभ्यां च मुनियुग्माभ्यामसमर्थो हि सांप्रतम् ॥ ४७ ॥ <br>
अर्द्धांगं पुरुषस्य स्त्री मैथुने च विशेषतः ॥ <br>
अहमार्यश्च भवती वेश्या च बहुभोगिनी ॥ ४८ ॥ <br>
ऋचि शब्दश्च पूर्वास्याज्जात ऋग्जस्सनातनः ॥ <br>
योगजश्चैव यः शब्दो दक्षिणास्याद्यजुर्भवः ॥४९॥ <br>
तद्धितान्तश्च यश्शब्दः पश्चिमास्याच्च सामजः ॥ <br>
छन्दोभूताश्च ये शब्दास् ते सर्वे ब्राह्मणप्रियाः ॥ <br>
केवलो वर्णमात्रश्च स शब्दोऽथर्वजः स्मृतः ॥ 3.3.28.५० ॥ <br>
पञ्चमास्याच्च ये जाताः शब्दाः संसारकारिणः ॥ <br>
ते सर्वे प्राकृता ज्ञेयाश्चतुर्लक्षविभेदिनः ॥ ५१ ॥ <br>
हित्वा तान्यो हि शुद्धात्मा चतुर्वेदपरायणः ॥ <br>
स वै भवाटवीं त्यक्त्वा पदं गच्छत्यनामयम् ॥ ५२ ॥ <br>
न वदेद्यावनीं भाषां प्राणैः कंठगतैरपि ॥ <br>
गजैरापीडयमानोऽपि न गच्छेज्जैनमंदिरम् ॥ ५३ ॥ <br>
इत्येवं स्मृतिवाक्यानि मुनिना पठितानि वै ॥ <br>
कथं त्याज्यो मया धर्मस्सर्वलोकसुखप्रदः ॥ ५४ ॥ <br>
इति श्रुत्वा तु सा वेश्या म्लेच्छायाश्चांशसंभवा ॥<br>
शोभना नाम रंभोरूर्महाक्रोधमुपाययौ ॥ ५५ ॥<br>
वेतसैस्ताडयित्वा तं पुनः कृत्वा शुकं स्वयम् ॥ <br>
न ददौ भोजनं तस्मै फलाहारं शुकाय वै ॥ ५६ ॥ <br>
तदा स्वर्णवती देवी कृत्वा नारीमयं वपुः ॥ <br>
मशकीकृत्य तं वीरं तत्रैवान्तर्दधे तु सा ॥ ५७ ॥<br>
पुनः श्येनीवपुः कृत्वा तद्देशाद्यातुमुद्यता ॥ <br>
पृष्ठमारोप्य मशकं मयूरनगरं ययौ ॥ ५८ । <br>
मकरंदस्तु तां दृष्ट्वा कृष्णांशेन समन्विताम् ॥ <br>
नेत्रपालस्य तनयां नाम्ना स्वर्णवती बली ॥ <br>
चरणावुपसंगृह्य स्वगेहे तामवासयत् ॥ ५९ ॥ <br>
शोभनापि च संबुध्य पञ्जरान्तमुपस्थिता ॥ <br>
न ददर्श शुकं रम्यं मूर्छिता चापतद्भुवि ॥ 3.3.28.६० ॥ <br>
किं करोमि क्व गच्छामि विना तं रमणं परम् ॥ <br>
इत्येव बहुधालप्य मदहीनपुरं ययौ ॥ ६१ ॥ <br>
तत्र स्थितं च पैशाचं मायामदविशारदम् ॥ <br>
महामदं च संपूज्य स्वदेहं त्यक्तुमुद्यता ॥ ६२ ॥ <br>
महामदस्तु संतुष्टो गत्वा वै शिवमंदिरम् ॥ <br>
मरुस्थलेश्वरं लिंगं तुष्टावार्षभभाषया ॥ ६३ ॥ <br>
तदा प्रसन्नो भगवान्वचनं प्राह सेवकम् ॥ <br>
स्वर्णवत्या हृतो वीरः कृष्णांशश्चार्यधर्मगः ॥ <br>
मया सह समागच्छ मयूरनगरं प्रति ॥ ६४ ॥ <br>
इत्युक्तस्तेन पैशाचो नटैः पंचसहस्रकैः ॥ <br>
तया सह ययौ तूर्णं सहुरेणं समन्वितः ॥ ६५ ॥ <br>
इन्दुलश्च तथाह्लादो बोधितो विष्णुमायया ॥ <br>
त्रिलक्षबलसंयुक्तो देवसिंहेन संयुतः ॥ <br>
मयूरनगरं प्राप्य मकरंदमुपाययौ ॥६६॥ <br>
तदा तु शोभना वेश्या सहुरेण बलैस्सह ॥ <br>
चकार भैरवीं मायां सर्वशत्रुभयंकरीम् ॥६७॥ <br>
सर्वतश्चोत्थितो वातो महामेघसमन्वितः॥ <br>
पतंति बहुधा चोल्काः शर्करावर्षणे रताः ॥ ६८ <br>
दृष्ट्वा तां भैरवीं मायां तमोभूतां समन्ततः ॥ <br>
मकरन्दश्च बलवान्रथस्थः स्वयमाययौ ॥ ६९ ॥ <br>
शनिभल्लेन तां मायां भस्म कृत्वा महाबलः ॥ <br>
गृहीत्वा सहुरं धूर्तं सबलं गेहमाप्तवान् ॥ 3.3.28.७० ॥ <br>
तदा तु शोभना नारी काममायां चकार ह ॥ <br>
बहुलास्संस्थिता वेश्या गीतनृत्यविशारदाः ॥ ७१ ॥ <br>
मोहिताः क्षत्रियाः सर्वे मुमुहुर्लास्यदर्शनात् ॥ <br>
देवसिंहाच्च कृष्णांशादृते ते जडतां गताः ॥ ॥७२॥ <br>
तदा स्वर्णवती देवी कामाक्षी ध्यानतत्परा ॥ <br>
पुनरुत्थाप्य तान्सर्वान्गृहीत्वा शोभनां पुनः ॥ <br>
मयूरध्वजमागम्य निगडैस्तान्बबंध ह॥७३॥ <br>
महामदस्तु तज्ज्ञात्वा रुद्रध्यानपरायणः ॥ <br>
चकार शाम्बरीं मायां नानासत्त्वविधायिनीम् ॥७४॥ <br>
व्याघ्राः सिंहा वराहाश्च वानरा दंशका नराः ॥ <br>
सर्पा गृध्रास्तथा काका भक्षयंति समंततः ॥ ७५ ॥ <br>
तदा स्वर्णवती देवी कामाक्षीध्यानतत्परा ॥ <br>
ससर्ज स्मरजां मायां तन्मायाध्वंसिनीं रणे ॥ ॥७६॥ <br>
तया तार्क्ष्यास्समुत्पन्नाः शरभाश्च महाबलाः ॥ <br>
सिंहादीन्भक्षयामासुर्जघ्नुश्चैव सहस्रशः ॥७७॥ <br>
हाहाभूते च तत्सैन्ये दिक्षु विद्राविते सति ॥ <br>
शोभना चाभवद्दासी स्वर्णवत्याश्च मायिनी ॥ ७८॥ <br>
सहुरस्तैर्नटैस्सार्द्धं चाह्लादेनैव चूर्णितः ॥ <br>
तेषां रुधिरकभाश्च? भूमिमध्ये समारुहन् ॥ ७९ ॥<br>
एवं च मुनिशार्दूल चतुर्मास्स्वभवद्रणः ॥ <br>
वैशाखे मासि संप्राप्ते ते वीरा गेहमाययुः ॥ <br>
इति ते कथितं विप्र चान्यत्किं श्रोतुमिच्छसि ॥ 3.3.28.८० ॥ <br>
<br>
