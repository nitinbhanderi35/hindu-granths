।। सूत उवाच ।। ।। <br>
कालियं तौ पराजित्य भ्रातरौ नृपसेवकौ ।। <br>
गतौ गोपालके राष्ट्रे भूपतिर्दलवाहनः ।। १ ।। <br>
सहस्रचंडिकाहोमे नानाभूपसमागमे ।। <br>
गृहीतौ महिषौ ताभ्यां भूपैरन्यैश्च दुर्जयौ ।। २ ।। <br>
पूर्वं हि नृपकन्याभ्यां प्रत्यहं बंधनं गतौ ।। <br>
तौ संपूज्य विधानेन ददौ ताभ्यां च कन्यके ।। ३ ।। <br>
देवकीं देशराजाय ब्राह्मीं तस्यानुजाय वै ।। <br>
ददौ दुर्गाज्ञया राजा रूपयौवनशालि नीम् ।। ४ ।। <br>
लक्षावृत्तिं तथा वेश्यां गीतनृत्यविशारदाम् ।। <br>
कन्ययोश्च सखीं रम्यां मेघमल्लाररागिणीम् ।। ५ ।। <br>
शतं गजान्रथान्पंच हयांश्चैव सहस्रकान् ।। <br>
चत्वारिंशच्च शिबिकाः प्रददौ दलवाहनः ।। ६ ।। <br>
बहुद्रव्ययुतां कन्यां दासदासीसमन्विताम् ।। <br>
उदूह्य वेदविधिना प्रापतुश्च महावतीम् ।। ७ ।। <br>
मलना तां वधूं दृष्ट्वा तस्यै ग्रैवेयकं ददौ ।। <br>
ब्राह्म्यै षोडशशृंगारं तथा द्वादशभूषणम् ।। ८ ।। <br>
राजा च परमानन्दी देशराजाय शूरिणे ।। <br>
ददौ दशपुरं रम्यं नानाजननिषेवितम् ।। ९ ।। <br>
ऊषतुस्तत्र तौ वीरौ राजमान्यौ महाबलौ ।। <br>
एतस्मिन्नन्तरे जातो देवसिंहो हराज्ञया ।। 3.3.9.१० ।। <br>
जाते तस्मिन्कुमारे तु देवकी गर्भमादधौ ।। <br>
दासश्रुता पतेर्देवी सुषुवे पुत्रमूर्जितम् ।। १ १।। <br>
गौरांगं कमलाक्षं च दीप्यमानं स्वतेजसा ।। <br>
तदानंदमयो देवः शक्रः सुरगणैः सह ।। १२ ।। <br>
शंखशब्दं चकारोच्चैर्जयशब्दं पुनःपुनः ।। <br>
दिशः प्रफुल्लिताश्चासन्ग्रहाः सर्वे तथा दिवि ।। १३ ।। <br>
आयाता बहवो विप्रा वेदशास्त्रपरायणाः ।। <br>
चक्रुस्ते जातकर्मास्य नामकर्म तथाविधम् ।। १४ ।। <br>
रामांशं तं शिशुं ज्ञात्वा प्रसन्नवदनं शुभम् ।। <br>
भाद्रकृष्णतिथौ षष्ठ्यां चन्द्रवारेऽरुणोदये ।। १५ ।। <br>
संजातः कृत्तिकाभे च पितृवंशयशस्करः ।। <br>
आह्लादनाम्ना ह्यभवत्प्रश्रितश्च महीतले ।। १६ ।। <br>
मासान्ते च सुते जाते ब्राह्मी पुत्रमजीजनत् ।। <br>
धर्मजांशं तथा गौरं महाबाहुं सुवक्षसम् ।। १७ ।। <br>
तदा च ब्राह्मणाः सर्वे दृष्ट्वा बालं शुभाननम् ।। <br>
प्रसन्नवदनं चारुं पद्मचिह्नपदस्थितम् ।। १८ ।। <br>
तैर्द्विजैश्च कृतो नाम्ना बलखानिर्महाबलः ।। <br>
वर्षान्ते वत्सजे जातं मूलगंडान्तसंभवः ।। १९ ।। <br>
चामुण्डो देवकिसुतो निजवंशभयंकरः ।। <br>
जनितारं ततस्त्याज्य इत्यूचुर्द्विजसत्तमाः ।। <br>
न तत्याज सुतं राजा बालत्वेऽपि दयापरः ।। 3.3.9.२० ।। <br>
त्रिवर्षांते गते तस्मिन्बलखानौ सुते शुभे ।। <br>
शूद्र्यां जातः शिखंडयंशो रूपणो नाम विश्रुतः ।। २१ ।। <br>
वत्सराजो ययौ देशे गुर्जरे च मदालसाम्। <br>
स सुतां च समादाय दिने तस्मिन्समागतः ।। २२ ।। <br>
प्राप्ते तस्मिन्वत्सराजे जम्बुकः स्वबलैर्वृतः ।। <br>
सप्तलक्षैश्च संप्राप्तो बाहुशाली यतेंद्रियः ।। २३ ।। <br>
रुरोध नगरीं सर्वां राज्ञः परिमलस्य वै ।। <br>
त्रिलक्षैश्च माहावत्यै सार्द्धं तौ जग्मतुः पुरात् ।। २४ ।। <br>
माहिष्मतैः सप्तलक्षैः सार्द्धं युद्धमभून्महत् ।। <br>
त्रिरात्रं दारुणं घोरं यमराष्ट्रविवर्द्धनम् ।। २५ ।। <br>
शिवस्य वरदानेन भ्रात्रोर्जातः पराजयः ।। <br>
बद्ध्वा तौ जम्बुको राजा लुंठयित्वा महावतीम् ।। २६ ।। <br>
वेश्यां लक्षारतिं तस्य तं हतं तद्गजं तथा ।। <br>
ग्रैवेयकं तथा हारं मणिरत्नविभूषितम् ।। २७ ।। <br>
गृहीत्वा नगरीं सर्वां भस्मयित्वा गृहं ययौ ।। <br>
ये गुप्ता भूतले शूरास्ते शेषाश्च तदाऽभवन् ।।२८ ।। <br>
दुर्गेषु यानि रत्नानि तानि प्राप्य मुदा ययौ ।। <br>
लुंठिते नगरे तस्मिन्देवकी गर्भमुत्तमम् ।। २९ ।। <br>
कृष्णांशं सप्तमास्यं हि चादधाद्दैवतप्रिया ।। <br>
ज्ञात्वा कुलाधमं पुत्रं चामुंडं देवकी सती ।। 3.3.9.३० ।। <br>
कल्पक्षेत्रं समागम्य कालिंद्यां तमपातयत्।। <br>
योजनान्ते गते तस्मित्महीराजपुरोहितः ।।३१।। <br>
सामन्तो नाम तं गृह्य श्वशुरालयमाययौ ।। <br>
जातस्तु दशमासान्ते रात्रौ घोरतमोवृते ।। ३२ ।। <br>
भाद्रकृष्णाष्टमीसौम्ये ब्राह्मनक्षत्रसंयुते ।। <br>
प्रादुरासीज्जगन्नाथो देवक्यां च महोत्तमः ।। ३३ ।। <br>
श्यामांगः स च पद्माक्ष इंद्रनीलमणिद्युतिः ।। <br>
विमानानां सहस्राणां प्रकाशः समजायत ।। ३४ ।। <br>
विस्मिता जननी तत्र दृष्ट्वा बालं तमद्भुतम् ।। <br>
नगरे च महाश्चर्यं जातं सर्वे समाययुः ।। ३५ ।। <br>
उदयः किमहो जातो देवानां सूर्यरूपकः ।। <br>
इत्याश्चर्य्यजुजां तेषां वागुवाचाशरीरिणी ।। ३६ ।। <br>
कृष्णांशो भूतले जातः सर्वानन्दप्रदायकः ।। <br>
स नाम्नोदयसिंहो हि सर्वशत्रुप्रकाशहा ।। ३७ ।। <br>
इत्याकाशवचः श्रुत्वा ते परं हर्ष माययुः ।। <br>
यस्मिन्काले सुतो जातस्तदा च मलना सती ।। ३८ ।। <br>
श्यामांगं सुन्दरं बालं सर्वलक्षणलक्षितम् ।। <br>
सुषुवे परमोदारं फाल्गुनांशं शिवाज्ञया ।। ३९ ।। <br>
तदा तु नगरी सर्वा हर्षभूता बभूव ह ।। <br>
षष्ठाहनि सुते जाते ब्रह्मानन्दगुणाकरे ।। 3.3.9.४० ।। <br>
ब्राह्मी तु सुषुवे पुत्रं पार्षदांशं महाबलम् ।। <br>
श्यामांगं कमलाक्षं च दृढस्कन्धं महाभुजम् ।। ४१ ।। <br>
ब्राह्मणाश्च तदागत्य जातकर्म ह्यकारयन् ।। <br>
सुखखानिर्द्विजैर्नाम्ना कृतस्तु गणकोत्तमैः ।। ४२ ।। <br>
क्रमेण वर्द्धिता बालाः सर्वलोकशिवंकराः ।। <br>
तेषां काली महच्छ्रेष्ठा पितृमातृप्रियंकरी ।। ४३ ।। <br>
तृतीयाब्दे वयः प्राप्ते कृष्णांशे बलवत्तरे ।। <br>
शक्रस्तद्दर्शनकांक्षी हयारूढो जगाम ह ।। ४४ ।। <br>
क्रीडन्स चन्दनारण्ये कृष्णांशो भ्रातृभिः सह ।। <br>
नभस्थं पुरुषं दृष्ट्वा सहस्राक्षं जहास वै ।। ४५ ।। <br>
अश्विनी हरिणी दिव्या उच्चैःश्रवसमन्तिके ।। <br>
गत्वा गर्भमुपादाय स्वगेहं पुनराययौ ।। ४६ ।। <br>
वर्षांतरे च सुषुवे कपोतं तनयं शुभम् ।। <br>
पञ्चाब्दं च समायाते विद्याध्यनमास्थिताः ।। ४७ ।। <br>
ब्राह्मणं शिवशर्माणं सर्वविद्याविशारदम् ।। <br>
स्वभक्त्या सेवनं कृत्वा ते चक्रुर्वेदपाठिकाम् ।। ४८ ।। <br>
अष्टाब्दे चैव कृष्णांशो नामपत्रादिकां क्रियाम् ।। <br>
लिखतां बालकानां च कृष्णांशः श्रेष्ठतामगात् ।। ४९ ।। <br>
इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये कृष्णांशावतारो नाम नवमोऽध्यायः ।। ९ ।।<br>
<br>
