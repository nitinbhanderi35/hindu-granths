॥ सूत उवाच ॥ ॥ <br>
इन्दुले स्वर्गसंप्राप्ते ते वीराः शोककातराः ॥ <br>
शारदां पूजयामासुः सर्वलोकनिवासिनीम् ॥ १ ॥ <br>
जप्त्वा सप्तशती स्तोत्रं त्रिसन्ध्यं प्रेमभक्तितः ॥ <br>
ध्यानेनानन्दमापन्नास्तदा सप्तशतेहनि ॥ २ ॥ <br>
सामन्तद्विजपुत्रश्च चामुण्डो नाम विश्रुतः ॥ <br>
सोऽष्टवर्षवया भूत्वा पूजयामास चण्डिकाम् ॥ ३ ॥ <br>
द्वादशाब्दे ततो जाते त्रिचरित्रस्य पाठतः ॥ <br>
परीक्षार्थं तु भक्तानां साक्षान्मूर्तित्वमागता ॥ ४ ॥ <br>
कुंडिकेयं च भो भक्ताः पूरयामि च तामहम् ॥ <br>
यूयं तु मनसोपायैः कुरुध्वं पूरणे मतिम् ॥ ५ ॥ <br>
सुखखानिस्तु बलवान्मधुपुष्पैस्तथा फलैः ॥ <br>
कुण्डिकां पूरया मास न पूर्णत्वमुपागता ॥ <br>
बलखानिस्तथा मांसैर्मूलशर्मा तु रक्तकैः ॥ ६ ॥ <br>
देवकी च तदा हव्यैश्चन्दनादिभिरर्चनैः ॥ <br>
कुण्डिकां पूरयामास न पूर्णत्वमुपागता ॥ ७ ॥ <br>
आह्रादश्चैव सर्वांगैरुदयः शिरसा स्वयम् ॥ <br>
कुण्डिकां पूरयामास तदा पूर्णत्वमागता ॥ ८ ॥ <br>
उवाच वचनं देवी स्वभक्तान्भक्तवत्सला ॥ <br>
सुखाखाने भवान्वीरो भविष्यति सुरप्रियः ॥ ९ ॥ <br>
बलखानिर्महावीरो दीर्घे काले स मृत्युभाक् ॥ <br>
मूलशर्मा तु बलवान्रक्तबीजो भविष्यति ॥ 3.3.15.१० ॥ <br>
देवकी च भवेद्देवी चिरकालं स्वलोकगा ॥ <br>
आह्लादश्चैव कृष्णांशस्तयोर्मध्ये द्वयं वरम् ॥ <br>
एकस्तु देववत्प्रोक्तो बलाधिक्यो द्वितीयकः ॥ ११ ॥ <br>
निष्कामोऽयं देवसिंहो मृतो मोक्षत्वमाप्नुयात् ॥ <br>
इत्युक्त्वान्तर्दधे माता ते सर्वे तृप्तिमागताः ॥ १२ ॥ <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये पञ्चदशोऽध्यायः ॥ १५ ॥<br>
<br>
