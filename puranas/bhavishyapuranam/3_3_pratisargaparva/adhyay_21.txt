॥ ऋषिरुवाच ॥ ॥ <br>
गृहं गत्वा च ते वीराः किं चक्रुश्चरितं शुभम् ॥ <br>
तत्त्वं कथय विप्रेन्द्र सर्वज्ञोऽसि मतो हि नः ॥ १ ॥ <br>
॥ सूत उवाच ॥ ॥ <br>
गृहमागत्य ते सर्वे परितो भूपतेः सभाम् ॥ <br>
गत्वा वार्तां तथा चक्रुर्यथा जातो महारणः ॥ २ ॥ <br>
श्रुत्वा परिमलो भूपो वाजिवृंदं क्षयं गतम् ॥ <br>
आहूय स च कृष्णांशं वचनं प्राह नम्रधीः ॥ ३ ॥ <br>
सिंधुदेशे च गंतव्यं त्वया च बलशालिना ॥ <br>
पञ्चलक्षान्हयान्कृत्वा पुनरागच्छ वै गृहम् ॥४॥ <br>
इति श्रुत्वा तु कृष्णांशो देवसिंहेन संयुतः ॥ <br>
स्वर्णभारसहस्रोष्ट्रान्गृहीत्वा तरसा ययौ ॥ ५ ॥ <br>
शूरैश्च दशसाहस्रैस्सार्द्धं तत्र समागतः ॥ <br>
मयूरनगरी यत्र चतुर्वर्णसमन्विता ॥ ६ ॥ <br>
प्रातःकाले तु संप्राप्ते मालाकारस्य वै सुता॥ <br>
पुष्पानाम समासन्ना चारंभे कुसुमार्थिनी ॥ ७ ॥ <br>
कृष्णांशस्तु तदा पूजां कृत्वा देवमयो मुदा ॥ <br>
जगाम विपिनं रम्यं वसंते पुष्पनालिके ॥ ८ ॥ <br>
बह्वाश्चर्ययुतं पुष्प मत्तभ्रमरनादितम् ॥ <br>
दृष्ट्वा मुमोह कृष्णांशस्तदर्थे स्वयमुद्यतः ॥ ९ ॥ <br>
एतस्मिन्नंतरे पुष्पा पुष्पार्थं समुपागता ॥ <br>
ददर्श देवसदृशं षोडशाब्दमयं नरम् ॥ <br>
प्रसन्नवदनं शान्तमिंद्रनीलमणिद्युतिम् ॥3.3.21.१०॥ <br>
कृष्णांशस्तु शुभां नारीं दृष्ट्वाश्चर्यमुपागतः ॥ <br>
पप्रच्छ वचसा तां वै कस्येयं सुरसुंदरी ॥ <br>
स्वर्गलोकादिहायाता यदि वा पन्नगी स्वयम् ॥ ११ ॥ <br>
इति श्रुत्वा च सा प्राह मालाकारस्य वै सुता ॥ <br>
अहं शूद्री महाबाहो पुष्पार्थं समुपागता ॥ १२ ॥ <br>
पुष्पेणानेन भूपाल तुलिता भूपतेः सुता ॥ <br>
नाम्ना पुष्पवती देवी राधेव सगुणावली ॥ १३ ॥ <br>
देवैश्च प्रार्थिता बाला रूपयौवनशालिनी ॥ <br>
मकरंदभयाद्देवास्तस्या योग्या न वै बलात् ॥ १४ ॥ <br>
शृणु तत्कारणं भूप मकरंदो यथा भवेत् ॥ <br>
मयूरध्वजभूपेन संप्राप्तो गुहतो वरः ॥ १५ ॥ <br>
अजेयोऽन्यैश्च कृष्णांशादृते त्वं जगतीतले ॥ <br>
तन्मित्रं पृथिवीराजो राजराजः शिवप्रियः ॥ १६ ॥ <br>
स राज्यं कारयामास धर्ममेघं हरिप्रियम् ॥ <br>
तदा प्रसन्नो भगवान्यज्ञेशो यज्ञमूर्तिमान्॥१७॥ <br>
मिथुनं जनयामास पावकात्सुंदराननम् ॥ <br>
मकरंदः सुतो ज्ञेयः कन्या पुष्पवती मता ॥ १८ ॥ <br>
पञ्चमाब्दवया भूत्वा मकरंदो महाबलः ॥ <br>
तुष्टाव तपसा धर्मं वेदधर्मपरायणः ॥ १९ ॥ <br>
द्वादशाब्दवयः प्राप्ते मकरंदे नृपप्रिये ॥ <br>
प्रसन्नो भगवान्धर्मो ददौ तस्मै महाहयम् ॥ 3.3.21.२० ॥ <br>
शिलामयं महावेगं शत्रुसेनाक्षयंकरम् ॥ <br>
तमश्वं स्वयमारुह्य सर्वपूज्यो ह्यभूत्सुखी ॥२१॥ <br>
तस्येदं सुंदरं दिव्यं विपिनं सुरपूजितम् ॥ <br>
भवानर्हति वै श्रेष्ठः पुष्पवत्याः कलेवरम् ॥ २२ ॥ <br>
इति श्रुत्वा तु वचनं कृष्णांशः स्मरपीडितः ॥ <br>
ददौ बहुधनं तस्यै मालिन्या गेहमागतः ॥ २३ ॥ <br>
देवसिंहस्तु कालज्ञो ज्ञात्वा मोहत्वमागतम् ॥ <br>
कृष्णांशं बोधयामास पद्यैः सांख्यसमुद्भवैः ॥२४ ॥ <br>
कृष्णांशस्तु ततस्सार्द्धं देवसिंहेन तन्मयः ॥ <br>
सिंधुदेशं समागत्य क्रीत्वा सर्वहयांस्तदा ॥ २५ ॥ <br>
मासान्ते गृहमागत्य राज्ञे सर्वान्न्यवेदयत् ॥ <br>
पुष्पवत्याः शुभं रूपं ध्यात्वा पुष्पेरितं बली ॥ <br>
कृष्णांशो मोहमागत्य तुष्टाव जगदंबिकाम् ॥२६॥ <br>
कृष्णांश उवाच ॥ <br>
देवमाये महामाये नित्यशुद्धस्वरूपिणि ॥ <br>
पाहि मां कामदेवार्तं पुष्पवत्यै प्रबोधय ॥२७॥ <br>
मधुकैटभसंमोहे महिषासुरघातिनि ॥ <br>
पाहि मां कामदेवार्तं पुष्पवत्य प्रबोधय ॥ २८ ॥ <br>
धूम्रलोचनसंदाहे चंडमुंडविनाशिनि ॥ <br>
पाहि मां कामदेवार्त्तं पुष्पवत्यै प्रबोधय ॥ २९ ॥ <br>
रक्तबीजासृक्कपीते सर्वदैत्यभयंकरे ॥ <br>
पाहि मां कामदेवार्त्तं पुष्पवत्यै प्रबोधय ॥ 3.3.21.३० ॥ । <br>
निशुंभदैत्यसंहारे शुंभदैत्यविनाशिनि ॥ <br>
पाहि मां कामदेवार्त्तं पुष्पवत्यै प्रबोधय ॥ ३१ ॥ <br>
इति स्तुत्वा च सुष्वाप स वीरः परमासने ॥ <br>
तदा तु शारदा देवी तस्याः स्वप्नप्रदर्शनम् ॥ <br>
चकार प्रत्यहं देवी वरदाभयकारिणी ॥ ३२ ॥ <br>
एवं गते चतुर्मासे जलवृष्टिकरे मुने ॥ <br>
त्रिविंशाब्दवयश्चासीत्कृष्णांशस्य यशस्करम् ॥ ३३ ॥ <br>
कार्तिके कृष्णपक्षे तु गतोऽसौ देवसंयुतः ॥ <br>
मयूरनगरे रम्ये मकरंदेन रक्षिते ॥ ३४ ॥ <br>
पुष्पागृहमुपागम्य तत्र वासमचीकरत् ॥ ३५ ॥ <br>
एकदा सुंदरं हार कृष्णांशेनैव गुंठितम् ॥ <br>
मणिमुक्तायुतं रम्यं नानापुष्पसमन्वितम् ॥ <br>
गृहीत्वा प्रययौ पुष्पा पुष्पवत्याश्च मंदिरे ॥ ३६ ॥ <br>
सा तु ग्रैवेयकं दृष्ट्वा त्वष्ट्रेव रचितं प्रियम् ॥ <br>
हृदि कृत्वा मुमोहाशु कामिनी रतिरूपिणि ॥ ३७ ॥ <br>
अये सखि महामाये सत्यं कथय मेऽग्रतः ॥ <br>
ग्रैवेयकमिदं रम्यं कुतः प्राप्तं मम प्रियम् ॥ ३८ ॥ <br>
इति श्रुत्वा वचस्तस्या मकरंदभयातुरा ॥ <br>
पुष्पा पुष्पांजलिं कृत्वा वचनं प्राह तां प्रति ॥ ३९ ॥ <br>
जीवदानं च मे देहि तर्हि ते कथयाम्यहम् ॥ <br>
तथेत्युक्तवतीं कन्यां साह मे भगिनी शुभे ॥ 3.3.21.४० ॥ <br>
कृष्णा नाम महारम्या सर्वलोकविमोहिनी ॥ <br>
महावत्यां गृहं तस्या मद्गृहे सा समागता ॥ <br>
तया विरचितं सुभूर्ग्रैवेयकमनुत्तमम् ॥ ४१ ॥ <br>
इति श्रुत्वा तु वचनं देवी पुष्पवती स्वयम् ॥ <br>
उवाच मालिनीं वाक्यं रात्रिं दर्शय तां मम ॥ ४२ ॥ <br>
मकरंदभयाद्देवास्तथान्ये पुरुषा भुवि ॥ <br>
मत्समीपे गतिर्नास्ति तेषां सत्यं ब्रवीम्यहम् ॥ ४३ ॥ <br>
इति श्रुत्वा वचो घोरं पुष्पा तु भयकातरा ॥ <br>
नोवाच वचनं किञ्चित्पृच्छ्यमाना पुनः पुनः ॥ ४४ ॥ <br>
तदा पुष्पवती प्राह किं ते भयमुपागतम् ॥ <br>
साह मे भगिनी रम्या यदि त्वद्गेहमागता ॥ ४५ ॥ <br>
मोहितः पुरुषः कश्चिद्बलात्तां हि भजिष्यति ॥ <br>
तर्हि मे मरणं ज्ञेयं कुलधर्मपरायणे ॥ ४६ ॥ <br>
इति श्रुत्वा पुष्पवती पुनः प्रोवाच धर्मिणी ॥ <br>
मयूरध्वज एवापि मत्पिता नीतितत्परः ॥ <br>
अयोग्यं ये करिष्यंति ते यास्यंति यमालयम् ॥ ४७ ॥ <br>
अतस्त्वं शीघ्रमादाय तद्दोलां च मदंतिके ॥ <br>
दर्शयित्वा च तां रम्यां पुनर्गच्छ गृहं स्वकम् ॥ ४८ ॥ <br>
तथेति मत्वा सा शूद्री गृहमागत्य भामिनी ॥ <br>
कृष्णाशं वर्णयामास यथा प्रोक्तं तया मुने ॥ ४९ ॥ <br>
इति श्रुत्वा वचो रम्यं कृष्णांशो बलवत्तरः ॥ <br>
नासावेधं स्वयं कृत्वा पुनर्नारीमयं वपुः ॥ <br>
जगाम पुष्पया सार्द्धं दोलामारुह्य वीर्यवान् ॥ 3.3.21.५० ॥ <br>
तदा पुष्पवती देवी दृष्ट्वा कृष्णां मनोरमाम् ॥ <br>
उवाच वचनं पुष्पां शृणु मे वचनं सखि ॥ ५१ ॥ <br>
यादृशीयं शुभा नारी तादृशः पुरुषो मया ॥ <br>
स्वप्नांते प्रत्यहं दृष्टो रममाणो मया सह ॥ ५२ ॥ <br>
कृष्णांशश्च स तामाह देशराजसुतो वरः ॥ <br>
उदयो नाम विख्यातस्तस्याहं ललिता सखी ॥ ५३ ॥ <br>
प्रत्यहं रचितं हारमथ पूजनहेतवे ॥ <br>
स वीरस्तु गृहीत्वा तं देवीं पूज्य न्यवेदयत् ॥ ५४ ॥ <br>
एकदा प्रस्थितं वीरं पुष्पमध्ये शनैःशनैः ॥ <br>
उदासीनं च तं दृष्ट्वा प्रोवाचाहं समागता ॥ ५५ ॥ <br>
मोहोऽयं ते कुतः प्राप्तः स त्वं कथय मा चिरम् ॥ <br>
इत्युक्तः स तु मामाह स्वप्नांते प्रत्यहं सखि ॥ ५६ ॥ <br>
मया दृष्टा शुभा नारी रूपयौवनशालिनी ॥ <br>
तद्वियोगेन दुःखार्तं मुखं म्लानत्वमागतम् ॥ ५७ ॥ <br>
इति श्रुत्वा पुष्पवती तामाह रुचिराननाम् ॥ <br>
विवाहो मे यदा तेन सार्द्धं रम्यो भविष्यति ॥ ॥ ५८ ॥ <br>
तदा त्वां तर्पयिष्यामि बहुद्रव्यैः शुभानने ॥ <br>
अतस्त्वं गच्छ तत्पार्श्वं शीघ्रं तस्मै निवेदय ॥ ५९ ॥ <br>
इति श्रुत्वा तु तद्वाचं पुष्पा प्रेमसमन्विता ॥ <br>
दोलामारोप्य तां कृष्णां स्वगेहं गंतुमुयता ॥ 3.3.21.६० ॥ <br>
दुर्गद्वारे तु प्राप्तायां तद्दोलायां च भार्गव ॥ <br>
मकरंदो महावीर्य्यो द्वादशाब्दवया बली ॥ ६१ ॥ <br>
दोलासमीपमागत्य ददर्श रुचिराननाम् ॥ <br>
कृष्णामिन्दीवरश्यामां चारुनेत्रां मनोहराम् ॥ ६२ ॥ <br>
मुमोह बलवान्वीरो गोवर्द्धन कलांशकः ॥      गोवर्धन<br>
प्रेम्णोवाच स चार्वंगि शृणु मे वचनं प्रिये ॥ ६३ ॥ <br>
मद्गृहं शीघ्रमागच्छ पत्नी मम भवाधुना ॥ <br>
इति श्रुत्वा तु सा कृष्णा विहस्यो वाच भूपतिम् ॥ ६४ ॥ <br>
कुलीनस्त्वं महावीर वह्निकुण्डात्समुद्भवः ॥ <br>
षोडशाब्दवयास्तूणी शनिभल्लसमन्वितः ॥ ६५ ॥ <br>
त्वद्योग्या भूपतेः कन्या चंद्रसूर्य्यान्वयस्य वै ॥ <br>
अहं शूद्री हीनतमा कथं योग्या तवेह वै ॥ ६६ ॥ <br>
कन्याहं शूद्रजातेश्च बह्मचर्य्यव्रते स्थिता ॥ <br>
इति श्रुत्वा तु वचनं मकरन्दो नृपात्मजः ॥ ६७ ॥ <br>
बलाद्गृहीत्वा तां नारीं पस्पर्श हृदये स्वयम् ॥ <br>
कृष्णांशस्तु तदा तस्मै दत्त्वा हृदयवेदनाम् ॥ <br>
मोहयित्वा नृपसुतं स देवः स्वगृहं ययौ ॥ ६८ ॥ <br>
मकरन्दस्तु संबुद्धो मदनाग्निप्रपीडितः ॥ <br>
गेहमागत्य पुष्पायाः सर्वं तस्यै न्यवेदयत् ॥ ६९ ॥ <br>
तत्स्नेहकातरं भूपं मकरंदं महाबलम्॥ <br>
पुष्पाह श्लक्ष्णया वाचा शृणु पार्थिवसत्तम ॥ 3.3.21.७० ॥ <br>
महावती पुरी रम्या तत्र कृष्णागृहं शुभम् ॥ <br>
त्वद्भयाच्च गता गेहं कृष्णांशस्य च सा सखी ॥ ७१ ॥ <br>
रोदनं कुर्वती गाढं तव निन्दनतत्परा ॥ ७२ ॥ <br>
आगमिष्यति वै वीरो बलैस्सार्द्धं महाबल ॥ <br>
अतस्त्वं सर्वसैन्यानि सज्जीभूतानि वै कुरु ॥ ७३ ॥ <br>
जितो येन महावीरः पितृव्यो लहरस्तव ॥ <br>
विवाहं कारयामास तद्बन्धोः सुतया सह ॥ ७४ ॥ <br>
इति श्रुत्वा वचो घोरं मकरन्दो महीपतिः ॥ <br>
शतघ्नीः स्थापयामास दुर्गकूटेषु दारुणाः ॥ ७५ ॥ <br>
स्वसैन्यं च समाहूय त्रिलक्षं खड्गसंयुतम् ॥ <br>
तत्रैव स्थापयामास राष्ट्ररक्षार्थमुद्यतः ॥ ७६ ॥ <br>
कृष्णांशस्तु गृहं प्राप्य बलखानिमुवाच तत् ॥ <br>
श्रुत्वा स च महावीरो भ्रातृमित्रसमन्वितः ॥ <br>
पञ्चलक्षबलैस्सार्द्धं मयूरनगरं ययौ ॥ ७७ ॥ <br>
शतघ्न्यः पञ्चसाहस्रा गजा दश सहस्रकाः ॥ <br>
एकलक्षं हयाः सर्वे शेषा ज्ञेयाः पदातयः ॥ <br>
उषित्वा पक्षमात्रं तु मार्गे पांचालके तदा ॥ ७८ ॥ <br>
मकरंदस्तु तच्छ्रुत्वा शनिभल्लकरः स्थितः ॥ <br>
सेनामाज्ञापयामास जहि शत्रून्महाबलान् ॥ ७९ ॥ <br>
श्रुत्वा पदातयो लक्षं शतघ्नीवह्निमाददन् ॥ <br>
ते तु वै सप्तसाहस्राश्चक्रुः शत्रुबलक्षयम् ॥ 3.3.21.८० ॥ <br>
ग्रामस्य दक्षिणद्वारे हयारूढास्तदा ययुः ॥ <br>
भुशुंडीक्षेपणीशक्तिखड्गयुद्धविशारदाः ॥ ८१ ॥ <br>
एकलक्षं हयास्सर्वे मकरंदस्य भूपतेः ॥ <br>
तयोश्चासीन्महद्युद्धं तुमुलं हयसेनयोः ॥ ८२ ॥ <br>
तदा तु पश्चिमद्वारे गजा विंशत्सहस्रकाः ॥ <br>
तथा दशसहस्रैश्च शत्रुभिः सह संययुः ॥ ८३ ॥ <br>
उष्ट्र रक्षा महावीराश्चत्वारिंशत्सहस्रकाः ॥ <br>
बलखान्यादिभिः सार्द्धं युयुधुर्दिशि चोत्तरे ॥ ८४ ॥ <br>
अहोरात्रमभूद्युद्धं तुमुलं लोमहर्षणम् ॥ <br>
ततः पराजितास्सर्वे बलखानेर्महाबलाः ॥ ८५ ॥ <br>
त्यक्त्वा युद्धं तु ते सर्वे दुद्रुवुश्च दिशो दश ॥ <br>
कृष्णांशो बिंदुलारूढो बलखानिः कपोतगः ॥ ८६ ॥ <br>
मनोरथस्थितो देवश्चाह्लादस्तु गजस्थितः॥ <br>
पूर्वादिक्रमतो द्वारि गतास्ते रणदुर्मदाः ॥ ८७ ॥ <br>
सत्सरुं खड्गमुत्सृज्य चक्रुः शत्रुमहावधम् ॥ <br>
पराजिताश्च ते शूरा मकरंदमुपाययुः ॥ ८८ ॥ <br>
वह्निपुत्रस्तु बलवान्वाजिनं च शिलामयम्॥ <br>
शनिभल्लकरग्राही तमारुह्य रणं ययौ ॥ ८९ ॥ <br>
कृष्णांशाद्याश्च ते शूरा रुरुधुस्सर्वतोदिशम् ॥ <br>
तं च कंठे ददौ खड्गं बलखानिर्महाबलः ॥ 3.3.21.९० ॥ <br>
स्वभल्लं देवसिंहश्च तमंके च समाहनत् ॥ <br>
आह्लादो वक्षसि शरं कृष्णांशः खड्गमुत्तमम् ॥ ९१ ॥ <br>
शिलावाजिप्रभावेण कश्मलं न जगाम ह ॥ <br>
स दृष्ट्वा निष्फलान्वीराञ्जगर्ज भैरवं ध्वनिम् ॥ ९२ ॥ <br>
शनिभल्लेन  ते सर्वे बभूवुर्मूर्छिता रणे ॥ <br>
तेऽश्वाः शिलाश्ववेगेन मूर्छिताश्चाभवन्क्षणात् ॥ ९३ ॥ <br>
मकरंदस्तु बलवान्बद्ध्वा तान्युद्धदुर्मदान् ॥ <br>
प्रसन्नात्मा ययौ गेहं स्वपित्रे तान्न्यवेदयत् ॥ ९४ ॥ <br>
दृष्ट्वा पराजितान्वीरान्रूपणो भयकातरः ॥ <br>
महावतीं पुरीं प्राप्य भूपतिं समवर्णयत् ॥ ९५ ॥ <br>
ब्रह्मानंदस्तु तच्छ्रुत्वा लक्षसैन्यसमन्वितः ॥ <br>
इंदुलेन सहायेन मयूरनगरं ययौ ॥ ९६ ॥ <br>
लिखित्वा निर्मलं पत्रं तद्राज्ञे त्वरितो ददौ ॥ <br>
भूमिराजसुताकांत विद्धि मां मनुजर्षभ ॥ ९७ ॥ <br>
कृष्णांशाय सुतां देहि नाम्ना पुष्पवतीं शुभाम् ॥ <br>
नो चेन्मत्कठिनैर्बाणैः क्षयं यास्यंति सैनिकाः ॥ ९८ ॥ <br>
निशम्येति नृपश्रेष्ठो मयूरध्वज एव सः ॥ <br>
मकरंदेन सहितो द्विलक्षबलसंयुतः ॥ <br>
अहोरात्रं कृतं युद्धं तेन सार्द्धं भयप्रदम् ॥ ९९ ॥ <br>
ब्रह्मानंदस्तु बलवान्बाणयुद्धमचीकरत् ॥ <br>
मकरंदस्य भल्लेन मूर्छितः सोऽपतद्भुवि ॥ 3.3.21.१०० ॥ <br>
तदा स्वर्णवतीपुत्रो जयन्तः शक्रसंभवः ॥ <br>
स्वविद्यां दर्शयामास मकरंदाय धीमते ॥ १०१ ॥ <br>
वैष्णवास्त्रप्रभावेन शिलाश्वो भस्म चाभवत् ॥ <br>
ब्रह्मास्त्रेण भृगुश्रेष्ठ शनिभल्लोऽपतद्भुवि ॥१ ०२॥<br>
नागपाशेन तं बद्ध्वा मकरंदं महाबलम् ॥ <br>
विवाहं कारयामास कृष्णांशस्य महात्मनः ॥१ ०३॥ <br>
सेनामुज्जीवयामास स्वकीयामिंदुलो बली ॥ <br>
मंगलं कारयामास मकरंदो गृहेगृहे ॥ <br>
ददौ कन्यां विधानेन बहुद्रव्यसमन्विताम् ॥१ ०४॥ <br>
मयूरध्वजभूपालो महास्नेहमचीकरत्॥<br>
नृपाज्ञां ते पुरस्कृत्य ययुः सार्द्धं महावतीम् ॥ ॥१ ०५॥<br>
<br>
