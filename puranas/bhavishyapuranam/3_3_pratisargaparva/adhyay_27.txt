॥ सूत उवाच ॥ ॥ <br>
सप्तविंशाब्दके प्राप्ते कृष्णांशे सर्वमंगले ॥ <br>
भाद्रकृष्णदशम्यां च मलना शोककातरा ॥ <br>
जननायकमाहूय वचनं प्राह दुःखिता ॥ १ ॥ <br>
अये कच्छपदेशीय गोतमान्वयसंभव ॥ <br>
हरिनागरमारुह्य कान्यकुब्जं व्रजाधुना ॥ २ ॥ <br>
पुत्रमाह्लादमाहूय सानुजं मत्प्रियंकरम् ॥ <br>
इति श्रुत्वा तु वचनं हृदि संचिंत्य त्रै पुनः ॥ ३ ॥ <br>
मलनां दुःखितां प्राह न त्वायास्यति स प्रभुः ॥ <br>
राज्ञः परिमलस्यैव वाक्यं मत्वा सुदुःखदम् ॥ ४ ॥ <br>
इति श्रुत्वा तु वचनं रुरोद मलना सती ॥ <br>
पुनर्मूर्च्छां गता भूमौ जीवनं त्यक्तुमुद्यता ॥ ५ ॥ <br>
हा रामांश महाबाहो वत्स कृष्णांश सुन्दर ॥ <br>
क्व गतौ सह देवक्या त्यक्त्वा मां मंदभागिनीम् ॥६॥ <br>
तदा परिमलापुत्रो दृष्ट्वा राज्ञीं तथा गताम् ॥ <br>
बहुधाश्वास्य बलवान्कान्यकुब्जपुरं ययौ ॥ ७ ॥ <br>
॥ ऋषय ऊचुः ॥ ॥ <br>
त्वया परिमलापुत्रस्संप्रोक्तो जननायकः ॥ <br>
रोमहर्षण नो ब्रूहि सोऽयं कस्तेन किं कृतम् ॥ ८ ॥ <br>
॥ सूत उवाच ॥ ॥ <br>
इंद्रप्रस्थपुरेवात्सीत्प्रद्योतः कथितो मया ॥ <br>
पिता परिमलस्यैवामात्योऽनंगमहीपतेः ॥ ९ ॥ <br>
तस्य कन्या समाजाता नाम्ना परिमला मुने ॥ <br>
दुःशलांशसमुद्भूता रंभेव सुकुमारिका ॥ 3.3.27.१० ॥ <br>
तद्विवाहार्थमुद्योगः कृतः पित्रा स्वयंवरः ॥ <br>
पुत्रः कच्छपभूपस्य स नाम्ना कमलापतिः ॥ <br>
तामुद्वाह्म विधानेन स्वगेहाय ययौ मुदा॥ ११ ॥ <br>
तयोस्समागमो जातः पुत्रोऽयं जननायकः ॥ <br>
शत्रुविद्यापरः शूरः खड्गयुद्धविशारदः ॥१२॥ <br>
जित्वा भूपान्बलाद्वीरः सिंधुतीरलनिवासिनः ॥ <br>
षडंशकरमादाय पितृराज्यमुपस्थितः ॥१३॥ <br>
एकदा तु महीराजः स्वसैन्यपरिवारितः ॥ <br>
कच्छदेशमुपागम्य करार्थं समुपस्थितः ॥१४॥ <br>
तयोश्चासीन्महद्युद्धं जननायकभूपयोः॥ <br>
मासान्ते सूर्यवंशीयो महीराजेन निर्जितः ॥ १५ ॥ <br>
त्यक्त्वा राष्ट्रं च सकुलः संप्राप्तश्च महावतीम् ॥ <br>
परिमलस्तु तदा राजा तस्मै ग्रामं शुभं ददौ ॥ १६ ॥ <br>
निवासं कृतवांस्तत्र स्वनाम्ना प्रथितं भुवि ॥<br>
स वै कच्छपदेशीयो ययौ परिमलाज्ञया॥ १७ ॥ <br>
तदासौ च महीराजो महीपत्यनुमोदितः ॥ <br>
चामुंडं शीघ्रमाहूय लक्षसैन्यसमन्वितम् ॥ <br>
आदेशं कृतवान्राजा तस्य बंधनहेतवे ॥ १८ ॥ <br>
स च नेत्रवतीकूले संप्राप्ते लक्ष सैन्यपः ॥ <br>
रुरोध सूर्यवंशीयं जननायकमुत्तमम् ॥१९॥ <br>
स तदा खड्गमादाय बाहुशाली यतेंद्रियः ॥ <br>
तत्र शूरशतं हत्वा नभोमार्गमुपाययौ ॥3.3.27.२०॥ <br>
सेनापतेश्च मुकुटं गजस्थस्य गृहीतवान् ॥ <br>
लज्जितः स तु चामुंडो वचनं प्राह नम्रधीः ॥२१॥ <br>
भवान्वृत्तिकरो मह्यं क्षत्रियो ब्राह्मणस्य वै ॥ <br>
देहि मे मुकुटं वीर चिरं जीव सुखी भव॥२२॥ <br>
इति श्रुत्वा स विनयं दत्त्वा तस्मै शुभं वसु ॥ <br>
कुठारनगरे प्राप्तो वामनेन सुरक्षितः ॥२३॥ <br>
दृष्ट्वा तत्र वटच्छायां श्रमेणातीव कर्षितः॥ <br>
सुष्वाप निर्भयो वीरस्तत्र स्थाने सुखप्रदे ॥ २४ ॥ <br>
तदा तु वामनो ज्ञात्वा स्वदूतैस्तत्र कारणम् ॥<br>
वस्त्राण्याच्छाद्य चागम्य चाहरद्धरिनागरम् ॥ २५ ॥ <br>
हृते तस्मिंश्च दिव्याश्वे प्रबुद्धो जननायकः ॥ <br>
चिंतामवाप्य महतीं रोदनं कृतवान्बहु ॥ २६ ॥ <br>
अश्वांघ्रिचिह्नमालोक्य वामनं प्राप्य निर्भयः ॥ <br>
वचनं प्राह नम्रात्मा नृपं गौरान्वयोद्भवम् ॥ २७ ॥ <br>
क्षत्रियाणां हि संहास्यो भयदो भुवि सर्वदा ॥ <br>
स भवान्राजनीतिज्ञो देहि मेऽश्वं सुखी भव ॥२८॥ <br>
नो चेत्त्वां वै सनगरं कृष्णांशः क्षपयिष्यति ॥ <br>
इति श्रुत्वा तु वचनं वामनो गौरवंशजः॥२९॥ <br>
भयभीतो विनिश्चित्य प्रददौ हरिनागरम् ॥ 3.3.27.३० ॥ <br>
प्रतोदं स्वर्णरचितं नानारत्नसमन्वितम् ॥ <br>
लोभाच्च न ददौ राजा मृषा शपथकारकः ॥३१ ॥ <br>
तदा परिमलापुत्रः कुंठितः प्राह भूपतिम् ॥ <br>
प्रतोदलोभात्ते राजन्क्षयं दुर्गो गमिष्यति ॥ ३२ ॥<br>
&nbsp;इत्युक्त्वा प्रययौ वीरः कान्यकुब्जं महोत्तमम्॥ <br>
लक्षणो हस्तिनीसंस्थो वचनं प्राह गर्वितः ॥ <br>
कस्त्वं प्राप्तो हयारूढो निर्भयः क्षत्रियोत्तमः ॥ ३३ ॥ <br>
स होवाच महाराज प्रेषितश्चंद्रवंशिना ॥ <br>
तवान्तिकं समायातः शरणागतवत्सल ॥ ३४ ॥ <br>
महीराजश्च बलवान्सकुलं चंद्रवंशिनम् ॥ <br>
हनिष्यति च रौद्रास्त्रैर्महीपत्यनुमोदितः ॥ ३५ ॥ ।<br>
अतस्त्वं स्वबलैस्सार्द्धं सहाह्लादादिभिर्युतः ॥ <br>
गच्छगच्छ महाराज मृतानुजीवयाधुना ॥ ३६ ॥ <br>
इत्युक्तो लक्षणस्तेन जयचंद्रं प्रणम्य सः ॥ <br>
सर्वं वै कथयामास महीराजो यथागतः ॥ ३७॥ <br>
जयचंद्रस्तु तच्छ्रुत्वा चाहूय जननायकम् ॥ <br>
वचनं प्राह क्रुद्धात्मा शृणु गौतमवंशज ॥ ३८ ॥ <br>
राजा परिमलः क्रूरस्त्यक्त्वा मां निजभूपतिम् ॥ <br>
प्रीतिं च कृतवांस्तेन मच्छत्रोर्देहलीपतेः ॥ ३९ ॥ <br>
प्रियं संबधिनं मत्वा संत्यक्तास्तेन रक्षकाः ॥ <br>
यथा कृतं फलं तेन भोक्तव्यं च तथा भुवि ॥ 3.3.27.४० ॥ <br>
इति श्रुत्वा तु वचनं कृष्णांशः प्राह नम्रधीः ॥ <br>
राजञ्छुद्धः परिमलो महीपत्यनुवाचकः ॥ <br>
अतो वै त्वां समुत्सृज्य भूमिराजवशं गतः ॥४१॥ <br>
भवान्वै सर्वधर्मज्ञस्तत्क्षमस्वापराधकम् ॥<br>
आज्ञां देहि महाराज निवत्स्यामस्तदंतिकम्॥ ४२ ॥ <br>
इति श्रुत्वा तु वचनं जयचंद्रो महीपतिः ॥ <br>
कृष्णांशं प्राह भो वीर देहि मे भुक्तिमूल्यकम् ॥ <br>
शीघ्रं व्रज त्वं सकुलो नो चेन्नो गंतुमर्हसि ॥ ४३ ॥ <br>
इति श्रुत्वा विहस्याह कृष्णांशस्सर्वमोहनः ॥ <br>
मया दिग्विजयः सर्वः कृतो भीरुभयंकरः ॥ <br>
तद्देयं देहि मे राजन्गृहाण भुक्तिमूल्यकम्॥४४॥<br>
इत्युक्तस्स तु भूपालः कृष्णांशेन विलज्जितः ॥ <br>
सैन्यमाज्ञापयामास सप्तलक्षं महाबलम् ॥ ४५ ॥ <br>
तदा वै सकुलो वीरश्चाह्लादो लक्षणान्वितः ॥ <br>
नृपस्याग्रे समास्थाय नमस्कृत्य ययौ मुदा ॥ ४६ ॥ <br>
कुठारनगरं प्राप्य नृपदुर्गं रुरोध ह ॥ <br>
ज्ञात्वा स वामनो भूपः प्रतोदं च ददौ मुदा ॥ ४७ ॥ <br>
सैन्यायुत युतं भूपं वामनं लक्षणो बली ॥ <br>
पश्चात्कृत्य ययौ शीघ्रं यमुनातटमुत्तमम् ॥ ४८ ॥ <br>
यमुनाजलमुत्तीर्य कल्पक्षेत्रमवाप्तवान्॥ <br>
गंगासिंहं च नृपतिं षष्टिसाहस्रसंयुतम् ॥ <br>
पुरस्कृत्य ययौ वीरो लक्षणो बलवत्तरः ॥ ४९ ॥ <br>
नदीं वेत्रवतीं रम्यां समागम्य बलैस्सह ॥ <br>
तत्रोषुः क्षत्रियाः शूरास्सर्व शस्त्रास्त्रसंयुताः ॥ 3.3.27.५० ॥ <br>
एतस्मिन्नंतरे वीरश्चामुंडो लक्षसैन्यपः ॥ <br>
शतघ्नीः स्थापयामास भैरवीः शत्रुनाशिनीः ॥ ५१ ॥ <br>
तयोश्चासीन्महद्युद्धं शतघ्रीरणसंस्थयोः ॥ <br>
प्रहरान्ते च तत्सैन्यं दृष्ट्वा शूरः पराजितम् ॥ ५२ ॥ <br>
रक्तबीजः समागम्य गजस्थस्त्वरितो बली॥ <br>
स्वबाणैस्ताडयामास सैन्यं तालनपालितम् ॥ ५३ ॥ <br>
केचिच्छूरा हता युद्धे केचित्तत्र पराजिताः ॥ <br>
दुद्रुवुर्भयभीताश्च चामुंडेन च पीडिताः ॥ ५४ ॥ <br>
प्रभग्नं स्वबलं दृष्ट्वा तालनः परिघायुधः ॥ <br>
जघान तेन स गजं चामुंडो भूमिमागतः ५५ ॥ <br>
खड्गयुद्धपरो वीरस्तालनं पीरघायुधम्॥ <br>
पराजित्य ययौ पश्चाच्छत्रु सैन्यक्षयंकरः ॥५६॥ <br>
लक्षणस्त्वरितो गत्वा स्वभल्लेन च तं रिपुम् ॥ <br>
भुजयोस्ताडयामास तदा ते बहुधाऽभवन्॥ ५७ ॥ <br>
सहस्रं रक्तबीजाश्च खड्ग शक्त्यृष्टिपाणयः ॥ <br>
तिष्ठतिष्ठेति भाषन्तः क्षत्रियान्युद्धदुर्मदान् ॥ ५८ ॥ <br>
आह्लादाद्याश्च ते शूरा रक्तबीजभयातुराः ॥ <br>
त्यक्त्वा युद्धं ययुस्सर्वे ब्रह्मानंदं महाबलम् ॥ ५९ ॥ <br>
ब्रह्मानंदस्तु तान्दृष्ट्वा गत्वा स्वपितरं प्रति ॥ <br>
वृत्तांतं कथयामास लक्षणागमनं मुने ॥ 3.3.27.६० ॥ <br>
श्रुत्वा परिमलो राजा प्रेमविह्वलगद्गदः ॥ <br>
आह्लादपार्श्वमागम्य रुरोद भृशमातुरः ॥ ६१ ॥ <br>
तदा तु देवकी देवी नृपतिं प्रेमतत्परम् ॥ <br>
उवाच सुमुखी दीना वयं ते भक्ति तत्पराः ॥ ६२ ॥ <br>
भवता संपरित्यक्ता विचरामोऽन्यभूपतिम् ॥ <br>
क्षमस्व मम दौरात्म्यं पूर्वजन्मविपाकजम्॥ ६३ ॥ <br>
इति श्रुत्वा च नृपतिः परमा नंदनिर्भरः ॥ <br>
मंत्रिणश्चाधिकारं च रामांशाय ददौ मुदा ॥ <br>
स्वकीयं लक्षसैन्यं च तत्पतिश्चोदयः कृतः ॥ ६४ ॥ <br>
ततः पंचदिनान्ते तु महीराजस्समागतः ॥ <br>
रुरोध नगरीं सर्वां चामुंडबलदर्पितः ॥ <br>
तयोश्चासीन्महयुद्धं मासमात्रं भयानकम् ॥६५॥ <br>
प्रभाते विमले जाते कृष्णांशो लक्षसैन्यपः॥ <br>
चामुडान्तमुपागम्य सहस्रं स्वांगसंभवम् ॥ <br>
चिच्छेद च शिरस्तेषां चामुंडानां पृथक्पृथक् ॥ ६६ ॥ <br>
छिन्ने शिरसि ते सर्वे लक्षवीरा बभूविरे ॥<br>
तदा तद्व्याकुलं सैन्यं चामुण्डैस्तैः प्रपीडितम् ॥६७॥ <br>
विस्मितश्चैव कृष्णांशो भयभीतस्तदा मुने ॥ <br>
तुष्टाव शारदां देवीं सर्वमंगलकारिणीम् ॥ ६८ ॥ <br>
कृष्णांश उवाच॥ <br>
नमस्ते शारदे मातर्ब्रह्मलोकनिवासिनि॥ <br>
त्वया ततमिदं विश्वं शब्दमात्रनिरंतरम्॥६९॥ <br>
रक्तबीजविनाशाय चामुंडारूपधारिणि॥ <br>
नमस्ते दिव्यचामुण्डे पाहि मां शरणागतम्॥3.3.27.७०॥ <br>
इति श्रुत्वा स्तवं देवी वरदा सर्वकारिणी॥ <br>
तस्य खड्गमुपागम्य रक्तबीजं ददाह वै॥ ७१॥ <br>
भस्मीभूते लक्षरिपौ चामुण्डो भूमिमागतः॥ <br>
बबंध तं स कृष्णांशो ब्रह्मानंदांतिकं ययौ॥ <br>
भूमिराजस्तु तच्छ्रुत्वा भयभीतः समागतः॥   <br>
तदा परिमलं भूपं दयालुं प्रेमविह्वलम् ॥ <br>
उवाच वचनं राजा क्षमस्व मम दुष्कृतम् ॥ ७३ ॥ <br>
महीपतेश्च वचनान्महद्भयमुपागतम् ॥ <br>
अद्यप्रभृति भो वीर संत्यक्तः कलहः प्रियः ॥ <br>
भवांश्च मम संबन्धी वयं वै तव किंकराः ॥७४ ॥ <br>
इति श्रुत्वा परिमलो राजानमिदमब्रवीत् ॥ <br>
रत्नभानोश्च तनयं लक्षणं नाम  विश्रुतम् ॥ <br>
शरण्यं शरणं याहि विष्णुभक्तं दयापरम् ॥ ७५ ॥ <br>
इति श्रुत्वा भूमिराजो द्विजरूपधरो बली॥ <br>
साष्टांगं दंडवद्भूमौ लक्षणस्य चकार ह ॥ ७६ ॥ <br>
तदा तु लक्षणो वीरः कृत्वा स्नेहं नृपोपरि ॥ <br>
सप्तलक्षबलैः सार्द्धं कान्यकुज्जमुपाययौ ॥ ७७ ॥ <br>
फाल्गुने मासि संप्राप्ते सर्वे स्वंस्वं गृहं ययुः ॥ ७८ ॥ <br>
बलखानेर्गयाश्राद्धमचीकरदविप्लुतः ॥ <br>
चैत्रमासि सिते पक्षे संप्राप्य निजमंदिरे ॥ <br>
ब्राह्मणान्भोजयामास सहस्रं वेदतत्परान् ॥ ७९ ॥ <br>
<br>
