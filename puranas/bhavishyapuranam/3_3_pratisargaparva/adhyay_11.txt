॥ सूत उवाच ॥ ॥ <br>
दशाब्दे च वयः प्राप्ते विष्णोः शक्त्यवतारके ॥ <br>
वसंतसमये रम्ये ययुस्ते प्रमदावनम् ॥ ॥ १ ॥ <br>
ऊषुस्तत्र व्रताचारे माधवे कृष्णवल्लभे ॥ <br>
स्नात्वा च सागरे प्रातः पूजयामासुरंबिकाम् ॥ २ ॥ <br>
ऋतुकालोद्भवैः पुष्पैर्धूपैर्दीपैर्विधानतः ॥ <br>
जप्त्वा सप्तशतीस्तोत्रं दध्युः सर्वकरीं शिवाम् ॥ ३ ॥ <br>
कंदमूलफलाहारा जीवहिंसाविवर्जिताः ॥ <br>
तेषां भक्तिं समालोक्य मासांते जगदंबिका ॥४ ॥ <br>
ददौ तेभ्यो वरं रम्यं तच्छृणुध्वं समाहिताः॥<br>
आह्लादाय सुरत्वं च बलत्वं बलखानये ॥ ५ ॥ <br>
कालज्ञत्वं च देवाय ब्रह्मज्ञत्वं नृपाय च॥। <br>
कृष्णांशायैव योगत्वं दत्त्वा चांतर्दधे शिवा ॥ ६ ॥ <br>
कृतकृत्यास्तदा ते वै स्वगेहं पुनराययुः ॥ <br>
तेषां प्राप्ते वरे रम्ये मलना पुत्रमूर्जितम् ॥७॥ <br>
श्यामांगं सात्यकेरंशं सुषुवे शुभलक्षणम् ॥ <br>
स ज्ञेयो रणजिच्छूरो राजन्यप्रियकारकः ॥ ८ ॥ <br>
आषाढे मासि संप्राप्ते कृष्णांशो हयवाहनः ॥ <br>
उर्वीयां नगरीं प्राप्त एकाकी निर्भयो वली ॥ ९ ॥ <br>
दृष्ट्वा स नगरीं रम्यां चतुर्वर्णनिषेविताम् ॥ <br>
द्विजशालां ययौ शूरो द्विजधेनुप्रपूजकः ॥ 3.3.11.१० ॥ <br>
दत्त्वा स्वर्णं द्विजातिभ्यः संतर्प्य  द्विजदेवताः ॥ <br>
महीपतिगृहं रम्यं जगाम बलवत्तरः ॥ ११ ॥ <br>
नत्वा स मातुलं धीमांस्तथान्याँश्च सभासदः ॥ १२ ॥ <br>
तदा नृपाज्ञया शूरा बंधनाय समुद्यताः ॥ <br>
खङ्गहस्ताः समाजग्मुर्यथा सिंहं गजाः शशाः ॥ १३ ॥ <br>
मोहितं तं नृपं कृत्वा दुष्टबुद्धिर्महीपतिः ॥ <br>
कृत्वा लोहमयं जालं तस्योपरि समादधेः ॥ १४ ॥ <br>
एतस्मिन्नंतरे वीरो बोधितो देवमायया ॥ <br>
आगस्कृतान्रिपूञ्ज्ञात्वा खङ्गहस्तः समावधीत् ॥ १५ ॥ <br>
हत्वा पंचशतं शूरो हयारूढो महाबली ॥ <br>
उर्वीयां नगरीं प्राप्य जलपाने मनो दधौ १६ ॥ <br>
कूपे दृष्ट्वा शुभा नार्यो घटपूर्तिकरीस्तदा ॥ <br>
उवाच मधुरो वाक्यं देहि सुंदरि मे जलम् ॥ १७ ॥ <br>
दृष्ट्वा ताः सुंदरं रूपं मोहनायोपचक्रिरे ॥ <br>
भित्त्वा तासां तु वै कुम्भान्पाययित्वा हयं जलम् ॥ १८ ॥ <br>
वनं गत्वा रिपुं जित्वा बद्ध्वा तमुभयं बली ॥ <br>
चण्डिकापार्श्वमागम्य तद्वधाय मनो दधे ॥ १९ ॥ <br>
श्रुत्वा स करुणं वाक्यं त्यक्त्वा स्वनगरं ययौ ॥ <br>
नृपांतिकमुपागम्य वर्णयामास कारणम् ॥ 3.3.11.२० ॥ <br>
श्रुत्वा परिमलो राजा द्विजातिभ्यो ददौ धनम् ॥ <br>
समाघ्राय स कृष्णांशं कृतकृत्योऽभवन्नृपः ॥ २१ ॥ <br>
संप्राप्तैकादशदाब्दे तु कृष्णांशे युद्धदुर्मदे ॥ <br>
महीपतिर्निरुत्साहः प्रययौ देहलीं प्रति ॥ २२ ॥ <br>
बलिं यथोचितं दत्त्वा भगिन्यै भयकातरः ॥ <br>
रुरोद वहुधा दुःखं देशराजात्मजप्रजम् ॥ २३ ॥ <br>
अगमा भगिनी तस्य दृष्ट्वा भ्रातरमातुरम् ॥ <br>
स्वपतिं वर्णयामास श्रुत्वा राजाब्रवीदिदम् ॥ २४ ॥ <br>
अद्याहं स्वबलैः सार्द्धं गत्वा तत्र महावतीम् ॥ <br>
हनिष्यामि महादुष्टं देशराजसुतं रिपुम् ॥ २५ ॥ <br>
इत्युक्त्वा धुंधुकारं च समाहूय महाबलम् ॥ <br>
सैन्यमाज्ञापयामास सप्तलक्षं तनुत्यजम् ॥ २६ ॥ <br>
केचिच्छूरा हयारूढा उष्ट्रारूढा महाबलाः ॥ <br>
गजारूढा रथारूढाः संययुश्च पदातयः ॥ २७ ॥ <br>
देवसिंहस्तु कालज्ञः श्रुत्वा चागमनं रिपोः ॥ <br>
नृपपार्श्वं समागम्य सर्वं राज्ञे न्यवेदयत् ॥ २८ ॥ <br>
श्रुत्वा परिमलो राजा विह्वलोऽभूद्भयातुरः ॥ <br>
बलखानिस्तमुत्थाय हर्षयुक्त इवाह च ॥ ॥ २९ ॥ <br>
अद्याहं च महीराजं धुंधुकारं ससैन्यकम् ॥ <br>
जित्वा दंड्यं च भवतः करिष्यामि तवाज्ञया ॥ 3.3.11.३० ॥ <br>
इत्युक्त्वा तं नमस्कृत्य सेनापतिरभून्मुने ॥ <br>
तदा तु निर्भया वीरा दृष्ट्वा राजानमातुरम् ॥ ३१ ॥ <br>
चतुर्लक्षबलैः सार्द्धं ते युद्धाय समाययुः ॥ <br>
शिंशपाख्यं वनं घोरं छेदयित्वा रिपोस्तदा ॥ ३२ ॥ <br>
ऊषुस्तत्र रणे मत्ताः सर्वशत्रुभयंकराः ॥ <br>
एतस्मिन्नन्तरे तत्र धुंधुकारादयो बला ॥ ३३ ॥ <br>
कृत्वा कोलाहलं शब्दं युद्धाय समुपाययुः ॥ <br>
पूर्वाह्णे तु भृगुश्रेष्ठ सन्नद्धास्ते शतघ्निपाः ॥ ३४ ॥ <br>
शतघ्नीभिस्त्रिसाहस्रैः पञ्चसाहस्रका ययुः ॥ <br>
द्विसहस्रशतघ्नीभिः सहिता श्चन्द्रवंशिनः ॥ ३५ ॥ <br>
सैन्यं षष्टिसहस्रं च स्वगर्लोकमुपाययौ ॥ <br>
तदर्द्धं च तथा सैन्यं महीराजस्य संक्षितम् ॥ ३६ ॥ <br>
दुद्रुवुर्भीरुकाः शूरा वलखानेर्दिशो दश ॥ <br>
रथा रथै रणे हन्युर्गजाश्चैव गजैस्तथा ॥ ३७ ॥ <br>
हया हयैस्तथा उष्ट्रा उष्ट्रपैश्च समाहनन् ॥ <br>
एवं सुतुमुले जाते दारुणे रोम हर्षणे ॥ ३८ ॥ <br>
हाहाभूतान्स्वकीयांश्च सैन्यान्दृष्ट्वा महाबलान् ॥ <br>
अपराह्णे भृगुश्रेष्ठ पञ्च शूराः समाययुः ॥ ३९ ॥ <br>
ब्रह्मानंदः शरैः शत्रूननयद्यमसादनम् ॥ <br>
देवसिंहस्तथा भल्लैराह्रादस्तत्र तोमरैः ॥ 3.3.11.४० ॥ <br>
बलखानिः स्वखड्गेन कृष्णांशस्तु तथैव च ॥ <br>
द्विलक्षान्क्षत्रियाञ्जघ्नुः सर्वसैन्यैः समं ततः ॥ ४१ ॥ <br>
दृष्ट्वा पराजितं सैन्यं धुंधुकारो महाबलः ॥ <br>
आह्लादं च स्वभल्लेन गजारूढः समावधीत् ॥ ४२ ॥ <br>
आह्लादे मूर्च्छिते तत्र देवसिंहो महाबलः ॥ <br>
भल्लेन भ्रातरं तस्य दंशयामास वेगतः ॥ ४३ ॥ <br>
स तीक्ष्णव्रणमासाद्य गजस्थः संमुमोह वै ॥ <br>
आगताः शतराजानो नानादेश्या महाबलाः ॥ ४४ ॥ <br>
शस्त्राण्यस्त्राणि तेषां तु छित्त्वा खङ्गेन वत्सजः ॥ <br>
स्वखड्गेन शिरांस्येषां पातयामास भूतले ॥ ४५ ॥ <br>
हते शत्रुसमूहे तु तच्छेषास्तु प्रदुद्रुवुः ॥ <br>
महीराजस्तु बलवान्दृष्ट्वा भग्नं स्वसैन्यकम् ॥ ४६ ॥ <br>
आजगाम गजारूढः शिवदत्तवरो बली ॥ <br>
रौद्रेणास्त्रेण हृदये चावधीद्वत्सजं रिपुम् ॥ ४७ ॥ <br>
आह्लादं च तथा वीरं देवं परिमलात्मजम् ॥ <br>
मूर्च्छयित्वा महावीराञ्छत्रुसैन्यमुपागमत् ॥ ४८ ॥ <br>
पूजयित्वा शतघ्नीश्च महावधमकारयत् ॥ <br>
रोपणस्त्वरितो गत्वा राज्ञे सर्वमवर्णयत् ॥ ४९ ॥ <br>
एतस्मिन्नंतरे वीरः सुखखानिर्महाबलः ।<br>
कपोतं हयमारुह्य नभोमार्गेण चागमत् ॥ 3.3.11.५० ॥ <br>
मूर्च्छयित्वा महीराजं स्वबंधूंश्च सवाहनान् ॥ <br>
कृत्वा नृपांतमागम्य बंधनाय समुद्यतः ॥ ५१ ॥ <br>
तदोत्थाय महीराजो महादेवेन बोधितः ॥ <br>
पुनस्तान्स्वशरै रौद्रैर्मूर्च्छयामास कोपवान् ॥ ५२ ॥ <br>
सुखखान्यादिकाञ्छूरान्संबध्य निगडैर्दृढैः ॥ <br>
नृपं परिमलं प्राप्य पुनर्युद्धमचीकरत् ॥ ५३ ॥ <br>
हाहाभूतं स्वसैन्यं च दृष्ट्वा स उदयो हरिः ॥ <br>
नभोमार्गे हयं कृत्वा ताः शतध्नीरनाशयत् ॥ ५४ ॥ <br>
महीराजगजं प्राप्य बद्ध्वा तं निगडैर्बलो ॥ <br>
आह्लादपार्श्वमागम्य भ्रात्रे भूपं समर्पयत् ॥ ५५ ॥ <br>
तदा तु पृथिवीराजो लज्जितस्तेन निर्जितः ॥ <br>
पञ्चकोटिधनं दत्त्वा स्वगेहं पुनराययौ ॥ ५६ ॥ <br>
देवसिंहाज्ञया शूरो बलखानिर्हि वत्सजः ॥ <br>
तैर्द्रव्यैर्नगरीं रम्यां कारयामास सुन्दरीम् ॥ ५७ ॥ <br>
शिरीषाख्यं पुरं नाम तेन वीरेण वै कृतम् ॥ <br>
सर्ववर्णसमायुक्तं द्विक्रोशायामसंमितम् ॥ ५८ ॥ <br>
तत्रैव न्यवसद्वीरो वत्सजः स्वकुलैः सह ॥ <br>
त्रिंशत्कोशे कृतं राष्ट्रं तत्रैव बलखानिना ॥ ५९ ॥ <br>
श्रुत्वा परिमलो राजा तत्रागत्य मुदान्वितः ॥ <br>
आघ्राय वत्सजं शूरं देशराजसुतं तथा ॥ 3.3.11.६० ॥ <br>
ब्रह्मानंदेन सहितः स्वगेहं पुनराययौ ॥ ६१ ॥ ॥ <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये एकादशो ऽध्यायः ॥ ११ ॥ <br>
<br>
