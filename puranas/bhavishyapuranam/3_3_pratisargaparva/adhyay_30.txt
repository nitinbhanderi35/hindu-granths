॥ सूत उवाच ॥ ॥ <br>
यदा ते चीनदेशस्थास्तदाहूतो नृपेण वै ॥ <br>
कामपालेन भो विप्र लक्षणो नकुलांशकः ॥ १ ॥ <br>
जयचंद्र महाभाग सावधानं वचः शृणु ॥ <br>
वैशाखशुक्ल सप्तम्यां मुहूर्तोऽयं दिनागमे ॥ २ ॥ <br>
अतो वै लक्षणो वीरश्चैकाकी मां समाप्नुयात् ॥ <br>
गृहीत्वा मत्सुतां दोलां गमिष्यति तवांतिकम् ॥ ३ ॥ <br>
सेनान्वितं च तं ज्ञात्वा महीराजो महाबलः ॥ <br>
ग्रहीष्यति पराजित्य तस्माद्योग्यं वचो मम ॥ ४ ॥ <br>
इति तत्रत्यवचनं मत्वा राजा प्रसन्नधीः ॥ <br>
लक्षणं हस्तिनीसंस्थं शतशूरसमन्वितम् ॥ ५ ॥ <br>
आहूय प्रेषयामास कामपालाय धीमते ॥ <br>
मार्गे पंचदिनं वीर उषित्वा तद्गृहं ययौ ॥ ६ ॥ <br>
तदा पद्माकरः श्यालो ज्ञात्वा लक्षणमागतम् ॥ <br>
भूमिराजं समाहूय तेन युद्धमचीकरत् ॥ ७ ॥ <br>
लक्षणो नकुलांशश्च दृष्ट्वा शत्रुमुपस्थितम् ॥ <br>
स्वशरैस्तर्पयामास राजराजं महाबलम् ॥ ८ ॥ <br>
मूर्च्छयित्वा महीराजं हत्वा पंचशतं बली ॥ <br>
कामपालं समागम्य नत्वा वासमकारयत् ॥ ९ ॥ <br>
उत्थितश्च महीराजो गत्वा पद्माकरं प्रति ॥ <br>
वचनं प्राह कार्यार्थी शृणु मित्र वचो मम ॥ 3.3.30.१० ॥ <br>
लक्षणो मे महाञ्छत्रुस्स च त्वद्गेहमागतः ॥ <br>
यदि दास्यसि तं बद्ध्वा त्वां मदंगं करोम्यहम् ॥ ११ ॥ <br>
इति श्रुत्वा स लोभात्मा दत्त्वा हालाहलं विषम् ॥ <br>
बद्ध्वा तं लक्षणं वीरं महीराजाय चार्पयत् ॥ <br>
हत्वा ताञ्छतशूरांश्च गुप्तवार्तामकारयन् ॥ १२ ॥ <br>
ज्ञात्वा तत्पद्मिनी नारी दुःखितालप्य वै भृशम् ॥ <br>
चंडिकां पूजयामास पतिमंगलहेतवे ॥ १३ ॥ <br>
तदा प्रसन्ना सा देवी वरदा सर्वमंगला ॥ <br>
आश्वास्य पद्मिनीं नारीं लक्षणांतमुपाययौ ॥ १४ ॥ <br>
स्वप्ने तमाह सा देवी ह्रीं फट् घेघे जपं कुरु ॥ <br>
अस्य मंत्रप्रभावाच्च सर्वविघ्नः प्रणश्यति ॥ १५ ॥ <br>
स बुद्ध्वा लक्षणो वीरस्तं मंत्रं च जजाप ह ॥ <br>
आषाढे मासि संप्राप्ते कृष्णांशाद्या गृहं ययुः ॥ १६ ॥ <br>
तालनश्च युतस्ताभ्यां कल्यकुब्जमुपाययौ ॥ <br>
न दृष्टो लक्षणो वीरो जयचंद्रप्रियंकरः ॥ <br>
ज्ञात्वा तत्कारणं तैश्च कृतं योगमयं वपुः ॥ १७ ॥ <br>
धान्यपालः कांस्यधारी वीणाधारी च तालनः ॥ <br>
लल्लसिंहो मृदंगांको ययुस्ते वै महावतीम् ॥ १८ ॥ <br>
सभां परिमलस्यैव गत्वा ते योगरूपिणः ॥ <br>
चक्रुर्गानं मुदा युक्ताः सर्वे ते मोहमागताः ॥ १९ ॥ <br>
प्रसन्नश्च तदा राजा मुक्तामालां स्वकण्ठगाम् ॥ <br>
तालनाय ददौ प्रीत्या ताभ्यां स्वर्णांगुलीयके ॥ 3.3.30.२० ॥ <br>
तदा ते हर्षिताः सर्वे कृष्णांशं प्रति चाययुः ॥ <br>
ज्ञात्वा कृष्णांश एवापि धृत्वा योगमयं वपुः ॥ <br>
ययौ बिंदुगढं वीरस्तालनाद्यैस्समन्वितः ॥ २१ ॥ <br>
हट्टमध्ये समागम्य कृत्वा रासोत्सवं शुभम् ॥ <br>
गेहं पद्माकरस्यैव गत्वा ते ननृतुर्मुदा ॥ ॥ २२ ॥ <br>
एतस्मिन्नंतरे सर्वा योषितस्तत्र चागताः ॥ <br>
वेणुवाद्यवृतंवीरं कृष्णांशं ददृशुर्मुहुः ॥ <br>
मोहितास्तस्य गानेन जडीभूता धनं ददुः ॥ ॥ २३ ॥ <br>
तदा तु पद्मिनी नारी सर्वलक्षणसंयुता ॥ <br>
ज्ञात्वा कृष्णांशमेवापि रुरोद चिरमातुरा ॥ २४ ॥ <br>
उवाच च विलप्याशु मत्पतिर्ल क्षणो बली ॥ <br>
महीराजेन शूरेण कारागारे बलात्कृतः ॥ <br>
अहं योषा भवान्योगी कथं कार्यं भविष्यति ॥ २५ ॥ <br>
इति श्रुत्वा तु स नृपो भुजमुत्थाप्य सत्वरम् ॥ <br>
आश्वास्य पद्मिनीं नारीं ययुस्ते देहलीं प्रति ॥ <br>
राजद्वारमुपागम्य कृष्णांशस्स ननर्त ह ॥ २६ ॥ <br>
महीराजस्तु बलवान्प्रसन्नस्तस्यलीलया ॥ <br>
वांछितं ब्रूहि कृष्णांश सर्वं योगिन्ददाम्यहम् ॥ २७ ॥ <br>
इति श्रुत्वा भूपवचो विहस्योवाच तं प्रति॥ <br>
कारागारं लोहमयं नृपयोग्यं च मे नृप ॥ <br>
दर्शयाशु स्वकीयं वै भवान्भूपशिरोमणिः ॥ २८ ॥ <br>
इति श्रुत्वा स नृपतिर्मोहितः कृष्णलीलया ॥ <br>
दर्शयित्वा च वै शीप्रं पुनस्तेभ्यो ददौ धनम् ॥ २९ ॥ <br>
ततस्ते योगिनस्सर्वे संप्राप्य च महावतीम् ॥ <br>
नत्वा परिमलं भूपं गदित्वा सर्वकारणम् ॥ ॥ 3.3.30.३० ॥ <br>
स्वसेनां सज्जयामास चाह्लादश्च नृपाज्ञया ॥ <br>
पञ्चलक्षं महावत्या हयारूढास्समास्थिताः ॥ ३१ ॥ <br>
तालनस्सप्त लक्षाणि सैन्यान्याहूय चागतः ॥ <br>
एवं द्वादशलक्षाणि क्षत्रिया रणदुर्मदाः ॥ <br>
देहलीं च समाजग्मुस्सर्वशस्त्रसमन्विताः ॥ ३२ ॥ <br>
एतस्मिन्नंतरे मन्त्री चद्रभट्टो विशारदः ॥<br>
सर्वशास्त्रार्थकुशलो वैष्णवीशक्तिपूजकः ॥३३॥ <br>
महीराजं समागम्य वचः प्राह शृणुष्व भोः ॥ <br>
मया वै च रहः क्रीडा दृष्टा देवीप्रसादतः ॥३४॥ <br>
तत्रोदयश्च कृष्णांशः पूर्णब्रह्माणमागमत् ॥ <br>
वचः प्राह प्रसन्नात्मा शृणु त्वं सत्त्वविग्रह ॥ ३५ ॥ <br>
अग्निवंशविनाशाय चाद्य यास्यामि देहलीम् ॥ <br>
हत्वाहं कौरवांशांश्च स्थापयित्वा कलिं भुवि ॥ ३६ ॥ <br>
पुनस्तवान्तिकं प्राप्य रहः क्रीडां करोम्यहम् ॥ <br>
इत्युक्त्वा बिंदुलारूढः स वीरस्त्वामुप स्थितः ॥ <br>
इत्यहं दृष्टवान्भूप कृष्णांशं योगनिद्रया ॥ ३७ ॥ <br>
इति तस्य वचः श्रुत्वा स भूपो विस्मयान्वितः ॥ <br>
भयभीतः सहस्राणि शूरानाहूय सत्वरम् ॥ <br>
तेभ्यश्च लक्षणं दत्त्वा वचनं प्राह तान्प्रति ॥ ३८ ॥ <br>
पद्माकराय भूपाय गत्वा दत्त्वाशु लक्षणम् ॥ <br>
ममान्तिकमुपागम्य कारणं वदताशु तत् ॥ ३९ ॥ <br>
इति श्रुत्वा तु ते सर्वे वह्निवंश्या महाबलाः ॥ <br>
गत्वा तत्र तथा कृत्वा महीराजमुपागमन् ॥ 3.3.30.४० ॥ <br>
भगदंतश्च तेषां तु सहस्राणां च नायकः॥<br>
महीराजं वचः प्राह शृणु तन्नृपभाषितम् ॥४१॥ <br>
पद्मिनी मे स्वसा राजन् गुप्तविद्याविशारदा ॥ <br>
तया यज्ञपतिर्देवः सम्यगाराधितः पुरा ॥ ४२ ॥ <br>
दत्तस्तेन वरो रम्यो ह्यन्तर्धानमयः परः ॥ <br>
सा तु तं लक्षणं कांतमंतर्धानं करिष्यति ॥ <br>
इति श्रुत्वा स नृपतिः परमानन्दमाप्तवान् ॥ ४३ ॥ <br>
एतस्मिन्नंतरे प्राप्ताः कृष्णांशाद्या महाबलाः ॥ <br>
रुरुधुर्देहलीं सर्वां महीराजेन पालिताम् ॥ ४४ ॥ <br>
स तदा पृथिवीराजो गृहीत्वा बहुभूषणम् ॥ <br>
सर्वेभ्यश्च ददौ प्रेम्णा वचनं प्राह नम्रधीः ॥ ४५ ॥ <br>
लक्षणो नाम ते राजा कारागारे न वै मम ॥ <br>
यदि मन्नगरे चास्ति तर्हि ते रोष ईदृशः ॥ ४६ ॥ <br>
इत्युक्त्वा तं च कृष्णांशं दर्शयामास वै गृहम्। ॥ <br>
महादेवस्य शपथं कृतवान्भूपतिर्भयात् ॥ ४७ ॥ <br>
तदोदयो भूपवचः सत्यं मत्वा सुदुःखितः ॥ <br>
स्वकीयैः सह संप्राप्तो ग्रामं बिंदुगढं शुभम् ॥ ४८। <br>
कामपालस्तु तच्छ्रुत्वा कृष्णांशागमनं बली ॥ <br>
बलिं बहुं गृहीत्वाशु कृष्णांशं शरणं ययौ ॥ <br>
प्रांजलिः प्रणतो भूत्वा वचनं प्राह भीरुकः ॥ ४९ ॥ <br>
सुता मे पद्मिनी नारी लक्षणेन समन्विता ॥ <br>
न ज्ञात्वा क्व गताऽस्माभिस्सत्यं सत्यं ब्रवीम्यहम् ॥3.3.30.५०॥ <br>
इति तद्वचनं श्रुत्वा कृष्णांशः स्वबलैस्सह ॥ <br>
कान्यकुब्जं समागत्य जयचन्द्रमुवाच ह ॥ ५१ ॥ <br>
भ्रातृजस्तव भूपाल पद्मिन्या लक्षणोऽन्वितः ॥ <br>
कामपालगृहे नास्ति निश्चितो बहुधा मया ॥ ५२ ॥ <br>
न जाने क्व गतो राजा मम प्राणसमो भुवि ॥ <br>
यदि भूप न पश्यामि सत्यं प्राणांस्त्यजाम्यहम् ॥ ५३ ॥ <br>
हा रत्नभानुतनय विष्णुभक्त शुभंकर ॥ <br>
स्वमित्रं मां परित्यज्य कां दिशं गतवान्भवान् ॥ <br>
इत्युक्त्वा मूर्छितश्चासीत्कृष्णांशो वैष्णवप्रियः ॥ ५४ ॥ <br>
तदा स्वर्णवती देवी स्वदास्या शोभया सह ॥ <br>
धृत्वा शुकमयं रूपं तत्रागत्य स्वमूर्तिगा ॥ ५५ ॥ <br>
तया संप्रेषिता शोभा म्लेच्छमायाविशारदा ॥ <br>
जयचंद्रमुपागम्य धृत्वा दिव्यमयं वपुः ॥ ५६ ॥ <br>
उवाच वचनं तत्र शृणु भूपशिरोमणे ॥ <br>
मायाविनी च मां विद्धि शोभनां नाम विश्रुताम् ॥ ५७॥ <br>
दंपती तव भूपाल संहृतौ येन यत्र वै ॥ <br>
तत्राहं च गमिष्यामि महामदसमन्विता ॥ ५८ ॥ <br>
आह्लादश्चेन्दुलो वीरो देवो वै तालनो बली ॥ <br>
कृष्णांशपालितास्सर्वे यास्यामो भूपते वयम् ॥ ५९॥ <br>
इत्युक्त्वा शोभना वेश्या कृत्वा योगमयं वपुः ॥ <br>
महामदं समारुह्य पैशाचं रुद्रकिंकरम् ॥ <br>
प्रययौ तान्पुरस्कृत्य योगिवेषान्महाब लान्॥ 3.3.30.६० ॥ <br>
आह्लादो गजसंस्थो वै करालारूढ इन्दुलः ॥ <br>
तालनः सिंहिनीसंस्थो देवसिंहो मनोरथे ॥ <br>
कृष्णांशो बिन्दुलारूढो नर्तयामास तं हयम्॥ ६१ ॥ <br>
कामरूपमयं देशं शतयोजनगामिनः ॥ <br>
बलवंतश्च संप्राप्ता गेहेगेहे जनेजने ॥ <br>
लक्षणं शोधयामासुर्न प्राप्तास्तत्र तं नृपम् ॥ ६२ ॥ <br>
पुनर्मयूरनगरं शोभना तैः समन्विता ॥ <br>
चिन्वती तं मनुष्येषु न प्राप्ता तत्र वै नृपम् ॥ ६३ ॥ <br>
पुनरिन्नगढग्रामं शोभना च जनेजने ॥ <br>
लक्षणं मृगयामास न प्राप तत्र लक्षणम्॥ ६४ ॥ <br>
गत्वा बाह्लीकनगरं शोभना तैस्समन्विता ॥ <br>
लक्षणं च नृपश्रेष्ठं नापश्यत्तत्र दुःखिता ॥ ६५ ॥ <br>
पुनः स्वदेशमागम्य बाह्लीकं म्लेच्छवासिनम् ॥ <br>
मर्कटेश्वरमीशानं तत्राह वनवासिनम् ॥ <br>
पूजयित्वा च सा वेश्या गाननृत्यपराभवत् ॥ ६६ ॥ <br>
स देवो भूमिमध्यात् समागम्य मुदान्वितः ॥ <br>
कृष्णांशं प्रणतो भूत्वाऽब्रवीन्म्लेच्छप्रपूजितः ॥ ६७ ॥ <br>
अहं कालाग्निरुद्रेण भूमिगर्ते सुरोपितः ॥ <br>
असमर्थं च मां विद्धि गच्छ वीर यथासुखम् ॥ ६८ ॥ <br>
इति श्रुत्वा च सा शोभा निराशाभूत्तदा स्वयम् ॥ ६९ ॥ <br>
पुनः स्वर्णवतीं प्राप्य सर्वमेवा दितोऽब्रवीत् ॥ <br>
त्रिंशदब्दैश्च कृष्णांशे चैत्रशुक्ल समागते ॥ 3.3.30.७० ॥ <br>
तानाश्वास्य सुवर्णांगी पूजयामास चंडिकाम् ॥ <br>
नवरात्रं गतं तस्या भोजनाच्छादनं विना ॥ <br>
निशीथान्ते तमःप्राप्ते गत्वाह जगदम्बिका ॥ ७१ ॥ <br>
पद्मिनी नाम या नारी मणिदेवस्य वै प्रिया ॥ <br>
जाता सा कामपालस्य गृहे यज्ञावमानिता ॥ ७२ ॥ <br>
सेनापतिः कुबेरस्य मणिदेवो हि स स्मृतः ॥ <br>
पूर्वं हि भीमसेनेन यक्षयुद्धेषु घातितः ॥ ७३ ॥ <br>
तदा तत्पद्मिनी नारी देवदेवमुमापतिम् ॥ <br>
तुष्टाव च निराहारा मत्पतिं देहि शंकर ॥ ७४ ॥ <br>
शतवर्षांतरे देवो महादेव उवाच ताम् ॥ <br>
कलौ विक्रमकाले हि शतद्वादशकेऽन्तिके ॥ ७५ ॥ <br>
नकुलांशं च संप्राप्य भुक्त्वा तेन महत्सुखम् ॥ <br>
तद्वियोगेन संत्यज्य देहं पद्मानुवासितम् ॥ <br>
स्वपतिं च तदा प्राप्य कैलासं पुनरेष्यसि ॥ ७६ ॥ <br>
महावतीं पुरीं रम्यां राष्ट्रपालाय शारदा ॥ <br>
करिष्यति तदा देवी मणिदेवस्तु त्वत्पतिः ॥ ७७ ॥ <br>
तया विरचितो भूमौ ग्रामरक्षार्थमुद्यतः ॥ <br>
प्राप्तस्त्वां पद्मिनीं नारीं कैलासं पुनरेष्यति ॥ ७८ ॥ <br>
अतः स्वर्णवति त्वं वै कैलासं गुह्यकालयम् ॥ <br>
गत्वाशु पद्मिनीं तत्र बोधयाशु वचः कुरु ॥ ७९ ॥ <br>
इति श्रुत्वा स्वर्णवती पद्मिनीं प्रति चागमत् ॥ <br>
वृत्तांतं कथयित्वाग्रे पद्मिनीं तु दयातुरा ॥ 3.3.30.८० ॥ <br>
कामपालगृहं प्राप्य तत्र वासमकारयत् ॥ <br>
स्वर्णवत्यपि संप्राप्ता तदा शीघ्रं महावतीम् ॥ ८१ ॥ <br>
तस्यां गतायां गेहे वै पद्मिन्या लिखितं शुभम् ॥ <br>
पत्रं परिमलो राजा वर्तयामास हर्षितः ॥८३॥ <br>
आगच्छ सेनया सार्द्धं कृष्णांश बलवत्तर ॥ <br>
जित्वा पद्माकरं बंधुं मत्पतिं मोचयाशु वै॥<br>
भूतले लक्षणो राजा स्थितः पद्माकरार्तिगः ॥ ८३ ॥ <br>
इति ज्ञात्वा च कृष्णांशो लक्षद्वादशसेनया ॥ <br>
रुरोध नगरीं सर्वां कामपालेन रक्षिताम् ॥ ८४ ॥ <br>
कामपालस्तु बलवांस्त्रिलक्षबलसंयुतः ॥ <br>
सुताज्ञया ययौ युद्धं सार्द्धं पद्माकरेण वै ॥ ८५॥ <br>
तयोश्चासीन्महद्युद्धं सेनयोरुभयोस्तदा ॥ <br>
अहोरात्रप्रमाणेन भूपसेना पराजिता ॥ ८६ ॥ <br>
पद्मिनीं शरणं प्राप्य तदा भ्राता पिता स्थितः ॥ <br>
तयोर्विजयमेवाशु यथाप्राप्तं चकार सा ॥ <br>
अन्तर्द्धानमयं पत्रं तयोरर्थे च सा ददौ ॥ ८७ ॥ <br>
तौ तत्रान्तर्हितौ भूत्वा स्वखड्गेन रिपोर्बलम् ॥ <br>
अयुतं जघ्नतुर्मत्तौ तदा ते विस्मयं गताः ॥८८॥ <br>
तालनाद्या रणं त्यक्त्वा कृष्णांणशं शरणं ययुः ॥ <br>
कृष्णांशोऽपि तदा दुःखी ध्यात्वा सर्वमयीं शिवाम् ॥ ८९ ॥ <br>
दिव्यदृष्टिस्ततो जातः संप्राप्य तमयुध्यत ॥ <br>
नभोगतं कामपालं तथा पद्माकरं नृपम् ॥ 3.3.30.९० ॥ <br>
बद्ध्वा तत्र मुदाविष्टो लक्षणं प्राप्य निर्भयः ॥ <br>
दोलामारोप्य तां देवीं स्वगेहाय मुदा ययौ ॥ ९१ ॥ <br>
जयचंद्राय भूपाय दत्त्वा वै तौ च दंपती ॥ <br>
लक्षणं पद्मिनीं चैव कृतकृत्यस्तदाभवत् ॥ ९२ ॥ <br>
जयचंद्रोऽपि बलवान्दृष्ट्वा गेहे स्वदंपती ॥ <br>
ददौ दानं द्विजातिभ्यो भूपतिं सममोचयत् ॥ <br>
ज्येष्ठे मासि सिते पक्षे कृष्णांशो गेहमागतः ॥ ९३ ॥ <br>
इति ते कथितं विप्र कृष्णांशचरितं शुभम् ॥ <br>
पुनस्ते कथयिष्यामि दृष्टं योगबलेन वै ॥९४॥ <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये त्रिंशोऽध्यायः ॥३०॥ <br>
<br>
