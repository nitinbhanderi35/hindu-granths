सूत उवाच ॥ ॥ <br>
नवमाब्दं वयः प्राप्ते कृष्णांशो बलवत्तरः ॥ <br>
पठित्वान्वीक्षिकीं विद्यां चतुःषष्टिकलास्तथा ॥ १ ॥ <br>
धर्मशास्त्रं तथैवापि सर्वश्रेष्ठं बभूव ह ॥ <br>
तस्मिन्काले भृगुश्रेष्ठ महीराजो नृपोत्तमः ॥ २ ॥ <br>
करार्थं प्रेषयामास स्वसैन्यं च महावतीम् ॥ <br>
ते वै लक्षं महाशूराः सर्वशस्त्रास्त्रधारिणः ॥ ३ ॥ <br>
ऊचुः परिमलं भूपं शृणु चंद्रकुलोद्भव ॥ <br>
सर्वे च भारते वर्षे ये राजानो महाबलाः ॥ ४ ॥ <br>
षडंशं करमादायास्मद्राजाय ददंति वै ॥ <br>
भवान्करे हि तस्यैव योग्यो भवति सांप्रतम् ॥ ५॥ <br>
अद्यप्रभृति चेद्राज्ञे तस्मै दद्यात्करं न हि ॥ <br>
महीराजस्य रौद्रास्त्रैः क्षयं यास्यति सैनिकैः ॥ ६ ॥ <br>
ये भूपा जयचंद्रस्य पक्षगास्ते हि तद्भयात् ॥ <br>
ददंते भूमिराजाय दंडं तन्मानसत्कृताः ॥ ७ ॥ <br>
इति श्रुत्वा स नृपतिस्तस्मै राज्ञे महात्मने॥ <br>
करं षडंशमादाय ददौ प्रीतिसमन्वितः ॥ ८ ॥ <br>
दशलक्षमितं द्रव्यं गृहीत्वा ते समाययुः ॥ <br>
महीराजः प्रसन्नात्मा पूर्ववैरमपाहरत् ॥ ९ ॥ <br>
तदा ते लक्षशूराश्च कान्यकुब्जमुपाययुः ॥ <br>
जयचंद्रं तु नत्वोचुः शृणु लक्षणकोविद ॥ 3.3.10.१० ॥ <br>
पृथ्वीराजो महाराजो दंडं त्वत्तः समिच्छति ॥ <br>
इत्युक्तस्तैर्वैष्णवास्त्री लक्षणस्तानुवाच ह ॥ ११ ॥ <br>
मद्देशे मंडलीकाश्च बहवः संति सांप्रतम् ॥ <br>
भूमिराजो मांडलिको मयि जीवति मा भवेत् ॥ १२ ॥ <br>
इत्युक्त्वा वैष्णवास्त्रं तान्क्रुद्धः स च समादधत् ॥ <br>
तदस्त्रज्वालतः सर्वे भयभीता प्रदुद्रुवुः ॥ १३ ॥ <br>
महीराजस्तु तच्छ्रुत्वा महद्भयमुपागमत् ॥ <br>
दशाब्दं च वयः प्राप्ते कृष्णांशे मल्लकोविदे ॥ १४ ॥ <br>
नानामल्लाः समाजग्मुस्तेन राज्ञैव सत्कृताः ॥ <br>
तेषां मध्ये स कृष्णांशो बाहुशाली बभूव ह ॥ १५ ॥ <br>
उर्वीयाधिपतेः पुत्रः षोडशाब्दवया बली ॥ <br>
शतमल्लैश्च सहितः कदाचित्स समागतः ॥ १६ ॥ <br>
पितृष्वसृपतिं भूपं नत्वा नाम्नाऽभयो बली ॥ <br>
उवाच शृणु भूपाल कृष्णोऽयं मदमत्तरः ॥ १७ ॥ <br>
तेन सार्द्धं भवेन्मल्लयुद्धं मम नृपोत्तम ॥ <br>
इति वज्रसमं वाक्यं श्रुत्वा राजा भयातुरः ॥ १० ॥ <br>
उवाच श्यालजं प्रेम्णा भवान्युद्धविशारदः ॥ <br>
अष्टाब्दोऽयं सुतः स्निग्धो मम प्राणसमो भुवि ॥ १९ ॥ <br>
क्व भवान्वज्रसदृशः क्व सुतोऽयं सुकोमलः ॥ <br>
अन्यैर्मल्लैर्मदीयैश्च सार्द्धं योग्यो भवान्रणे ॥3.3.10.२०॥ <br>
इति श्रुत्वा नृपः स्यालो महीपतिरिति स्मृतः ॥ <br>
स तमाह रुषाविष्टो बालोऽयं बलवत्तरः ॥ २१ ॥ <br>
शृणु तत्कारणं भूप यथा ज्ञातो मया शिशुः ॥ <br>
आगस्कृतं महीराजं मत्वा सतिलकः सुतम् ॥ २२ ॥ <br>
पंडितांश्च समाहूय मुहूर्तं पृष्टवान्मुदा ॥ <br>
गणेशो नाम मतिमाञ्ज्योतिश्शास्त्रविशारदः ॥ २३ ॥ <br>
लक्षणं वचनं प्राह महीराजमनुत्तमम् ॥ <br>
शिवदत्तवरो राजन्कुबेर इव सांप्रतम् ॥ २४ ॥ <br>
कृष्णांशस्तस्य योग्योऽयं देशराजसुतोऽवरः ॥ <br>
नान्योऽस्ति भूतले राजन्सत्यं सत्यं ब्रवीम्यहम् ॥। २५ ॥ <br>
तच्छ्रुत्वा लक्षणो वीरः पूर्वे बर्हिष्मतीं प्रति ॥ <br>
कल्पक्षेत्रं दक्षिणे च भूमिग्रामं तु पश्चिमे ॥ २६ ॥ <br>
उत्तरे नैमिषारण्यं स्वकीयं राष्ट्रमादधत् ॥ <br>
अतः श्रेष्ठः कुमारोऽयं कान्यकुब्जे मया श्रुतः ॥ २७ ॥ <br>
नागोत्सवे च भूपाल पंचम्यां च नभस्सिते ॥ <br>
दृश्यमात्रं कुमारांगं तस्माद्योग्यो ह्ययं सुतः ॥ २८ ॥ <br>
इति श्रुत्वा स कृष्णांशो वाक्छरेण प्रपीडितः। <br>
अभयं भुजयोः शीघ्रं गृहीत्वा सोऽयुधद्बली ॥ २९ ॥ <br>
क्षणमात्रं रणं कृत्वा भूमिमध्ये तमक्षिपत् ॥<br>
अभयस्य भुजो भग्नस्तत्र जातो बलेन वै ॥ 3.3.10.३० ॥ <br>
मूर्च्छितं स्वसुतं ज्ञात्वा खड्गहस्तो महीपतिः ॥ <br>
प्रेषयामास तान्मल्लान्कृष्णांशस्य प्रहारणे ॥ ३१ ॥ <br>
रुषाविष्टांश्च ताञ्ज्ञात्वा कृष्णांशो बलवत्तरः ॥ <br>
तानेकैकं समाक्षिप्य विजयी स बभूव ह ॥ ३२ ॥ <br>
पराजिते मल्लबले खड्गहस्तो महीपतिः ॥ <br>
मरणाय मतिं चक्रे कृष्णांशस्य प्रभावतः ॥३३॥ <br>
ज्ञात्वा तमीदृशं भूपं वारयामास भूपतिः ॥ <br>
अभयं नीरुजं कृत्वा प्रेम्णा गेहमवासयत् ॥ ३४ ॥ <br>
नवाब्दांगे च कृष्णांशे चाह्लादाद्याः कुमारकाः॥ <br>
मृगयार्थे दधुश्चित्तं तमूचुर्भूपतिं प्रियम् ॥३५॥ <br>
नमस्ते तात भूपाग्र्य सर्वानंदप्रदायक ॥ <br>
अस्मभ्यं त्वं हयान्देहि मत्प्रियान्करुणाकर ॥ ३६ ॥ <br>
इति श्रुत्वा वचस्तेषां तथेत्युक्त्वा महीपतिः ॥ <br>
भूतले वासिनोऽश्वान्वै दिव्यान्राट् चतुरो वरान् ॥ ३७ ॥ <br>
ददौ तेभ्यो मुदा युक्तो हरिणीगर्भसंभवान् ॥ <br>
ऋषय ऊचुः ॥ <br>
त्वन्मुखेन श्रुतं सूत हरिणी वडवा यथा॥३८ ॥<br>
भीष्मसिंहाय संप्राप्ता शक्राद्देवेशतो मुने ॥ <br>
इदानीं श्रोतुमिच्छामः कुतो जातास्तुरंगमाः ॥ ३९ ॥ <br>
दिव्यांगा भूषणापन्ना नभस्सलिलगामिनः ॥ <br>
॥ सूत उवाच ॥ <br>
देशराजेन भूपेन पुरा धर्मयुतेन वै॥3.3.10.४०॥ <br>
सेवनं भास्करस्यैव कृतं च द्वादशाब्दिकम् ॥ <br>
सेवान्ते भगवान्सूर्यो वरं ब्रूहि तमब्रवीत्॥ ॥ ४१ ॥ <br>
प्राह देव नमस्तुभ्यं यदि देयो वरस्त्वया ॥ <br>
हयं दिव्यमयं देहि नभस्थलजलातिगम् ॥ ४२ ॥ <br>
तथेत्युक्त्वा रविः साक्षाद्ददौ तस्मै पपिहकम् ॥ <br>
लोकान्पाति पपीर्ज्ञेयस्तस्येदं नाम चोत्तमम् ॥ ४३ ॥ <br>
अतः पपीहको नाम लोकपालनकर्मवान् ॥ <br>
स हयो मदमत्तश्च हरिणीं दिव्यरूपिणीम् ॥ ४४ ॥ <br>
बुभुजे स्मरवेगेन तस्यां जातास्तुरंगमाः ॥ <br>
मनोरथश्च पीतांगः करालः कृष्णरूपकः ॥ ४५ ॥ <br>
एकगर्भे समुद्भूतौ शैब्यसुग्रीवकांशकौ ॥ <br>
यस्मिन्दिने समुद्भूतौ जिष्णुविष्णुकलांशतः ॥ ६ ॥ <br>
तदा जातौ हरिण्याश्च मेघपुष्पबलाहकौ ॥ <br>
बिन्दुलश्च सुवर्णांगः श्वेतांगो हरिनागरः॥ ४७ ॥ <br>
दिव्यांगास्ते हि चत्वारः पूर्वं जाता महाबलाः ॥ <br>
पश्चादंशावताराश्च जातास्तेषां महात्मनाम् ॥ ४८ ॥ <br>
इति ते कथितं विप्र शृणु तत्र कथां शुभाम् ॥ <br>
भूतले ते हयाः सर्वे प्राप्ताश्चोपरिभूमिगाः ॥ ४९ ॥ <br>
देवसिंहाय बलिने ददौ चाश्वं मनोरथम् ॥ <br>
आह्लादाय करालं च कृष्णांशायैव बिन्दुलम् ॥ 3.3.10.५० ॥ <br>
ब्रह्मानंदाय पुत्राय प्रददौ हरिनागरम् ॥ <br>
ते चत्वारो हयारूढा मृगयार्थं वनं ययुः ॥ ५१ ॥ <br>
हरिणीं वडवां शुभ्रां बलखानिः समारुहत् ॥ <br>
तदनु प्रययौ वीरो वनं सिंहनिषेवितम् ॥ ५२ ॥ <br>
आह्लादेनैव शार्दूलो हतः प्राणिभयंकरः ॥ <br>
देवसिंहेन सिंहश्च सूकरो बलखानिना ॥ ५३ ॥ <br>
ब्रह्मानंदेन हरिणो हतस्तत्र महावने ॥ <br>
मृगाः शतं हतास्तैश्च तान्गृहीत्वा गृहं ययुः ॥ ५४ ॥ <br>
एतस्मिन्नंतरे देवी शारदा च शुभानना ॥ <br>
मृगी स्वर्णमयी भूत्वा तेषामग्रे प्रधाविता ॥५५॥ <br>
दृष्ट्वा तां मोहिताः सर्वे स्वैः स्वैर्बाणैरताडयन् ॥ <br>
शरास्तु संक्षयं जग्मुर्मृग्यंगे बलवत्तराः ॥५६॥ <br>
आह्लादाद्याश्च ते शूरा विस्मिताश्च बभूविरे ॥ <br>
तस्मिन्काले स कृ्ष्णांगो बाणेनैव ह्यताडयत् ॥५७॥ <br>
तदा च पीडिता देवी भयभीता ययौ वनम् ॥ <br>
कृष्णांशः क्रोधताम्राक्षस्तत्पश्चात्प्रययौ बली ॥५८॥ <br>
वनांतरं च संप्राप्य देवी धृत्वा स्वकं वपुः ॥ <br>
तमुवाच प्रसन्नाक्षी परीक्षा ते मया कृता ॥ ५९ ॥ <br>
यदा ते च भयं भूयात्तदा त्वं मां सदा स्मर ॥ <br>
साधयिष्यामि ते कार्यं कृष्णांशो हि भवान्विभुः ॥ 3.3.10.६० ॥ <br>
इत्युक्त्वान्तर्हिता देवी शारदा सर्वमंगला ॥ <br>
कृष्णांशस्तु ययौ गेहं तैश्च सार्द्धं मुदा युतः ॥ ६१ ॥ <br>
तदा पराक्रमं तेषां दृष्ट्वा राजा सुखोऽभवत् ॥ <br>
गृहे गृहे च सर्वेषां लक्ष्मीर्देवी समाविशत् ॥ ६२ ॥ ॥ <br>
इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये दशमोऽध्यायः ॥ १० ॥<br>
<br>
