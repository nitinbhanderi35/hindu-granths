सूत उवाच ।। <br>
षड्विंशाब्दे च कृष्णांशे यथा जातं तथा शृणु ।। <br>
मुने बिंदुसरो नाम दक्षिणस्यां दिशि स्थितम् ।।१।। <br>
तस्य तीरेऽवसद्ग्रामो योजनायामसंयुतः ।। <br>
नाम्ना बिंदुगढो दुर्गो वर्णधर्मप्रवर्तकः ।। २ ।। <br>
तस्मिन्ग्रामेऽवसद्भूपो विष्वक्सेनान्वयोद्भवः ।। <br>
शारदानन्दनो नाम ब्रह्मध्यानपरायणः।।३।।<br>
ब्रह्मचर्यप्रभावेण तद्वीर्यं शिरसि स्थितम् ।। <br>
अतस्स   कामपालाख्यः प्रथितोऽभून्महीतले।।४।। <br>
यज्ञैः संपूजयामास सुरज्येष्ठं प्रजापतिम्।। <br>
यज्ञांशभुक्तमात्रेण राज्ञी गर्भमुपादधौ।।५।। <br>
दशमासान्तरे जाता कन्या सर्वगुणालया ।। <br>
पद्मिनी नाम विख्याता सर्वशोभासमन्विता।। ६ ।। <br>
द्वादशाब्दवयः प्राप्तौ बभूव वरवर्णिनी ।। <br>
पद्माकरो भूपसुतो महीराजपदानुगः ।।७।। <br>
पितुराज्ञानुसारेण भूपानाहूय सत्वरम् ।। <br>
स्वयं वरं भगिन्याश्च कारयामास वै मुदा ।। ८ ।। <br>
नानादेश्या ययुर्भूपा मुख्यशूरसमन्विताः ।। <br>
सहाह्लादैश्चतुवीरैर्लक्षणः पितुराज्ञया ।। ९ ।। <br>
ययौ बिंदुगढं ग्रामं स्थितो यत्र महोत्सवः ।। <br>
महीराजस्तु बलवान्दृष्ट्वा लक्षणमागतम् ।। 3.3.25.१० ।। <br>
स्वसेनां स्थापयामास रक्षार्थे सर्वभूभुजाम् ।। <br>
एतस्मिन्नंतरे देवी सखीभिः सह पद्मिनी ।। ११ ।। <br>
सर्वभूपान्विलोक्याशु लक्षणांतमुपाययौ ।। <br>
श्यामांगं च युवानं च सर्वलक्षण लक्षितम् ।। १२ ।। <br>
चत्वारिंशत्तथा पंचाशन्मानाब्दवयोवृतम् ।। <br>
व्यूढोरस्कं दृढस्कंधं निर्जरं रोगवर्जितम् ।। १३ ।। <br>
दृष्ट्वा तमात्मसदृशमाह्लादाद्यैश्च रक्षितम् ।। <br>
जयमालां ददौ तस्मै पद्मिनी लक्षणाय च ।। १४ ।। <br>
तदा स लक्षणो वीरो गृहीत्वा पाणिमुत्तमम् ।। <br>
स्वरथं च समारुह्य राज्ञां मध्ये ययौ मुदा ।। १५ ।। <br>
पृध्वीराजस्तथा सर्वे भूमिपा बलसंयुताः ।। <br>
रुरुधुः सर्वतो वीरं लक्षणं बलवत्तरम् ।। १६ ।। <br>
तालनः सिंहिनीसंस्थो गृहीत्वा परिघं मुदा ।। <br>
सैन्यानि योधयामास भीमसेनांशसंभवः ।। १७ ।। <br>
पंचशब्दगजारूढश्चाह्लादस्तोमरायुधः ।। <br>
रिपून्विदारयामास बलभद्रांशसंभवः ।। १८ ।। <br>
कृष्णांशो बिन्दुलारूढो गृहीत्वा खड्गमुत्तमम् ।। <br>
भूपतीन्बहुधा छित्त्वा महावधमकारयत् ।। १९ ।। <br>
देवो मनोरथारूढो भैरवं भल्लमादधौ ।। <br>
हत्वा च बहुधा सैन्यं ननर्द च पुनःपुनः ।। 3.3.25.२० ।। <br>
लक्षणो धनुरादाय वैष्णवास्त्राणि वै पुनः ।। <br>
संधाय च जघानाशु महीराजस्य सैन्यपान् ।। २१ ।। <br>
याममात्रमभूयुद्धं तेषां तैश्च समन्वितम् ।। <br>
त्यक्त्वा युद्धं महीराजः सर्वभूपसमन्वितः ।। २२ ।। <br>
ययौ स देहलीग्रामे शारदानंदनस्तदा ।। <br>
संस्थाप्य मण्डपशुभं कृत्वा वैवाहिकीः क्रियाः ।। <br>
ददौ कन्यां विधानेन धनधान्यादिसंवृताम् ।। २३ ।। <br>
एतस्मिन्नन्तरे प्राप्तो महीपतिरुवाच तम् ।। <br>
पद्माकरं भूपसुतं लक्षसैन्यसमन्वितम् ।। २४ ।। <br>
अहो मित्र महावीर कीदृशी ते मतिः स्थिता ।। <br>
विष्वक्सेनान्वये त्वं वै संजातः क्षत्रियोत्तमः ।। २५ ।। <br>
लक्षणो धर्मरहितो वर्णसंकरसंयुतः ।। <br>
आह्लादाद्याश्च ते शूरा आभीरमातृसंभवाः ।। <br>
तैर्युतश्च निवासो वै संत्याज्यो धर्मकोविदैः ।। २६ ।। <br>
इति पद्माकरः  श्रुत्वा सर्वमायाविशारदः ।। <br>
स कृत्वा शाम्बरीं मायां बद्ध्वा तानेव दुर्जयान् ।। <br>
स्वगेहे स्थापयामास कारागारे शिलामये ।। २७ ।। <br>
देव्याश्च वरदानेन देवसिंहस्तदा निशि ।। <br>
त्यक्त्वा मायामोहमयी कान्यकुब्जमुपाययौ ।। २८ ।। <br>
इंदुलाग्रे च तत्सर्वे गदित्वा तेन संयुतः ।। <br>
प्राप्तो बिंदुगढं शीघ्रं दिव्यमायाविशारदः ।। २९ ।। <br>
पद्माकरस्तु तच्छुत्वा कृत्वा मायां च शाम्बरीम् ।। <br>
मोहनायोद्यतस्तत्र यथा मेघो रविं दिवि ।। 3.3.25.३० ।। <br>
इंदुलश्च तदा चापे संधाय शरमुत्तमम् ।। <br>
कामास्त्रेण तु तन्माया भस्मीभूताभवत्क्षणात् ।। ३१ ।। <br>
तदा ते बोधिताः सर्वे कामास्त्रेण महाबलाः ।। <br>
भित्त्वा लोहमयं जालं कपाटं च तथा दृढम् ।। ३२ ।। <br>
बहिर्भूता: समाजग्मुः शत्रुसैन्यान्यनाशयन् ।। <br>
क्षत्रियाः पंचसाहस्रा मृता यमपुरं ययुः ।। ३३ ।। <br>
शारदानंदनो भूपस्तत्रागत्य विनम्य तान् ।। <br>
स्वसुतां च ददौ तस्मै लक्षणाय महात्मने ।।३४।। <br>
नानाविधानि भोज्यानि प्रशस्याभरणानि च ।। <br>
सर्वेभ्यश्च ददौ राजा सहस्रेभ्यस्तदा मुदा ।। ३५ ।। <br>
कुमारिकां स्वकीयां च बहुरोदनतत्पराम्।।<br>
स मत्वा कामपालो वै स्वगेहात्तं न्यवासयत् ।। <br>
आगतो लक्षणो गेहं माघकृष्णाष्टमीदिने ।। ३६ ।। <br>
जयचंद्रस्तु तं दृष्ट्वा लक्षणं प्रेमविह्वलः ।। <br>
शतग्रामान्ददौ तेभ्यस्तालनादिभ्य एव च।।३७।। <br>
दत्त्वा ततोऽन्यदानानि गोवस्त्राभरणानि च ।। <br>
प्रददौ ब्राह्मणेभ्यश्च स चकार महोत्सवम् ।।३८।। ।। <br>
।। सूत उवाच ।। ।। <br>
महीराजो वरं प्राप्तः शंकरात्पार्थिवार्चनात् ।। <br>
संयोज्य फाल्गुने मासि सेनां शत्रुभयंकराम् ।। ३९ ।। <br>
सप्तलक्षैश्च सहितः शिरीषाख्यपुरं ययौ ।। <br>
नृपाज्ञया च चांमुडो रुरोध नगरं पुनः ।। 3.3.25.४० ।। <br>
सुखखानिस्तदा क्रुद्धो लक्षसैन्यसमन्वितः ।। <br>
नगराद्बहिरागत्य महावधमकारयत् ।। ४१ ।। <br>
पावकास्त्रेण बलवान्हत्वा दशसहस्रकम् ।। <br>
महीराजमुपागम्य वचनं प्राह निर्भयः ।। ४२ ।। <br>
अद्य त्वां च हनिष्यामि त्वं वा हन्ता रणे मम ।। <br>
स्वविद्यां कुरु भूप त्वं नो चेद्यास्यसि वैशसम् ।। ४३ ।। <br>
इति श्रुत्वा महीराजो रौद्रास्त्रं चाप आदधे ।। <br>
तदस्त्राच्च महावह्निः प्रादुर्भूतो भयंकरः ।। ४४ ।। <br>
सुखखानिस्तदाग्नेयं संदधौ तस्य शांतये ।। <br>
रौद्राग्निना च सशरः सुखखानिर्लयं गतः ।। ४५ ।। <br>
तदस्त्रं शिवतूणीरे गतं कार्यं विधाय तत् ।। <br>
बलखानिस्तु तच्छ्रुत्वा भयभीतः समागतः ।। ४६ ।। <br>
भ्रातुर्वैरमुपादाय जघान च रिपोर्बलम् ।। <br>
ध्यात्वा च शारदां देवीं भूमिराजमुपागमत् ।। ४७ ।। <br>
भूमिराजस्तु तं दृष्ट्वा तद्बलाधिक्यमोहितः ।। <br>
उवाच वचनं प्रेम्णा बलखाने शृणुष्व भोः ।। ४८ ।। <br>
क्रोशमात्रान्तरे गर्ता द्वादशैव मया कृताः ।। <br>
रक्षिता द्वादशशतैः शूरैर्युद्धविशारदैः ।। ४९ ।। <br>
शूराञ्जित्वा समुल्लंघ्य गर्तान्द्वादशसम्मितान् ।। <br>
ममार्द्धं सकलं राष्ट्रं गृहाण बलिसत्तम ।। 3.3.25.५० ।। <br>
इति श्रुत्वा प्रियं वाक्यं तद्राज्ञा सत्यभाषितम् ।। <br>
कपोतं हयमारुह्य खड्गहस्तो वनं ययौ ।। ५१ ।। <br>
दृष्ट्वा गर्तान्महावीरो हत्वा शूराञ्छतञ्छतम्।। <br>
ययौ स द्वादशान्गर्त्तान्बाहुशाली जितेंद्रियः ।। ५२ ।। <br>
चामुंडस्तु तदागत्य शरायुतसमन्वितः ।।. <br>
रुरोध सर्वतो वीरं छद्मकारी द्विजाधमः ।। ५३ ।। <br>
बलखानिश्च महतीं सेनां तस्य जघान ह ।। <br>
चामुंडं तमुपागम्य ननर्द च पुनःपुनः ।। ५४ ।। <br>
त्रयोदशं गुप्तगर्तं तृणैराच्छादितं मृदा ।। <br>
विषधौतैर्महाभल्लैस्संरुद्धं विवरप्रभम् ।। ५५ ।। <br>
पतितः सकपोतश्च स वीरो दैवमोहितः ।। <br>
अंधकारे महाघोरं गंभीरं क्रोशमात्रकम् ।। ५६ ।। <br>
विदीर्णस्तत्र चरणस्स पद्मो वत्सजस्य वै ।। <br>
महाकष्टेन तद्वाजी गर्तादागत्य वै बहिः ।। <br>
स्वपदैस्ताडयामास महीराजस्य तद्बलम् ।। ५७ ।। <br>
चामुंडस्तु तदागत्य बलखानेश्च वै शिरः ।। <br>
छित्त्वा जघान तत्सैन्यं हाहाभूतं विनेश्वरम् ।। ५८ ।। <br>
गजमुक्ता च तच्छुत्वा चितामारोप्य वै पतिम् ।। <br>
दाहयामास चांगानि सा पत्या सह वै सती ।। ५९ ।। <br>
तदा ब्रह्मा स्ववध्वा च सार्द्धमागत्य तत्र वै ।।<br>
सुखखानिं च संहूय ददाह तत्कलेवरम् ।। 3.3.25.६० ।। <br>
शून्यभूतं च नगरं भस्म कृत्वा स वै नृपः ।। <br>
जगाम देहली शीघ्रं महोत्साहसमन्वितः ।। ६१ ।। <br>
<br>
<br>
