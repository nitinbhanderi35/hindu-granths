।। ऋषय ऊचुः ।। ।। <br>
किन्नरी नाम या कन्या त्वया प्रोक्ता महामुने ।। <br>
कुत्र स्थाने कथं जाता तत्सर्वं कृपया वद ।। १ ।। <br>
।। सूत उवाच ।। ।। <br>
पुरा चैत्ररथे देशे नानाजननिषेविते ।। <br>
वसंतसमये प्राप्ते क्रीडंत्यत्र दिवौकसः ।। २ ।। <br>
मंजुघोषा च स्वर्वेश्या शुकस्थाने समागता ।। <br>
दृष्ट्वा तं सुन्दरं बालं मोहनाय समुद्यता ।। ३ ।। <br>
गीतनृत्यादिरागांश्च कृत्वा सा कामविह्वला ।। <br>
प्रांजलिं प्रणता बद्ध्वा पुनस्तुष्टाव तं मुनिम् ।।४।। <br>
तदा शुकस्तु भगवान्पद्यं स्तुति मयं शुभम् ।। <br>
श्रुत्वा प्रसन्नहृदयो वरं ब्रूहीति सोऽब्रवीत् ।। ५ ।। <br>
सा तु श्रुत्वा शुभं वाक्यं प्रोवाच श्लक्ष्णया गिरा ।। <br>
पतिर्मे भव हे नाथ शरणागतवत्सल ।। ६ ।। <br>
इति श्रुत्वा तु वचनं तथा कृत्वा तया सह ।। <br>
स रेमे मुनिशार्दूलः शुको विज्ञानकोविदः ।। ७ ।। <br>
तयोस्सकाशात्संजज्ञे मुनिर्नाम सुतोऽनयोः ।। <br>
तपश्चकार बलवान्द्वादशाब्दं प्रयत्नतः ।। ८ ।। <br>
तस्मै ददौ तदा पत्नीं स्वर्णदेवस्य वै सुताम् ।। <br>
कुबेरो रुद्रसहितः स मुनिस्तु मुदान्वितः ।। ९ ।। <br>
तया रेमे प्रसन्नात्मा तयोर्जाता सुतोत्तमा ।। <br>
किन्नरी नाम विख्याता हिमतुंगे समुद्भवा ।। <br>
तपश्चचार  सा देवी रूपयौवन शालिनी ।। 3.3.29.१० ।। <br>
तदा प्रसन्नो भगवाञ्छंकरो लोकशंकरः ।। <br>
मकरंदाय धीराय ददौ तां रुचिराननाम् ।। ११ ।। <br>
मुनिस्तु शंकरं प्राह देवदेव नमोऽस्तु ते ।। <br>
मत्सुतायै वरं देहि राष्ट्रवर्धनमुत्तमम् ।। १२ ।। <br>
इति श्रुत्वा शिवः प्राह गुरुंडान्ते च भूतले ।। <br>
मध्यदेशे च ते राष्ट्रं भविष्यति सुखप्रदम् ।। <br>
त्रिंशदब्दप्रमाणेन तत्पश्चात्क्षयमेष्यति ।। १३ ।। <br>
इति श्रुत्वा तु स मुनिर्हिमतुंगनिवासकः ।। <br>
मकरंदेन सहितस्तत्र वासमकारयत्।।१४।। <br>
इति ते कथितं विप्र पुनः शृणु कथां शुभाम् ।। <br>
ऊनत्रिंशाब्दकं प्राप्ते कृष्णांशे रणकारणम् ।। १५ ।। <br>
नेत्रपालस्य नगरं नानाधातुविचित्रितम् ।। <br>
मत्वा न्यूनपतिर्बौद्धो रुरोध नगरं शुभम् ।। १६ ।। <br>
सप्तलक्षयुतो राजा बौद्धसिंहो महाबलः ।। <br>
त्रिलक्षबलसंयुक्तैस्सार्द्धं युद्धमचीकरत् ।। १७ ।। <br>
सप्ताहोरात्रमभवत्सेनायुद्धं भयानकम् ।। <br>
योगसिंहो भोगसिंहो विजयश्च महाबलः ।। १८ ।। <br>
जघान शात्रवीं सेनां बौद्धसिंहेन पालिताम् ।। <br>
एतस्मिन्नंतरे प्राप्ताः श्यामजापकदेशगाः ।। १९ ।। <br>
बौद्धा मायाविनस्सर्वे लोकमान्यप्रपूजकाः ।। <br>
पुनर्जातं महद्युद्धं मासमेकं तयोस्तदा ।। 3.3.29.२० ।। <br>
नेत्रपालाज्ञया सर्वे कृष्णांशाद्याः समागताः ।। <br>
कृष्णांशो बिंदुलारूढो देवः स्वहयसंस्थितः ।।२१।। <br>
इंदुलश्च करालाश्वे मंडलीको गजे स्थितः ।। <br>
गौतमश्च समायातो हरिनागरसंस्थितः ।।२२।। <br>
तालनश्च समायातः सिंहिन्युपरि संस्थितः ।। <br>
धान्यपालस्तैल्यकारो युयुत्सोरंशसंभवः ।।२३।।<br>
लल्लसिंहश्च बलवान्कुंतिभोजांशसंभवः ।। <br>
ताम्बूलीयकजातीयो लक्षणानुज्ञया ययौ ।। २४ ।। <br>
तदा तु नेत्रसिंहश्च सप्तलक्षबलैर्वृतः ।। <br>
पालितश्चाष्टभिर्वीरैस्तेषां नाशाय चाययौ ।। २५ ।। <br>
भयभीताश्च ते बौद्धास्त्यक्त्वा देशं समन्ततः ।। <br>
चीनदेशमुपागम्य युद्धभूमिमकारयन् ।। २६ ।। <br>
तदनुप्रययुस्ते वै हूहानदमुपस्थिताः ।। <br>
माघमासे तु संप्राप्ते पुनर्युद्धमवर्तत ।। २७ ।। <br>
श्यामदेशोद्भवा लक्षं तथा लक्षं च जापकाः ।। <br>
दश लक्षाश्चीनदेश्या युद्धाय समुपस्थिताः ।। २८ ।। <br>
कृष्णांशो लक्षसेनाढ्यो देवो लक्षसमन्वितः ।। <br>
नेत्रपालश्च लक्षाढयो योगभोगसमन्वितः ।। २९ ।। <br>
मंडलीकश्चेन्दुलेन लक्षसैन्यसमन्वितः ।। <br>
ध्यानपालो लल्लसिंहो लक्षसैन्यान्वितः स्थितः ।। 3.3.29.३० ।। <br>
जननायक एवापि लक्षसैन्ययुतः स्थितः ।। <br>
तालनो लक्षसेनाढ्यो युद्धाय समुपागतः ।। ३१ ।। <br>
तत्र युद्धमभूद्घोरं बौद्धानामार्यकैस्सह ।। <br>
पक्षमात्रं मुनिश्रेष्ठ यमलोकविवर्द्धनम् ।। ३२ ।। <br>
सप्त लक्षं हता बौद्धा द्विलक्षं चार्यदेशजाः ।। <br>
ततस्ते भयभीताश्च त्यक्त्वा युद्धं गृहं ययुः ।। ३३ ।। <br>
कृत्वा दारुमयीं सेनां कलयंत्रप्रभावतः ।। <br>
गजाश्च दशसाहस्रा सशूराः काष्ठनिर्मिताः ।। ३४ ।। <br>
एकलक्षं हयारूढा दारुपाश्च रणोन्मुखाः ।। <br>
सहस्रं महिषारूढास्सहस्रं कोलपृष्ठगाः।। ३५ ।। <br>
सिंहारूढास्सहस्रं च सहस्रं हंसवाहनाः।।<br>
कंकगोमायुगृध्राणां श्यामारूढाः पृथक्तथा ।। ३६ ।।  <br>
उष्ट्राः सप्तसहस्राणि सशूराश्च रणोन्मुखाः ।। <br>
एवं सपादलक्षैश्च काष्ठसैन्यैश्च मानुषाः ।। ३७ ।। <br>
द्विलक्षाणि क्षयं जग्मुः कृष्णांशाद्यैः सुरक्षिताः ।। <br>
ततो हाहाकृतं सैन्यं चार्य्याणां च ननाश तत् ।। ।। ३८ ।। <br>
दृष्ट्वा तत्कौतुकं रम्यं जयन्तो युद्धकोविदः ।। <br>
आग्नेयं शरमादाय काष्ठसैन्येषु चाक्षिपत् ।। ३९ ।। <br>
भस्मीभूताश्च ते सर्वे तत्रैव विलयं गताः ।। <br>
त्रिलक्षं क्षत्रियाः शेषा जयंतं रणकोविदम् ।। <br>
चक्रुर्जयरवं तत्र तुष्टुवुश्च पुनः पुनः ।। 3.3.29.४० ।। <br>
तदा तु चीनजा बौद्धाः कृत्वा विंशत्सहस्रकान्।। हयारूढाँल्लोहमयान्प्रेषयामासुरूर्जितान् ।। ४१ ।। <br>
योगसिंहो गजारूढो धनुर्बाणधरो वली ।। <br>
कंठेषु लोहजान्वीरांस्ताडयामास वै तदा ।। ।। ४२ ।। <br>
मृतास्ते पंचसाहस्रा योगसिंहशरार्दिताः ।। <br>
बौद्धसिंहस्तदा शूरो दृष्ट्वा तस्य पराक्रमम् ।। <br>
कृत्वा लोहमयं सिंहं योगसिंहमपेषयत् ।।४३।। <br>
पातेन तस्य सिंहस्य स वीरो मरणं गतः ।। <br>
तदा तु भोगसिंहश्च हयारूढो जगाम ह ।। <br>
स्वभल्लेन च तं सिंहं हत्वा तत्र जगर्ज वै ।। ४४ ।। <br>
तदा तु बौद्धसिंहेन शार्दूलस्तत्र चोदितः ।। <br>
सहयो भोगसिंहश्च तेनैव मरणं गतः ।। ४५ ।। <br>
मातुलौ मृत्युवशगौ दृष्ट्वा स्वर्णवतीसुतः ।। <br>
करालं हयमा रुह्य बौद्धसिंहमुपाययौ ।। ४६ ।। <br>
शरमादाय वै शीघ्रं नाम्ना संमोहनं शुभम् ।। <br>
मोहयित्वा रिपुबलं बौद्धसिंहसमन्वितम् ।। ४७ ।। <br>
बद्ध्वा तान्बौद्धसिंहादीन्नृपान्दशसहस्रकम् ।। <br>
कलयंत्रं च संचूर्ण्य कृष्णां शांतिकमाययौ ।। ४८ ।। <br>
तदा ते हर्षितास्सर्वे प्रपेष्य नगरं ययुः ।। <br>
तद्वेश्म योजनायामं सर्वसंपत्समन्वितम् ।। <br>
लुण्ठयित्वा बलात्सर्वे नृपदुर्गमुपाययुः ।। ४९ ।। <br>
बौद्धसिंहस्तदागत्य जयन्तेन विमोचितः ।। <br>
सुतां स्वां पद्मजां नाम्ना जयन्ताय ददौ मुदा ।। 3.3.29.५० ।। <br>
दशकोटीः सुवर्णस्य चाह्लादाय तदा धनम्।। <br>
सर्वैश्च बौद्धवृन्दैश्च तत्रैव शपथः कृतः ।। ५१ ।। <br>
आर्यदेशं न यास्यामः कदाचिद्राष्ट्रहेतवे ।। <br>
इत्युक्त्वा तान्प्रणम्याशु संप्रस्थानमकारयन् ।। <br>
त्रिलक्षैश्च युतास्ते वै नेत्रपालगृहं गताः ।। ५२ ।। <br>
।। ऋषयः ऊचुः ।। ।। <br>
इन्दुलेन कथं सूत तत्र प्राणीकृता न हि ।। <br>
सुप्रिया योगसिंहाद्यास्तन्नो वद विचक्षण ।। ५३ ।। <br>
।। सूत उवाच ।। ।। <br>
आगता यमलोकाद्वै कतिचित्प्राणिनो भुवि ।। <br>
तदा तु दुःखितो देवो महेंद्रान्तमुपाययौ ।। ५४ ।। <br>
देवराज नमस्तुभ्यं सर्वदेवप्रियंकर ।। <br>
जयंतो जगतीं प्राप्य मृताञ्जीवयति स्वयम् ।। <br>
अतो वै लोकमर्यादा विरुद्धा दृश्यते भुवि ।। ५५ ।। <br>
इति श्रुत्वा तु वचनं महेन्द्रो देवमायया ।। <br>
वडवामृतमाहृत्य तथा वै स्वर्गगां गतिम् ।। <br>
जयंतस्य स्वपुत्रस्य मुमोद स सुरैः सह ।। ५६ ।। <br>
इन्दुलश्च तदा दुःखी शारदां सर्वमंगलाम् ।। <br>
पूजयित्वा विधानेन योगध्यान परोऽभवत् ।। ५७ ।। <br>
इति ते कथितं विप्र पुनः शृणु कथां शुभाम् ।। <br>
नेत्रपालश्च बलवान्बहुपुत्रः शुचान्वितः ।। <br>
दशकोटिमितं स्वर्णं तेभ्यो दत्त्वा समं समम् ।। ५८ ।। <br>
प्रस्थानं कारयामास चाष्टानां बलशालिनाम् ।। <br>
ते वै द्विलक्षसैन्याढ्याः स्वगेहाय ययुर्मुदा ।। ५९ ।। ।। <br>
<br>
