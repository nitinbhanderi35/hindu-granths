।। सूत उवाच ।। ।। <br>
कृष्णांशे च गृहं प्राप्ते चेन्दुले च विवाहिते ।। <br>
महीपतिस्सदा दुःखी देहलीं प्रति चागमत्।। १ ।। <br>
वृत्तांतं च नृपस्याग्रे कथयित्वा स तारकः ।। <br>
परं विस्मयमापन्नः कृष्णांशचरितं प्रति ।। २ ।। <br>
एतस्मिन्नंतरे मंत्री चंद्रभट्ट उदारधीः ।। <br>
भूमिराजं वचः प्राह शृणु पार्थिवसत्तम।।३।।<br>
मया चाराधिता देवी वैष्णवी विश्वकारिणी ।। <br>
त्रिवर्षांते च तुष्टाभूद्वरदा भयहारिणी।।४।। <br>
तया दत्तं शुभं ज्ञानं कुमतिध्वंसकारकम्।। <br>
ततोऽहं ज्ञानवान्भूत्वा कृष्णांशं प्रति भृपते ।। <br>
चरित्रं वर्णयामास तस्य कल्मषनाशनम् ।। ५ ।। <br>
इत्युक्त्वा स च शुद्धात्मा ग्रंथं भाषामयं शुभम् ।। <br>
माहात्म्यं देविभक्तानां श्रावयामास वै सभाम् ।।६।। <br>
तच्छ्रुत्वा भूमिराजस्तु विस्मितश्चाभवत्क्ष णात् ।। <br>
महीपतिस्तदा प्राह दिव्याश्वबलदर्पितः। ।। <br>
उदयो नाम बलवान्यस्यैवं वर्णिता कथा ।।७।। <br>
चत्वारो वाजिनो दिव्या जलस्थलखगाश्च ते ।। <br>
शीघ्रं तांश्च समाहृत्य स्वयं भूप बली भव ।। ८ ।। <br>
इति श्रुत्वा स नृपतिः श्रुतवाक्यविशारदम् ।। <br>
आहूय कुंदनमलं प्रेषयामास सत्वरम् ।। ९ ।। <br>
महावतीं समागत्य स दूतो भूपतिं प्रति ।। <br>
उवाच वचनं प्रेम्णा महीराजस्य भूपतेः ।। 3.3.2४.१० ।। <br>
वाजिनस्ते हि चत्वारो दिव्यरूपाः शुभ प्रभाः ।। <br>
दर्शनाथें तव वधूर्वेला नाम ममात्मजा ।। ११ ।। <br>
तयाहूतान्हयान्भूप देहि मे विस्मयं त्यज ।। <br>
नो चेद्वेलाग्निना सर्वे क्षयं यास्यंति सैन्यपाः ।। १२ ।। <br>
इति श्रुत्वा वचो घोरं स भूपो भयकातरः ।। <br>
आह्लादादीन्समाहूय वचनं प्राह नम्रधीः ।। <br>
हयान्स्वान्स्वान्मुदा देहि मदीयं वचनं कुरु ।। ।।१३।। <br>
इति श्रुत्वा स आह्लादो ध्यात्वा सर्वमयीं शिवाम् ।। <br>
उवाच मधुरं वाक्यं शृणु भूप शिवप्रिय ।।१४।। <br>
यत्र नः संस्थिताः प्राणास्तत्र ते वा जिनः स्थिताः ।। <br>
न दास्यामो वयं राजन्सत्यंसत्यं न चान्यथा ।। १५ ।। <br>
इति श्रुत्वा वचस्तस्य राजा परिमलो बली ।।१६।। <br>
शपथं कृतवान्घोरं शृण्वतां बलशालिनाम् ।। <br>
भोजनं ब्रह्ममांसस्य पानीयं गोऽसृजोपमम्।।१७।।<br>
शय्या स्वमातृसदृशी ब्रह्महत्योपमा सभा ।। <br>
मम राष्ट्रे च युष्माभिर्वासः पापमयो महान् ।।१८।।<br>
इति श्रुत्वा तु शपथं देवकी शोकतत्परा ।। <br>
चकार रोदनं गाढं सगेहजनविग्रहा।।१९।।<br>
पंचविंशाब्दके प्राप्ते कृष्णांशे योगतत्परे ।। <br>
भाद्रशुक्लचतुर्दश्यां तद्गेहाद्धर्मतत्पराः ।। 3.3.2४.२० ।। <br>
निर्ययुः कान्यकुब्जं ते जयचंद्रेण पालितम्  ।। <br>
स्वर्णवत्या पुष्पवत्या सहिताश्चित्ररेखया ।।२१।। <br>
इन्दुलः प्रययौ शीघ्रमयुताश्वबलैस्सह ।। <br>
करालं हयमारुह्य पंचशब्दं च तत्पिता ।। <br>
कृष्णांशो बिंदुलारूढो देवकीमनुसंययौ ।।२२।। <br>
त्यक्त्वा ते भूपतेर्ग्रामं सर्वसंपत्समन्वितम् ।। <br>
पथि त्र्यहमुषित्वा ते जयचंद्रमुपाययुः ।।२३।। <br>
नत्वा तं भूपतिं प्रेम्णा गदित्वा सर्वकारणम् ।। <br>
उषित्वा शीतलास्थाने पूजयामासुरम्बिकाम्।।२४।।<br>
जयचंद्रस्तु भूपालो देवसिंहेन वर्णितः।। <br>
तेभ्यश्च न ददौ वृत्तिं भूमा परिमलाज्ञया।।२५।।<br>
कुंठितो देवसिंहस्तु गत्वा कृष्णांशमुत्तमम् ।। <br>
उदित्वा कारणं सर्वं स श्रुत्वा रोषमादधौ ।। २६।। <br>
त्वरितं बिंदुलारूढो हयपंचशतावृतः ।। <br>
लुंठयामास नगरं पालितं लक्षणेन तत् ।। २७ ।। <br>
दृष्ट्वा तं लक्षणो वीरो हस्तिनः पृष्ठमास्थितः ।। <br>
शरेण ताडयामास कृष्णांशहृदयं दृढम् ।।२८।। <br>
निष्फलत्वं गतो बाणो विष्णुमंत्रेण प्रेरितः ।। <br>
विस्मितः स तु भूपालो वाहनाद्भूमिमागतः ।। २९ ।। <br>
नत्वा तच्चरणौ दिव्यौ कुलिशादिभिरन्वितौ ।। <br>
तुष्टाव दंडवद्भूत्वा लक्षणो गद्गदं गिरा ।। 3.3.2४.३० ।। <br>
।। लक्षण उवाच ।। ।। <br>
वैष्णवं विद्धि मां स्वामिन्विष्णुपूजनतत्परम् ।। <br>
जानेऽहं त्वां महाबाहो कृष्णशक्त्यवतारकम् ।।३१।। <br>
त्वदृते को हि मे बाणं निष्फलं कुरुते भुवि ।। <br>
क्षमस्व मम दौरात्म्यं नाथ ते मायया कृतम् ।।३२।। <br>
इत्युक्त्वा तेन सहितो जयचन्द्रं महीपतिम्।। <br>
गत्वा तं कथयामास यथा प्राप्तः पराजयम्।।३३।।<br>
नृपस्तयोः परीक्षार्थं यौ तु छायाविमोहितौ।।<br>
गजौ कुवलयापीडौ  त्यक्तवाच्छीतलास्थले।।३४।। <br>
तदाह्लादोदयौ वीरौ गृहीत्वा तौ स्वलीलया ।। <br>
चकृषतुर्बलात्पुच्छे क्रोशमात्रं पुनःपुनः ।। ३५ ।। <br>
मृतौ कुवलयापीडौ दृष्ट्वा राजा भयातुरः ।। <br>
ददौ राजगृहं ग्रामं तयोरर्थे प्रसन्नधीः ।। ३६ ।। <br>
इषशुद्धे तु संप्राप्ते लक्षणो नाम वै बली ।। <br>
नृपाज्ञया ययौ शीघ्रं तैश्च दिग्विजयं प्रति ।। ३७ ।। <br>
सप्तलक्षबलैस्सार्द्धं तालनाद्यैश्च संयुतः ।। <br>
वाराणसीं पुरीं प्राप्य रुरोध नगरीं तदा ।। ३८ ।। <br>
रुद्रवर्मा च भूपालो गौडवंशयशस्करः ।। <br>
पंचायुतैः स्वसैन्यैश्च सार्द्धं युद्धार्थमाप्तवान् ।। ३९ ।। <br>
याममात्रेण तं जित्वा षोडशाब्दस्य वै करम् ।। <br>
कोटिमुद्रामयं प्राप्य जयचंद्राय चार्पयत् ।।3.3.2४.४० ।। <br>
मागधेशं पुनर्जित्वा नाम्ना विजयकारिणम् ।। <br>
विंशत्यब्दकरं प्राप्य स्वभूपाय समर्पयत् ।। ४१ ।। <br>
पंचकोटीश्च वै मुद्रा राजतस्य पुनर्ययौ ।। <br>
अंग वंगदेशपतिं वीरो लक्षणो वै  युतश्च तैः।। <br>
लक्षसैन्ययुतं भूपं कालीवर्माणमुत्तमम्।। <br>
अहोरात्रेण तं जित्वा महायुद्धेन लक्षणः।। ४४। <br>
विंशत्यब्द करं प्राप्य कोटिं स्वर्णमयं तदा।। <br>
प्रेषयामास भूपाय जयचंद्राय वै मुदा।।४५।। <br>
उष्ट्रदेशं ययौ वीरः पालितं तैर्महाबलैः।। <br>
धोयीकविस्तत्रनृपो लक्षसैन्यसमन्वितः।४६।। <br>
जगन्नाथाज्ञया प्राप्तस्तैश्च सार्द्धं रणोन्मुखे।। <br>
तयोश्चासीन्महद्युद्धं तुमुलं रोमहर्षणम्।। <br>
अहोरात्रप्रमाणेन कृष्णांशेन जितो नृपः।।४७।।  <br>
विंशत्यब्दकरं सर्वं कोटिस्वर्णसमन्वितम् ।। <br>
संप्राप्य प्रेषयामास कान्यकुब्जाधिपाय वै ।। ४८ ।। <br>
पुंड्रदेशं ययौ वीरो  लक्षणो बलवत्तरः ।। <br>
नृपं नागपतिं नाम पंचायुतबलैर्युतम् ।। <br>
दिनमात्रेण तं जित्वा कोटिमुद्रा गृहीतवान् ।। ४९ ।। <br>
महेंद्रगिरिमागत्य नत्वा तं भार्गवं मुनिम् ।। <br>
नतो निवृत्य ते सर्वे नेत्रपालपुरं ययुः ।। 3.3.2४.५० ।। <br>
योगसिंहस्तदागत्य कृष्णांशं प्रति भार्गव ।। <br>
कोटिमुद्रा ददौ तस्मै सप्तरात्रम वासयत् ।। ५१ ।। <br>
वीरसिंहपुरं जग्मुस्ते वीरा मदवत्तराः ।। <br>
रुरुधुर्नगरीं सर्वां हिमतुंगोपरि स्थिताम् ।। <br>
पालितां गोरखाख्येन योगिना भक्तकार णात् ।। ५२ ।। <br>
भूपानुजः प्रवीरश्च सैन्यायुतसमन्वितः ।। <br>
कृतवान्दारुणं युद्धं लक्षणस्यैव सेनया ।। ५३ ।। <br>
प्रत्यहं बलवाञ्छूरो हत्वा शूरसहस्र कम् ।। <br>
सायंकाले गृहं प्राप्य योगिनं तमपूजयत् ।। ५४ ।। <br>
पूजनात्स प्रसन्नात्मा सैन्यमुज्जीव्य भूपतेः ।। <br>
दत्त्वा गजबलं तेभ्यः पुनर्योगं करोति वै ।। ५५ ।। <br>
सार्द्धमासो गतस्तत्र युद्ध्यतां बलशालिनाम् ।। <br>
तदा ते तु निरुत्साहा देवसिंहं तमब्रुववन् ।। ५६ ।। <br>
विजयो नः कथं भूप ब्रूहि नस्तत्त्वमग्रतः।। <br>
इति श्रुत्वा स होवाच शृणु कृष्णांश मे वचः ।।५७।। <br>
योगिनां गोरखं नाम पराजित्य स्वनृत्यतः ।। <br>
पुनर्युद्धं कुरु त्वं वै ततो जय मवाप्स्यसि ।। ५८ ।। <br>
इत्युक्तास्ते हि कृष्णाद्याः कृत्वा योगमयं वपुः ।। <br>
स्थापयित्वा रणे सेनां पालितां लक्षणेन वै ।। ५९ ।। <br>
प्रातः काले ययुस्ते वै मंदिरं तस्य योगिनः ।। <br>
कृष्णांशो नर्तकश्चासीद्वेणुवाद्यविशारदः ।। 3.3.2४.६० ।। <br>
देवसिंहो मृदंगाढ्यो वीणाधारी च तालनः ।। <br>
कांस्यधारी तदाह्लादो जगौ गीतां सनातनीम् ।। ६१ ।। <br>
तदर्थं हृदये कृत्वा गोरखस्सर्वयोगवान् ।। <br>
वरं वृणुत तानाह ते तच्छ्रुत्वाऽब्रुवन्वचः ।। ६२ ।। <br>
नमस्यामो वयं तुभ्यं यदि देयो वरस्त्वया ।। <br>
देहि संजीविनी विद्यामाह्लादाय महात्मने ।।६३।। <br>
इति श्रुत्वा हृदि ध्यात्वा तानुवाच प्रसन्नधीः ।। <br>
विद्या संजीविनी तुभ्यं वर्षमात्रं भविष्यति ।। <br>
तत्पश्चान्निष्कलीभूयागमिष्यति मदंतिकम् ।।६४।। <br>
अद्यप्रभृति भो वीर मया त्यक्तमिदं जगत् ।। <br>
यत्र भर्तृहरिः शिष्यस्तत्र गत्वा शये ह्यहम्।। ६५ ।। <br>
इत्युक्त्वान्तर्हितो योगी जग्मुस्ते रणमूर्द्धनि ।। <br>
जित्वा प्रवीरसिंहं च वीरसिंहं तथैव च ।। ६६ ।। <br>
हत्वा तस्यायुतं सैन्यं लुण्ठयित्वा च तद्गृहम् ।। <br>
कृत्वा दासमयं भूपं लक्षणः प्रययौ मुदा ।। ६७ ।। <br>
कोशलं देशमागत्य जित्वा तस्य महीपतिम् ।। <br>
सैन्यायुतं सूर्यधरं करयोग्यमचीकरत् ।। ६८ ।। <br>
षोडशाब्दकरं प्राप्य मुद्राकोट्ययुतं मुदा ।। <br>
नैमिषारण्यमागम्य तत्रोषुः स्नानतत्पराः ।। ६९ ।। <br>
होलिकाया दिने रम्ये लक्षणो बलवत्तरः ।। <br>
दत्त्वा दानानि विप्रेभ्यो महोत्सवमकारयत् ।। 3.3.2४.७० ।। <br>
तदा वयं च मुनयः समाधिस्थाश्च भूपतिः ।। <br>
यदा स लक्षणः प्राप्तो नैमिषारण्यमुत्तमम् ।। ७१ ।। <br>
स्नात्वा सर्वाणि तीर्थानि संतर्प्य द्विजदेवताः ।। <br>
कान्यकुब्जपुरं जग्मुश्चैत्रकृष्णाष्टमीदिने ।। ७२ ।। <br>
इति ते कथितं विप्र यथादिग्विजयोभवत् ।। <br>
शृणु विप्र कथां रम्यां बलखानिर्यथा मृतः ।। ७३ ।। <br>
मार्गकृष्णस्य सप्तम्यां भूमिराजो महाबलः ।। <br>
महीपतेश्च वाक्येन सामंतं प्राह निर्भयः ।। ७४ ।। <br>
मया श्रुतस्ते तनयः शारदावरदर्पितः ।। <br>
रक्तबीजत्वमापन्नस्तं मे देहि कृपां कुरु ।। ७५ ।। <br>
इत्युक्तस्स तु सामन्तस्तेन राज्ञेव सत्कृतः । <br>
चामुंडं नाम तनयं समाहूयाब्रवीदिदम् ।। ७६ ।। <br>
पुत्र त्वं नृपतेः कार्यं सदा कुरु रणप्रिय ।। <br>
इति श्रुत्वा पितुर्वाक्यं स वै राजानमब्रवीत् ।। ७७ ।। <br>
देह्याज्ञां भूपते मह्यं शीघ्रं जयमवाप्स्यसि ।। <br>
इति श्रुत्वा स होवाच बलखानिर्महाबलः ।। ७८ ।। <br>
मच्छिरीषवनं छित्वा गृहीत्त्वा राष्ट्रमुत्तमम् ।। <br>
सुस्थितो निर्भयो गेहे बाहुशाली यतेंद्रियः ।।७९।। <br>
यदि त्वं बलखानिं च जित्वा मे ह्यर्पयिष्यसि।। <br>
हत्वा वा तस्य सकलं राष्ट्रं त्वयि भविष्यति ।। 3.3.2४.८० ।। <br>
इत्युक्त्वा रक्तबीजं तं समाहूय स्वकं बलम् ।। <br>
सप्तलक्षं ददौ तस्मै स तत्प्राप्य मुदा ययौ ।। ।। ८१ ।। <br>
उषित्वा त्रिदिनं मार्गे शिरीषाख्यमुपागतः ।। <br>
रुरोध नगरीं सर्वां बलखानेर्महात्मनः।। ८२ ।। <br>
चामुंडागमनं श्रुत्वा बलखानिर्महाबलः।। <br>
पूजयित्वा महमायां दत्त्वा दानान्यनेकशः ।। <br>
लक्षसैन्येन सहितः प्रययौ नगराद्बहिः ।। ८३ ।। <br>
तस्यानुजो महावीरस्सुखखानिर्बलैः सह ।। <br>
हरिणीं तां समारुह्य शत्रुसैन्यमचिक्षपत् ।। ८४ ।। <br>
बलखानिः कपोतस्थो नाशयित्वा रिपोर्बलम् ।। <br>
लक्षसैन्यं मुदा युक्तश्चामुंडं प्रति चागमत् ।। ।। ८५ ।। <br>
तयोश्चासीन्महद्युद्धं स्वस्वसैन्यक्षयंकरम् ।। <br>
अहोरात्रप्रमाणेन निहताः क्षत्रिया रणे ।। ८६ ।। <br>
प्रातःकाले तु संप्राप्ते कृत्वा स्नानादिकाः क्रियाः ।। <br>
जग्मतुस्तौ रणे वीरौ धनुर्बाणविशारदौ ।। ८७ ।। <br>
रथस्थो बलखानिश्च चामुण्डो गजपृष्ठगः ।। <br>
चक्रतुस्तुमुलं घोरं नरविस्मयकारकम् ।। ८८ ।।<br>
बाणैर्बाणांश्च संछिद्य देवीभक्तौ च तौ मुदा ।। <br>
अन्योन्यं वाहने हत्वा भूतलत्वमुपागतौ ।। <br>
खड्गचर्मधरौ वीरौ युयुधाते परस्परम्।।८९।। <br>
यावन्तो रक्तबीजांगात्संजाता रक्तबिंदवः ।। <br>
तावन्तः पुरुषा जाता रक्तबीजपराक्रमाः ।। 3.3.2४.९० ।। <br>
तैश्च वीरैर्मदोन्मत्तैर्बलखानिस्समंततः ।। <br>
संरुद्धोऽभूद् भृगुश्रेष्ठ शारदां शरणं ययौ।।९१।।<br>
एतस्मिन्नंतरे वीरः सुखखानिस्ततोऽनुजः।।<br>
आग्नेयं शरमादाय रक्तबीजानदाहयत्।।९२।। <br>
पुरा तु सुखखा निश्च हव्यैर्देवं च पावकम् ।। <br>
पंचाब्दान्पूजयामास तदा तुष्टस्स्वयं प्रभुः ।। ९३ ।। <br>
पावकीयं शरं रम्यं शत्रुसंहारकारकम् ।। <br>
ददौ तस्मै प्रसन्नात्मा तेनासावभवज्जयी ।। ९४ ।। <br>
बलखानिस्तु बलवान्दृष्ट्वा शत्रुविनाशनम् ।। <br>
पराजितं च चामुंडं बद्ध्वा गेहमुपागतम् ।। ९५।। <br>
कृत्वा नारीमयं वेषं स भीतो ब्रह्महत्यया ।। <br>
दोलामारोप्य बलवान्प्रेषयामास शत्रवे ।। ९६ ।। <br>
हतशेषं पंचलक्षं सैन्यं गत्वा च देहलीम् ।। <br>
वृत्तान्तं कथयामास यथा जातो महारणः ।। ९७ ।। <br>
नारीवेषं च चामुंडं स दृष्ट्वा पृथिवीपतिः ।। <br>
क्रोधाविष्टश्च बलवान्महीपतिमुवाच ह ।। ९८ ।। <br>
कथं जयो मे भविता सुखखानौ च जीविते ।। <br>
श्रुत्वा महीपतिः प्राह च्छद्मना कार्यमाकुरु ।। ९९ ।। <br>
ब्राह्मी माता तयोर्ज्ञेया शुद्धा सैव पतिव्रता ।। <br>
दूतीभिः कारणं ज्ञात्वा पुनर्युद्धं कुरुष्व भोः ।। 3.3.2४.१०० ।। <br>
इति श्रुत्वा महीराजो दूतीस्ताश्छलकोविदाः ।। <br>
आहूय प्रेषयामास बलखानिगृहं प्रति ।।१ ०१।। <br>
ब्राह्मण्यस्तास्तदा भूत्वा बलखानिगृहं ययुः ।। <br>
ससुतां तां प्रशस्याशु पप्रच्छुर्विनयान्विताः ।। १०२ ।। <br>
तव पुत्रौ महावीरौ दिष्ट्या शत्रुक्षयंकरौ ।। <br>
तयोर्मृत्युः कथं भूयाज्जीवतां शरदां शतम् ।। १०३ ।। <br>
तदा ब्राह्मी वचः प्राह पावकीयः शरः शुभः ।। <br>
सुखखानेर्जीवकरो बलखानेः पदाह्वकः ।। १०४ ।। <br>
इति ज्ञात्वा तु ता दूत्यः प्रययुर्देहलीं प्रति ।। <br>
कथयित्वा नृपस्याग्रे धनं प्राप्यं गृहं ययुः ।।१०५।। <br>
महीराजस्तु तच्छ्रुत्वा महादेवमुमापतिम् ।। <br>
पार्थिवैः पूजनं चक्रे सहस्रदिवसान्मुदा ।।१०६।। <br>
<br>
