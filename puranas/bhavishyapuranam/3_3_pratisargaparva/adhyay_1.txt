।। ऋषयः ऊचुः ।। ।। <br>
भगवन्विक्रमाख्यानकालोऽयं भवतोदितः ।। <br>
शतद्वादशमर्यादो द्वापरस्य समो भुवि ।। ।। १ ।। <br>
अस्मिन्काले महाभाग लीला भगवता कृता ।। <br>
तामेतां कथयास्मान्वै सर्वज्ञोऽस्ति भवान्सदा ।। २ ।। <br>
।। सूत उवाच ।। ।। <br>
नारायणं नमस्कृत्य नरं चैव नरोत्तमम् ।। <br>
देवीं सरस्वतीं व्यासं ततो जयमुदीरयेत् ।। ३ ।। <br>
भविष्याख्ये महाकल्पे प्राप्ते वैवस्वतेन्तरे ।। <br>
अष्टाविंशद्द्वापरान्ते कुरुक्षेत्रे रणोऽभवत् ।। ४ ।। <br>
पांडवैर्निर्जिताः सर्वे कौरवाः युद्धदुर्मदाः ।। <br>
अष्टादशे च दिवसे पांडवानां जयोऽभवत् ।। ५ ।। <br>
दिनान्ते भग वान्कृष्णो ज्ञात्वा कालस्य दुर्गतिम् ।। <br>
शिवं तुष्टाव मनसा योगरूपं सनातनम् ।। ६ ।। <br>
।। कृष्ण उवाच ।। ।। <br>
नमः शांताय रुद्राय भूते शाय कपर्दिने।। <br>
कालकर्त्रे जगद्भर्त्रे पापहर्त्रे नमोनमः ।। ७ ।। <br>
पांडवान्रक्ष भगवन्मद्भक्तान्भूतभीरुकान् ।। <br>
इति श्रुत्वा स्तवं रुद्रो नंदियानोपरिस्थितः ।। <br>
रक्षार्थं शिबिराणां च प्राप्तवाञ्छूलहस्तधृक् ।। ८ ।। <br>
तदा नृपाज्ञया कृष्णः स गतो गजसाह्वयम् ।। <br>
पांडवाः पंच निर्गत्य सरस्वत्या स्तटेऽवसन् ।। ९ ।। <br>
निशीथे द्रौणिभोजौ च कृपस्तत्र समाययुः ।। <br>
तुष्टुवुर्मनसा रुद्रं तेभ्यो मार्गं शिवोददात् ।। 3.3.1.१० ।। <br>
अश्वत्थामा तु बलवाञ्छिवदत्तमसिं तदा ।। <br>
गृहीत्वा स जघानाशु धृष्टद्युम्नपुरःसरान् ।। ११ ।। <br>
हत्वा यथेष्टमगमद्द्रौणिस्ताभ्यां समन्वितः ।। १२ ।। <br>
पार्षतस्यैव सूतश्च हतशेषो भयातुरः ।। <br>
पांडवान्वर्णयामास यथा जातो जनक्षयः ।। १३ ।। <br>
आगस्कृतं शिवं ज्ञात्वा भीमाद्याः क्रोधमूर्च्छिताः ।। <br>
स्वायुधैस्ता डयामास देवदेवं पिनाकिनम् ।। १४ ।। <br>
अस्त्रशस्त्राणि तेषां तु शिवदेहे समाविशन् ।। <br>
दृष्ट्वा ते विस्मिताः सर्वे प्रजघ्नुस्तलमुष्टिभिः ।। १५।। <br>
ताञ्छशाप तदा रुद्रो यूयं कृष्णप्रपूजकाः ।। <br>
अतोऽस्माभी रक्षिणीया वधयोग्याश्च वै भुवि ।। १६ ।। <br>
पुनर्जन्म कलौ प्राप्य भोक्ष्यते चापराधकम् ।। <br>
इत्युक्त्वान्तर्दधे देवः पांडवा दुःखितास्तदा ।। १७ ।। <br>
हरिं शरणमाजग्मुरपराधनिवृत्तये ।। <br>
तदा कृष्णयुताः सर्वे पांडवाः शस्त्रवर्जिताः ।। १८ ।। <br>
तुष्टुवुर्मनसा रुद्रं तदा प्रादुरभूच्छिवः ।। <br>
वरं वरयत प्राह कृष्णः श्रुत्वाब्रवीदिदम् ।। १९ ।। <br>
शस्त्राण्यस्त्राणि यान्येव त्वदंगे क्षपितानि वै।। <br>
पांडवेभ्यश्च देहि त्वं शापस्यानुग्रहं कुरु ।। 3.3.1.२० ।। <br>
इति श्रुत्वा शिवः प्राह कृष्णदेव नमोऽस्तु ते ।। <br>
अपराधो न मे स्वामिन्मोहितोऽहं तवाज्ञया ।। २१ ।। <br>
तद्वशेन मया स्वामिन्दत्तः शापो भयंकरः ।। <br>
नान्यथा वचनं मे स्यादंशावतरणं भवेत् ।। २२ ।। <br>
वत्सराजस्य पुत्रत्वं गमिष्यति युधिष्ठिरः ।। <br>
बलखानिरिति ख्यातः शिरीषाख्यपुराधिपः ।। २३ ।। <br>
भीमो दुर्वचनाद्दुष्टो म्लेच्छयोनौ भविष्यति ।। <br>
वीरणो नाम विख्यातः स वै वनरसाधिपः ।। २४ ।। <br>
अर्जुनांशश्च मद्भक्तो जनिष्यति महामतिः ।। <br>
पुत्रः परिमलस्यैव ब्रह्मानन्द इति स्मृतः।।२५।। <br>
कान्यकुब्जे हि नकुलो भविष्यति महाबलः।।<br>
रत्नभानुसुतो सौ वै लक्ष्मणो नाम विश्रुतः।।२६।। <br>
सहदेवस्तु वलवाञ्जनिष्यति महामतिः।।<br>
भीष्मसिंह सुतो जातो देवसिंह इति स्मृतः ।।२७।। <br>
धृतराष्ट्रांश एवासौ जनिष्यत्यजमेरके ।। <br>
पृथिवीराज इति स द्रोपदी तत्सुता स्मृता ।।२८।। <br>
वेला नाम्ना च विख्याता तारकः कर्ण एव हि ।। <br>
रक्तबीजस्तथा रुद्रो भविष्यति महीतले ।।२९।। <br>
कौरवाश्च भविष्यन्ति मायायुद्धविशारदाः।। <br>
पांडुपक्षाश्च ते सर्वे धर्मिणो बलशालिनः ।।3.3.1.३०।। <br>
।। सूत उवाच ।। ।। <br>
इति श्रुत्वा हरिः प्राह विहस्य परमेश्वरम् ।। <br>
मया शक्त्यवतारेण रक्षणीया हि पांडवाः ।।३१।। <br>
महावती पुरी रम्या मायादेवीविनिर्मिता ।। <br>
देशराजसुतस्तत्र ममांशो हि जनिष्यते ।। ३२ ।। <br>
देवकीजठरे जन्मोदयसिंह इति स्मृतः ।। <br>
आह्लादो मम धामांशो जनिष्यति गुरुर्मम ।। ३३ ।। <br>
हत्वाग्निवंशजान्भूपान्स्थापयिष्यामि वै कलिम् ।। <br>
इति श्रुत्वा शिवो देवस्तत्रैवांतरधीयत ।। ३४ ।। <br>
इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये विक्रमाख्यानकाले प्रथमोऽध्यायः ।। १ ।।<br>
<br>
