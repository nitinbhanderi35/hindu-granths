॥ सूत उवाच ॥ ॥ <br>
चतुर्विशाब्दकं प्राप्ते कृष्णांशे बलशालिनि ॥ <br>
इषशुक्लदशम्यां च कृतो राज्ञा महोत्सवः ॥ १ ॥ <br>
भोजयित्वा द्विजश्रेष्ठान्दत्त्वा तेभ्यो हि दक्षिणाः ॥ <br>
स्वभृत्येभ्यस्तथा वित्तं यथायोग्यं क्रमाद्ददौ ॥ २ ॥ <br>
कार्तिक्यां शुभयुक्तायां कृष्णांशो बलसंयुतः ॥ <br>
इन्दुलेन च संयुक्तो देवसिंहेन संयुतः ॥ ३ ॥ <br>
अयुतैः स्वर्णद्रव्यैश्च शूरैर्दशसहस्रकैः ॥ <br>
ययौ बर्हिष्मतीस्थाने नानाभूपसमन्विते ॥ ४ ॥ <br>
एतस्मिन्नंतरे तत्र चित्ररेखा समागता ॥ <br>
वृता सप्तालिभिर्देवी चित्रगुप्तप्रपूजिनी ॥ ५ ॥ <br>
गंगामध्ये महारम्यं यानं मायामयं तया ॥ <br>
कृतं कौतूहलयुतं बहुसंपत्समन्वितम् ॥ ६ ॥ <br>
आगतास्तत्र राजानो नाना तद्दर्शनोत्सुकाः ॥ <br>
तदोदयो देवयुतो जयंतेन समन्वितः ॥ <br>
शतशूरैश्च सहितो दर्शनार्थमुपाययौ ॥ ७ ॥ <br>
चित्ररेखा महारम्या वाहीकनृपतेः सुता ॥ <br>
ददर्श सुदरं कान्तमिंदुलं शशिवन्मुखम् ॥ <br>
येन स्वप्नांतरे रम्यं सार्द्धं भुक्तं तया सुखम् ॥ ८ ॥ <br>
तमाह्लादसुतं ज्ञात्वा साभिनंदनदेहजा ॥ <br>
कृत्वा मोहमयं जालं शुकभूतं तदेंदुलम् ॥ ९ ॥ <br>
हृत्वा स्वयंवरे रम्ये परमानन्दमाययौ ॥ <br>
पुनराहृत्य तां मायां स्वगेहाय ययौ मुदा ॥ 3.3.23.१० ॥ <br>
कृष्णांशस्तु तदा बुद्ध्वा न ददर्श स्वकं शिशुम् ॥ <br>
देवसिंहं बोधयित्वा पप्रच्छ क्व गतः शिशुः ॥ ११ ॥ <br>
कालज्ञो देवसिंहोऽपि मोहितश्चित्रमायया ॥ <br>
न ज्ञातस्तेन वै बालः क्व गतः केन वा हृतः ॥ १२ ॥ <br>
विस्मितं देवसिंहं च दृष्ट्वा कृष्णांशको बली ॥ <br>
रुरोदोच्चैस्तदा गाढं चित्रमायाविमोहितः ॥ १३ ॥ <br>
श्रुत्वा तु रोदनं तस्य खलस्तत्र महीपतिः ॥ <br>
ययौ शीघ्रं प्रसन्नात्मा यत्राह्लादः स्वयं स्थितः ॥ <br>
रुदित्वा तत्र वै गाढं वचनं प्राह नम्रधीः ॥ १४ ॥ <br>
उदयो नाम ते भ्राता मोहयित्वा मदेन तौ ॥ <br>
देवमिन्दुलमेवासौ हत्वा धारास्वरोपयत् ॥ १५ ॥ <br>
प्रत्यक्षं च मया दृष्टं तेन वीरेण वै कृतम् ॥ <br>
शतं स्वर्णं च मे दत्त्वा विनयेनावरोधितः ॥ १६ ॥ <br>
देवसिंहस्ततो बुद्ध्या न ज्ञातं तेन यत्कृतम् ॥ <br>
इति श्रुत्वा तु वचनं निश्चयं नाधिगच्छति ॥ १७ ॥ <br>
एतस्मिन्नंतरे प्राप्तौ तौ वीरौ रोदने रतौ ॥ <br>
तद्वियोगेन कृष्णांशः स्वदेहं त्यक्तुमुद्यतः ॥ १८ ॥ <br>
आह्लादो निश्चयं ज्ञात्वा भाषितं च महीपतेः ॥ <br>
कृष्णांशं ताडयामास वैतसैश्चर्मकर्तनैः॥१९॥ <br>
तस्य माता तथा पत्नी भगिनी प्रेमदुःखिताः ॥ <br>
आह्लादं बोधयामासुर्धूर्तमायाविमोहितम् ॥ <br>
न बोधितस्तदा वीरश्चित्रमायाविमोहितः ॥ 3.3.23.२० ॥ <br>
तदा पुष्पवती देवी स्वपतिं भ्रातृपीडितम् ॥ <br>
दृष्ट्वा तत्र गता शीघ्रं पतिदुःखेन दुःखिता ॥२१॥ <br>
विनापराधं कृष्णांशो महानिंदामवाप्तवान् ॥ <br>
तदा वेदविदो विप्रा आह्लादं प्राहुरूर्जितम् ॥ २२ ॥ <br>
वधस्त्यागः समो ज्ञेयो योग्यं बुद्ध्या विचारय ॥ <br>
इत्युक्तः स तुरीयात्मा पुत्रशोकेन दुःखितः ॥ ॥२३ ॥ <br>
चांडालांश्च समाहूय बद्ध्वा तं पुत्रघातिनम् ॥ <br>
दत्त्वा तेभ्यः सपत्नीकं वधं कुरुत मा चिरम् ॥ २४ ॥ <br>
अस्य नेत्रे समुत्पाट्य मां दर्शयत संयुताः ॥ <br>
इति श्रुत्वा गतास्ते वै गहनं व्याघ्रसेवितम् ॥ २५ ॥ <br>
देवसिंहस्ततो गत्वा दत्त्वा तेभ्यो महद्धनम् ॥ <br>
संप्राप्य दंपती वीरश्चांडालेभ्यो वनं ययौ ॥ २६ ॥ <br>
बलखानेस्तु या पत्नी गजमुक्ता पतिव्रता ॥ <br>
दंपती पालयामास गुह्यगेहे मुदा युता ॥ २७ ॥ <br>
चांडालास्ते तु संगत्य मृगनेत्रे च तं ददुः ॥ <br>
देवसिंहस्तदागत्य क्रोधात्मा च तमब्रवीत् ॥ <br>
धिक्त्वां पापं दुराचारं त्वया मे हिंसितः सखा ॥ २८ ॥ <br>
जीवितस्त्वत्सुतो भूमौ तदन्वेषणहेतवे ॥ <br>
यास्यामि विविधान्राष्ट्रान्सत्यंसत्यं ब्रवीम्यहम् ॥ <br>
इत्युक्त्वा प्रययौ वीरः शिरीषाख्यपुरं शुभम् ॥ २९ ॥ <br>
गजमुक्तामनुज्ञाप्य दंपती प्राप्य निर्भयः ॥ <br>
मयूरनगरं रम्यं निशि घोरं समाययौ ॥ 3.3.23.३० ॥ <br>
मकरंदस्तु बलवान्ज्ञात्वा तत्सर्वकारणम् ॥ <br>
स्वसुः पतिं च भगिनीं स्वांते प्रेम्णा न्यवासयत् ॥ ३१ ॥ <br>
धर्ममाराधयामास यज्ञैर्नानाविधैः स्तवैः ॥ <br>
प्रसन्नो धर्मराजश्च मकरन्दमुवाच ह ॥ ३२ ॥ <br>
अभिनंदनभूपस्य सुता चित्रप्रपूजिनी ॥ <br>
नाट्यात्मजा केसरिणी तत्सखी दंभकोविदा ॥ ३३ ॥ <br>
केसरिण्या गुरुर्ज्ञेयः कुतुको योगुरूपधृक् ॥ <br>
तेन प्रसारिता माया शतयोजनमन्तरा ॥ ३४ ॥ <br>
शत्रुभिर्दुर्गमा भूमिः शत्रुपाषाणकारिणी ॥ <br>
चित्रगुप्तप्रभावेण निर्भयो भूपतिः स्वयम् ॥ ३५ ॥ <br>
चित्ररेखाभूपसुता जयंतस्तु तया हृतः ॥ <br>
नररूपधरो रात्रौ शुकरूपधरो दिने ॥ <br>
इन्दुलश्च स्थितो दुःखी चित्रमायाविमोहितः ॥ ३६ ॥ <br>
कृष्णांशश्च भवान्देवः सहितः सूर्यवर्मणा ॥ <br>
मया दत्तानि यंत्राणि गृहीत्वा ते मुदा युताः ॥ <br>
चित्ररेखां समागत्य नृत्यादींस्तैः समं कुरु ॥ ३७ ॥ <br>
मोहयित्वा च तां देवीं पठित्वा तन्मतं शुभम् ॥ <br>
पुनरागच्छ वै शीघ्रं सैन्ययोगं पुनः कुरु ॥ ॥ ३८ ॥ <br>
इत्युक्त्वान्तर्दधे देवस्स राजा विस्मयान्वितः ॥ <br>
कृष्णांशं वर्णयामास यथा धर्मेण भाषितम् ॥ ३९ ॥ <br>
फाल्गुने मासि संप्राप्ते त्रयस्ते योगिरूपिणः ॥ <br>
ययुरिन्नगटं रम्यं नृत्यगीतविशारदाः ॥ 3.3.23.४० ॥ <br>
मृदंगांकस्तदा देवो मकरंदो विपंचिमान्॥ <br>
नृत्यगानकरो वीरः कृष्णांशः सर्व मोहनः ॥ ४१ ॥ <br>
मोहयित्वा च नगरं तथा गजपतिं नृपम् ॥ <br>
सकुलं च ससैन्यं च तुष्टो राजाब्रवीदिदिदम् ॥ ४२ ॥ <br>
वांछितं ब्रूहि मे योगिन्स श्रुत्वा प्राह नम्रधीः ॥ <br>
देहि मे सूर्यवर्माणं स्वसुतं कार्यहेतवे ॥४३॥ <br>
कृत्वा कार्यमहं शीघ्रं पुनर्दास्यमि ते सुतम्॥ <br>
विधिना निर्मितो धर्मो राजभिर्विश्वरक्षणम् ॥४४॥ <br>
इति श्रुत्वा गजपतिर्दत्त्वा तेभ्यः स्वकं सुतम् ॥ <br>
स्वराज्ञीमाययौ राजा गतास्ते कार्यतत्पराः ॥४५॥ <br>
पक्षमात्रेण बाह्लीकं नगरं प्रययुर्मुदा ॥ <br>
धर्मदत्तानि यंत्राणि गृहीत्वा शत्रुमंदिरम् ॥ ४६ ॥ <br>
आययुर्लास्यतत्त्वज्ञा नृपमोहनतत्पराः ॥ <br>
सर्वे च नागराः प्राप्तास्तत्र क्षत्रगणा मुदा ॥४७॥ <br>
मोहितास्तैश्च ते सर्वे गीतनृत्यविशारदैः ॥ <br>
महद्धनं ददौ तेभ्यस्तोमरान्वयसंभवाः ॥४८॥ <br>
तानादाय पुनर्भूपः स्वगेहमभिनंदनः ॥ <br>
आययौ गेहनृत्यार्थी कारयामास वै पुनः ॥४९॥ <br>
मकरंदस्तदा वीणां मृदंगं भीष्मजो बली॥<br>
मंजीरं सूर्यवर्मा च कृष्णांशो गाननृत्यकम् ॥3.3.23.५०॥ <br>
गृहीत्वा मोदयामासुर्नारीवृन्दा महोत्तमम् ॥ <br>
चित्ररेखा स्वयं दृष्ट्वा तेषां मोहनहेतवे ॥ ५१ ॥ <br>
मायां निर्वापयामास निष्फला साऽभवत्क्षणात् ॥  <br>
मोहिता तैश्च सा देवी तानुवाच मुदान्विता ॥ ५२ ॥ <br>
वांछितं ब्रूहि मे वीर कृष्णांशश्चाह तां वधूम्॥ <br>
शुकं देहि च मे देहि नो चेच्छापं ददाम्यऽहम् ॥ ५३ ॥ <br>
इति श्रुत्वा चित्ररेखा शोकव्याकुलचेतना ॥ <br>
कृष्णांशं योगिनं प्राह सत्यं कथय को भवान् ॥ ५४ ॥ <br>
इंद्राद्या देवतास्सर्वे मया निर्मितया यया ॥ <br>
मोहिताः क्षणमात्रेण न भवान्मोहितो मया ॥५५॥ <br>
देवो नारायणो वापि धर्मो वापि शिवः स्वयम् ॥ <br>
इत्युक्तस्स तु कृष्णांशो वचनं प्राह निर्भयः ॥५६॥ <br>
उदयो नाम मे राज्ञि देवसिंहोऽयमुत्तमः ॥ <br>
मच्छ्यालो मकरंदोऽयं सूर्यवर्मा तथाविधः ॥ ५७ ॥ <br>
इन्दुलस्य वियोगेन वयं योगित्वमागताः ॥ <br>
मद्गुरुश्च तथोन्मादी संकुलस्तद्वियोगतः ॥ ५८ ॥ <br>
शुकं देहि महामाये इंदुलं देहि वा यदि ॥ <br>
इत्युक्त्वाशु रुरोदोच्चैर्हा इन्दुल महाबल ॥ ५९ ॥ <br>
दर्शनं देहि मे शीघ्रं नो चेत्प्राणांस्त्यजाम्यहम् ॥ <br>
इत्येवंवादिनं वीरं चित्ररेखा महोत्तमा ॥ 3.3.23.६० ॥ <br>
कृत्वा लज्जां पुनः प्राह मां च पुत्रं गृहाण भोः ॥ <br>
कृत्वा नरमयं रूपं स्वकान्तं सर्वसुंदरम् ॥ ६१ ॥ <br>
पतित्वा तच्चरणयो रुरोदोच्चैश्च दंपती ॥ <br>
तथाविधौ च तौ दृष्ट्वा कृष्णांशो हर्षसंयुतः ॥ ६२ ॥ <br>
इंदुलेनैव लिखितं गृहीत्वा पत्रमुत्तमम्॥ <br>
धर्मयंत्रप्रभावेण मयूरनगरं ययौ ॥ ६३ ॥ <br>
सूर्यवर्मा गतो गेहं मकरंदेन मानितः ॥ <br>
देवसिंहस्तु बलवान्गृहीत्वा पत्रमुत्तमम् ॥६४॥ <br>
ययौ मनोरथारूढो यत्राह्लादः शुचान्वितः ॥ <br>
को भवानिति तं प्राह महोन्मादीव दृश्यते ॥ ६५ ॥ <br>
देवसिंहं च मां विद्धि तव पुत्रान्वेषणे रतम् ॥ <br>
पत्रं गृहाण भो वीर लिखितं तत्सुतेन वै ॥ ६६ ॥ <br>
इति श्रुत्वा स आह्लादश्चा ह्लादं परमाप्तवान् ॥ <br>
ज्ञात्वा तत्कारणं सर्वं यथाविधि सुतो हृतः ॥६७॥ <br>
महीपतिं समाहूय वचनं प्राह नम्रधीः॥ <br>
सत्यं कथय मे भूप कृष्णांशेन हतस्सुतः ॥ ६८ ॥ <br>
स होवाच श्रुतं वीर कृष्णांशेन यथा हतः ॥ <br>
इत्युक्त्वा तु विहस्याशु कार्यसिद्धिमुपागतः ॥ ६९ ॥ <br>
अह्लादः क्रोधताम्राक्षः केशाना कृष्य तं मुदा ॥ <br>
वेतसैस्ताडयामास स्वहस्तेन पुनः पुनः ॥ 3.3.23.७० ॥ <br>
श्रुत्वा परिमलो राजा सपत्नीकस्समागतः ॥<br>
बहुधा मोदयामास रामांशं बहुरूपिणम् ॥ ७१ ॥ <br>
अरे धूर्त महापापिन्मद्बंधुर्घातितस्त्वया ॥ <br>
गतो यत्र मम प्राणस्सकुलं त्वां नयाम्यहम् ॥ ७२ ॥ <br>
तदा महीपतिर्दुःखी निःश्वासो मौनमास्थितः ॥ <br>
तदघं हृदि संस्थाप्य महापीडामवाप्तवान् ॥ ७३ ॥ <br>
एतस्मिन्नंतरे वीरो बलखानिः समागतः ॥ <br>
विमुच्य मातुलं धूर्तं ज्येष्ठबन्धुमसान्त्वयत् ॥ ७४ ॥ <br>
स चकार विवाहार्थमुद्योगं भ्रातृजस्य वै ॥ <br>
नेत्रसिंहो नृपः प्राप्तो लक्षसैन्यसमन्वितः ॥ ७५ ॥ <br>
तारकश्च तमायातस्सार्द्धं शूरसहस्रकैः ॥ <br>
वीरसेनः स्वयं प्राप्तः शूरैः सार्द्धं नवाऽयुतैः ॥ ७६ ॥ <br>
तालनश्च ततः प्राप्तो लक्षसैन्यसम न्वितः ॥ <br>
सूर्यवर्मा तथा प्राप्तो लक्षसैन्यसमन्वितः ॥ ७७ ॥ <br>
ब्रह्मानंदः स्वयं प्राप्तस्त्रिलक्षबलसंयुतः ॥ <br>
आह्लादश्च शुचाविष्टो लक्षसैन्य समन्वितः ॥ ७८ ॥ <br>
हा बंधो क्व गतस्त्वं वै मां त्यक्त्वा पुरुषाधमम् ॥ <br>
इत्युक्त्वा प्रययौ वीरः शोकव्याकुलचेतनः ॥ ७९ ॥ <br>
बलखानिस्तु बलवाँल्लक्षसैन्यसमन्वितः ॥ <br>
देवसिंहेन सहितो बाह्लीकं प्रति सोगमत् ॥ 3.3.23.८० ॥ <br>
अहोरात्रप्रमाणेन मासैकः पथि वै गतः ॥ <br>
ज्येष्ठकृष्णस्य पंचम्यां वाह्लीकग्राममाप्तवान् ॥ <br>
व्यूहः स्वकीयसैन्यानां रचितो बलखानिना ॥ ८१ ॥ <br>
एको रथः स्थितो युद्धे तत्पश्चात्संस्थिता गजाः ॥ <br>
पञ्चाशच्च क्रमात्तेषां वाजिनश्च शतंशतम् ॥ ८२ ॥ <br>
तेषां पश्चात्क्रमाज्ज्ञेया पत्तयो दश संस्थिताः ॥ <br>
एका सेना च सा ज्ञेया तत्प्रमाणं ब्रवीम्यहम् ॥ ८३ ॥ <br>
एको रथो गजास्सर्वे शतार्द्धं तु हयास्तु ये ॥ <br>
सेनायां पञ्चसाहस्राः शतघ्न्यस्तु तथा स्मृताः॥ ८४ ॥ <br>
पञ्चायुतानि सेनायां सर्वे पदचराः स्मृताः ॥ <br>
एवंविधाश्च ताः सेना बलखानेश्च षोडश ॥ ८५ ॥ <br>
गजास्तु दशसाहस्रा मदमत्ताः पृथग्ययुः ॥ <br>
युद्धे ऽस्मिन्गणितं ह्येवं शूराः शत्रुप्रहारिणः ॥ ८६ ॥ <br>
अभिनन्दनभूपस्य म्लेच्छाः पैशाचधर्मिणः ॥ <br>
त्रिलक्षाश्च हयारूढा एकलक्षाः शतप्रिपाः? ॥ ॥ ८७ ॥ <br>
एकलक्षः पदचरा भुशुण्डीपरिघायुधाः ॥ <br>
तोमरान्वयसंयुक्ताः क्षत्रियाः प्रयुतानि वै ॥ <br>
गजस्थास्तत्र संप्राप्ता यत्राह्लादमहा चमूः ॥ ८८ ॥ <br>
तयोश्चासीन्महद्युद्धं तुमुलं रोमहर्षणम् ॥ <br>
मदमत्ताश्च ते सर्वे निर्भया रणमाययुः ॥ ८९ ॥ <br>
सप्ताहोरात्रमभवद्युद्धं समरशालि नाम् ॥ <br>
बाह्लीकस्यार्द्धसेना च क्षयं नीता च तैर्नृपैः ॥ 3.3.23.९० ॥ <br>
एकलक्षं हताः सर्वे बलखानेश्च सैन्यपैः ॥ <br>
हाहाभूते शत्रुसैन्ये भयभीते दिशो गते ॥ <br>
हर्षिता बलखान्याद्या जय दुर्गे वचोऽब्रुवन्॥९१॥ <br>
दृष्ट्वा सैन्यविनाशं च राज्ञः सप्तकुमारकाः ॥ <br>
कौरवांशाश्च ते जग्मुर्यत्र जातो महारथाः॥९२॥ <br>
महानन्दश्च नन्दश्च परानन्दोपनन्दकौ ॥ <br>
सुनन्दश्च सुरानन्दः प्रनन्दः क्रमतोभवाः ॥ ९३ ॥ <br>
गजस्थास्ते महावीरास्तोमरान्वयसंभवाः ॥ <br>
सेनां जघ्नुः शरैस्तीक्ष्णैर्बलखानेर्महात्मनः ॥ ९४ ॥ <br>
भयभीताश्च ते सर्वे बलखानिमुपाययु ॥ <br>
दृष्ट्वा सैन्यं पराभूतं बलखानिस्तदा रुषा ॥ ९५ ॥ <br>
अभ्यधावत वेगेन कपोतस्थो महाबलः ॥ <br>
नंदं प्रति तथा देवः परानंदं च तालनः ॥ ९६ ॥ <br>
उपनन्दं सूर्यवर्मा सुनन्दं प्रति तारकः ॥ <br>
नेत्रसिंहः सुरानन्दं प्रनन्दं प्रति यादवः ॥ ९७ ॥ <br>
युध्यमानास्तु ते सर्वे परस्परं वधैषिणः ॥ <br>
दिनार्द्धमभवद्युद्धं बहुवीरप्रणाशनम् ॥ ९८ ॥ <br>
पराजितास्तु ते पुत्रा बाह्लीकस्य महाबलाः ॥ <br>
त्यक्त्वा युद्धं ययुर्गेहं भीरुका बलखानिना ॥ ९९ ॥ <br>
दृष्ट्वा तेषां बलं घोरमभिनन्दनभूमिपः ॥ <br>
कुतुकं च समाहूय नाट्यां केसीरणीं तथा ॥ <br>
कथितं कारणं राज्ञा यथा जातः पराजयः ॥ 3.3.23.१०० ॥ <br>
इति श्रुत्वा तु कुतुकस्तमाश्वास्य महीपतिम् ॥ <br>
स ध्यात्वा शांबरीं मायां महादेवेन निर्मिताम् ॥ <br>
तत्सैन्यं मोहयामास शिलाभूतमचेतनम् ॥ १०१ ॥ <br>
तदा केसरिणी नाट्या अष्टौ बद्ध्वा महाबलान्॥ <br>
राज्ञः पार्श्वमुपागम्य दत्त्वा तान्गेहमाययौ ॥१०२॥ <br>
बाह्लीकश्च प्रसन्नात्मा बद्ध्वा तान्निगडैर्दृढैः ॥ <br>
लुंठित्वा द्रविणं तेषां कोशमध्ये समाक्षिपत् ॥ १०३ ॥ <br>
देव्याश्च वरदानेन देवसिंहो भयातुरः ॥ <br>
महावतीं समागम्य स्वर्णवत्यै न्यवेदयत् ॥ १०४ ॥ <br>
ज्ञात्वा स्वर्णवती देवी सर्वविद्याविशारदा ॥ <br>
श्येनीं मूर्तिं समास्थाय ययौ पुष्पवतीं प्रति ॥ १०५ ॥ <br>
दृष्ट्वा तु दंपती तत्र मकरंदं गृहे स्थितौ ॥ <br>
रुदित्वा कथयामास यथा प्राप्तः पराजयः ॥ ॥ १०६ ॥ <br>
कृष्णांशस्तु तदा दुःखी मकरन्दं वचोऽब्रवीत् ॥ <br>
गच्छ वीर मया सार्द्धं मद्गुरुर्बंधनं गतः ॥ १०७ ॥ <br>
कुलक्षये महत्पापं सुप्रोक्तं पूर्व सूरिभिः ॥ <br>
निमग्नान्दुःखजलधौ समुद्धर मम प्रिय ॥ १०८ ॥ <br>
इति श्रुत्वा तु तच्छयालः शूरायुतसमन्वितः ॥ <br>
संन्यस्तवेषमास्थाय खड्गचर्मसमन्वितः ॥ <br>
कृष्णांशेन हयारूढो बाह्लीकं त्वरितो ययौ ॥ १०९ ॥ <br>
तदा स्वर्णवती देवी पुष्पवत्या समन्विता ॥ <br>
श्येनीरूपमुपास्थाय ययौ यत्र महारणः ॥ 3.3.23.११० ॥ <br>
स छित्त्वा शांबरीं मायां बोधयित्वा स्वसैनिकान् ॥ <br>
रुरोध नगरीं तस्य बाह्लीकस्य महात्मनः ॥ १११ ॥ <br>
दृष्ट्वा ताञ्छत्रुसंयुक्तान्कुतुकस्तु तया सह ॥ <br>
पुनश्च शांबरीं मायां प्रेषयामास तान्प्रति ॥ ११२ ॥ <br>
छित्त्वा सा सकलां मायां बद्ध्वा तौ दैत्यसन्निभौ ॥ <br>
नगरं दाहयामास तस्य भूपस्य मायया ॥ ११३ ॥ <br>
न दाहो दाहमापन्नो न भस्मी भस्मवान्खलु ॥ <br>
स्वर्णवत्या कृतं चित्रं स्वयं देव्या च मायया ॥ ॥ ११४ ॥ <br>
तदा पुष्पवती देवी हत्वा केसरिणी रुषा ॥ <br>
तन्मांसैस्तर्पयामास गृध्रगोमायुवायसान् ॥ ११५ ॥ <br>
कुतुकं च तथाभूतं हत्वा स्वर्णवती स्वयम् ॥ <br>
कारागारे लोहमये स्थितान्वीरानमोचयत् ॥ ११६ ॥ <br>
पुनरागम्य सा देवी तया सार्द्धं शुभानना ॥ <br>
मकरन्दः स्थितो यत्र कृष्णांशेन समन्वितः ॥ ११७ ॥<br>
ते सर्वे विस्मिताश्चासञ्ज्ञात्वा देव्या विमोहिताः ॥ <br>
क्रोधवन्तो महावीरा युद्धाय समुपाययुः ॥ ११८ ॥ <br>
पुनश्चासीत्तयोर्युद्धं सेनयोरुभयोर्मृधे ॥ <br>
बलखानिं महानन्दो नन्दश्चाह्लादमाययौ ॥ ११९ ॥ <br>
परानंदस्तथा देवं तारकं चोपनंदनः ॥ <br>
सुनन्दो नेत्र सिंहं च सुरानंदश्च तालनम् ॥ 3.3.23.१२० ॥ <br>
प्रनन्दो वीरसेनं च ब्रह्मानन्दं स भूपतिः ॥ <br>
गजस्थिताश्च ते सर्वे धनुर्युद्धपरायणाः ॥ <br>
अहोरात्रमभूद्युद्धं तेषां च तुमुलं क्रमात् ॥ १२१ ॥ <br>
एतस्मिन्नन्तरे रात्रौ चित्ररेखा समागता ॥ <br>
स्वकीयान्व्याकुलीभूतांस्तादृशांश्च विलोक्य वै ॥ १२२ ॥ <br>
चित्रगुप्तं तदा ध्यात्वा चित्रमायामचीकरत् ॥ <br>
तदा तद्बांधवाश्चासन्बहुधा चाभिनंदनाः ॥ १२३ ॥ <br>
तान् दृष्ट्वा विस्मिताः सर्वे भयभीताश्च दुद्रुवुः ॥ <br>
त्यक्त्वा युद्धमयीं भूमिं शोकव्याकुलचेतना ॥ १२४ ॥ <br>
पंचयोजनमागत्य ततो वासमकारयन् ॥ <br>
संध्याकाले तमोभूते निरुत्साहा महाबलाः ॥ १२५॥ <br>
हा कृष्णांश महाबाहो शरणागतवत्सल ॥ <br>
इन्दुलस्ते कुमारोऽयं संहृतश्चित्ररेखया ॥ १२६ ॥ <br>
तया विमोहिता वीरा वयं ते शरणं गताः ॥ <br>
इत्युक्त्वा रोदनं चक्रुः क्व गतोऽसि महामते ॥१२७॥ <br>
तदा कोलाहलश्चासीद्रुदतां बलशालिनाम् ॥ <br>
आह्लादं गर्हयित्वा ते मूर्छिता भुवि विह्वलाः ॥ १२८ ॥ <br>
आह्लादस्तुऽतथा श्रुत्वा वज्रपाताहतः स्वयम् ॥ <br>
उन्मादिवत्तदा भूत्वा ताडयामास वक्षसि ॥ १२९ ॥ <br>
एतस्मिन्नंतरे योगी कृष्णांशो भगवत्कला ॥ <br>
चंद्रोदये स्वयं प्राप्तश्चाष्टम्यां भृगुवासरे ॥ 3.3.23.१३० ॥ <br>
शूरश्च दशसाहस्रैर्मकरंदेन संयुतः ॥ <br>
तत्सेनां बोधयामास पालितां बलखा निना ॥ १३१ ॥ <br>
जित्वा तान्सर्वभूपालान्गृहीत्वा विपुलं धनम् ॥ <br>
पञ्चशब्दस्थितं बंधुं प्रत्यागत्य जगर्ज वै ॥ १३२ ॥ <br>
तस्य शब्देन शेषांशो बोधितो बलशालिना ॥ <br>
शकुनं शुभमालोक्य भुजावुत्थाप्य वीर्यवान् ॥ <br>
स्वांके निवेशयामास कृष्णांशं योगिरूपिणम् ॥ १३३ ॥ <br>
स्नापयित्वा श्रुधाराभिः कृष्णांशं प्रेमविह्वलः ॥ <br>
दत्त्वा द्विजातिमुख्येभ्यो वर्णयामास कारणम् ॥ १३४ ॥ <br>
कृष्णांशोऽपि प्रसन्नात्मा स्वकीयां सकलां कथाम्॥ <br>
वर्णयित्वा यथाभूतां पुनर्बाह्लीकमाययौ ॥१३५॥ <br>
चित्रविद्यां स्वयं कृत्वा पाठितां चित्ररेखया ॥ <br>
बद्ध्वाभिनंदनं भूपं ससुतं च समंत्रिणम् ॥ <br>
विवाहं कारयामास जयंतस्य तया सह ॥ १३६ ॥ <br>
बाह्लीकस्तु प्रसन्नात्मा दत्त्वा च विपुलं धनम् ॥ <br>
स्वसुतां चित्ररेखां च जयन्ताय मुदा ददौ ॥१३७॥ <br>
शतं गजान्हयांस्तत्र सहस्राणि धनैर्युतान् ॥ <br>
शतं दासांस्तथा दासीर्जयंताय स्वय ददौ ॥ १३८ ॥ <br>
प्रस्थानं कारयामास बलखानेर्महात्मनः ॥ <br>
श्रावणे मासि संप्राप्तास्ते सर्वे च महावतीम् ॥ १३९ ॥ <br>
स्वंस्वं गेहं ययुस्सर्वे भूपाश्चाह्लादमानिताः ॥ <br>
इति ते कथितं विप्र चरित्रं कलिनाश नम्॥ <br>
शृण्वतां सर्वपापघ्नं कथयिष्यामि वै पुनः ॥ 3.3.23.१४० ॥ <br>
<br>
