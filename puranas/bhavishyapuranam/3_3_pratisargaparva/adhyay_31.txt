।। सूत उवाच ।। ।। <br>
शृणु विप्र महाभाग चंद्रभट्टस्तदा स्वयम् ।। <br>
महीराजं सदःस्थं तं चन्द्रतुल्यस्समागतः ।। १ ।। <br>
तमागतं समालोक्य स राजा शोकतत्परः ।। <br>
उवाच वचनं रम्यं शृणु मंत्रिवर प्रभो ।। २ ।। <br>
कृष्णांशाद्यैर्महाशूरैर्मद्ग्रामे भयमागतम् ।। <br>
कदा ते च मरिष्यंति कंटका मम दारुणाः ।। ३ ।। <br>
इत्युक्तस्स तु शुद्धात्मा ध्यात्वा सर्वमयीं शिवाम् ।। <br>
वचनं प्राह राजानं स्थ भूपशिरोमणे ।। ४ ।। <br>
जिष्णोरंशात्समुद्भूतो ब्रह्मानंदो महावतीम् ।। <br>
स कृष्णांशसखः श्रेष्ठः सर्वदा तत्प्रिये रतः ।। ५ ।। <br>
यदा च मलनापुत्रो देहं त्यक्त्वा गमिष्यति ।। <br>
तदा ते सर्वदेवांशा गमिष्यंति यतो गताः ।। ६ ।। <br>
इत्येवंवादिनं धीरममात्यं च महीपतिः ।। <br>
वचनं प्राह नम्रात्मा कोऽप्यर्थश्चिंतितो मया ।। ७ ।। ।<br>
एकाकिनं महाशूरं ब्रह्मानंदं नृपोत्तमम् ।। <br>
समाहूय महीराजो द्विरागमनहेतवे ।। <br>
छद्मना घातयित्वा तं कृतकृत्यो भविष्यति ।। ८ ।। <br>
इत्युक्ते नृपतिं प्राह महीराजः प्रसन्नधीः ।। <br>
वचनं शृणु भो मित्र गच्छ शीघ्रं महावतीम् ।। ९ ।। <br>
मलनां च समागत्य बोधयित्वा तु तां स्वयम् ।। <br>
ममान्तिकमुपागम्य चिरं जीव सुखीभव ।। 3.3.31.१० ।। <br>
इति श्रुत्वा तु वचनं नत्वा तं च महीपतिः ।। <br>
रात्रौ घोरं मुनिश्रेष्ठ मलनां प्राह निर्भयः ।।११ ।। <br>
वधूस्तव महाराज्ञि वेला नाम सुरूपिणी ।। <br>
संप्राप्ता यौवनवती पतियोग्या शुभानना ।। १२ ।। <br>
कुजातिश्चैव कृष्णांशः श्रुतो राज्ञा महात्मना ।। <br>
अतो न प्रेषिता पुत्री तव पुत्राय धीमते ।। <br>
अतो मद्वचनं मत्वा कुरु कार्यं तव प्रियम् ।। १३ ।। <br>
मया सार्द्धं तव सुतो ब्रह्मानंदो महाबलः ।। <br>
उर्वीयां नगरीं प्राप्य तदा मत्सैन्यसंयुतः ।। १४ ।। <br>
महीराजमुपागम्य पत्नीं शीघ्रमवाप्स्यति ।। <br>
नो चेन्ममाज्ञया वेला त्यक्त्वा कान्तं मरिष्यति ।। १५ ।। <br>
इति श्रुत्वा तु सा राज्ञी मोहिता देवमायया ।। <br>
राजानं समुपागम्य भ्रातुर्वचनमुत्तमम् ।। <br>
कथयामास वै सर्वं श्रुत्वा भूपोऽब्रवीदिदम् ।। १६ ।। <br>
महीपतिर्महाधूर्तो मद्विनाशाय चोद्यतः ।। <br>
तस्य वार्ता न मे रम्या कपटस्तेन निर्मितः ।। १७ ।।<br>
&nbsp;इति श्रुत्वा च मलना राजानं कोपसंयुतम् ।। <br>
वचनं प्राह भो राजन्यथा बंधुस्तथा ह्यहम्।।<br>
वचनं कुरु मे राजन्नो चेत्प्राणांस्त्यजाम्यहम्।।१८।। <br>
इत्युक्तवादिनीं रात्रौ तदा परिमलो नृपः ।। <br>
ब्रह्मानन्दं ददौ तस्मै स सुतो मातृवत्सलः ।। १९ ।। <br>
मातुराज्ञां पुरस्कृत्य मातुलेन समन्वितः ।। <br>
रात्रौ च मातुलग्रामं संप्राप्य मुदितोऽभवत् ।।3.3.31.२०।। <br>
प्रातःकाले च संप्राप्ते हरिनागरमास्थितः ।। <br>
एकाकी देहलीं रम्यां प्रययौ देवमोहितः ।। २१ ।। <br>
सायंकाले तु संप्राप्ते महीराजस्य मंदिरे ।। <br>
अगमां दर्शयामास सुरूपां दिव्यविग्रहाम् ।। २२ ।। <br>
अगमा च समालोक्य परं हर्षमुपाययौ ।। <br>
माघशुक्लस्य चाष्टम्यां ब्रह्मानंदश्च निर्भयः ।। <br>
श्यालानां योषितः सप्त ददर्श रुचिरानना ।। २३ ।। <br>
तिस्रो नार्यश्च विधवाश्चतस्रो धवसंयुताः ।। <br>
ब्रह्मानंदं शरुमयं वाक्यमूचुर्मुदान्विताः ।। २४ ।। <br>
ब्रह्मानंद महाभाग सावधानं वचः शृणु ।। <br>
तव पत्नी स्वयं काली वेला कलहरूपिणी ।। <br>
संजहार धवानेव नो वयं तु सुदुःखिता ।। २५ ।। <br>
सापत्न्यमस्तु तत्तस्या गृहाणास्मान्मनोहर ।। <br>
धवान्विदेहि नो वीर पतिर्भव मुदान्वितः ।। २६ ।। <br>
इति श्रुत्वा वचस्तासां ब्रह्मानंदो महाबलः ।।<br>
उवाच मधुरं वाक्यं श्रुतिस्मृतिसमन्वितम् ।। २७ ।। <br>
पुरा सत्ययुगे नारी चोत्तमा च पतिव्रता ।। <br>
त्रेतायां मध्यमा जाता निकृष्टा द्वापरे पुनः ।। २८ ।। <br>
अधमा हि कलौ नारी परपुंसोपभोगिनी ।। <br>
अतस्तु कलिकाले वै विहाहो? विधवास्त्रियाः ।। <br>
देवलेन शुभः प्रोक्तश्चासितेन स्वयं स्मृतौ ।।२९।। <br>
सती सत्ये तु सा प्रोक्ता त्रेतायां पतिभस्मगा ।।3.3.31.३०।। <br>
सती सा मध्यमा प्रोक्ता द्वापरे विधवा सती ।। <br>
ब्रह्मचर्यपरा ज्ञेया कलौ नास्ति सतीव्रतम् ।। ३१ ।। <br>
अतो यूयं मया सार्द्धं भुंक्षध्वममलं सुखम् ।। <br>
इति श्रुत्वा प्रियं वाक्यं तिस्रस्ता विधवाः स्त्रियः ।। ३२ ।। <br>
कृत्वा शृंगार रूपाणि भूषणानि च सर्वशः ।। <br>
ब्रह्मानंदमुपागम्य समालिंगनतत्पराः ।।३३।। <br>
ता दृष्ट्वा मलनापुत्रो वचनं प्राह निर्भयः ।।३४।। <br>
युष्माभिः पतयो मुक्ता ये च मद्बंधुना हताः ।। ३५ ।। <br>
युष्मानतो न गृह्णीयां सत्यंसत्यं ब्रवीम्यहम्।। <br>
इति श्रुत्वा वचो घोरं हास्ययुक्तं च योषितः ।।३६।। <br>
महीराजन्तमागम्य  रुरुदुर्भृशदुःखिताः।। <br>
राजन्वेलापतिर्धूर्तो मम धर्मं जहाति वै ।। <br>
दंडं देहि च धूर्ताय नो चेत्प्राणांस्त्यजाम्यहम् ।। ३७ ।। <br>
इति श्रुत्वा महीराजो ब्रह्मानन्दं महाबलम् ।। <br>
समाहूय वचः प्राह भवान्भूपकुलाधमः ।। ३८ ।। <br>
परस्त्रियं च यो भुंक्ते स याति यममंदिरम् ।। <br>
अद्यैव त्वं सुताकान्त कारागृहमवाप्नुयाः ।। ३९ ।। <br>
इतिश्रुत्वा वचो घोरं ब्रह्मानंदो महाबलः ।। <br>
सत्सरोः खड्गमुत्सृज्य महीराजमधावत ।। 3.3.31.४० ।। <br>
दृष्ट्वा भयातुरो राजा चामुंडान्तमुपाययौ।। <br>
कपाटं दृढमाच्छाद्य तत्र वासमकारयत् ॥ ४१ ॥ <br>
॥ ऋषय ऊचुः।। ॥ ॥ <br>
तासां कथं विवाहाः स्युस्तत्त्वं नो ब्रूहि विस्तरात्।। <br>
कुत्रत्यास्ताः किमंशाश्च दृष्टा योगेन वै त्वया ॥ ४२॥ <br>
॥ सूत उवाच। ॥ <br>
अंगदेशे मुनिश्रेष्ठ मायावर्मनृपोऽभवत् ॥<br>
&nbsp;तामसीं पूजयित्वा वै शक्तिं सर्वविमोहिनीम् ॥ ४३ ॥ <br>
वर्मोत्तमं तया दत्तं सर्वसत्त्वभयंकरम्। <br>
गृहीत्वा स तु भूपालः प्रस्थितोऽभून्महीतले ॥४४॥ <br>
प्रमदा नाम तत्पत्नी दश पुत्रानसूषुवत् ॥ <br>
कौरवांशान्महाभाग वर्षान्ते नाम मे शृणु ॥४५॥ <br>
मत्तः प्रमत्त उन्मत्त सुमत्तो दुर्मदस्तथा॥ <br>
दुर्मुखो दुर्धरो बाहुः सुरथो विरथः क्रमात्।<br>
तेषां स्वसानुजा चासीत्सुनाम्ना मदिरेक्षणा॥४६॥ <br>
तस्या वै सुंदरं रूपं मदाघूर्णितलोचनम् ॥ <br>
कितवो नाम वै दैत्यो दृष्ट्वा मोहमुपागतः ॥ ४७॥ <br>
मायावर्माणमागत्य वचनं प्राह नम्रधीः ॥ <br>
यदि त्वं मे स्वतनयां देहि कामातुराय च ॥४८॥ <br>
तर्हि ते सकलं कार्यं करिष्यामि न संशयः ॥ <br>
इति श्रुत्वा तदा भूपो ददौ  तस्मै स्वकन्यकाम्॥४९॥ <br>
कितवो गह्वरावासी रात्रौ घोरे तमोवृते ॥ <br>
नृपगेहमुपागम्य बुभुजे स्मरविह्वलः ॥ <br>
प्रातःकाले तु तां त्यक्त्वा कन्दरान्तमुपाययौ॥3.3.31.५०॥<br>
वर्मदेवमते जाते ततो राजा मदातुरः॥<br>
पुरोहितं समाहूय लक्षद्रव्यसमन्वितम् ॥<br>
महीराजाय संप्रेष्य तारकं स समावृणोत् ॥५१॥ <br>
महीराजस्तु बलवाँल्लक्षषोडशसैन्यपः॥<br>
संयुतः शतभूपालैर्मासान्ते समुपागमत् ॥५२॥<br>
कृष्णांशे पंचदशके संप्राप्ते व्रततत्परे।। <br>
तारकश्च विवाहाय बहुभूपोंगमानयत्।।५३।। <br>
मायावर्मा च तं दृष्ट्वा तारकं भूपसंयुतम्।। <br>
वचनं प्राह बलवान्राजराज वचः शृणु।। ५४।। <br>
कितवो नाम मेधावी दैत्यवंशयशस्करः।। <br>
तेन मे पीडिता बाला रात्रौ घोरतमोवृते ॥५५॥ <br>
हता भूपकुमाराश्च मत्सुतार्थं समागताः।। <br>
भक्षितास्तेन दैत्येन संययुस्ते यमालयम्॥ ५६ ॥ <br>
तेषां च बहुधा द्रव्यं लुंठयित्वा मदातुरः॥ <br>
मत्सुतायै ददौ सर्वं तस्मात्त्वं दितिजं जहि।।५७।।  <br>
इति श्रुत्वा महीराजस्सर्वसैन्यसमन्वितः ॥ <br>
कितवं च समाहूय महद्युद्धमचीकरत् ॥५८॥ <br>
कितवस्स तु मायावी जित्वा सर्वान्महाबलान्॥<br>
तारकं च समाहृत्य गुहायां समुपागमत् ॥ ५९ ॥ <br>
तारकश्च तदा दुःखी ध्यात्वा शंकरमुत्तमम् ॥ <br>
पाषाणभूतो ह्यगमन्महादेवप्रसादतः ॥ 3.3.31.६० ॥<br>
एतस्मिन्नंतरे प्राप्ता महावतीनिवासिनः ।। <br>
क्षत्रिया दशसाहस्रा कृष्णांशाद्यैश्च पालिताः ।। ६१ ।। <br>
महीराजस्तु तान्दृष्ट्वा बलखानिं महाबलम् ।। <br>
उवाच वचनं प्रेम्णा पुत्रशोकेन दुःखितः ।। ६२ ।। <br>
तारकः कितवेनैव संहृतो दितिजेन वै ।। <br>
यदि त्वं मे सुतं देहि कोटिस्वर्णं ददामि तत् ।।६३।। <br>
इति श्रुत्वा तु ते धीराः कृष्णांशो देवसिंहकः ।। <br>
वत्सजौ च तथागम्य कितवं रुरुधुर्बलात् ।।६४।। <br>
अहोरात्रमभूद्युद्धं तेषां तेन समन्वितम् ।। <br>
कितवस्तु रुषाविष्टः कृष्णांशं देवसिंहकम् ।। <br>
बलखानिं मोहयित्वा जगर्ज च पुनःपुनः ।। ६५ ।। <br>
सुखखानिस्तदा शूरः कितवं बलवत्तरम् ।। <br>
स्वखड्गेन शिरस्तस्य छित्त्वा राजानमागमत् ।। ६६ ।। <br>
त्रयस्ते सुखिनो भूत्वा सुखखानिं प्रशस्य च ।। <br>
महीराजाय च ददौ तारकं कैतवं शिरः ।। ।। ६७ ।। <br>
तदा भूपसुता देवी सुखखानिं समावृणोत् ।। <br>
महीपतिस्तदागत्य तत्सुतां मदिरेक्षणाम् ।। ६८ ।। <br>
संबोध्य विविधैर्वाक्यैर्भूमिराजांतमागमत् ।। <br>
तारकस्य तया सार्द्धं विवाहो मुदितोऽभवत् ।। ६९ ।। <br>
कोटिस्वर्णं नृपात्प्राप्य बलखानिर्महाबलः ।। <br>
प्रययौ बंधुभिस्सार्द्धं शिरीषाख्यपुरं शुभम् ।। 3.3.31.७० ।। <br>
।। सूत उवाच ।। ।। <br>
गुर्जरे नृपतिश्चासीन्मूलवर्मा महाबलः ।। <br>
प्रभावती तस्य सुता दशपुत्रानुजाभवत् ।। ७१ ।। <br>
बलश्च प्रबलश्चैव सुबलो बलवान्बली ।। <br>
सुमूलश्च महाभूलो दुर्गो भीमो भयंकरः ।। ७२ ।। <br>
करभो नाम वै यक्षो लल्लराजस्य सेवकः ।। <br>
प्रभावतीं समालोक्य मुमोह मदविह्वलः ।। <br>
पञ्चवर्षांतरे जाते तेन भुक्ता कुमारिका ।। ७३ ।। <br>
मूलवर्मा महीराजं समाहूय ससैन्यकम् ।। <br>
वचनं प्राह नम्रात्मा राजराज वचः कुरु ।। ७४ ।। <br>
प्रभावतीं शुभां कन्यां नृहराय ददाम्यहम् ।। <br>
इत्युक्त्वा नृहरं पुत्रं समाहूय स्वमंदिरे ।। <br>
ददौ वेदविधानेन सुतां च नृहराय वै ।। ।। ७५ ।। <br>
पक्षमात्रांतरे यक्षः करभस्तत्र चागतः ।। <br>
दंपती पीडयामास जित्वा सर्वमहीपतीन् ।। ७६ ।। <br>
महीराजस्तदा दुःखी वत्सजौ बलवत्तरौ ।। <br>
समाहूय कथित्वाग्रे रुरोद बलवान्बली ।। ७७ ।। <br>
दयालू वत्सजौ वीरौ करभांतमुपेयतुः ।। <br>
करभस्तौ समालोक्य तत्रैवांतर्धिमागमत् ।। <br>
नागपाशेन तौ बद्ध्वा पीडयामास दंपती ।। ७ ।। <br>
इति श्रुत्वा स कृष्णांशः करभं यक्षकिंकरम् ।। <br>
बद्ध्वा योगबलेनैव मोचयामास दम्पती ।। ७९ ।। <br>
भ्रातरौ तौ समागम्य नागपाशं तु चासिना ।। <br>
छित्त्वा मुमोद बलवान्कोटिस्वर्णं गृहीतवान्।। <br>
भूमिराजः प्रसन्नात्मा देहलीं मुदितोऽगमत्।। 3.3.31.८० ।। ।। <br>
।। सूत उवाच ।। ।। <br>
काश्मीरे च नृपश्चासीत्कैकयो नाम विश्रुतः ।। <br>
दश पुत्राश्च तस्यैव कन्या च मदनावती ।। ८१ ।। <br>
कामः प्रकामः सकामो निष्कामो निरपत्रपः ।। <br>
जयश्च विजयश्चैव जयन्तो जयवाञ्जयः ।। ८२ ।। <br>
स भूपो भूमिराजं च समाहूय वचोऽब्रवीत् ।। <br>
पुत्रस्ते वै सरदनो मत्कन्यां प्राप्तुमर्हति ।। ८३ ।। <br>
गंधर्वस्सुकलो नाम मत्कन्यां च शुभाननाम् ।। <br>
ज्योत्स्नायां निशि संहृत्य तया सार्द्रं हि दीव्यति ।। ८४ ।।<br>
पूर्णिमायां च संप्राप्तः स वै चित्ररथप्रियः ।। <br>
वैशाखस्यासिते पक्षे चाष्टमी चाद्य मंगला ।। <br>
वधं कुरु नृपश्रेष्ठ देहलीं गंतुमर्हसि ।। ८५ ।। <br>
इति श्रुत्वा महीराजो लक्षसैन्यसमन्वितः ।। <br>
गृहीत्वा दंपती शीघ्रं देहलीनगरं ययौ ।। ८६ ।। <br>
वैशाख्यां सुखजातायां सुकलोनाम वीर्यवान् ।। <br>
गंधर्वो दश साहस्रै रुरोध नगरं रुषा ।। ८७ ।। <br>
नगराच्च बहिर्जाता ये शूरा मदविह्वलाः ।। <br>
हत्वा तान्सुकलः शीघ्रं राज्ञे दुःखं चकार ह ।। ८८ ।। <br>
भयभीतो महीराजो ध्यात्वा सर्वमयीं शिवाम् ।। <br>
सुष्वाप निशि शुद्धात्मा तुष्टाभूज्जगदंबिका ।। ८९ ।। <br>
कृष्णांशादीन्बोधयित्वा तैश्च सार्धं समागमत् ।।<br>
तेषां चासीन्महद्युद्धं गंधर्वेण तदाह्निकम्।। 3.3.31.९० ।। <br>
बलखानिश्च बलवाञ्छतगंधर्वमुत्तमम् ।। <br>
त्रिदिनांते च संहत्य सुखखानिस्तथैव च ।। ९१ ।।। <br>
सुकलश्च तदा क्रुद्धो गांधर्वीं च ससर्ज ह ।। <br>
बहुधा ते हि गंधर्वास्तैश्च सार्द्धं समारुधन् ।। ९२ ।। <br>
भयभीतास्तदा सर्वे रामांशं शरणं ययुः ।। <br>
आह्लादश्च प्रसन्नात्मा शारदां सर्वमंगलाम् ।। ९३ ।। <br>
दिवासूक्तेन तुष्टाव तदा प्रादुरभूच्छिवा। ।। <br>
गंधर्वान्मोहयित्वाशु द्रावयामास शारदा ।। ९४ ।। <br>
पराजिते च गंधर्वे कृष्णांशो जनमोहनः ।। <br>
महीराजमुपागम्य कोटिस्वर्णं गृहीतवान् ।। ९५ ।। <br>
षोडशाब्दे च कृष्णांशे संप्राप्ते देविपूजके ।। <br>
मार्गमासं तु संप्राप्ते मर्दनश्च विवाहितः ।। ९६ ।। <br>
।। सूत उवाच ।। ।। <br>
पुंड्रदेशे महाराजो नागवर्मा महाबलः ।। <br>
बभूव तक्षकपरो धर्मवाञ्जगतीतले ।।।१ ।। ९७ ।। <br>
पत्नी नागवती तस्य तक्षकस्य सुता शुभा ।। <br>
पितुः शापेन सञ्जाता कलिंगाधिपतेः सुता ।। ९८ ।। <br>
दशैव तनयाश्चासन्कन्या तस्य शुभानना ।। <br>
सुवेला नाम विख्याता रूपयौवनशालिनी ।। ९९ ।। <br>
पुरोहितं समाहूय महीराजाय प्रैषयत् ।। <br>
स गत्वा कथयित्वाग्रे मर्दनो वीरतो मया ।। 3.3.31.१०० ।। <br>
महीराजस्तु तच्छ्रुत्वा त्रिलक्षबलसंयुतः ।। <br>
मंगलं कारयामास गत्वा नागपुरे शुभे ।। १०१ ।। <br>
सुवेला पितरं प्राह देहि मे  नागभूषणम्।। <br>
विवाहं हि करिष्यामि नोचेत्प्राणांस्त्यजाम्यहम् ।। १०२ ।। <br>
इति श्रुत्वा नागवर्मा महीराजान्तमाययौ ।। <br>
सुवेलाया अभिप्रायं वर्णयामास विस्तरात् ।। १०३ ।। <br>
इत्युक्तः स महीराजो विस्मितोभूत्सुदुःखितः ।। <br>
प्रेषयामास वै पत्रं यत्राह्लादादयः स्थिताः ।। १०४ ।। <br>
इति ज्ञात्वा तदाऽऽह्लादः शूरपंचशतावृतः ।। <br>
कृष्णांशवत्सजैस्सार्द्धं दिनांते च समागमत् ।। १०५ ।। <br>
शतयोजनगामिन्यो वाजिन्यश्च द्वियामके ।।।। <br>
सहस्रयोजनं वीर्यं तासां चैव दिने निशि।।१०६।। <br>
कलांशादुद्भवा अश्वा वाजिना च हरेः स्वयम्।।<br>
रत्नाश्वस्य कलांशश्च कपोतो हरणीभवः।।१०७।।<br>
गायत्रो योभवद्वाजी कालचक्रप्रवर्तकः ।। <br>
तत्कलांशात्समुद्भूतो रविदत्तः पपीहकः ।। <br>
हरिणी नाम तच्छक्तिः कलांशाद्भूमिमागता ।। १०८ ।।। <br>
सुखखानिः पपीहस्थो बलखानिः कपोतगः।। <br>
आह्लादश्च करालस्थो बिंदुलस्थो हरेः कला ।।१०९।। <br>
गत्वा ते तु महीराजं नत्वा तुंगासनां ययुः ।। <br>
प्रसन्नः स महीराजो वचनं प्राह नम्रधीः ।। 3.3.31.११० ।। <br>
मम पुत्राश्च युष्माभिस्त्रयः शूरा विवाहिताः ।। <br>
तथैव मर्दनं वीरं समुद्वाह्य सुखी भव ।।१११।। <br>
इति श्रुत्वा स आह्लादो गत्वा भूतलमुत्तमम् ।। <br>
रसातलं च विख्यातं नागिनीं प्राह निर्भयः ।। ११२ ।। <br>
सुप्तो हि तव भर्ता च पुंडरीकः शुभाननः ।।<br>
बोधयाशु महाराज्ञि नागानां नो दयां कुरु ।।११३।। <br>
इत्युक्ता साह तं वीरं पुंडरीकश्च मत्पतिः ।। <br>
रुषाविष्टश्च बलवान्दाहयेच्च वपुस्तव ।। ११४ ।। <br>
इति श्रुत्वा विहस्याह तव भर्तुर्न नो भयम् ।। <br>
इत्येवं वचनं कृत्वा पद्भ्यां पुच्छमताडयत् ।। ११५ ।। <br>
प्रबुद्धश्च तदा राजा नागानां च महाबलः।। <br>
ज्वालामालां स्वदेहाच्च जनयामास वीर्यवान्।।११६।।<br>
दृष्ट्वा तद्विषमुज्ज्वालं स ध्यात्वा सर्वमंगलाम्।।<br>
शमयामास बलवान्देवीपूजनतत्परः ।।११७।। <br>
पुंडरीकः प्रसन्नात्मा नागभूषणमुत्तमम् ।। <br>
आह्लादाय ददौ शीघ्रं सर्वशृङ्गारसंयुतम् ।। ११८ ।। <br>
आह्लादस्तु हयारूढो महीराजाय दत्तवान् ।। <br>
विवाहं कारयामास वैवाहिकविधानतः ।। <br>
कोटिस्वर्णं नृपात्प्राप्तं गृहीत्वा शीघ्रमाययौ ।। ११९ ।। <br>
हयविद्यासमारूढास्ते हया गेहमागताः ।। <br>
ज्ञेयाः पंचशतं सर्वे सशूरा गृहमाययुः ।। 3.3.31.१२० ।। <br>
सूत उवाच ।। <br>
मद्रदेशेषु यश्चासीन्मद्रकेशो महाबलः।।<br>
पञ्चाब्दं पूजयामास स्वर्गवैद्यौ सुरोत्तमौ ।। १२१ ।। <br>
तयोश्च वरदानेन दश पुत्रा बभूविरे ।। <br>
सुता कान्तिमती जाता रूपयौवनशालिनी ।।१२२।। <br>
स महीराजमाहूय त्रिलक्षबलसंयुतम् ।। <br>
ददौ कन्यां विधानेन मद्रेशः सूर्यवर्मणे ।।१२३।। <br>
नवोढां तु तदा पत्नीं सूर्यवर्मा गृहीतवान्।। <br>
स्वगेहाय ययौ शीघ्रं महीराजो बलैस्सह ।। १२४ ।। <br>
कर्बुरोनाम मायावी विभीषणसुतो बली ।। <br>
राक्षसस्तत्र संप्राप्तो दृष्ट्वा कांतिमतीं शुभाम् ।। १२५ ।। <br>
मद्रकेशस्य तनयां दिव्यशोभासमन्वि ताम् ।। <br>
जहार पश्यतां तेषां सह्याद्रिगिरिमाययौ ।। १२६ ।। <br>
महीराजस्तदा दुःखी विललाप भृशं मुहुः ।। <br>
देहलीगेहमागम्य दूतमाहूय सत्व रम् ।। १२७ ।। <br>
कृष्णांशं प्रेषयामास स गत्वा समवर्णयत् ।। <br>
ज्ञात्वा ते तु हयारूढाः शूराः पंचशतावृताः ।। १२८ ।। <br>
सह्याद्रिगिरिमागम्य कृष्णां शः कर्बुरं प्रति ।। <br>
निर्भयो वचनं प्राह शृणु राक्षससत्तम ।। १२९ ।। <br>
विभीषणो भक्तराजस्तस्य त्वं दयितः सुतः ।। <br>
तस्मात्त्वया न कर्तव्यं पापं वंश विनाशनम् ।। <br>
रावणेन पुरा सीता संहृता विदितं तव ।। 3.3.31.१३० ।। <br>
इति श्रुत्वा स होवाच पुरेयं दयिता प्रिया ।। <br>
मम गंधर्वतनया मुनिशापान्महीं गता ।। १३१ ।। <br>
अतोऽहं तद्वियोगेन त्यक्त्वा लंकां महापुरीम् ।। <br>
मद्रकेशमहं प्राप्य मद्रकेशभयादहम् ।। <br>
न जहार प्रियां रम्यां तत्रोषित्वा दिनं बहु ।। १३२ ।। <br>
अद्य मे वशगा साभून्नाम्ना कांतिमती शुभा ।। <br>
जित्वा मां च गृहाणाशु समर्थाश्च वयं सदा ।। १३३ ।। <br>
इति श्रुत्वा स कृष्णांशः खड्गयुद्धमचीकरत् ।। <br>
सप्तरात्रेण तं जित्वा लब्ध्वा कांतिमतीं शुभाम् ।। <br>
तदा च देहलीं प्राप्य महीराजान्तमाययौ ।।१३४।। <br>
कोटिस्वर्णं ददौ राजा कृष्णांशाय महात्मने ।। <br>
स वीरो बंधुभिः सार्धं प्रमदावनमाययौ ।।१३५।। <br>
।। सूत उवाच ।। ।।<br>
पट्टनाख्यपुरे राजा नाम्ना पूर्णामलो बली ।। <br>
वसूनाराधायामास पंचवर्षान्तरे मुदा ।। <br>
तदा प्रसन्नास्ते देवा ददुस्तस्मै वरं शुभम् ।। १३६ ।। <br>
वरदानाच्च सञ्जाता दश पुत्रा महीपतेः ।। <br>
विद्युन्माला सुता जाता रूपयौवनशालिनी ।। १३७ <br>
तद्विवाहार्थमाहूय महीराजं महाबलम् ।। <br>
सप्तलक्षबलैः सार्द्धं तत्पुत्राय सुतां ददौ ।। १३८ ।। <br>
महीराजसुतो भीमः पत्नीं प्राप्य मनोरमाम् ।। <br>
गेहमागम्य तैः सार्द्धं देहलीं हर्षमाप्तवान् ।। १३९ ।। <br>
तदा पैशाचदेशस्थः सहोदश्च महीपतिः ।। <br>
म्लेच्छैश्च दशसाहस्रैर्विद्युन्मालार्थमुद्यतः ।।3.3.31.१४०।। <br>
बलिदैत्याज्ञया प्राप्तः कुरुक्षेत्रं शुभस्थलम् ।। <br>
भित्त्वा मूर्तीः सुराणां गोरक्तैस्तीर्थजलं कृतम् ।। ।। १४१ ।। <br>
पत्रमालिख्य बलवान्महीराजाय धर्मिणे ।। <br>
स्वदूतः प्रेषितस्तेन श्रुत्वा भूपोऽब्रवीदिदम् ।। १४२ ।। <br>
भवान्म्लेच्छपती राजा विद्युन्मालार्थमुद्यतः ।। <br>
मां शब्दवेधिनं विद्धि चौर्यदेशधुरंधरम् ।। १४३ ।। <br>
इत्युक्त्वा स त्रिलक्षैश्च कुरुक्षेत्रमुपागतः ।। <br>
तयोश्चासीन्महद्युद्धमहोरात्रं भयानकम् ।। १४४ ।। <br>
निशीथे समनुप्राप्ते ज्येष्ठे मासि तमोमये ।। <br>
पातालाद्बलिरागत्य दैत्यायुतसमन्वितः ।। १४५ ।। <br>
नृपसैन्यं जघानाशु भक्षयित्वा पुनः पुनः ।। <br>
भयभीतस्तदा राजा शारदां शरणं ययौ ।। १४६ ।। <br>
एतस्मिन्नंतरे देवाः कृष्णांशाद्या महाबलाः ।। <br>
क्षणमात्रेण संप्राप्तास्तदा पदचरा मुने ।। १४७ ।। <br>
हत्वा दैत्यसहस्राणि बलिदैत्यमुपाययुः ।। <br>
देशजौ वत्सजौ वीरौ देवसिंहस्तथैव च ।। <br>
स्वखड्गैस्तर्पयामास दैत्यराजं महाबलम् ।। १४८ ।। <br>
तदा प्रसन्नो बलवान्दैत्यराजो बलिः स्वयम् ।। <br>
वरं वृणुत तानाह ते तु श्रुत्वाब्रुवन्वचः ।।१४९।। <br>
आर्यदेशं च ते दैत्या नागच्छन्तु त्वया सह।।<br>
म्लेच्छदेशं सदा प्राप्य भक्षध्वं म्लेच्छधर्मगान् ।। 3.3.31.१५० ।। <br>
इति श्रुत्वा वचो घोरं विप्रियं च बलिः स्वयम् ।। <br>
कृष्णांशमुदयं गत्वा तुष्टाव परया गिरा ।। १५१ ।। <br>
तदा प्रसन्नः कृष्णांशो वचनं प्राह निर्भयः ।। <br>
यावदहं भूमिवासी तावत्त्वं गेहमावस ।। <br>
तत्पश्चाद्भूमिमागत्य यथायोग्यं कुरुष्व भोः ।। १५२ ।। <br>
इति तद्वचनं श्रुत्वा सहोदो नीलसंयुतः ।। <br>
पैशाचं देशमगमत्पुनः प्राप्तो रसातलम् ।। १५३ ।। <br>
भूमिराजः प्रसन्नात्मा कोटिस्वर्णं ददौ तदा ।। <br>
गजारूढाश्च ते पंच संययुश्च महावतीम् ।। १५४ ।। <br>
।। सूत उवाच ।। ।। <br>
वर्द्धनो भूमिराजस्य सुतः सर्वेभ्य उत्तमः।।<br>
पंचमाब्दवया भूत्वा श्रीदं तुष्टाव भक्तितः।। <br>
वर्षांतरे च भगवान्ददौ सर्वं शुभं निधिम् ।।१५५।। <br>
तत्सर्वनिधिभावेन नृपकोशः समन्ततः ।। <br>
पूर्णो बभूव कनकै राजराजप्रभावतः ।।१५६।। <br>
किंनरी नाम या कन्या मंकणस्य प्रकीर्तिता ।। <br>
कुबेरश्च ददौ तस्मै वर्द्धनाय प्रियाय च ।। <br>
इति ते कथितं सर्वं विवाहचरितं मुने ।। १५७ ।। <br>
धुन्धुकारो महाशूरो लक्षसैन्यसमन्वितः ।। <br>
ब्रह्मानंदमुपागम्य युद्धार्थाय तमाह्वयत्।। १५८ ।। <br>
एकत्रिंशाब्दके प्राप्ते कृष्णांशे बलवत्तरे ।। <br>
एकाकी मलनापुत्रो दृष्ट्वा सैन्यमुपस्थितम् ।। <br>
ब्रह्मास्त्रं चाप आधाय चार्धसैन्यमदाहयत् ।। १५९ ।। <br>
पंचायुताश्च ते शूरा भयभीता दिशो गताः ।। <br>
धुन्धुकारो रणं त्वक्त्वा भूमिराजमुपागमत् ।। 3.3.31.१६० ।। <br>
महीराजस्तदा दुःखी भयभीतः समंततः ।। <br>
महीपतिं समाहूय चन्द्रभट्टं च सोऽब्रवीत् ।। १६१ ।। <br>
कथं जयो मे भविता तत्सर्वं मंत्रयाशु वै ।। <br>
महीपतिस्तदा प्राह शृणु भूपशिरोमणे ।। ।। १६२ ।। <br>
कृत्वा नारीमयं वेषं चामुण्डं बलशालिनम् ।। <br>
वेलां मत्वा च तद्दोलां ब्रह्मानंदाय चार्पय ।। १६३ ।। <br>
चत्वारस्ते सुताः शूरा धुंधुकारेण संयुता ।। <br>
छद्मना च स्वशस्त्रैश्च घातयेयुस्तमूर्जिताः ।। १६४ ।। <br>
इति श्रुत्वा महीराजो ब्रह्मानंदाय हर्षितः ।। <br>
तथा कृत्वा ददौ दोलां पंचशूरैश्च पालिताम् ।। १६५ ।। <br>
सायंकाले तु संप्राप्ते माघशुक्लाष्टमीदिने ।। <br>
वेलावंशश्च चामुण्डो ब्रह्मानंदमुपाययौ ।। १६६ ।। <br>
छद्मना च त्रिशूलं च बलात्कृत्वा रिपूदरे ।। <br>
रुरोद बलवाञ्छूरस्ते तु शूराः समागताः ।। १६७ ।। <br>
तारको हृदि तं बाणैः सूर्यवर्मा च तोमरैः ।। <br>
भीमश्च गदया चात्र वर्द्धनश्च तदासिना ।। <br>
धुंधुकारश्च भल्लेन जघान रिपुमूर्द्धनि ।। १६८ ।। <br>
मूर्छितः पतितो भूमौ बह्मानंदो महाबलः ।। <br>
महद्व्रणयुतस्तत्र स्वखङ्गं च समाददत् ।। १६९ ।। <br>
भीमस्य च शिरः कायाद्वर्द्धनस्य तथैव च ।। <br>
छित्त्वा तथैव भूमध्ये सूर्यवर्माणमागतंः ।। 3.3.31.१७० ।। <br>
तारको धुंधुकारश्च चामु ण्डश्च तथैव च ।। <br>
ब्रह्मानंदं तदा त्यक्त्वा महीराजान्तमाययौ ।। १७१ ।। <br>
हतेषु तेषु पुत्रेषु महीराजो भयातुरः ।। <br>
वेलापार्श्वमुपागम्य रुरोद बहु दुःखितः ।। १७२ ।। <br>
इति श्रुत्वा तदा वेला दोलामारुह्य सत्वरम् ।। <br>
ब्रह्मानंदं ययौ शीघ्रं मूर्च्छितं तं ददर्श ह ।। १७३ ।। <br>
कनिष्ठामृतभावेन वेलाया बलवांस्तदा ।। <br>
उत्थाय रुदतीं नारीं ददर्श रुचिरान्विताम् ।। १७४ ।। <br>
का त्वं कस्य सुता रम्या संग्रामे मामुपस्थिता ।। <br>
जलं देहि महा सुभूर्वचनं कुरु सुप्रियम् ।। १७५ ।। <br>
इति श्रुत्वा तदा वेला जलं दत्त्वा शुचान्विता ।। <br>
वचनं प्राह वै रात्रौ शृणु त्वं मलनासुत ।। १७६ ।। <br>
वेला नाम महीभर्तुः सुताहं त्वामुपस्थिता ।। <br>
मत्पतिश्च भवान्धीरश्छद्मना वंचकैर्हतः ।। <br>
जीवनं कुरु राजेंद्र भुंक्ष्व भोगान्मया सह ।। १७७ ।। <br>
इत्युक्तः स तु तामाह कलिकाले समागते ।। <br>
जीवनान्मरणं श्रेष्ठं तस्मान्मद्वचनं कुरु ।। १७८ ।। <br>
हरिनागरमारुह्य मया सार्द्धं शुभानने ।। <br>
गत्वा तीर्थानि रम्याणि संत्यजामि कलेवरम्।।१७९।।<br>
इत्पुक्त्वा तौ समारुह्य पूर्वे च कपिलान्तिकम्।।<br>
गत्वा स्नात्वा च विधिवत्ततोध्ये जग्मतुर्मुदा।।3.3.31.१८०।।<br>
पृथक्पृथक्सुतार्थानि स्नात्वा दत्त्वा च .जग्मतुः ।। <br>
दक्षिणे सेतुबंधान्ते पश्चिमे द्वारिकामनु ।। १८१ ।। <br>
उत्तरे बदरीस्थाने स्नात्वा तीर्थानि जग्मतुः ।। <br>
गंधमादनमागत्य ब्रह्मानंदो महाबलः ।। १८२ ।। <br>
वेलामुवाच वचनं भाद्रशुक्लाष्टमीदिने ।। <br>
देहं त्यजामि भो राज्ञि तारकं जहि भूतले ।।१८३।। <br>
इति श्रुत्वा तु सा प्राह स्वामिन्मद्वचनं कुरु ।। <br>
कुरुक्षेत्रं मया सार्द्धं भवान्वै गंतुमर्हति ।।१८४।। <br>
स्थित्वा तत्र समस्वान्तो भज त्वं सर्वमंगलाम् ।। <br>
अहं महावतीं प्राप्य पुनर्वै देहलीं प्रति ।। १८५ ।। <br>
तारकं च तथा हत्वा त्वत्समीपं व्रजाम्यहम् ।। <br>
इत्युक्तः स तथेत्युक्त्वा ब्रह्मध्यानपरोऽभवत् ।। १८६ ।। <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये एकत्रिंशोऽध्यायः ।। ३१ ।।<br>
<br>
