॥ सूत उवाच ॥ ॥ <br>
श्रावणे मासि संप्राप्ते देहलीं च महीपतिः ॥ <br>
नागोत्सवाय प्रययौ सदैव कलहप्रियः ॥ १ ॥ <br>
दृष्ट्वा नागोत्सवं तत्र गीतनृत्यसमन्वितम् ॥ <br>
महीराजं नमस्कृत्य वचनं प्राह नम्रधीः ॥ २ ॥ <br>
राजन्महावतीग्रामे कीर्तिसागरमध्यगे ॥ <br>
वामनोत्सवमत्यं तं यवव्रीहिसमन्वितः ॥ <br>
पश्य त्वं तत्र गत्वा च ममैव वचनं कुरु ॥ ३ ॥ <br>
इति श्रुत्वा महीराजो धुंधुकारेण संयुतः ॥ <br>
सप्तलक्षबलैर्युक्तश्चामुण्डेन समन्वितः ॥ <br>
प्राप्तः शिरीषविपिने तत्र वासमकारयत् ॥ ४ ॥ <br>
महीपतिस्तु नृपतिं नत्वा वै चन्द्रवंशिनम् ॥ <br>
उवाच वचनं दुःखी धूर्तो मायाविशारदः ॥ ५ ॥ <br>
राजन्प्राप्तो महीराजो युद्धार्थी त्वामुपस्थितः ॥ <br>
चन्द्रावलीं च तनयां ब्रह्मानंदं तवात्मजम् ॥ <br>
दिव्यलिंगं स संपूज्य बलात्काराद्ग्रहीष्यति ॥ ६ ॥ <br>
तस्मात्त्वं स्वबलैः सार्द्धं मया सह महामते ॥ <br>
छद्मना तं पराजित्य नगरेऽस्मिन्सुखी भव ॥ ७ ॥<br>
&nbsp;इति श्रुत्वा दैव वशो राजा परिमलो बली ॥ <br>
चतुर्लक्षबलैस्सार्द्धं निशीथे च समागतः ॥ ८ ॥ <br>
शयितान्क्षत्रियाञ्छूरान्हत्वा पंचसहस्रकान् ॥ <br>
शतघ्नीं रोषणीं चक्रे बहुशूरविनाशिनीम् ॥ ९ ॥ <br>
तदोत्थाय महीराजः कटिमाबध्य संभ्रमात् ॥ <br>
वैरिणं परमं मत्वा महद्युद्धमचीकरत् ॥ 3.3.26.१० ॥ <br>
युद्ध्यंत्योः सेनयो स्तत्र मलना पुत्रगृद्धिनी ॥ <br>
शारदामादराद्गत्वा पूजयामास भक्तितः ॥ ११ ॥ <br>
देविदेवि महादेवि सर्वदुःखविनाशिनि ॥ <br>
हर मे सकलां बाधां कृष्णांशं बोधयाशु च ॥ १२ ॥ <br>
जप्त्वायुतमिमं मंत्रं हुत्वा तर्पणमार्जने ॥ <br>
कृत्वा सुष्वाप तद्वेश्मस्तदा तुष्टा स्वयं शिवा ॥ १३ ॥ <br>
मलने महती बाधा क्षयं यास्यति मा शुचः ॥ १४ ॥ <br>
इत्युक्त्वा शारदा देवी कृष्णांशं प्रति चागमत् ॥ <br>
पुत्र ते जननी भूमिर्महीराजेन पीडिता॥ <br>
क्षयं यास्यति शीघ्रं च तस्मात्त्वं तां समुद्धर ॥ १५ ॥ <br>
इति श्रुत्वा वचो देव्यास्स वीरो विस्मयान्वितः ॥ <br>
देवकीं प्रति संप्राप्तः कथयामास कारणम् ॥ १६ ॥ <br>
सा तु श्रुत्वा वचो घोरं स्वर्णवत्या समन्विता ॥ <br>
रुरोद भृशमुद्विग्ना विलप्य बहुधा सती ॥ १७ ॥ <br>
कृष्णांशस्तु तदा दुःखी देवसिंहमुवाच ह ॥ <br>
किं कर्तव्यं मया वीर देह्याज्ञां दारुणे भये ॥ १८ ॥ <br>
तच्छ्रुत्वा तेन सहितो लक्षणेन समन्वितः ॥ <br>
ययौ दिग्विजयार्थेन व्याजेन च महावतीम् ॥ ॥ १९ ॥ <br>
तालनो भीमसेनांशः सेनापतिरुदारधीः ॥ <br>
सप्तलक्षबलैस्सार्द्धं विनाह्लादेन संययौ ॥ 3.3.26.२० ॥ <br>
कल्पक्ष्रेत्रमुपागम्य योगिनस्ते तदाभवन् ॥  <br>
सेनां निवेशयामास विपिने तत्र दारुणे ॥ २१ ॥ <br>
कृष्णांशस्तालनो देवो लक्षणो बलवत्तरः ॥ <br>
गृहीत्वा लास्यवस्तूनि युद्धभूमिमुपागमन् ॥२२॥ <br>
सप्ताहं च तयोर्युद्धं जातं मृत्युविवर्द्धनम् ॥ <br>
सप्तमेऽहनि ते वीरास्संप्राप्ता रणमूर्द्धनि ॥२३॥ <br>
तस्मिन्दिने महाभाग महद्युद्धमवर्तत ॥ २४ ॥ <br>
दृष्ट्वा पराजितं सैन्यं राजा परिमलो बली ॥ <br>
रथस्थश्चापमादाय महीराजमुपाययौ ॥ २५ ॥ <br>
यादवश्च गजारूढस्तदा चंद्रावलीपतिः ॥ <br>
धुन्धुकारं समाहूय धनुर्युद्धमचीकरत् ॥ २६ ॥ <br>
हरिनागरमारुह्य ब्रह्मानंदो महाबल. ॥ <br>
तारकं शत्रुमाहूय धनुर्युद्धं चकार ह ॥ २७ ॥ <br>
मर्दनं राजपुत्रं च रणजिद्ग जसंस्थितः ॥ <br>
स्वशरैस्ताडयामास तत्सुतं च जघान ह ॥ २८ ॥ <br>
रूपणो वै सरदनं हयारूढो जगाम ह ॥ <br>
आभीरीतनयो जातो मदनो नाम वै बली ॥ <br>
नृहरं राजपुत्रं च शंखांशश्च जगाम ह ॥ २९ ॥ <br>
तेषु संग्राममेतेषु चामुण्डोऽयुतसैन्यपः ॥ <br>
महीपतेश्च वचनं मत्वा नगरमाययौ ॥ 3.3.26.३० ॥ <br>
ददर्श नगरीं रम्यां चतुर्वर्णसमन्विताम् ॥ <br>
धनधान्ययुतां वीरो देवीभक्तिपरायणः ॥ ३१ ॥ <br>
महीपतिस्तु वै धूर्तो दुर्गद्वारि समागतः ॥ <br>
चामुंडेन युतः पापी राजगेहमुपाययौ ॥३२॥ <br>
मलना भ्रातरं दृष्ट्वा वचनं प्राह दुःखिता ॥ <br>
भाद्रकृष्णाष्टमी चाद्य यवव्रीहि गृहे स्थितम् ॥३३॥ <br>
न प्राप्तं जल संस्थाने सुपुण्ये कीर्तिसागरे ॥ <br>
महीराजो महापापी वामनोत्सवमागतः ॥३४॥ <br>
विनाह्लादं च कृष्णांशं महद्दुःखमुपागतम् ॥ <br>
इत्युक्तस्य विहस्याह ब्राह्मणोऽयं महाबली ॥ <br>
कान्यकुब्जात्समायातः कृष्णांशेन प्रयोजितः ॥३५॥ <br>
देवीदत्तश्च नाम्नाऽयं स ते कार्यं करिष्यति ॥ <br>
श्रुत्वा चंद्रावली देवी सर्वभूषणसंयुता ॥३६॥ <br>
कामाग्निपीडितं विप्रं चामुंडं च ददर्श ह॥<br>
मातरं प्रति चागम्य वचनं प्राह निर्भरम्॥३७॥<br>
धूर्तोऽयं ब्राह्मणो मातर्निश्चयं मां हरिष्यति ॥ <br>
कोऽयं वीरो न जानामि कथं यामि पतिव्रता ॥३८॥ <br>
इति श्रुत्वा वचस्तस्या लज्जितस्स महीपतिः॥ <br>
चामुंडेन युतः प्राप्तो यत्राभूत्स महारणः॥३९॥<br>
एतस्मिन्नंतरे ते वै ब्रह्माद्यास्तैः पराजिताः॥ <br>
त्यक्त्वा युद्धं गृहं प्राप्तास्त्रिलक्षबलसंयुताः ॥3.3.26.४०॥ <br>
कपाटं सुदृढं कृत्वा महाचिंतामुपाययुः । <br>
महीराजस्तु बलवान्महीपत्यनुमोदितः॥४१॥<br>
प्रमदावनमागत्य षष्टिलक्षबलान्वितः॥<br>
जुगोप तत्र बलवान्माननोत्सवहेतवे ॥  <br>
तालनाद्याश्च चत्वारः शिरीषाख्यपुरं ययुः॥ <br>
स्थलीभूतं च तं ग्रामं दृष्ट्वा ते विस्मयान्विताः॥ <br>
प्रययुस्ते सुखभ्रष्टा ददृशुर्हिमदं मुनिम्॥४३॥ <br>
प्रणम्योचुः शुचाविष्टा बलखा निर्मुने बली ॥ <br>
क्व गतः समरश्लाघी स च कुनागरैर्युतः ॥४४॥ <br>
श्रुत्वाह हिमदो योगी महीराजेन नाशितः ॥ <br>
छद्मना बलखानिश्च तस्येयं सुन्दरी चिता ॥४५॥ <br>
इति श्रुत्वा वचो घोरं कृष्णांशः शोकतत्परः ॥४६॥ <br>
विललाप भृशं तत्र हा बन्धो धर्मजांशक ॥ <br>
त्वदृते भूतले वासो ममातीव भयंकरः ॥ ४७ ॥ <br>
दर्शनं देहि मे क्षिप्रं नो चेत्प्राणांस्त्यजाम्यहम् ॥ ४८ ॥ <br>
इत्युक्तः स तु तद्भ्राता बलखानिः पिशाचगः ॥ <br>
सपत्नीकस्समायातो रोदनं कृतवान्बहु ॥ <br>
कथित्वा सर्ववृत्तान्तं यथाजातं स्ववैशसम् ॥ ४९ ॥ <br>
दिव्यं विमानमारुह्य गतो नाकं मनोरमम् ॥ <br>
युधिष्ठिरे तस्य कला बलखानेर्लयं गता ॥ 3.3.26.५० ॥ <br>
तदा दुःखी स कृष्णांशः कृत्वा भ्रातुस्तिलांजलिम् ॥ <br>
महावतीं समागत्य राजगेहमुपाययौ ॥ ५१ ॥ <br>
वेणुशब्देन कृष्णांशो ननर्त जनमोहनः ॥ <br>
वीणाप्रवाद्यं च जगौ तालनो योगिरूपधृक ॥ ५२ ॥ <br>
मृदंगध्वनिना देवो लक्षणः कांस्यवाद्यकः ॥ <br>
सुस्वरं च जगौ तत्र श्रुत्वा राजा विमोहितः ॥ ५३ ॥ <br>
तदा तु मलना राज्ञी दृष्ट्वा तद्वामनोत्सवम् ॥ <br>
रुदित्वा वचनं प्राह क्व गतो मे प्रियंकरः ॥ ५४ ॥ <br>
कृष्णांशो बन्धुसहितस्त्यक्त्वा मां मन्दभागिनीम् ॥ <br>
त्वया विरहितो देशो महीराजेन लुंठितः ॥ ५५ ॥ <br>
इत्युक्तां मलनां दृष्ट्वा कृष्णांशः स्नेह कातरः ॥ <br>
वचनं प्राह नम्रात्मा देवि त्वं वचनं कुरु ॥ ५६ ॥ <br>
योगिनश्च वयं राज्ञि सर्वयुद्धविशारदाः ॥ <br>
तवेदं सकलं कार्यं कृत्वा यामो हि नैमिषम् ॥ ५७ ॥ <br>
ये यवव्रीहयश्चैव तव सद्मनि संस्थिताः ॥ <br>
गृहीत्वा योषितस्सर्वा गच्छन्तु सागरान्तिकम् ॥ <br>
वयं तु योगसैन्येन तव रक्षां च कुर्महे ॥ ५८ ॥ <br>
इति श्रुत्वा वचस्तस्य तत्सुता च पतिव्रता ॥ <br>
मातरं वचनं प्राह कृष्णांशोऽयं न नर्तकः ॥ ५९ ॥ <br>
पुण्डरीकनिभे नेत्रे श्यामांगं तस्य सुन्दरम् ॥ <br>
कृष्णांशेन विना मातः को रक्षार्थं क्षमो भुवि ॥ <br>
दुर्जयश्च महीराजः कृष्णांशेन विनिर्जितः ॥ 3.3.26.६० ॥ <br>
इति तद्वचनं श्रुत्वा मलना प्रेमविह्वला ॥ <br>
यववीहयो निष्कास्य योषितां स्थापिताः करे ॥ ६१ ॥ <br>
जगुस्ता योषितस्सर्वाः कृष्णांशचरितं शुभम् ॥ <br>
लक्षणः शीघ्रमागम्य योगिवेषान्स्वसैनिकान् ॥ <br>
सज्जीकृत्य स्थितस्तत्र तालनाद्यैः सुरक्षितः ॥ ६२ ॥ <br>
कीर्तिसागरमागम्य ते वीरा बल दर्पिताः ॥ <br>
रुरुधुः सर्वतो नारीर्दोलायुतमितस्थिताः ॥ ६३ ॥ <br>
महीपतिस्तु कुलहा ज्ञात्वा कृष्णांशमागतम् ॥ <br>
चंद्रवंशिनमागम्य सपुत्रश्च रुरोद ह ॥ ६४ ॥ <br>
योगिभिस्तैर्महाराज लुंठिताः सर्वयोषितः ॥ <br>
मलना संहृता तत्र तथा चंद्रावली सुता ॥ ६५ ॥ <br>
महीराजस्य ते सैन्या योगिवेषास्समागताः ॥ <br>
तारकाय सुतां प्रादान्महीराजाय मत्स्वसाम् ॥ ६६ ॥ <br>
इति श्रुत्वा वचो घोरं ब्रह्मानन्दो महाबलः ॥ <br>
लक्षसैन्यान्वितस्तत्र ययौ रोषसमन्वितः ॥ ६७ ॥ <br>
महीराजस्तु कलही सैन्यायुतमहात्मजः ॥ <br>
रक्षितः कामसेनेन तथा रणजिता ययौ ॥ ६८ ॥ <br>
तयोश्चासीन्महयुद्धं सेनयोरुभयोर्भुवि ॥ <br>
तालनो योगिवेषश्च ब्रह्मानंदमुपाययौ ॥ ६९ ॥ <br>
लक्षणश्चाभयं शूरं देवसिंहो महीपतिम् ॥ <br>
जित्वा बद्ध्वा च मुदितौ कामसेनस्समागतः ॥ 3.3.26.७० ॥ <br>
लक्षणः कामसेनं च देवो रणजितं तदा ॥ <br>
बद्ध्वा तत्र स्थितौ वीरौ शत्रूसैन्यक्षयंकरौ ॥ ७१ । <br>
एतस्मिन्नंतरे ब्रह्मा बद्ध्वा वै तालनं बली ॥ <br>
लक्षणान्तमुपागम्य धनुर्युद्धमचीकरत् ॥ ७२ ॥ <br>
लक्षणं छिन्नधन्वानं पुनर्बद्ध्वा महाबलः ॥ <br>
देवसिंहमुपागम्य मूर्छितं तं चकार ह ॥ ७३ ॥ <br>
हाहाभूते योगिसैन्ये प्रद्रुते सर्वतो दिशम् ॥ <br>
कृष्णांशो योषितस्सर्वा वचनं प्राह नम्रधीः ॥ ७४ ॥ <br>
ब्रह्मानन्दोऽयमायातो मम सैन्य क्षयंकरः ॥ <br>
तस्माद्यूयं मया सार्द्धं गच्छाशु च तं प्रति ॥ ७५ ॥ <br>
इत्युक्त्वा तास्समादाय ब्रह्मानन्दमुपाययौ ॥ <br>
तयोश्चासीन्महद्युद्धं नरनारायणां शयोः ॥ ७६ ॥ <br>
कृष्णांशस्तत्र बलवान्नभोमार्गेण तं प्रति ॥ <br>
रथस्थं च समागम्य मोहयामास सोऽसिना ॥ ७७ ॥ <br>
तदा तु मूर्छिते तस्मिन्मोचयित्वा च ता मुदा ॥ <br>
योगी सैन्यान्वितो युद्धात्पलायनपरोऽभवत् ॥ ७८ ॥ <br>
पराजिते योगिसैन्ये ब्रह्मानंदो महाबलः ॥ <br>
योषितस्ताः समादाय स्वगेहाय दधौ मनः ॥ ७९ ॥ <br>
महीराजस्तु संप्राप्तो महीपत्यनुमोदितः ॥ <br>
रुरोध सर्वतो नारीः शिवदत्तवरो बली ॥ 3.3.26.८० ॥ <br>
नृहरश्चाभयं शूरं मर्दनश्चैव रूपणम् ॥ <br>
मदनं वै सरदनो ब्रह्मानंदं च तारकः ॥ ८१ ॥ <br>
चामुण्डः कामसेनं च धनुर्युद्धमचीकरत् ॥ <br>
तदाभयो महावीरो धुन्वंतं नृहरं रिपुम् ॥ ८२ ॥ <br>
छित्त्वा धनुस्तमागत्य खड्गयुद्धमचीकरत् ॥ <br>
नृहरः खड्गरहितोऽभवद्युद्धपराङ्मुखः ॥ <br>
तमाह वचनं क्रुद्धोऽभयो युद्धार्थमुद्यतः ॥ ॥ ८३ ॥ <br>
भवान्वै मातृष्वस्रीयो महीराजस्य चात्मजः ॥ ८४ ॥ <br>
क्षत्रियाणां परं धर्मं कथं संहर्तुमिच्छति ॥ <br>
इति श्रुत्वा तु नृहरो गृहीत्वा परिघं रुषा ॥ ८५ ॥ <br>
जघान तं च शिरसि स हतः स्वर्गमाययौ ॥ <br>
स च वै कृतवर्मांशो विलीनः कृतवर्मणि ॥ ८६ ॥ <br>
मदनं गोपजातं च हत्वा सरदनो बली ॥ <br>
जयशब्दं चकारोच्चैर्पुनर्हत्वा रिपोर्बलम् ॥ <br>
उत्तरांशश्च स ज्ञेयो मदनश्चोत्तरे लयः ॥ ८७ ॥ <br>
रूपणश्च समागत्य मूर्छयित्वा च मर्दनम् ॥ <br>
पुनस्सरदनं प्राप्य खड्गयुद्धं चकार ह ॥ ८८ ॥ <br>
ब्रह्मानंदश्च बलवान्स बद्ध्वा तारकं रुषा ॥ <br>
महीराजान्तमागम्य धनुर्युद्धं चकार ह ॥ ८९ ॥ <br>
नृहरं रणजित्प्राप्य स्वभल्लेन तदा रुषा ॥ <br>
जघान समरश्लाघी महीराजसुतं शुभम् ॥3.3.26.९०॥ <br>
स वै दुश्शासनांशश्च मृतस्तस्मिन्समागतः ॥ ९१ ॥ <br>
निहते नृहरे बंधौ मर्दनः क्रोधतत्परः ॥ <br>
स्वशरैस्ताडयामास सात्यकेरंशमुत्तमम् ॥ ९२ ॥ <br>
छित्त्वा तान्रणजिच्छूरस्स वै परिमलोद्भवः ॥ <br>
स्वभल्लेन शिरः कायान्मर्दनस्य स चाहरत् ॥ ९३ ॥ <br>
मृतेऽस्मिन्मर्दने वीरे तदा सरदनो बली ॥ <br>
ताडयामास तं वीरं स्वभल्लेनैव वक्षसि ॥ ९४ ॥ <br>
महत्कष्टमुपागम्य रणजिन्मलनोद्भवः ॥ <br>
स्वखङ्गेन शिरः कायादपाहरत वैरिणः ॥ ९५ ॥ <br>
त्रिबंधौ निहते युद्धे तारकः क्रोधमूर्छितः ॥ <br>
रथस्थश्च रथस्थं च ताडयामास वै शरैः ॥ ९६ ॥ <br>
छित्त्वा बाणं च रणजित्तथैव च रिपोर्द्धनुः ॥ <br>
त्रिशरैस्ताडयामास कर्णांशं तारकं हृदि ॥ ९७ ॥ <br>
अमर्षवशमापन्नो यथा दंडैर्भुजंगमः ॥ <br>
ध्यात्वा च शंकरं देवं विषधौतं शरं पुनः ॥ ९८ ॥ <br>
संधाय तर्जयित्वा च शत्रुकंठमताडयत् ॥ <br>
तेन बाणेन रणजित्त्यक्त्वा देहं दिवं गतः ॥ ९९ ॥ <br>
हते तस्मिन्महावीर्ये ब्रह्मानंदश्च दुःखितः ॥ <br>
महीराजभयाद्ब्रह्मा पुरस्कृस्य च योषितः ॥ <br>
संध्याकाले तु संप्राप्ते भाद्रकृष्णाष्टमीदिने ॥ 3.3.26.१०० ॥ <br>
कपाटं सुदृढं कृत्वा सैन्यैः षष्टिसहस्रकैः ॥ <br>
सार्द्धं गेहमुपागम्य शारदां शरणं ययौ ॥ १०१ ॥ <br>
महीराजस्तु बलवान्पुत्रशोकेन दुःखितः ॥ <br>
संकल्पं कृतवान्घोरं शृण्वतां सर्वभूभृताम् ॥ १०२ ॥ <br>
शिरीषाख्यपुरं रम्यं यथा शून्यं मया कृतम् ॥ <br>
तथा महावती सर्वा ब्रह्मानंदादिभिस्सह ॥ <br>
क्षयं यास्यंति मद्बाणैः सर्वे ते चंद्रवंशिनः ॥ १०३ ॥ <br>
इत्युक्त्वा धुंधुकारं वै चाह्वयामास भूपतिः ॥<br>
पंचलक्षबलैस्सार्द्धं शीघ्रमागम्यतां प्रिय ॥ १०४ ॥ <br>
इति श्रुत्वा धुंधुकारो गत्वा शीघ्रं च देहलीम् ॥ <br>
उषित्वा सप्त दिवसान्युद्धभूमिमुपागमत् ॥ १०५ ॥ <br>
तदाष्टलक्षसहितो महीराजो महाबलः ॥ <br>
तारकेण च संयुक्तो युद्धाय समुपाययौ ॥ १०६ ॥ <br>
<br>
<br>
