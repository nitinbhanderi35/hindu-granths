।। सूत उवाच ।। ।। <br>
प्राप्ते सप्तदशाब्दे च कृष्णांशे तत्र चाभवत् ।। <br>
शृणु त्वं मुनिशार्दूल दृष्टं यद्योगदर्शनात् ।। १ ।। <br>
रत्नभानौ मृते राज्ञि मरुधन्वमहीपतिः ।। <br>
गजसेनस्तदा विप्र पृथ्वीराजभयातुरः ।। २ ।। <br>
आराध्य पावकं देवं यज्ञध्यानव्रतार्चनैः ।। <br>
द्वादशाब्दं सदाचारः प्रेमभक्त्या ह्यतोषयत् ।। ३।। <br>
तदा प्रसन्नो भगवान्पावकीयं हयं शुभम् ।। <br>
ददौ तस्मै सुतौ चोभौ कन्यां च गजमुक्तिकाम् ।। ४ ।। <br>
पावकास्ते हि चत्वारः समुद्भूता महीतले ।। <br>
अग्निवर्णा महावीराः सर्वलक्षणलक्षिताः ।। ५ ।। <br>
अष्टादशवयोभूताः सर्वे ते मुनिपुंगव ।। <br>
जातमात्रा देवसमाः सर्वविद्याविशारदाः ।। ६ ।। <br>
अष्टादशाब्दवयसा सा कन्या वरवर्णिनी ।। <br>
दुर्गायाश्च वरं प्राप्ता धर्मांशस्त्वां वरिष्यति ।। ७ ।। <br>
शार्दूलवंशी स नृपः कृतवान्वै स्वयंवरम् ।। <br>
नानादेश्या नृपाः प्राप्ताः सुताया रूपमोहिताः ।। ८ ।। <br>
मार्गशीर्षे सिते पक्षे चाष्टम्यां चंद्रवासरे ।। <br>
तस्याः स्वयंवरश्चासीत्सा नृपान्प्रति चाययौ ।। ९ ।। <br>
विद्युद्वर्णं मुखं तस्याश्चंचलायास्तथागतम् ।। <br>
दृष्ट्वा मुमोह धर्मांशो बलखानिर्महीपतिः ।। 3.3.16.१० ।। <br>
सापि दृष्ट्वा च तं वीरं मुमोह गजमुक्तिका ।। <br>
बुद्ध्वा तस्मै ददौ मालां वैजयंती शुभानना ।। ११ ।। <br>
तारकाद्याश्च भूपालाः सर्वशस्त्रास्त्रसंयुताः ।। <br>
रुरुधुः सर्वतो वीरं ते बलात्कन्यकार्थिनः ।। १२ ।। <br>
तथाविधान्नृपान्दृष्ट्वा भूपान्पंचशतान्बली ।। <br>
स शीघ्रं खङ्गमुत्सृज्य शतभूपशिरांस्यहन् ।। ।। १३ ।। <br>
सर्वतो वध्यमानं तं बलखानिं स तारकः ।। <br>
तद्भुजाभ्यां ददौ खड्गं स तदंगे द्विधाभवत् ।। १४ ।। <br>
महीराजसुतो ज्येष्ठो दृष्ट्वा खड्गं तथा गतम् ।। <br>
अपोवाह रणाच्छूरस्तत्पश्चात्ते नृपा ययुः ।। १५ ।। <br>
पराजिते नृपबले बलखानिर्महाबलः ।। <br>
तां कन्यां शिबिकारूढां स्वगेहं सोऽनयद्बली ।। १६ ।। <br>
तां गच्छंतीं सुतां दृष्ट्वा गजसेनो महीपतिः ।। <br>
महीपत्याज्ञया प्राप्तो ज्ञात्वा तं क्षत्रियाधमम् ।। १७ ।। <br>
जंबुकघ्नं महावीरं मायया तममोहयत् ।। <br>
जाते निद्रातुरे वीरे दुर्गायाः शापमोहिते ।। १८ ।। <br>
निगडैस्तं बबंधाशु दृढैर्लोहमयै रुषा ।। <br>
लोहदुर्गं च संप्राप्य ग्रामरूपं महीपतिः ।। १९ ।। <br>
चांडालांश्च समाहूय कठिनांस्तत्रवासिनः ।। <br>
वधायाज्ञापयामास तस्य दंडैरनेकशः ।। 3.3.16.२० ।। <br>
ते रौद्रास्तं समाबध्य ताडयामासुरूज्जिताः ।। <br>
तत्ताडनात्तदा निद्रा तत्रैव विलयं गता ।। २१ ।। <br>
दृष्ट्वा ततस्तु चंडालान्बलखानिरताडयत् ।। <br>
तलमुष्टिप्रहारेण चांडाला मरणं गताः ।। २२ ।। <br>
मृते पंचशते रौद्रे तच्छेषा दुद्रुवुर्भयात् ।। <br>
कपाटं सुदृढं कृत्वा नृपांतिकमुपाययुः ।। २३ ।। <br>
स नृपः कारणं ज्ञात्वा हस्तबद्धो महाबली ।। <br>
उवाच तत्र गत्वासौ वचनं कार्यतत्परः ।।२४।। <br>
भवान्महाबलो वीर चांडालैर्बंधनं गतः ।। <br>
दस्युभिर्लुंठितस्तत्र निद्रावश्यो वनं गतः।।२५।। <br>
मत्सुता भवने प्राप्ता दिष्ट्या त्वं जीवितं गतः ।। <br>
उद्वाह्य मत्सुतां शीघ्रं स्वगेहं यातुमर्हसि ।। <br>
इति श्रुत्वा प्रियं वाक्यं तं प्रशस्य तथाकरोत्।।२६।। <br>
मंडपे वेदकर्माणि विवाहार्थं चकार सः ।। <br>
जातायां मंडपार्चायां पत्रमाह्लादहेतवे ।। २७ ।। <br>
तदाज्ञया लिखित्वासौ गजसेनोऽग्निसेवकः ।। <br>
उष्ट्रारूढं समाहूय शीघ्रं पत्रमचोदयत् ।। २८ ।। <br>
बलखानेर्विवाहोऽत्र भवान्सैन्यसमन्वितः ।। <br>
संप्राप्य योग्यद्रव्याणि भुक्त्वा त्वं तृप्तिमावह ।। २९ ।। <br>
इत्युक्ते निशि जातायां बलखानिर्महाबलः ।। <br>
भोजनं कृतवांस्तत्र विषजुष्टं नृपार्पितम् ।। 3.3.16.३० ।। <br>
गरलं तेन संभुक्तं न ममार वराच्छुभात् ।। <br>
ततः काले च संप्राप्ते दृष्ट्वा मोहत्वमागतम् ।। <br>
पुनर्बबंध निगडैस्ताडयामास वेतसैः ।। ३१ ।। <br>
विषदोषमसृक्द्वारान्निस्सृतं सर्वदेहतः ।। <br>
तदा बुबोध बलवान्भूपतिं प्राह नम्रधीः ।। ३२ ।। <br>
राजन्किमीदृशं जातं त्वत्सैन्यं ताडने रतम् ।। <br>
स आह भो महावीर मत्कुले रीतिरीदृशी ।। <br>
यातनां प्रथमं प्राप्य तदनूद्वाहितो भवेत् ।। ३३ ।। <br>
इत्युक्ते सति भूपाले गजमुक्ता समागता ।। <br>
पितरं प्राह वचनं कोऽयं तत्ताडने गतः ।। ३४ ।। <br>
नृपः प्राह सुते शीघ्रं याहि त्वं निजमंदिरे ।। <br>
कृषिकरोयमायातो द्रव्यार्थं ताडने गतः ।। ३५ ।। <br>
इति श्रुत्वा वचो घोरं बलखानिर्महाबलः ।। <br>
छित्त्वा तद्बंधनं घोरं खड्गहस्तः समाययौ ।। ३६ ।। <br>
शूरान्पंचशतं तं च रुद्ध्वा शस्त्रैः समंततः ।। <br>
प्रजघ्नतस्तु तान्सर्वान्बलखानिर्व्यनाशयत् ।। ३७ ।। <br>
गजसेन सुतो ज्येष्ठः सूर्यद्युतिरुपागतः ।। <br>
बद्ध्वा पुनस्तं बलिनं गर्तमध्ये समाक्षिपत् ।। ३८ ।। <br>
तथा गतं पतिं दृष्ट्वा गजमुक्ता सुदुःखिता ।।<br>
निशि तत्र गता देवी दत्त्वा द्रव्यं तु रक्षकान् ।। ३९।। <br>
पतिं निष्कास्य रुदती व्यजनं पतये ददौ ।। <br>
रात्रौरात्रौ तथा प्राप्ता व्यतीतं पक्षमात्रकम् ।। 3.3.16.४० ।। <br>
एतस्मिन्नंतरे वीरश्चाह्लादः सप्तलक्षकैः ।। <br>
सैन्यैः सहाययौ शीघ्रं श्रुत्वा तत्रैव कारणम् ।। ४१ ।। <br>
बलखानिर्गतो गर्ते रुरोध नगरीं तदा ।। <br>
गजैः षोडशसाहस्रैर्गजसेनो रणं ययौ ।। ४२ ।। <br>
त्रिलक्षैश्च हयैः सार्द्धं सूर्यद्युतिरुपाययौ ।। <br>
कांतामलस्तदा प्राप्तस्त्रिलक्षैश्च पदातिभिः ।। ४३ ।। <br>
तयोश्चासीन्महद्युद्धमहोरात्रं हि सैन्ययोः ।। <br>
रक्षिते तालनाद्ये च गजसेनाद्यके तदा ।। ४४ ।। <br>
द्वितीयेऽह्नि समायाते गजसेनो महाबलः ।। <br>
प्रभग्नं स्वबलं दृष्ट्वा पावकीऽयं समारुहत् ।। <br>
दाहयामास तत्सैन्यं तालनाद्यैश्च पालितम् ।। ४५ ।। <br>
भस्मीभूतं बलं दृष्ट्वा तालनः शत्रुसम्मुखे ।। <br>
गत्वा भल्लेन भूपालं ताडयामास वेगतः ।। ४६ ।। <br>
मूर्छितं नृपमाज्ञाय सूर्यद्युतिरुपाययौ ।। <br>
पावकीयं समारुह्य दाहयामास तालनम् ।। ४७ ।। <br>
एतस्मिन्नंतरे शूरौ देवौ चाह्लादकृष्णकौ ।। <br>
बबन्धतू रुषाविष्टौ सूर्यद्युतिमरिंदमम् ।। ४८ ।। <br>
सुबद्धं भ्रातरं ज्ञात्वा हयं कांतामलोऽरुहत् ।। <br>
देवसिंहं च संमोह्य कृष्णांशं प्रति सोऽगमत् ।। <br>
गृहीत्वा तं स कृष्णांशं तस्य तेजः समाहरत् ।। ४९ ।। <br>
सप्तलक्षबलं सर्वं वह्निभूतमभूत्तदा ।। <br>
अमरत्वात्स आह्लादस्तदा तु समजीवयत् ।। 3.3.16.५० ।। <br>
गजसेनस्यार्द्धसैन्यं तैश्च सर्वैर्विनाशितम् ।। <br>
विजयं नृपतिः प्राप्य हर्षितो गेहमाययौ । ५१ ।। <br>
वह्निभूतं च कृष्णांशं दृष्ट्वाह्लादः सुदुःखितः ।। <br>
दुर्गां देवीं स तुष्टाव मनसा रणमूर्द्धनि ।। ५२ ।। <br>
तदा देवी वचः प्राह वत्स ते पुत्र एव च ।। <br>
स्वर्गादागत्य सर्वाणि पुनरुज्जीवयिष्यति ।। ५३ ।। <br>
इत्युक्ते वचने देव्या इन्दुलो वासवाज्ञया ।। <br>
द्वादशाब्दसमं रूपं धृत्वा विद्याविशारदः ।। <br>
वडवामृतमारुह्य हयं तत्र समागतः ।। ५४ ।। <br>
तदङ्गादुद्धृता वाहा मेघा इव समन्ततः ।। <br>
पावकं शमयामासुस्त्रयस्ते देवतोपमाः ।। ५५ ।। <br>
शमीभूते तदा वह्नौ स्वमुखात्सहयो मुदा ।। <br>
लालामुद्वाहयामास तया ते जीवितास्ततः ।। ५६ ।। <br>
जीविते सप्तलक्षे तु शमीभूते हि पावके ।। <br>
गजसेनः सुताभ्यां च प्रयातः सर्वतोदिशम् ।। ५७ ।। <br>
लक्षं सैन्यं तु ये शिष्टास्ते सर्वेऽपि भयातुराः ।। <br>
दुद्रुवुर्भार्गवश्रेष्ठ दिव्यरूपत्वधारिणः ।। ५८ ।। <br>
केचित्संन्यासिनो भूत्वा केचिद्वै ब्रह्मचारिणः ।। <br>
जीवत्वं प्राप्तवन्तस्ते तथान्ये संक्षयं गताः ।। ५९ ।।  <br>
बद्ध्वा तान्गजसेनादींस्त्रीञ्छूरान्स   च तालनः ।। <br>
कृष्णांशेन समायुक्त इंद्रदुर्गं समाययौ ।। 3.3.16.६० ।। <br>
बलखानिं च निष्कास्य तालनस्तदनंतरम् ।। <br>
पृष्टवान् कारणं सर्वं श्रुत्वा तन्मुखतो वचः ।। <br>
तान्वीरांस्ताडयामास वेतसैः स्तंभबंधनैः ।। ६१ ।। <br>
गजमुक्ताज्ञया विप्र सेनापतरिरुदारधीः ।। <br>
तालनस्तान्समुत्सृज्य विवाहार्थं समाययौ ।। <br>
बलखानिर्हयारूढो गजमुक्ता च मंडपे ।। ६२ ।। <br>
गजसेनस्तदा दिव्यैर्भोजनैस्तानभोजयत् ।। <br>
निवास्य लोहदुर्गे तान्कपाटः सुदृढीकृतः ।। <br>
लक्षशूरान्स संस्थाप्य स्वयं रुद्रपुरं ययौ ।।६३।। <br>
ते रात्रौ लोहदुर्गेषु ह्युषित्वा यत्नतो बलात् ।। <br>
प्रभाते च कपाटे न द्वारं दृष्ट्वा तदाब्रवीत् ।। <br>
द्वारमुद्घाटयाशु त्वं नो चेत्प्राणांस्त्यजिष्यसि ।। ६४ ।। <br>
इति सेनापतिः श्रुत्वा लक्षशूरान्समादिशत् ।। <br>
नानायत्नैश्च हंतव्याः शत्रवो भयकारिणः ।। ६५ ।। <br>
इति श्रुत्वा तु ते शूराः शतघ्न्यस्तैः सुरोपिताः ।। <br>
एकैकं क्रमशो जघ्नुर्वृंदं ते वैरतत्पराः ।। ६६ ।। <br>
हते दशसहस्रे तु कृष्णांशो बिंदुलं हयम् ।। <br>
समारुह्य जघानाशु स्वखड्गेन महद्बलम् ।। ६७ ।। <br>
हतशेषा भयार्ताश्च सहयाशीतिसम्मिताः ।। <br>
इंद्रदुर्गं प्रति प्राहुर्यथा जातो बलक्षयः ।। ६८ ।। <br>
श्रुत्वा भयातुरो राजा स्वसुताभ्यां समन्वितः ।। <br>
गजमुक्तां पुरस्कृत्य वहुद्रव्यसमन्विताम् ।। <br>
स्वपापं क्षालयामास दत्त्वा कन्यां विधानतः ।। ६९ ।। <br>
षोडशोष्ट्राणि स्वर्णानि गृहीत्वाह्लाद एव सः ।। <br>
ययौ स्वगेहं सहितः पुत्रभ्रातृसमन्वितः ।। 3.3.16.७० ।। <br>
संप्राप्ते गेहमाह्लादे देवी स्वर्णवती स्वयम् ।। <br>
इन्दुलं स्वांकमारोप्य ललाप करुणं बहु ।। ७१ ।। <br>
मृताहं च त्वया पुत्र पुनरुज्जीविता खलु ।। <br>
धन्याहं कृतकृत्यास्मि जयन्त तव दर्शनात् ।।७२।। <br>
इति श्रुत्वेन्दुलो वीरो नत्वाह जननीं मुदा।। <br>
अनृणं नाधिगच्छामि त्वत्तो मातः कदाचन।।७३।। <br>
संप्राप्ते गेहमाह्लादे राजा परिमलः सुधीः ।। <br>
वाद्यानि  वादयामास विप्रेभ्यश्च ददौ धनम्।। ७४।। <br>
इति श्रीभविष्ये महापुराणे प्रतिसर्गपर्वणि चतुर्युगखंडापपरपर्याये  कलियुगीयेतिहाससमुच्चये षोडशोऽध्यायः ।। १६ ।।<br>
<br>
