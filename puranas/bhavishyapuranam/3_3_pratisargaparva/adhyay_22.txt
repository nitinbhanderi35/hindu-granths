सूत उवाच ॥ <br>
महावत्यां तु संप्राप्ते कृष्णांशे बलवत्तरे ॥ <br>
मंगलं कृतवान्राजा तदा परिमलो बली ॥ १ ॥ <br>
पुष्पवत्या तया सार्द्धं गीतनृत्यविशारदः ॥ <br>
कृष्णांशः प्रत्यहं गेहे मुमोह सखिभिः सह ॥ २ ॥ <br>
हेमंतशिशिरे वीरो रहः क्रीडां करोति वै ॥ <br>
यथा शक्रोऽप्सरोभिश्च तथैव ह्युदयो बली ॥ ३ ॥ <br>
ग्राम्यधर्मं न कृतवान्सर्वस्पर्शविशारदः ॥ <br>
एकदा नृत्यक्रीडायां देवी पुष्पवती स्वयम् ॥ ४ ॥ <br>
कृष्णांशं वचनं प्राह पूर्वजन्मनि को भवान् ॥<br>
इति श्रुत्वोदयो वीरो विहस्योवाच वै वचः ॥ ५ ॥<br>
नृपोहं चंद्रदासश्च पूर्वजन्मनि हे प्रिये ॥ <br>
बाल्यात्प्रभृति मे दुःखं प्राप्तं दैवविनिर्मितम्॥६॥<br>
शालग्रामशिलापूजा प्रत्यहं वै मया कृता ॥ <br>
तेन पुण्यप्रभावेन सार्वभौमो बभूव ह ॥७॥ <br>
मृतेऽहनि तु संप्राप्ते शालग्रामे मनो दधौ ॥ <br>
सायुज्यं मे हरेश्चासीत्स्वयं ब्रह्मप्रसादतः॥८॥<br>
कलिना प्रार्थितो विष्णुः कालात्मा परमेश्वरः ॥ <br>
स्वदेहान्मां तु निष्कास्य भूमौ जनिमचीकरत् ॥९॥ <br>
यदा यदा हि धर्मस्य ग्लानिर्भवति वै प्रिये॥<br>
युगधर्मस्य मर्यादास्थापनाय भवाम्यहम्॥3.3.22.१ ०॥<br>
सत्ये तु मानसी पूजा देवानां तृप्तिहेतवे ॥ <br>
त्रेतायां वह्निपूजा च यज्ञदानादिका क्रिया ॥११॥<br>
द्वापरे मूर्तिपूजा च देवानां वै प्रियंकरी ॥ <br>
कलौ तु दारुणे प्राप्ते ब्रह्मपूजनमुत्तमम्॥१२॥<br>
अहं हंसः सत्ययुगे त्रेतायां यज्ञपूरुषः ॥ <br>
हिरण्यगर्भश्च प्रिये द्वापरेऽहं सुखप्रदः ॥ <br>
शालग्रामः कलौ प्राप्ते देवानां तृप्तये ह्यहम् ॥ १३ ॥ <br>
मुनयो देवतास्सर्वास्तथा पितृगणाः प्रिये ॥ <br>
सर्वे ते तृप्तिमायांति शालग्रामस्य पूजनात् ॥ १४ ॥ <br>
द्विजातिभिस्त्रिवर्णैश्च पूजनं चंदनादिकैः ॥ <br>
शूद्रैश्च स्नानमात्रेण भक्ति भावेन पूजनम् ॥१५॥ <br>
म्लेच्छैश्च दर्शनं पुण्यं विनयाद्भक्तिभावतः ॥ <br>
शालग्रामः स्वयं ब्रह्म सच्चिदानंदविग्रहः ॥ <br>
तस्य दर्शनमात्रेण क्षयं यास्यंति वै मलाः ॥१६॥ <br>
इति ते कथितं देवि युगमर्यादमुत्तमम् ॥ <br>
पुरा त्वं कस्य तनया सत्यं कथय मेऽचिरम्॥१७॥<br>
पुष्पवत्युवाच॥ <br>
पूर्वजन्मनि वेश्याहं चंद्रकांतिरिति श्रुता ॥ <br>
गाननृत्यादिकं वाद्यं देवस्याग्रे मया कृतम् ॥ १८ ॥ <br>
तेन पुण्यप्रभावेण स्वर्गलोकमुपागता ॥ <br>
देवैश्च प्रार्थिता तत्र रूप यौवनशालिनी ॥ १९ ॥ <br>
ब्रह्मचर्यं न तत्याज स्वर्गलोकेऽपि वै ह्यहम् ॥ <br>
तेन पुण्यप्रभावेण चोषा बाणसुताऽभवम् ॥ <br>
अनिरुद्धः स्वयं ब्रह्म मम पाणिं गृहीतवान् ॥ 3.3.22.२० ॥ <br>
कलिना प्रार्थितो देवो मम स्वामी स्वहेतवे ॥ <br>
अर्चावतारमासाद्य मार्कंडेयस्थलं गतः ॥ २१ ॥ <br>
स्वप्रसादस्य महिमा दर्शितस्तेन तत्र वै ॥ <br>
अत्रैव स्थितिमर्यादो दारुरूपस्य मे पतेः ॥ २२ ॥ <br>
अहं तस्याज्ञया स्वामिञ्जम्बुकस्य सुताभवम् ॥ <br>
दिव्यरूपसमायुक्ता नाम्नाहं विजयैषिणी ॥ २३ ॥ <br>
कृतं ममैव मरणं त्वद्भ्रात्रा बलखानिना ॥ <br>
मकरंदस्य भगिनी भूत्वा त्वां पतिमागता ॥२४॥ <br>
तेन दोषेण त्वद्भ्राता यातनां तीव्रमागतः ॥ <br>
राज्ञ इन्नगठस्यैव गेहे गजपतेः स्वयम् ॥ <br>
इत्युक्त्वा मौनमास्थाय रेमे पत्या समं मुदा ॥ २५ ॥ <br>
होलिकासमये प्राप्ते मलना स्नेहदुःखिता ॥ <br>
सुतां चंद्रावलीं रम्यां स्वप्नांते सा ददर्श ह ॥ <br>
रुरोद निशि दुःखेन स्वसुतास्नेहकातरा ॥ २६ ॥ <br>
तदोदयो महावीरो ज्ञात्वा रोदन कारणम् ॥ <br>
शूरैश्च दशसाहस्रैस्सार्द्धं बहुधनैर्युतः ॥<br>
एकाकी प्रययौ वीरो यत्र चंद्रावलीगृहम् ॥ २७ ॥<br>
महीपतिस्तु तच्छत्रुर्ज्ञात्वा कारणमुत्तमम् ॥ <br>
पश्चाज्जगाम कार्यार्थी स तु दुर्योधनांशकः ॥ <br>
बलीठाठमिति ख्यातं ग्रामं यादवपालितम् ॥ २८ ॥ <br>
वीरसेनो नृपस्तत्र त्रिलक्षबलसंयुतः ॥ <br>
अष्टौ सुताश्च तस्यासन्रूपयौवनशालिनः ॥ २९ ॥ <br>
कामसेनः प्रसेनश्च महासेनस्तथैव च ॥ <br>
सुखसेनो रूपसेनो विष्वक्सेनो मधुव्रतः ॥ <br>
मधुपश्च क्रमाज्जाता यादवांशाश्च यादवाः ॥ 3.3.22.३० ॥ <br>
तत्र गत्वा च कृष्णांशस्सभायां नरकेसरी ॥ <br>
दंडवत्प्रणतो भूत्वा वीरसेनं महीपतिम् ॥ ३१ ॥ <br>
मलनालिखितं पत्रं दत्त्वा राज्ञे महामनाः ॥ <br>
दशभारं सुवर्णस्य पुनर्वासमचीकरत् ॥ ३२ ॥ <br>
व्यंजनानि विचित्राणि भुक्त्वा यादवसंयुतः ॥ <br>
चंद्रावलीं समागत्य कुशलं च न्यवेदयत् ॥ ३३ ॥ <br>
प्रेमोत्सुका  च भगिनी कृष्णांशं प्राह दुःखिता॥ <br>
भवान्द्व्यब्दवया वीर तदाहं च विवाहिता ॥३४॥ <br>
विंशदब्दस्ततो जातो विस्मृता पितृमातृभिः ॥ <br>
समर्थेन त्वया वीर संस्मृता भगिनी स्वयम् ॥ ३५ ॥ <br>
अद्य मे सफलं जन्म जीवितं सफलं च मे ॥<br>
बंधुदर्शनमात्रेण सर्वं च सफलं मम ॥ ३६ ॥ <br>
प्रसन्नात्मोदयस्तत्र भगिनीं प्राह नम्रधीः ॥ <br>
जम्बुकेन गृहं सर्वं लुण्ठितं बलशालिना ॥ ३७ ॥ ।<br>
तस्य दुःखेन भूपालो भयभीतो दिनेदिने ॥ <br>
महाकष्टेन विजयो जम्बुकाच्चाभयोऽभवत् ॥ ३८ ॥ <br>
महीराजस्तु बलवान्रुरोध नगरीं मम ॥ <br>
मया विवाहितो भ्राता ब्रह्मा तत्सुतया सह ॥ ३९ ॥ <br>
पुनश्च सिंहलद्वीपे जयंतार्थे वयं गताः ॥ <br>
एवंविधानि दुःखानि बहूनि ह्यभवन्पितुः ॥ 3.3.22.४० ॥ <br>
अतस्त्वां प्रति सुप्रीता वयं भगिनिकिंकराः ॥ <br>
मृदुवाक्यमिति श्रुत्वा तदा चंद्रावली मुदा ॥ ४१ ॥ <br>
गेहं निवासयामास स्वकीयं प्रेमविह्वला ॥ <br>
एतस्मिन्नन्तरे धूर्तो महीपतिरुपाययौ ॥ ४२ ॥ <br>
सभायां वीरसेनस्य राज्ञा तेनैव सत्कृतः ॥ <br>
वार्तांतरं समासाद्य तमुवाच महीपतिः ॥ ४३ ॥ <br>
निष्कासिताश्च ते सर्वे राज्ञाह्लादादयः खलाः ।<br>
चौरितो नृपतेः कोशो हीनजात्यैर्महाबलैः ॥४४॥ <br>
तदा तु कुंठिताः सर्वे शिरीषाख्यपुरेऽवसन् ॥ <br>
छिद्रदर्शी तु कृष्णांशो गेहं तव समागतः ॥ ४५ ॥ <br>
चंद्रावल्याश्च वै दोलां गृहीत्वा स गमिष्यति ॥ <br>
सत्यं ब्रवीमि भूपाल नान्यथा वचनं मम ॥ ॥ ४६ ॥ <br>
इति श्रुत्वा वीरसेनो ज्ञात्वा तत्सत्यकारणम् ॥ <br>
कामसेनं समाहूय चंद्रावल्याः पतिं सुतम् ॥४७॥ <br>
वचनं प्राह भोः पुत्र बंधनं कुरु तस्य वै ॥ <br>
इति श्रुत्वा कामसेनो विषमादाय दारुणम् ॥ ४८ ॥ <br>
भोजनाय ददौ तस्यै ज्ञात्वा चन्द्रावली तदा ॥ <br>
भ्रातुरंतिकमासाद्य पात्रमादाय सा ययौ ॥ ४९ ॥ <br>
कामसेनश्च कुपितो गृहीत्वा दंडवेतसम् ॥ <br>
स्वप्रियां ताडयामास स दृष्ट्वा तं तदाकुपत् ॥ 3.3.22.५० ॥ <br>
गृहीत्वा भुजयोस्तं वै बंधनाय समुद्यतः ॥ <br>
बंधनत्वं गते पुत्रे वीरसेनो महाबलः ॥ ५१ ॥ <br>
पुत्रानाज्ञापयामास तस्य बंधनहेतवे ॥ <br>
एतस्मिन्नंतरे वीरो दोलामादाय सत्वरम् ॥ ॥ ५२ ॥ <br>
सेनामध्ये समागम्य महद्युदमचीकरत् ॥ <br>
एकतो दशसाहस्रास्त्रिलक्षास्तु तथैकतः ॥ <br>
अहोरात्रमभूद्युद्धं दारुणं रोमहर्षणम् ॥५३ ॥ <br>
हता लक्षं महाशूरा उदयेन महाबलाः ॥ <br>
शेषाः प्रदुद्रुवुस्सर्वे यादवा भयकातराः ॥ ५४ ॥ <br>
दृष्ट्वा पराजितं सैन्यं सप्त पुत्रा महाबलाः ॥ <br>
स्वान्गजांश्च समारुह्य कृष्णांशं रुरुधू रुषा ॥ ५५ ॥ <br>
स वीरो बिंदुलारूढो भूमौ कृत्वा गजासनान् ॥ <br>
तेषामस्त्राणि संच्छिद्य बध्नाति बलदर्पितः॥५६॥ <br>
इति श्रुत्वा वीरसेनः सूर्यभक्तिपरायणः ॥ <br>
सौरमस्त्रं समादाय तस्य सैन्यमदाहयत् ॥ <br>
तेनास्त्रेणैव कृष्णांशः सहयो मूर्च्छितो भुवि ॥ ५७ ॥ <br>
वीरसेनस्तु तं बद्ध्वा मोचयित्वा सुतान्वधूम् ॥ <br>
स्वगेहमागतस्तृर्णं नानावाद्यान्यवादयत् ॥ ५८ ॥ <br>
हतरोषास्तदा वीराः कृष्णांशस्य ययुर्दिशः ॥<br>
हेतुं परिमलस्याग्रे सर्वमूचुस्तदादितः ॥ ५९ ॥ <br>
महीपतिं महाधूर्तं मत्वा राजाब्रवीदिदम् ॥ <br>
गच्छ त्वं मलनापुत्र लक्षसैन्यसमन्वितः ॥ 3.3.22.६० ॥ <br>
बद्ध्वा स्वभगिनीकांतं स्वबंधुं मोचयाशु वै ॥ <br>
इति श्रुत्वा च स सुतो लक्षसेनासमन्वितः ॥६१॥ <br>
शीघ्रं गत्वा च नगरीं रुरोध बलवान्रुषा ॥ <br>
युद्धी भूते बले तस्मिन्वीरसेनो नृपोत्तमः ॥ <br>
सौरमस्त्रमुपादाय दाहनार्थं समुद्यतः ॥ ६२ ॥ <br>
सज्जीभूते तदस्त्रे तु ब्रह्मानंदो महाबलः ॥ <br>
ब्रह्मास्त्रेणैव स शरं वारयामास वै रुषा ॥ ६३ ॥ <br>
दृष्ट्वा भयान्वितो भूपस्तमेव शरणं ययौ ॥ <br>
ब्रह्मानंदस्तु तं भूपं वचनं प्राह निर्भयः ॥ ६४ ॥ <br>
धूर्तवाक्येन हे भूप मद्बंधुर्बाधितस्त्वया ॥ <br>
अवध्या च सदा नारी त्वत्सुतस्तामताडयत् ॥ <br>
अतस्त्वं भगिनीयुक्तं स्वसुतं देहि मे नृप ॥ ६५॥ <br>
इति श्रुत्वा च नृपतिर्वचनं प्राह नम्रधीः ॥ <br>
मत्सुता च गृहे नास्ति कामसेनं गृहाण भोः ॥ ६६ ॥ <br>
इत्युक्त्वा वीरसेनश्च सुतं चंद्रावलीं तथा ॥ <br>
दत्त्वा तस्मै प्रसन्नात्मा तत्प्रस्थानमकारयत् ॥ ६७ ॥ <br>
ब्रह्मानन्दोऽपि बलवान्कृष्णांशेन समन्वितः ॥ <br>
सेनयाशीतिसाहस्र्या ययौ सार्द्धं महावतीम् ॥ ६८ ॥ <br>
मलना स्वसुतं दृष्ट्वा प्रेमविह्वलकंपिता ॥ <br>
स्नापयित्वाश्रुधाराभिर्द्विजातिभ्यो ददौ धनम् ॥ ६९ ॥ <br>
इति ते कथितं विप्र कृष्णांशचरितं शुभम् ॥ <br>
शृण्वतां कलिपापघ्नं कथयिष्यामि वै पुनः ॥ 3.3.22.७० ॥ <br>
<br>
