।। सूत उवाच ।। ।। <br>
स्वर्गते भोजराजे तु सप्तभूपास्तदन्वये ।। <br>
जाताश्चाल्पायुषो मन्दास्त्रिशताब्दान्तरे मृताः ।। १ ।। <br>
बहुभूपवती भूमिस्तेषां राज्ये बभूव ह ।। <br>
वीरसिंहश्च यो भूपः सप्तमः संप्रकीर्तितः ।। २ ।। <br>
तदन्वये त्रिभूपाश्च द्विशताब्दान्तरे मृताः ।। <br>
गंगासिंहश्च यो भूपो दशमः स प्रकीर्तितः ।। ३ ।। <br>
कल्पक्षेत्रे च राज्यं स्वं कृतवान्धर्मतो नृपः ।। <br>
अन्तर्वेद्यां कान्यकुब्जे जयचन्द्रो महीपतिः ।। ४ ।। <br>
इंद्रप्रस्थेनंगपालस्तोमरान्वयसंभवः ।। <br>
अन्ये च बहवो भूपा बभूवुर्ग्रामराष्ट्रपाः ।। ५ ।। <br>
अग्निवंशस्य विस्तारो बभूव बलवत्तरः ।। <br>
पूर्वे तु कपिल स्थाने वाहीकान्ते तु पश्चिमे ।। ६ ।। <br>
उत्तरे चीनदेशान्ते सेतुबंधे तु दक्षिणे ।। <br>
षष्टिलक्षाश्च भूपाला ग्रामपा बलवत्तराः ।। ७ ।। <br>
अग्निहोत्रस्य कर्तारो गोब्राह्मणहितैषिणः ।।<br>
बभूवुर्द्वापरसमा धर्मकृत्यविशारदाः ।।८।।<br>
द्वापराख्यसमः कालः सर्वत्र परिवर्तते ।। <br>
गेहेगेहे स्थितं द्रव्यं धर्मश्चैव जनेजने ।।९।।<br>
ग्रामेग्रामे स्थितो देवो देशेदेशे स्थितो मखः ।। <br>
आर्यधर्मकरा म्लेच्छा बभूवुः सर्वतोमुखाः ।।3.3.4.१०।। <br>
इति दृष्ट्वा कलिर्घोरो म्लेच्छया सह भीरुकः ।। <br>
नीलाद्रौ प्राप्य मतिमान्हरिं शरणमाययौ ।।११।। <br>
द्वादशाब्दमिते काले ध्यानयोगपरोऽभवत्।। <br>
ध्यानेन सच्चिदानंदं दृष्ट्वा कृष्णं सनातनम्।।१२।।. <br>
तुष्टाव मनसा तत्र राधया सहितं हरिम् ।। <br>
पुराणमजरं नित्यं वृंदावननिवासिनम् ।।१३।। <br>
।। कलिरुवाच ।। ।। <br>
साष्टांगं दंडवत्स्वामिन्गृहाण मम चेश्वर ।। <br>
.पाहि मां शरणं प्राप्तं चरणे ते कृपानिधे ।। १४ ।। <br>
सर्वपापहरस्त्वं वै सर्वकालकरो हरिः ।। <br>
भवान्गौरः सत्ययुगे त्रेतायां रक्तरूपकः ।। ।। १५ ।। <br>
द्वापरे पीतरूपश्च कृष्णत्वं मम दिष्टके ।। <br>
मत्पुत्राश्च स्मृता म्लेच्छा आर्य्यधर्मत्वमागताः।। १६ ।। <br>
चतुर्गेहं च मे स्वामिन्द्यूतं मद्यं सुवर्ण कम् ।। <br>
स्त्री हास्यं चाग्निवंश्यैश्च क्षत्रियैश्च विनाशितम् ।। १७ ।। <br>
त्यक्तदेहस्त्यक्तकुलस्त्यक्तराष्ट्रो जनार्दन ।। <br>
त्वत्पादांबुजमाधाय स्थितोऽहं शरणं त्वयि ।।१८।। <br>
इति श्रुत्वा स भगवान्कृष्णः प्राह विहस्य तम् ।। <br>
भो कले तव रक्षार्थं जनिष्येहं महावतीम् ।।१९।। <br>
ममांशो भूमिमासाद्य क्षयिष्यति महाबलान् ।। <br>
म्लेच्छवंशस्य भूपालान्स्थापयिष्यति भूतले ।। 3.3.4.२० ।। <br>
इत्युक्त्वा भगवान्साक्षात्तत्रैवान्तरधीयत ।। <br>
कलिस्तु म्लेच्छया सार्धं परमा नंदमाप्तवान् ।। २१ ।। <br>
एतस्मिन्नन्तरे विप्र यथा जातं शृणुष्व तत् ।। <br>
आभीरी वाक्सरे ग्रामे व्रतपा नाम विश्रुता ।। २२ ।। <br>
नवदुर्गाव्रतं श्रेष्ठं? नववर्षं चकार ह ।। <br>
प्रसन्ना चंडिका प्राह वरं वरय शोभने ।। २३ ।। <br>
साह तां यदि मे मातर्वरो देयस्त्वयेश्वरि ।। <br>
रामकृष्णसमौ बालौ भवेयाः  ममान्वये ।। २४ ।। <br>
तथेत्युक्त्वा तु सा देवी तत्रैवान्तरधीयत ।। <br>
वसुमान्नाम नृपतिस्तस्या रूपेण मोहितः ।। २५ ।। <br>
उद्वाह्य धर्मतो भूपः स्वगेहे तामवासयत् ।। <br>
तस्यां जातौ नृपात्पुत्रौ देशराजस्तु तद्वरः ।। २६ ।। <br>
आवार्यो वत्सराजश्च शतहस्तिसमो बले ।। <br>
जित्वा तौ मागधान्देशान्राज्य वंतौ बभूवतुः ।। २७ ।। <br>
शतयत्तः स्मृतो म्लेच्छः शूरो वनरसाधिपः ।। <br>
तत्पुत्रो भीमसेनांशो वीरणोभूच्छिवाज्ञया ।। २८ ।। <br>
तालवृक्षप्रमाणेन .चोर्ध्ववेगो हि तस्य वै ।। <br>
तालनो नाम विख्यातः शतयत्तेन वै कृतः ।। २९ ।। <br>
ताभ्यां नृपाभ्यां तद्युद्धमभवल्लोमहर्षणम् ।। <br>
युद्धेन हीनतां प्राप्तस्तालनो बलवत्तरः ।। 3.3.4.३० ।। <br>
तदा मैत्री कृता ताभ्यां तालनेन समन्विता ।। <br>
जयचंद्रपरीक्षार्थे त्रयः शूराः समाययुः ।। ३१ ।। <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहासमुच्चये चतुर्थोऽध्यायः ।। ४ ।।<br>
<br>
