।। सूत उवाच ।। ।। <br>
चित्रकूटगिरेर्देशे परिहारो महीपतिः ।। <br>
कलिंजरपुरं रम्यमक्रोशायतनं स्मृतम् ।। १ ।। <br>
अध्यास्य बौद्धहंता स सुखितोभवदूर्जितः ।। <br>
राजपुत्राख्यदेशे च चपहानिर्महीपतिः ।। २ ।। <br>
अजमेरपुरं रम्यं विधिशोभासमन्वितम् ।। <br>
चातुर्वर्ण्ययुतं दिव्यमध्यास्य सुखितोऽभवत् ।। ३ ।। <br>
शुक्लो नाम महीपालो गत आनर्तऽमंडले ।। <br>
द्वारकां नाम नगरीमध्यास्य सुखितोऽभवत् ।। ४ ।। । <br>
।। शौनक उवाच ।। <br>
तेषामग्न्युद्भवानां च ये भूपा राज्यसत्कृताः ।। <br>
तान्मे ब्रूहि महाभाग सूतो वाक्यमथाब्रवीत् ।। ५ ।। <br>
गच्छध्वं ब्राह्मणाः सर्वे योगनिद्रावशो ह्यहम् ।। <br>
तच्छुत्वा मुनयः सर्वे विष्णोर्ध्यानं प्रचक्रिरे ।। ६ ।। <br>
पूर्णे द्वे च सहस्रान्ते सूतो वचनमब्रवीत् ।। <br>
सप्तत्रिंशशते वर्षे दशाब्दे चाधिके कलौ ।। ७ ।। <br>
प्रमरो नाम भूपालः कृतं राज्यं च षट्समाः।। <br>
महामदस्ततो जातः पितुरर्धं कृतं पदम् ।।८।। <br>
देवापिस्तनयस्तस्य पितु स्तुल्यं कृतं पदम् ।। <br>
देवदूतस्तस्य सुतः पितुस्तुल्यं स्मृतं पदम् ।। ९ ।। <br>
तस्माद्गंधर्वसेनश्च पंचाशदब्दभूपदम् ।। <br>
कृत्वा च स्वसुतं शंखमभिषिच्य वनं गतः ।। 3.1.7.१० ।। <br>
शंखेन तत्पदं प्राप्तं राज्यं त्रिंशत्समाः कृतम् ।। <br>
देवांगना वीरमती शक्रेण प्रेषिता तदा ।। ११ ।। <br>
गंधर्वसेनं संप्राप्य पुत्ररत्नमजीजनत् ।। <br>
सुतस्य जन्मकाले तु नभसः पुष्पवृष्टयः ।। १२ ।। <br>
पेतुर्दुंदुभयो नेदुर्वांति वाताः सुखप्रदाः ।। <br>
शिवदृष्टिर्द्विजो नाम शिष्यैस्सार्द्धं वनं गतः ।। १३ ।। <br>
विंशद्भिः कर्मयोगं च समाराध्य शिवोऽभवत् ।। <br>
पूर्णे त्रिंशच्छते वर्षे कलौ प्राप्ते भयंकरे ।। १४ ।। <br>
शकानां च विनाशार्थमार्यधर्मविवृद्धये ।। <br>
जातश्शिवाज्ञया सोऽपि कैलासाद्गुह्यकालयात् ।। १५।। <br>
विक्रमादित्यनामानं पिता कृत्वा मुमोद ह ।। <br>
स बालोऽपि महाप्राज्ञः पितृ मातृप्रियंकरः ।। १६ ।। <br>
पञ्चवर्षे वयःप्राप्ते तपसोऽर्थे वनं गतः ।। <br>
द्वादशाब्दं प्रयत्नेन विक्रमेण कृतं तपः ।। १७ ।। <br>
पश्चादम्बावतीं दिव्यां पुरीं यातः श्रियान्वितः ।। <br>
दिव्यं सिंहासनं रम्यं द्वात्रिंशन्मूर्तिसंयुतम् ।। १८ ।। <br>
शिवेन प्रेषितं तस्मै सोपि तत्पदमग्रहीत् ।। <br>
वैतालस्तस्य रक्षार्थं पार्वत्या निर्मितो गतः ।। १९ ।। <br>
एकदा स नृपो वीरो महाकालेशश्वरस्थलम् ।। <br>
गत्वा सम्पूजयामास देवदेवं पिनाकिनम् ।। 3.1.7.२० ।। <br>
सभा धर्ममयी तत्र निर्मिता व्यूहविस्तरा ।। <br>
नानाधातुकृतस्तम्भा नानामणिविभूषिता ।।२१।। <br>
नानाद्रुमलताकीर्णा पुष्पवल्लीभिरन्विता ।। <br>
तत्र सिंहासनं दिव्यं स्था पितं तेन शौनक ।। २२ ।। <br>
आहूय ब्राह्मणान्मुख्यान्वेदवेदांगपारगान् ।। <br>
पूजयित्वा विधानेन धर्मगाथामथाऽशृणोत् ।। २३ ।। <br>
एतस्मिन्नन्तरे तत्र वैतालो नाम देवता ।। <br>
स कृत्वा ब्राह्मणं रूप जयाशीर्भिः प्रशस्य तम् ।। २४ ।। <br>
उपविश्यासने विप्रो राजानमिदमब्रवीत् ।। <br>
यदि ते श्रवणे श्रद्धा विक्रमादित्यभूपते ।। २५ ।। <br>
वर्णयामि महाख्यानमितिहाससमुच्चयम् ।। २६ ।। <br>
इति श्रीभविष्ये महापुराणे प्रतिसर्गपर्वणि चतुर्युगखण्डापर पर्याये कलियुगसंभूतरविशशिवंशभूपवर्णनं नाम सप्तमोऽध्यायः ।। ७ ।। <br>
इति प्रथमखंडः संपूर्णः ।। १ ।। <br>
<br>
