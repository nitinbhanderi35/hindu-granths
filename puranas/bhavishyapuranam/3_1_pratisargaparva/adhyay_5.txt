॥ शौनक उवाच ॥ ॥ <br>
सांप्रतं वर्तते यो वै प्रलयांते मुनीश्वर ॥ <br>
दिव्यदृष्टिप्रभावेन ज्ञातं ब्रूहि ततः परम् ॥ १ ॥ <br>
॥ सूत उवाच ॥ ॥ <br>
न्यूहो नाम स्मृतो म्लेच्छो विष्णुमोहं तदाकरोत् ॥ <br>
तदा प्रसन्नो भगवांस्तस्य वंशः प्रवर्द्धितः ॥२॥ <br>
म्लेच्छभाषा कृता तेन वेदवाक्यपराङ्मुखा ॥ <br>
कलेश्च वृद्धये ब्राह्मीं भाषां कृत्वाऽपशब्दगाम् ॥. ३ ॥ <br>
न्यूहाय दत्तवान्देवो बुद्धीशो बुद्धिगः स्वयम् ॥ <br>
विलोमं च कृतं नाम न्यूहेन त्रिसुतस्य वै ॥ ४ ॥ <br>
सिमश्च हामश्च तथा याकूतो नाम विश्रुतः ॥ <br>
याकूतः सप्तपुत्रश्च जुम्रो माजूज एव सः ॥५॥ <br>
मादी तथा च यूनानस्तूवलोमसकस्तथा ॥ <br>
तीरासश्च तथा तेषां नामभिर्देश उच्यते ॥६॥ <br>
जुम्रा दश कनाब्जश्च रिफतश्च तजर्रुमः ॥ <br>
तन्नाम्ना च स्मृता देशा यूनाद्या ये सुताः स्मृताः ॥ ७ ॥ <br>
इलीशस्तरलीशश्च कित्तीहूदानिरुच्यते ॥ <br>
चतुर्भिर्नामभिर्देशास्तेषां तेषां प्रचक्रिरे ॥ ॥ ८ ॥ <br>
द्वितीयतनयाद्धामात्सुताश्चत्वार एव ते ॥ <br>
कुशो मिश्रश्च कूजश्च कनआंस्तत्र नामभिः ॥ ९ ॥ <br>
देशाः प्रसिद्धा म्लेच्छानां कुशात्षट्तनयाः स्मृताः ॥ <br>
स वा चैव हवीलश्च सर्वतोरगमस्तथा ॥ 3.1.5.१० ॥ <br>
तथा सवतिका नाम निमरूहो महाबलः ॥ <br>
तेषां पुत्राश्च कलनः सिंनारोरक उच्यते ॥ ११ ॥ <br>
अक्कदो वावुनश्चैव रसनादेशकाश्च ते ॥ <br>
श्रावयित्वा मुनीन्सूतो योगनिद्रावशं गतः ॥ १२ ॥ <br>
द्विसहस्रे शताब्दान्ते बुद्ध्वा पुनरथाब्रवीत ॥ <br>
सिमवंशं प्रवक्ष्यामि सिमो ज्येष्ठः स भूपतिः ॥ १३ ॥ <br>
राज्यं पंचशतं वर्षं तेन म्लेच्छेन सत्कृतम् ॥ <br>
अर्कन्सदस्तस्य सुतश्चतुस्त्रिंशच्च राज्यकम् ॥ १४ ॥ <br>
चतुश्शतं पुनर्ज्ञेयं सिंहस्तत्तनयोऽभवत् ॥ <br>
राज्यं तस्य स्मृतं तत्र षष्ट्युत्तर चतुः शतम् ॥ १५ ॥ <br>
इव्रतस्य सुतो ज्ञेयः  पितुस्तुल्यं कृतं पदम् ॥ <br>
फलजस्तस्य तनयश्चत्वारिंशद्द्वयं शतम् ॥ १६ ॥ <br>
राज्यं कृतं तु तस्माच्च रऊ नाम सुतः स्मृतः ॥ <br>
सप्तत्रिंशच्च द्विशतं तस्य राज्यं प्रकीर्तितम् ॥ १७ ॥ <br>
तस्माच्च जूज उत्पन्नः पितुस्तुल्यं कृतं पदम् ॥ <br>
नहूरस्तस्य तनयो वयः षष्ट्युत्तरं शतम् ॥ <br>
राज्यं चकार नृपतिर्बहुशत्रून्विहिंसयन् ॥ १८ ॥ <br>
ताहरस्तस्य तनयः पितुस्तुल्यं कृतं पदम् ॥ <br>
तस्मात्पुत्रोऽविरामश्च नहूरो हारनस्त्रयः ॥ १९॥ <br>
एवं तेषां स्मृता वंशा नाममात्रेण कीर्तिताः ॥ <br>
सरस्वत्याश्च शापेन म्लेच्छभाषा महाधमाः ॥ 3.1.5.२० ॥ <br>
तेषां वृद्धिः कलौ चासीत्संक्षेपेण प्रकीर्तिता ॥ <br>
संस्कृतस्यैव वाणी तु भारतं वर्षमूह्यताम् ॥ २१ ॥ <br>
अन्यखंडे गता सैव म्लेच्छा ह्यानंदिनोऽभवन् ॥ <br>
एवं ते विप्र कथितं विष्णुभक्तद्विजैस्सह ॥ २२ ॥ ॥ <br>
॥ व्यास उवाच ॥ ॥ <br>
तच्छ्रुत्वा मुनयस्सर्वे विशालायां निवासिनः ॥ <br>
नरं नारायणं देवं संपूज्य विनयान्विताः ॥२३॥ <br>
ध्यानं चक्रुर्मुदा युक्ता द्विशतं परिवत्सरान् ॥ <br>
तत्पश्चाद्बोधितास्सर्वे शौनकाद्या मुनीश्वराः ॥ २४ ॥ <br>
संध्यातर्पणदेवार्चाः कृत्वा ध्यात्वा जनार्द्दनम् ॥ <br>
लोमहर्षणमासीनं पप्रच्छुर्विनयान्विताः ॥ २५ ॥ <br>
व्यासशिष्य महाभाग चिरं जीव महामते ॥ <br>
सांप्रतं वर्तते यो वै राजा तन्मे वद प्रभो ॥ २६ ॥ <br>
॥सूत उवाच ॥ ॥ <br>
त्रिसहस्राब्दसंप्राप्ते कलौ भार्गवनंदन ॥ <br>
आवन्ते शंखनामाऽसौ सांप्रतं वर्तते नृपः ॥२७॥ <br>
म्लेच्छदेशे शकपतिरथ राज्यं करोति वै ॥ <br>
शृणु तत्कारणं सर्वे यथा यस्य विवर्धनम् ॥ २८ ॥ <br>
द्विसहस्रे कलौ प्राप्ते म्लेच्छवंशविवर्द्धिता ॥ <br>
भूमिर्म्लेच्छमयी सर्वा नानापथविवर्द्धिता॥२९॥ <br>
ब्रह्मावर्तमृते तत्र सरस्वत्यास्तटं शुभम् ॥ <br>
म्लेच्छाचार्यश्च मूशाख्यस्तन्मतैः पूरितं जगत् ॥ 3.1.5.३० ॥ <br>
देवार्चनं वेदभाषा नष्टा प्राप्ते कलौ युगे ॥ <br>
तल्लक्षणं  शृणु मुने म्लेच्छभाषाश्चतुर्विधाः ॥ ३१॥ <br>
व्रजभाषा महाराष्ट्री यावनी च गुरुंडिका ॥ <br>
तासां चतुर्लक्षविधा भाषाश्चान्यास्तथैव च ॥ ॥३२॥ <br>
पानीयं च स्मृतं पानी बुभुक्षा भूख उच्यते ॥ <br>
पानीयं पापडी भाषा भोजनं कक्कनं स्मृतम् ॥३३॥ <br>
इष्टिशुद्धरवः प्रोक्त इस्तिनी मसपावनी <br>
आहुतिर्वै आजु इति ददाति च दधाति च ॥ ३४ ॥ <br>
पितृपैतरभ्राता च बादरः पतिरेव च ॥ <br>
सेति सा यावनी भाषा ह्यश्वश्चास्पस्तथा पुनः॥३५॥ <br>
जानुस्थाने जैनुशब्दः सप्तसिंधुस्तथैव च ॥ <br>
सप्तहिन्दुर्यावनी च पुनर्ज्ञेया गुरुंडिका ॥ ३६ ॥ <br>
रविवारे च संडे च फाल्गुने चैव फर्वरी ॥ <br>
षष्टिश्च सिक्सटी ज्ञेया तदुदाहारमीदृशम् ॥ ३७ ॥ <br>
या पवित्रा सप्तपुरी तासु हिंसा प्रवर्तते ॥ <br>
दस्यवः शबरा भिल्ला मूर्खा आर्ये स्थिता नराः॥ ३८ ॥ <br>
म्लेच्छदेशे बुद्धिमतो नरा वै म्लेच्छधर्मिणः ॥ <br>
म्लेच्छाधीना गुणाः सर्वेऽवगुणा आर्यदेशके ॥ ३९ ॥ <br>
म्लेच्छराज्यं भारते च तद्द्वीपेषु स्मृतं तथा ॥ <br>
एवं ज्ञात्वा मुनिश्रेष्ठ हरिं भज महामते ॥ 3.1.5.४० ॥ <br>
तच्छ्रुत्वा मुनयः सर्वे रोदनं चक्रिरे बहु ॥ ४१ ॥ <br>
इति श्रीभविष्ये महापुराणे प्रतिसर्गं पर्वणि चतुर्युगखंडापरपर्याये कलियुगभूपवर्णनंनाम पंचमोऽध्यायः ॥ ५ ॥  <br>
<br>
