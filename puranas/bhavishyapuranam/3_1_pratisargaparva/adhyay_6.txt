।। शौनक उवाच ।। ।।<br>
ब्रह्मावर्ते कथं म्लेच्छा न प्राप्ताः कारणं वद।।<br>
सूतः प्राह शृणुष्वेदं सरस्वत्याः प्रभावतः ।।१।। <br>
म्लेच्छाः प्राप्ता न तत्स्थाने काश्यपो नाम वै द्विजः ।। <br>
कलौ प्राप्ते सहस्राब्दे स्वर्गात्प्राप्तः सुराज्ञया ।। २ ।। <br>
आर्यावती च तत्पत्नी दश पुत्रानकल्मषान् ।। <br>
काश्यपात्सा लब्धवती तेषां नामानि मे शृणु ।। ३ ।। <br>
उपाध्यायो दीक्षितश्च पाठकः शुक्लमिश्रकौ ।। <br>
अग्निहोत्री द्विवेदी च त्रिवेदी पाण्ड्य एव च ।। ४ ।। <br>
चतुर्वेदीति कथिता नामतुल्यगुणाः स्मृताः ।। <br>
तेषां मध्ये काश्यपश्च सर्वज्ञानमसमन्वितः ।। ५ ।। <br>
काश्मीरे प्राप्तवान्सोऽपि जगदम्बां सरस्वतीम् ।। <br>
तुष्टाव पूजनं कृत्वा रक्तपुष्पैस्त्वथाक्षतैः ।। ६ ।। <br>
धूपैर्दीपैश्च नैवेद्यैः पुष्पांजलिसमन्वितः।।७। <br>
।। काश्यप उवाच ।। ।। <br>
मातः शंकरदयिते मयि ते करुणा कुतो नास्ति।।  <br>
भोऽसि त्वं जगदंबा जगतः किं मां बहिर्न यसि ।।८।। <br>
देवि त्वं सुरहेतोर्धर्मद्रोहिणमाशु हंसि मातः ।। <br>
उत्तमसंस्कृतभाषां त्वं कुरु म्लेच्छांश्च मोहयेः शीघ्रम् ।। ९ ।। <br>
अंब त्वं बहुरूपा हुंकारा द्धूम्रलोचनं हसि ।। <br>
भीमं दुर्गा दैत्यं हत्वा जगतां सुखं नयसि ।। 3.1.6.१० ।। <br>
दंभं मोहं घोरं गर्वं हत्वा सदा सुखं शेषे ।। <br>
बोधय मातर्जगतो दुष्टान्नष्टा न्कुरु त्वं वै ।। <br>
तदा प्रसन्ना सा देवी भो मुनेस्तस्य मानसे ।। ११ ।। <br>
वासं कृत्वा ददौ ज्ञानं मिश्रदेशे मुनिर्गतः ।। <br>
सर्वान्म्लेच्छान्मोहयित्वा कृत्वाथ तान्द्विजन्मनः ।। १२ ।। <br>
संख्यादशसहस्रं च नरवृन्दं द्विजन्मनाम् ।। <br>
द्विसहस्रं स्मृता वैश्याः शेषाः शूद्रसुताः स्मृताः ।। १३ ।। <br>
तैः सार्द्धमार्यदेशे स सरस्वत्याः प्रसादतः ।। <br>
अवसद्वै मुनिश्रेष्ठो मुनिकार्यरतः सदा ।। १४ ।। <br>
तेषामार्यसमूहानां देव्याश्च वरदानतः ।। <br>
वृद्धिर्भवति बहुला चतुष्कोटिनराः स्त्रियः ।। १५ ।। <br>
तेषां पुत्राश्च पौत्राश्च तद्भूपः काश्यपो मुनिः ।। <br>
विंशोत्तरशतं वर्षं तस्य राज्यं प्रकीर्तितम् ।। १६ ।। <br>
राज्यपुत्राख्यदेशे च शूद्राश्चाष्टसहस्रकाः ।। <br>
तेषां भूपश्चार्यपृथुस्तस्माज्जातस्स मागधः ।। १७ ।। <br>
मागधं नाम तत्पुत्रमभिषिच्य ययौ मुनिः ।। <br>
इति श्रुत्वा भृगुश्रेष्ठः शौनको हर्षमागतः ।। १८ ।। <br>
सूतं पौराणिकं नत्वा विष्णुध्यानपरोऽभवत् ।। <br>
पुनश्च श्रुतिवर्षान्ते बोधिता मुनयस्तथा ।। १९।। <br>
नित्यनैमित्तिकं कृत्वा पप्रच्छुरिदमादरात् ।। <br>
लोमहर्षण मे ब्रूहि के राजानश्च मागधात् ।। <br>
कलौ राज्यं कृतं यैस्तु व्यासशिष्य वदस्व नः ।।3.1.6.२०।। <br>
।। सूत उवाच ।। । ।। ।। <br>
मागधो मागधे देशे प्राप्तवान्काश्यपात्मजः।।२१।। <br>
पितृराज्यं स्मृतं तेन त्वार्यदेशः पृथक्कृतः।। <br>
पाञ्चालात्पूर्वतो देशो मागधः परिकीर्तितः ।। २२ ।। <br>
आग्नेय्यां च कलिंगश्च तथावन्तस्तु दक्षिणे ।। <br>
आनर्तदेशा नैर्ऋत्यां सिंधुदेशस्तु पश्चिमे ।। २१ ।। <br>
वायव्यां कैकयो देशो मद्रदेशस्तथोत्तरे ।। <br>
ईशाने चैव कोणिन्दश्चार्यदेशश्च तत्कृतः ।।२४।। <br>
देशनाम्ना तस्य सुता मगधस्य महात्मनः ।। <br>
तेभ्योंशानि प्रदत्तानि तत्पश्चात्क्रतुमुद्वहन् ।।२५।।<br>
बलभद्रस्तदा तुष्टो यज्ञभावेन भावितः ।। <br>
शिशुनागः क्रतोर्जातो बलभद्रांशसंभवः ।।२६।। <br>
शतवर्षं कृतं राज्यं काकवर्मा सुतोऽभवत् ।। <br>
तद्राज्यं नवतिवर्षं क्षेमधर्मा ततोऽभवत् ।। २७ ।। <br>
अशीतिवर्षं राज्यं तत्क्षेत्रौजास्तत्सुतोऽभवत् ।। <br>
दशहीनं कृतं राज्यं वेदमिश्रस्ततोऽभवत् ।। २८ ।। <br>
दशहीनं कृतं राज्यं ततोऽजातरिपुस्सुतः ।। <br>
दशहीनं कृतं राज्यं दर्भकस्तनयोऽभवत् ।। २९ ।। <br>
दशहीनं कृतं राज्यमुदयाश्वस्ततोऽभवत् ।। <br>
दशहीनं कृतं राज्यं नंदवर्धन एव तत् ।। 3.1.6.३० ।। <br>
दशहीनं कृतं राज्यं तस्मान्नंदसुतोऽभवत् ।। <br>
पितुस्तुल्यं कृतं राज्यं शूद्रीगर्भसमुद्भवः ।। ३१ ।। <br>
नन्दाज्जातः प्रनन्दश्च दशवर्षं कृतं पदम् ।। <br>
तस्माजातः परानन्दः पितुस्तुल्यं कृतं पदम् ।। ३२ ।। <br>
तस्माज्जातस्समानंदो विंशद्वर्षं कृतं पदम् ।। <br>
तस्माजातः प्रियानंदः पितुस्तुल्यं कृतं पदम् ।। ३३ ।। <br>
देवानंदस्तस्य सुतः पितुस्तुल्यं कृतं पदम् ।। <br>
यज्ञभंगः सुतस्तस्मात्पितुरर्द्धं कृतं पदम् ।। ३४।।  <br>
मौर्यानंदस्तस्य सुतः पितुस्तुल्यं कृतं पदम् ।। <br>
महानन्दस्ततो जातः पितुस्तुल्यं कृतं पदम् ।। ३५ ।। <br>
एतस्मिन्नेव काले तु कलिना संस्मृतो हरिः ।। <br>
काश्यपादुद्भवो देवो गौतमो नाम विश्रुतः ।। ३६ ।। <br>
बौद्धधर्मं च संस्कत्य पट्टणे प्राप्तवान्हरिः ।। <br>
दशवर्षं कृतं राज्यं तस्माच्छाक्यमुनिः स्मृतः ।। ३७ ।। <br>
विंशद्वर्षं कृतं राज्यं तस्माच्छुद्धोदनोऽभवत् ।। <br>
त्रिंशद्वर्षं कृतं राज्यं शाक्य सिंहस्ततोऽभवत् ।। ३८ ।। <br>
शताद्रौ द्विसहस्रेऽब्दे व्यतीते सोऽभवन्नृपः ।। <br>
कलेः प्रथमचरणे वेदमार्गो विनाशितः ।। ३९ ।। <br>
षष्टिवर्षं कृतं राज्यं सर्वबौद्धा नराः स्मृताः।। <br>
नरेषु विष्णुर्नृपतिर्यथा राजा तथा प्रजाः।।3.1.6.४०।।<br>
विष्णोर्वीर्यानुसारेण जगद्धर्मः प्रवर्त्तते ।। <br>
तस्मिन्हरौ ये शरणं प्राप्ता मायापतौ नराः ।। ४१ ।। <br>
अपि पापसमाचारा मोक्षवंतः प्रकीर्तिताः ।। <br>
शक्यसिंहाद्बुद्धसिंहः पितुरर्थं कृतं पदम् ।। ४२ ।। <br>
चंद्रगुप्तस्तस्य सुतः पौरसा धिपतेः सुताम् ।। <br>
सुलूवस्य तथोद्वाह्य यावनीबौद्धतत्परः ।। ४३ ।। <br>
षष्टिवर्षं कृतं राज्यं बिंदुसारस्ततोऽभवत् ।। <br>
पितृस्तुल्य कृतं राज्यमशोकस्तनयोऽभवत् ।।४४।। <br>
एतस्मिन्नेव काले तु कान्यकुब्जो द्विजोत्तमः ।। <br>
अर्बुदं शिखरं प्राप्य ब्रह्महोममथाकरोत् ।।४५।। <br>
वेदमंत्रप्रभावाच्च जाताश्चत्वारि क्षत्रियाः ।। <br>
प्रमरस्सामवेदी च चपहानिर्यजुर्विदः।।४६।। <br>
त्रिवेदी च तथा शुक्लोथर्वा स परिहारकः ।। <br>
ऐरावतकुले जातान्गजानारुह्य ते पृथक् ।।४७।।<br>
अशोकं स्ववशं चकुस्सर्वे बौद्धा विनाशिताः ।। <br>
चतुर्लक्षाः स्मृता बौद्धाः दिव्यशस्त्रैः प्रहारिताः ।। ४८ ।। <br>
अवन्ते प्रमरो भूपश्चतुर्योजनविस्तृताम् ।। <br>
अम्बावतीं नाम पुरीमध्यास्य सुखितोऽभवत् ।। ४९ ।। <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगभूपवर्णनो पाख्याने षष्ठोध्यायः ।। ६ ।।<br>
<br>
