।। ।। श्रीगणेशाय नमः ।। ।। <br>
नारायणं नमस्कृत्य नरं चैव नरोत्तमम् ।। <br>
देवीं सरस्वतीं व्यासं ततो जयमुदीरयेत् ।।१।। <br>
।। शौनक उवाच ।। ।। <br>
भविष्याख्ये महाकल्पे ब्रह्मायुषि परार्द्धके ।।<br>
प्रथमेऽब्देह्नि तृतीये प्राप्ते वैवस्वतेऽन्तरे ।। १ ।। <br>
अष्टाविंशे सत्ययुगे के राजानोऽभवन्मुने ।। <br>
तेषां राज्यस्य वर्षाणि तन्मे वद विचक्षण ।। २ ।। <br>
।। सूत उवाच ।। ।। <br>
कल्पाख्ये श्वेतवाराहे ब्रह्माब्दस्य दिनत्रये ।। <br>
प्राप्ते सप्तमुहूर्ते च मनुर्वैवस्व तोऽभवत ।। ३ ।। <br>
स तप्त्वा सरयूतीरे तपो दिव्यं शतं समाः ।। <br>
तच्छिक्कातोऽभवत्पुत्र इक्ष्वाकुः स महीपतिः ।। ४ ।। <br>
ब्रह्मणो वरदानेन दिव्यं यानं स आप्तवान् ।। <br>
नारायणं पूजयित्वा हरौ राज्यं निवेद्य च ।। ५।। <br>
षट्त्रिंशच्च सहस्राणामब्दं राज्यं तदाऽकरोत् ।। <br>
तस्माज्जातो विकुक्षिश्च शतहीनं तदब्दकम् ।।६।। <br>
राज्यं कृत्वा दिवं यातस्तस्माज्जातो रिपुंजयः।। <br>
शतहीनं कृतं राज्यं तत्ककुत्स्थसुतः स्मृतः।।७।।<br>
शतहीनं कृतं राज्यं ततोऽनेनांस आत्मजः ।। <br>
शतहीनं कृतं राज्यं तस्माज्जातो नृपः पृथुः ।। ८ ।। <br>
शतहीनं कृतं राज्यं विष्वगश्वश्च तत्सुतः ।। <br>
शतहीनं कृतं राज्यं तस्मादार्द्रो नृपोऽभवत् ।। ९ ।। <br>
शतहीनं कृतं राज्यं भद्राश्वस्तत्सुतोऽभवत् ।। <br>
शतहीनं कृतं राज्यं युवनाश्वस्तु तत्सुतः ।। 3.1.1.१० ।। <br>
शतहीनं कृतं राज्यं श्रवस्थस्तत्सुतोऽभवत् ।। <br>
सत्यपादश्च संजातः प्रथमो भारतेऽन्तरे ।। ११ ।। <br>
उदयादस्तपर्यंतं तैर्नृपैर्भूमिमंडलम् ।। <br>
भुक्तं नीतिपरैर्देवैः श्रवस्थेन तु भूतले।। <br>
शतहीनं कृतं राज्यं बृहदश्वस्ततोऽभवत् ।। १२ ।। <br>
शतहीनं कृतं राज्यं तस्मात्कुवलयाश्वकः ।। <br>
शतहीनं कृत राज्यं दृढाश्वस्तत्सुतोऽभवत्।।१३।। <br>
सहस्रहीनं राज्यं तत्तस्मात्पुत्रो निकुंभकः ।। <br>
सहस्रहीनं राज्यं तत्संकटाश्वस्तु तत्सुतः ।। १४ ।। <br>
सहस्रहीनं राज्यं तत्तस्माज्जातः प्रसेनजित् ।। <br>
सहस्रहीनं राज्यं तद्रवणाश्वस्तु तत्सुतः ।। १५ ।। <br>
सहस्रहीनं राज्यं तन्मांधाता तत्सुतोऽभवत् ।। <br>
शतहीनं कृतं राज्यं पुरुकुत्सस्तु तत्सुतः ।।१६।। <br>
शतहीनं कृतं राज्यं त्रिंशदश्वस्तु तत्सुतः ।। <br>
रथे यस्य स्मृता वाहा वाजिनस्त्रिंशतो वराः ।। १७ ।। <br>
अनरण्यस्ततो जातो ह्यष्टाविंशत्सहस्रकम् ।। <br>
राज्यं द्वितीयचरणे स्मृतं सत्ययुगस्य वै ।। १८ ।। <br>
पृषदश्वस्ततो जातो राज्यं षष्ठसहस्रकम् ।। <br>
तदब्दं भूतले कृत्वा पितृलोकमुपाययौ ।। १९ ।। <br>
हर्यश्वस्तु ततो जातो विष्णुभक्तकुले नृपः ।। <br>
सहस्रहीनं राज्यं तत्तत्सुतो वसुमान्स्मृतः ।। 3.1.1.२० ।। <br>
सहस्रहीनं राज्यं तत्त्रिधन्वा तनयस्ततः ।। <br>
सहस्रहीनं राज्यं तत्तेन राज्ञा च सत्कृतम् ।। २१ ।। <br>
सत्यपादः समाप्तोऽयं द्वितीयो भारतेऽन्तरे ।। <br>
त्रिधन्वनश्च नृपतेस्त्रपारण्यस्तु वै सुतः ।। २२ ।। <br>
सहस्रहीनं राज्यं तत्कृत्वा स्वर्गमुपाययौ ।। <br>
तस्माज्जातस्त्रिशंकुश्च राज्यं वर्षसहस्रकम् ।। २३ ।। <br>
छद्मना हीनतां जातो हरिश्चंद्रस्तु तत्सुतः ।।<br>
राज्यं विंशत्सहस्रं च रोहितो नाम तत्सुतः ।।२४ ।। <br>
पितुस्तुल्यं कृतं राज्यं हारीतस्तनयोऽभवत् ।। <br>
पितुस्तुल्यं कृतं राज्यं चंचुभूपश्च तत्सुतः ।। २५ ।। <br>
पितुस्तुल्यं हि राज्यं तद्विजयो नाम तत्सुतः ।। <br>
पितुस्तुल्यं हि राज्यं तद्रुरूकस्तनयस्ततः ।। २६ ।। <br>
पितुस्तुल्यं कृतं राज्यं सगरस्तनयोऽभवत् ।। <br>
भूपाश्च बाहुसेनान्ता वैष्णवाः परिकीर्तिताः।।२७।। <br>
राज्यमानं कृतं सम्यग्भूपैर्वैवस्वतादिभिः ।। <br>
मणिस्वर्णसमृद्धिश्च बह्वन्नं बहुदुग्धकम् ।। २८ ।। <br>
पूर्णो धर्मस्तदा भूम्यां मुने सत्ययुगस्य वै ।। <br>
तृतीयचरणे मध्ये सगरो नाम भूपतिः ।। २९ ।। <br>
शिवभक्तः सदाचारस्तत्पुत्राः सागराः स्मृताः ।। <br>
त्रिंशत्सहस्रवर्षं तद्राज्यं वै मुनिभिः स्मृतम् ।। 3.1.1.३० ।। <br>
नष्टेषु सागरेष्वेवमसमञ्जस आत्मजः ।। <br>
शतहीनं कृतं राज्यमंशुमांस्तत्सुतोऽभवत् ।।३१।। <br>
शतहीनं कृतं राज्यं दिलीपस्तत्सुतोऽभवत् ।। <br>
शतहीनं कृतं राज्यं तस्माज्जातो भगीरथः ।।३२।। <br>
शतहीनं कृतं राज्यं श्रुतसेनस्ततोऽभवत् ।। <br>
शतहीनं कृतं राज्यं नाभागस्तनयस्ततः ।।३३।। <br>
शतहीनं कृतं राज्यमम्बरीषस्ततोऽभवत् ।। <br>
शैवाः षट्श्रुतसेनान्ता नाभागो वैष्णवो नृपः ।। ३४ ।।<br>
सत्यपादः समाप्तोऽयं तृतीयो भारतेंतरे ।। <br>
अंवरीषेण भूपेन शतहीनं कृतं पदम् ।। ३५ ।। <br>
चतुर्थे चरणे तस्य चाष्टादश सहस्रकम् ।। <br>
अब्दं राज्यं शुभं ज्ञातं कर्मभूम्यां च भारते ।। ३६ ।। <br>
एकोनत्रिंशद्वर्षाणि राज्यं तत्त्रिंशतानि च ।। <br>
शतहीनं कृतं राज्यं सिंधुद्वीपोऽम्बरीषजः ।। ३७ ।। <br>
शतहीनं कृतं राज्यमयुताश्वस्ततोऽभवत् ।। <br>
शतहीनं कृतं राज्यमृतुपर्णस्तु तत्सुतः ।। ३८ ।। <br>
शतहीनं कृतं राज्यं सर्वकामो नृपस्ततः ।। <br>
शतहीनं कृतं राज्यं नृपः कल्माषपादकः ।। ३९ ।। <br>
शतहीनं कृतं राज्यं सुदासस्तनयोऽभवत्।। <br>
तस्मादशमकश्चैव मदयन्त्या वशिष्ठजः ।। 3.1.1.४० ।। <br>
शतहीनं कृतं राज्यं हरिवर्मा ततोऽभवत् ।। <br>
सप्त भूपाः सुदासान्ता वैष्णवाः परिकीर्तिताः ।।४१।। <br>
गुरुशापात्तु सौदासो राज्याङ्गं गुरवेऽर्पयत् ।। <br>
गोकर्णलिंगभक्तश्च शैवः समय उच्यते ।। ४२ ।। <br>
हरिवर्मा शमकजो वैश्यवत्साधुपूजकः ।। <br>
ऊनत्रिंशत्सहस्राणि तथा सप्तशतानि वै ।। ४३ ।। <br>
हरिवर्माऽकरोद्राज्यं तस्माद्दशरथोऽभवत् ।। <br>
पितुस्तुल्यं कृतं राज्यं तस्माद्दिल्लीवयस्सुतः ।। ४४ ।। <br>
पितुस्तुल्यं कृतं राज्यं भृपो विश्वासहस्ततः ।। <br>
राज्यं दशसहस्रं तन्नियज्ञः प्राकृतो नृपः ।। ४५ ।। <br>
तदधर्मप्रतापेन ह्यनावृष्टिस्तदाऽभवत् ।। <br>
शतवर्षमना वृष्टिस्सर्वराज्यं व्यनाशयत् ।। ४६ ।। <br>
यज्ञं कृत्वा वशिष्ठस्तु राज्ञीवचनतत्परः ।। <br>
यज्ञात्खट्वांग उत्पन्नः खट्वांगं शस्त्रमुद्वहन् ।। ४७ ।। <br>
इन्द्रसाहाय्यमगमद्राज्यं त्रिंशत्सहस्रकम् ।। <br>
कृत्वा .तत्र वरं लब्ध्वा देवेभ्यो मुक्तितां गतः .।। ४८ ।। <br>
खट्टांगाद्दीर्घबाहुश्च राज्यं विंशत्स हस्रकम् ।। <br>
तस्मात्सुदर्शनो जातो देवीपूजनतत्परः ।। ४९ ।। <br>
वैष्णवा दाशरथ्यं तास्त्रयो विख्यातसद्बलाः ।। <br>
खट्वांगो दीर्घबाहुश्च वैष्णवौ परिकीर्तितौ ।। 3.1.1.५० ।। <br>
सुदर्शनो महाप्राज्ञः काशीराजसुतां नृपः ।। <br>
उदूह्य भूपतीञ्जित्वा देवीसेवाप्रसादतः।। ।। <br>
राज्यं भरतखण्डान्तमदधद्धर्मतो नृपः ।। <br>
वर्षपञ्चसहस्राणि राज्यं चक्रे स भूपतिः ।। ५२ ।। <br>
स्वप्नमध्ये वचः प्रोक्तं महाकाल्या नृपाय वै ।। <br>
वत्स त्वं  प्रियया सार्द्धं वशिष्ठादिभिरन्वितः ।। ५३ ।।<br>
हिमालयं गिरिं प्राप्य वासं कुरु महामते ।। <br>
महावायुप्रभावेन क्षयो भरतखंडके ।। ५४ ।। <br>
रत्नाकरः पश्चिमोऽब्धिस्तस्य द्वीपाः क्षयं गताः ।। <br>
महोदधिः पूर्वतोऽब्धिस्तस्य द्वीपाः क्षयं गताः ।। ५५ ।। <br>
वाडवोऽब्धिर्दक्षिणे च तस्य द्वीपाः क्षयं गताः ।। <br>
हिमाब्धिरुत्तरे तस्य सगरैः खनितो हि सः ।। ५६ ।। <br>
ये द्वीपास्तु सुविख्यातास्तेऽपि सर्वे लयं गताः ।। <br>
भारतो वर्ष एवासौ वत्सरे सप्तमेऽहनि ।। ५७ ।। <br>
सजीवः प्रलयं यायात्तस्मात्त्वं जीवितो भव ।। <br>
तथेति मत्वा स नृपः पर्वतं वै हिमालयम् ।। ५८ ।। <br>
प्राप्तवान्मुख्यभूपैश्च मुख्यवैश्यैर्द्विजैः सह ।। <br>
पञ्चवर्षप्रमाणेन वायुस्तेजःक्रमाज्जलम् ।। ५९ ।। <br>
शर्करा च महीं प्राप्तास्ततो जीवाः क्षयं गताः ।। <br>
पंचवर्षमिते काले जलं जाता वसुंधरा ।।3.1.1.६०।। <br>
शांतो भूत्वा पुनर्वायुर्जलं सर्वमशोषयत् ।। <br>
दशवर्षांतरे भूमिः स्थली भूत्वा प्रदृश्यते ।। ६१ ।। ।। <br>
इति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कृतयुगभूपाख्यानं नाम प्रथमोऽध्यायः ।। १ ।। <br>
<br>
