॥ शौनक उवाच ॥ ॥ <br>
कथं यज्ञः कृतस्तेन प्रद्योतेन विचक्षण ॥ <br>
सर्वं कथय मे तात त्रिकालज्ञ महामुने ॥ १ ॥ <br>
॥ सूत उवाच ॥ ॥ <br>
एकदा हस्तिनगरे प्रद्योतः क्षेमकात्मजः ॥ <br>
आस्थितः स कथामध्ये नारदोऽभ्यागमत्तदा ॥ २ ॥ <br>
तं दृष्ट्वा हर्षितो राजा पूजयामास धर्मवित् ॥ <br>
सुखोपविष्टः स मुनिः प्रद्योतं नृपमब्रवीत् ॥ ३ ॥ <br>
म्लेच्छैर्हतस्तव पिता यमलोकमतो गतः ॥ <br>
म्लेच्छयज्ञप्रभावेण स्वर्गतिर्भविता हि सः ॥४॥ <br>
तच्छ्रुत्वा क्रोधताम्राक्षो ब्राह्मणान्वेदवित्तमान् ॥ <br>
आहूय स कुरुक्षेत्रे म्लेच्छयज्ञं   समारभत् ॥ ५ ॥ <br>
यज्ञकुंडं चतुष्कोणं योजनान्येव षोडश ॥ <br>
रचित्वा देवता ध्यात्वा म्लेच्छांश्च जुहुयान्नृपः ॥ ६ ॥ <br>
हारहूणान्बर्बरांश्च गुरुंडांश्च शकान्खसान् ॥ <br>
यवनान्पल्लवांश्चैव रोमजान्खरसंभवान् ॥ ७ ॥ <br>
द्वीप स्थितान्कामरूश्च चीनान्सागरमध्यगान्॥ <br>
प्राहूय भस्मसात्कुर्वन्वेदमंत्रप्रभावतः ॥ ८ ॥ <br>
ब्राह्मणान्दक्षिणां दत्त्वा अभिषेकमकारयत् ॥ <br>
क्षेमको नाम नृपतिः स्वर्गलोकं ततो गतः ॥ ९ ॥ <br>
म्लेच्छहंता नाम तस्य विख्यातं भुवि सर्वतः ॥ <br>
राज्यं दशसहस्राब्दं कृतं तेन महात्मना ॥ 3.1.4.१० ॥ <br>
स्वर्गलोकं गतो राजा तत्पुत्रो वेदवान्स्मृतः॥ <br>
द्विसहस्रं कृतं राज्यं तदा म्लेच्छः कलिः स्वयम् ॥ <br>
नारायणं पूजयित्वा दिव्यां स्तुतिमथाकरोत् ॥ ॥ ११ ॥ <br>
॥ कलिरुवाच ॥ ॥ <br>
नमोऽनंताय महते सर्वकालप्रवर्तिने ॥ १२ ॥ <br>
चतुर्युगकृते तुभ्यं वासुदेवाय साक्षिणे ॥ <br>
दशावताराय हरे नमस्तुभ्यं नमोनमः ॥१३॥ <br>
नमः शक्त्यवताराय रामकृष्णाय ते नमः ॥ <br>
नमो मत्स्यावताराय महते गौरवासिने ॥ १४ ॥ <br>
नमो भक्तावताराय कल्पक्षेत्रनिवासिने ॥ <br>
राज्ञा वेदवता नाथ मम स्थानं विनाशितम् ॥ <br>
मम प्रियस्य म्लेच्छस्य तत्पित्रा वंशनाशनम् ॥ १५ ॥ <br>
॥ सूत उवाच ॥ ॥ <br>
इति स्तुतस्तु कलिना म्लेच्छस्य सह भार्यया ॥१६॥ <br>
प्राप्तवान्स हरिः साक्षाद्भगवान्भक्तवत्सलः ॥ <br>
कलिं प्रोवाच स हरिर्युष्मदर्थे युगोत्तमम् ॥ १७ ॥ <br>
बहुरूपमहं कृत्वा तवेच्छां पूरयाम्यहम् ॥ <br>
आदमो नाम पुरुषः पत्नी हव्यवती तथा ॥ १८ ॥ <br>
विष्णुकर्दमतो जातौ .म्लेच्छवंशप्रवर्धनौ ॥ <br>
हरिस्त्वन्तर्दधे तत्र कलिरानंदसंकुलः ॥ १९ ॥ <br>
गिरिं नीलाचलं प्राप्य किंचित्कालमवासयत् ॥ <br>
पुत्रो वेदवतो जातः सुनंदो नाम भूपतिः ॥ 3.1.4.२० ॥<br>
पितुस्तुल्यं कृतं राज्यमनपत्यो मृतिं गतः ॥ <br>
आर्यदेशाः क्षीणवंतो म्लेच्छवंशा बलान्विताः ॥ २१ ॥ <br>
भविष्यंति भृगुश्रेष्ठ तस्माच्च तुहिनाचलम् ॥ <br>
गत्वा विष्णुं समाराध्य गमिष्यामो हरेः पदम् ॥ २२ ॥ <br>
इति श्रुत्वा द्विजाः सर्वे नैमिषारण्यवासिनः ॥ <br>
अष्टाशीतिसहस्राणि गतास्ते तुहिनाचलम् ॥ २३ ॥ ॥ <br>
विशालायां समासाद्य विष्णुगाथां प्रचक्षिरे ॥ <br>
इति व्यासेन कथितं वाक्यं कलिविशारदम् ॥ <br>
श्रोतारं स मनः कृत्वा भविष्यं समुदीरयत् ॥ २४ ॥ <br>
॥ व्यास उवाच ॥ ॥ <br>
मनः शृणु ततो गाथां भावी सूतेन वर्णिताम् ॥ <br>
कलेर्युगस्य पूर्णां तां तच्छ्रुत्वा तृप्तिमावह ॥ २५ ॥ ॥ <br>
॥ सूत उवाच ॥ ॥ <br>
षोडशाब्दसहस्रे च शेषे तद्द्वापरे युगे ॥ <br>
बहुकीर्तिमती भूमिरार्यदेशस्य कीर्तिता ॥२६॥ <br>
क्वचिद्विप्राः स्मृता भूपाः क्वचिद्राजन्यवंशजाः ॥ <br>
क्वचिद्वैश्याः क्वचिच्छूद्राः कुत्रचिद्वर्णसंकराः॥२७॥ <br>
द्विशताष्टसहस्रे द्वे शेषे तु द्वापरे युगे ॥ <br>
म्लेच्छदेशस्य याभूमिर्भविता कीर्तिमालिनी ॥ २८ ॥ <br>
इंद्रियाणि दमित्वा यो ह्यात्मध्यानपरायणः ॥ <br>
तस्मादादमनामासौ पत्नी हव्यवती स्मृता ॥ २९ ॥ <br>
प्रदाननगरस्यैव पूर्वभागे महावनम् ॥ <br>
ईश्वरेण कृतं रम्यं चतुःक्रोशायतं स्मृतम् ॥ 3.1.4.३० ॥ <br>
पापवृक्षतले गत्वा पत्नीदर्शनतत्परः ॥ <br>
कलिस्तत्रागतस्तूर्णं सर्परूपं हि तत्कृतम्॥ ॥ ३१ ॥ <br>
वंचिता तेन धूर्तेन विष्ण्वाज्ञा भंगतां गता ॥ <br>
खादित्वा तत्फलं रम्यं लोकमार्गप्रदं पतिः ॥ ३२ ॥ <br>
उदुंबरस्य पत्रैश्च ताभ्यां वाय्वशनं कृतम् ॥ <br>
सुताः पुत्रास्ततो जाताः सर्वे म्लेच्छा बभूविरे ॥ ३३ ॥ <br>
त्रिंशोत्तरं नवशतं तस्यायुः परिकीर्तितम् ॥ <br>
फलानां हवनं कुर्वन्पत्न्या सह दिवं गतः ॥ ३४ ॥ <br>
तस्माज्जातः सुतः श्रेष्ठः श्वेतनामेति विश्रुतः ॥ <br>
द्वादशोत्तरवर्षं च तस्यायुः परिकीर्तितम् ॥ ३५ ॥ <br>
अनुहस्तस्य तनयः शतहीनं कृतं पदम् ॥ <br>
कीनाशस्तस्य तनयः पितामहसमं पदम् ॥ ३६ ॥ <br>
महल्ललस्तस्य सुतः पंचहीनं शतं नव ॥ <br>
तेन राज्यं कृतं तत्र तस्मान्मानगरं  स्मृतम् ॥ ३७ ॥ <br>
तस्माच्च विरदो जातो राज्यं षष्ट्युत्तरं समाः ॥ <br>
ज्ञेयं नवशतं तस्य स्वनाम्ना नगरं कृतम् ॥ ३८ ॥ <br>
हनूकस्तस्य तनयो विष्णु भक्तिपरायणः ॥ <br>
फलानां हवनं कुर्वंस्तत्त्वं ह्यसि जयन्सदा॥३९॥<br>
त्रिशतं पंचषष्टिश्च राज्यं वर्षाणि तत्स्मृतम् ॥ <br>
सदेहः स्वर्गमायातो म्लेच्छधर्मपरायणः॥3.1.4.४०॥<br>
आचारश्च विवेकश्च द्विजता देवपूजनम्॥ <br>
कृतान्येतानि तेनैव तस्मान्म्लेच्छः स्मृतो बुधैः ॥४१॥<br>
विष्णुभक्त्यग्निपूजा च ह्यहिंसा च तपो दमः ॥<br>
धर्माण्येतानि मुनिभिर्म्लेच्छानां हि स्मृतानि वै ॥ ४२ ॥ <br>
मतोच्छिलस्तस्य सुतो हनुकस्यैव भार्गव॥<br>
राज्यं नवशतं तस्य सप्ततिश्च स्मृताः समाः ॥४३॥ <br>
लोमकस्तस्य तनयो राज्यं सप्तशतं समाः ॥ <br>
सप्तसप्ततिरेवास्य तत्पश्चात्स्वर्गतिं गतः ॥४४॥ <br>
तस्माज्जातः सुतो न्यूहो निर्गतस्तूह एव सः ॥ <br>
तस्मान्न्यूहः स्मृतः प्राज्ञै राज्यं पंचशतं कृतम् ॥ ४५ ॥ <br>
सीमः शमश्च भावश्च त्रयः पुत्रा बभूविरे ॥ <br>
न्यूहः स्मृतो विष्णुभक्तस्सोऽहं ध्यानपरायणः ॥ ४६ ॥ <br>
एकदा भगवान्विष्णुस्तत्स्वप्ने तु समागतः ॥ ४७ ॥ <br>
वत्स न्यूह शृणुष्वेदं प्रलयः सप्तमेऽहनि ॥ <br>
भविता त्वं जनैस्सार्धं नावमारुह्य सत्वरम् ॥ ४८ ॥ <br>
जीवनं कुरु भक्तेषु सर्वश्रेष्ठो भविष्यसि ॥ <br>
तथेति मत्वा स मुनिर्नावं कृत्वा सुपुष्टिताम् ॥ ४९ ॥ <br>
हस्तत्रिशतलम्बां च पंचाशद्धस्तविस्तृताम् ॥ <br>
त्रिंशद्धस्तोच्छ्रितां रम्यां सर्वजीवसमन्विताम् ॥ 3.1.4.५० ॥ <br>
आरुह्य स्वकुलैस्सार्द्धं विष्णुध्यानपरोऽभवत् ॥ <br>
सांवर्तको मेघगणो महेंद्रेण समन्वितः ॥ ५१ ॥ <br>
चत्वारिंशद्दिनान्येव महावृष्टिमकारयत् ॥ <br>
सर्वं तु भारतं वर्षं जलैः प्लाव्य तु सिंधवः ॥ ५२ ॥<br>
&nbsp;चत्वारो मिलिताः सर्वे विशालायां न चागताः ॥ <br>
अष्टाशीतिसहस्राणि मुनयो ब्रह्मवादिनः ॥ ५३ ॥ <br>
न्यूहश्च स्वकुलैस्सार्धं शेषास्सर्वे विनाशिताः ॥ <br>
तदा च मुनयस्सर्वे विष्णुमायां प्रतुष्टुवुः ॥ ५४ ॥ <br>
॥ मुनय ऊचुः ॥ ॥ <br>
नमो देव्यै महाकाल्यै देवक्यै च नमोनमः ॥ <br>
महालक्ष्म्यै विष्णुमात्रे राधा देव्यै नमोनमः ॥ ५५ ॥ <br>
रेवत्यै पुष्पवत्यै च स्वर्णवत्यै नमोनमः ॥ <br>
कामाक्षायै च मायायै नमो मात्रे नमोनमः ॥ ५६ ॥ <br>
महावातप्रभावेन महा मेघरवेण च ॥ <br>
जलधाराभिरुग्राभिर्भयं जातं हि दारुणम् ॥५७॥ <br>
तस्माद्भयाद्भैरवि त्वमस्मान्संरक्ष किंकरान् ॥ <br>
तदा प्रसन्ना सा देवी जलं शांत तया कृतम् ॥ ५८ ॥ <br>
अब्दांतरे मही सर्वा स्थली भूत्वा प्रदृश्यते ॥ <br>
आराच्च शिषिणा नाम हिमाद्रेस्तटभूमयः ॥ ५९ ॥ <br>
न्यूहस्तत्र स्थितो नावमारुह्य स्वकुलैस्सह ॥ <br>
जलांते भूमिमागत्य तत्र वासं करोति सः ॥ 3.1.4.६० ॥ <br>
इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये द्वापरनृपोपाख्यानं नाम चतुर्थोऽध्यायः ॥ ४ ॥<br>
<br>
