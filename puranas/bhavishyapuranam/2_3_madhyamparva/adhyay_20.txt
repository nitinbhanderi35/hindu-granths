।। सूत उवाच ।। ।। <br>
दुर्निमित्तान्यथो वक्ष्ये शृण्वंतु मुनिसत्तमाः ।। <br>
यस्य ये ग्रहदोषाः स्युस्तेषां शांतिं यथाक्रमात् ।। १ ।। <br>
दिव्यंतरिक्षे भौमे चेत्येवं त्रिः परिकीर्तितम् ।। <br>
ग्रहर्क्षाद्यैः कृतं दिव्यमान्तरिक्षं निबोध मे ।। २ ।। <br>
उल्काहितो दिशो दाहः परिवेषस्तथैव च ।। <br>
जलाशयानां वै कृत्यं भौमं तदपि कीर्तितम् ।। ३ ।। <br>
भौमं चाल्पफलं ज्ञेयं दिव्यान्तरिक्षमेव च ।। <br>
सप्ताहमफलं दद्याद्दैवं चापि च तत्क्षणात् ।। ४ ।। <br>
देवानां हसनं चैव कल्कनं रुधिरस्रवः ।। <br>
अकस्माद्व्यसनं तत्र यत्र निर्घातनिर्दयः ।। <br>
सर्पाद्यारोहणं चैव दैवं तदपि कीर्तितम् ।। ५ ।। <br>
ततो मेघात्समुत्पन्ना यदि वृष्टिः शिलातले ।। <br>
सप्ताहाभ्यंतरे जीवमुत्पन्नं निष्फलं भवेत् ।। ६ ।। <br>
एकराशिस्थिताः पापाः शनिभौमदिवाकराः ।। <br>
पृथ्वी धूमाकुला तत्र रुदंति बहवो जनाः ।।७।। <br>
अभिचारं गते जीवे शनौ च तत्र नागते ।। <br>
तत्र पश्यति राजेन्द्रः को धरां धारयिष्यति।।८।। <br>
सूर्यमपश्यनो द्वंद्वं दिग्दाहश्च तथैव च ।। <br>
दर्शनं धूमकेतोश्च नक्षत्रे धूमदर्शनम् ।। ९ ।। <br>
भूकम्प एव मासे च एकमासे तथा दिने ।। <br>
राज्ञो जन्मदिने वाथ शक्रचापं दिनांतरे ।। 2.3.20.१० ।। <br>
दर्शनं खरवातस्य ग्रहयुद्धस्य दर्शनम् ।। <br>
मासत्रये तु ग्रहणमुल्कापातप्रपातनम् ।। ११ ।। <br>
आकाशेऽप्यथ भूमौ च तत्र मण्डूकमेव च ।। <br>
हरिद्रावृष्टिः पाषाणे सिंहबिल्वाकृतिर्यदि ।। <br>
दर्शने राष्ट्रदुर्भिक्षमकरं नृपतिक्षयः ।। १२।। <br>
चैत्रे कुम्भे नदीवेगदर्शने विप्लवो भवेत् ।। <br>
अर्क स्याद्भुतमेतद्धि स्रुग्युक्तं श्रपयेच्चरुम् ।। १३ ।। <br>
<sup id="cite_ref-1" class="reference"><a href="#cite_note-1">[१]</a></sup>आकृष्णेनेति मन्त्रेण अथ वार्केण यत्नतः ।। <br>
प्रासादतोरणं तत्र द्वारं३.४३ प्राकारवेश्म च ।। १४ ।। <br>
धान्यसारं गवां सारं कूपे कुम्भप्रदर्शनम् ।। <br>
आदित्यस्याद्भुतं विद्यात्कमलं जुहुयात्ततः ।।१५।। <br>
सहस्रं जुहुयाद्वाथ ततः शांतिर्भवेद्ध्रुवम् ।। <br>
विकृताः पक्षिणश्चैव पांडुकपोतकास्ततः ।। १६ ।। <br>
श्वेतोलूको बृहंश्चैव द्रोणकाकश्च कोकिलः ।। <br>
क्रौंचश्च वर्द्धनी चैव निपतंति गृहे यदि ।। १७ ।। <br>
गृहे तस्य महोत्पातो भविष्यति न संशयः ।। <br>
स्थूलभङ्गप्रग्रहणं प्ररोहणमथापि वा ।। १८ ।। <br>
हाराः कटकटायंते जातस्य दंतसम्भवः ।। <br>
हसता देवतानां च गात्रे स्वेदश्च जायते ।। <br>
सर्पमण्डूकप्रसवः कुंभे वापि क्वचिद्भवेत् ।। १९ ।। <br>
निमित्तान्येवमादीनि जायंते यस्य वेश्मनि ।। <br>
षड्भिर्मासैश्च म्रियते गृहिणी च शुभा च या ।।2.3.20.२०।। <br>
अशनिः पतते यत्र गृहे वज्रं च पादपे ।। <br>
शुक्ला वह्निस्फुलिंगाश्च तस्य विद्धि महद्भयम् ।।२१।। <br>
खर्जूर उदरावर्ते निकोचगरलेऽपि च ।। <br>
फलिवृक्षे तिन्दुके च यत्र निर्जायते क्वचित् ।।२२।। <br>
उद्याने देवगेहे च स्वगृहे चैत्यवृक्षके ।। <br>
कुर्यादादित्यवारे वा अयुतं तिलपायसम् ।। <br>
ततः शांतिर्भवेदाशु धेनुं दद्याच्च दक्षिणाम् ।। २३ ।। <br>
पायसं तिलमुद्गौ च पुष्पं वा तालवृन्तकम् ।। <br>
इक्षुमोदकपिण्याकाञ्जुहुयाद्रविमुद्दिशन् ।। २४ ।। <br>
सिंहासनं रथच्छत्रं ध्वजश्चामरभूषिते ।। <br>
अकस्माद्दृश्यते यत्र राज्ञो वान्यत्र कुत्रचित् ।। २५ ।। <br>
नदयंति च सत्यस्योज्ज्वलनं स्त्रीपुरुषयोः ।। <br>
आगमस्य च दृष्ट्वैव भंगः कटकटायनम् ।। २६ ।। <br>
उपरिष्टाद्भवेद्यस्य महोत्पातो भवेदयम् ।। <br>
चलत्वं चाधरस्यापि तथा कटकटायनम् ।। २७ ।। <br>
रुदितं कोकिलस्यापि उलूकोप्यशुभं वदेत् ।। <br>
राजामात्यविनाशाय महीं च तत्सुतोऽपि वा ।। <br>
हस्तिनो मदयुक्ताश्च म्रियंते नात्र संशयः ।। २८ ।। <br>
ताडीपूगादयो यत्र यमौ स्यातां प्रमादतः ।। <br>
गेही तत्र विनश्येत सदारः पुत्रसंयुतः ।। २९ ।। <br>
बद्धपुष्पे यदा पुष्पं फलं वा यदि दृश्यते ।। <br>
अक्षतादर्शनात्तत्र सोमस्याद्भुतदर्शनम् ।। <br>
दधि मधु घृतं चैव जुहुयादयुतं द्विजाः ।।2.3.20.३०।। <br>
पालाशं सोममुद्दिश्य सोमस्य च भवेद्दिने ।। <br>
<sup id="cite_ref-2" class="reference"><a href="#cite_note-2">[२]</a></sup>इमंदेवा इति मंत्रेण सोमाय श्रपयेच्चरुम् ।।३१।। <br>
उत्पतंति गृहे यस्य यवा माषाश्च पुष्कलाः ।। <br>
दधिक्षीराज्यपाकेषु रुधिरं दृश्यते यदि ।।३२।। <br>
अकस्माद्गृहदाहस्तु अनग्निज्वलनं यथा ।। <br>
मेघहीना भवेद्विद्युद्वृषस्योद्गमनं तथा ।।३३।। <br>
व्याधिलीना विनश्यंति निखिलाः पशुमानुषाः ।। <br>
एवं सर्वाणि भूतानि भवंत्यकारके ध्रुवम् ।। ३४ <br>
राजामात्यविनाशाय गेहे गेही विनश्यति ।। <br>
प्राणनाशाय विप्रायाहुत्या च प्रभवंति हि ।। ३५ ।। <br>
दृष्ट्वा वाभद्रमत्युग्रं जुहुयादयुतं क्रमात् ।। <br>
दधिमधुघृतैर्युक्तं खादिरोदुम्बरेऽपि च ।। ३६ ।। <br>
<sup id="cite_ref-3" class="reference"><a href="#cite_note-3">[३]</a></sup>अग्निर्मूद्धेंति मंत्रेण श्रपितं लोहितं चरुम् ।। <br>
त्रिविप्रान्भोजयेद्दद्याद्दक्षिणां लोहितं ततः ।। <br>
स्वर्णमंगारमुद्दिश्य ततः शांतिः प्रजायते ।। ३७ ।। <br>
पुष्पं वा पातयेद्यत्र फलं वापि तथैव च ।। <br>
दध्यन्नं च घृतैर्मिश्रं रौप्यं हिरण्यमेव च ।।३८।। <br>
हस्त्यश्वमहिषा गावो दारापत्यधनानि च ।। <br>
तुष्टेनांगारकेणैव सर्वमेतत्प्रदीयताम्।। <br>
आंगारकेण मंत्रेण खादिरं चाक्षतैर्युतम्।। ।। ३९ ।। <br>
दक्षिणां च यथाशक्ति दद्याद्विप्राय वा पुनः ।। <br>
लोहितं च बलिं दद्यात्ततः संपद्यते शुभम् ।।2.3.20.४०।। <br>
धावंति चोर्ध्वपुच्छाश्च गृहे गावः स्वयं यदि ।। <br>
आरोहंति गृहं विप्राः सारमेयाश्च सूकराः।। ४१ ।। <br>
गृहे यस्य भवंत्येते तस्य भार्या विनश्यति ।। <br>
सर्वेषां वा भवेन्मृत्युर्वंध्या गौर्वा प्रजायते ।।४२।। <br>
मिथ्यावादेन गेही च राज्ञा वादैश्च तिष्ठति ।। <br>
अथ वा यद्गृहे गावो नर्दयंति हसंति च ।।४३।। <br>
धरणीहननं यत्र द्वयोरास्कदनं तथा ।। <br>
निमित्तान्येवमादीनि गोश्वजातानि सत्तमाः ।।४४।। <br>
यस्य गेहे भवंत्येते नाशस्तस्य भवेद्ध्रुवम् ।। <br>
मण्डूकसर्पकूष्मांडाः प्रसुवंति यथा स्त्रियः ।।४५।। <br>
अकस्माद्यदि चैतानि बुधस्योत्पातलक्षणम् ।। <br>
शांतिं तत्र प्रवक्ष्यामि यथा संपद्यते सुखम् ।। ४६ ।। <br>
दधिमधुघृताक्तं च अपामार्गं तथा पुनः ।। <br>
अयुतं बुधवारे च जुहुयाच्छ्रद्धया युतः ।। ४७ ।। <br>
अंबकेति च मंत्रेण बुधाय श्रपयेच्चरुम् ।। <br>
सुवर्णं बुधमुद्दिश्य गां च दद्यात्पयस्विनीम् ।। ४८ ।। <br>
सुवर्णं पुष्पवृष्टिं च सुफलं चाक्षतं तथा ।। <br>
गृहे प्रांगणके यस्य निपतंति कदाचन ।।४९।। <br>
अलंकारयुतां वापि सर्वाभरणभूषिताम् ।। <br>
गृहमध्ये तु यः पश्ये त्क्षीणामंतर्हितां स्त्रियम् ।। 2.3.20.५० ।। <br>
अकस्मान्मालतीपुष्पं जातं स्यात्तस्य वा गृहे ।। <br>
सोमाय न च संतुष्टः सर्वमेतत्प्रदृश्यते ।। ५१ ।। <br>
धनं धान्यं तथा पुत्र ऐश्वर्यं च वरस्त्रियः ।। <br>
सभृत्याश्च महिष्यश्च मरिष्यंति न संशयः ।।५२।। <br>
श्रीश्चतेति च मन्त्रेण अपामार्गं तथा बुधः ।। <br>
सहस्रं बुधवारे च जुहुयाद् घृतसंयुतम् ।। ५३ ।। <br>
पयस्विनीं तथा गां च वासोयुगसमन्वितम् ।। <br>
द्विजाय श्रद्धया दद्यात्ततः संपद्यते शुभम्।। ५४ ।। <br>
रक्तस्रावो भवेद्यत्र तत्र ऋत्विक्प्रसूयते ।। <br>
सिंहव्याघ्रगवादीनां धनहानिविपत्करः ।। ५५ ।। <br>
एको वृषस्त्रयो गावः सप्ताष्ट नव दंतिनः ।। <br>
संवत्सरेण तस्यैका प्रसूतिर्विहता पुनः ।। ५६ ।। <br>
पुनःपुनर्व्रतं चाशु अकाले मैथुनं तथा ।। <br>
गावो यत्र प्रसूयंते यमौ दोषकराविमौ ।। ५७ ।। <br>
भुञ्जीकृतानि धान्यानि व्रीहयो यवतंडुलाः ।। <br>
ग्राविमार्जारमंडूकाः स्थूणाभंगे च प्राङ्गणे ।। ५८ ।। <br>
विकिरंति नखैर्भूमिं प्ररोहंति ग्रहं तथा ।। <br>
गृहे यस्य प्रजायंते तस्या मृत्युर्न संशयः ।। ५९ ।। <br>
षण्मासाभ्यन्तरे यत्र श्मशानं यास्यति ध्रुवम् ।। <br>
कलहं ज्ञातिवैरं च व्याधिपीडा भविष्यति ।। 2.3.20.६० ।। <br>
विप्रलापो मित्र नाश इष्टेष्वनिष्टदर्शनम्।। <br>
भार्यापुत्रविनाशश्च भवेदेषु विनिश्चितम् ।। ६१ ।। <br>
क्रियावंतं यदा कुर्वन्कुर्वीत गृध्रबिल्वके ।। <br>
तदा राज्ञां विभ्रमश्च तथा गृहविनाशनम् ।। ६२ ।। <br>
अमात्यवर्गाश्च पुरे राज्ञां राज्यपराङ्मुखाः ।। <br>
बृहस्पतिं समुद्दिश्य गां च दद्यात्पयस्विनीम् ।। ६३ ।। <br>
वारिमंडे च कूपे च वाप्यां च मधुकांजिके ।। <br>
क्षीरं दधिघृतं चैव जातं यदि भविष्यति ।। ६४ ।। <br>
अकस्मात्तत्र वृक्षश्च फलेन सह संयुतः ।। <br>
गृहमध्ये प्रजायेत ततः संपद्यते शुभम् ।। ६५ ।। <br>
बृहस्पतेस्तु तुष्टस्य सर्वमेतन्निदर्शनम् ।। <br>
गौरं बृहस्पतेश्चैव प्रकुर्यात्प्रायदक्षिणाम् ।। ६६ ।। <br>
अशुभं हि शुभेनैव शांतिं होमं च कारयेत् ।। <br>
तत्रैव राक्षसं यत्र घटकं परिशोषणम् ।। ६७ ।। <br>
केसरी शर्करा तैलं राजतं तांडवं स्थितम् ।। <br>
माषभक्तं तथा धान्यं सुवर्णं रजतानि च ।। ६८ ।। <br>
ताम्रं कांस्यं तथा लोहं सीसकं पित्तलं तथा ।। <br>
स्थापितानीव दृश्यंते गृहे चैतानि यस्य वै ।। ६९ ।। <br>
धननाशो भवेत्तस्य स्वर्ग भंगो ह्यथापि वा ।। <br>
व्याधिपीडे तथा घोरे राजोपद्रवबंधने ।। <br>
गजाश्वपशुभृत्यानां विनाशो जायते ध्रुवम् ।। 2.3.20.७० ।। <br>
यस्यैतानि प्रदृश्यंते पर्वतः कनकानि च ।। <br>
संपत्तस्य प्रजायेत निश्चला सुखदा सदा ।। ७१ ।। <br>
दंतोत्तरेषु दंताश्च पंक्तिमाक्रम्य संस्थिताः ।। <br>
तेऽपि दोषकराः सर्वे शला काकृतिनस्तथा ।। <br>
उपदंताश्च सर्वे ते न ते दोषकराः क्वचित् ।। ७२ ।। <br>
भांडे कुंभे यदा चैव श्रूयते घनगर्जितम् ।। <br>
कंचुकानां गृहे चैव प्राकारः श्रूयते यदि ।। ७३ ।। <br>
मूषिकानां मुखे चैव ज्वलंती यस्य पश्यति ।। <br>
गेही तत्रैव नश्येत शुक्रस्याद्भुतदर्शनम् ।।७४।। <br>
शांतिं तत्र प्रवक्ष्यामि यया संपद्यते शुभम् ।। <br>
शमीपत्रं निर्मितं च यवैर्युक्तं गृहिण्यपि ।। <br>
दधिमधुघृताक्तं च जुहुयाद्भार्गवे दिने ।। ७५ ।। <br>
शुक्लवासोयुगं चैव गां च शुक्लां पयस्विनीम् ।। <br>
सुवर्णं श्रद्धया चैव दद्याद्विप्राय दक्षिणाम् ।। ७६ ।। <br>
देवागारे यदा भूमिर्लोहिता यस्य दृश्यते ।। <br>
पुष्पिता दृश्यते लोके तत्र विद्धि महद्भयम् ।। ७७ ।। <br>
राजा वा राजपुत्रो वा राज्यं वापि विनश्यति ।। <br>
मंत्रिणो मंत्रिपुत्राश्च म्रियंते नात्र संशयः ।।७८।। <br>
यत्र वा दृश्यते लोके गृहे यस्य सुपूजिताः ।। <br>
पुष्पिताश्च गृहस्तंभाः शरीरं च घटस्तथा ।। ७९ ।। <br>
हस्त्यश्वमहिषाश्चैव अजा गावस्तथैव च ।। <br>
नित्यं स्वामिवधार्थाय पुष्पितां प्रवहंति च ।। 2.3.20.८० ।। <br>
गृहे हंसो गृहे सम्यङ्मण्डूका जलचारिणः ।। <br>
द्वारे प्रविश्य सर्पश्च प्रतिमायाः प्रकल्पनम् ।। ८१ ।। <br>
अकस्माद्धटशब्दोपि यत्र कुत्रापि जायते ।। <br>
स्रवंति प्रमदा यत्र भिन्नास्ते स्युर्नवांगिकाः ।। ८२ ।। <br>
गृही तत्र विनश्येत सपुत्रपशुबांधवः ।। <br>
धनुःखड्गधरा रात्रौ मध्याह्ने चान्द्रके तथा ।। ८३ ।। <br>
उदितो दृश्यते व्योम्नि ज्वलितः पावकस्तथा ।। <br>
मनुष्याङ्गनानां मरणं तथा स्याद्राष्ट्रविप्लवः ।। ८४ ।। <br>
रससिद्धानि वस्तूनि सुराद्याश्चापि वा पुनः ।। <br>
हस्तिनो मदयुक्ताश्च अश्वा धीरितहिंसकाः ।। <br>
विनश्यंति सदा चैते शनेरद्भुतदर्शने ।। ८५ ।। <br>
नगरे वा तथा ग्रामे जायन्ते तस्य वैरिणः ।। <br>
दिवा वा यदि वा रात्रौ शनेरद्भुतदर्शनम् ।। ८६ ।। <br>
मृगव्याघ्रादिरक्षांसि तथा गोमहिषा अपि ।। <br>
उत्पतंति यदा चैते शनेरद्भुतमादिशेत् ।। ८७ ।। <br>
निधिमंत्रं प्रवक्ष्यामि येन संपद्यते शुभम् ।। <br>
जुहुयादयुतं सम्यक्सस्यांश्च समिधं द्विजाः ।। ८८ ।। <br>
शन्नो देवीति मंत्रेण शुभार्थं शनिवासरे ।। <br>
चरुं च श्रपयेत्तत्र समुद्दिश्य शनैश्चरम् ।। ८९ ।। <br>
गां च नीलां ततो दद्याज्जीवद्वत्सां पयस्विनीम् ।। <br>
वासोयुगं च विप्राय सुवर्णं रजतं तथा ।। 2.3.20.९० ।। <br>
दत्त्वा तु श्रद्धया सम्यग्दक्षिणां शिरसि स्थिताम् ।। <br>
विधिं होमावसाने तु ततः संपद्यते शुभम् ।। ९१ ।। <br>
यदा द्वारे गोधिका च शंखिनी प्रविशेद्गृहम् ।। <br>
तदाऽशुभं विजानीयाद्राजपीडा धनक्षयः ।। <br>
अयुतं जुहुयात्सम्यक्ततः संपद्यते शुभम् ।। ९२ ।। <br>
विना गर्जितमेघेन शिलावृष्टिः प्रजायते ।। <br>
रक्तमिश्रा हि पांडुश्च पतन्ती यत्र दृश्यते ।। ९३ ।। <br>
तत्र संदृश्यते चाभ्रं वृक्षा वातविवर्जिताः ।। <br>
शक्रध्वजस्तथा चापं पतनं सुमनस्य च ।। ९४ ।। <br>
दिवा शिवा पुरा रौति उलूको वा निशाचरः ।। <br>
निशि निपत्य काकुत्स्थे प्रदेशे रौति वा वृषः ।। ९५ ।। <br>
अधर्मप्रबला देशा राजा धर्मपराङ्मुखः ।। <br>
अन्योन्यं च जिघांसंति गोब्राह्मणमथापि वा ।। ९६ ।। <br>
गृहे गृही विनश्येच्च सपुत्रपशुबांधवः ।। <br>
उत्सानं द्वारदेशेऽस्य मरणं राष्ट्रविभ्रमः ।। ९७ ।। <br>
राज्यनाशो भवेद्राज्ञो मरणं वाहनस्य च ।। <br>
विपरीतानि देशानि क्रमतः संभवंति हि ।। ९८ ।। <br>
राहुणा ग्रस्तसूर्योऽपि निशि चाथ यदा दिवा ।। <br>
तारकागणवच्चैव राज्ञां निधनकारकः ।। ९९ ।। <br>
सहामात्या विनश्यंति स्वर्गे ये च सुदुर्जयाः ।। <br>
परचक्रेण पात्यंते राजानो नात्र संशयः ।। 2.3.20.१०० ।। <br>
छायाध्वजश्च गगने दृश्यते चेत्कदाचन ।। <br>
दर्शनादेव राज्ञस्तु विनाशः सहराष्ट्रकैः ।। १०१ ।। <br>
ज्वलितो दृश्यते यत्र पावकश्च सकृज्जले ।। <br>
वज्रे शिरसि गात्रे वा जीवितं तस्य दुर्लभम् ।। १०२ ।। <br>
द्वारोपांते तथा स्तंभे आग्निर्वा धूम एव वा ।। <br>
पुरुषस्य तु तत्रैव मरणं जायते ध्रुवम् ।। १०३ ।। <br>
गगनेऽशनिघातश्च शक्तिहस्तेन वा पुनः ।। <br>
अब्दस्याभ्यंतरे तस्य मरणं नात्र संशयः ।।१०४।। <br>
शिखावलयमध्ये तु सधूमः पावकोद्गमः ।। <br>
दृश्यते नगरे मध्ये तत्रैवाद्भुतदर्शनम् ।। १०५ ।। <br>
शवस्य नीयमानस्य उत्थानं वा प्रमादतः ।। <br>
स्थापितस्य च लिंगस्य अन्यत्र गमनं तथा ।। १०६ ।। <br>
निर्घातश्चापि भूकंपो निवातोल्काप्रदर्शनम् ।। <br>
अकाले पुष्पिता वृक्षाः फलं चाकालसंभवम् ।। ।। १०७ ।। <br>
अनिमित्तानि सर्वाणि दूरमागत्य निर्भरम् ।। <br>
अनिमित्तस्य नाशो यः सैंहिकेयकृतस्य च ।। १०८ ।। <br>
नराणामासनं चैव गवां वा मानुषीगिरा ।। <br>
पक्षमात्रांतरे तस्य पुत्रस्य मरणं दिशेत् ।। १०९ ।। <br>
अयुतं जुहुयात्तत्र राहुमुद्दिश्य यत्नतः ।। <br>
शांतिमत्र प्रवक्ष्यामि यया संपद्यते शुभम् ।। 2.3.20.११० ।। <br>
दधिमधुघृताक्तं च कुर्याद्दूर्वाक्षतं तथा ।। <br>
कलायु इति मन्त्रेण जुहुयाद्रविवासरे ।। १११ ।। <br>
चरुं च श्रपयेत्तत्र राहुमुदिश्य संश्रयात् ।। <br>
होमं कुर्यात्ततो गां च कपिलां च पयस्विनीम् ।। ११२ ।। <br>
अतसी तिलशंखौ वा वासोयुगमथापि वा ।। <br>
श्रद्धया राहुमुद्दिश्य दद्याद्विप्राय दक्षिणाम् ।। ११३ ।। <br>
दुरितस्य विनाशाय तस्य संपद्यते शुभम् ।। <br>
दधिमधुघृतक्षीरेण वारुणेन च वारुणे ।। ११४ ।। <br>
दृश्यते चाद्भुतं तेषु विशिष्टैर्दोषदर्शिभिः ।। <br>
गृही तत्र विनष्टश्च भवेत्सपशुबांधवः ।।११५।। <br>
दृश्यंते तत्र क्रौञ्चाश्च जंबुका गृध्रवायसाः ।। <br>
दारुणं भीषणं घोरं नृत्यंति च हसंति च ।।१ १६।। <br>
मैथुनानि च सर्वेषां यस्य वासे भवेद्यदि ।। <br>
मृत्युस्तस्य भवेदाशु ईश्वरस्य च शासनात् ।। ११७ ।। <br>
धूमकेतुर्यदा व्योम्नि ज्वलत्पावक सन्निभः ।। <br>
स्थानात्स्थानांतरं याति भूमौ वा पतते भृशम् ।। <br>
सबंधुरस्यते राजा परचक्रैः स पीडितः ।। ११८ ।। <br>
दुर्भिक्षं मरणं चैव चिरं राष्ट्रे भविष्यति ।। <br>
गावो मर्कटकुंभा व विशंते गृहवेश्मनि ।। ११९ ।। <br>
गावश्च तस्य नश्यंति दारापत्यधनानि च ।। <br>
अन्यस्य दोषो भवति गृहे यांति प्रमादतः ।। 2.3.20.१२० ।। <br>
अब्दांतरे भवेन्मृत्युर्विरजा हि भविष्यति ।। <br>
शांतिमत्र प्रवक्ष्यामि यया संपद्यते शुभम् ।। १२१ ।। <br>
सप्ताश्वरथसंयुक्तं हेमच्छत्रविभूषितम् ।। <br>
विप्राय मंडपं दद्याद्बिल्वपत्रमथापि वा ।। १२२ ।। <br>
ऐंद्रेणैव तु मन्त्रेण होमः कार्यो द्विजातिभिः ।। <br>
अकस्माच्छालतालाक्षखदिरोत्पलसेरकाः ।। १२३ ।। <br>
गृहमध्ये प्रजायेत केतोरद्भुतदर्शनम् ।। <br>
हंसो वा द्रोणकाको वा मयूरो वा गृहोपरि ।। १२४ ।। <br>
गृहे तस्य महोत्पातः केतोरद्भुतदर्शनम् ।। <br>
शांतिमत्र प्रवक्ष्यामि यया संपद्यते शुभम्।।१२५।। <br>
दधिमधुघृताक्तं च जुहुयादयुतं कुशम्।।<br>
<sup id="cite_ref-4" class="reference"><a href="#cite_note-4">[४]</a></sup>त्र्यंबकं चेति मन्त्रेण केतवेभिवपे च्चरुम् ।। १२६ ।। <br>
नीलां धेनुं सवत्सां च बहुक्षीरप्रदां तथा ।। <br>
मृत्तिकां हेमवासश्च नानालंकारमेव च ।। १२७ ।। <br>
दक्षिणां च प्रवक्ष्यामि यस्य नास्ति प्रतिक्रिया ।। <br>
देवमुद्दिश्य दानेन होमेन चरुणा तथा ।। १२८ ।। <br>
दक्षिणस्यां दिशि च्छायां यः पश्येदात्मनः स्वयम् ।। <br>
स्वच्छायां पादुकस्यैव पश्येत्पञ्चशिरोद्वयम् ।। १२९ ।। <br>
एवमेवैव यच्छिन्नं शिनष्टि च ततो हितम् ।। <br>
शीघ्रं नाशमवाप्नोति सप्ताहान्नात्र संशयः ।। 2.3.20.१३० ।। <br>
उच्चावचान्प्रवक्ष्यामि यथा शास्त्रेण चोदितम् ।। <br>
काकमार्जारशूकानां कपोतानां विशेषतः ।। <br>
मैथुनं दृश्यते यत्र तच्च राहोर्महाद्भुतम् ।। १३१ ।। <br>
शनिमुद्दिश्य जुहुयादयुतं शनिवासरे ।। <br>
पूजयेदर्कपुष्पेण शतेन जुहुयाच्चरुम् ।। १३२ ।। <br>
कृत्वा तत्रैव पश्येत शनेरद्भुतदर्शनम् ।। <br>
अष्टाविंशं चरुं कृत्वा ततः शांतिर्भवेद्ध्रुवम् १३३ ।। <br>
भुजपदोस्तथा चक्षुःस्पंदने मरणं दिशेत् ।। <br>
तत्तु सोमाद्भुतं विद्याद्वामदक्षिणतः क्रमात् ।। १३४ ।। <br>
कृष्णपक्षे भवेद्वामे विपरीतेऽद्भुतं दिशेत् ।। <br>
अनिष्टसूचकं यस्मात्तस्माच्छांतिं प्रकल्पयेत्।।१३५।। <br>
शतार्द्धं रविमुद्दिश्य शान्त्यर्थे होममाचरेत् ।। <br>
चरुपाकविधानेन यवैस्तिलसुसर्पिषा ।। १३६ ।। <br>
पुस्तके यज्ञसूत्रं च असत्पात्रे चरौ तु वा ।। <br>
शक्रवस्त्रप्रदग्धे च सूर्यस्याद्भुतदर्शनम् ।। १३७ ।। <br>
हयमारं त्रिमध्वक्तं जुहुयादिष्टसिद्धये ।। <br>
देवपुस्तकरत्नानि मणिकांचनमेव च ।। १३८ ।। <br>
लोहितस्याद्भुतं विद्यात्सहस्रं च विशोधनम् ।। <br>
देवागारे तथा गोधा शंखिनी प्रविशेत्क्वचित् ।। १३९ ।। <br>
द्रोणकाको बकश्चैव उलूकद्वयमेव च ।। <br>
रक्तकंठः कपोतश्च व्याघ्र एणश्च वा विशेत् ।। 2.3.20.१४० ।। <br>
यस्य देवगृहं पश्येत्तस्य तस्यायुतं हुनेत् ।। <br>
न चात्र गृहवैकृत्यं हसनं यदि दृश्यते ।। <br>
संपत्तिसूचकं गेहे मरणं दुःखदर्शनम् ।। १४१ ।। <br>
क्रंदने हतराज्येन गजाश्ववाहने क्वचित् ।। <br>
सूर्यमुद्दिश्य जुहुयादयुतं सर्वसिद्धये ।। १४२ ।। <br>
प्रमादात्कंपने हानिः स्वेदे जाते विपद्भवेत् ।। <br>
क्षीरस्रावे च रुधिरे तत्र राज्ये महद्भयम् ।। १४३ ।। <br>
गोच्छागौ वाथ गोमायुर्गृहोपरि प्रनृत्यति ।। <br>
यदा रौति दिवा फेरुस्तदा नाशो भवेद्ध्रुवम् ।। १४४ ।। <br>
श्वजंबुकावथ व्याघ्रो यथाशक्ति च धावति ।। <br>
ईशाने महिषस्तद्वत्तदा देशे च विप्लवः ।। १४५ ।। <br>
राहोरद्भुतमुदिश्य सहस्रं जुहुयाच्चरुम् ।। <br>
वृक्षाद्भुतं यदा पश्येत्तत्र तस्यां परित्यजेत् ।। <br>
यद्गृहेषु हुतं याति देशविप्लवमादिशेत् ।। ।। १४६ ।। <br>
देशे वा नगरे ग्रामे आरण्यपशुबन्धनम् ।। <br>
सर्पे वा विपरीतं च मांसपिंडमथापि वा ।। <br>
तद्गृहे मरणं चैव देश विप्लवमादिशेत् ।। १४७ ।। <br>
दिवाद्भुतेऽयुतं रात्रौ द्विगुणं च भवेद्ध्रुवम् ।। <br>
द्विगुणं चापि संध्यायामर्धरात्रे चतुर्गुणम् ।। १४८ ।। <br>
अकाले तत्र मरणमकाले गृहिणीमृतिः ।। <br>
सौराद्भुतं विजानीयादशुभे वा विशोधनम् ।। १४९ ।। <br>
एकैकस्यायुतं यत्र कुर्यात्तत्रैव होमयेत् ।। <br>
सांगोपांगेन सहित मष्टावष्टौ हुतं च वा ।। 2.3.20.१५० ।। <br>
अधिप्रत्यधिसहितं गृहपक्षेऽपि सत्तमाः ।। <br>
तन्मानेन हुतं विप्रा कुर्यात्तत्रैव भूषणम् ।। १५१ ।। <br>
एकैकस्याहुतं विप्रा अष्टावष्टौ हुतं च वा ।। <br>
अधिप्रत्यधिदेवानां याश्चान्याश्चांगदेवताः ।। १५२ ।। <br>
मानांतं च ददेत्पूर्णां दत्त्वा पूर्णां न होमयेत् ।। <br>
वक्ष्ये ग्रहमखे मानं येन मानेन सिध्यति ।। १५३ ।। <br>
अमानकरणे दोषस्तस्मान्मानं न हापयेत् ।। <br>
पंक्तिचत्वारिंशदाद्यैश्चतुर्धा विभजेन्नरः ।। १५४।। <br>
अनिष्टाय ततो दद्याच्चरुहोमं विभागशः ।। <br>
अधिप्रत्यधिदेवानामष्टावष्ट ह्युदाहृतम् ।।१५५ ।। <br>
<sup id="cite_ref-5" class="reference"><a href="#cite_note-5">[५]</a></sup>त्र्यंबकादिषु मंत्रेषु होमत्रयमुदाहृतम् ।। <br>
धनंजये तथा दद्याच्चरुहोमं विभागतः ।। १५६ ।। <br>
आदित्यायाष्टावष्टावधिककल्पयेत्सुधीः ।। <br>
शतहोमे तु सर्वत्र दशांगं   कल्पयेन्नरः ।। १५७ ।। <br>
अनिष्टाय युगांगं तु ग्रहेभ्यो ह्यंगनाय च ।। <br>
अधिप्रत्यधिदेवानां तथैवांगं प्रकल्पयेत् ।। १५८ ।। <br>
द्वौ तु दद्यात्त्र्यंबकाय तथा धनंजयाय च ।। <br>
तत्र होमो नायकाय सर्वत्रैव विचक्षणः ।। १५९ ।। <br>
सहस्रे चैव विंशांगे अनिष्टाय दशांशकम् ।। <br>
पञ्चांशेन ग्रहाणां च पञ्चांशेन यवानपि ।। 2.3.20.१६० ।। <br>
तत्रानिष्टे पंचशतं तस्यार्धं ग्रहवाग्यतः ।। <br>
एकत्रिंशद्भवेन्मानम् ( ३१) अन्येषां तु चतुर्दश (१४) ।।१६१।। <br>
ग्रहाधिकं होमयुगं तत्र भागे प्रकल्पयेत् ।। <br>
अधातये च तिथ्यंगं पञ्चांगं यस्य चाद्भुतम् ।। १६२ ।। <br>
ग्रहेभ्यश्चैव पंचांगं तत्र वांगं परानपि ।। <br>
एकैकांगे भवेन्मानं षट्शतं षष्टिरेव च ।। १६३ ।। <br>
अधिकं च भवेत्षष्टिर्दशमे भागशेषतः ।। <br>
अनिष्टांशे त्रिसहस्रं त्रिशतं त्रिंशतं तथा ।। १६४ ।। <br>
चतुःशतं ग्रहाणां च तथा सप्तशताधिकम् ।। <br>
उपग्रहेभ्यो दद्याच्च पंचाशीत्यधिकं शतम् ।। १६५ ।। <br>
तिथ्यंगभागः शेषेण ग्रहे सप्तशताधिकम् ।। <br>
एकैकं तु ग्रहस्यैवमादित्याय युगं भवेत् ।। १६६ ।। <br>
ग्रहांगे यः स्थितो भागो युगलं भागशेषतः ।। <br>
त्र्यंबकाय च तद्दद्यात्तथा धनंजयाय च ।।१६७।। <br>
शांतिके पौष्टिके काम्ये यदीच्छेत्सुखमात्मनः।। <br>
ग्रहाणां चायुतं होमं त्र्यहसाध्येन होमयेत् ।। १६८ ।। <br>
त्र्यहसाध्ये विधानं यत्पुरैवोदीरितं द्विजाः ।। <br>
इदानीं प्रक्रमेणैव यो भागः स निगद्यते ।। १६९ ।। <br>
पूर्वस्मिन्दिवसेऽनिष्टे सहस्रं त्रिशतोत्तरम् ( १३००) ।। <br>
इतरेषां ग्रहाणां च प्रत्येकं तु शतं शतम्( १००) ।। 2.3.20.१७० ।। <br>
अधिप्रत्यधिदेवानां पंचाशद्धोम उच्यते ।। <br>
प्रथमेह्नि प्रदद्याच्च मिलित्वा त्रिसहस्रकम्( ३०००) ।। १७१ ।। <br>
द्वितीयदिवसेऽनिष्टे द्विसहस्रमुदाहृतम् ( २०००) ।। <br>
प्रति ग्रहेभ्यस्त्रिशतं दद्यादष्ट शताधिकम्( १०८) ।। १७२ ।। <br>
उपग्रहेभ्यो दद्याच्च षोडशभ्यो यथाक्रमम् ।। <br>
एकाशीतिं ददौ यत्नादशीतिं चांत्ययोर्द्वयोः ।। १७३ ।। <br>
एवं द्वितीयदिवसे मिलित्वा षट्सहस्रकम् ( ६०००) ।। <br>
अनिष्टाय त्रिशतं तु तृतीयदिवसे मतम्।।१७४।। <br>
तत्प्रत्येकं ग्रहाणां च द्वाचत्वारिंशदुच्यते ।। <br>
अधिप्रत्यधिदेवानां प्रत्येकं पंचत्रिंशकम् ।। १७५ ।। <br>
तृतीयदिवसे दद्यान्मिलित्वैकसहस्रकम् ( १०००) ।। <br>
आदित्याय युगं दद्यादेकं तु त्र्यंबकाय च ।। १७६ ।। <br>
धनंजयाय होमैकमेकं चायुतमुच्यते ।। <br>
तदर्धकं ग्रहेभ्यश्च इतरेभ्यस्तदर्धकम् ।। १७७ ।। <br>
ग्रहाणां त्रिसहस्रं तु पंचानां च सहस्रकम् ।। <br>
त्रिसहस्रभागशेषमादित्याय सहस्रकम् ।। १७८ ।। <br>
त्र्यंबकाय तथा दद्यात्तथा धनंजयाय च ।। <br>
षट्पादाधिक षटषट्कसहस्रपरिसंख्यया ।। <br>
नवश्लोकशतोद्भूतं संपूर्णं स्याद्भविष्यकम् ।। १७९ ।। ।। <br>
इति श्रीभविष्ये महापुराणे  मध्यमपर्वणि तृतीयभागे विंशोऽध्यायः ।। २० ।। <br>
