॥ सूत उवाच ॥ ॥ <br>
नलिन्याश्च तथा वाप्या ह्रदस्य द्विजसत्तमाः ॥ <br>
विधिं वक्ष्ये सहाङ्गेन विधानं शृणुत द्विजाः ॥ १ ॥ <br>
स्वर्णपादेन मानेन पूर्वेद्युरधिवास येत् ॥।<br>
आपोहिष्ठेति मन्त्रेण तथा अस्त्रैः शतैरपि ॥ २ ॥ <br>
स्वमण्डले शुभे स्थाने विशेत्पूर्वमुखेन तु ॥ <br>
गणेशं वरुणं चैव घटे संपूजयेच्छिवम् ॥ ३ ॥ <br>
वागीशं च तथा विष्णुं सूर्ये कुंभे समर्चयेत् ॥ <br>
पायसेनाहुतिं दद्याद्वरुणाय घृतेन च ॥ ४ ॥ <br>
एकैकामाहुतिं दद्यादन्येषां च स्रुवेण च ॥ <br>
बलिदानं पायसेन उत्सृजेत्तदनंतरम् ॥ ५ ॥ <br>
यूपं निवेशयेत्पश्चाद्दद्याद्धेनुं च दक्षिणाम् ॥ <br>
पूर्णं दद्यात्सवित्रेऽर्घ्यं दत्त्वा तु स्वगृहं व्रजेत् ॥ ६ ॥ <br>
आरामस्य विधिं वक्ष्ये प्रतिष्ठाविधिविस्तरम् ॥ <br>
हीनारामस्य च तथा एक वृक्षस्य च द्विजाः ॥ ७ ॥ <br>
अरण्यमध्ये पाश्चात्ये उत्तरे वा विशेषतः ॥ <br>
मंडपं वर्तुलं कुर्यादर्घ्यहस्तप्रमाणकम् ॥ ८ ॥ <br>
तद्दक्षिणे भवेत्कुंडं चतुरस्रं समं शुभम् ॥ <br>
चतुर्मुखं च कर्तव्यं तोरणाद्यैरलंकृतम् ॥ ९ ॥ <br>
मंदरादिकमावाह्य ततः संपूजयेत्क्रमात् ॥ <br>
विष्वक्सेनं च तत्रैव पूजयेद्गन्धचन्दनैः ॥ 2.3.5.१० ॥ <br>
भृगुं कर्णसमारूढं सर्वभूषणभूषितम् ॥ <br>
विष्वक्सेनस्य मंत्रोयं पूजायां चैव सर्वतः ॥ ११ ॥ <br>
द्वारपालं च संपूर्णं गौर्यादीन्कलशेषु च ॥ <br>
स्वासु दिक्षु दिगीशानां बलिपुष्पाक्षतादि ना ॥ १२ ॥ <br>
नैर्ऋत्यवरुणयोर्मध्ये अनंतं प्रतिपूजयेत् ॥ <br>
इन्द्रेशानयोश्च मध्ये ब्रह्माणं च प्रकल्पयेत् ॥ १३ ॥ <br>
वेदिपार्श्वे ततो गत्वा वेदिमावाह्य पूजयेत् ॥ <br>
आसनं कल्पयित्वा तु सामान्यार्घ्यं विधाय च ॥ १४ ॥ <br>
ऐशाने कलशे विद्युद्ब्रह्माणं च तथा ग्रहान् ॥ <br>
स्वैःस्वैर्मंत्रैर्गंधपुष्पैर्नैवेद्यैश्च पृथग्विधैः ॥ १५ ॥ <br>
मडलेशं वासुदेवं सासनं च बृहस्पतिम् ॥ <br>
पूजयेत्परया भक्त्या पायसान्नं बलिं हरेत् ॥ १६ ॥ <br>
द्विभुजं वासुदेवं च शंख चक्रधरं विभुम् ॥ <br>
पद्मासनगतं ध्यायेत्पीतवस्त्रं सुशोभनम् ॥ १७ ॥ <br>
नीलोत्पलदलाभासं हरिचंदनचर्चितम् ॥ <br>
देवर्षिसिद्धसहितं कलत्रद्वय संयुतम्॥ १८ ॥ <br>
ध्यात्वा आरोपयेदेवं बालादीनथ नायकान् ॥ <br>
विमलाद्या नायिकाश्च दिगीशांश्च यथाविधि ॥ १९ ॥ <br>
षोडशोच्चैः पृथग्रूपैः प्रतिपुष्पांजलिक्रमात्॥ <br>
परितः पूजयेद्विष्णुं शिवं दुर्गां सरस्वतीम् ॥ 2.3.5.२० ॥ <br>
शुद्धस्फटिकसंकाशं ध्यायेत्सोमं चतुर्मुखम् ॥ <br>
अश्वारूढं दिव्य रूपं पद्माक्षं धृतपुष्पकम् ॥ २१ ॥ <br>
वरदं देवगंधर्वैः सेवितं मुनिभिः स्तुतम् ॥ <br>
श्वेतं वनस्पतिं ध्यायेद्द्विभुजं पीतवाससम् ॥ २२ ॥ <br>
स्वरथस्थं महाबाहुं शंखांकुशसखेटकम् ॥ <br>
विद्यां च वामतो ध्यायेत्स्वमन्त्रेण च स्थापयेत् ॥ २३ ॥ <br>
दशस्वरान्वितं तोयं स्वभावं तमसान्वितम् ॥ <br>
मंत्रोऽयं देवदेवस्य पूजायां विनियोजयेत् ॥२४॥ <br>
नीलं जयं भृंगिणं च परितश्च यथाक्रमात् ॥ <br>
ततः कुशकंडिकां कृत्वा स्थालीपाकं विधानतः॥ ॥ २५ ॥ <br>
अष्टोत्तरशतं चैव सोमाय द्वादशाहुतीः ॥ <br>
वानस्पतेस्तथाष्टौ च आज्येऽन्येषां विधीयताम् ॥ २६ ॥ <br>
एकैकामाहुतिं दद्यात्सप्तजिह्वामनंतरम् ॥ <br>
वास्तोष्पतय इति मंत्रेण स्थालीपाकद्वयं नयेत् ॥ २७ ॥ <br>
वनस्पतिं समुद्दिश्य ततोयमीरयेदृचम् ॥ <br>
वृक्षादीन्स्थापयेत्पूर्वे गायत्र्या प्रथमं बुधः ॥ २८ ॥ <br>
अब्जैरग्रं कांस्यवस्त्रं रत्नं दिक्षु यथाक्रमम् ॥ <br>
ब्रीहयश्चेति मंत्रेण तथा च सरितश्च मे ॥ २९ ॥ <br>
मित्रत्रयश्चेति तथा पूषा च म ऋचा तथा ॥ <br>
संस्थाप्य व्रीहीन्संवाप्य तत्रैव विधिपूर्वकम् ॥ 2.3.5.३० ॥ <br>
क्षिपेद्गङ्गाजलं तोये सर्वौषध्युदकेन च ॥ <br>
संस्थाप्य यजमानं च सुरास्त्वामिति मन्त्रकैः ॥ ३१ ॥ <br>
आचार्यमात्मने तत्र संस्थितं द्विजपुंगवैः ॥ <br>
समाप्य नित्यविधिनाचार्यायाथ च दक्षिणाम् ॥ ३२ ॥ <br>
धेनुं च लोहपात्रं च दत्त्वा इष्टां च दक्षिणाम् ॥ <br>
ब्राह्मणेभ्यो यथाशक्ति दद्यात्पूर्णां गृहं व्रजेत् ॥ ३३ ॥ ॥ ॥ <br>
इति श्रीभविष्ये महापुराणे मध्यमपर्वणि तृतीयभागे पंचमोऽध्यायः ॥ ५ ॥<br>
<br>
