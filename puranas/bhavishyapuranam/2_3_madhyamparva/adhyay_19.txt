॥ सूत उवाच ॥ ॥ <br>
अतः परं तु विप्रेन्द्राः काल्यादीनां तथैव च ॥ <br>
अधिवास्य च पूर्वेद्युः श्राद्धमभ्युदयात्मकम् ॥ १ ॥ <br>
प्रथमे जलजैः स्नानं पञ्चगव्यैरनंतरम् ॥ <br>
पूर्ववच्च विधानेन कुंभे दुर्गां समर्चयेत् ॥ २ ॥ <br>
पञ्चामृतैः पञ्चगव्यैः करीषशतधारया ॥ <br>
श्रीबिल्वे पूजयेद्देवीं दद्यात्प्राणमनंतरम् ॥ ३ ॥ <br>
बिल्वपत्रैः फलैर्वापि दद्याच्चापि शताहुतीः ॥ <br>
एकैकशस्तु सर्वेषां दद्यात्काञ्चन दक्षिणाम् ॥ ४ ॥ <br>
प्रतिमां कालिकायाश्च तारायाश्च पृथक्पृथक् ॥ <br>
ग्राह्यं विनार्चयेद्विप्राः पञ्चपञ्चशतैरपि ॥ ५ ॥ <br>
भोजयेत्स्नापयेद्देवो गंधतोयैर्दिनत्रयम् ॥ <br>
ताम्रकुंभेऽर्चयेद्देवीं त्रिदिनं प्रातरेव हि ॥ ६ ॥ <br>
समीरणं ततो दद्यात्पेटिकायां निवेशयेत् ॥ <br>
ततोऽपि गन्धतोयैश्च स्नापयेत्कन्यकादिभिः॥ ॥ ७ ॥<br>
ततो वै चाष्टमदिने रात्रावपि प्रपूजयेत् ॥ <br>
पशुदानं प्रकर्तव्यमग्निकार्यं च पायसैः ॥ ८ ॥ <br>
शिवलिङ्गप्रतिष्ठां च वक्ष्ये तंत्रमतं यथा ॥ <br>
त्रिविप्रं भोजयेद्विप्रा अधिवास्यं विशेषतः ॥ ९ ॥ <br>
नित्यं समाप्य च पुनः कुर्यादभ्युदयं ततः ॥ <br>
आचार्यं वरयेत्प्रातः स्नापयेत्पूर्ववर्त्मना ॥2.3.19.१०॥ <br>
परिवारगणैः सार्द्धमर्चयेत्तदनंतरम् ॥ <br>
दद्यात्समीरणं पश्चादग्निकार्यं समाचरेत् ॥ ११ ॥ <br>
तिलहेममयीं गां च दद्याद्गां च विधानतः ॥ <br>
न नाम न च गोत्रं च होमकर्मणि सर्वदा ॥ १२ ॥ <br>
पूर्णिमायां विशेषेण नान्येषां च कथंचन ॥ <br>
होमांते वसुधारां च कुंभे दत्त्वा विधानतः ॥ १३ ॥ <br>
त्रिहस्तचरकायं च हस्तैकं चतुर्हस्तके ॥ <br>
शालशमशिलायाश्च प्रतिष्ठां विधिवच्चरेत् ॥ १४ ॥ <br>
सद्योधिवासयेद्देवं द्वादश्यां स्नापयेदथ ॥ <br>
रत्नतोयैः परिमलैस्त्रिगंधैः पंचपल्लवैः ॥ १५ ॥ <br>
कुंभे प्रजापतिं स्थाप्य श्वेताब्जं नवनाभके ॥ <br>
नवदुर्गोक्तमार्गेण पूजयेत्परमेश्वरम् ॥ १६ ॥ <br>
चक्रस्वरूपतो ज्ञेयं प्रदद्याच्च समीरणम् ॥ <br>
आनीय ताम्रभांडे च त्रिकालं प्रतिपूजयेत् ॥१७॥ <br>
पायसान्नैरुत्पलैर्वा पङ्कजैर्वापि होमयेत् ॥ <br>
सकाञ्चनं वस्त्रयुग्मं प्रद द्याद्भूरिदक्षिणम् ॥ १८ ॥ <br>
श्रीसूर्यस्य गणेशस्य विरिञ्चेश्चापि सत्तमाः ॥ <br>
वटवृक्षांतिकं गत्वा स्थापयेद्वरुणं ततः ॥ १९ ॥ <br>
रक्ताब्जे पूजयेत्सूर्यं परिवारसमन्वितम् ॥ <br>
अष्टाविंशतिभिर्द्दत्त्वा दद्यात्प्राणमनंतरम् ॥ 2.3.19.२० ॥ <br>
एकाहमथवाकाशे गुप्तं कृत्वा दिनत्रयम् ॥ <br>
त्र्यहादेव पुनः पूजां पुनर्होमं समाचरेत् ॥ २१ ॥ <br>
पुनश्च भोजयेद्विप्रान्दद्यात्काञ्चनदक्षिणाम् ॥ <br>
वाराह्यास्त्रिपुरायाश्च नारिकेलोदकैरपि ॥२२॥<br>
स्थापयेद्वा विधानेन सिन्दूराद्यैः समर्चयेत् ॥ <br>
दद्यात्समीरणं पश्चात्पुनः पूजां च होमयेत् ॥ २३ ॥ <br>
पशुज्ञानं च कर्तव्यं षण्मासैः पञ्चमोदकैः ॥ <br>
कुमारीं भोजयेद्रात्रौ दद्यात्काञ्चन दक्षिणाम् ॥ २४ ॥ <br>
प्रतिमां भुवनेशीं च महामायाम्बिकामपि ॥ <br>
कामाक्षीं च ततो देवीमिन्द्राक्षीं चापराजिताम् ॥ २५ ॥ <br>
पूर्वेद्यू रात्रिसमये पिष्ट काष्टौ निवेदयेत् ॥ <br>
अष्टौ निर्माणयेत्पश्चाद्बलिं चाष्टौ विधानवित् ॥ २६ ॥ <br>
परिवारगणैः सार्द्धं पूजयेत्प्रयतः सुधीः ॥ <br>
समीरणं ततो दद्याच्छिवं सूर्यं यजेत्पुनः ॥ २७ ॥ <br>
पायसान्नैश्च जुहुयात्त्रिदिनं लिपिपूजनम् ॥ <br>
कुमारीपूजनं कुर्यादग्निकार्यं दिनत्रयम् ॥ २८ ॥ <br>
पशुदानं च कर्तव्यं विभवे सति सत्तमाः ॥<br>
रात्रौ जागरणं कुर्यान्मठोत्सवपुरःसरम् ॥२९॥ <br>
इति श्रीभविष्ये महापुराणे मध्यमपर्वणि तृतीयभागे एकोनविंशोऽध्यायः ॥१९॥ ॥ <br>
<br>
