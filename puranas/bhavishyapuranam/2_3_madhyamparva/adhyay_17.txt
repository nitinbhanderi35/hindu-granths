।। सूत उवाच ।। ।। <br>
तत्र दंडे च विप्रेन्द्राश्चतुरस्रे समंततः ।। <br>
षष्टिहस्तमितां भूमिं तस्य पूर्णां मनोरमाम् ।। १ ।। <br>
प्रचारार्थं गवां चैव यो दद्यात्सुसमाहितः ।। <br>
षष्टिवर्षसहस्राणि रुद्रलोके महीयते ।।२।। <br>
तदर्धं च तदर्धं च तदर्धं वा समुत्सृजेत् ।। <br>
यो दद्यात्केवलां भूमिं कन्यां दासीं तथा वृषम् ।। ३ ।। <br>
अलंकारं विना धेनुं फलस्यार्धं प्रकीर्तितम्।। <br>
अमण्डपे शुभे स्थाने शर्करादिविवर्जिते ।। ४ ।। <br>
द्विहस्तवेदिकामध्ये प्रकुर्यात्सेतुमंडपम्।। <br>
तत्र संपूजयेद्भद्रं ब्रह्माणं च शचीपतिम् ।। ५ ।। <br>
गणेशं क्षेत्रपालं च शेषं चैव दिगीश्वरान् ।। <br>
पञ्चोपचारैर्विधिवत्पूजयेत्पायसादिना ।। ६ ।। <br>
स्थालीपाकेन जुहुयादन्ते वै विप्रभोजनम् ।। <br>
अत्र यागे श्राद्धवर्ज्यं पूर्वेद्युरधिवासयेत् ।। ७ ।। <br>
त्र्यम्बकेनैव मंत्रेण भूमिं संस्थाप्य पूजयेत् ।। <br>
तद्विष्णोरिति मंत्रेण गन्धतैलं सचन्दनम् ।। ८ ।। <br>
प्रदद्यादसुनीतेति पुनस्तु नैव स्थापयेत् ।। <br>
पञ्चगव्येन च पुनः श्रीश्चतेति च पुष्पकम् ।। ९ ।। <br>
एवं यूपस्य च तथा अधिगृह्णाति मंत्रकम् ।। <br>
गन्धद्वारेति गन्धेन अंशुनातेति तैलकम् ।। 2.3.17.१० ।। <br>
सुरासुरेति कुसुमं दूर्वामन्त्रेण दूर्विकाम् ।। <br>
प्रभाते पूजयेद्देवान्रुद्रमुद्दिश्य होमयेत् ।। ११ ।। <br>
स्थालीपाकेन विधिना अन्येषां पूर्ववच्चरेत् ।। <br>
उत्सृज्यारोपयेद्दीपं स्थिरो भवेति वै ऋचा ।। १२ ।। <br>
तंत्रेण निर्मितं कुर्यात्सकलं च त्रिहस्तकम् ।। <br>
हस्तैकं प्रापयेन्मध्ये क्षेत्रे चैव विशेषतः ।। १३ ।। <br>
स्थापयेत्तत्र मन्त्रेण पञ्चगव्येन यत्नतः ।। <br>
मधुवातेति मधुना आप्यायस्वेति वै दधि ।। १४ ।। <br>
तद्विष्णोरिति मन्त्रेण घटतोयैरनन्तरम् ।। <br>
पृथिवीं च वराहं च कूर्ममाधवशक्तिकान् ।। १५ ।। <br>
वास्तोष्पतिं च विष्णुं च यूपे संपूजयेत्क्रमात्।। <br>
दद्यादर्घ्यं च विवरे गर्ते होमं विवर्जयेत् ।। १६ ।। <br>
अर्घ्यपात्रे च दुष्टे च हस्तेनोत्सृज्य सत्तमाः ।। <br>
( ॐ अद्येत्यादि गोब्राह्मणसर्वसत्त्वेभ्यः पर्यटनार्थाय इमां भूमिं सुपूजितां विष्णुदैवतां गोप्रचाररूपिणीं श्रुतिस्मृत्याद्युक्तफलप्राप्तयेऽहमुत्सृजे ।।) शिवलोकस्थिता गावः सर्वदेवैः सुपूजिताः ।। <br>
एवं निवेदयेद्विप्रो गोप्रचारं समाहितः ।। <br>
स मुक्तः सर्वपापेभ्यो विष्णुलोके महीयते ।। १७ ।। <br>
यावंति तृणगुल्मानि संति भूमौ शुभानि च ।। <br>
तावद्वर्षसहस्राणि स्वर्गलोके महीयते ।। १८ ।। ।। <br>
इति श्रीभविष्ये महापुराणे तृतीयभागे गोप्रचारविधौ सप्तदशोऽध्यायः ।। १७ ।।<br>
