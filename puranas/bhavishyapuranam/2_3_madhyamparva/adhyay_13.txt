॥ सूत उवाच ॥ ॥ <br>
चतुर्हस्तं महायूपं हस्तषोडशनिर्मितम् ॥ <br>
वक्ष्ये तं च प्रतिष्ठां च रात्रौ त्रैरात्रिकं यजेत् ॥ १ ॥ <br>
वरुणं सितकुंभे च प्रपाकूपस्य पश्चिमे ॥ <br>
गायत्र्या स्नापयेत्पूर्व मापोहिष्ठेति वै क्रमात् ॥ २ ॥ <br>
गंधद्वारेति गन्धं च अंशुना चेति तैलकम् ॥ <br>
मनोन्ना इति कुसुमं धूरसीति च धूपकम् ॥ ३ ॥ <br>
कयानेति ददेद्वस्त्रं नैवेद्यं दीपचन्दनम् ॥ <br>
आदौ श्राद्धं न कर्तव्यं प्रतिष्ठांते विधीयते ॥ ४ ॥ <br>
दंपतीभोजनं कुर्याद्वरयेदेकब्राह्मणम् ॥ <br>
मंडपे चाष्टहस्ते च कलशं तत्र विन्यसेत्॥ ५ ॥ <br>
पूजयेद्वरुणं देवं नारायणसमन्वितम् ॥ <br>
शिवं च पृथिवीं चैव स्वैः स्वैर्मन्त्रैर्यथाक्रमात् ॥ ६ ॥ <br>
ततः कुशकंडिकां कृत्वा स्थालीपाकविधानतः ॥ <br>
वरुणं च समभ्यर्च्य जुहुयादाहुतीर्दश ॥७॥ <br>
अन्येषां च स्रुवेणैव दद्यादेकाहुतिं क्रमात् ॥ <br>
वरुणस्योक्तवरुणं तत्त्वा यामि ततः परम् ॥ ८ ॥ <br>
वरुणस्योत्तंभनमसीति च आभ्यां देवांस्तथैव च ॥ <br>
येनापावकचक्षसा पंचमं समुदाहृतम् ॥ ९ ॥ <br>
रात्रस्य यूपमित्यादि परं च दशमस्तकम् ॥ <br>
ततः स्विष्टकृतं कृत्वा सप्तजिह्वं चरुं नयेत् ॥2.3.13.१०॥ <br>
इह वेत्यादिकं पंच ततः पंचाहुतिं हुनेत् ॥ <br>
शंभवे च पृथिव्यै च महा राजाय च क्रमात् ॥११॥<br>
चरुपाकेति नैवेद्यं बलिं चैवागुरूदनम् ॥ <br>
शंकराय च रुद्राय शर्वाय पशुपतये इति च ॥ <br>
उग्राय असनायेति भवाय तद नंतरम् ॥ १२ ॥ <br>
महादेवाय च पुनरीशानायेति च क्रमात् ॥ <br>
चरुपाकेति नैवेवं बलिं चैवागुरूदनम् ॥ १३ ॥ <br>
वाक्यपूर्वं सृजेत्तोयं तत्र वाक्करणं शृणु ॥ १४ ॥ <br>
( ॐ अद्येत्यादि ब्राह्मणादिसर्वसत्त्वेभ्यः अमुकगोत्रस्य मत्पितुरमुकदेवशर्मणः श्रुतिस्मृत्यायुक्तं कूपप्रतिष्ठाजन्यफलप्राप्तये इमं सु पूजितं सच्छादितं वरुणदैवतममुकसगोत्रः अमुकदेवशर्माहमुत्सृजे) ॥ <br>
दक्षिणां विधिवद् दद्याद्गां च दद्यात्पयस्विनीम् ॥ १५ ॥ <br>
मंडपे क्षुद्रकूपे च प्रतिष्ठां शृणुत द्विजाः ॥ <br>
गणेशं वरुणं कुंभे विधिवत्पूजयेत्सुधीः ॥ १६ ॥ <br>
वेष्टयेद्रक्तसूत्रैश्च दद्यायूपं समुत्सृजेत् ॥ <br>
दक्षिणां विधिवद् दद्याद्विप्रान्सं पूजयेत्ततः ॥ १७ ॥ <br>
इति श्रीभविष्ये महापुराणे मध्यमपर्वणि तृतीयभागे त्रयोदशोऽध्यायः ॥ १३ ॥ <br>
<br>
<br>
