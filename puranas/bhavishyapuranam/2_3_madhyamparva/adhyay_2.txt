॥ सूत उवाच ॥ ॥ <br>
गोप्रचारं पुनर्वक्ष्ये विशेषं तत्र मे शृणु ॥ <br>
यजेद्विष्णुं सल क्ष्मीकमुपचारैः पृथग्विधैः ॥ १ ॥ <br>
उपचारैश्च ब्रह्माणं रुद्रं चैव करालिकाम् ॥ <br>
वराहं सोमसूर्ये च महादेवं यथाक्रमम् ॥ २ ॥ <br>
होमं चैव यथा विष्णोः कमलायास्त्रयंत्रयम् ॥ <br>
आज्येन क्षेत्रपालानामन्येषां मधुमिश्रितैः ॥ ३ ॥ <br>
एकैकामाहुतिं दद्याल्लाजादिषु पृथक्पृथक् ॥ <br>
समुत्सृज्य विधानेन यूपं संस्थाप्य पूजयेत् ॥ ४ ॥ <br>
त्रिहस्तमात्त्रं रचितं कुर्यान्नागफणान्वितम् ॥ <br>
रोपयेदेकहस्तेन गर्भे होमं प्रयोजयेत् ॥५॥ <br>
लाजासंयुक्तविधिना विश्वेषामिति सञ्जपन् ॥ <br>
नागाधिपतये तद्वदच्युताय तृतीयकम् ॥ ६ ॥ <br>
भौमायेति चतुर्थं च ततो यूपं निवेदयेत् ॥ <br>
मयि गृभ्णामीति सम्पूज्य  यूपं च रुद्रदैवतम ॥ ७ ॥ <br>
संपूज्य रुद्रं पञ्चांगं धान्यं वस्त्रं च दक्षिणाम् ॥ <br>
आचार्याय तथा होत्रे अन्येषामिष्टदक्षिणाम् ॥ ८ ॥ <br>
गोप्रचारे च शैलेयं यूपं हस्तद्वयान्वितम् ॥ <br>
पञ्चशीर्षान्वितं कुर्याद्धस्तमात्रं प्ररोपयेत् ॥ ९ ॥ <br>
यूपं च चैत्रवृक्षं च कुण्डलीमठपीठिकाम् ॥ <br>
संस्पृश्याचम्य वै विप्राः प्राणायामेन शुध्यति ॥ 2.3.2.१० ॥ <br>
चतुर्हस्तप्रमाणेन शतकुण्डेन संमितम् ॥ <br>
तदर्धं च कनिष्ठेन अष्टकाष्टाधिकं भवेत् ॥ ११ ॥ <br>
भूमौ रत्नं च संस्थाप्य इमं मन्त्रमुदाहरेत् ॥ <br>
शिवलोकस्तथा गावः सर्वदेवसुपूजिताः ॥ १२ ॥ <br>
गोभ्य एषा मया भूमिः सम्प्रदत्ता शुभार्थिना ॥ <br>
एवं निवेदयेद्यस्तु गोप्रचारं समाहितः ॥ १३ ॥ <br>
स मुक्तः सर्वपापेभ्यो विष्णुलोके महीयते ॥ <br>
यावंति तृणगुल्मानि संति भूमौ शुभानि च ॥ १४ ॥ <br>
तावद्वर्षसहस्राणि स्वर्गलोके महीयते ॥ <br>
पूर्वे सीमां निबध्नीयात्कृत्वा वृक्षस्य रोपणम् ॥ १५ ॥ <br>
सेतुं कृत्वा दक्षिणतः पश्चिमेंगाररोपणम् ॥ <br>
उत्तरे खानयेत्कूपं तस्य सीमां न लंघयेत॥१६॥ <br>
ततः सहस्रधारां च शस्येन परिपूरिताम् ॥ <br>
प्रदद्याद्वा ततो विप्राः सर्वपापैः प्रमुच्यते ॥१७॥ <br>
नगरग्रामपूर्वे वा उत्तरे पश्चिमेपि वा ॥ <br>
न कुर्यादग्निदिग्भागे दक्षिणां वा ततः शुभाम् ॥ १८ ॥ <br>
गोप्रचारं खनेद्यस्तु वाहयेद्वा कथंचन ॥ <br>
कुलानि पातयत्याशु ब्रह्महत्याश्च विंदति ॥ १९ ॥ <br>
स्वर्गं नयति गोचर्म सम्यग्दत्तं सदक्षिणम् ॥ <br>
यावत्तृणानि तद्भूमौ सप्तसंख्यानि संख्यया ॥ 2.3.2.२० ॥ <br>
तावत्कालं वसेत्स्वर्गे विष्णुलोकान्न तच्च्युतिः ॥ २१ ॥ <br>
महायागावसाने च यो न तर्पयति द्विजान् ॥ <br>
निरर्थकं तस्य कर्म प्रयासफलमात्रकम् ॥ २२ ॥ <br>
वृषोत्सर्गा वसाने तु प्रदद्याद्यो महीं द्विजाः ॥ <br>
न याति विप्राः प्रेतत्वं तस्माद्विप्रादमत्सराः ॥ २३ ॥ <br>
तत्र मानं पृथक्चैव शृणुतात्र समागताः ॥ <br>
अमानेन ददेद्यस्तु नरकं याति रौरवम ॥ २४ ॥ <br>
गवां शतं वृषश्चैको यत्र तिष्ठत्ययंत्रितः ॥ <br>
तद्गोचर्मेति विख्यातं दत्तं सर्वाघनाशनम् ॥ २५ ॥ <br>
गोप्रचारस्य देवस्य ब्राह्मणस्य च भो द्विजाः ॥ <br>
यावत्कालावधे सीमा अतीते नास्ति पातकम् ॥ २६ ॥ <br>
मण्डपं पूजयेत्सूर्यं वासुदेवसमन्वितम्॥ <br>
होमस्तिल गुडाभ्यां च अष्टावष्टौ पृथक्पृथक् ॥ २७ ॥ <br>
देहि मेति च मन्त्रेण विन्यसेन्मंडपोपरि ॥ <br>
यत्नसिद्धं ततः कृत्वा शुल्कघटचतुष्टयम्॥ २८ ॥ <br>
समुत्सृजेज्जपेत्पश्चात्सौरं सूक्तं च वैष्णवम् ॥ <br>
वटपत्रे तु संलिख्य चित्रं निर्माय वा पुनः ॥ २९ ॥ <br>
दिक्पालान्संन्यसेत्स्वासु स्वासु दिक्षु विचक्षणः ॥<br>
बद्धाञ्जलिः पठेन्मंत्रानिंद्रादीनां यथाक्रमम् ॥ 2.3.2.३० ॥ <br>
धर्मसंस्थापनार्थाय आत्मनो विभवाय च ॥ <br>
वज्रहस्तो महेन्द्र त्वं धर्मतस्त्रातुमर्हसि ॥३१॥ <br>
भो वह्ने मेषवाहस्त्वं चतुःशृंगविराजित ॥ <br>
अनाथं मण्डपं त्वं हि धर्मतस्त्रातुमर्हसि ॥ ३२ ॥ <br>
यम त्वं दक्षिणाशेश महामहिषवाहन ॥ <br>
अनाथं मण्डपं त्वं हि धर्मतस्त्रातुमर्हसि ॥ ३३ ॥ <br>
मञ्चस्थो राक्षसेन्द्रस्त्वं खड्गपाणिर्महाबलः ॥ <br>
अनाथं मण्डपं त्वं हि धर्मतस्त्रातुमर्हसि ॥ ३४ ॥ <br>
वारिराट् ध्वजहस्तोऽसि पवनो मृगवाहनः ॥ <br>
अनाथं मण्डपं त्वं हि धर्मतस्त्रातुमर्हसि ॥ ३५ ॥ <br>
धनाध्यक्षो गदाहस्तः पिंगाक्षो नरवाहनः ॥ <br>
अनाथं मण्डपं त्वं हि धर्मतस्त्रातुमर्हसि ॥ ३६ ॥ <br>
आदिदेवोसि देवानां कर्ता हर्ता महेश्वरः ॥ <br>
अनाथं मण्डपं त्वं हि धर्मतस्त्रातुमर्हसि ॥ ३७ ॥ <br>
अनंतो नागराजो यो धरामुद्धृत्य तिष्ठति ॥ <br>
अनाथं मण्डपं त्वं हि धर्मतस्रातुमर्हसि ॥ ३८ ॥ <br>
चतुर्णामेव वर्णानां स्थित्यर्थं मृगपक्षिणाम् ॥ <br>
प्रीतये वासुदेवस्य एवं मण्डपमुत्सृजेत् ॥ ३९ ॥ <br>
भग्ने स्तम्भे तृणे जीर्णे पुनस्तृणप्रदापने ॥ <br>
स्थापने च तथैवास्य प्रतिष्ठा स्याद्यथाक्षया ॥ 2.3.2.४० ॥ <br>
घातापायादिदोषेण म्रियंते यदि जन्तवः ॥ <br>
प्रतिष्ठायां कृतायां तु धर्मो मे स्यान्न पातकम् ॥ ४१ ॥ <br>
मानुषाः पशवो ये च निवसन्तीह मण्डपे ॥ <br>
स्वस्ति चास्तु सदा तेषां त्वत्प्रसादात्किल प्रभो ॥ ४२ ॥ <br>
ततस्त्रिगुणसूत्रेण सुत्रामाणेति वै ऋचा ॥ <br>
सप्तधा वेष्टयित्वा तु दक्षिणां संप्रकाश्य च ॥ ४३ ॥ <br>
उपानहौ तथा छत्रमाचार्याय निवेदयेत् ॥ <br>
मण्डपे भोजयेद्विप्रांस्तेषां दद्याद्यथेप्सितान् ॥ ॥ ४४ ॥ <br>
दीनेभ्यश्च पृथग्दद्याद्गृहं विप्रपुरःसरम् ॥ <br>
प्रविशेत्तूर्यघोषेण प्रकुर्याच्च गृहार्चनम् ॥ ४५ ॥ <br>
एवं प्रपायां विज्ञेयो विशेषो वरुणं व्रजेत् ॥ <br>
वासुदेवेन सहितं सांगोपांगं सदक्षिणम् ॥ ४६ ॥ <br>
स्थालीपाकविधानेन प्रकुर्याद्देशिकोत्तमः ॥ <br>
आचार्याय गृहं दद्यात्परिच्छेदसमन्वितम् ॥ ४७ ॥ <br>
ऋत्विजे ताम्रपात्रं च जलपूर्णं च धान्यकम् ॥ <br>
दिक्पालान्द्वारदेशे तु कूपयागे विशेषतः ॥ ४८ ॥<br>
ब्रह्माणं नागराजानं द्वारपालौ च पश्चिमे ॥ <br>
यजेन्मन्त्रैः पृथग्देवान्मन्त्रैरेभिर्यथाक्रमम् ॥ ४९ ॥ <br>
बलिदानं विधानेन कृत्वा दद्याद्यथाविधि ॥ <br>
पताकानामतस्तत्त्वं प्रवक्ष्यामि यथाक्रमम् ॥ 2.3.2.५० ॥ <br>
वज्री च धूमली कृष्णा पीता चैवाथ वारुणी ॥ <br>
शीघ्रा गौरी उमा चैव पीता शुक्ला प्रकीर्तिता ॥५१॥ <br>
कुंभेषु पूजयेद्देवान्महेशं प्रथमं बुधः ॥ <br>
ग्रहांश्च मध्यकलशे ब्रह्माणं च ततः परम् ॥ ५२ ॥<br>
वेदिकापूर्वभागे तु उत्तरे कलशे शिवम् ॥ <br>
दक्षिणे कलशे विष्णुं कर्णिकायां जलेश्वरम् ॥ ५३ ॥ <br>
कलशे विधिवद्भक्त्या उपचारैः पृथग्विधैः ॥ <br>
संपूज्य वटपत्रे च नागान्संलिख्य नागजैः ॥ ५४ ॥ <br>
यो नागास्तान्प्रवक्ष्यामि अनंतो वासुकिस्तथा ॥ <br>
तथा कर्कोटकश्चैव पद्मश्च कुलिकस्तथा ॥ <br>
पद्मश्चैव महापद्मो मन्त्रैरेभिः पृथक्पृथक् ॥ ५५ ॥<br>
पुंडरीकदलाभास शुभकर्णांतलोचन ॥ <br>
फणासहस्रसंयुक्त शंखाब्जकृतलोचन ॥ ५६ ॥ <br>
अनंत नागराजेन्द्र इहागच्छ नमोऽस्तु ते ॥ <br>
सित कुंदेन्दुवर्णाभ विस्फुरद्भोगमंडल ॥ ५७ ॥ <br>
सर्वनागस्य शूरस्य कृतस्वस्तिकलांछन ॥ <br>
नागेन्द्रतक्षक श्रीमन्निहागच्छ नमोस्तु ते ॥ ५८ ॥<br>
नवीनजलदश्याम श्रीमन्कमललोचन ॥ <br>
विषदर्पबलोन्मत्त ग्रीवायामेकशेखर ॥ ५९ ॥ <br>
शंखपाल इति ख्यात जलाधारप्रतीक्षक ॥ <br>
अध्यक्षे नागलोकानामिहागच्छ नमोऽस्तु ते ॥ 2.3.2.६० ॥ <br>
अतिपीत सुवर्णाभ चन्द्रार्धांकितमस्तक ॥ <br>
दीप्तभोगकृताटोप शुभलक्षणलक्षित ॥ ६१ ॥ <br>
कुलीर नागराजेंद्र सर्वसत्त्वहिते रत ॥<br>
तिष्ठेह यज्ञसिद्ध्यर्थं कामरूप नमोस्तु ते ॥ ६२॥ <br>
यः सुवर्णेन वर्णेन पद्मपत्रायतेक्षणः ॥<br>
पंचबिंदुकृताभोगो ग्रीवायामेकशेखरः ॥ <br>
तस्मै ते पद्मनागेन्द्र तीव्ररूप नमोऽस्तु ते ॥ ६३ ॥ <br>
नागिन्यो नागकन्याश्च तथा नागकुमारकाः ॥ <br>
सर्वे ते प्रीतमनसः पूजां गृह्णंतु मे सदा ॥ ६४ ॥ <br>
स्वगृह्योक्तेन विधिना कृत्वाग्निस्थापनं बुधः ॥ <br>
आज्यं संस्कृत्य जुहुयाद्दिगीशानां यथाक्रमम् ॥ ६५ ॥ <br>
आदित्यादिग्रहांश्चैव ब्रह्माणं कृष्णमेव च ॥ <br>
मधुपिष्टेन च शिवं वरुणं जुहुयात्ततः ॥ ६६ ॥ <br>
प्रादेशमात्रं संप्रोक्ष्य यूपं चास्य प्रमाणकम् ॥ <br>
चतुरस्रं शूलयुक्तं गणानानीय पूजयेत् ॥ ६७ ॥ <br>
कूपे निक्षिप्य तान्नागान्पञ्चरत्नं क्षिपेत्ततः ॥ <br>
सुत्रामाणेति मंत्रेण त्रिधा संवेष्ट्य सूत्रकैः ॥ ६८ ॥ <br>
रञ्जितः कदलीवृक्षं वरुणाय समुत्सृजेत् ॥ <br>
त्रातारमिति मंत्रेण वस्त्रमाल्येन भूषयेत् ॥ <br>
कर्णवेधं ततः कृत्वा उत्सृजेद्वाक्यमुच्चरन् ॥ ६९ ॥ <br>
ॐ अद्येत्यादि सर्वभूतेभ्यः फलपुष्पपत्रच्छायावृतमुख्यनानातरुविरचितमारामं वनस्पतिदेवतं सुपूजितं वेदव्यासाद्युक्तफलावाप्तये अमुकऋषिसगोत्रः अमुकदेव शर्माहमुत्सृजे ॥)<br>
महोत्सवं ततः कुर्यात्कृत्वा बद्धाञ्जलिः पठेत् ॥ <br>
वृक्षाग्रात्पतितस्यापि आरोहात्पतितस्य वा ॥ 2.3.2.७० ॥ <br>
मरणे चास्थिभंगे वा कर्ता पापैर्न लिप्यते ॥ <br>
वज्राघातादिदोषेण म्रियंते तरवो यदा ॥ ७१ ॥ <br>
तद्दोशमनार्थाय तस्याप्येतत्प्रतिष्ठितम् ॥ <br>
मध्ये यूपं समारोप्य चतुष्को णेपि यत्नतः ॥ ७२ ॥ <br>
मधुलाजाक्षतं दद्यादञ्जनं माल्यमेव च ॥ <br>
निशासूत्रेण संवेष्ट्य कदलीविटपं न्यसेत् ॥ ७३ ॥ <br>
वेष्टयेत्क्षीरधारां च पातयेद्घृतधारया ॥ <br>
तोयान्वितं गुच्छयुक्तं वेष्टयेत्स्वगृहं व्रजेत्॥ ७४ ॥ ॥ <br>
इति श्रीभविष्ये महापुराणे मध्यमपर्वणि तृतीयभागे द्वितीयोऽध्यायः। ॥ २ ॥<br>
