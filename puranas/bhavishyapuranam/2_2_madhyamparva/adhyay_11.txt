॥ सूत उवाच ॥ ॥ <br>
अथ पूजाक्रमं वक्ष्ये पुराणस्मृतिचोदितम् ॥ <br>
उत्तरे पश्चिमे वाथ पूर्वे चापि समाचरेत् ॥ १ ॥ <br>
नदीतीरे नेमिप्रांते दशद्वादशसंख्यया ॥ <br>
मंडलं रचयेद्विप्राश्चरुकद्वयसंयुतम् ॥ २ ॥ <br>
त्रिभागं विभजेत्क्षेत्रं मध्यभागद्वयेन तु ॥ <br>
त्रिहस्तवेदिकां कुर्यात्तालोत्सेधामुदक्प्लवाम् ॥ ३ ॥ <br>
उत्तराशे दक्षिणे चारत्निहस्तांतरेऽपि च ॥ <br>
त्रिमेखलां हस्तमात्रां गुणवेदीसमन्विताम्॥ ४ ॥ <br>
मूले सार्धं च शुक्लां च मेखलां तु तथैव च ॥ <br>
चतुरंगुलिकां वेदिं मध्योन्नतां प्रकल्पयेत् ॥ ५ ॥ <br>
षट्सप्तांगुलिकां योनिं पश्चिमे मेखलोपरि ॥ <br>
विन्यसेन्नाभिसंयुक्तमेवं कुण्डं प्रकल्पयेत् ॥ ६ ॥ <br>
श्राद्धं वृद्ध्यात्मकं कुर्यात्संकल्पं मानसं चरेत् ॥ <br>
श्राद्धार्थं नैव संकल्पेत्तथा वै देवदर्शने ॥ ७ ॥ <br>
गयाश्राद्धार्थकं चाष्टतीर्थश्राद्धार्थमेव च ॥ <br>
ऐशान्यां कलशे देवं पूजयेद्गणनायकम् ॥ ८ ॥ <br>
मध्ये कुण्डे महांश्चैव विष्णुदेवं दिगीश्वरान्॥ <br>
ब्रह्माणं चाग्निकुण्डे तु स्वैः स्वैर्मन्त्रैः प्रपूजयेत् ॥ ९ ॥ <br>
प्राणायामं विधायाथ भूतशुद्धिं समाचरेत् ॥ <br>
ध्यायेद्वाटवीशपुरुषं सर्वलक्षणसंयुतम् ॥ 2.2.11.१० ॥<br>
श्वेतं चतुर्भुजं शांतं कुण्डलाद्यैरलंकृतम् ॥ <br>
पुस्तकं चाक्षमालां च वराभयकरं परम् ॥ ११ ॥ <br>
पितृवैश्वानरोपेतं कुटिलभ्रूपशोभितम् ॥ <br>
करालवदनं चैव आजानुकरलंबितम् ॥ १२ ॥ 