॥ सूत उवाच ॥ ॥ <br>
अथोद्धारं प्रवक्ष्यामि चतुरस्रादिकस्य च ॥ <br>
अर्कांगुलमितं क्षेत्रं चतुरस्रं प्रकल्पयेत्॥१॥<br>
गुणांगुलं प्रतिदिशं वर्धयेत्सुविचक्षणः ॥ <br>
चतुरस्रं समं कुयादिष्टेरष्टादशांगुलम् ॥ २ ॥ <br>
द्विहस्ते चैव सूत्राग्रे त्र्यंगुलानि समंततः ॥ <br>
चतुरस्रीकृते पश्चाद्द्विहस्तमपि जायते ॥ ३ ॥ <br>
एवं पोडशहस्तांतं वर्धयेत्क्रमतः स्वयम् ॥ <br>
हस्ते विनिर्णयं विप्रा रचयेन्मंडल सुधीः ॥ ४ ॥ <br>
द्वादशांगुलकल्पाभ्यां मधुहस्ते च मंडले ॥ <br>
द्विहस्ते हस्तमात्रं स्याद्द्विहस्तं तु चतुष्करे ॥ ५ ॥ <br>
पद्ममानं चतुर्द्धा तु वृत्तं कुर्यात्समंततः ॥ <br>
प्रथमे कर्णिका कार्य्या केशराणि द्वितीयके ॥ ६ ॥ <br>
तृतीये दलसंधींश्च दलाग्राणि चतुर्थके ॥ <br>
कर्णिकां पीतवर्णेन शुद्धेन पंकजं लिखेत् ॥७॥ <br>
केशरास्त्रिविधाः प्रोक्ता मूलमध्याग्रदेशतः ॥ <br>
मूले शुक्लारुणा मध्ये पीताश्चाग्रे प्रतिष्ठिताः ॥ ८ ॥ <br>
पात्रसंधिर्भवेच्छ्यामः कोणे रक्तेन रंजयेत् ॥ <br>
देवास्त्राणि लिखेद्बाह्ये पुरमध्ये च कोणके ॥ ९ ॥ <br>
अष्टांगुलप्रमाणं यद्यथावर्णं विनादितः ॥ <br>
शंभुर्गौरी तथा ब्रह्मा रामकृष्णेत्यनुक्रमात् ॥ 2.2.1.१० ॥ <br>
सीमरेखांगुलोच्छ्रायं तत्तदर्धेन योजयेत् ॥ <br>
शिवविष्ण्वोर्महायागे शंभुमारभ्य दापयेत् ॥ ११ ॥ <br>
प्रतिष्ठायां च रामांतं कृष्णांतं च जलाशये ॥ <br>
दुर्गायागे च श्रीपक्षे ब्रह्मादीन्परिकल्पयेत् ॥ १२ ॥ <br>
ग्रहयागे च पीतादीन्कुर्याच्च न तदन्यथा ॥ <br>
नवव्यूहमथो वक्ष्ये पुराणमतसम्मतम् ॥ १३ ॥ <br>
सर्वं च पूर्ववत्कार्यं पंकजं सुलिखेत्सुधीः ॥ <br>
तावत्संख्याहरणयोर्वेष्टयेत्प्रक्रमादपि ॥ १४ ॥ <br>
शुक्लारुणैस्तथा पीतैः पीतारुणसितैरपि ॥ <br>
पीतारुणसितैरेवं स्वभावे प्रतिभागके ॥ १५ ॥ <br>
कलायंत्रं तदंते च गुह्यपत्रा ग्रकेण तु ॥ <br>
षोडशैर्विंशमाने तु सलिङ्गं चाष्टपत्रके ॥१६॥ <br>
एवं मंडलमंत्राणां वर्जयेत्परमार्थतः ॥ <br>
तद्वन्मूलेषु कोणेषु केशराणि प्रकल्पयेत्॥१७॥ <br>
दशदंडसमाकारं त्रिवर्णं प्रतिरंजितम् ॥ <br>
अरं दद्याद्दशाग्रे तु सर्वांगुलप्रमाणतः ॥ १८ ॥ <br>
पीतेनारं च सर्वत्र तन्मध्ये शोणतुंडकम् ॥ <br>
नवव्यूहमिदं प्रोक्तं धर्मकामार्थदायकम् ॥ १९ ॥ <br>
न शूद्रो मंडलं कुर्यान्न कुर्याद्ब्राह्मणब्रुवः ॥<br>
कुर्याच्च संगमे तीर्थे देवतायतनेषु च ॥ 2.2.1.२० ॥ <br>
लिखित्वा नार्चयेद्य स्तु अग्निकार्यविहीनकः ॥ <br>
अविद्धो जायते सोऽपि यतो जन्मनिजन्मनि ॥ २१ ॥ ॥ <br>
इति श्रीभविष्ये महापुराणे मध्यमपर्वणि द्वितीयभागे प्रथमोऽध्यायः ॥ १ ॥<br>
