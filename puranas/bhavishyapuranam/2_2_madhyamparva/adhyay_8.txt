।।सूत उवाच ।। ।। <br>
तिथीनां प्रवरा यस्माद्ब्रह्मणा समुदाहृता ।। <br>
प्रतिपादिता परे पूर्वे प्रतिपाद्य नवोद्यते ।। १ ।। <br>
कार्तिकाश्वयुजोश्चैत्रे माघे चापि विशेषतः ।। <br>
स्नानं दानं दशगुणं शिवविष्ण्वोश्च पूजनम् ।। २ ।। <br>
अग्निमिष्ट्वा च कृत्वा च प्रतिपद्यामिति स्मृतम् ।। <br>
हविषा सर्वधान्यानि प्राप्नुयादीप्सितं धनम् ।। ३ ।। <br>
बृहस्पतौ द्वितीयायां शुक्लायां विधिपूजनम् ।। <br>
कृत्वा नक्तं समश्नीयाल्लभते भूतिमीप्सिताम् ।।४।। <br>
मिथुने कर्कटे चैव गोविप्रदमनांतरम् ।। <br>
द्वितीया या तु विप्रेंदास्तामुपोष्य हरिं यजेत् ।। <br>
यामुपोष्य न वैधव्यं प्रयाति स्त्री न संशयः ।। ५ ।। <br>
अमूल्यशयनं मासं दंपती प्रतिपूजयेत् ।। <br>
वासोभिर्गन्धपुष्पैश्च नानाभक्ष्यैः पृथग्विधैः ।। ६ ।। <br>
वैशाखे शुक्लपक्षे तु तृतीयायां तथैव च ।। <br>
गंगातोये नरः स्नात्वा मुच्यते सर्वकिल्बिषैः ।।७।। <br>
स्वातियुक्ततृतीयायां वैशाखे तु विशेषतः ।। <br>
माघे तु रोहिणीयुक्ता वृषे चाश्वयुजे तथा ।। ८ ।। <br>
तस्यां यद्दीयते किञ्चित्तदक्षयमुदाहृतम् ।। <br>
विशेषतो हविष्यान्नं मोदकादिसमायुतम् ।।९।। <br>
तोयदानं विशेषेण प्रशंसंति मनीषिणः ।। <br>
गुडकर्पूरसंयुक्तं ब्रह्मलोके महीयते ।। 2.2.8.१० ।। <br>
बुधश्रवणसंयुक्ता तृतीया यदि लभ्यते ।। <br>
तस्यां स्नानोपवासाद्यमक्षयं परिकीर्तितम् ।।११।।<br>
चतुर्थीभरणीयोगे भवेच्चरदिनं यदा ।। <br>
तदाभ्यर्च्य यमं देवं मुच्यते सर्वकिल्बिषैः ।। १२ ।। <br>
शिवा शांता सुखा चैव चतुर्थी त्रिविधा  स्मृता ।। <br>
सापि भाद्रपदे शुक्ला शिवलोके सुपूजिता ।। १३ ।। <br>
कार्त्तिके तु भवेच्छाया तथा माघे तु कीर्त्यते ।। <br>
तस्यां स्नानं तपो दानमुपवासो जपस्तथा ।। <br>
भवेत्सहस्रगुणितं श्राद्धं भवति चाक्षयम् ।। १४ ।। <br>
गणेशे कारयेत्पूजां मोदकादिभिरादरात् ।। <br>
चतुर्थ्यां विघ्ननाशाय सर्वकामप्रसिद्धये ।। १५ ।। <br>
श्रावणे मासि पञ्चम्यां शुक्लपक्षे विशेषतः ।। <br>
स्नापयेन्नवनागांश्च गंधतोयैः सुगंधिभिः ।। १६ ।। <br>
तेषां कुले प्रयच्छंति अभयं प्राणरक्षणम् ।। १७ ।। <br>
द्वादश्योभयलेखे च गोमयेन विशेषतः ।। <br>
पूजयेद्दधिदुग्धाद्यैः सिंदूरैरपि भक्तितः ।। १८ ।। <br>
सुप्ते जनार्दने कृष्णपञ्चम्यां भवनांगणे ।। <br>
पूजयेन्मनसादेवीं वामां स्नुहीति संश्रयाम् ।। १९ ।। <br>
पिचुमंदस्य पत्राणि स्थापयेद्भवनोदरे ।। <br>
पूजयित्वा नरो देवीं न सर्पभयमाप्नु यात् ।। 2.2.8.२० ।। <br>
येयं भाद्रपदे षष्ठी षष्ठी च द्विजसत्तम ।। <br>
स्नानदानादिकं तस्यां सर्वमक्षयमुच्यते ।। २१ ।। <br>
षष्ठ्यां फलाशनो विप्रा विशेषान्माघकार्तिके ।। <br>
इह चामुत्र मुख्यां च लभते ख्यातिमुत्तमाम् ।। २२ ।। <br>
शुद्धे पक्षे च सप्तम्यां यदा संक्रमते रविः ।।।। <br>
महाजया तदा स्याद्वै सप्तमी भास्करप्रिया ।। २३ ।। <br>
अपराजिता तु भाद्रस्य महापातकनाशिनी ।। <br>
ललिता केवला ज्ञेया पुत्रपौत्र विवर्द्धिनी ।। २४ ।। <br>
शुक्ला वा यदि वा कृष्णा षष्ठी वा सप्तमी तु वा ।। <br>
रविवारेण संयुक्ता तिथिः पुण्यतमा स्मृता ।। २५ ।। <br>
आश्विनस्य सिताष्टम्यामष्टादशभुजां यजेत् ।। <br>
कार्त्तिके शुक्लपक्षे वा महाविभवविस्तरैः ।। २६ ।। <br>
आषाढे श्रावणे मासि शुक्लाष्टम्यां च चंडिकाम् ।। <br>
प्रातः स्नात्वार्चयेद्भक्त्या रात्रौ संस्नापयेद्द्विजाः ।। २७ ।। <br>
चैत्रमासि सिताष्टम्यामशोककुसुमैर्द्विजाः ।। <br>
अर्चयेन्मृन्मयीं देवीमशोकार्थं च सर्वदा ।। २८ ।। <br>
सत्यष्टममुहूर्ते वा रोहिणीसहिताष्टमी ।। <br>
श्रावणे मासि सिंहार्के क्वचित्सापि च शस्यते ।। २९ ।। <br>
एकादशीनां कोटीनां व्रतैश्च  लभते फलम्।। <br>
अतो दशगुणं प्रोक्तं कृत्वैतत्फलमाप्नुयात ।। 2.2.8.३० ।। <br>
अशक्तोऽन्यक्रियां कर्तुमुपवासं तु केवलम् ।। <br>
कृत्वा विमुच्यते पापात्सप्तकृत्यकृतां वरः ।।३१।। <br>
न कालनियमस्तत्र न वारनियमः क्वचित् ।। <br>
नापि नक्षत्रदोषोऽस्ति वारदोषो न गण्यते ।। ३२ ।।<br>
त्रिकालं पूजयेद्देवं दिवा रात्रौ विशेषतः ।। <br>
अर्धरात्रे विशेषेण पुष्पैर्नानाविधैरपि ।।३३।। <br>
दिवा तिथेरलाभे तु न कुर्याद्विधिवद्व्रतम् ।। <br>
रात्रिस्पर्शे यदि परं रजन्यामपि चाष्टमी ।।३४।।<br>
सप्तमी सार्धयामं च रोहिणी वा न संस्पृशेत्।। <br>
व्रती संकल्पयेत्तत्र न च रात्रौ कदाचन।।३५।।<br>
प्रागारंभं प्रकुर्वीत  अधिमात्राधिके व्रती ।। <br>
विश्वनाथादिदेवानां दर्शनं प्राग्विवर्जयेत्।।३६।।<br>
यत्र तत्रोपवासी स्याद्यामाष्टकव्रतं चरेत्।।<br>
यामार्धं तत्परं यामे पारणं विचरेद्व्रती।।३७।।<br>
तत्परे चाऽन्नजन्यं वा न कुर्यात्पारणं गृही ।। ३८ ।। <br>
नक्षत्रयोगे ग्रहणे पूजयेत्परमेश्वरम् ।। <br>
जपहोमादिकं कुर्याद्गृही नोपवसेत्क्वचित् ।। ३९ ।। <br>
दिवाष्टम्यां मुहूर्ते वा प्राजापत्येन संयुतम् ।। <br>
तथापि च दिवाकृत्यं समाप्य च व्रतं चरेत् ।। 2.2.8.४० ।। <br>
मुहूर्तांते च मासांते अष्टम्यामपि रोहिणी ।। <br>
उपवासे च यो दोषः पूजाहोमः प्रशस्यते ।। ४१ ।। <br>
नवम्यां च सदा पूज्याः प्रतिमासेऽयुतं द्विजाः ।। <br>
गृह्णीयान्नियमं चैव यथा कर्म फलप्रदम् ।। ।। ४२ ।। <br>
कार्तिकस्य तु मासस्य दशमी शुक्लपक्षिका ।। <br>
तस्यां युक्ताशना विप्रा ब्रह्मलोकमवाप्नुयुः ।। ४३ ।। <br>
दशमी ज्येष्ठमासस्य सा चेद्दशहरा स्मृता ।। <br>
आश्विनस्य महापुण्या कार्तिके विजया स्मृता ।। ४४ ।। <br>
एकादशी व्रतपरा सर्वपापप्रणाशिनी ।। <br>
सर्वपापविनिर्मुक्ता यथा कुर्वंति मानवाः ।। ४५ ।। <br>
दशम्यामेकभक्तस्तु संयतः स्याज्जितेन्द्रियः ।। <br>
एकादश्यामुपोष्याथ द्वादश्यां पारणं चरेत् ।।४६।। <br>
द्वादश द्वादशीर्हन्ति तस्मात्तथाचरेद्बुधः ।। <br>
पूर्वेद्युरेकादशी पूर्णा परेहनि च वर्धते ।। ४७ ।। <br>
न वर्धते द्वादशी तु तदा त्वेवं व्यवस्थितिः ।। <br>
वनवासी परां कुर्यात्पूर्वां कुर्याद्गृहाश्रमी ।।४८।। <br>
पूर्वेवैकादशी त्याज्या वर्धते चेत्तिथिद्वयम् ।। <br>
एकादशी द्वादशी तु तदोपोष्या परा तिथिः ।। ४९ ।। <br>
यदा तु पारणा योग्या द्वादशी नोपतिष्ठते ।। <br>
तदा पूर्वैव संग्राह्या त्याज्या वृद्धा परेऽहनि ।। 2.2.8.५० ।। <br>
एकादशी कलायुक्ता सकला द्वादशी यदि ।। <br>
तत्र क्रतुसमं पुण्यं त्रयोदश्यां तु पारणम् ।। ५१ ।। <br>
एकादशी द्वादशी च परेऽहनि न लभ्यते ।। <br>
नोपोष्या सा महादोषा पुत्रपौत्रधनक्षयात् ।। ५२ ।। <br>
एकादशी दशाविद्धा द्वादश्यां लिप्तिका यदा ।। <br>
द्वादशी पारणायोग्या वर्धते चापरेऽहनि ।। <br>
तदा दिनद्वये त्याज्या पारणं च नियोगतः ।। ५३ ।। <br>
षोडशीग्रहणं दृष्ट्वा द्वादशी लुप्तपारणा ।। <br>
चण्डातिथौ व्रतं चैव हंति पुण्यं पुरा कृतम् ।। ५४ ।। <br>
त्रयोदश्यां यद्विहितं पारणं न तु पुण्यदम् ।। <br>
गृहाश्रमी न कुर्याद्वा दशमीद्वादशीक्षयात् ।। ५५ ।। <br>
यदि रुद्रा दशमित्रा परेऽह्निरविसंक्रमः ।। <br>
तथापि संपरित्यज्य द्वादश्यां समुपावसेत् ।। ५६ ।। <br>
वज्रालोकनमात्रं तु दशमी संविशेद्यदि ।। <br>
एकादशी न भोक्तव्या परा ह्येकादशी तदा ।। ५७ ।। <br>
तदा चेद्दशमीविद्धा समुपोष्या न दूषणम्।। ५८ ।। <br>
द्वादश्यामुपवासं तु यः करोति नरोत्तमः ।। <br>
स याति परमं स्थानं यत्र विष्णुरनामयः ।। ५९ ।। <br>
उपोष्य दशमीमित्रां मोहादेकादशीं नरः ।। <br>
निरयं याति स प्रेत्य धर्मसंततिसंक्षयात् ।। 2.2.8.६० ।। <br>
रविवारे शुक्रवारे संक्रान्त्यां तु दिनक्षये ।। <br>
उपवासं प्रकुर्वीत पारणं तु विवर्जयेत् ।। ६१ ।। <br>
शुक्लां वा यदि वा कृष्णां पूर्वसंकल्पितामपि ।। <br>
एकादशीं सदा कुर्यान्न वै कृष्णेत्तरां क्वचित् ।।६२।। <br>
नक्तेन वर्तयेत्कृष्णामिति शास्त्रविनिश्चयः ।। <br>
मासे चैकादशी यत्र लभ्यते शुक्लपक्षके ।। <br>
तत्र कुर्यात्कृष्णपक्षे परा तिथिर्न गृह्यते ।।६३।। <br>
श्रावणी द्वादशी शुक्ला चांद्रभद्रे यदा हरौ ।। <br>
तत्रोपोष्य हृषीकेशं पूजयेद्विधिवन्नरः ।। ६४ ।। <br>
श्रावणे चाश्विने चैव लभ्यते द्वादशीदिने ।। <br>
श्रवणेन समायुक्ता महती सा प्रकीर्तिता ।। ६५ ।। <br>
पुष्येण द्रादशीयुक्ता फाल्गुने विजया स्मृता ।। <br>
कार्तिके चेत्परित्याज्या माघे तु नारकी भवेत् ।।६६।। <br>
या भाद्रे विजया प्रोक्ता श्रवणेन समायुता।।<br>
विशेषः कथ्यते तत्र यथावद्व्रतमाचरेत् ।।६७।। <br>
एकादश्यामुत्तरतो द्वादशी च दिवान्विता ।। <br>
निशिपूर्णा द्वादशी च श्रवणेनापि संयुता ।।६८।। <br>
सफला द्वादशी ज्ञेया उपोष्यैषा महाफला ।। ६९ ।। <br>
द्वादश्यां विष्णुविद्धायां वासुदेवं प्रपूजयेत् ।। <br>
कृष्णायां तु व्रतं कुर्याद्बहुदुःखं समाचरेत ।। 2.2.8.७० ।। <br>
द्वादशी कामविद्धा चेन्मन्यते नाप्युपोषणम् ।। <br>
हन्यात्पुराकृतं पुण्यं त्रयोदश्यामुपोषणम् ।।७१।। <br>
प्रहरेप्रहरे स्नानं शर्वर्यां च विधीयते ।। <br>
पूजनं चाग्निकार्यं च षट्सु कार्यं व्रती चरेत् ।।७२।।<br>
एकादशीं द्वादशीं च प्राप्नोति श्रवणे यदि ।। <br>
एकादश्यामुपोष्याथ द्वादश्यामप्युपावसेत्।।७३।।<br>
पारणं तु त्रयोदश्यां द्वादशी चेन्न लभ्यते ।। <br>
आमिषान्नं न भुञ्जीत हविष्यान्नेन पारणम् ।।७४।। <br>
यदा तु पारणायोग्या लभ्यते द्वादशी तदा ।। <br>
तस्यां नातिक्रमो युक्तस्तदभावे त्रयोदशी।।७५।।<br>
एकादशी द्वादशी च श्रवणर्क्षेण संयुता ।। <br>
विष्णुशृंखलको नाम बुधवारे विशिष्यते ।।७६।। <br>
दशम्यां संयतो भूत्वा प्रातरेकादशीदिने ।। <br>
कृत्वा तु सङ्गमे स्नानं प्रहरेप्रहरे द्विजाः ।।७७।। <br>
अनेन विधिना कृत्वा विजयायां व्रतोत्तमम् ।। <br>
सर्वपापं क्षयं नीत्वा विष्णुलोके वसेन्नरः ।। ७८ ।। <br>
चतुर्युगानां दिव्यानां यावत्स्याद्विष्णुरूपधृक ।। <br>
तावदेव हि सर्वत्र सार्वभौमो भवेन्नरः ।। ७९ ।। <br>
त्रेतायां दशजन्मानि मध्यदेशेषु भो द्विजाः ।। <br>
ततश्च भारते वर्षे वेदवेदांतसारवित् ।। <br>
पुत्रपौत्रधनैर्युक्तो लक्षदो नृपसन्निभः ।। 2.2.8.८० ।। <br>
जायते दश जन्मानि त्रेतायां ब्राह्मणोत्तमः ।। <br>
सपत्नीकश्च दीर्घायुर्धर्मकर्मसु पूजितः ।। ८१ ।। <br>
भाद्रे मासि सिते पक्षे द्वादश्यां पृथिवीपतिम् ।। <br>
शत्रुमुत्थापयेत्प्राह्णे शुभलग्ने शुभक्षणे ।। ८२ ।। <br>
शल्यशाल्मलिकस्यापि सप्तपर्णीयकस्य च ।। <br>
एषामन्यतमं वृक्षं चंपकस्यार्जुनस्य वा ।। ८३ ।। <br>
बृहत्कदंबवृक्षस्य द्विचत्वारिंशदंगुलैः ।। <br>
द्वात्रिंशदंगुलैर्वापि मानद्वयमथापि वा ।। <br>
त्रिव्यायामं च प्रथमं द्वाविंशहस्तमेव वा ।। ८४ ।। <br>
हस्तः षोडशवारस्य गृहस्थस्य विशिष्यते ।। <br>
हस्तत्रयेण विप्रस्य द्वादश क्षत्रियस्य तु ।। ८५ ।। <br>
अष्टहस्तं तु वैश्यस्य शूद्रस्य पञ्चहस्तकम् ।। <br>
अभ्रतः श्वेतच्छत्रं स्यात्पताका च पुरेपुरे ।। ८६ ।। <br>
घनसारसमायुक्तां कर्पूरमंडनान्विताम् ।। <br>
रक्तवस्त्रपरिच्छन्नां पुष्पमाल्यैरलंकृताम् ।। ८७ ।। <br>
मञ्चस्थां कारयेत्पूजां भक्त्या च सुदृढो नरः ।। <br>
सप्तरात्रं चरेत्पूजामैन्द्रमन्त्रेण मन्त्रवित् ।। ८८ ।। <br>
काकादीन्न स्पृशेज्जातु वैरपक्षे विशेषतः ।। <br>
पताकाया निपाते तु राष्ट्रहानिं समादिशेत् ।। ८९ ।। <br>
पताके निस्सृते भग्ने महिषाणां विनाशनम् ।। <br>
स्थूणापाते च भग्ने वा चाश्वहानिं समादिशेत् ।। 2.2.8.९० ।। <br>
तस्करश्च कुले तस्य प्रायश्चित्तं समाचरेत् ।। <br>
तद्विष्णोरिति मंत्रेण शतपद्मसमन्वितम् ।। ९१ ।। <br>
विष्णुमुद्दिश्य जुहुयादयुतं पिप्पलस्य च ।। <br>
ग्रहाणां च त्रिभागेन चायुतं जुहुयाद्बुधः ।। ९२ ।। <br>
आदित्यस्याद्भुतमिदं द्विजपाते तु भो द्विजाः ।। <br>
कपोतपाते शुक्रस्य काकादौ भौममादिशेत् ।। ९३ ।। <br>
भूकंपे जायते विष्टं गुरोरद्भुतमादिशेत् ।। <br>
कीटविद्धे कृते विप्राश्चन्द्रस्याद्भुतमादिशेत् ।। ९४ ।। <br>
पताके निस्सृते भग्ने राहोरद्भुतमादिशेत्।। ९५ ।। <br>
शिवा रुवंति चान्द्रस्य वानरो वा स्पृशेत्क्वचित् ।। <br>
केतोरद्भुतमुद्दिष्टं भूमिकंपे तु ते द्विजाः ।। ९६ ।। <br>
त्रयोदशीं सितां प्राप्य पुष्पैर्नानाविधैरपि ।। <br>
कामदेवं समभ्यर्चेद्गन्धाद्यैः सुमनोहरैः ।। ९७ ।। <br>
चैत्रे मासि सिताष्टम्यां शनौ शतभिषा यदि ।। <br>
गंगाया यदि लभ्येत सूर्यग्रहशतैः समा ।। ९८ ।। <br>
सेयं महावारुणीति ख्याता कृष्णत्रयोदशी ।। <br>
अस्यां स्नानं च दानं च श्राद्धं वाक्षयमुच्यते ।। ९९ ।। <br>
मधुमासे सिते पक्षे दम्भभञ्जी चतुर्दशी ।। <br>
तस्यां मदनमूले च अक्षरं काममर्चयेत् ।। 2.2.8.१०० ।। <br>
स याति परमं स्थानं मदनस्य प्रभावतः ।। <br>
जुगुप्सितवचोभिस्तु सम्यक्तुष्टो मनोभवः ।। १०१ ।। <br>
अनन्तस्य व्रतं वक्ष्ये सर्वपापप्रणाशनम् ।। <br>
अनन्तं सुखमाप्नोति यः कुर्याद्भक्तिमान्नरः ।। १०२ ।। <br>
द्वादश्यां पूजिते शक्रे ध्वजके वास्तुयष्टिषु ।। <br>
ततः शुक्लचतुर्दश्यामनन्तं पूजयेद्धरिम् ।। १०३ ।। <br>
कृत्वा दर्भमयानन्तं वारिधान्यान्वितं तथा ।। <br>
पूजयेच्चन्दनैर्गन्धैर्नैवेद्यैर्विविधैरपि ।। १०४ ।। <br>
चतुर्दश फलैर्मूलैर्जलजैः कुसुमैरपि ।। <br>
यवगोधूमशालीनां चूर्णैर्नैकतमस्य च ।। १०५ ।। <br>
कृत्वा पूपाह्वयं तस्मै दद्यादेकं श्रुतेक्षितम् ।। <br>
स्वयमेकं तु भुञ्जीत दद्यात्सत्रस्य दोरकम् ।। १०६ ।। <br>
चतुर्दशग्रन्थियुतं कुंकुमेन विलेपितम् ।। <br>
चतुर्दशसूत्रमयं सूत्रं कार्पासमेव च ।। १०७ ।। <br>
अतः प्रेत चतुर्दश्यां भोजयित्वा तपोधनान् ।। <br>
दानं दत्त्वा द्विजेभ्यश्च यमलोकं न गच्छति ।। १०८ ।। <br>
ततः प्रेतकथां श्रुत्वा शाकैर्नक्तं समाचरेत् ।। <br>
चतुर्दशं द्वादशं वा सप्तमं वापि पञ्चमम् ।। १०९ ।। <br>
मानमात्रादिकं कृत्वा सर्वपापैः प्रमुच्यते ।। 2.2.8.११० ।। <br>
माघे मासि वटापायः कस्य पापं पुनीमहे ।। <br>
स्नात्वा तत्र चतुर्दश्यां समये तारकामये ।। १११ ।। <br>
संभवेत्फाल्गुने मासि या च कृष्णा चतुर्दशी ।। <br>
शिवरात्रिरिति ख्याता सा जगत्सर्वकामदा ।। ११२ ।। <br>
दिवा तस्या अलाभे तु रात्रियोगे व्रतं चरेत् ।। <br>
चतुर्दशी अमाविद्धा तद्व्रतं परिवर्जयेत् ।। ११३ ।। <br>
तिथियोगे च शर्वर्यां संपूर्णे व्रतमाचरेत् ।। <br>
कामविद्धा सा च पूज्या रात्रियोगे चरेद्व्रती ।। ११४ ।। <br>
प्रहरेप्रहरे स्नानं स्वयं स्नात्वा शिवस्य च ।। <br>
कारयेद्विधिवद्भक्त्या होमं कुर्याद्यथाविधि ।। ११५ ।। <br>
अथ वक्ष्यामि चैत्रादिमासे तु पूर्णिमा यथा ।। <br>
चित्रानक्षत्रसंयुक्तो गुरुपूर्णो विधुर्यदि ।। <br>
महाचैत्रीति सा ज्ञेया पूर्णिमाक्षयपुण्यदा ।। ११६ ।। <br>
विशाखादिषु भेदेषु पूर्णचन्द्रो गुरुश्चरेत् ।। <br>
महावैशाखिकाद्यास्तु पूर्णिमा द्वादश स्मृताः ।। ११७ ।। <br>
महाज्यैष्ठी विशेषोऽयं प्राजापत्ये यथा रविः ।। <br>
गुरुपूर्णचन्द्रो ज्येष्ठायां महाज्यैष्ठीति सा स्मृता ।। ११८ ।। <br>
विनापि गुरुणा चन्द्रः कृत्तिका पूर्णिमा तथा ।। <br>
तथा महाकार्त्तिकी सा तिथिः पुण्यतमा भवेत् ।। ११९ ।। <br>
रोहिण्यां तु स्थितश्चन्द्रः पौर्णमास्यां तु कार्त्तिके ।। <br>
महाकार्त्तिकी तथापि स्यात्स्वर्गलोकेऽपि दुर्लभा ।। 2.2.8.१२० ।। <br>
चित्रा वा यदि वा पूर्णा यदा स्यात्पूर्णिमातिथिः ।। <br>
महाचैत्री तथापि स्यादश्वमेधफलप्रदा ।। १२१ ।। <br>
रविणा कृत्तिकायोगाद्रविवारे च पूर्णिमा ।। <br>
महाचैत्री तथापि स्याद्दत्तस्याक्षयकारिका ।। १२२ ।। <br>
एवं गुरौ गुरोर्योगे महाचैत्री प्रकीर्तिता ।। <br>
तत्र स्नानं च दानं च जपो नियम एव च ।। १२३ ।। <br>
सर्वमक्षयतां याति फलं चैवाश्वमेधिकम् ।। <br>
पितरस्तर्पिता यांति वैष्णवं लोकमक्षयम् ।। १२४ ।। <br>
भरण्यां कार्त्तिके मासि यदि स्यात्पूर्णिमा तिथिः ।। <br>
गंगाद्वारे तु महती वैशाखी पुण्यदा स्मृता ।। १२५ ।। <br>
शालग्रामे महाचैत्री कृतपुण्या महातिथिः ।। <br>
गंगाद्वारे तु महती वैशाखी पुण्यदा स्मृता ।। १२६ ।। <br>
पुरुषोत्तमे महाज्यैष्ठी महाषाढी तु शृंखले ।। <br>
महाश्रावणी केदारे महापुण्यतमा मता ।। १२७ ।। <br>
महाभाद्री बदर्यां च कुजोऽपि स्यान्नरस्तथा ।। <br>
महाकार्त्तिकी पुष्करे च कान्यकुब्जे तथोत्तरं ।। १२८ ।। <br>
महती मार्गशीर्षे  स्यादयोध्यायां तथोत्तरे ।। <br>
महापौषी पुण्यतमा महामाघी प्रयागतः ।। ।। १२९ ।। <br>
महाफाल्गुनी नैमिषे च निर्दिष्टाः स्युर्महाफलाः ।। 2.2.8.१३० ।। <br>
अत्र स्म विहितं कर्म शुभं वा यदि वाशुभम् ।। <br>
सर्वमक्षयतां याति वर्द्धते चाधिकं फलम् ।। १३१ ।। <br>
आश्विने पौर्णमासी तु कौमुदीति प्रकीर्तिता ।। <br>
अस्यां चन्द्रोदये लक्ष्मीं पूजयेद्विधिवन्नरः ।। १३२ ।। <br>
निर्वतयेन्न यः श्राद्धं प्रभाते पैतृकं द्विजः ।। <br>
इन्दुक्षये मासिमासि प्रायश्चित्तीयते तु सः ।। १३३ ।। <br>
चन्द्राश्विने तु कृष्णायां पञ्चदश्यां यथाविधि ।। <br>
कृत्वा स्नानादिकं कर्म सोपवासो दिनं नयेत् ।।१३४।। <br>
प्रदोषसमये लक्ष्मीं पूजयित्वा यथाविधि ।। <br>
दीपवृक्षान्यथा वृक्षाँल्लक्ष्मीप्रीत्यै समुत्सृजेत् ।। ।। १३५ ।। <br>
नदीतीरे गिरौ गोष्ठे श्मशाने वृक्षमूलतः ।। <br>
चतुष्पथे निजागारे चत्वरे तान्निधापयेत् ।। १३६ ।। <br>
द्विर्भोजनममावास्यां न कर्तव्यं कदाचन ।। <br>
शर्वर्यां च विशेषेण माघफाल्गुनयोर्नरैः ।।१३७।। ।। <br>
इति श्रीभविष्ये महापुराणे मध्यमपर्वणि द्वितीयभागेऽष्टमोऽध्यायः ।। ८ ।।<br>
<br>
