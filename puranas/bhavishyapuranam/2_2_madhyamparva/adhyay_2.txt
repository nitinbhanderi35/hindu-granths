।। सूत उवाच ।।  <br>
क्रौञ्चमानं प्रवक्ष्यामि यथावेदार्थवादिनाम् ।। <br>
संमतं सर्वतंत्रेषु गोपनीयं प्रयत्नतः ।। १ ।। <br>
आत्मनोऽरत्निमानेन द्विगुणं परिकल्पयेत् ।। <br>
मध्ये वृद्ध्या तु तत्सूत्रं भ्रामयेत्कीलकोपरि ।। २ ।। <br>
चतुष्टयं न्यसेद्वृत्तं मध्यमाधमभावतः।। <br>
कर्णिका प्रथमे वृत्ते द्वितीये त्वथ केशरम् ।। ३ ।। <br>
तृतीये पद्मपत्राणि चतुर्थे षोडशच्छदाः ।। <br>
शोभोपशोभे कुर्याच्च चतुरस्रे समे शुभे ।। ४ ।। <br>
तद्दक्षिणाग्रं सुलिखेत्पार्श्वयोः पक्षकद्वयम् ।। <br>
तत्र पद्मयुगं कुर्यान्मध्ये चांगुलमंतरम्।।५।। <br>
शुक्लं पीतं तथा रक्तं कृष्णं लोहितसन्निभम् ।। <br>
संख्यातं ताम्रपर्णं च श्यामलं चाष्टकं रजः ।। ६ ।। <br>
शुक्लं तंडुलचूर्णोत्थं पीतं तु निशया स्मृतम् ।। <br>
रक्तं तु निशया योगाच्छंखचूर्णादिभावितम् ।। ७ ।। <br>
कृष्णं पुलकादिदग्धं रक्तं पीतास्ययोगतः ।। <br>
कुंकुमाभं पांडुरं च रक्तश्वेतैर्विनिर्मितम् ।। ८ ।। <br>
ताम्रवर्णं कुसुंभेन श्यामलं बिल्वपत्रजम् ।। <br>
यवगोधूमचूर्णादियोगेन तु रजः स्मृतम् ।। ९ ।। <br>
सर्वरेखासु विभजेच्छुक्लं मध्ये तु पीतकम् ।। <br>
कर्णिकायां केशरेषु शुभ्रमेव निपातयेत् ।। 2.2.2.१० ।। <br>
पूर्वादिक्रमयोगेन शुक्लादीनि प्रयोज येत् ।। <br>
पत्रसंधौ तु विभजेद्रजः सेकांतरक्रमात् ।।११।। <br>
ततः षोडशपत्रेषु पूर्वादिक्रमतो भवेत् ।। <br>
शुक्लं पीतं तथा ताम्रं ततः संख्यातमेव च ।।१२।।  <br>
श्यामलं कुंकुमाभं च रक्तं शुक्लं च कृष्णकम् ।। <br>
पीतं ताम्रं च संख्यातं श्यामं कुंकुमरक्तकम् ।। १३।। <br>
एवं दद्याद्द्विजः पूर्वे ईशानांतं विभावयेत् ।। <br>
क्रौंचमूर्घ्नि भवेद्रक्तं चतुरंगुलमानतः।।१४।। <br>
तुंडभागे भवेत्पीतं ग्रीवायां शुक्लमेव च ।।<br>
पुच्छे विंशतिपत्राणि आदौ पंच रजःक्रमात् ।।१५।। <br>
षडंगुलेष्वंडभागे पीतेन परिकल्पयेत् ।। <br>
ग्रीवायां शुक्लरजसा भावितायां विशेषतः ।।१६।। <br>
तत्र पीतादिकं लेख्यं पूर्वोक्तं च यथा भवेत् ।। <br>
शुक्लादिकं प्रदद्यानु पात्रेष्वेकैकशः पृथक् ।। १७ ।। <br>
चतुरंगुलके पादे जानोरूर्ध्वे तु पीतकम् ।। <br>
अधस्तात्तु भवेद्रक्तं तदेव चतुरंगुलम् ।।१८।। <br>
द्व्यंगुलेन भवेच्छ्याममंगुलीष्वपि विन्यसेत् ।। <br>
एवं पक्षद्वयेनापि लिखेच्छुक्लं विभावयेत् ।। १९ ।। <br>
पदे शुद्धं चांगुलीषु रक्तं श्यामेन भावयेत् ।। <br>
पूर्वपश्चिमदिग्भागे शुक्लं स्याद्वारदेशतः ।।2.2.2.२०।। <br>
दक्षिणोत्तरतश्चैव रक्तवर्णं विनिर्दिशेत् ।। <br>
महाक्रौंचमिदं ज्ञेयं मध्यक्रौचमिदं शृणु ।। २१ ।। <br>
कनिष्ठं सर्वयज्ञेषु विद्यानां सप्तमुत्तमम् ।। <br>
अथापरं प्रवक्ष्यामि सर्वतंत्रमतं क्रमात् ।। २२ ।। <br>
रक्तपीतं रक्तपीतैः कुर्यात्पुच्छचतुष्टयम् ।। <br>
पूर्वादिक्रमयोगे तु पत्रांते धरणीतले ।। ।।२३।।<br>
सुलिखेन्मूलसंलग्नं बहिष्कोणचतुष्टयम् ।। <br>
कनिष्ठेऽष्टकुलं कुर्यात्पुच्छं कुर्याच्चतुर्विधम् ।।२४।।<br>
त्रिवृत्तं वेष्टयेत्पश्चात्सितरक्तासितैः क्रमात् ।। <br>
दृष्टं जन्मशतोद्भूतं पापं नाशयते धुवम् ।।२५।। <br>
पीतं वा विलिखेद्विप्रा नश्यंति सकलापदः।।<br>
अतश्चक्रं बहिश्चक्रं क्षेत्रे च प्रतिदर्शनम् ।।२६।। <br>
तस्य कल्पशतोद्भूतं पापं नाशयते धुवम् ।। <br>
मयूरं वृषभं चैव सिंहं क्रौंचं च वै कपिम् ।।२७।। <br>
प्रमादाद्वा गृहे क्षेत्रे वृक्षाग्रे चापि भो द्विजाः ।। <br>
उत्थाय वंदनं कुर्याद्ब्रह्महत्याशतं दहेत् ।। २८ ।। <br>
पोषणात्कीर्तिमाप्नोति दर्शनात्पापविच्युतिः ।। <br>
दर्शनाद्वर्धते लक्ष्मीरायुर्वृद्धिश्च जायते ।। २९ ।। <br>
मयूरो ब्रह्मणो मूर्तिर्वृषभश्च सदाशिवः।। .<br>
सिंहे च संभवेद्दुर्गा वैष्णवो विधिरुच्यते ।।2.2.2.३०।। <br>
क्रौंचो नारायणो देवो व्याघ्रस्त्रिपुरसुंदरी ।। <br>
कालिका कृष्णव्याघ्रश्च लक्ष्मीश्चित्रकपोतकः ।।३१।। <br>
स्नातः पश्यति प्रत्यह्नि ग्रहदोषो न जायते ।। <br>
तस्मात्प्रयत्नतो भूत्वा धारयेत्पोषयेद्गृहे ।। ३२ ।। <br>
अतः परं प्रवक्ष्यामि मंडले मंडलेष्वपि ।। <br>
रजोद्रव्यप्रमाणं च यथोक्तं यत्नवर्जनम् ।। ३३ ।। <br>
तंडुलोत्थं यवोत्थं वा वर्ज्यं मकररोपणम् ।। <br>
यद्बाल्यश्रावणे जातं हिंगुलं गंधकं तथा ।।३४।। <br>
हरितालं सुभद्रं च सदा विघ्नं विवर्जयेत् ।। <br>
हैमंतिकोद्भवं यच्च सितपाषाणमेव च ।।३५।। <br>
कांचन्याश्च प्रभेदं यच्छस्तं शुक्लगुणं द्विजाः ।। <br>
शेफालिवृत्तं निशया अतसीकुसुमानि च ।।३६।। <br>
किंशुकस्य च पुष्पाणि शस्तं पीतं गुणं भवेत् ।। <br>
नागजं गैरिकं चैव कुसुंभ कुसुमानि च ।।३७।। <br>
कुशीतं गुडकं चैव मंजिष्ठां पंचरंगकम् ।।<br>
विजयापत्रकं चैव बिल्वपत्रं तथैव च।।३८।।<br>
पुनर्नवायाः पत्रं च केशरस्य बकस्य च।।<br>
कृष्णपाषाणकं चैव कृष्णाभ्रं समयूथकम्।।३९।।<br>
नागपाषाणकं चैव पुन्नागं दग्धपंचकम् ।। <br>
शंखचूर्णं लोहविष्ठां नागविष्ठां च वर्जयेत्।।2.2.2.४०।।<br>
कर्पूरं कुंकुमं चैव रोचनारोचनां श्रयेत् ।। <br>
यवशालीयकैर्भिन्नं शुक्लं च कारयेत्सुधीः ।।४१।। <br>
लाक्षां च यदि गृह्णीयात्तद्भर्जित्वा प्रदापयेत् ।। <br>
आकाशं पृथिवीं चैव भौमं रामं तथा शनी ।।४२।। <br>
धरणीं सदनस्थाने पञ्चधा विभजेद्बहिः ।। <br>
पद्ममुल्लिख्य प्रथमं कर्णिकां तदनन्तरम् ।।४३।। <br>
तर्जन्यमध्या पूर्वोत्थं विभजेद्वा समाहितः ।। <br>
तर्जन्यंगुष्ठयोगैर्वा तृणमारभ्य यद्भवेत् ।। ४४ ।। <br>
तृणमारभ्य सामान्ये शक्तो वा मध्यमादितः ।। <br>
राक्षसादिप्रतिष्ठायां ग्रहपक्षेऽग्निमादितः ।। ४५ ।। <br>
अंगुल्यग्रे च विभजेत्सर्वकामार्थसिद्धये ।। <br>
प्रतिष्ठायां ग्रहमखे काम्येषु परिवर्जयेत् ।। ४६ ।। <br>
सुभद्रं मण्डलं वक्ष्ये शुभदं शुभमादिशेत् ।। <br>
अतः सुभद्रमुद्दिष्टं स्वर्गमोक्षप्रदायकम् ।। ४७ ।। <br>
सार्धहस्तेन मानेन कुर्यान्मंण्डलमुत्तमम् ।। <br>
चतुर्विशांगुलैः पूर्णं सर्वत्र हस्तमादिशेत् ।। ४८ ।। <br>
कर्तुर्मध्यसहस्रस्य मध्यमा मध्यपर्वणि ।। <br>
मध्यमा दीर्घमानेन मानांगुलमिति स्मृतम् ।। ४९ ।। <br>
रेखाद्वयांतरं यच्च मूलरेखां न चाश्रयेत् ।। <br>
वद्धांगुष्ठनखद्वंद्वं मानांगुलमथापि वा ।।2.2.2.५०।।<br>
मध्ये निबध्य शंकुं च मुष्टिबाहुप्रमाणतः ।। <br>
त्रिवृत्तं कारयेन्मध्ये ज्येष्ठोत्तरकनीयसम् ।। ५१ ।। <br>
प्रकल्प्य कर्णिकादीनि मध्ये चाष्टदलं लिखेत् ।। <br>
बहिश्चार्कदलं कुर्याद्वर्णानां क्रमकेण तु ।।५२।। <br>
पंचमं श्वेतवर्णेन बहिः कुर्यात्त्रिवेष्टनम् ।। <br>
सितपीतारुणं कुर्यात्पश्चाद्वेदांगुलांतरे ।। ५३ ।। <br>
वेष्टयेच्छुक्लवर्णेन मध्ये कल्पलतां लिखेत् ।। <br>
सुभद्रं मण्डलात्पूर्वं सर्वतोभद्रकं शृणु ।। ।। ५४ ।। <br>
सर्वकार्येषु यज्ञेषु सर्वकल्याणमाप्नुयात् ।। <br>
मंडलं सर्वतोभद्रं सर्वयज्ञेषु पुष्टिदम् ।। ५५ ।। <br>
साधकानां हितार्थाय ईश्वरेणैव भाषितम् ।। <br>
चतुर्विंशत्यंगुलेन हस्तः प्रथमतो भवेत् ।। ५६ ।। <br>
कोणे सूत्रद्वयं दद्यान्मध्ये सूत्रद्वयं पुनः ।। <br>
ततो मत्स्यान्विरचयेत्कर्णे सूत्राणि साधकः ।।५७।। <br>
चतुः सूत्रं पातयेच्च पूर्वापरविभागतः ।। <br>
पुनर्दद्याच्चतुःसूत्रं कर्णसूत्रं पुनर्ददेत् ।। ५८ ।। <br>
शतद्वयपदं यावत्षट्पंचाशाधिकं तथा ।। <br>
पातयेच्च तथा सूत्रमेवं सप्तदशं भवेत् ।। ५९ ।। <br>
ऊर्ध्वपंक्त्या पदयुगं चाद्ये पदचतुष्टयम् ।। <br>
द्वारपार्श्वे भवेद्यावद्दंतपंक्त्या पदत्रयम् ।। 2.2.2.६० ।। <br>
रेखां सर्वत्र शुक्लेन रचयेद्यज्ञियोत्तमः ।। <br>
पङ्कजं शुक्लवर्णेन वैष्णवो यागकर्मणि ।। ६१ ।। <br>
शक्तियोगे भवेद्रक्तं शैवे पीतं विनिर्दिशेत् ।। <br>
प्रतिष्ठासु च सर्वासु शुक्लमेव प्रशस्यते ।। ६२ ।। <br>
पीतेन कर्णिका कार्या चतुर्भागेन मानतः ।। <br>
शुभं चकोरावस्थाने तापयित्वा विचक्षणः ।। ६३ ।। <br>
कर्णिकामूलमारभ्य रेखाः षोडश कल्पयेत् ।। <br>
रेखामूले भवेच्छुक्लं मध्ये रक्तं निपातयेत् ।। ६४ ।। <br>
अग्रे पीतं भवेदेवं कृत्वा पंकजवेष्टनम् ।। <br>
शुभ्रवर्णेन तद्दद्यात्पीतवर्णेन सर्वतः ।। ६५ ।। <br>
मध्ये रक्तं भवेत्तच्च एवं षोडशकल्पयेत् ।। <br>
कोणेषु रक्तं दद्याच्च पद्मं क्षेत्रेषु निर्दिशेत् ।। ६६ ।। <br>
शुक्लेन पीठगात्राणि पीठकोणे पदत्रये ।। <br>
पीतवर्णेन रचयेद्द्विधा पंक्तिद्वये तथा ।। ६७ ।। <br>
शुद्धेन रचयेत्पादौ पुनः पीतादिवर्णकैः।। <br>
चित्रं सुशोभनं कार्यं तत्र कल्पलतां न्यसेत् ।। ।।६८।। <br>
मानं कल्पलतायास्तु द्व्यङ्गुलं परिकीर्तितम् ।। <br>
द्वेद्वे शस्तं च भ्रमणं शंखावर्तक्रमात्त्रयम् ।।६९।। <br>
ग्रंथौग्रंथौ  पुष्पफले नानावर्णेन भावयेत् ।। <br>
नानापशुगणैर्युक्तं नानापक्षिगणैर्युतम् ।। 2.2.2.७० ।। <br>
वैष्णवे गारुडं शस्तं शैवे कीशवृषं लिखेत् ।। <br>
शाक्ते व्याघ्रं तथैशे च शरभं हरिमालिखेत् ।।७१।। <br>
शोभां पीतेन रचयेदुपशोभां च पीतकैः ।। <br>
कोणेषु कृष्णवर्णेन बहिः स्याद्वेष्टनत्रयम् ।। ७२ ।। <br>
शुक्लपीतारुणैः कार्यं मण्डलं स्यान्मनोरमम् ।। <br>
सर्वतोभद्रमपरं सर्वसिद्धिप्रदायकम् ।। ७३ ।। <br>
सर्वज्ञानमयं शुद्धं धर्मकामार्थदायकम् ।। <br>
चतुरस्रं समं कृत्वा दिग्भ्यो द्वादशधा द्विजाः ।। ७४ ।। <br>
पातयेत्तत्र सूत्राणि कोष्ठानां दृश्यते शतम् ।। <br>
चतुश्चत्वारिंशदाद्यं पश्चात्षट्त्रिंशदंबुजम् ।। ७५ ।। <br>
कोष्ठं प्रकल्पयेत्पीठं पंक्त्या चैवात्र वीथिकाम् ।। <br>
द्वारशोभे यथापूर्वमुपशोभं च दृश्यते ।। ७६ ।। <br>
अवशिष्टैः पदैः कुर्यात्सद्भिस्तंत्राणि मन्त्रवित् ।। <br>
विदध्यात्पूर्ववच्छेषमेवं वा मण्डलं भवेत् ।। ७७।। <br>
पूर्वोक्तमण्डले विद्वन्धरणीसदनं बहिः ।। <br>
मध्ये कल्पलता कार्या बहिष्कोणेषु सत्तमाः ।। ७८ ।। <br>
गुलालीतूर्यवर्णेन महामत्त इति स्मृतः ।। <br>
शोभोपशोभे शोभाग्रां कुर्याद्वै मण्डलं भवेत् ।। ७९ ।। <br>
एतद्धि सर्वतोभद्रं राशियुक्तमतः परम् ।। <br>
शतपत्रं वज्रनाभं बिंबनाभं सहस्रकम् ।। 2.2.2.८० ।। <br>
गजाह्वं च गजाकारं मध्ये तु समलङ्कृतम् ।। <br>
चतुश्चन्द्रे चन्द्रबिम्बश्चन्द्रकांतमुदाहृतम् ।। ८१ ।। <br>
बहिर्द्वादशभिः सूर्यैः सूर्याक्रांतं प्रकीर्तितम् ।। <br>
शेखरी त्रिपुटं चैव शतपत्रं च प्रक्रमात् ।। ८२ ।। <br>
सहस्रमेव विप्रेन्द्राः पद्मान्ते यस्य स्वस्तिकम् ।। <br>
स्वस्तिकं तद्भवेद्विप्राः पुष्करं वज्रसंमतम् ।। ८३ ।। <br>
चिन्तामणिं कुंकुमांशं खातं च हरिवल्लभम् ।। <br>
पञ्चसिंहासनस्थं च पञ्चसिंहासनं विदुः ।। ८४ ।। <br>
तद्वद्वृषासनं ज्ञेयं शिखिरूपं शिखिध्वजम् ।। <br>
नारसिंहं पद्मगर्भं कपोतास्यं तथा भवेत् ।। ८५ ।। <br>
गारुडं मेरुगर्भं च नीलकण्ठं नराकृतिम् ।। <br>
शतक्रतुगजारूढं श्रीबिंबनवसूत्रकम् ।। ८६ ।। <br>
अष्टास्रमष्टकोणाद्यं बहिः पद्मवनं कृतम् ।। <br>
कामद्वयेन पुटितं सहस्रं पद्मवेष्टितम् ।। ८७ ।। <br>
त्र्यस्रगर्भं पङ्कजं च त्र्यस्रं तत्परिकीर्तितम् ।। <br>
अष्ट पत्राणि वै मेरुं सुमेरुं तद्विपर्यये ।। ८८ ।। <br>
महामहामेरुपृष्ठं शतत्रयच्छदैर्वृतम् ।। <br>
छिद्रव्यक्तिं प्रवक्ष्यामि यथा मानेन भो द्विजाः ।। ८९ ।। <br>
वसु ८ दिग् १० विंशकैश्चैव २० चत्वारिंशत् ४० शतार्धकम् ५० ।। <br>
दंडिश्रवणसंपन्न ६० माकाशं वसुसंमितम् ।। 2.2.2.९० ।। <br>
शतविंशाधिकं चैव १२० दलानि तदनन्तरम् ।। <br>
शुक्लरक्तं चाष्टवणैर्बिंबोष्ठं परिपूरयेत् ।। ९१ ।। <br>
शुक्लेन पङ्कजं तत्र पश्चात्कुर्यात्त्रिवेष्टनम् ।। <br>
शतपत्रमथो वक्ष्ये बिम्बराजेति कथ्यते ।। ९२ ।। <br>
स्थंडिले कुशहस्ते च पूर्ववद्वेष्टयेत्क्रमात् ।। <br>
वसु ८ पञ्चकला १६ पञ्चविंशकं २५ तन्नपत्रकात् ।। ९३ ।। <br>
चत्वारिंशत्ततः पश्चा ४० दष्टोत्तरशतं १०८ भवेत् ।। <br>
शुक्लं शोणं तथा पीतं श्यामशुक्लैरनंतरम् ।। ९४ ।। <br>
विलोमे दलसन्धीनि शाक्ते शैवे तु षट्पुरम् ।। <br>
वेष्टयेत्पंचवर्णेन शुक्लादीनि समंततः ।। ९५ ।। <br>
रक्तपीतैः समास्तीर्य कोणाञ्छुक्लेन पूरयेत् ।। <br>
स्थंडिले तारहस्तेन अष्टहस्तं प्रकल्पयेत् ।। ९६ ।। <br>
मंडलं बिंबराजस्य अष्टोत्तरदलैर्वृतम् ।। <br>
वसुपञ्चशक्तिविंशच्चत्वारिंशच्छतार्द्धकम् ।। ९७ ।। <br>
त्र्यृतुपत्रं सुवृत्तं स्याद्वृत्तयुक्तं सबिल्वकम् ।। <br>
चत्वारिंशद्द्वयं चैव गगनेन समावृतम् ।। ९८ ।। <br>
शतं विंशाधिकशतं द्विशतं विंशमुत्तमम् ।। <br>
वेष्टनांसे च त्रिशतं प्रक्रमादथ वर्धयेत् ।। ९९ ।। <br>
लवल्याभमथो वक्ष्ये सार्द्धहस्तप्रमाणतः ।। <br>
नवविंशं कल्पयेत्तु चतुःसूत्राणि पातयेत् ।। 2.2.2.१०० ।। <br>
दक्षिणोत्तरतश्चैव तद्वदेव विजानीहि ।। <br>
पीतेन रेतपुःटिता मध्ये शुक्लं विभाव्यते ।। १०१ ।। <br>
ग्रहपक्षेन्नपीतेन मध्ये रक्तं प्रतिष्ठितम् ।। <br>
सर्वा रेखाश्च शुक्लेन पौष्टिके पीतमादिशेत् ।। १०२ ।। <br>
सशांतिके न योक्तव्यं कामे रक्तं विनिर्दिशेत् ।। <br>
मध्ये तु पङ्कजं रक्तं युग्मे सोमस्य पङ्कजम् ।। १०३ ।। <br>
शुक्लवर्णेन तत्कुर्यात्पीतवर्णमुदस्य च ।। <br>
ऐशान्यां चोत्तरे भागे गुरोः पीतं तु पङ्कजम् ।। १०४ ।। <br>
पूर्वस्यां दिशि शुक्रस्य पङ्कजं शुभ्रवर्णकम् ।। <br>
वारुणे तु शनैः कृष्णं नैर्ऋत्यां धूम्रवर्णकम् ।। १०५ ।। <br>
राहोः प्रकल्पयेत्तच्च केतोरपि नियोजयेत् ।। <br>
वायव्यां दिशि संयोज्य पङ्कजं विलिखेत्ततः ।। ।। १०६ ।। <br>
विलोमे दलसन्धीनि पूरयत्सुविचक्षणः ।। <br>
बहिः पञ्चरजैः कार्यं युवदुर्गविभूषितम् ।। १०७ ।। <br>
पूर्वपश्चिमदिग्भागे शुक्लं स्याद्द्वारदेशतः ।। <br>
दक्षिणोत्तरदिग्भागे रक्तमेव प्रशस्यते ।। १०८ ।। <br>
त्रिस्थाने सममध्ये च द्वादशांगुलप्रक्रमात् ।। <br>
द्विहस्तादावंगुलेन वर्द्धयेत्तद्विभागतः ।। ।। १०९ ।। <br>
पञ्चाब्जमण्डलं ज्ञेयं चतुःस्वस्तिकभूषितम् ।। 2.2.2.११० ।। <br>
इति श्रीभविष्ये महापुराणे मध्यमपर्वणि द्वितीयभागे द्वितीयोऽध्यायः ।।२।।<br>
<br>
