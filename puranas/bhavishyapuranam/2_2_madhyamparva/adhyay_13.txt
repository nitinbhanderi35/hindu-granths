।।सूत उवाच।। ।। <br>
स्वगृह्याग्निविधिं वक्ष्ये योगभेदेषु सत्तमाः ।। <br>
न परोक्तं विधानेन भयदं कीर्तिध्वंसनम् ।। १ ।। <br>
पुत्रा एव च कन्याश्च जनिष्याश्चापरे सुताः ।। <br>
गृह्या इति समाख्याता यजमानस्य दायदाः ।। २ ।। <br>
तेषां संस्कारयागेषु शान्तिकर्मक्रियासु च ।। <br>
आचार्यविहितः कल्पस्तस्माच्चक्ष इति स्मृतः ।। ।। ३ ।। <br>
त्रिकुशं परिगृह्णाति ततश्च कुरुते दृढम् ।। <br>
ऋषिर्दक्षश्च जगती छन्दो विष्णुश्च देवता ।।४।। <br>
कश्यपस्तृप्यतामिति भूरसीति च शोधनम् ।। <br>
ऋषिः सुवर्ण गायत्री जगती छन्द इष्यते ।। <br>
देवता च भवेत्सूर्यः पृथिवीशोधने न्यसेत् ।। ५ ।। <br>
ऐशान्यादिक्रमेणैव प्रादक्षिण्येन यत्नतः ।। <br>
यत्पवित्रेति मंत्रेण तर्जन्यंगुष्ठयोरपि ।। ६ ।। <br>
कुशगर्भत्रयेणापि भ्रामयेद्वलयाकृति ।। <br>
परिसमूहनमित्युक्तं स्नपनं शृणु सत्तम ।। ७ ।। <br>
ईशानादेश्च  संस्कारं कुर्यात्परिसमूहनम् ।। <br>
प्रतिष्ठायां चरेत्यादिनैर्ऋत्यादिग्रहं मखे ।। ८ ।। <br>
परिसमूहनमैन्द्रस्य पर्वतोऽस्य ऋषिः स्मृतः ।। <br>
पंक्तिच्छन्दः समुद्दिष्टमिन्द्राणी चास्य देवता ।। ९ ।। <br>
गोमयं च त्रिगंधं च पंचमूर्तिकयापि च ।। <br>
कनिष्ठं गुह्यकं त्यक्त्वा देवतार्थे न लेपयेत् ।। 2.2.13.१० ।। <br>
मानस्तोकेनेति ऋचा विश्वेदेवश्च पूज्यताम् ।। <br>
ऋषिः स्यात्काश्यपच्छन्दो विश्वदेवः प्रकीर्तितः ।। ११ ।। <br>
योजयेल्लेपयेद्विद्वान्घटमाबद्ध्य सत्तमाः ।। <br>
मध्यमातर्जनीभ्यां च कुशमारभ्य दक्षिणम् ।। १२ ।। <br>
चतुरस्त्रीकृते क्षेत्रं हस्तमानं तथाननम् ।। <br>
यज्वभिरिति मन्त्रेण सूर्यः प्रीणाति सत्तमाः ।। १३ ।। <br>
दक्षे सार्धांगुलं त्यक्त्वा पश्चिमेन परित्यजेत् ।। <br>
उत्तराग्रां लिखेद्रेखामन्यथाऽमंगलं भवेत् ।। १४ ।। <br>
आप्यायस्वेति मन्त्रस्य धन्वतरि ऋषिः स्मृतः ।। <br>
त्रिष्टुप्छन्दः समाख्यातं सविता चात्र देवता ।। १५ ।।<br>
&nbsp;तल्लग्नं दक्षिणे चैकं पूर्वार्द्धद्वादशाङ्गुलम् ।। <br>
अन्यांगुलांतरं चैकं ततः सप्तांगुलं भवेत् ।। १६ ।। <br>
कुशमूलेन स्वर्णेन प्रतिष्ठायां च राजते ।। <br>
अंगुष्ठानामिकाभ्यां च संज्योतीति च संजपन् ।। १७ ।। <br>
संस्मरेन्मित्रा वरुणौ ऋषिरौतथ्यसंज्ञकः ।। <br>
पंक्तिश्छन्दः शिवो देवो रेखामथ च योजयेत् ।। १८ ।। <br>
तेनैवोर्द्ध्वकरौ कुर्याद्दक्षवामे सकृत्सकृत् ।। <br>
भास्वराय क्षिपेदग्नौ तत ऊर्ध्वं रणं स्मृतम् ।। १९ ।। <br>
सदसंपदृषिः कर्णो विराडिति उदाहृतः ।। <br>
छन्द इन्द्रो देवता च पृथिव्या देवता भवेत् ।। 2.2.13.२० ।। <br>
कुशपुष्पोदकेनापि देवतीर्थेन सत्तमाः ।। <br>
पंचगव्येन मतिमान्पञ्चरत्नोदकेन च ।। <br>
पञ्चपल्लवतोयेन महायोगे विशेषतः ।। २१ ।। <br>
अथोनस्य च मन्त्रस्य वरिष्ठः परिकीर्तितः ।। <br>
छन्दोऽथ देवी गायत्री देवता गणनायकः ।। २२ ।। <br>
कीशादग्निं समादाय मे गृह्णामीति संपठन् ।। <br>
मे गृह्णामीति मंत्रस्य ऋषिर्गौतम ईरितः ।। <br>
छन्दोनुष्टुप्समाख्यातं वामदेवोऽथ देवता ।। २३ ।। <br>
क्रव्यादग्निं परित्यज्य क्रव्यादमग्निमीरयन् ।। <br>
मन्त्रेणानेन मतिमान्दक्षिणस्यां विनिक्षिपेत् ।। २४ ।। <br>
अस्य मन्त्रस्य हारीत ऋषिः स्याच्छन्द इष्यते ।। <br>
देवता वामदेवोऽपि दाहेपि विनियोजयेत् ।। २५ ।। <br>
आवाहनं ततः कुर्यात्संसरक्षेति संजपन्।। <br>
संसरक्षेति मंत्रस्य ऋषिर्नील उदाहृतः ।। <br>
विराट् छन्दोऽथ विज्ञेयो देवता च शतक्रतुः ।। २६ ।। <br>
वैश्वानर इति ऋचा अग्निस्थापनमीरितम्।। <br>
मंत्रमाचाति प्रीणाति ऋषिः स्यात्काश्यपः स्मृतः ।। <br>
अनुष्टुप् च भवेच्छन्दो देवता हव्यवाहनः ।। २७ ।। <br>
बध्नासीति च मंत्रेण अग्निं कुर्यात्प्रदक्षिणम् ।। <br>
ऋषिः स्वयंभूराख्यातो विराट्छन्द उदाहृतम् ।। <br>
देवता परमात्मा च नमस्कारेण योजयेत् ।। ।। २८ ।। <br>
ततोग्निदक्षिणे भागे प्रागग्रकुशकुब्जके ।। <br>
द्विहस्ते भवतश्चैव हस्तपानासने अथ ।। २९ ।। <br>
ब्रह्मन्निहोपवेश्यतामिति ब्रह्माणं विनिवेशयेत् ।। <br>
ब्रह्मयज्ञानृचा दोग्ध्री धेनुरिति त्वृचा ।।2.2.13.३०।।<br>
द्वाभ्यामिति च मन्त्राभ्यामिति ब्रह्मप्रवेशनम्।। <br>
शक्रोऽस्य त्रायतामेति शृणु ऋग्भ्यामृषीद्विजाः ।।३१।।<br>
प्रजापतिर्ऋषिश्छन्दस्त्रिष्टुब्देवोऽथ शंकरः ।। <br>
नारदश्च ऋषिश्छन्दस्त्रिष्टुब्देवः शचीपतिः ।। ३२ ।। <br>
अग्नेरुत्तरभागे च हस्तमानांतरेपि च ।। <br>
प्रणीता स्थापनं कुर्याद्दिन एहीति संजपन्।। ३३ ।। <br>
मन्त्रस्य च ऋषिश्छन्दो वामदेवः प्रकीर्तितः ।। <br>
जगती च भवेच्छन्दो देवता च शतक्रतुः ।। ३४ ।। <br>
श्रीपर्णीसहकारोत्थं वरुणस्य विशेषतः ।। <br>
षडंगुलेन विस्तारं विंशत्यंगुलकेन च ।। ३५ ।। <br>
दैर्घ्येण च चतुःख्यातकांगुलं च प्रमाणतः ।। <br>
द्व्यंगुले चरकाकायामासासन्देवकर्मणि ।। ३६ ।। <br>
अभिचारे भवेत्कांस्यं ताम्रं स्याच्छांतिकर्मणि ।। <br>
प्रतिष्ठायां मृन्मयं च अष्टांगुलमथापि वा ।। ३७ ।। <br>
द्वादशांगुलप्रस्तारं तैजसं मानवर्जितम्।। <br>
इमं मे वरुणेनर्चा प्रणीतामथ पूरयेत् ।। ३८ ।। <br>
सागरा अथ प्रीयंतामित्थमाध्यानमाचरेत् ।। <br>
सकृदच्छिन्नदर्भेण दिग्विदिक्षु परिस्तरेत् ।। ३९ ।। <br>
नैर्ऋते दिक्षु सीतः स्याद्वैश्वदेवे तथैव च ।। <br>
कया नश्चित्र इत्यृचा नागः प्रीणाति सत्तमाः ।। 2.2.13.४० ।। <br>
अस्य मंत्रस्य च ऋषिर्भरद्वाज उदाहृतः ।। <br>
छन्दोऽनुष्टुब्देवता च ईशानः परिकीर्तितः ।। ४१ ।। <br>
प्रयोजनादिकं द्रव्यं तत आसादयेत्क्रमात् ।। <br>
दक्षिणादि उत्तरांतं धुवास इत्यृचापि च ।। ४२ ।। <br>
ऋषिः स्यान्नारदश्छन्दोनुष्टुप्चैवाथ देवता ।। <br>
शतक्रतुश्च प्रीणाति योजयेदथ सादरात् ।। ४३ ।। <br>
काष्ठं च पश्चिमे कुर्यात्प्रयच्छन्पश्चिमेन तु ।। <br>
पुरतोऽन्नं पञ्चव्रीहीस्तिलाश्च सहसर्षपान् ।। ४४ ।। <br>
दक्षिणे चैव आपूपं भृंगराजं तथैव च ।। <br>
फलपत्रे वामभागे पिष्टकं दधि दुग्धकम् ।। ४५ ।। <br>
पनसं नारिकेलं च मोदकं लड्डुकं तथा ।। <br>
प्रणीतां च दिग्विदिक्षु स्थापयेदविचारयन् ।। ४६ ।। <br>
प्रणीतां न स्पृशेज्जातु होमकाले कथंचन ।। <br>
स्नानकुंभं च भो विप्रा यावद्यागः प्रवर्तते ।। ४७ ।। <br>
उच्चीरकं मातुलिंगं दूर्वां धात्रीफलानि च ।। <br>
तुलसीमालतीजाती जलजानि विशेषतः ।। ४८ ।।<br>
ऐशान्यां स्थापयेत्सर्वं यच्च वै कंकतीमयम् ।। <br>
नैर्ऋत्येति विशेषोयं यच्च वैकंकती शमी ।। ४९ ।। <br>
यथायोगेन तत्सर्वं ग्राह्यं तत्पत्रमेव च ।। <br>
क्षीरपाके तु क्षीरांते चरुस्थालीमथानयेत् ।। 2.2.13.५० ।। <br>
पविवच्छेदनकुशैश्छिंद्यात्प्रादेशिकं पुनः ।। <br>
छित्त्वा पवित्रं प्रोक्षण्यां   स्थापयेद्बलभिदाम्रकम् ।। ५१ ।। <br>
विष्णो रराटमंत्रेण छेदयेदग्रभागतः ।। <br>
पायसेन काठिनेन प्रमथ्नीयात्कदाचन ।। ५२ ।। <br>
न रसेन न कार्ष्णेन न दृढेन कदाचन ।। <br>
ताम्रेण भस्मना चाथ शुक्तिशंखेन वाग्यतः ।।५३।। <br>
छेदयेत्पिञ्जुलीं चापि पवित्रमथ देशिकः।। <br>
विष्णो रराटमंत्रस्य हारीतश्च ऋषिः स्मृतः ।। ५४ ।। <br>
पंक्तिश्छंदो भवेद्देवः संस्कारे विनियोजयेत् ।। <br>
प्रणीताभाजनं गृह्य प्रोक्षणीं पूरयेत्त्रिभिः ।। ५५ ।। <br>
कायतीर्थेन तत्कुर्याद्देवतीर्थेन चेत्यपि ।। <br>
वामहस्ततले पश्चात्स्थापयेत्प्रोक्षणीयकम् ।। ५६ ।। <br>
मध्यमामध्यमांगुष्ठ अपामार्गेण मंत्रिभिः ।। <br>
उत्तानं तत्पवित्रं च पवित्रं तेति संजपन् ।। ५७ ।। <br>
ऋषिः स्याद्गौतमश्छन्दो धर्मराजोऽथ देवता ।। <br>
अथ स्थापितद्रव्याणि प्रोक्षयेत्स्थापयेत्क्रमात् ।। ५८ ।। <br>
सकृद्द्रव्ये त्रिभिः काष्ठैस्त्रिवारं मंत्रपुष्पकैः ।।  <br>
स्थिरस्थाने तु संप्राप्तप्रणीतायाश्च दक्षिणे ।। ५९ ।। <br>
प्रादेशांतरतश्चैव आज्यस्थालीमथार्पयेत् ।। <br>
अग्रतो मण्डलं कृत्वा वह्निं विप्रे तु स्थापयेत् ।। 2.2.13.६० ।। <br>
द्यूतं निःसारयेत्तत्तु निरूप्याशु क्रमेण तु ।। <br>
ईशानेति च मंत्रेण अधिश्रपणमीरितम् ।।६१।। <br>
ऋषिर्नारायणश्छन्दः पंक्तिरीशोऽथ देवता।। <br>
पर्यग्निकरणं कुर्यादादराद्द्वयमप्यथ ।। ६२ ।। <br>
अवेक्ष्य ईशमारभ्य दक्षिणावर्तकेन तु ।। <br>
कुलायनीति मंत्रेण ऋषिच्छन्दादिकं स्मरन् ।। ६३ ।। <br>
परिवेष्याज्यस्थालीं च त्रिः सकृद्वा समाहितः ।। <br>
पितरस्तृप्यतामिति संस्कारे मातरः स्मृताः ।। ६४ ।। <br>
ऋषिः स्याज्जमदग्निश्च गायत्री छन्द ईरितम् ।। <br>
देवता च पिनाकी स्यादग्निष्टोमे च योजयेत् ।। ६५ ।। <br>
घृतस्य च तथा त्वं नो ब्रह्मा वै तृप्यतामिति ।। <br>
षडंगुलं स्रुवं पश्चाद्गृहीत्वाग्नौ प्रतप्य च ।। ६६ ।। <br>
त्रिरात्रं तु महायोगे सकृदन्यत्र सत्तमाः ।। <br>
संमार्जयेत्कुशेनापि मूलादग्रं तु सेचयेत् ।। ६७ ।। <br>
अग्रान्मूलं पुनः कुर्यात्संपूज्य च पुनः पुनः ।। <br>
त्रिभिस्त्रिभिः प्रणीतोदे प्रोक्षयेत्तदनंतरम् ।। ६८ ।। <br>
भुवं पुनः प्रतप्याथ प्रोक्षण्युत्तरतो न्यसेत् ।। <br>
आज्यपात्रं पुरस्कृत्य पवित्रं च समाहरेत् ।।६९।। <br>
अंगुष्ठे द्वे अनामे तु गृह्णीयात्तत्पवित्रकम् ।। <br>
अष्टांगुलं मध्यकृत्वो घृतं त्रिः पवनं चरेत् ।।2.2.13.७०।। <br>
पाताले त्रिस्तथाकाशे अवेक्ष्याज्यं ततस्त्रिभिः ।। <br>
प्रोक्षण्यां च तथा कुर्यादधः संप्रोक्ष्य देशिकः ।। ७१ ।। <br>
ततः पायसमादाय उत्थाय च समन्त्र कम् ।। <br>
तूष्णीं दद्यात्तथा चाग्नौ सन्निवेशेन तत्त्वतः ।। ७२ ।। <br>
सपवित्रं दक्षकरे गृहीत्वा प्रोक्षणीयकम् ।। <br>
अष्टांगुले मूलभागे तज्जलेन ईशादितः ।। ७३।। <br>
अग्निं पर्युक्षयेत्पश्चाद्दक्षिणावर्तकेन च ।। <br>
पवित्रं च प्रणीतायां निधाय प्रोक्षणीयकम् ।। ७४ ।। <br>
संयावार्थं च भो विप्रा अग्निवत्तत्र देशिकः ।। <br>
ध्यायेदग्निं रक्तवर्णं स्रुवहस्तं त्रिबाहुकम् ।। ७५ ।। <br>
कमंडलुं परे हस्ते ततो दक्षकरेण तु ।। <br>
स्रुवं गृहीत्वा जुहुयात्तूष्णीमेव   समाहितः ।। ७६ ।। <br>
अंते च देवतोद्देशं प्राजापत्यं समीरयन् ।। <br>
प्रणवांतेन जुहुयात्सर्वत्र द्विजसत्तमाः ।। ७७ ।। <br>
वायुकोणं समारभ्य वह्निकोणान्तकेन तु ।। <br>
अच्छिन्नेन घृतेनैव इन्द्राय तदनंतरम् ।। ७८ ।। <br>
अग्नीषोमात्मकं चैव जुहुयाद्राक्षसादितः ।। <br>
ऐशानकोणपर्यंतं ततो नैमित्तिकं चरेत् ।। ७९ ।। <br>
पश्चात्स्विष्टं ततो दद्याद्दद्याच्च मतिभिस्तथा ।। <br>
वारुणं पञ्चकं चैव कृत्वा पूर्णां ततो लभेत् ।। 2.2.13.८० ।। <br>
उद्वाह इति मंत्र स्य अथर्वण ऋषिः स्मृतः ।। <br>
छंदो देवी च गायत्री देवतं चापि वारुणम् ।। ८१ ।। <br>
प्रकृते योजयेन्मन्त्री स्तुतौ चापि नियोजयेत् ।। <br>
त्वन्नोग्न इति मंत्रस्य ऋषिर्वाशिष्ठसंज्ञकः ।। <br>
छंदश्च बृहती ख्यातं तदेवाग्निः प्रकीर्तितः ।। ८२ ।। <br>
इडो गतमिति मन्त्रस्य ऋषिः को गुह्यसंज्ञकः ।। <br>
छन्दश्च जगती ख्यातं देवो विष्णुः प्रकीर्तितः ।। ८३ ।। <br>
उद्वर्तन इति मंत्रस्य ऋषिः को नु प्रकीर्तितः ।। <br>
छन्दो देवी च गायत्री वरुणश्चाधिदेवता ।।८४।।<br>
इति श्रीभविष्ये महापुराणे मध्यमपर्वणि द्वितीयभागे त्रयोदशोऽध्यायः ।। १३ ।। ।। <br>
<br>
