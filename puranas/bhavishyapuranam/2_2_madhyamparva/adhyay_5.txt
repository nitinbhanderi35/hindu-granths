सूत उवाच ।। <br>
अतः परं प्रवक्ष्यामि कलशानां विनिर्णयम् ।। <br>
यस्यार्पिते च मांगल्ये यात्रासिद्धिश्च जायते ।।१।। <br>
सप्ताङ्गं कलशे ज्ञेयं पञ्चाङ्गमथ वा पुनः ।। <br>
वारिमात्रेण संपूर्णे न सा सिद्धिः प्रजायते ।।२।। <br>
अथ वाक्षतपुष्पेषु देवमावाह्य पूजयेत् ।। <br>
न चान्यत्र यजेद्देवान्विफलं परिकीर्तितम्।।३।। <br>
वटस्याश्वत्थवृक्षस्य धातकीबिल्वकस्य च ।। <br>
पञ्चपल्लवमुद्दिष्टं विन्यसेत्कलशोपरि ।। ४ ।। <br>
सौवर्णा राजता वापि ताम्राद्या मृन्मयास्तथा ।। <br>
कलशाः क्रमशः प्रोक्ता यथावित्तानुसारतः ।। ५ ।। <br>
अभेद्याः सुषमाः प्लक्षाः सर्वे आद्याः सुपूरिताः ।। <br>
निश्छिद्रा ऋजवश्चैव सेचनान्येककर्षकः ।। ६ ।। <br>
एक त्रिंशाङ्गुलं कुर्यात्कालाहे द्विगुणं शतम् ।। <br>
मुखं चाष्टांगुलं तस्य द्व्यंगुले च वरार्थिते ।।७।। <br>
तैजसैः कारयेन्मानं मृन्मये मानमुच्यते ।। <br>
कलशोदकनिर्माणे अमानं नैव योजयेत् ।। ८ ।। <br>
कलशस्थापनं वक्ष्ये यत्र सन्निहिताः सुराः ।। <br>
व्युत्क्रमेण प्रविन्यासे यातुधानो हरेत्किल ।। ९ ।। <br>
यज्ञे साधारणं वक्ष्ये यद्विधानं यथामतम् ।। <br>
स्वस्तिकोपरि विन्यासे संपूर्णस्यार्धमानके ।। 2.2.5.१० ।। <br>
चतुरस्रोत्तरं भित्त्वा चोर्ध्वाधोमानतः समम् ।। <br>
तुर्यसूत्राणि मतिमान्पञ्च पूर्वायतनानि च ।। ११ ।। <br>
मार्जयेत्स्वस्तिकाकारं तुर्यमात्रं यथा भवेत् ।। <br>
स्वस्तिकं जायते तत्र कलशानां तथासनम् ।। १२ ।। <br>
स्योना पृथिवीति मंत्रेण कुर्याद्भूभिपरिग्रहम् ।। <br>
मध्यमानानिकाभ्यां च न्यस्येत्पातालसंमुखम् ।। <br>
ऋषिर्नारायणोऽस्य स्याद्गायत्री देवता रविः ।। १३ ।। <br>
विनियोगः स्थापने च तथा भूमिपरिग्रहः ।। <br>
धान्यमसीति मन्त्रेण धान्यसूक्तं परिस्तवेत् ।। १४ ।। <br>
अस्य मन्त्रस्य च ऋषिर्गौतमः परिकीर्तितः ।। <br>
अनुष्टुप्च भवेच्छन्दो देवतास्य गुरुः स्मृतः ।। १५ ।। <br>
आजिघ्रं कलशं मह्यां स्थापयेत्कलशं ततः ।। <br>
कनिष्ठांगुष्ठकं त्यक्त्वा कुम्भाग्रे उदरेऽपि च ।। १६ ।। <br>
विन्यासश्चैव कर्तव्यस्त्र्यंगुले ब्रह्ममुद्रया ।। <br>
<sup id="cite_ref-1" class="reference"><a href="#cite_note-1">[१]</a></sup>आजिघ्रस्य च मन्त्रस्य ऋषिर्भर्ग उदाहृतः ।। <br>
पंक्तिश्छन्दश्च उद्दिष्टो देवता विष्णुरव्ययः ।। १७ ।। <br>
कलशस्थापने चैव सोमयागे च योजयेत् ।। <br>
पंचनद्येतिमन्त्रेण क्षिपेद्गङ्गाजलं ततः ।। १८ ।। <br>
देवता परमा त्रिष्टुब्देवता सोमभावितः ।। <br>
विनियोगः पल्लवे च विन्यसेत्परिकीर्तितः ।। १९ ।। <br>
याः फलिनीति मंत्रेण प्रदद्यात्सफलाक्षतम् ।। <br>
याः फलिनीति मंत्रस्य ऋषिः कमलसंज्ञकः ।। <br>
त्रिष्टुप्छन्दो गणपतिर्देवता परिकीर्तिता ।। 2.2.5.२० ।। <br>
बदरं नागरं चैव धात्री च पिचुमर्दकम् ।। <br>
जीवंती पीवरं चैव फलान्येतानि वर्जयेत् ।। २१ ।। <br>
हिरण्यगर्भेति ऋचा पञ्चरत्नानि निक्षिपेत् ।। <br>
ऋषिर्हिरण्यगर्भोस्य छन्दस्त्रिष्टुबुदाहृतम् ।। <br>
सविता देवता चास्य रत्नन्यासेति योज येत् ।।२२।। <br>
अमृतीकरणं कुर्याद्दैवशुल्बनमेव च ।। <br>
वरुणस्य त्वेति ऋषिर्वरुणांतरे योजयेत् ।।२३।। <br>
श्रीश्च ते इति मन्त्रेण दद्यात्पुष्पं सचन्दनम् ।। <br>
गन्धद्वारेति मंत्रेण दद्याद्गन्धं विलोडितम् ।। २४ ।। <br>
काण्डादिति च मन्त्रेण दद्याद्दूर्वाक्षतं पुनः ।। <br>
व्रीहयश्चेति मन्त्रेण पञ्च व्रीहींश्च निक्षिपेत् ।।२५।।<br>
तिलाश्च माषा मुद्गाश्च श्यामाकाः शालयः स्मृताः ।। <br>
पञ्च धान्यगणः प्रोक्तः सर्वारिष्टनिषूदनः ।। २६ ।। <br>
इति श्रीभविष्ये महापुराणे मध्यम पर्वणि द्वितीयभागे पञ्चमोऽध्यायः।। ५ ।।<br>
