।। सूत उवाच ।। ।। <br>
वास्तुयागमथो वक्ष्ये बलिमण्डलपूर्वकम् ।। <br>
अंकुरार्पणकं कृत्वा मध्ये कुर्याच्च मंडलम् ।। १ ।। <br>
त्रिहस्ता पिंडिका कार्या चतुरस्रा उदक्प्लवा ।। <br>
प्रादेशमात्र उत्सेधो दर्पणांतर्निभो भवेत् ।। २ ।। <br>
मध्ये संमार्जयेद्विद्वान्पादान्नव यथाक्रमात्।। <br>
कोणे चतुष्पदं ज्ञेयं दिक्षु त्रिपदकं क्रमात् ।। ३ ।। <br>
पञ्चकं युग्मपादेन चतुर्दिक्षु ततः परम् ।। <br>
कोणे चतुष्पदं स्थाप्यं चतुष्कोणे विभावयेत् ।। ४ ।। <br>
चतुष्कोणं बहिः कुर्यात्कोणे चापि चतुष्टयम् ।। <br>
द्वात्रिंशच्च भवेद्बाह्ये चातश्चापि त्रयोदश ।। ५ ।। <br>
चत्वारिंशत्पञ्चयुता मिलित्वा वास्तुदेवताः ।। <br>
शिखी चैवाथ पर्जन्यो जयंतः कुलिशायुधः ।। ६ ।। <br>
सूर्यः सत्यो वृषश्चैव आकाशं वायुरेव च ।। <br>
पूषा च वितथश्चैव गुहान्यश्च यमस्तथा ।।७।।<br>
गन्धर्वो मृगराजस्तु मृगाः पितृगणास्तथा ।। <br>
दौवारिकोऽथ सुग्रीवः पुष्पदन्तो जलाधिपः ।। ८ ।। <br>
असुरः पशुपाशौ च रोगो हि मोक्ष एव च ।। <br>
भल्लाटः सोमसर्पौ च अदितिश्च दितिस्तथा ।। ९ ।। <br>
बहिर्द्वादश इत्येतानीशानादीन्यथाक्रमम् ।। <br>
ईशानादिचतुष्कोणं संस्थितान्पूजयेद्बुधः ।। 2.2.10.१० ।। <br>
आपश्चैवाथ सावित्रो जयो रुद्रस्तथैव च ।। <br>
अर्यमा सविता चैव विवस्वान्विबुधाधिपः ।। ११ ।। <br>
मित्रोऽथ राजयक्ष्मा च सप्तमः पृथिवीधरः ।। <br>
अष्टमस्त्वापवत्सस्तु परिधौ ब्रह्मणः स्मृतः ।। १२ ।। <br>
पूर्वादिषु तथा पूज्या गन्धपुष्पैः पृथग्विधैः ।। <br>
पंचचत्वारिंशदेतच्चरक्या च चतुर्थकम् ।। १३ ।। <br>
मिलित्वा ऊनपञ्चाशदुत्तमा वास्तुदेवताः ।। <br>
नान्यत्र योजयेद्विप्राः प्रासादे च विशेषतः ।। १४ ।। <br>
बहिः कोणे चरक्यादि चरकं च विदारिकाम् ।। <br>
पूतनां च ततः पश्चाद्वायव्ये पापराक्षसीम् ।। १५ ।। <br>
स्वैःस्वैर्मंत्रैश्च गंधाद्यैः पूजयेत्कुसुमादिना ।। <br>
यथोक्तेन बलिं दद्यात्पायसान्नेन वा पुनः।। १६ ।। <br>
रेखाः सर्वत्र शुक्लेन पद्मं रक्तेन भावयेत् ।। <br>
रञ्जयेदेव वर्णेन बहिष्पञ्चरजेन तु ।। १७ ।। <br>
देववर्णानथो वक्ष्ये यथावदनुवर्णिताः ।। <br>
रक्तो गौरस्तथा शोणः सितरक्तः सितस्तथा ।। १८ ।। <br>
पीतः शुक्लश्च धर्मश्च पूषा रक्तः प्रकीर्तितः ।। <br>
श्यामः शुक्रश्च कृष्णश्च पीतः शुक्लो यथाक्रमम् ।। १९ ।। <br>
पीतो भृंगः पुनः शुक्लः कृष्णः शुक्लस्तथैव च ।। <br>
रक्तः शुक्लश्च शोणश्च कृष्णरक्तस्तथैव च ।। 2.2.10.२० ।। <br>
धूम्रपीतो रक्तपीतः शुक्लः कृष्णश्च श्यामकः ।। <br>
रक्तवर्णेन द्वात्रिंशद्दश वर्णाः प्रकीर्तिताः ।। २१ ।। <br>
शुक्लशोणं पुनः श्वेतं सिंदूराभं प्रकीर्तितम् ।। <br>
पांडुरकुंकुमाभं च रक्तं ज्ञेयं च पीतकम् ।। २२ ।। <br>
शुक्लपीतं च श्वेतं च गौरं चेत्यष्टवर्णकम् ।। <br>
पीतं रक्तं च श्यामं च गौरं चेति चतुष्टयम्।। २३ ।। <br>
धरणीमदनं वाद्ये शंभुवर्णादिप्रक्रमात् ।। <br>
शुक्लेन रञ्जयेद्द्वारान्पुरद्वारं च मध्यमे ।। २४ ।। <br>
मध्येंते ऊनपञ्चाशत्सर्वं च वास्तुकर्मणि ।। <br>
चत्वारिंशद्द्वारयुतं गृहदेवकुलेऽपि च ।। २५ ।। <br>
महाकूपे तथा श्वेतो अन्यत्रापि प्रशस्यते ।। <br>
सुलिप्ते च शुचौ देशे सार्धहस्तप्रमाणतः ।। २६ ।। <br>
दश पूर्वायता रेखा दश चैवोत्तरायताः ।। <br>
एकादशीपदं कुर्याद्रेखाभिः पदकेन तु ।। २७ ।। <br>
सर्ववास्तुविभागेन विज्ञेया नवका नव ।। <br>
पदस्थान्पूजयेद्देवांस्त्रिंशत्पञ्चादशदेव तु ।।२८।। <br>
द्वात्रिंशद्बाह्यतः पूज्याः पूज्यागारे त्रयोदश ।। <br>
मध्ये नव पदे ब्रह्मा तस्याप्यष्टौ समीपगाः ।।२९।। <br>
चतुर्दिक्षु षट्पदं तु त्रिपदं तु चतुष्पदम् ।। <br>
पदैकं तु चतुष्कोणे एष वास्तुविनिर्णयः ।। <br>
चरक्यादि ततो हित्वा चत्वारिंशच्च पंचकम्।। ।। 2.2.10.३० ।। <br>
अपरं मण्डलं वक्ष्ये यथावदनुपूर्वशः ।। <br>
नवरेखाप्रयोगेण नवकोष्ठान्प्रकल्पयेत् ।। ३१ ।। <br>
द्विचतुष्कोष्ठकैर्दिक्षु यजेतार्यमणं ततः ।। <br>
विवस्वंतं ततो मित्त्रं महीधरमतः परम् ।। ३२ ।। <br>
कोणेषु कोष्ठद्वंद्वेषु बाह्यादिपरिकीर्तितम् ।। <br>
सावित्रं सवितारं च शक्रमिन्द्रं जयं पुनः ।। ३३ ।। <br>
रुद्रं रुद्रजयं चैव वायुं जृंभकमेव च ।। <br>
पिलिपिच्छं च मेधावी विदारी पूतना तथा ।। ३४ ।। <br>
क्रमादीशानपर्यंतां जयंतः शक्रभास्करौ ।। <br>
सत्योवृषांतरिक्षौ च दिशि प्राच्यामवस्थिताः ।। ३५ ।। <br>
अग्निः पूषा च वितधो यमश्च गृहरक्षकः ।। <br>
गंधर्वो भृंगराजश्च मृगो दक्षिणमाश्रिताः ।। ३६ ।। <br>
निर्ऋतिर्दौवारिकश्च सुग्रीववरुणौ ततः ।। <br>
पुष्पदंतस्वरौ शोषरोगौ प्रत्यग्दिशि स्थिताः ।। ३७ ।। <br>
प्राणवायुश्च नागश्च सोमो भल्लाट एव च ।। <br>
मुद्गलाख्यो दित्यदिती कुबेरस्य दिशि स्थिताः ।। ३८ ।। <br>
मिलित्वा च त्रिपञ्चाशत्तेभ्यः पूर्वे बलिं हरेत् ।। <br>
पिण्याकैः परमान्नैर्वा पूर्वोक्तैर्वा यथा क्रमात्।। ३९ ।। <br>
रक्तमर्यमणं ध्यायेच्चतुर्भिर्बहुभिर्वृतम् ।। <br>
श्वेताश्ववाहनं दिव्यं किरीटैः स्वैर्विभूषितम् ।। 2.2.10.४० ।। <br>
आकृष्णेनेति मन्त्रस्य स्वर्ण ऋषिजगतीछन्दः सवित्रर्यमप्रीतये विनियोगः ।। ४१ ।। <br>
विवस्वंतं पीतवर्णं पीताम्बरधरं शुभम् ।। <br>
मेषस्थं च महाकायं देवगन्धर्वसेवितम् ।।४२।। <br>
एतातविषंतीति मंत्रस्य कर्दम ऋषिः पंक्तिश्छन्दः कमलादेवताविवस्वत्प्रीतये विनियोगः ।। ४३ ।। <br>
मित्रं ध्यायेच्छुक्लवर्णं श्वेतहंसोपरिस्थि तम् ।। <br>
त्रिनेत्रं त्रिभुजं चैव श्वेतांबरधरं शुभम् ।। ४४ ।। <br>
कयानश्चीति मंत्रस्य जयंत ऋषिर्गायत्री छन्दः शङ्करो देवता मित्रप्रीतये विनियोगः ।। ।।४५।। <br>
प्रीतं महीधरं ध्यायेद्वृषभोपरि संस्थिम्।। <br>
त्रिभुजं पद्महस्तं च व्यालयज्ञोपवीतिनम् ।।४६।। <br>
त्र्यम्बकमिति मंत्रस्य गर्गऋषिस्त्रिष्टुप् छन्दो हरो देवता महीधरप्रीतये विनियोगः ।। ४७ ।। <br>
सावित्रीं श्वेतवर्णां च सर्वलक्षणसंयुताम् ।। <br>
द्विभुजां पीतवस्त्रां च श्वेतसिंहासने स्थिताम् ।। ४८ ।। <br>
रक्ताम्बरधरां रक्तां रक्तमालोपशोभिताम् ।। ४९ ।। <br>
तद्वर्षं इति मंत्रस्य गौतम ऋषिर्विराट् छन्दः सूर्यो देवता सवितृप्रीतये विनियोगः ।। 2.2.10.५० ।। <br>
शक्रं ध्यायेत्पीतवर्णं शुक्लकैरावतस्थितम् ।। <br>
सर्वदेवैः स्तूयमानं द्विभुजं पीतवाससम् ।।५१।। <br>
त्रातारमिति मंत्रस्य भार्गव ऋषिस्त्रिष्टुप् छन्दो नरसिंहो देवता इन्द्रजयप्रीतये विनियोगः ।। ५२ ।। <br>
रुद्रं ध्यायेच्छ्वेतवर्णं वृषभारूढविग्रहम् ।। <br>
नागयज्ञोपवीतं च सर्वलक्षणसंयुतम् ।। ५३ ।। <br>
नमस्ते रुद्रेति मंत्रस्य गायत्री छंदस्त्र्यंबको देवता रुद्रप्रीतये विनियोगः ।। ५४ ।। <br>
रक्तं रुद्रं जयं ध्यायेद्रक्तपद्मोपरि स्थितम् ।। <br>
रक्तश्यामांबरधरं द्विभुजं रक्तवाससम् ।। ५५ ।। <br>
त्र्यंबकमिति मन्त्रस्य गायत्रीच्छन्दो महेशो  देवता रुद्रजयप्रीतये विनियोगः ।। ५६ ।। <br>
अपि श्वेतं ततो ध्यायेद्वराभयकरं परम् ।। <br>
सर्वलक्षणसंपन्नं श्वेतपद्मोपरि स्थितम् ।। ५७ ।। <br>
ईशान इति मंत्रस्य मरीचिर्ऋषिः पंक्तिच्छन्दो वायुर्देवता अपां प्रीतये विनियोगः।। <br>
आपवत्सं पीतवर्णं मेषारूढं चतुर्भुजम् ।।५८।। <br>
पद्मशंखधरं वामे वराभयकरं परम् ।। ५९।। <br>
वरुणस्योत्तंभनमसीति मन्त्रस्य नरोत्तम ऋषिर्विराट् छन्दो वरुणो देवता आवयः   प्रीतये विनियोगः ।।2.2.10.६०।। <br>
कोणसूत्रस्योभयतः श्वेतकोष्ठद्वये पुनः।।<br>
शर्वं ध्यायेद्रक्तवर्णं वृषभोपरि संस्थितम् ।।६१।।।। <br>
द्विभुजं च त्रिनेत्रं च जटाभारोपशोभितम् ।।६२।। <br>
माला स्वाहेति मंत्रस्य भार्गव ऋषिर्गायत्रीछन्दो महादेवो देवता शर्वप्रीतये विनियोगः।।।६३। <br>
गुहं ध्यायेत्पीतवर्णं पीतपद्मासनस्थितम ।। <br>
नानाभरणशोभाढ्यं कुण्डलाद्यैरलङ्कृतम् ।। ६४ ।। <br>
स बोध इति मन्त्रस्य अगस्तिर्ऋषिर्गायत्री छन्दो हरो देवता गुहप्रीतये विनियोगः ।। ६५ ।। <br>
अर्यम्णं द्विभुजं रक्तं रक्तमाल्योपशोभितम्।। <br>
रक्तपद्मासनस्थं च देवगन्धर्वसेवितम् ।। ६६ ।। <br>
वातो वारेति मंत्रस्य काश्यप ऋषिरनुष्टुप्छन्दो वायुर्देवता अर्यमप्रीतये विनियोगः।।६७।। <br>
ध्यायेच्च जम्भकं श्वेतं द्विभुजं कुटिलाननम् ।। <br>
करालवदनं घोरं वराहोपरि संस्थितम् ।। ६८ ।। <br>
कुविदोगवय इति मन्त्रस्य विश्वामित्र ऋषिर्जगती छन्दः सोमो देवता जंभकप्रीतये विनियोगः ।।६९।। <br>
पिलपिच्छं रक्तवर्णं रक्तमाल्यैरलङ्कृतम् ।। <br>
रक्तपद्मासनस्थं च रक्ताभरणशोभितम् ।। 2.2.10.७० ।। <br>
देवस्य हेति मन्त्रस्य पंक्तिश्छंदः शची देवता पिलपिच्छप्रीतये विनियोगः ।। ७१ ।। <br>
पीतां च चरकीं ध्यायेद्रक्तमाल्यैरलंकृताम् ।। <br>
सुचारुवदनां भव्यां गुञ्जाहारोपशोभिताम् ।। ७२ ।। <br>
तद्वर्षं इति  मन्त्रस्य जटिल ऋषिर्बृहती छन्दो भवो देवता चरकीप्रीतये विनियोगः ।। ७३ ।। <br>
श्यामां विदारिकां ध्यायेत्त्रिनेत्रां च चतुर्भुजाम्।। <br>
नानागणयुतां देवीं पङ्कजद्वयधारिणीम् ।। ७४।। <br>
श्रीश्च ते इति मन्त्रस्य वरुण ऋषिर्नृसिंहो देवता विदारिकाप्रीतये विनियोगः ।। ७५ ।। <br>
रक्तां च पूतनां ध्यायेत्पङ्कजस्थां सुशोभनाम् ।। <br>
सर्वाभरणसंपन्नां सर्वालंकारशोभिताम् ।। ७६ ।। <br>
मयि गृह्णामीति मंत्रस्य विवस्वानृषिर्नारायणो देवता पूतनाप्रीतये विनियोगः ।। ७७ ।। <br>
पूर्वादिदिक्षु सर्वासु सार्धाद्यंतपदेषु च ।। <br>
ईशानं जटिलं श्वेतं शूलहस्तं महाभुजम् ।।७८।। <br>
त्रिनेत्रं वृषभारूढं नागहारो पशोभितम् ।। ७९ ।। <br>
आयुःशीर्षाण इति मंत्रस्य वामदेव ऋषिर्बृहती छन्दो धरणीधरो देवता ईशानप्रीतये विनियोगः ।। 2.2.10.८० ।। <br>
रक्तं ध्यायेच्च पर्जन्यं द्विभुजं पीतवाससम् ॥ <br>
दक्षिणे परशुं ध्यायेदोंकारं च तथापरे ॥ ८१॥ <br>
कयानश्चेति मन्त्रस्य धर्म ऋषिर्बृहती छन्दो भवो देवता पर्जन्य प्रीतये विनियोगः ॥८२।। <br>
जयन्तं श्वेतं श्वेतवृषभारूढं ध्यात्वा।। <br>
मानस्तोकेति मन्त्रस्य शक्त्यृषिस्त्रिष्टुप्छन्दः शङ्करो देवता जयंतप्रीतये विनियोगः ॥ ८३ ॥  <br>
शुक्लं पीतं द्विभुजमैरावतस्थं वज्रधरं ध्यात्वा मूलबीजेन स्थापयेत् ।। ८४ ।। <br>
भास्करं रक्तद्विभुजं रक्ताश्वस्थं ध्यात्वा मायाबीजेन पूजयेत् ।।८५।। <br>
सत्यं च द्विभुजं श्वेतं त्रिनेत्रं पीतवाससं मन्दकुंदबीजेन पूजयेत्।। <br>
वृषं पीतं वृषभारूढमाकाशबीजेन पूजयेत् ।।८६।। <br>
ऋक्षं नीलं चतुर्भुजं महिषारूढम् ।। <br>
आच्छीम इति मन्त्रस्य होता यक्ष ऋषिस्त्रिष्टुप्छन्दः शंकरो देवता ऋक्षप्रीतये विनियोगः ।। ८७ ।। <br>
अग्निमारभ्य पूजयेत् ।। <br>
अग्निं रक्तं सप्तजिह्वं रक्तवाससं पिङ्गाक्षं ध्यात्वा ।। <br>
अग्निदूतमिति मंत्रस्य भरद्वाज ऋषिस्त्रिष्टुच्छन्दः शंकरो देवता अग्निप्रीतये विनि योगः ।। ८८ ।। <br>
वितथं रक्तमजवाहनं द्विभुजं ध्यात्वा गायत्र्या पूजयेत् ।। ८९ ।। <br>
गायत्र्या विश्वामित्र ऋषिर्गायत्रीछन्दः सविता देवता वितथप्रीतये विनियोगः ।।2.2.10.९०।। <br>
यमं कृष्णमहिषारूढं दण्डहस्तं ध्यायेत् ।। <br>
अच्छिय इति मन्त्रस्य त्रिष्टुप्छन्दो भवानी देवता यमप्रीतये विनियोगः ।।९१।। <br>
गृहे क्षेत्रं रक्तमूर्ध्वकेशं महाभुजं रक्तवाससं ध्यात्वा वह्निबीजेन पूजयेत् ।।९२।। <br>
गन्धर्वं श्वेतं द्विभुजं पद्मासनस्थं ध्यात्वा यमबीजेन पूजयेत् ।।९३।। <br>
भृङ्गराजं रक्तसिंहासनारूढं दिव्ययज्ञोपवीतिनं ध्यायेत् ।। ९४ ।। <br>
होता यस्केति मन्त्रस्य भार्गव ऋषिर्गायत्रीछन्दो यशो देवता भृंगराजप्रीतये विनियोगः ।। ९५ ।। <br>
मृगं पीतं मृगारूढं पीतवाससं ध्यात्वा ।। <br>
कदाचनेति मन्त्रस्य वामदेवऋषिर्बृहती छन्दो वामदेवो देवता मृगप्रीतये विनियोगः ।।९६।। <br>
नैर्ऋतार्द्धपदेषु च ।। <br>
निर्ऋतिं पीतं श्वेतं पद्मासनस्थं ध्यात्वा ।। <br>
कैदाचनेति मन्त्रस्य पंक्तिश्छन्दः सविता देवता निर्ऋतिप्रीतये विनियोगः ।।९७।। <br>
नैर्ऋतार्द्धपदेषु च दौवारिकं श्वेतशरभारूढं त्रिनेत्रं सर्वाभरणभूषितं ध्यात्वा ।। <br>
होतस्वेति मन्त्रस्य नरसिंहऋषिर्बृहती छन्दो गणेशो देवता दौवारिकप्रीतये विनियोगः ।। ९८ ।। <br>
श्यामं सुग्रीवं कृष्णमेषारूढं पीतवाससं ध्यात्वा ।। <br>
स्वादित्येति मन्त्रस्य त्रिष्टुप्छन्दो वामनो देवता सुग्रीवप्रीतये विनियोगः ।। ९९ ।। <br>
सुमित्रिया न इति मन्त्रस्य कन्दर्पऋषिः पङ्क्तिश्छन्दः सूर्यो देवता वरुणप्रीतये विनियोगः ।। 2.2.10.१०० ।। <br>
पुष्पदंतं पीतं मेषारूढं पीतवाससं ध्यात्वा ।। <br>
या ओषधीरिति मन्त्रस्य मन्मथ ऋषिर्जगती छन्दो वायुर्देवता पुष्पदंतप्रीतये विनियोगः ।। १०१ ।। <br>
असुरं कृष्णं कृष्णमाल्यैरलंकृतं कृत्वा ।। <br>
आकृष्णेति मन्त्रस्य हिरण्यवर्ण ऋषिर्जगती छन्दः सविता देवता असुरप्रीतये विनियोगः ।। ।। १०२ ।। <br>
असुरं कृष्णं नागहारान्वितं पद्मासनस्थं ध्यात्वा ।। <br>
आब्रह्मन्निति मंत्रस्य नलिन ऋषिस्त्रिष्टुप्छन्दो भवानी देवता सोमप्रीतये विनियोगः ।। १०३ ।। <br>
रोगं कृष्णं नीलेन्दीवरधरं श्वेतवृषभारूढं ध्यात्वा ।। <br>
नमस्ते रुद्र इति मन्त्रस्य नारद ऋषिः पंक्तिश्छन्दः श्रीर्देवता रोगप्रीतये विनियोगः ।। १०४ ।। <br>
वायुकोणादारभ्य पूजयेत् ।। <br>
वायुं धूम्रवर्णं ध्वजहस्तं मृगारूढं ध्यात्वा ।। <br>
देवा इति मन्त्रस्य बृहती छन्दो यमो देवता नागप्रीतये विनियोगः ।। १०५ ।। <br>
श्वेतं सोमं श्वेतवर्णासनस्थं ध्यात्वा भद्रबीजेन पूजयेत् ।। ।। १०६ ।। <br>
रक्तं भल्लाटं पीतवाससं ध्यात्वा वह्निबीजेन पूजयेत् ।। <br>
पीतवाससमजवाहनं हारकेयूरान्वितं वायुबीजेन मंदराद्यैः पूजयेत् ।। ।। १०७ ।। <br>
रक्तां दितिं नागहारान्वितां रक्तपद्मासनस्थां ध्यात्वा ।। <br>
मानार्थं इति मन्त्रस्येति पूजयेत् ।। १०८ ।। <br>
मानो त्वा इति मंत्रस्य भार्गव ऋषिः पंक्तिश्छन्दः पृथिवी देवता दितिप्रीतये विनियोगः ।। १०९ ।। <br>
अदितिं पीतवर्णां सिंहारूढां पीतांबरधरां ध्यात्वा ।। <br>
हिरण्यवर्ण इति मंत्रस्य जनार्दन ऋषिर्बृहती छन्दः सोमो देवता अदितिप्रीतये विनियोगः ।। 2.2.10.११० ।। <br>
एवं यथा विधायाथ होमं कुर्याद्यथाविधि ।। <br>
होमांते दक्षिणां दद्यात्काञ्चनं हेमसंयुतम् ।। १११ ।। <br>
तडागयागपक्षे तु सुवर्णं चार्धमेव वा ।। ११२ ।। ।। <br>
इति श्रीभविष्ये महापुराणे मध्यमपर्वणि द्वितीयभागे दशमोऽध्यायः ।। १० ।।<br>
