॥ सूत उवाच ॥ ॥ <br>
दैवं वा पैतृकं कर्म कालमाश्रित्य वर्तते ॥ <br>
काले तान्येव कर्माणि फलं यच्छंति कुर्वताम् ॥ १ ॥ <br>
मुहुर्बाल्ये कर्मफलं त्रिकालेऽपि न विद्यते ॥ <br>
व्ययो वा मुख्यभावेन फलदः कर्मशालिनाम् ॥ २ ॥ <br>
कालस्तु गुणभावेन सर्वकालाश्रिता क्रिया ॥ <br>
न कालेन विना किञ्चित्त्रिषु लोकेषु जायते ॥ ३ ॥<br>
अतः कालं प्रवक्ष्यामि निमित्तं कर्मणामिह ।<br>
काले ह्यमूर्तिर्भगवानेक एव तु यद्यपि ॥ <br>
तथाप्युपाधिभेदेन भिद्यते कालभेदिभिः ॥४॥ <br>
तिथिनक्षत्रवारादौ रात्रियोगादयोपि ये ॥ <br>
तेऽपि कालाः पक्षमासराशिवर्षांतरेऽपि च ॥ <br>
साधनानि भवन्त्येते स्वातन्त्र्येण न कस्यचित् ॥५॥<br>
धर्मस्य वाप्यधर्मस्य मुख्यो व्यापार एव सः ॥ <br>
तिथ्यादिकालभावेषु निषिद्धं निहितं हि तत् ॥ ६ ॥ <br>
पालयन्स्वर्गमाप्नोति हित्वा प्राप्नोत्यधोगतिम् ॥ <br>
साधयंत्यपि कर्माणि परस्परमवेक्ष्यते ॥ ॥ ७ ॥ <br>
कालभागो निःसहायो येऽपि स्युः कर्मसाधनाः ॥<br>
तिथौ पूर्वाह्णव्यापिन्यां कुर्वीत कर्म वैदिकम् ॥ ८ ॥ <br>
एकोद्दिष्टं तु मध्याह्नव्यापिन्यां हि समाचरेत्॥ <br>
पराह्णव्यापिनीं प्राप्य तिथिं कुर्यात्तु पार्वणम् ॥ ९ ॥ <br>
न तु पूर्वाह्णमध्याह्नपराह्णेषु यथोचितम् ॥ <br>
अप्रधाने तु कुर्वीत कर्म दैवादिकं च यत्॥2.2.7.१०॥ <br>
एको हि कालः प्रातस्तु वृद्धिश्राद्धादिसाधने ॥ <br>
नापेक्षते साहाय्यं तत्तिथ्यादिविषुवादिषु ॥११॥ <br>
देवेभ्यो ब्रह्मणा दत्तः पूर्वाह्णस्तिथिभिः सह ॥ <br>
पितृभ्यो ह्यपराह्णस्तु पार्वणं तु परं विना ॥ १२ ॥ <br>
पूर्वाह्णमात्रसंप्राप्तौ ततो देवान्प्रपूजयेत् ॥ <br>
पूर्वाह्णस्पर्शमात्रेऽपि तिथिखण्डेन चार्पयेत् ॥१३॥ <br>
खर्वा दर्पा तथा हिंस्रा तिथिश्च त्रिविधा भवेत् ॥ <br>
खर्वादि लंघयेत्तुल्या दर्पा भवति वर्द्धिता ॥१४॥ <br>
हिंस्रा तु क्षयजा ज्ञेया कालभेदेन गृह्यते ॥ <br>
खर्वा दर्पा परे ग्राह्या हिंस्रा ग्राह्या तु पूर्वतः ॥ १६॥ <br>
शुक्लपक्षे परा ग्राह्या कृष्णे पूर्वा प्रशस्यते ॥ <br>
स्नानदानव्रते चैव विषयोगो निदर्शितः ॥ १७ ॥ <br>
तिथौ चोदेति सविता कालमात्रं च वा यदि ॥ <br>
अन्यापि सैव विज्ञेया तिथिस्तस्मिन्नहर्निशम् ॥ १६ ॥ <br>
यथावास्ते रविर्भाति घटिका दश वापि वा॥<br>
सा तिथिस्तदहोरात्रं व्यपदेश्या न चेतरा॥१९॥ <br>
शुक्ले वा यदि वा कृष्णे खर्वा दर्पा तिथिश्च या ॥<br>
ययास्तं सविता याति पितृकार्ये च सा तिथिः ॥ 2.2.7.२० ॥ <br>
दिनद्वयेऽपि कुतपे अस्तगां तिथिमाश्रयेत् ॥ <br>
श्राद्धकालादिकं यत्र तत्र श्राद्धं विधीयते ॥ <br>
व्रते च वृद्धिगामिन्यां यत्रोदयो रवेर्भवेत् ॥२१॥ <br>
अमावास्यपार्वणे च सा तिथिः पितृपूजने ॥ <br>
अमावस्यामृतस्यैव पार्वणं यत्र कुत्रचित् ॥२२॥ <br>
अस्तगामितिथिर्यत्र सा तिथिः पितृमंदिरम्॥<br>
एकोद्दिष्टं चरेत्तत्र नोदये च कदाचन॥२३॥<br>
शुक्लपक्षे च कृष्णे च यो योगः परपूर्वयोः॥ <br>
पूर्वेद्युर्वा परेद्युर्वा त्रिसंध्यव्यापिनी तिथिः॥ <br>
सा पूज्या च स्वकृत्येषु पक्षयोरुभयोरपि ॥२४॥ <br>
पूज्या हि व्यस्तं संत्यज्य पूर्वं चैकादशीयुगम् ॥ <br>
द्वितीया वह्निना युक्ता चतुर्थी पंचमीयुता ॥ ॥ २५ ॥ <br>
एता उपोष्यास्तिथयः पुण्याः स्युर्धर्मवेदिभिः ॥ <br>
एतद्व्यस्तास्तु पुण्यानि घ्नंति पूर्वकृतान्यपि ॥ २६ ॥ <br>
बाणेन विद्धा या षष्ठी मुनिविद्धा तथाष्टमी ॥ <br>
दशम्येकादशीविद्धा त्रयोदश्या चतुर्दशी ॥ २७ ॥ <br>
अमावास्या भूतविद्धा नोपोष्या मुनिनापि च ॥ <br>
हंति पुत्रकलत्राणि धनानि समुपोषिता ॥ २८ ॥ <br>
विद्धा ये नाभिनिन्द्याः स्युर्युक्तास्तेनाभिनन्दिताः ॥ <br>
व्यस्तस्य संभवे युग्मं विद्धा भवति सर्वशः ॥२९॥ <br>
तामस्तां तु तिथिं प्राप्य युग्मान्यपूज्यतामियुः ॥ <br>
युग्मानि च दिवायोगे ग्राह्याणि व्यस्तनिंदनम् ॥ 2.2.7.३० ॥ <br>
नक्तादिव्रतयोगे तु दिवासंवर्द्धमर्करान् ॥ <br>
रात्रियोगश्चतुर्थ्योस्तु विशिष्य परिगृह्यते ॥ ३१ ॥ <br>
रात्रियोगं विनापि स्यादेकादश्यादिकं व्रतम् ॥ <br>
नक्तं जागरणं चैव विनायोगेऽपि शस्यते ॥ ३२ ॥ <br>
एकादश्युपवासं तु द्वादशीयोगतश्चरेत् ॥ <br>
दिवायोगे तु संपूर्णां त्यजेदुभयपूर्वतः ॥ ३३ ॥ <br>
रात्रियोगे तु संपूर्णा सोपास्यैकादशी सदा ॥ <br>
सप्तमी शुक्ल पक्षेऽपि पूज्या षष्ठ्या समन्विता ॥ ३४ ॥ <br>
निशि तु स्याद्यदा षष्ठी सप्तमी नवमी दिवा ॥ <br>
उपोष्य केवलां षष्ठीं तोषयेद्भास्करं नरः ॥ ३५ ॥ <br>
एवं त्रयोदशीं कृष्णां विधिप्राप्तां विना द्विजाः ॥ <br>
उपोष्य पार्वतीनाथं तोषयेद्यश्च केवलम् ॥३६ ॥ <br>
दिवा त्रयोदशीयुक्ता कृष्णोपोष्या चतुर्दशी ॥ <br>
परेणापि चतुर्दश्या न तु कुर्यादमातिथौ ॥३७॥ <br>
त्रिसंध्यव्यापिनी प्राप्य यदि कुर्यादुपौषणम् ॥ <br>
पारणं तु सिनीवाल्यां चतुर्दश्यामुपोषयेत्॥३८॥ <br>
चतुर्दशीमतिक्रम्य सिनीवाल्यां तु पारणात्॥ <br>
व्रतानि तस्य नश्यंति प्राकृतानि चतुर्दशीम् ॥३९॥ <br>
सप्तमी ललिता भाद्रे शक्तोत्थानं च वारुणी ॥ <br>
पूज्याश्चैताः पराः कुर्यात्त्रिसंध्यव्यापिनीष्वपि ॥2.2.7.४०॥ <br>
त्रिसंध्याव्यापिनी पूर्वे परतो वर्द्धते यदि ॥ <br>
सऋक्षा ऋक्षयोगे तु ऋक्षाभावे परा युता॥४१॥ <br>
ऋक्षाभावे परा ग्राह्या त्रिसंध्यव्यापिनीष्वपि ॥ <br>
श्रावणे चाद्यपादे तु प्रशस्ता शक्रपूजने ॥४२॥ <br>
अभावे चोत्तराषाढा धनिष्ठा च विशिष्यते ॥ <br>
दण्डार्धं दण्डमेकं वा तदर्धं पलमेव वा ॥४३॥ <br>
उदये संयुता ग्राह्या सा तिथिश्चोत्तमा भवेत् ॥ <br>
त्रिसंध्यव्यापिनीं हित्वा पूज्या शुक्लाष्टमी परा ॥४४॥ <br>
रविचक्रवता ग्राह्या रथे तिथ्यादेरपि च ॥ <br>
त्रिसंध्यव्यापिनी या तु पलमेकं परे दिने ॥४५॥ <br>
अपरेऽपि च सर्वत्र हलानां वाहनं त्यजेत्॥ <br>
शुक्लैकादश्यमावास्यासंक्रान्त्यां श्राद्धवासरे ॥४६॥ <br>
नराश्वगोगजादीनां वाहनात्पातकी भवेत् ॥४७॥ <br>
कर्तुर्गोमहिषादीनां गर्दभोष्ट्रखरस्य च ॥ <br>
न वाहयेद्दास दासी वाहनेनास्ति दूषणम् ॥ ४८ ॥ <br>
बहुकालिकयज्ञे च यज्ञश्राद्धे तथैव च ॥ <br>
ग्रामांतरे न दोषः स्याद्दिवि नद्यंतरेऽपि च ॥ ४९ ॥ <br>
नित्यश्राद्धेऽप्यम्बुघटे यच्छ्राद्धं मासिकं भवेत् ॥ <br>
तत्र गोमहिषादीनां वाहने नास्ति दूषणम् ॥ 2.2.7.५० ॥ <br>
कुर्यादंबुघटश्राद्धं न कालनियमं क्वचित् ॥ <br>
न चान्ननियमं कुर्यादश्मपात्रं च वर्जयेत् ॥ ५१ ॥ <br>
तैजसैर्निर्मितं कुम्भमथ वा वृक्षपत्रजम् ॥ <br>
न योजयेन्मृन्मयं च शूद्राणां मृन्मये विधिः ॥ ५२ ॥ <br>
निवेदयेच्च मासांते मृन्मयं वृक्षमूलके ॥ <br>
आस्फालयेत्परेणैव न वस्त्रं तु कथञ्चन ॥ <br>
पर्वश्राद्धे दैवलकं तथा रण्डाश्रमं त्यजेत् ॥ ५३ ॥ <br>
मातापितृपरित्यागी तैलहव्यादिविक्रयी ॥ <br>
चत्वारिंशदुत्सवानां साष्टानां च चरेद्यदि ॥ ५४ ॥ <br>
स्त्रिया विमुच्यते कश्चित्स तु रण्डाश्रमी मतः ॥ <br>
अष्टचत्वारिंशदब्दं वयो यावन्न पूर्यते ॥ ५५ ॥ <br>
पुत्रभार्यावियुक्तस्य नास्ति यज्ञाधिकारिता ॥ ५६ ॥ <br>
यां तिथिं समनुप्राप्य समुदेति दिवाकरः ॥ <br>
स्नानाध्ययनदानेषु सा तिथिः सकला स्मृता ॥ ५७ ॥ <br>
ययास्तं सविता याति कृष्णपक्षे तु सा तिथिः ॥ <br>
पितॄणां सकला ज्ञेया स्नानदानादिकर्मसु ॥ ॥ ५८ ॥ <br>
सप्तमी शुक्लपक्षे या यावदिच्छेच्च खण्डिता ॥ <br>
आद्यभागे रवेः षष्ठ्यां परादौ याष्टमीयुता ॥ <br>
यद्यखण्डा भवेत्सैव तदा ज्ञेया भवात्मिका ॥ ५९ ॥ <br>
माघमासेन साप्येवं पूर्वेण रवितोषिणी ॥ <br>
मन्वंतरा परेणैव स्नानपानादिकर्मसु ॥ 2.2.7.६० ॥ <br>
इति श्रीभविष्ये महापुराणे मध्यमपर्वणि द्वितीयभागे सप्तमोध्यायः ॥ ७ ॥<br>
