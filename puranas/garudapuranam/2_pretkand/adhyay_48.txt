श्रीगरुडमहापुराणम् ४८<br>
तार्क्ष्य उवाच  ।<br>
ये मर्त्यलोके निवसन्ति मानवास्ते सर्वजातौ निधनं प्रयान्ति  ।<br>
काले स्वकीये निजपुण्यसंख्यया वदन्ति लाक कथस्व तन्मे  ॥ २,४८.१ ॥<br><br>
गच्छन्ति मार्गेण सुदुस्तरेण विधातृनिष्पादितवर्त्मनि स्थिताः  ।<br>
केनैव पुण्येन मुदं प्रयान्ति तिष्ठन्ति केनैव कुलं बलं वयः  ॥ २,४८.२ ॥<br><br>
सूत उवाच  ।<br>
श्रुत्वाथ देवो गरुडं त्ववोचत्स्मृत्वा वपुः कर्मभयञ्च रूपम्  ।<br>
सृष्टा धरा येन चराचरं जगत्स येन शस्ता विहितो यमो विभुः  ॥ २,४८.३ ॥<br><br>
श्रीभगवानुवाच  ।<br>
धर्मार्थकामं चिरमोक्षसञ्चयमन्यं द्वितीयं यममार्गगामिनाम्  ।<br>
प्रविश्यचाङ्गुष्ठसमे स तत्र वै तं प्राप्य देहं स्वमन्दिरम्?  ॥ २,४८.४ ॥<br><br>
गृहीतपाशो रुदते पुनः पुनर्देशे सुपुण्ये द्विज देहसंस्थितः  ।<br>
देवेन्द्रपूजा पितृदेवतृप्तिदं मोहान्न चेष्टं न च पुत्त्रसन्ततिः  ॥ २,४८.५ ॥<br><br>
न मेऽस्ति बन्धुर्यममार्गगामिनो मया न कृत्यं द्विजदेहलिप्सया  ।<br>
सम्प्राप्य विप्रत्वमतीव दुर्लभं नाधीतवान्वेदपुराणसंहिताः  ।<br>
प्राप्तं सुरत्नं करसंस्थितं गतं देहन्क्वचिन्निस्तर यत्त्वया कृतम्  ॥ २,४८.६ ॥<br><br>
यः क्षत्त्रियो बाहुबलेन संयुगे ललाटदेशाद्रुधिरं मुखे पपौ  ।<br>
तत्सोमपानं हि कृतं महामखे जीवन्मृतः सोऽपि हि याति मुक्तिक् ॥ २,४८.७ ॥<br><br>
स्थानान्यनेकानि कृतानि तानि पीतान्यनेकान्यपि गर्हितानि  ।<br>
शस्त्रं गृहीत्वा समरे रिपूणां यः संमुखं याति स मुक्तपापः  ॥ २,४८.८ ॥<br><br>
क्षत्त्रान्वयो वापि विशोन्वयो वा शूद्रान्वयो वापि हि नीचवर्णः  ।<br>
संग्रामदेवद्विजबालघाती स्त्रीवृद्धहा दीनतपस्विहन्ता  ॥ २,४८.९ ॥<br><br>
उपद्रुतेष्वेषु पराङ्मुखो यः स्युस्तस्य देवाः सकलाः पराङ्मुखाः  ।<br>
तिलोदकं नैव पिबन्ति पूर्वे हुतं न गृह्णाति हुताशनोपि तत् ॥ २,४८.१० ॥<br><br>
द्वेषाद्भयाद्वा समरे समागते शस्त्रं गृहीत्वा परसैन्यसंमुखः  ।<br>
न याति पक्षीन्द्र मृश्च पश्चात्क्षात्त्रं बलं तस्य गतं तथैव  ।<br>
द्विजाय दत्त्वा कनकं महीमिमां भूयः स पश्चाद्भवतीह लोके  ॥ २,४८.११ ॥<br><br>
दानं प्रदत्तं ग्रहणे द्विजेन्द्रे स्नानं कृतं तेन सदा सुतीर्थे  ।<br>
गत्वा गयायां पितृपिण्डदानं कृतं सदा यो म्रियते तु युद्धे  ॥ २,४८.१२ ॥<br><br>
यः क्षात्त्रदेहन्तु विहाय शोचते रणाङ्गणे स्वामिवधे च गोग्रहे  ।<br>
स्त्रीबालघाते पथि सार्थहेतवे मया स्वकोशं न हतं न पातितम्  ॥ २,४८.१३ ॥<br><br>
वैश्यः स्वकर्माणि विशोचते तदा गृहीतपाशो न मयापि सञ्चितम्  ।<br>
सत्यं न चोक्तं क्रय विक्रयेण मोहाद्विमूढेन कुटुम्बहेतवे  ॥ २,४८.१४ ॥<br><br>
शूद्रं वपुः प्राप्य यशस्करं सदा दानं द्विजेभ्यो न कृतं द्विजार्चनम्  ।<br>
च्दृदद्यत्दद्वड्ढ ढद्धदृथ्र्ददृध्ड्ढथ्र्डड्ढद्ध<br>
जलाशयो नैव कृतो धरातले असंस्कृतो विप्रवरो न संस्कृतः  ॥ २,४८.१५ ॥<br><br>
त्यक्त्वा स्वकर्माणि मदेन सुस्थितं मया सुतीर्थे स्ववपुर्न चोज्झितम्  ।<br>
धर्मोर्जितो नैव न देवपूजनं कृतं मया चैव विमुक्तिहेतवे  ॥ २,४८.१६ ॥<br><br>
देहं समासाद्य तथैव पिण्डजं वर्णांस्तथैवान्त्यजम्लेच्छसंज्ञितान्  ।<br>
मरुन्मयं देहमिमे विशन्ति नैवेहमानाः पथि धर्मसंकुले  ॥ २,४८.१७ ॥<br><br>
परस्परं धर्मकृन्तं स्वकीयं सम्पाद्य लक्ष्यं पथि सञ्चरन्त्स्वम्  ।<br>
पक्षीन्द्र वाक्यानि शृणुष्व तानि मनोरमाणि प्रवदन्ति यानि  ॥ २,४८.१८ ॥<br><br>
सारा हि लोकेषु भवेत्त्रिलोकी द्वीपेषु सर्वेषु च जम्बुकाख्यम्  ।<br>
देशेषु सर्वेष्वपि देवदेशः जीवेषु सर्वेषु मनुष्य एव  ॥ २,४८.१९ ॥<br><br>
वर्णाश्च चत्वार इह प्रशस्ताः वर्णेषु धर्मिष्ठनराः प्रशस्ताः  ।<br>
धर्मेण सौख्यं समुपैति सर्वं ज्ञानं समाप्नोति महापथे स्थितः  ॥ २,४८.२० ॥<br><br>
देहं परित्यज्य यदा गतायुः पक्षिन् स्थितोऽहं कृमिकीटसंस्थितः  ।<br>
सरीसृपोऽहं मशको विनिर्मितश्चतुष्पदोऽहं वनसूकरोऽहम्  ॥ २,४८.२१ ॥<br><br>
सर्वं विजानाति हि गर्भसंस्थितो जातश्च सद्यस्तदिदञ्च विस्मरेत् ।<br>
यच्चिन्तितं गर्भसमागतेन वै बालो युवा वृद्धवया बभूव  ॥ २,४८.२२ ॥<br><br>
मोहाद्विनाष्टं यदि गर्भचिन्तितं स्मृतं पुनर्मृत्युगते चदेहे  ।<br>
तस्मिन्प्रनष्टे हृदि चिन्तितं गतं स्मृतं पुनर्गर्भगते च देहे  ॥ २,४८.२३ ॥<br><br>
तस्मिन्प्रनष्टे हृदि चिन्तितं पुनर्मया स्वकोशे परवञ्चनं कृतम्  ।<br>
द्यूतैश्छलेनापि च चौर्यवृत्त्या धर्मं व्यतिक्रम्य शरीररक्षणे  ॥ २,४८.२४ ॥<br><br>
कृच्छ्रेण लक्ष्मीः समुपार्जिता स्वयं मया न भुक्तं मनसेप्सितं धनम्  ।<br>
ताम्बूलमन्नं मधुरं सगोरसं दत्त्वाग्निदेवातिथिबन्धुवर्गे  ॥ २,४८.२५ ॥<br><br>
सोमग्रहे सूर्यसमागमेपि वा न सेवितं तीर्थवरिष्ठमुत्तमम्  ।<br>
कोशं स्वकीयं मलमूत्रपूरितं देहिन्क्वचिन्निस्तर यत्त्वया कृतम्  ॥ २,४८.२६ ॥<br><br>
मया न दृष्टा न नता न पूजिता त्रैविक्रमी मूर्तिरिह स्थिता भुवि  ।<br>
प्रभासनाथो न च भक्तिसंस्तुतो देहिन्क्वचिन्निस्तर यत्त्वया कृतम्  ॥ २,४८.२७ ॥<br><br>
गत्वा वरिष्ठे भुवि तीर्थसन्निधौ धनं न दत्तं विदुषां करे मया  ।<br>
आप्लुत्य देहं विधिना द्विजे गुरौ दिहिन्क्वचिन्निस्तर यत्त्वया कृतम्  ॥ २,४८.२८ ॥<br><br>
न मातृपूजा न च विष्णुशङ्करौ गणेशचणड्यौ न च भास्करोऽपि वा  ।<br>
यञ्चोपचारैर्बलियुक्तचन्दनैर्देहिन्क्वचिन्निस्तर यत्त्वया कृतम्  ॥ २,४८.२९ ॥<br><br>
लब्धा मया मानवदेवतोपमा मोहाद्गता सर्वमिदञ्च पार्थिव  ।<br>
गतिं न वीक्षेत स वै विमूढधीर्देहिन्क्वचिन्निस्तर यत्त्वया कृतम्  ॥ २,४८.३० ॥<br><br>
एतानि पक्षिन्मनसा विचिन्त्य वाक्यानि धर्मार्थयशस्कराणि  ।<br>
मुक्तिं समायान्ति मनुष्यलोके वसन्ति ये धर्मरताः सुदेशे  ॥ २,४८.३१ ॥<br><br>
इति ब्रुवाणैर्यमधूतवर्गैर्विहन्यते कालमयैश्च मुद्गरैः  ।<br>
हा दैव हा दैव इति स्मरन् वै धनं न दत्तं स्वयमर्जितं यत् ॥ २,४८.३२ ॥<br><br>
न भूमिदानं न च गोप्रदानं न वारिदानं न च वस्त्रदानम्  ।<br>
फलं सताम्बूलविलेपनं वा त्वया न दत्तं भुवि शोचसे कथम्  ॥ २,४८.३३ ॥<br><br>
पिता मृतस्ते च पितामहः सा यया धृतो वाप्युदरे स्वकीये  ।<br>
मृतोऽप्यसौ बन्धुजनः समस्तो दृष्टं त्वया सर्वमिदं गतायः  ॥ २,४८.३४ ॥<br><br>
कोशं त्वदीयं ज्वलितञ्च वह्निना पुत्त्रैर्गृहीतो धनधान्य सञ्चयः  ।<br>
सुभाषितं धर्मचयं कृतञ्च यत्तदेव गच्छेत्तव पृष्ठसंस्थम्  ॥ २,४८.३५ ॥<br><br>
न दृश्यते कोऽपि मृतः समागतो राजा यतिर्वा द्विजपुङ्गवोऽपि वा  ।<br>
यो वै मृतः साहसिकः स मर्त्यको नाशं योऽपि धरातले स्थितः  ॥ २,४८.३६ ॥<br><br>
एवं गणास्ते ब्रुवते सकिन्नरा धैर्यं समालम्ब्य विपादपूरितः  ।<br>
श्रुत्वा गणानां वचनं महाद्भुतं ब्रवीति पक्षीन्द्र मनुष्यतां गतः  ॥ २,४८.३७ ॥<br><br>
दानप्रभावेण विमानसंस्थितो धर्मः पिता मातृदयानुरूपिणी  ।<br>
वाणी कलत्रं मधुरार्थभाषिणी स्नानं सुतीर्थे च सुबन्धवर्गः  ॥ २,४८.३८ ॥<br><br>
करार्पितं यत्सुकृतं समस्तं स्वर्गस्तदा स्यात्तव किङ्करोपमः  ।<br>
यो धर्मवान् प्राप्स्यति सोऽतिसौख्यं पापी समस्तं विविधञ्च दुःखम्  ॥ २,४८.३९ ॥<br><br>
यो धर्मशीलो जितमानरोषो विद्याविनीतो न परोपतापी  ।<br>
स्वदारतुष्टः परदारदूरःस वै नरो नो भुवि वन्दनीयः  ॥ २,४८.४० ॥<br><br>
मिष्टान्नदाता चरिताग्निहोत्रो वेदान्तविच्चन्द्रसहस्रजीवी  ।<br>
मासोपवासी च पतिव्रता चषड्जीवलोके मम वन्दनीयाः  ॥ २,४८.४१ ॥<br><br>
एवं समाचारयुतो नरोऽपि वापीं सकूपां सजलं तडागम्  ।<br>
प्रपाशुभं हृद्गृहदेवमन्दिरं कृतं नरेणैव स धर्मौत्तमः  ॥ २,४८.४२ ॥<br><br>
वर्षाशनं वेदविदे च दत्तं कन्याविवाहस्त्वृणमोचनं द्विजे  ।<br>
भूमिः सुकृष्टापि तृषार्तिहेतोस्तदेवमेतं सुकृतत्समस्तम्  ॥ २,४८.४३ ॥<br><br>
अध्यायमेनं सुकृतस्य सारं शृणोति गायत्यपि भावशुद्ध्या  ।<br>
स वै कुलीनः स च धर्मयुक्तो विश्वालयं याति परं स नूनम्  ॥ २,४८.४४ ॥<br><br>
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे मनुष्यस्य सुखदुः खप्रापकधर्माधर्मनिरूपणं नामाष्टचत्वारिंशत्तमोऽध्यायः
