श्रीगरुडमहापुराणम् ११<br>
गरुड उवाच  ।<br>
मानुषत्वं लभेत्कस्मान्मृत्युमाप्नोति तत्कथम्  ।<br>
म्रियते कः सुरश्रेष्ठ देहमाश्रित्य कुत्रचित् ॥ २,११.१ ॥<br><br>
इन्द्रियाणि कुतो यान्ति ह्यस्पृश्यः स कथं भवेत् ।<br>
क्व कर्माणि कृतानीह कथं भुङ्क्ते प्रसर्पति  ॥ २,११.२ ॥<br><br>
प्रसादं कुरु मे मोहं छेत्तुमर्हस्यशेषतः  ।<br>
काश्यपोऽहं सुरश्रेष्ठ विनतागर्भ संभवः  ।<br>
यमलोकं कथं यान्ति विष्णुलोकं च मानवाः  ॥ २,११.३ ॥<br><br>
श्रीकृष्ण उवाच  ।<br>
परस्य योषितं हृत्वा ब्रह्मस्वमपहृत्य च  ॥ २,११.४ ॥<br><br>
अरण्ये निर्जने देशे जायते ब्रह्मराक्षसः  ।<br>
हीनजातौ प्रजायेत रत्नानामपहारकः  ॥ २,११.५ ॥<br><br>
यंयं काममभिध्यायेत्स तल्लिङ्गोऽभिजायते  ।<br>
नैनं छिन्दन्ति शस्त्राणि नैनं दहति पावकः  ॥ २,११.६ ॥<br><br>
न चैनं क्लेदयन्त्यापो न शोषयति मारुतः  ।<br>
वाक्चक्षुर्नासिका कर्णौ गुदं मूत्रस्य सञ्चरः  ॥ २,११.७ ॥<br><br>
अण्डजादिकजन्तूनां छिद्राण्येतानि सर्वशः  ।<br>
आनाभेर्मूर्धपर्यन्तमूर्ध्वच्छिद्राणि चाष्ट वै  ॥ २,११.८ ॥<br><br>
सन्तः सुकृतिनो मर्त्या ऊर्ध्वच्छिद्रेण यान्ति वै  ।<br>
मृताहे वार्षिकं यावद्यथोक्तविधिना खग  ॥ २,११.९ ॥<br><br>
कुर्यात्सर्वाणि कर्माणि निर्धनोऽपि हि मानवः  ।<br>
देहे यत्र वसेज्जन्तुस्तत्र भुङ्क्ते शुभाशुभम्  ॥ २,११.१० ॥<br><br>
मनोवाक्कायजान्दोषांस्तथां भुङ्क्ते खगेश्वर  ।<br>
मृतः स सुखमाप्नोति मायापाशैर्न बध्यते  ।<br>
पाशबद्धो नरो यस्तु विकर्मनिरतो भवेत् ॥ २,११.११ ॥<br><br>
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवाहे ऊर्ध्वाधोगतिज्ञापकोत्क्रमणद्वारनिरूपणं नामैकादशोऽध्य्याः
