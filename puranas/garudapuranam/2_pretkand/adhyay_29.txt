<span style="font-size: 14pt; line-height: 200%">श्रीकृष्ण उवाच  ।<br>
साधु पृष्टं त्वया भद्र मानुषाणां हिताय वै  ।<br>
शृणुष्वावहितो भूत्वा सर्वमेवौर्ध्वदैहिकम्  ॥ २,२९.१ ॥<br>
कम्यग्विभेदरहितं श्रुतिस्मृतिसमुद्धृतम्  ।<br>
यन्न दृष्टं सुरैः सेन्द्रैर्योगिभिर्योगचिन्तकैः  ॥ २,२९.२ ॥<br>
गुह्याद्गुह्यतरं वत्स नाख्यातं कस्यचित्क्वचित् ।<br>
भक्तस्त्वं हि महाभाग सर्वं ते कथयाम्यहम्  ॥ २,२९.३ ॥<br>
अपुत्रस्य गतिर्नास्ति स्वर्गो नैव च नैव च  ।<br>
येन केनाप्युपायेन कार्यं जन्म सुतस्य च  ॥ २,२९.४ ॥<br>
तारयेन्नरकात्पुत्रो यदि मोक्षो न विद्यते  ।<br>
दाहः पुत्रेण कर्तव्यो देयः पौत्रेण पावकः  ॥ २,२९.५ ॥<br>
तिलैर्दर्भैश्च भूम्यां वै कुटी धातुमती भवेत् ।<br>
पञ्चरत्नानि वक्त्रे तु येन जीवः प्ररोहति  ॥ २,२९.६ ॥<br>
लिप्यात्तु गोमयैर्भूमिं तिलान्दर्भांश्च निः क्षिपेत् ।<br>
तस्यामेवातुरो मुक्तः सर्वं दहति पातकम्  ॥ २,२९.७ ॥<br>
दर्भमूलीनयेत्स्वर्गं संस्थितं नात्र संशयः  ।<br>
दर्भांस्तत्र हि ये भूम्यां तिलयुक्तान संशयः  ॥ २,२९.८ ॥<br>
सर्वत्र वसुधा पूता यत्र लेपो न विद्यते  ।<br>
यत्र लेपः स्थितस्तत्र पुनर्लेपेन शुध्यति  ॥ २,२९.९ ॥<br>
यातुधानाः पिशाचाश्च राक्षसाः क्रूरकर्मिणः  ।<br>
अलिप्ते आतुरं मुक्तं विशन्त्येते न संशयः  ॥ २,२९.१० ॥<br>
नित्यहोमं तथा श्राद्धं विप्राणां पादशोधनम्  ।<br>
मण्डलेन विना भूम्यां कुर्वन्त्येतच्च निष्फलम्  ॥ २,२९.११ ॥<br>
आतुरो मुच्यते नैव मण्डलेन विना भुवि  ।<br>
ब्रह्मा रुद्रश्च विष्णुश्च श्रीर्हुताशन एव च  ।<br>
मण्डले चोपतिष्ठन्तस्तस्मात्कुर्वीत मण्डलम्  ॥ २,२९.१२ ॥<br>
अन्यथा म्रियते यस्तु बालो वृद्धो युवापि वा  ।<br>
योन्यन्तरं स वै गच्छेत्क्रीडते वायुना सह  ॥ २,२९.१३ ॥<br>
मिश्रितं लोहताम्रं तु तथैव जन्म जायते  ।<br>
तस्मैवं वायुभूतस्य न श्राद्धं नोदक क्रिया  ॥ २,२९.१४ ॥<br>
मम स्वेदसमुद्भूतास्तिलास्तार्क्ष्य पवित्रकाः  ।<br>
असुरा दानवा दैत्यास्तृप्यन्ति तिलदानतः  ॥ २,२९.१५ ॥<br>
तिलाः श्वेतास्तिलाः कृष्णास्तिला गोमूत्रसन्निभाः  ।<br>
ते मे दहन्तु पापानि शरीरेण कृतानि च  ॥ २,२९.१६ ॥<br>
एक एव तिलद्रोणो हेमद्रोणतिलैः समः  ।<br>
तर्पणे दानहोमे च दत्तो भवति चाक्षयः  ॥ २,२९.१७ ॥<br>
दर्भा मल्लोमसम्भूतास्तिलाः स्वेदसमुद्भवाः  ।<br>
तृप्ताः स्युर्देवता दानैः श्राद्धेन पितरस्तथा  ।<br>
प्रयोगविधिना ब्रह्मा विश्वञ्चाप्युपजीवनात् ॥ २,२९.१८ ॥<br>
सव्ययज्ञोपवीतेन ब्रह्माद्यास्तृप्तिमान्पुयुः  ।<br>
अपसव्येन तृप्यन्ति पितरो दिविदेवताः  ॥ २,२९.१९ ॥<br>
अपसव्यादितो ब्रह्मा दर्भमध्ये तु केशवः  ।<br>
दर्भाग्रे शङ्करं विद्यात्त्रयो देवाः कुशे स्थिताः  ॥ २,२९.२० ॥<br>
विप्रा मन्त्राः कुशा वह्निस्तुलसी च खगेश्वर  ।<br>
नैते निर्माल्यतां यान्ति क्रियमाणाः पुनः पुनः  ॥ २,२९.२१ ॥<br>
कुशाः पिण्डेषु निर्माल्याः ब्राह्मणाः प्रेतभोजने  ।<br>
मन्त्राः शूद्रेषु पतिताश्चितायाश्च हुताशनः  ॥ २,२९.२२ ॥<br>
तुलसी ब्राह्मणा गावो विष्णुरेकादशी खग  ।<br>
पञ्च प्रवहणान्येव भवाब्धौ मज्जतां सताम्  ॥ २,२९.२३ ॥<br>
विष्णुरेकादशी गीता तुलसीविप्रधेनवः  ।<br>
अपारे दुर्गसंकारे षट्पदी मुक्तिदायिनी  ॥ २,२९.२४ ॥$<br>
तिलाः पवित्रास्त्रिविधा दर्भाश्च तुलसीदालम्  ।<br>
निवारयन्ति चैतानि दुर्गतिं यान्तमातुरम्  ॥ २,२९.२५ ॥<br>
हस्ताभ्यामुद्धृतैर्दर्भैस्तोयेन प्रोक्षयेद्भुवम्  ।<br>
मृत्युकाले क्षिपेद्दर्भानातुरस्य करद्वये  ॥ २,२९.२६ ॥<br>
दर्भेषु क्षिप्यते योऽसौ दभस्तु परिवेष्टितः  ।<br>
विष्णुलोकं स वै याति मन्त्रहीनोऽपि मानवः  ॥ २,२९.२७ ॥<br>
दर्भमूलीगतो भूमौ दर्भपाणिस्तु यो मृतः  ।<br>
प्रायश्चित्तविशुद्धोऽसौ संसारेपारसागरे  ॥ २,२९.२८ ॥<br>
गोमयेनोपलिप्ते तु दर्भस्यास्तरणे स्थितः  ।<br>
तत्र दत्तेन दानेन सर्वं पापं व्यपोहति  ॥ २,२९.२९ ॥<br>
लवणं तद्रसं दिव्यं सर्वकामप्रदं नृणाम्  ।<br>
यस्मादन्नरसाः सर्वे नोत्कटा लवणं विना  ॥ २,२९.३० ॥<br>
पितॄणां च प्रियं भव्यं तस्मात्स्वर्गप्रदं भवेत् ।<br>
विष्णुदेहसमुद्भूतो यतोऽयं लवणो रसः  ॥ २,२९.३१ ॥<br>
विशेषाल्लवणं दानं तेन शंसन्ति योगिनः  ।<br>
ब्राह्मण क्षत्त्रियविशां स्त्रीणां शूद्रजनस्य च  ॥ २,२९.३२ ॥<br>
आतुराणां यदा प्राणाः प्रयान्ति वसुधातले  ।<br>
लवणं तु तदा देयं द्बारस्योद्धाटनं दिवः  ॥ २,२९.३३ ॥<br>
इति श्रीगारुडे महापुराणे उत्तरखण्डे द्वितीयांशे प्रेतकल्पे धर्मकाण्डे श्रीकृष्णगरुडसंवादे और्ध्वदेहिककर्मणि पुत्रदर्भतिलतुलसीगोभूलेपताम्रपात्रदाना दीनामावश्यकत्वनिरूपणं नामैकोनत्रिशोऽध्यायः<br>
</span>
