<span style="font-size: 14pt; line-height: 200%">श्रीविष्णुरुवाच  ।<br>
स्वेच्छया तार्क्ष्य मरणं शृङ्गिदंष्ट्रिसरीसृपः  ।<br>
चाण्डालाद्यात्मघातैश्च विषाद्यैस्ताडनैस्तथा  ॥ २,४४.१ ॥<br>
जलाग्निपातवातैश्च निराहारादिभिस्तथा  ।<br>
येषामेव भवेन्मृत्युः प्रोक्तास्ते पापकर्मिणः  ॥ २,४४.२ ॥<br>
पाषड्यनाश्रमाश्चैव महापातकिनस्तथा  ।<br>
स्त्रियश्च व्यभिचारिण्य आरूढपतितास्तथा  ॥ २,४४.३ ॥<br>
न तेषां स्यान्नव श्राद्धं न संस्कारः सपिण्डनम्  ।<br>
श्राद्धानि षोडशोक्तानि न भवन्ति च तान्यपि  ॥ २,४४.४ ॥<br>
वेतनं यत्क्षिपेदप्सु गृह्याग्निश्च चतुष्पथे  ।<br>
पात्राणिनिर्दहेदग्नौ साग्निके पापकर्मणि  ॥ २,४४.५ ॥<br>
पूर्णे संवत्सरे तेषामित्थं कार्यं दयालुभिः  ।<br>
एकादशीं समासाद्य शुक्लपक्षे च काश्यप  ॥ २,४४.६ ॥<br>
विष्णुं यमं च सम्पूज्य गन्धपुष्पाक्षतादिभिः  ।<br>
दश पिण्डान् घृताक्तांश्च दर्भेषु मधुसंयुतान्  ॥ २,४४.७ ॥<br>
यज्ञोपवीति सतिलान् ध्यायन् विष्णुं यमं तथा  ।<br>
दक्षिणाभिमुखस्तूष्णीमेकैकं निर्वपेत्तुतान्  ॥ २,४४.८ ॥<br>
उद्धृत्य मिश्रितान् पश्चात्तीर्थेऽभ्मः सु विनिः क्षिपेत् ।<br>
क्षिपन् संकीर्तयेन्नाम गोत्रं च मृतकस्य च  ॥ २,४४.९ ॥<br>
पुनरप्यर्चयेद्विष्णुं यमं कुसुमचन्दनैः  ।<br>
धूपदीपैः सनैवेद्यैर्भक्ष्यभोज्यसमन्वितैः  ॥ २,४४.१० ॥<br>
तस्मिन्नुपवसेदह्नि विप्रांश्चेव निमन्त्रयेत् ।<br>
कुलविद्यातपोयुक्तान् साधुशीलसमन्वितान्  ॥ २,४४.११ ॥<br>
नव सप्ताथवा पञ्च स्वसामर्थ्यानुसारतः  ।<br>
अपरेऽहनि मध्याह्ने यमं विष्णुं तथार्चयेत् ॥ २,४४.१२ ॥<br>
उदङ्मुखांस्तथा विप्रांस्तान् सम्यगुपवेशयेत् ।<br>
आवाहनार्घदानादौ विष्णुं यमसमन्वितम्  ॥ २,४४.१३ ॥<br>
यज्ञोपवीती कुर्वीत प्रेतनाम प्रकीर्तयेत् ।<br>
प्रेतं यमं च विष्णुं च स्मरन् श्राद्धं समापयेत् ॥ २,४४.१४ ॥<br>
अन्येभ्यश्चापि सर्वेभ्यः पिण्डदानार्थमुद्धरेत् ।<br>
पृथग्वा दश पिण्डांश्च पञ्च दद्यात्क्रमेण तु  ॥ २,४४.१५ ॥<br>
प्रथमं विष्णवे दद्याद्ब्रह्मणे च शिवाय च  ।<br>
सभृत्याय शिवायाथ प्रेतायापि च पञ्चमम्  ॥ २,४४.१६ ॥<br>
नाम गोत्रं स्मरेत्तस्य विष्णुशब्दं प्रकीर्तयेत् ।<br>
नमस्कारशिरस्कन्तु पञ्चमं पिण्डमुद्धरेत् ॥ २,४४.१७ ॥<br>
गोभूमिपिण्डदानाद्यैः शक्त्या प्रेतं स्मरंश्च तम्  ।<br>
तिलैस्तिलांस्तु विप्राणां दर्भयुक्तेषु पाणिषु  ॥ २,४४.१८ ॥<br>
दद्यादन्नं द्विजानां च ताम्बूलं दक्षिणां तथा  ।<br>
एवं शिष्टतमं विप्रं हरिण्येन प्रपूजयेत् ॥ २,४४.१९ ॥<br>
नाम गोत्रं स्मरन् दद्याद्विष्णुप्रीतोस्त्विति ब्रुवन्  ।<br>
अनुव्रज्य द्विजान् पश्चात्त्यक्ताम्भो दक्षिणामुखः  ॥ २,४४.२० ॥<br>
कीर्तयन्नामगोत्रे तु भुवि प्रीतोस्त्विति क्षिपेत् ।<br>
मित्रबन्धुजनैः सार्धं शेषं भुञ्जीत वाग्यतः  ।<br>
प्रतिसंवत्सरादि स्यादेकोद्दिष्टविधानतः  ॥ २,४४.२१ ॥<br>
एवं कृते गमिष्यन्ति स्वर्लोकं पापकर्मिणः  ।<br>
सपिण्डीकरणादौ तु कृते चैवाप्नुवन्तिते  ॥ २,४४.२२ ॥<br>
अथ कश्चित्प्रमादेन म्रियते ह्युदकादिभिः  ।<br>
संसारप्रमुखस्तस्य सर्वं कुर्याद्यथाविधि  ॥ २,४४.२३ ॥<br>
प्रमादादिच्छया मर्त्यो न गच्छेत्सर्पसंमुखः  ।<br>
पक्षयोरुभयोर्नागं पञ्चमीषु प्रपूजयेत् ॥ २,४४.२४ ॥<br>
कुर्यात्पिष्टमयीं लेखां नागानामाकृतिं भुवि  ।<br>
अर्चयेत्तां सितैः पुष्पैः सुगन्धैश्चन्दनेनच  ॥ २,४४.२५ ॥<br>
प्रदद्याद्धूपदीपन्तु तण्डुलांश्च सितान् क्षिपेत् ।<br>
आमपिष्टं तथैवान्नं क्षीरञ्च विनिवेदयेत् ॥ २,४४.२६ ॥<br>
उपस्थाय वदेदेवं मुञ्चन्मुद्रांशुकानि च  ।<br>
मधुरं तद्दिनेऽश्रीयाद्देवश्राद्धं समापयेत् ॥ २,४४.२७ ॥<br>
सौवर्णं शक्तितो नागं ततो दद्याद्द्विजोत्तमे  ।<br>
धेनुं दत्त्वा ततो ब्रूयात्प्रीयतां नागराडिति  ॥ २,४४.२८ ॥<br>
यथाविभव्यं कुर्वीत कर्माण्यन्यानि पूर्ववत् ।<br>
स्वशाखोक्तविधानेन इत्थं कुर्याद्यथातथम्  ।<br>
प्रेतत्वान्मोचयेत्तांस्तु स्वर्गमार्गं नयेत्च  ॥ २,४४.२९ ॥<br>
इति श्रीगारुडे महापुराणे उत्तरखण्डे द्वितीयांशाख्ये धर्मकाण्डे प्रेतकल्पे श्रीकृष्णगरुडसंवादे दुर्मरणे कार्याकार्यक्रियादिनिरूपणं नाम चतुश्चत्वारिंशोऽध्यायः<br>
</span>
