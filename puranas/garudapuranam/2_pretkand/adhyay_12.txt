श्रीगरुडमहापुराणम् १२<br>
श्रीकृष्ण उवाच  ।<br>
एवं ते कथितस्तार्क्ष्य जीवितस्य विनर्णयः  ।<br>
मानुषाणां हितार्थाय प्रेतत्वविनिवृत्तये  ॥ २,१२.१ ॥<br><br>
चतुरशीतिलक्षाणि चतुर्भेदाश्च जन्तवः  ।<br>
अण्डजाः स्वेदजाश्चैव उद्भिज्जाश्च जारायुजाः  ॥ २,१२.२ ॥<br><br>
एकविंशतिलक्षाणि अण्डजाः परिकीर्तिताः  ।<br>
स्वेदजाश्च तथा प्रोक्ता उद्भिज्जाश्च क्रमेण तु  ॥ २,१२.३ ॥<br><br>
जरायुजास्तथा प्रोक्ता मनुष्याद्यास्तथा परे  ।<br>
सर्वेषामेव जन्तूनां मानुषत्वं हि दुर्लभम्  ॥ २,१२.४ ॥<br><br>
पञ्चेन्द्रियनिधानत्वं महापुण्यैरवाप्यते  ।<br>
ब्राह्मणाः क्षत्त्रिया वैश्याः शूद्रास्तत्परजातयः  ॥ २,१२.५ ॥<br><br>
रजकश्चर्मकारश्च नटो बुरुड एव च  ।<br>
कैवर्तमेदभिल्लाश्च सप्तैते ह्यन्त्यजाः स्मृताः  ॥ २,१२.६ ॥<br><br>
म्लेच्छतुम्बविभेदेन जातिभेदास्त्वनेकशः  ।<br>
जन्तूनामेव सर्वेषां जातिभेदाः सहस्रशः  ॥ २,१२.७ ॥<br><br>
जन्तूनामेव सर्वेषां भेदाश्चैव सहस्रशः  ।<br>
आहारो मैथुनं निद्रा भयं क्रोधस्तथैव च  ॥ २,१२.८ ॥<br><br>
सर्वेषा मेव जन्तूनां विवेको दुर्लभः परः  ।<br>
एकपादादिरूपेण देहभेदास्त्वनेकशः  ॥ २,१२.९ ॥<br><br>
कृष्णसारो मृगो यत्र धर्मदशः स उच्यते  ।<br>
ब्रह्माद्या देवताः सर्वास्तत्र तिष्ठन्ति सर्वशः  ॥ २,१२.१० ॥<br><br>
भूतानां प्राणिनः श्रेष्ठाः प्राणिनां मतिजीविनः  ।<br>
मतिमत्सु नराः श्रेष्ठा नरेषु ब्राह्मणाः स्मृताः  ॥ २,१२.११ ॥<br><br>
मानुष्यं यः समासाद्य स्वर्गमेक्षैकसाधकम्  ।<br>
तयोर्न साधयेदेकं तेनात्मा वञ्चितो ध्रुवम्  ॥ २,१२.१२ ॥<br><br>
इच्छति शती सहस्रं सहस्री लक्षमीहते कर्तुम्  ।<br>
लक्षाधिपती राज्यं राजापि सकलां धरां लब्धुम्  ॥ २,१२.१३ ॥<br><br>
चक्रधरोऽपि सुरत्वं सुरभावे सकलसुरपतिर्भवितुम्  ।<br>
सुरपतिरूर्ध्वगतित्वं तथापि ननिवर्तते तृष्णा  ॥ २,१२.१४ ॥<br><br>
तृष्णया चाभिभूतस्तु नरकं प्रतिपद्यते  ।<br>
तृष्णामुक्तास्तु ये केचित्स्वर्गवासं लभन्ति ते  ॥ २,१२.१५ ॥<br><br>
आत्माधीनः पुमांल्लोके सुखी भवति निश्चितम्  ।<br>
शब्दः स्पर्शश्च रूपं च रसो गन्धश्च तद्गुणाः  ॥ २,१२.१६ ॥<br><br>
तथा च विषयाधीनो दुः खी भवति निश्चितम्  ॥ २,१२.१७ ॥<br><br>
कुरङ्गमताङ्गपतङ्गभृङ्गमीना हताः पञ्चभिरेव पञ्च  ।<br>
एकः प्रमादी स कथं न हन्यते यः सेवते पञ्चभिरेव पञ्च  ॥ २,१२.१८ ॥<br><br>
पितृमातृमयो बाल्ये यौवने दयितामयः  ।<br>
पुत्रपौत्रमयश्चान्ते मूढो नात्ममयः क्वचित् ॥ २,१२.१९ ॥<br><br>
लोहदारुमयैः पाशैः पुमान्बद्धो विमुच्यते  ।<br>
पुत्रदारमयैः पाशैर्नैव बद्धो विमुच्यते  ॥ २,१२.२० ॥<br><br>
एकः करोति पापानि फलं भुङ्क्ते महाजनः  ।<br>
भोक्तारो विप्रयुज्यन्ते कर्ता दोषेण लिप्यते  ॥ २,१२.२१ ॥<br><br>
कोऽपि मृत्युं न जयति बालो वृद्धो युवापि वा  ।<br>
सुखदुः खादिको वापि पुनरायाति याति च  ॥ २,१२.२२ ॥<br><br>
सर्वेषां पश्यतामेव मृतः सर्वं परित्यजेत् ।<br>
एकः प्रजायते जन्तुरेक एव प्रलीयते  ॥ २,१२.२३ ॥<br><br>
एकोऽपि भुङ्क्ते सुकृतमेक एव च दुष्कृतम्  ।<br>
मृतं शरीरमुत्सृज्य काष्ठलोष्टसमङ्क्षितौ  ॥ २,१२.२४ ॥<br><br>
बान्धवा विमुखा यान्ति धर्मस्तमनुगच्छति  ।<br>
गृहेष्वर्था निवर्तन्ते श्मशानान्मित्रबान्धवाः  ॥ २,१२.२५ ॥<br><br>
शरीरं वह्निरादत्ते सुकृतं दुष्कृतं व्रजेत् ।<br>
शरीरं वह्निना दग्धं पुण्यं पापं सह स्थितम्  ॥ २,१२.२६ ॥<br><br>
शुभं वा यदि वा पापं भुङ्क्ते सर्वत्र मानवः  ।<br>
यदनस्तमिते सूर्ये न दत्तं धनमर्थिनाम्  ॥ २,१२.२७ ॥<br><br>
न जाने तस्य तद्वित्तं प्रातः कस्य भविष्यति  ।<br>
रारटीति धनं तस्य को मे भर्ता भविष्यति  ॥ २,१२.२८ ॥<br><br>
न दत्तं द्विजमुख्येभ्यः परोपकृतये तथा  ।<br>
पूर्वजन्मकृतात्पुण्याद्यल्लब्धं बहु चाल्पकम्  ॥ २,१२.२९ ॥<br><br>
तदीदृशं परिज्ञाय धर्मार्थे दीयते धनम्  ।<br>
धनेन धार्यते धर्मः श्रद्धापूतेन चेतसा  ॥ २,१२.३० ॥<br><br>
श्रद्धाविरहितो धर्मो नेहामुत्र च तत्फलम्  ।<br>
धर्माच्च जायते ह्यर्थो धर्मात्कामोऽपि जायते  ॥ २,१२.३१ ॥<br><br>
धर्म एवापवर्गाय तस्माद्धर्मं समाचरेत् ।<br>
श्रद्धया साध्यते धर्मो बहुभिर्नार्थराशिभिः  ॥ २,१२.३२ ॥<br><br>
अकिञ्चना हि मुनयः श्रद्धावन्तो दिवं गताः  ।<br>
अश्रद्धया हुतं दत्तं तपस्तप्तं कृतं च यत् ।<br>
असदित्युच्यते पक्षिन्प्रेत्य चेह न तत्फलम्  ॥ २,१२.३३ ॥<br><br>
इति श्रीगारुडे महापुराणे उत्तरखण्डे द्वितीयांशे धर्मकादृप्रेतकल्पे श्रीकृष्णगरुडसंवादे मृतस्य धर्ममात्रानुयायित्वनिरूपणं नाम द्वादशोऽध्यायः
