<span style="font-size: 14pt; line-height: 200%"><br>
श्रीगरुडमहापुराणम् १८<br>
श्रीकृष्ण उवाच  ।<br>
श्रवणानां वचः श्रुत्वा क्षणं ध्यात्वा पुनस्ततः  ।<br>
यत्कृतं तु मनुष्यैश्चपुण्यं पापमहर्निशम्  ॥ २,१८.१ ॥<br>
तत्सर्वं च परिज्ञाय चित्रगुप्तो निवेदयेत् ।<br>
चित्रगुप्तस्ततः सर्वं कर्म तस्मै वदत्यथ  ॥ २,१८.२ ॥<br>
वाचैव यत्कृतं कर्म कृतं चैव तु कायिकम्  ।<br>
मानसं च तथा कर्म कृतं भुङ्क्ते शुभाशुभम्  ॥ २,१८.३ ॥<br>
एवं ते कथितस्तार्क्ष्य प्रेतमार्गस्य निर्णयः  ।<br>
विश्रान्ति दानि सर्वाणि स्थानानि कथितानि ते  ॥ २,१८.४ ॥<br>
तमुद्दिश्य ददात्यन्नं सुखं याति महाध्वनि  ।<br>
दिवा रात्रौ तमुद्दिश्य स्थाने दीपप्रदो भवेत् ॥ २,१८.५ ॥<br>
अन्धकारे महाघोरे श्वपूर्णे लक्ष्यवर्जिते  ।<br>
दीप्तेऽध्वनि च ते यान्ति दीपो दत्तश्च यैर्नरैः  ॥ २,१८.६ ॥<br>
कार्तिके च चतुर्दश्यां दीपदानं सुखाय वै  ।<br>
अथ वक्ष्यामि संक्षेपाद्यममार्गस्य निष्कृतिम्  ॥ २,१८.७ ॥<br>
वृषोत्सर्गस्य पुण्येन पितृलोकं स गच्छति  ।<br>
एकादशाहपिण्डेन शुद्धदेहो भवेत्ततः  ॥ २,१८.८ ॥<br>
उदकुम्भप्रदानेन किङ्करास्तृप्तिमाप्नुयुः  ॥ २,१८.९ ॥<br>
शय्यादानाद्बिमानस्थो याति स्वर्गेषु मानवः  ।<br>
तदह्नि दीयते सर्वं द्वादशाहे विशेषतः  ॥ २,१८.१० ॥<br>
पदानि सर्ववस्तूनि वरिष्ठानि त्रयोदशे  ।<br>
यो ददाति मृतस्येह जीवन्नप्यात्महेतवे  ॥ २,१८.११ ॥<br>
तदाश्रितो महामार्गे वैनतेय स गच्छति  ।<br>
एक एवास्ति सर्वत्रे व्यवहारः खगाधिप  ॥ २,१८.१२ ॥<br>
उत्तमाधममध्यानां तत्तदावर्जनं भवेत् ।<br>
यावद्भाग्यं भवेद्यस्य तावन्मार्गेऽतिरिच्यते  ॥ २,१८.१३ ॥<br>
स्वयं स्वस्येन यद्दत्तं तत्तत्राधिकरोति तम्  ।<br>
मृते यद्बान्धवैर्दत्तं तदाश्रित्य सुखी भवेत् ॥ २,१८.१४ ॥<br>
गरुड उवाच  ।<br>
कस्मात्पदानि देयानि किंविधानि त्रयोदश  ।<br>
दीयते कस्य देवेश तद्वदस्व यथातथम्  ॥ २,१८.१५ ॥<br>
श्रीभगवानुवाच  ।<br>
छत्त्रोपानहवस्त्राणि मुद्रिका च कमण्डलुः  ।<br>
आसनं भाजनं चैव पदं सप्तविधं स्मृतम्  ॥ २,१८.१६ ॥<br>
आतपस्तत्र यो रौद्रो दह्यते येन मानवः  ।<br>
छत्रदानेन सुच्छाया जायते प्रेततुष्टिदा  ॥ २,१८.१७ ॥<br>
असिपत्रवनं घोरं सोऽतिक्रामति वै ध्रुवम्  ।<br>
अश्वारूढाश्च गच्छन्ति ददते य उपानहौ  ॥ २,१८.१८ ॥<br>
आसने स्वागते (भोजने) चैव दत्तं तस्मै द्विजायते  ।<br>
सुखेन भुङ्क्ते स प्रेतः पथि गच्छञ्छनैः शनैः  ॥ २,१८.१९ ॥<br>
बहुधर्मसमाकीर्णे निर्वाते तोयवर्जिते  ।<br>
कमण्डलुप्रदानेन सुखी भवति निश्चितम्  ॥ २,१८.२० ॥<br>
मृतोद्देशेन यो दद्यादुदपात्रं तु ताम्रजम्  ।<br>
प्रपादानसहस्रस्य तत्फलं सोऽश्नुते ध्रुवम्  ॥ २,१८.२१ ॥<br>
यमदूता महारौद्राः करालाः कृष्णपिङ्गलाः  ।<br>
न पीडयन्ति दाक्षिण्याद्वस्त्राभरणदानतः  ॥ २,१८.२२ ॥<br>
सायुधा धावमानाश्च न मार्गे दृष्टिगोचराः  ।<br>
प्रयान्ति यमदूतास्ते मुद्रिकायाः प्रदानतः  ॥ २,१८.२३ ॥<br>
भाजनासनदानेन आमान्नभोजनेन च  ।<br>
आज्ययज्ञोपवीताभ्यां पदं सम्पूर्णतां व्रजेत् ॥ २,१८.२४ ॥<br>
एवं मार्गे गच्छमानस्तृषार्तः श्रमपीडितः  ।<br>
महिषीरथ (दुग्ध) दानाच्च सुखी भवति निश्चितम्  ॥ २,१८.२५ ॥<br>
गरुड उवाच  ।<br>
मृतोद्देशेन यत्किञ्चिद्दीयते स्वगृहे विभो  ।<br>
स गच्छति महामार्गे तद्दत्तं केन गृह्यते  ॥ २,१८.२६ ॥<br>
श्रीभगवानुवाच  ।<br>
गृह्णाति वरुणो दानं मम हस्ते प्रयच्छति  ।<br>
अहं च भास्करे देवे भास्करात्सोऽश्नुते सुखम्  ॥ २,१८.२७ ॥<br>
विकर्मणः प्रभावेण वंशच्छेदे क्षिताविह  ।<br>
सर्वे ते नरकं यान्ति यावत्पापस्य संक्षयः  ॥ २,१८.२८ ॥<br>
कस्मिंश्चित्समये पूर्णे महिषासनसंस्थितः  ।<br>
नरकान्वीक्ष्य धर्मात्मा नानाक्रन्दसमाकुलान्  ॥ २,१८.२९ ॥<br>
चतुरशीतिलक्षाणां नरकाणां स ईश्वरः  ।<br>
तेषां मध्ये श्रेष्ठतमा घोरा या एकविंशतिः  ॥ २,१८.३० ॥<br>
तामिस्त्रं लोहशङ्कुश्च महारौरवशाल्मली  ।<br>
रौरवं कुड्वलं कालसूत्रकं पूतिमृतिका  ॥ २,१८.३१ ॥<br>
सङ्घातं लोहतोदं च सविषं सम्प्रतापनम्  ।<br>
महानरककालोलः सजीवनमहापथः  ॥ २,१८.३२ ॥<br>
अवीचिरन्धता मिस्त्रः कुम्भोपाकस्तथैव च  ।<br>
असिपत्रवनं चैव पतनश्चैकविंशतिः  ॥ २,१८.३३ ॥<br>
येषां तु नरके घोरे बह्वब्दानि गतानि वै  ।<br>
सन्तातर्नैव विद्यते दूतत्वं ते तु (प्रेत्य) यान्ति हि  ॥ २,१८.३४ ॥<br>
यमेन प्रेषितास्ते वै मानुषस्य मृतस्य तु  ।<br>
दिनेदिने प्रगृह्णन्ति दत्तमन्नाद्यपानकम्  ॥ २,१८.३५ ॥<br>
प्रेतस्यैव विलुण्ठन्ति मध्ये मार्गे बुभुक्षिताः  ।<br>
मासान्ते भोजनं पिण्डमेके यच्छन्ति तत्र वै  ॥ २,१८.३६ ॥<br>
तृप्तिं प्रयान्ति ते सर्वे प्रत्यहं चैव वत्सरम्  ।<br>
एवमादिकृतैः पुण्यैः क्रमात्सौरिपुरं व्रजेत् ॥ २,१८.३७ ॥<br>
ततः संवत्सरस्यान्ते प्रत्यासन्ने यमालये  ।<br>
बहुभीतकरे प्रेतो हस्तमात्रं समुत्सृजेत् ॥ २,१८.३८ ॥<br>
दिवसैर्दशभिर्जातं तं देहं दशपिण्डजम्  ।<br>
जामदग्न्यस्येव रामं दृष्ट्वा तेजः प्रसर्पति  ॥ २,१८.३९ ॥<br>
कर्मजं देहमाश्रित्य पूर्वदेहं समुत्सजेत् ।<br>
अङ्गुष्ठमात्रो वायुश्च शमीपत्रंसमारुहेत् ॥ २,१८.४० ॥<br>
व्रजंस्तिष्ठन्पदैकेन यथैवैकेन गच्छति  ।<br>
यथा तृणजलौकेव देही कर्मानुगोऽवशः  ॥ २,१८.४१ ॥<br>
वासांसि जीर्णानि यथा विहाय नवानि गृह्णाति नरोऽपराणि  ।<br>
तथा शरीराणि विहाय जीर्णान्यन्यानि संयाति नवानि देही  ॥ २,१८.४२ ॥<br>
इति श्रीगारुडे महापुराणे उत्तरखण्डे द्वितीयांशे धर्मदृप्रेतदृश्रीकृष्णगरुड संवादे वृषोत्सर्गनानादानफलयमलोकगमनकर्मजदेहप्राप्तिनिरूपणं नामाष्टादशोऽध्यायः<br>
</span>
