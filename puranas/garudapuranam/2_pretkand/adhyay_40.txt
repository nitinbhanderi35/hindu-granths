<span style="font-size: 14pt; line-height: 200%"><br>
श्रीगरुडमहापुराणम् ४०<br>
तार्क्ष्य उवाच  ।<br>
<sup id="cite_ref-1" class="reference"><a href="#cite_note-1">[१]</a></sup>भगवन्ब्राह्मणाः केचिदपमृत्युवशं गताः  ।<br>
कथं तेषां भवेन्मार्गः किं स्थानं का गतिर्भवेत् ॥ १ ॥<br>
किञ्च युक्तं भवेत्तेषां विधानं वापि कीदृशम्  ।<br>
तदहं श्रोतुमिच्छामि ब्रूहि मे मधुसूदन  ॥ २ ॥<br>
श्रीकृष्ण उवाच  ।<br>
प्रेतीभूताद्विजातीनां सम्भूते मृत्युवैकृते  ।<br>
तेषां मार्गगतिस्थानं विधानं कथयाम्यहम्  ॥ ३ ॥<br>
शृणु तार्क्ष्य परं गोप्यं जाते दुर्मरणे सति  ।<br>
लङ्घनैर्ये मृता विप्रा दंष्ट्रिभिश्चाभिघातिताः  ॥ ४ ॥<br>
कण्ठग्राह विमग्नानां क्षीणानां तुण्डघातिनाम्  ।<br>
विषाग्निवृषविप्रेभ्यो विषूच्या चात्मघातकाः  ॥ ५ ॥<br>
पतनोद्वन्धनजलैर्मृतानां शृणु संस्थितिम्  ।<br>
यान्ति ते नरकेघोरे ये च म्लेच्छादिभिर्हताः  ॥ ६ ॥<br>
श्वशृगालादिसंस्पृष्टा अदग्धाः कृमिसंङ्कुलाः  ।<br>
उल्लङ्घिता मृता ये च महारोगैश्च पीडिताः  ॥ ७ ॥<br>
अभिसस्तास्तथाव्यङ्गा ये च पापान्नपोषिताः  ।<br>
चण्डालादुदकात्सर्पाद्ब्राह्मणाद्वैद्युताग्नितः  ॥ ८ ॥<br>
दष्ट्रिभ्यश्च पशुभ्यश्च वृक्षादिपतनान्मृताः  ।<br>
उदक्यामूतकीशूद्रारजकीसङ्गदूषिताः  ॥ ९ ॥<br>
तेन पापेन नरकान्मुक्ताः प्रेतत्वभागिनः  ।<br>
न तेषां कारयेद्दाहं सूतकं नोदकक्रियाम्  ॥ १० ॥<br>
न विधानं मृताद्यं च न कुर्यादौर्ध्वदैहिकम्  ।<br>
तेषां तार्क्ष्य प्रकुर्वीत नारायणबलिक्रियाम्  ॥ ११ ॥<br>
सर्वलोकहितार्थाय शृणु पापभयापहाम्  ।<br>
षण्मासं ब्राह्मणे दाहस्त्रिमासं क्षत्त्रिये मतः  ॥ १२ ॥<br>
सार्ध मासं तु वैश्यस्य सद्यः शूद्रे विधीयते  ।<br>
गङ्गायां यमुनायाञ्च नैमिषे पुष्करेऽथ च  ॥ १३ ॥<br>
तडागे जलूपूर्णे वा ह्रदे वा विमलोदके  ।<br>
वाप्यां कूपे गवां गोष्ठे गृहे वा प्रतिमालये  ॥ १४ ॥<br>
कृष्णाग्रे कारयेद्विप्र बलिं नारायणाह्वयम्  ।<br>
प्रेताय तर्पणं कार्यं मन्त्रैः पौराणवैदिकैः  ॥ १५ ॥<br>
सर्वौषध्यक्षतैर्मिश्रैर्विष्णुमुद्दिश्य तर्पयेत् ।<br>
कार्यं पुरुषसूक्तेन मन्त्रैर्वा वैष्णवैरपि  ॥ १६ ॥<br>
दक्षिणाभिमुखो भूत्वा प्रेतं विष्णुरिति स्मरेत् ।<br>
अनादिनिधनो देवः शङ्खचक्रगदाधरः  ॥ १७ ॥<br>
अव्ययः पुण्डरीकाक्षः प्रेतमोक्षप्रदो भवेत् ।<br>
तर्पणस्यावसाने च वीतरागो विमत्सरः  ॥ १८ ॥<br>
जितेन्द्रियमना भूत्वा शुचिप्मान्धर्मतत्परः  ।<br>
दानधर्मरतः शान्तः प्रणम्य वाग्यतः शुचिः  ॥ १९ ॥<br>
यजमानो भबेत्तत्र शुचिर्वन्धुसमन्वितः  ।<br>
भक्त्या तत्र प्रकुर्वीत श्राद्धत्येकादशैव तु  ॥ २० ॥<br>
सर्वकर्मविपाकेन एकैकाग्रे समाहितः  ।<br>
तोयव्रीहियवान् षष्ट्या गोधूमांश्च प्रियङ्गुकान्  ॥ २१ ॥<br>
हविष्यान्नं शुभं मुद्रां छत्रोष्णीषे च चलेकम्  ।<br>
दापयेत्सर्वसस्यानि क्षीरक्षौद्रयुतानि च  ॥ २२ ॥<br>
वस्त्रोपानहसंयुक्तं दद्यादष्टविधं पदम्  ।<br>
दापयेत्सर्वविप्रेभ्यो न कुर्यात्पङ्क्तिबन्धनम्  ॥ २३ ॥<br>
भूमौ स्थितेषु पिण्डेषु गन्धपुष्पाक्षतान्वितम्  ।<br>
शङ्खपात्रे तथा ताम्रे तर्पणञ्च पृथक्पृथक् ॥ २४ ॥<br>
ध्यानधारणसंयुक्तो जानुभ्यामवनिं गतः  ।<br>
दातव्यं सर्वविप्रेभ्यो वेदशास्त्रविधानतः  ॥ २५ ॥<br>
ऋचा वै दापयेदर्घ्यमेकोद्दिष्टे पृथक्पृथक् ।<br>
आपोदेवीर्मधुमतीरादिपीठे प्रकल्पितम्  ॥ २६ ॥<br>
उपयामगृहीतोऽसि द्वितीयेऽर्घं निवेदयेत् ।<br>
येनापावकचक्षुषा<sup id="cite_ref-2" class="reference"><a href="#cite_note-2">[२]</a></sup> तृतीये च सकल्पितम्  ॥ २७ ॥<br>
<sup id="cite_ref-3" class="reference"><a href="#cite_note-3">[३]</a></sup>ये देवासश्चतुर्थे तु समुद्रं गच्छ पञ्चमे  ।<br>
अग्निर्ज्योति स्तथा षष्ठे हिरण्यगर्भः<sup id="cite_ref-4" class="reference"><a href="#cite_note-4">[४]</a></sup> सप्तमे  ॥ २८ ॥<br>
यमाय त्वाष्टमे ज्ञेयं यज्जग्रन्नवमे तथा  ।<br>
तशमे <sup id="cite_ref-5" class="reference"><a href="#cite_note-5">[५]</a></sup>याः फलिनीति पिण्डे चैकादशे ततः  ॥ २९ ॥<br>
<sup id="cite_ref-6" class="reference"><a href="#cite_note-6">[६]</a></sup>भद्रं कर्णेभिरिति च कुर्यात्पिण्डविसर्जनम्  ।<br>
कृत्वैकादशदेवत्यं श्राद्धं कुर्यात्परेऽहनि  ॥ ३० ॥<br>
विप्रानावाहयेत्पञ्च चतुर्वेदविशारदान्  ।<br>
विद्याशीलगुणोपेतान्स्व कीयाञ्छीलसत्तमान्  ।<br>
अब्यङ्गान्सप्रशस्तांश्च न त्वर्ज्यान्कदाचन  ॥ ३१ ॥<br>
विष्णुः स्वर्णमयः कार्यो रुदस्ताम्रमयस्तथा  ।<br>
ब्रह्मा रूप्यमयस्तद्वद्यमो लोहमयो भवेत् ॥ ३२ ॥<br>
सीसकं तु भवेत्प्रेतं त्वथ वा दर्भकं तथा  ।<br>
शन्नोदेवीति मन्त्रेण गोविन्दं पश्चिमे न्यसेत् ॥ ३३ ॥<br>
अग्न आयाहीति रुद्रमुत्तरत्रैव विन्यसेत् ।<br>
अग्निमीळेति मन्त्रेण पूर्वेणैव प्रजापतिम्  ॥ ३४ ॥<br>
इषेत्वोर्जोति मन्त्रेण दक्षिणे स्थापयेद्यमम्  ।<br>
मध्ये मण्डलकं कृत्वा स्थाप्यो दर्भमयो नरः  ॥ ३५ ॥<br>
ब्रह्मा विष्णुस्तथा रुद्रो यमः प्रेतश्च पञ्चमः  ।<br>
पृथक्कुम्भे ततः स्थाप्याः पञ्चरत्नसमन्विताः  ॥ ३६ ॥<br>
वस्त्रयज्ञोपवीतानि पृथङ्मुद्रापराणि च  ।<br>
जपं कर्यात्पृथक्तत्र ब्रह्मादौ देवतासु च  ॥ ३७ ॥<br>
पञ्च श्राद्धानि कुर्वीत देवतानां यथाविधि  ।<br>
जलधारां ततो दद्यत्पीठेपीठे पृथक्पृथक् ॥ ३८ ॥<br>
शङ्खे वा ताम्रपात्रे वा अलाभे मृन्मयेऽपि वा  ।<br>
तिलोदकं समादाय सर्वौषधिसमन्वितम्  ॥ ३९ ॥<br>
आसनोपानहौ च्छत्रं मुद्रिका च कमण्डलुः  ।<br>
भाजनं भाजनाधारं वस्त्राण्यष्टविधं पदम्  ॥ ४० ॥<br>
ताम्रपात्रं तिलैः पूर्णं सहिरण्यं सदक्षिणम्  ।<br>
दद्याद्ब्राह्मणमुख्याय विधियुक्तं खगेश्वर  ॥ ४१ ॥<br>
ऋग्वेदपारगे दद्याज्जातसस्यां वसुन्धराम्  ।<br>
यजुर्वेदमये विप्रे गाञ्च दद्यात्पयस्विनीम्  ॥ ४२ ॥<br>
सामगाय शिवोद्देशात्प्रदद्यात्कलधौतकम्  ।<br>
यमोद्देशात्तिलांल्लोहं ततो दद्याच्च दक्षिणाम्  ॥ ४३ ॥<br>
पश्चात्पुत्तलकं कार्यं सर्वौषधिसमन्वितम्  ।<br>
पलाशस्य च वृन्तानां विभागं शृणु काश्यप  ॥ ४४ ॥<br>
कृष्णाजिनं समास्तीर्य कुशैश्च पुरुषाकृतिम्  ।<br>
शतत्रयेण षष्ट्या च वृन्तैः प्रोक्तोऽस्थिसञ्चयः  ॥ ४५ ॥<br>
विन्यस्य तानि वृन्तानि अङ्गेष्वेषु पृथक्पृथक् ।<br>
चत्वारिंशच्छिरोदेशे ग्रीवायां दश विन्यसेत् ॥ ४६ ॥<br>
विंशत्युरः स्थले दद्याद्विंशतिं जठरेऽपि च  ।<br>
बाहुयुग्मे शतं दद्यात्कटि देशे च विंशतिम्  ॥ ४७ ॥<br>
ऊरुद्वये शतञ्चापि त्रिंशज्जङ्घाद्वये न्यसेत् ।<br>
दद्याच्चतुष्टयं शिश्ने षड्दद्याद्वृषणद्वये  ।<br>
दश पादाङ्गुलीभागे एवमस्थीनि विन्यसेत् ॥ ४८ ॥<br>
नारिकेलं शिरः स्थाने तुम्बं दद्याच्च तालुके  ।<br>
पञ्चरत्नं मुखे दद्याज्जिह्वायां कदलीफलम्  ॥ ४९ ॥<br>
अन्त्रेषु नालकं दद्याद्बालकं प्राण एव च  ।<br>
वसायीं मेदकं दद्याद्गोमूत्रेण तु मूत्रकम्  ॥ ५० ॥<br>
<sup id="cite_ref-7" class="reference"><a href="#cite_note-7">[७]</a></sup>गन्धकं धातवो देयो हरितालं मनः शिला  ।<br>
रेतः स्थाने पारदञ्च पुरीषे पित्तलं तथा  ॥ ५१ ॥<br>
मनः शिलां तथा गात्रे तिलकल्कञ्च सन्धिषु  ।<br>
यवपिष्टं तथा मांसे मधु वै क्षौद्रमेव च  ॥ ५२ ॥<br>
केशेषु वै वटजटा त्वचि दद्यान्मृगत्वचम्  ।<br>
कर्णयोस्तालपत्त्रञ्च स्तनयोश्चैव गुञ्जिकाः  ॥ ५३ ॥<br>
नासायां शतपत्त्रं च कमलं नाभिमण्डले  ।<br>
वृन्ताकं वृषणद्वन्द्वे लिङ्गे स्याद्गृञ्जनं शुभम्  ॥ ५४ ॥<br>
घृतं नाभ्यां प्रदेयं स्यात्कौपीने च त्रपु स्मृतम्  ।<br>
मौक्तिकं स्तनयोर्मूर्ध्नि कुङ्कुमेन विलेपनम्  ॥ ५५ ॥<br>
कर्पूरागुरुधूपैश्च शुभैर्माल्यैः सुगन्धिभिः  ।<br>
परिधानं पट्टसूत्रं हृदये रुक्मकं न्यसेत् ॥ ५६ ॥<br>
ऋद्धिवृद्धी भुजौ द्वौ च चक्षुषोश्च कपर्दकौ  ।<br>
सिन्दूरं नेत्रकोणे च ताम्बूलाद्युपहारकैः  ॥ ५७ ॥<br>
सर्वौषधियुतं प्रेतं कृत्वा पूजा यथोदिता  ।<br>
साग्निके (कैश्चा) चापि विधिना यज्ञपात्रं न्यसेत्क्रमात् ॥ ५८ ॥<br>
शिरोमे श्रीरिति ऋचा पुनन्तु वरुणेति च  ।<br>
प्रेतस्य पावनं कृत्वा शालिशालशिलोदकैः  ॥ ५९ ॥<br>
विष्णुमुद्दिश्य दातव्या सुशीलागौः पयस्विनी  ॥ ६० ॥<br>
(तिला लोहं हिरण्यं च कार्पासं लवणं तथा  ।<br>
सप्तधान्यं क्षितिर्गाव एकैकं पानं समृतम्  ॥ ६१ ॥<br>
तिलपात्रं ततो दत्त्वा पददानं तथैव च  ॥ ६१*१ ॥<br>
महादानानि देयानि तिलपात्रं तथेति च  ।<br>
ततो वैतरणी देया सर्वाभरणभूषिता  ॥ ६२ ॥<br>
कर्तव्यं वैष्णवं श्राद्धं प्रेतमुक्त्यर्थ मात्मवान्  ।<br>
प्रेतंमोक्षं ततः कुर्याद्धृदि विष्णुं प्रकल्प्य च  ॥ ६३ ॥<br>
ओं विष्णुरिति संस्मृत्य प्रेतं तन्मृत्युमेव च  ।<br>
अग्निदाहं ततः कुर्यात्सूतकन्तु दिनत्रयम्  ॥ ६४ ॥<br>
दशाहकर्त्रा पिण्डाश्च कर्तव्याः प्रेतभुक्तये  ।<br>
सर्वं वर्षविधिं कुर्यादेवं प्रेतश्च मुक्तिभाक् ॥ ६५ ॥<br>
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादेऽपमृत्यौ सुखदुः खलाभालाभनिरूपणं नाम चत्वारिंशत्तमोऽध्यायः<br>
</span>
