श्रीगरुडमहापुराणम् ३८<br>
तार्क्ष्य उवाच  ।<br>
दानतीर्थार्थितं मोक्षं स्वर्गञ्च वद मे प्रभो  ।<br>
केन मोक्षमवाप्नोति केन स्वर्गे वसेच्चिरम्  ॥ २,३८.१ ॥<br><br>
केन गच्छति तेजस्तु स्वर्लोकात्सत्यलोकतः  ।<br>
मानुष्यं केन लभते नरकेशु निमज्जति  ॥ २,३८.२ ॥<br><br>
एतन्मे वदनिश्चित्य भक्तानां मोक्षदायक  ।<br>
ब्रूहि कस्मिन्मृते स्वर्गे पुनर्जन्म न विद्यते  ॥ २,३८.३ ॥<br><br>
श्रीविष्णुरुवाच  ।<br>
मानुष्यं भारते वर्षे त्रयोदशसु जातिषु  ॥ २,३८.४ ॥<br><br>
तत्प्राप्य म्रियते क्षेत्रे पुनर्जन्म न विद्यते  ।<br>
अयोध्या मथुरा माया काशी काञ्ची अवन्तिका  ॥ २,३८.५ ॥<br><br>
पुरी द्वारवती ज्ञेया सप्तैता मोक्षदायिकाः  ।<br>
सन्न्यस्तमिति यो ब्रुयात्प्राणैः कण्ठगतैरपि  ॥ २,३८.६ ॥<br><br>
मृतो विष्णुपुरं याति न पुनर्जायते क्षितौ  ।<br>
सकृदुच्चरितं येन हरिरित्यक्षरद्वयम्  ॥ २,३८.७ ॥<br><br>
बद्धः परिकरस्तेन मोक्षाय गमनं प्रति  ।<br>
कृष्णकृष्णेति कृष्णेति यो मां स्मरति नित्यशः  ॥ २,३८.८ ॥<br><br>
जल भित्त्वा यथा पद्मं नरकादुद्धराम्यहम्  ।<br>
शालग्रामजिला यत्र यत्र द्वारवती शिला  ॥ २,३८.९ ॥<br><br>
उभयोः सङ्गमो यत्र मुक्तिस्तत्र न संशयः  ।<br>
शालग्रामशिला यत्र पापदोषक्षयावहा  ॥ २,३८.१० ॥<br><br>
तत्सन्निधानमरणान्मुक्तिर्जन्तोः सुनिश्चता  ।<br>
रोपणात्पालनात्सेकाद्ध्यानस्पर्शनकीर्तनात् ।<br>
तुलसी दहते पापं नृणां जन्मार्जितं खग  ॥ २,३८.११ ॥<br><br>
ज्ञानहृदे सत्यजले रागद्वेषमलापहे  ।<br>
यः स्नातो मानसे तीर्थे न स लिप्येत पातकैः  ॥ २,३८.१२ ॥<br><br>
न काष्ठे विद्यते देवो न शिलायां कदाचन  ।<br>
भावे हि विद्यते देवस्तस्माद्भावं समाचरेत् ॥ २,३८.१३ ॥<br><br>
प्रातः प्रातः प्रपश्यन्ति नर्मदां मत्स्यघातिनः  ।<br>
न ते शिवपुरीं यान्ति चित्तवृत्तिर्गरीयसी  ॥ २,३८.१४ ॥<br><br>
यादृक्चित्तप्रतीतिः स्यात्तादृक्कर्मफलं नृणाम्  ।<br>
परलोकगतिस्तादृक सूचीसूत्रविचारवत् ॥ २,३८.१५ ॥<br><br>
ब्राह्मणार्थे गवार्थे च स्त्रीणां बलवधेषु च  ।<br>
प्राणत्यागपरो यस्तु स वै मोक्षमवाप्नुयात् ॥ २,३८.१६ ॥<br><br>
अनाशके मृतौ यस्तु स वै मोक्षमवाप्नुयात् ।<br>
अनाशके मृतो यस्तु स मुक्तः सर्वबन्धनैः  ॥ २,३८.१७ ॥<br><br>
दत्त्वा दानानि विप्रेभ्यस्ततो मोक्षमवाप्नुयात् ।<br>
एते वै मोक्षमार्गाश्च स्वर्गमार्गास्तथैव च  ॥ २,३८.१८ ॥<br><br>
गोग्रहे देशविध्वंसे मरणं रणतीर्थयोः  ।<br>
उत्तमाधममध्यस्य बाध्यमानस्य देहिनः  ।<br>
आत्मानं तत्र सन्त्यज्य स्वर्गवासं लभेच्चिरम्  ॥ २,३८.१९ ॥<br><br>
जीवितं मरणञ्चैव द्वयं शिक्षेत पण्डितः  ।<br>
जीवितं दानभोगाभ्यां मरणं रणतीर्थयोः  ॥ २,३८.२० ॥<br><br>
हरिक्षेत्रे कुरुक्षेत्रे भृगुक्षेत्रे तथैव च  ।<br>
प्रभासे श्रीस्थले चैव अर्बुदे च त्रिपुष्करे  ॥ २,३८.२१ ॥<br><br>
भूतेश्वरे मृतो यस्तु स्वर्गे वसति मानवः  ।<br>
ब्रह्मणो दिवसं यावत्ततः पतति भूतले  ॥ २,३८.२२ ॥<br><br>
वर्षवृत्तिन्तु यो दद्याद्ब्राह्मणे दोषवर्जिते  ।<br>
सर्वं कलं स मुद्धृत्य स्वर्गलोके महीयते  ॥ २,३८.२३ ॥<br><br>
कन्यां विवाहयेद्यस्तु ब्राह्मणं वेदपारगम्  ।<br>
इन्द्रलोके वसेत्सोऽपि स्वकुलैः परिवेष्टितः  ॥ २,३८.२४ ॥<br><br>
महादानानि दत्वा च नरस्तत्फलमामुयात् ॥ २,३८.२५ ॥<br><br>
वापी कूपतडागानामारामसुरसद्मनाम्  ।<br>
जीर्णोद्धारं प्रकुर्वाणः पूर्वकर्तुः फलं लभेत् ।<br>
जीर्णोद्धारेण वा तेषां तत्पुण्यं द्विगुणं भवेत् ॥ २,३८.२६ ॥<br><br>
शीतवा तातपहरमपि पर्णकुटीरकम्  ।<br>
कृत्वा विप्राय विदुषे प्रददाति कुटुम्बिने  ॥ २,३८.२७ ॥<br><br>
तिस्रः कोट्योर्धकोटी च नरः स्वर्गे महीयते  ॥ २,३८.२८ ॥<br><br>
या स्त्री सवर्णा संशुबा मृतं पतिमनुव्रजेत् ।<br>
सा मृता स्वर्गमाप्नोति वर्षाणां रोमसंख्यता  ॥ २,३८.२९ ॥<br><br>
पुत्रपौत्रादिकं त्यक्त्वा स्वपतिं यानुगच्छति  ।<br>
स्वर्गं लभेतां तौ चोभौ दिव्यस्त्रीभिरलङ्कृतौ  ॥ २,३८.३० ॥<br><br>
कृत्वा पापान्यनेकानि भर्तृद्रोहमतिः सदा  ।<br>
प्रक्षालयति सर्वाणि या स्वं पतिमनुव्रजेत् ॥ २,३८.३१ ॥<br><br>
महापापसमाचारो भर्ता चेद्दुष्कृती भवेत् ।<br>
तस्याप्यनुव्रता नारी नारायेत्सर्वकिल्बिषम्  ॥ २,३८.३२ ॥<br><br>
ग्रासमात्रं नियमतो नित्यदानं करोति यः  ।<br>
चतुश्चामरसंयुक्तविमानेनाधिगच्छति  ॥ २,३८.३३ ॥<br><br>
यत्कृतं हि मनुष्येण पापमामरणान्तिकम्  ।<br>
तत्सर्वं नाशमायाति वर्षवृत्तिप्रदानतः  ॥ २,३८.३४ ॥<br><br>
भूतं भव्यं बविष्यञ्च पापं जन्मत्रयार्जितम्  ।<br>
पक्षालयति तत्सर्वं विप्रकन्योपनायनात् ॥ २,३८.३५ ॥<br><br>
दशकूपसमा वापि दशवापीसमं सरः  ।<br>
सरो भिर्दशभिस्तुल्या या प्रपा निर्जले वने  ॥ २,३८.३६ ॥<br><br>
या वापी निर्जले देशे यद्दानं निर्धने द्विजे  ।<br>
प्राणिनां यो दयां धत्ते स भवेन्नाकनायकः  ॥ २,३८.३७ ॥<br><br>
एवमादिभिरन्यैश्च सुकृतैः स्वर्गभाग्भवेत् ।<br>
स तत्सर्वं फलं प्राप्य प्रतिष्ठां परमां लभेत् ॥ २,३८.३८ ॥<br><br>
फल्गु कार्यं परित्यज्य सततं धर्मवान् भवेत् ।<br>
दानं दमो दया चेति सारमेतत्त्रयं भुवि  ॥ २,३८.३९ ॥<br><br>
दानं साधोर्दरिद्रस्य शून्यलिङ्गस्य पूजनम्  ।<br>
अनाथप्रेतसंस्कारः कोटियज्ञफलप्रदः  ॥ २,३८.४० ॥<br><br>
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे उत्तमलोकगत्यागतिमोक्षमानुष्यहेतुनिरूपणं नामाष्टात्रिंशत्तमोऽध्यायः
