श्रीगरुडमहापुराणम् ३१<br>
श्रीविष्णुरुवाच  ।<br>
ये नराः पापसंयुक्तास्ते गच्छन्ति यमालयम्  ।<br>
नृणां मत्साक्षिकं दत्तमनन्तफलदं भवेत् ॥ २,३१.१ ॥<br><br>
यावद्रजः प्रमाणाब्दंस्वर्गे तिष्ठति भूमिदः  ।<br>
अश्वारूढाश्च ते यान्ति ददते ये ह्युपानहौ  ॥ २,३१.२ ॥<br><br>
आतपे श्रमयोगेन न दह्यन्ते च कुत्रचित् ।<br>
छत्त्रदानेन वै प्रेता विचरन्ति सुखं पथि  ॥ २,३१.३ ॥<br><br>
यमुद्दिश्य ददात्यन्नं तेन चाप्यायितो भवेत् ॥ २,३१.४ ॥<br><br>
अन्धकारे महाघोरे अमूर्ते लक्ष्यवर्जिते  ।<br>
उद्द्योतेनैव ते यान्ति दीपदानेन मानवाः  ॥ २,३१.५ ॥<br><br>
आश्विने कर्तिके वापि माघे मृततिथावपि  ।<br>
चतुर्दश्याञ्च दीयेत दीपदानं सुखाय वै  ॥ २,३१.६ ॥<br><br>
प्रत्यहञ्च प्रदातव्यं मार्गे सुविषमे नरैः  ।<br>
यावत्संवत्सरं वापि प्रेतस्य सुखलिप्सया  ॥ २,३१.७ ॥<br><br>
कुले द्योतति शुद्धात्मा प्रकाशत्वं स गच्छति  ।<br>
ज्योतिर्मयोऽसौ पूज्योऽसौ दीपदानप्रदो नरः  ॥ २,३१.८ ॥<br><br>
प्राङ्मुखोदङ्मुखं दीपं देवागारे द्विजातये  ।<br>
कुर्याद्याम्यमुखं पित्रे अद्भिः सङ्कल्प्य सुस्थिरम्  ॥ २,३१.९ ॥<br><br>
सर्वोपहारयुक्तानि पदान्यत्र त्रयोदश  ।<br>
यो ददाति मृतस्येह जीवन्नप्यात्महेतवे  ।<br>
स गच्छति महामार्गे महाकष्टविवर्जितः  ॥ २,३१.१० ॥<br><br>
आसनं भाजनं भोज्यं दीयते यद्द्विजायते  ।<br>
सुखे न भुञ्जमानस्तु देन गच्छत्यलं पथि  ॥ २,३१.११ ॥<br><br>
कमण्डलुप्रदानेन तृषितः पिबते जलम्  ॥ २,३१.१२ ॥<br><br>
भाजनं वस्त्रदानञ्च कुसुमञ्चाङ्गुलीयकम्  ।<br>
एकादशा हे दातव्यं प्रेतोद्धरणहेतवे  ॥ २,३१.१३ ॥<br><br>
त्रयोदश पदानीत्थं प्रेतस्य शुभमिच्छता  ।<br>
दातव्यानि यथाशक्त्या प्रेतोऽसौ प्रीणितो भवेत् ॥ २,३१.१४ ॥<br><br>
भोजना नि तिलांश्चैव उदकुम्भांस्त्रयोदश  ।<br>
मुद्रिकां वस्त्रयुग्मञ्च तया याति परां गतिम्  ॥ २,३१.१५ ॥<br><br>
योऽश्वं नावं गजं वापि ब्राह्मणे प्रतिपादयेत् ।<br>
स महिम्नोऽनुसारेण तत्तत्सुखमुपाश्नुते  ॥ २,३१.१६ ॥<br><br>
नानालोकान् विचरति महिषीञ्च ददाति यः  ।<br>
यमपुत्त्रस्य या माता महिषी सुगतिप्रदा  ॥ २,३१.१७ ॥<br><br>
ताम्बूलं कुसुमं देयं याम्यानां हर्षवर्धनम्  ।<br>
तेन सम्प्रीणिताः सर्वे तस्मिन् क्लेशं न कुर्वते  ॥ २,३१.१८ ॥<br><br>
गोभूतिलहिरण्यानि दानान्याहुः स्वशक्तितः  ॥ २,३१.१९ ॥<br><br>
मृतोद्देशेन यो यद्याज्जलपात्रञ्च मृन्मयम्  ।<br>
उदपात्रसहस्रस्य फलमाप्नोति मानवः  ॥ २,३१.२० ॥<br><br>
यमदूता महारौद्राः करालाः कृष्णपिङ्गलाः  ।<br>
न भीषयन्ति तं याम्या वस्त्रदाने कृते सति  ॥ २,३१.२१ ॥<br><br>
मार्गे हि गच्छमानस्तु तृष्णार्तः श्रमपीडितः  ।<br>
घटान्नदानयोगेन सुखी भवति निश्चितम्  ॥ २,३१.२२ ॥<br><br>
शय्या दक्षिणया युक्ता आयुधाम्बरसंयुता  ।<br>
हैमश्रीपतिना युक्ता देया विप्राय शर्मणे  ।<br>
तथा प्रेतत्वमुक्तोऽसौ मोदते सह दैवतैः  ॥ २,३१.२३ ॥<br><br>
एतत्ते कथितं तार्क्ष्य दानमन्त्येष्टिकर्मजम्  ।<br>
अधुना कथयिष्येऽहमन्यदेहप्रवेशनम्  ॥ २,३१.२४ ॥<br><br>
जातस्य मृत्युलोके वै प्राणिनो मरणं ध्रुवम्  ।<br>
मृतिः कुर्यात्स्वधर्मेण यास्यतश्च परन्तप  ॥ २,३१.२५ ॥<br><br>
पूर्वकाले मृतानाञ्च प्राणिनाञ्च खगेश्वर  ।<br>
सूक्ष्मोभूत्वा त्वसौ वायुर्निर्गच्छत्यास्यमण्डलात् ॥ २,३१.२६ ॥<br><br>
नवद्वारै रोमभिश्च जनानां तालुरन्ध्रके  ।<br>
पापिष्ठानामपानेन जीवो निष्क्रामति ध्रुवम्  ॥ २,३१.२७ ॥<br><br>
शरीरञ्च पतेत्पश्चान्निर्गते मरुतीश्वरे  ।<br>
वाताहतः पतत्येव निराधारो यथा द्रुमः  ॥ २,३१.२८ ॥<br><br>
पृथिव्यां लीयते पृथ्वी आपश्चैव तथाप्सु च  ।<br>
तेजस्तेजसि लीयते समीरणः समीरणे  ।<br>
आकाशे च तथा काशः सर्वव्यापी च शङ्करे  ॥ २,३१.२९ ॥<br><br>
तत्र कामस्तथा क्रोधः काये पञ्चेन्द्रियाणि च  ।<br>
एते तार्क्ष्य समाख्याता देहे तिष्ठन्ति तस्कराः  ॥ २,३१.३० ॥<br><br>
कामः क्रोधो ह्यहङ्कारो मनस्तत्रैव नायकः  ।<br>
संहारकश्च कालोऽयं पुण्यपापसमन्वितः  ॥ २,३१.३१ ॥<br><br>
जगतश्च स्वरूपन्तु निर्मितं स्वेन कर्मणा  ।<br>
पुनर्देहान्तरं याति सुकृतैर्दुष्कृतैर्नरः  ॥ २,३१.३२ ॥<br><br>
पञ्चेन्द्रियसमायुक्तं सकलैर्विष्यैः सह  ।<br>
प्रविशेत्स नवं देहं गृहे दग्धे यथा गृही  ॥ २,३१.३३ ॥<br><br>
शरीरे ये समासीना सम्भवेत्सर्वधातवः  ।<br>
षाट्कौशिको ह्ययं कायो माता पित्रोश्च धातवः  ॥ २,३१.३४ ॥<br><br>
सम्भवेयुस्तथा तार्क्ष्य सर्वे वाताश्च देहिनाम्  ।<br>
मूत्रं पुरीषं तद्योगा ये चान्ये व्याधयस्तथा  ॥ २,३१.३५ ॥<br><br>
अस्थि शुक्रं तथा स्नायुः देहेन सह दह्यते  ।<br>
एष ते कथितस्तार्क्ष्य विनाशः सर्वदेहिनाम्  ॥ २,३१.३६ ॥<br><br>
कथयामि पुनस्तेषां शरीरञ्च यथा भवेत् ।<br>
एकस्तम्भं स्नायुबद्धं स्थूणाद्वयसमुद्धृतम्  ॥ २,३१.३७ ॥<br><br>
इन्द्रियैश्च समायुक्तं नवद्वारं शरीरकम्  ।<br>
विषयैश्च समाक्रान्तं कामक्रोधसमाकुलम्  ॥ २,३१.३८ ॥<br><br>
रागद्वेषसमाकीर्णं तृष्णादुर्गसुदुस्तरम्  ।<br>
लोभजालसमायुक्तं पुरं पुरुषसंज्ञितम्  ॥ २,३१.३९ ॥<br><br>
एतद्गुणसमायुक्तं शरीरं सर्वदेहिनाम्  ।<br>
तिष्ठन्ति देवताः सर्वा भुवनानि चतुर्दश  ॥ २,३१.४० ॥<br><br>
आत्मानं ये न जानन्ति ते नराः पशवः स्मृताः  ।<br>
एवमेतन्मयाख्यातं शरीरं ते चतुर्विधम्  ॥ २,३१.४१ ॥<br><br>
चतुरशीतिलक्षाणि निर्मिता योनयः पुरा  ।<br>
उद्भिज्जाः स्वेदजाश्चैव अण्डजाश्च जरायुजाः  ॥ २,३१.४२ ॥<br><br>
एतत्ते सर्वमाख्यातं यत्पृष्टोहं त्वयानघ  ॥ २,३१.४३ ॥<br><br>
इति श्रीगारुडे महापुराणे उत्तरखण्डे द्वितीयांशे प्रेतकल्पे श्रीकृष्णगरुडसंवादे दानफ लान्यदेहप्रवेशादिनिरूपणं नामै कत्रिंशोऽध्यायः
