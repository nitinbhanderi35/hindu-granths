<span style="font-size: 14pt; line-height: 200%">गरुड उवाच  ।<br>
सत्यं ब्रूहि सुरश्रेष्ठ कृपां कृत्वा मयि प्रभो  ।<br>
मृतानां चैव जन्तूनां कदा कुर्यात्सपिण्डनम्  ॥ २,२६.१ ॥<br>
सपिण्डत्वे कुतो यान्ति असपिण्डे कुतो गतिः  ।<br>
केनैव सहपिण्डत्वं स्त्रीपुसोर्वक्तुमर्हसि  ॥ २,२६.२ ॥<br>
स्त्रीपुमांशौ सहैकत्वं पाप्नुतः कथमुत्तमम्  ।<br>
जीवेद्भर्तरि नारीणां सपिण्डीकरणं कुतः  ॥ २,२६.३ ॥<br>
भर्तृलोकं कथं यान्ति स्वर्गलोकं सुरेश्वर  ।<br>
अग्न्यारोहे कथं श्राद्धं वृषोत्सर्गः कथं भवेत् ॥ २,२६.४ ॥<br>
घटदानं कथं कार्यं सपिण्डीकरणे कृते  ।<br>
कथयस्व प्रसादेन हीताय जगतां प्रभो  ॥ २,२६.५ ॥<br>
श्रीभगवानुवाच  ।<br>
यथावत्कथयिष्यामि सपिण्डीकरणं खग  ।<br>
वर्षं यावत्खगश्रेष्ठ यदाचरति मानवः  ॥ २,२६.६ ॥<br>
सपिण्डने ततो वृत्ते पितृलोकं स गच्छति  ।<br>
तस्मात्पुत्त्रेण कर्तव्यं सपिण्डीकरणं पितुः  ॥ २,२६.७ ॥<br>
संवत्सरे तु सम्पूर्णे कुर्यात्पिण्ड प्रवेशनम्  ।<br>
पिण्डप्रवेशविधिना तस्य नित्यं मृताह्निकम्  ॥ २,२६.८ ॥<br>
निश्चितं पक्षिशार्दूल वर्षान्ते पिण्डमेलनम्  ।<br>
सहपिण्डे कृते प्रेतस्ततो याति परां गतिम्  ।<br>
तन्नाम सम्परित्यज्य ततः पितृगणो भवेत् ॥ २,२६.९ ॥<br>
त्रिपक्षे वापि षण्मासे मेलयेत्प्रपितामहैः  ।<br>
ज्ञात्वा वृद्धिविवाहादि स्वगोत्रविहितानि च  ॥ २,२६.१० ॥<br>
विवाहं नैव कुर्वीत मृते च गृहमेधिनि  ।<br>
भिक्षुर्भिक्षां न गृह्णाति यावत्कुर्यात्सपिण्डनम्  ॥ २,२६.११ ॥<br>
स्वगोत्रेऽप्यशुचिस्तावद्यावत्पिण्डं न मेलयेत् ।<br>
मेलनात्प्रेतशब्दस्तु निवर्तेत खगेश्वर  ॥ २,२६.१२ ॥<br>
आनन्त्यात्कुलधर्माणां पुंसाञ्चैवायुषः क्षयात् ।<br>
अस्थिरत्वाच्छरीरस्य द्वादशाहः प्रशस्यते  ॥ २,२६.१३ ॥<br>
निरग्निकः साग्निको वा द्वादशाहे सपिण्डयेत् ॥ २,२६.१४ ॥<br>
द्वादशाहे त्रिपक्षे वा षण्मासे वत्सरेऽपि वा  ।<br>
सपिण्डीकरणं प्रोक्तमृषिभिस्तत्त्वदर्शिभिः  ॥ २,२६.१५ ॥<br>
सपुत्त्रस्य न कर्तव्यमेकोद्दिष्टं कदाचन  ।<br>
सपिण्डीकरणादूर्ध्वं यत्रयत्र प्रदीयते  ॥ २,२६.१६ ॥<br>
तत्रतत्र त्रयं कार्यमन्यथा पितृघातकः  ।<br>
त्रिभिः कुर्यादशक्तश्च पार्वणं मुनिनोदितम्  ॥ २,२६.१७ ॥<br>
तद्दिने तद्दिने कुर्यात्पितामहमुखान्यतः  ।<br>
अज्ञानाद्दिनमासानां तस्मात्पार्वणमिष्यते  ॥ २,२६.१८ ॥<br>
अनुत्पन्नशरीरस्य न दानं पितृभिः सह  ।<br>
एतैः षोडशभिः श्राद्धैः प्रेतो मुक्तस्तु जायते  ॥ २,२६.१९ ॥<br>
अपुत्त्रस्य सपिण्डत्वं नैव कुर्यात्स्त्रियोऽपि वा  ।<br>
यावज्जीव च सद्भत्र्या न कुर्यात्सहपिण्डताम्  ॥ २,२६.२० ॥<br>
ब्राह्मादिषु विवाहेषु या वधूरिह संस्कृता  ।<br>
भर्तृगोत्रेण कर्तव्यास्तस्याः पिण्डोदकक्रियाः  ॥ २,२६.२१ ॥<br>
आसुरादिविवा हेषु या व्यूढा कन्यका भवेत् ।<br>
तस्यास्तु पितृगोत्रेण कुर्यात्पिण्डोदकक्रियाः  ॥ २,२६.२२ ॥<br>
पितुः पुत्त्रेण कर्तव्यं सपिण्डीकरणं सदा  ।<br>
पुत्त्राभावे तु पत्नी स्यात्पत्न्यभावे सहोदरः  ॥ २,२६.२३ ॥<br>
भ्राता वा भ्रातृपुत्त्रो वा सपिण्डः शिष्य एव वा  ।<br>
सपिण्डनक्रियां कृत्वा कुर्यान्नान्दीमुखं ततः  ॥ २,२६.२४ ॥<br>
ज्येष्ठस्यैव कनिष्ठेन भ्रातृपुत्त्रेण भार्यया  ।<br>
सपिण्डीकरणं कार्यं पुत्रहीने नरे खग  ॥ २,२६.२५ ॥<br>
भ्रातॄणामेकजातानामेकश्चेत्पुत्रवान् भवेत् ।<br>
सर्वेते तेन पुत्रेण पुत्रिणो मनुरब्रवीत् ॥ २,२६.२६ ॥<br>
सर्वेषां पुत्रहीनानां पत्नी कुर्यात्सपिण्डनम्  ।<br>
ऋत्विजा कारयेद्वापि पुरोहितमथापि वा  ॥ २,२६.२७ ॥<br>
कृतचूडोपनीतश्च पितुः श्राद्धं समाचरेत् ।<br>
उच्चारयेत्स्वधाकारं न तु वेदाक्षराण्यसौ  ॥ २,२६.२८ ॥<br>
भर्त्रादिभिस्त्रिभिः कार्यं सपिण्डीकरणं स्त्रियाः  ।<br>
पितृव्यभ्रातृपुत्रेण सोदरेण कनीयसा  ॥ २,२६.२९ ॥<br>
अर्वाक्संवत्सरात्सन्धौ पूर्णे संवत्सरेऽपि वा  ।<br>
ये सपिण्डीकृताः प्रेतास्तेषां न स्यात्पृथक्क्रिया  ॥ २,२६.३० ॥<br>
सपिण्डने कृते वत्स पृथक्त्वं तु विगर्हितम्  ।<br>
यस्तु कुर्यात्पृथक्पिण्डं पितृहा सोऽभिजायते  ॥ २,२६.३१ ॥<br>
सपिण्डीकरणे वृत्ते पृथक्त्वं नोपपद्यते  ।<br>
पृथक्पिण्डे कृते पश्चात्पुनः कुर्यात्सपिण्डनम्  ॥ २,२६.३२ ॥<br>
सपिण्डीकरणं कृत्वा एकोद्दिष्टं करोति यः  ।<br>
आत्मानं च तथा प्रेतं स नयेद्दमशासनम्  ॥ २,२६.३३ ॥<br>
वर्षं यावक्त्रिया कार्या नामगोत्रेण धीमता  ।<br>
घटादि भोजनं नित्यं पददानानि यानि च  ।<br>
सपिण्डीकरणे वृत्ते एकस्यैव तु दापयेत् ॥ २,२६.३४ ॥<br>
अन्नं पानीयसहितं संख्यां कृत्वाब्दिकस्य च  ।<br>
दातव्यं ब्राह्मणे पक्षिञ्जलपूर्णघटादिकम्  ॥ २,२६.३५ ॥<br>
पिण्डान्ते तस्य सकला वर्षवृत्तिः स्वशक्तितः  ।<br>
दिव्यदेहो विमानस्थः सुखं याति यमालयम्  ॥ २,२६.३६ ॥<br>
जीवमाने च पितरि न हि पुत्त्रे सपिण्डता  ।<br>
स्त्रीणां सपिण्डनं नास्ति तथा भर्तरि जीवति  ॥ २,२६.३७ ॥<br>
हुताशं या समारूढा चतुर्थेऽह्नि पतिव्रता  ।<br>
तस्या भर्तृदिने कार्यं वृषोत्सर्गादिकं च यत् ॥ २,२६.३८ ॥<br>
पुत्त्रिका पतिगोत्रा स्यादधस्तात्पुत्रजन्मनः  ।<br>
पुत्रोत्पत्तेः परस्तात्सा पितृगोत्रं व्रजेत्पुनः  ॥ २,२६.३९ ॥<br>
पतिपत्न्योः सदैकत्वं हुताशं याधिरोहति  ।<br>
पुत्रेणैव पृथक्श्राद्धं क्षयाख्ये तस्य वासरे  ॥ २,२६.४० ॥<br>
अपुत्त्रौ चेन्मृतौ स्यातामेकचित्यां समेऽहनि  ।<br>
पृथक्श्राद्धानि कुर्वीत सापिड्यं पतिना सह  ॥ २,२६.४१ ॥<br>
पृथक्पृथक्च पिण्डेन दम्पती पतिना सह  ।<br>
न लिप्यते महादोषैरेतत्सत्यं वचो मम  ॥ २,२६.४२ ॥<br>
एकचित्यां समारूढौ दम्पती निधनं गतौ  ।<br>
एकपाकं प्रकुर्वीत पिण्डान्दद्यात्पृथक्पृथक् ॥ २,२६.४३ ॥<br>
एकादशे वृषोत्सर्गं प्रेतश्राद्धानि षोडश  ।<br>
घटादिपददानानि महादानानि यानि च  ।<br>
वर्षं यावत्पृथक्कुर्यात्प्रेतस्तृप्तिं व्रजेच्चिरम्  ॥ २,२६.४४ ॥<br>
एकगोत्रे मृतानां तु स्त्रिया वा पुरुषस्य वा  ।<br>
स्थण्डिलं चैकतः कुर्याद्धोमं कुर्यात्पृथक्पृथक् ॥ २,२६.४५ ॥<br>
एकादशेऽह्नि यच्छ्राद्धं पृथक्पिण्डाश्च भोजनम्  ।<br>
पाकैरेन पतिस्त्रीणामन्येषां च विगर्हितम्  ॥ २,२६.४६ ॥<br>
एकेनैव तु पाकेन श्राद्धानि कुरुते सुतः  ।<br>
एकं तु विकिरं कुर्यात्पिण्डान्दद्यद्बहूनपि  ।<br>
तीर्थे चापरपक्षे वा चन्द्रसूर्यग्रहेऽपि वा  ॥ २,२६.४७ ॥<br>
नारी भर्तारमासाद्य कुणपं दहते यदा  ।<br>
अग्निर्दहति गात्राणि आत्मानं नैव पीडयेत् ॥ २,२६.४८ ॥<br>
दह्यते ध्मायमानानां धातूनां हि यथा मलम्  ।<br>
तथा नारी दहेद्देहं हुताशे ह्यमृतोपमे  ॥ २,२६.४९ ॥<br>
दिव्यादौ दिव्यदेहस्तु शुद्धो भवति पूरुषः  ।<br>
तप्ततैलेन लोहेन वह्निना नैव दह्यते  ॥ २,२६.५० ॥<br>
तथा सा पतिसंयुक्ता दह्यते न कदाचन  ।<br>
अन्तरात्मा मृते तस्मिन्मृतोऽप्येकत्वमागतः  ॥ २,२६.५१ ॥<br>
भर्तृसंगं परित्यज्य अन्यत्र म्रियते यदि  ।<br>
भर्तृलोकं न सा याति यावदाभूतसंप्लवम्  ॥ २,२६.५२ ॥<br>
लक्ष्मीयुतान्परित्यज्य मातरं पितरं तथा  ।<br>
मृतं पतिमनुव्रज्य सा चिरं सुखमेधते  ॥ २,२६.५३ ॥<br>
दिव्यवर्षप्रमाणेन तिस्रः कोट्योर्ऽद्धकोटयः  ।<br>
तावत्कालं वसेत्स्वर्गे नक्षत्रैः सह सर्वदा  ॥ २,२६.५४ ॥<br>
तदन्ते चरते लोके कुले भवति भोगिनाम्  ।<br>
सा हि लब्धमहाप्रीतिर्भर्त्रा सह पतिव्रता  ॥ २,२६.५५ ॥<br>
एवं न कुरुते नारी धर्मोढा पतिसंगमम्  ।<br>
जन्मजन्मनि दुः खार्तादुः शीलाप्रियवादिनी  ॥ २,२६.५६ ॥<br>
वल्गुली गृहसोधा वा गोधा वा द्विमुखी भवेत् ।<br>
स्वभर्तारं परित्यज्य परपुंसोनुवर्तिनी  ॥ २,२६.५७ ॥<br>
तस्मात्सर्वप्रयत्नेन स्वपतिं स्त्री निषेवते  ।<br>
मनसा कर्मणा वाचा मृतं जीवन्तमेव वा  ॥ २,२६.५८ ॥<br>
जीवमाने मृते वापि किल्बिषं कुरुते तु या  ।<br>
स च वैधव्यमाप्नोति जन्मजन्मनि दुर्भगा  ॥ २,२६.५९ ॥<br>
यद्देवेभ्यो यत्पितृभ्यः श्रद्धयैव प्रदीयते  ।<br>
तत्फलं भर्तृपूजातः कुर्याद्भर्त्रर्चनं ततः  ॥ २,२६.६० ॥<br>
एवं कृते खगश्रेष्ठ पितृलोके चिरं वसेत् ।<br>
यावदादित्यचन्द्रौ च तावद्देवसमा दिवि  ॥ २,२६.६१ ॥<br>
पुनश्चिरायुषो भूत्त्वा जायन्ते विपुले कुले  ।<br>
पतिव्रता यथा नारी भर्तृदुःखं न विन्दति  ॥ २,२६.६२ ॥<br>
सर्वमेतद्धि कथितं मया तव खगेश्वर  ।<br>
विशेषं कथयिष्यामि मृतस्यैव सुखप्रदम्  ॥ २,२६.६३ ॥<br>
द्वादशाहे कृतं सर्वं वर्षं यावत्सपिण्डनम्  ।<br>
पुनः कुर्यात्सदा नित्यं घटान्नं प्रतिमासिकम्  ॥ २,२६.६४ ॥<br>
कृतस्य करणं नास्ति प्रेतकार्यादृते खग  ।<br>
यः करोति नरः कश्चित्कृत्पूर्वं विनश्यति  ॥ २,२६.६५ ॥<br>
मृतस्यैव पुनः कुर्यात्प्रेतोऽक्षय्यमवाप्नुयात् ।<br>
प्रतिमासं घटा देया सोदना जलपूरिताः  ॥ २,२६.६६ ॥<br>
अर्वाक्च वृद्धेः करणाच्च तार्क्ष्य सपिण्डनं यः कुरुते हि पुत्रः  ।<br>
तथापि मासं प्रतिपिण्डमेकमन्नं च कुम्भं सजलं च दद्यात् ॥ २,२६.६७ ॥<br>
इति श्रीगारुडे महापुराणे उत्तरखण्डेद्वितीयांशे धर्मकाण्डे श्रीकृष्णगरुडसंवादे प्रेतकल्पे सपिण्डननिरूपणं नाम षड्विंशोऽध्यायः<br>
</span>
