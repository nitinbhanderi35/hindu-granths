श्रीगरुडमहापुराणम् ३<br>
सूत उवाच  ।<br>
एवमुत्साहितः पक्षी स्वरूपं निरयस्य तु  ।<br>
पप्रच्छनरकाण्येवं श्रुत्वा चोत्कूलितान्तरः  ॥ २,३.१ ॥<br><br>
गरुड उवाच  ।<br>
नरकाणां स्वरूपं मे वद येषु विकर्मिणः  ।<br>
पात्यन्ते दुः खभूयिष्ठास्तेषां भेदांश्च कीर्तय  ॥ २,३.२ ॥<br><br>
श्रीभगवानुवाच  ।<br>
नरकाणां सहस्राणि वर्तन्ते ह्यरुणानुज  ।<br>
शक्यं विस्तरतो नैव वक्तुं प्राधान्यतो ब्रुवे  ॥ २,३.३ ॥<br><br>
रौरवं नाम नरकं मुख्यं तद्वैनिबोध मे  ।<br>
रौरवे कूटसाक्षी तु याति यश्चानृती नरः  ॥ २,३.४ ॥<br><br>
योजनानां सहस्रे द्वे रौरवो हि प्रमाणतः  ।<br>
जानुमात्रप्रमाणं तु तत्र गर्तं सुदुस्तरम्  ॥ २,३.५ ॥<br><br>
तत्राङ्गारचयौघेन कृतं तद्धरणीसमम्  ।<br>
तत्राग्निना सुतीव्रेण तापिताङ्गारभूमिना  ॥ २,३.६ ॥<br><br>
तन्मध्ये पापकर्माणं विमुञ्चन्ति यमानुगाः  ।<br>
स दह्यमानस्तीव्रेण वह्निना परिधावति  ॥ २,३.७ ॥<br><br>
पदेपदे च पादोऽस्य स्फुट्यते शीर्यते पुनः  ।<br>
अहोरात्रेणोद्धरणं पादन्यासेन गच्छति  ॥ २,३.८ ॥<br><br>
एवं सहस्रं विस्तीर्णं योजनानां विमुच्यते  ।<br>
ततोऽन्यत्पापशुद्ध्यर्थं तादृङ्निरयमृच्छति  ॥ २,३.९ ॥<br><br>
रौरवस्ते समाख्यातः प्रथमो नरको मया  ।<br>
महारौरवसंज्ञं तु शृणुष्व नरकं खग  ॥ २,३.१० ॥<br><br>
योजनानां सहस्राणि सन्ति पञ्च समन्ततः  ।<br>
तत्र ताम्रमयी भूमिरधस्तस्या हुताशनः  ॥ २,३.११ ॥<br><br>
तया तपन्त्या सा सर्वा प्रोद्यद्विद्युत्समप्रभा  ।<br>
विभाव्यते महारौद्रा पापिनां दर्शनादिषु  ॥ २,३.१२ ॥<br><br>
तस्यां बद्धकराभ्यां च पद्भ्यां चैव यमानुगैः  ।<br>
मुच्यते पापकृन्मध्ये लुण्ठमानः स गच्छति  ॥ २,३.१३ ॥<br><br>
काकैर्बकैर्वृकोलूकैर्मशकैर्वृश्चिकैस्तथा  ।<br>
भक्ष्यमाणैस्तथा रौद्रैर्गतो मार्गे विकृष्यते  ॥ २,३.१४ ॥<br><br>
दह्यमानो गतमतिर्भ्रान्तस्तातेति चाकुलः  ।<br>
वदत्यसकृदुद्वग्नो न शान्तिमधिगच्छति  ॥ २,३.१५ ॥<br><br>
एवं तस्मान्नरैर्मोक्षस्त्वतिक्रान्तैरवाप्यते  ।<br>
वर्षायुतायुतैः पापं यैः कृतं दुष्टबुद्धिभिः  ॥ २,३.१६ ॥<br><br>
तथान्यस्तु ततो नाम सोऽतिशीतः स्वभावतः  ।<br>
महारौरववद्दीर्घस्तथान्धतमसा वृतः  ॥ २,३.१७ ॥<br><br>
शीतार्तास्तत्र बध्यन्ते नरास्तमसि दारुणे  ।<br>
परस्परं समासाद्य परिरभ्याश्रयन्ति ते  ॥ २,३.१८ ॥<br><br>
दन्तास्तेषां च भज्यन्ते शीतार्तिपरिकम्पिताः  ।<br>
क्षुतृषातिबलाः पक्षिन्नथ तत्राप्युपदवाः  ॥ २,३.१९ ॥<br><br>
हिमखण्डवहो वायुभिनत्त्यस्थीनि दारुणः  ।<br>
मज्जासृगस्थिगलितमश्रन्त्यत्र क्षुधान्विताः  ॥ २,३.२० ॥<br><br>
आलिङ्ग्यमाना भ्राम्यन्ते परस्परसमागमे  ।<br>
एवं तत्रापि सुमहान्क्लेशस्तमसि मानवैः  ॥ २,३.२१ ॥<br><br>
प्राप्यते शकुनिश्रेष्ठ यो बहूकृतसञ्चयः  ।<br>
निकृन्तन इति ख्यातस्ततोऽन्यो नरकोत्तमः  ॥ २,३.२२ ॥<br><br>
कुलालचक्राणि तत्र भ्राम्यन्त्यविरतं खग  ।<br>
तेष्वापाष्ये निकृष्यन्ते कालसूत्रेण मानवाः  ॥ २,३.२३ ॥<br><br>
यमानुमाङ्गुलिस्थेन आपादतलमस्तकम्  ।<br>
न चैषां जीवितभ्रंशो जायते पक्षिसत्तम  ॥ २,३.२४ ॥<br><br>
छिन्नानि तेषां शतशः खण्डान्यैक्यं व्रजन्ति हि  ।<br>
एवं वर्षसहस्राणि भ्राम्यन्ते पापकर्मिणः  ॥ २,३.२५ ॥<br><br>
तावद्यावदशेषं च तत्पापं संक्षयं गतम्  ।<br>
अप्रातष्ठं च नरकं शृणुष्व गदतो मम  ॥ २,३.२६ ॥<br><br>
तत्रस्थैर्नारकैर्दुः खमसह्यमनुभूयते  ।<br>
तान्येव तत्र चक्राणि घटीयन्त्राणि चान्यतः  ॥ २,३.२७ ॥<br><br>
दुः खस्य हेतुभूतानि पापकर्मकृतां नृणाम्  ।<br>
चक्रेष्वारोपिताः केचिद्भाम्यन्ते तत्र मानवाः  ॥ २,३.२८ ॥<br><br>
यावद्वर्षसहस्राणि न तेषां स्थितिरन्तरा  ।<br>
घटीयन्त्रेषु बद्वा ये बद्धा तोयवटी यथा  ॥ २,३.२९ ॥<br><br>
भ्राम्यन्ते मानवा रक्तमुद्गिरन्तः पुनः पुनः  ।<br>
अन्त्रैर्मुखविनिष्क्रान्तैर्नेत्रैरन्त्रावलम्बिभैः  ॥ २,३.३० ॥<br><br>
दुः खानि प्राप्नुवन्तीह यान्यसह्यानि जन्तुभिः  ।<br>
असिपत्रवनं नाम नरकं शृणु चापरम्  ॥ २,३.३१ ॥<br><br>
योजनानां सहस्रं यो ज्वलत्यग्न्याशृतावनिः  ।<br>
सप्ततीव्रकराश्चैण्डर्यत्र तीव्र सुदारुणे  ॥ २,३.३२ ॥<br><br>
प्रतपन्ति सदा तत्र प्राणिनो नरकौकसः  ।<br>
तन्मध्ये चरणं शीतस्निग्धपत्रं विभाष्यते  ॥ २,३.३३ ॥<br><br>
पत्राणि यत्र खण्डानि फलानां पक्षिसत्तम  ।<br>
श्वानश्च तत्र सुबलाश्चरन्त्यामिषभोजनाः  ॥ २,३.३४ ॥<br><br>
महावक्त्रा महादंष्ट्रा व्याघ्रा इव महाबलाः  ।<br>
ततश्च वनमालोक्य शिशिरच्छायमग्रतः  ॥ २,३.३५ ॥<br><br>
प्रयान्ति प्राणिनस्तत्र क्षुत्तापपरिपीडिताः  ।<br>
मातर्भ्रातस्तात इति क्रन्दमानाः सुदुः खिताः  ॥ २,३.३६ ॥<br><br>
दह्यमानाङ्घ्रियुगला धरणिस्थेन वह्निना  ।<br>
तेषां गतानां तत्रापि अति शीतिः समीरणः  ॥ २,३.३७ ॥<br><br>
प्रवाति तेन पात्यन्ते तेषां खड्गास्तथोपरि  ।<br>
छिन्नाः पतन्ति ते भूमौ ज्वलत्पावकसंचये  ॥ २,३.३८ ॥<br><br>
लेलिह्यमाने चान्यत्र तप्ताशेषमहीतले  ।<br>
सारमेयाश्च ते शीघ्रं शातयन्ति शरीरतः  ॥ २,३.३९ ॥<br><br>
तेषां खण्डान्यनेकानि रुदतामतिभीषणे  ।<br>
असिपत्रवनं तात मयैतत्परिकीर्तितम्  ॥ २,३.४० ॥<br><br>
अतः परं भीमतरं तप्तकुंभं निबोध मे  ।<br>
समन्ततस्तप्तकुम्भा वह्निज्वालासमन्विताः  ॥ २,३.४१ ॥<br><br>
ज्वलदग्निचयास्तप्ततैलायश्चूर्णपूरिताः  ।<br>
एषु दुष्कृतकर्माणो याम्यैः क्षिप्ता ह्यधोमुखाः  ॥ २,३.४२ ॥<br><br>
क्वाथ्यन्ते विस्फुटद्गात्रा गलन्मज्जाजलान्विताः  ।<br>
स्फुटत्कपालेनत्रास्थिच्छिद्यमाना विभीषणैः  ॥ २,३.४३ ॥<br><br>
गृध्रैरुत्पाट्य मुच्यन्ते पुनस्तेष्वेव वेगितैः  ।<br>
पुनश्चिमचिमायन्ते तैलनैक्यं व्रजन्ति च  ॥ २,३.४४ ॥<br><br>
द्रवीभूतैः शिरोगात्रैः स्नायुमांसत्वगास्थिभिः  ।<br>
ततो याम्यैर्नरैराशु दर्व्याघट्टनघट्टिताः  ॥ २,३.४५ ॥<br><br>
कृतावर्ते महातैले क्वाथ्यन्ते पापकर्मिणः  ।<br>
एष ते विस्तरेणोक्तस्तप्तकुम्भो मया खग  ॥ २,३.४६ ॥<br><br>
आदिमो रौरवः प्रोक्तो महारौरवकोऽपरः  ।<br>
अतिशीतस्तृतीयस्तु चतुर्थो हि निकृन्तनः  ॥ २,३.४७ ॥<br><br>
अप्रतिष्ठः पञ्चमः स्यादसिपत्रवनोऽपरः  ।<br>
सप्तमस्तप्तकुम्भस्तु सप्तैते नरका मताः  ॥ २,३.४८ ॥<br><br>
श्रूयन्तेन्यान्यपि तथा नरकाणि नराधमाः  ।<br>
कर्मणां तारतम्येन तेषुतेषु पतन्ति हि  ॥ २,३.४९ ॥<br><br>
तथा हि नरको रोधः शूकरस्ताल एव च  ।<br>
तप्तकुम्भो महाज्वालः शबलोऽथ विमोहनः  ॥ २,३.५० ॥<br><br>
क्रिमिश्च क्रिमभक्षश्च लालाभक्षो विषञ्जनः  ।<br>
अधः शिराः पूयवहो रुधिरान्धश्च विड्रभुजः  ॥ २,३.५१ ॥<br><br>
तथा वैतरणी सू (मू) मसिपत्रवनं तथा  ।<br>
अग्निज्वालो महाघोरः सन्दंशो वाप्यभोजनः  ॥ २,३.५२ ॥<br><br>
तमश्च कालसूत्रं च लोहश्चाप्यभिदस्तथा  ।<br>
अप्रतिष्ठोऽप्यवीचिश्च नरका एवमादयः  ॥ २,३.५३ ॥<br><br>
तामसा नरकाः सर्वे यमस्य विषये स्थिताः  ।<br>
येषु दुष्कृतकर्माणः पतन्ति हि पृथक्पृथक् ॥ २,३.५४ ॥<br><br>
भूमेरधस्तात्ते सर्वे रौरवाद्याः प्रकीर्तिताः  ।<br>
रोघो गोघ्नो भ्रूणहा च अग्निदाता नरः पतेत् ॥ २,३.५५ ॥<br><br>
सूकरे ब्रह्महा मज्जेत्सुरापः स्वर्णतस्करः  ।<br>
ताले पतेत्क्षत्त्रहन्ता हत्वा वैश्यं च दुर्गतिः  ॥ २,३.५६ ॥<br><br>
ब्रह्महत्यां च यः कुर्याद्यश्च स्याद्गुरुतल्पगः  ।<br>
स्वसृगामी तप्तकुम्भी तथा राजभटोऽनृती  ॥ २,३.५७ ॥<br><br>
तप्तलोहैश्च विक्रेता तथा बन्धनरक्षिता  ।<br>
माध्वी विक्रयकर्तां च यस्तु भक्तं परित्यजेत् ॥ २,३.५८ ॥<br><br>
महाज्वाली दुहितरं स्नुषां गच्छति यस्तु वै  ।<br>
वेदो विक्रीयते यैश्च वेदं दूषयते तु यः  ॥ २,३.५९ ॥<br><br>
गुरुं चैवावमन्यन्ते वाक्शरैस्ताडयन्ति च  ।<br>
अगम्यागामी च नरो नरकं शबलं व्रजेत् ॥ २,३.६० ॥<br><br>
विमोहे पतते शूरे मर्यादां यो भिनत्ति वै  ।<br>
दुरिष्टं कुरुते यस्तु कृमिभक्षं प्रपद्यते  ॥ २,३.६१ ॥<br><br>
देवब्राह्मणविद्वेष्टा लालाभक्षे पतत्यपि  ।<br>
कुण्डकर्ता कुलालश्च न्यासहर्ता चिकित्सकः  ॥ २,३.६२ ॥<br><br>
आरामेष्वग्निदाता च एते यान्ति विषञ्जने  ।<br>
असत्प्रतिग्रही यस्तु तथैवायाज्ययाजकः  ॥ २,३.६३ ॥<br><br>
न क्षत्त्रैर्जोवते यस्तु नरो गच्छेदधोमुखम्  ।<br>
क्षीरं सुरां च मासं लाक्षां गन्धं रसं तिलान्  ॥ २,३.६४ ॥<br><br>
एवमादीनि विक्रीणन् घोरे पूयवहे पतेत् ।<br>
यः कुक्कुटान्निबध्नाति मार्जारान् सूकरांश्च तान्  ।<br>
पक्षिणश्च मृगांश्छा गान्सोऽप्येवं नरकं व्रजेत् ॥ २,३.६५ ॥<br><br>
आजाविको माहिषिकस्तथा चक्री ध्वजी च यः  ।<br>
रङ्गोपजीविको विप्रः शाकुनिर्ग्रामयाजकः  ॥ २,३.६६ ॥<br><br>
अगारदाही गरदः कुण्डाशी सोमविक्रयी  ।<br>
सुरापो मांसभक्षी च तथा च पशुघातकः  ॥ २,३.६७ ॥<br><br>
रुधिरान्धे पतन्त्येते पतन्त्येते एवमाहुर्मनीषिणः  ।<br>
उपविष्टन्त्वेकपङ्क्त्यां विषं सम्भोजयन्ति ये  ॥ २,३.६८ ॥<br><br>
पतन्ति निरये घोरे विड्भुजे नात्र संशयः  ।<br>
मधुग्राहो वैतरणीमाक्रोशी मूत्रसंज्ञके  ॥ २,३.६९ ॥<br><br>
असिपत्रवनेऽसौची क्रोधनश्च एतेदपि  ।<br>
अग्निज्वालां मृगव्याधो भोज्यते यत्र वायसैः  ॥ २,३.७० ॥<br><br>
इज्यायां व्रतलोपाच्च सन्दंशे नरके पतेत् ।<br>
स्कन्दन्ते यदि वा स्वप्ने यतिनो ब्रह्मचारिणः  ॥ २,३.७१ ॥<br><br>
पुत्रैरध्यापिता ये च पुत्रैराज्ञापिताश्च ये  ।<br>
ते सर्वे नरकं यान्ति निरयं चाप्यभोजनम्  ॥ २,३.७२ ॥<br><br>
वर्णाश्रमविरुद्धानि क्रोधहर्षसमन्विताः  ।<br>
कर्माणि ये तु कुर्वन्ति सर्वे निरयवासिनः  ॥ २,३.७३ ॥<br><br>
उपरिष्टात्स्थितो घोर उष्णात्मा रौरवो महान्  ।<br>
सुदारुणः सुशीतात्मा तस्या धस्तामसः स्मृतः  ॥ २,३.७४ ॥<br><br>
एवमादिक्रमेणैव सर्वेऽधोऽधः परिस्थिताः  ।<br>
दुः खोत्कर्षश्च सर्वेषु कर्मस्वपि निमित्ततः  ॥ २,३.७५ ॥<br><br>
सुखोत्कर्षश्च सर्वत्र धर्मस्येहनिमिततः  ।<br>
पश्यन्तिनरकान्देवा ह्यधोवक्त्रान्सुदारुणान्  ॥ २,३.७६ ॥<br><br>
नारकाश्चापि ते देवान्सर्वान्पश्यन्ति ऊर्ध्वगान्  ।<br>
एतान्यान्यानि शतशो नरकाणि वियद्गते  ॥ २,३.७७ ॥<br><br>
दिनेदिने तु नरके पच्यते दह्यतेन्यतः  ।<br>
शीर्यते भिद्यतेऽन्यत्र चूर्यते क्लिद्यतेन्यतः  ॥ २,३.७८ ॥<br><br>
क्वथ्यते दीप्यतेऽन्यत्र तथा वातहतोऽन्यतः  ।<br>
एकं दिनं वर्षशतप्रमाणं नरके भवेत् ॥ २,३.७९ ॥<br><br>
ततः सर्वेषु निस्तीर्णः पापी तिर्यक्त्वमश्नते  ।<br>
कृमिकीटपतङ्गेषु स्थावरैकशफेषु च  ॥ २,३.८० ॥<br><br>
गत्वा वनगजाढ्येषु गोष्वषु तथैव च  ।<br>
खरोऽश्वोऽश्वतरो गौरः शरभश्चमरी तथा  ॥ २,३.८१ ॥<br><br>
एते चैकशफाः षट्च शृणु पञ्चनखानतः  ।<br>
अन्यासु बहुपापासु दुः खदासु च यो निषु  ॥ २,३.८२ ॥<br><br>
मानुष्यं प्राप्यते कुब्जो कुत्सितो वामनोऽपि वा  ।<br>
चण्डालपुक्कसाद्यासु नरयोनिषु जायते  ॥ २,३.८३ ॥<br><br>
मुहुर्गर्भे वसन्त्येव म्रियन्ते च मुहुर्मुहुः  ।<br>
अवशिष्टेन पापेन पुण्येन च समन्वितः  ॥ २,३.८४ ॥<br><br>
ततश्चारोहिणीं योनिं शूद्रवैश्यनृपादिकम्  ।<br>
विप्रदेवेन्द्रतां चापि कदाचिदधिरोहति  ॥ २,३.८५ ॥<br><br>
एवं तु पापकर्माणो निरयेषु पतन्त्यधः  ।<br>
यथा पुण्यकृतो यान्ति तन्मे निगदतः शृणु  ॥ २,३.८६ ॥<br><br>
ते यमेन विनिर्दिष्टां योनिं पुण्यगतिं नराः  ।<br>
प्रगीतगन्धर्वगणा नृत्योत्सवसमाकुलाः  ॥ २,३.८७ ॥<br><br>
हारनूपुरमाधुर्यैः शोभितान्यमलानि तु  ।<br>
प्रयान्त्याशु विमानानि दिव्यगन्धस्रगुज्ज्वलाः  ॥ २,३.८८ ॥<br><br>
तस्माच्च प्रच्युता राज्ञामन्येषां च महात्मनाम्  ।<br>
जायन्ते नीरुजां गेहे स द्वृत्तिपीरपालकाः  ॥ २,३.८९ ॥<br><br>
भोगान्सम्प्राप्नुवन्त्युग्रांस्ततो यान्त्यूर्ध्वमन्यथा  ।<br>
अवरोहिणीं सम्प्राप्य पूर्ववद्यन्ति मानवाः  ॥ २,३.९० ॥<br><br>
जातस्य मृत्युलोके वै प्राणिनो मरणं ध्रुवम्  ।<br>
पापिष्ठानामदोमार्गाज्जीवो निष्क्रमते ध्रुवम्  ॥ २,३.९१ ॥<br><br>
पृथिव्यां लीयते पृथ्वी आपश्चैव तथाप्सु च  ।<br>
तेजस्तेजसि लीयते समीरे च समीरणः  ॥ २,३.९२ ॥<br><br>
आकाशे च तथाकाशं सर्वव्यापि निशाकरे  ।<br>
तत्र कामस्तथा क्रोधः काये पञ्चेन्द्रियाणि च  ॥ २,३.९३ ॥<br><br>
एते तार्क्ष्य समाख्याता देहे तिष्ठन्ति तस्कराः  ।<br>
कामः क्रोधो ह्यहङ्कारो मनस्तत्रैव नायकः  ॥ २,३.९४ ॥<br><br>
संहारश्चैव कालोऽसौ पुण्यपापेन संयुतः  ।<br>
पञ्चेन्द्रियसमायुक्तः सकलैर्विबुधैः सह  ॥ २,३.९५ ॥<br><br>
प्रविशेत्स नवे देहे पृहे दरधे गुही यथा  ।<br>
शरीरे ये समासीनाः सर्वे वै सप्त धातवः  ॥ २,३.९६ ॥<br><br>
षाट्कौशिको ह्ययं कायः सर्वे वाताश्च देहिनाम्  ।<br>
मूत्रं पुरीषं तद्योगाद्ये चान्ये व्याधयस्तथा  ॥ २,३.९७ ॥<br><br>
पित्तं श्लेष्मा तथा मज्जा मांसं वै मेद एव च  ।<br>
अस्थि शुक्रं तथा स्नायुर्देहेन सह दह्यति  ॥ २,३.९८ ॥<br><br>
एष ते कथितस्तार्क्ष्य विनासः सर्वदेहिनम्  ।<br>
कथयामि पुनस्तेषां शरीरं च यथा भवेत् ॥ २,३.९९ ॥<br><br>
एकस्तम्बंस्नायुबद्धं स्थूणात्रयविभूषणम्  ।<br>
इन्द्रियैश्च समायुक्तं नवद्वारं शरीरकम्  ॥ २,३.१०० ॥<br><br>
विषयैश्च समाक्रान्तं कामक्रोधसमाकुलम्  ।<br>
रागद्वेषसमाकीर्णं तृष्णादुर्गमतस्करम्  ॥ २,३.१०१ ॥<br><br>
लोभजालपरिच्छिन्नं मोहवस्त्रेण वेष्टितम्  ।<br>
सुबद्धं मायया चैतल्लोभेनाधिष्ठितं पुरम्  ॥ २,३.१०२ ॥<br><br>
एतद्गुणसमाकीर्णं शरीरं सर्वदेहिनाम्  ।<br>
आत्मानं ये न जानन्ति ते नराः पशवः स्मृताः  ॥ २,३.१०३ ॥<br><br>
एवमेव समाख्यातं शरीरं ते चतुर्विधम्  ।<br>
चतुरशीतिलक्षाणि निर्मिता योनयः पुरा  ॥ २,३.१०४ ॥<br><br>
उद्भिज्जाः स्वेदजाश्चैव अण्डजाश्च जरायुजाः  ।<br>
एतत्ते सर्वमाख्यातं निरयस्य प्रपञ्चतः  ॥ २,३.१०५ ॥<br><br>
अथयामि क्रमप्राप्तं प्रष्टु वा वर्तते स्पृहा  ॥ २,३.१०६ ॥<br><br>
इति श्रीगारुडे महापुराणे धर्मकाण्डे द्वितीयांशे प्रेतकल्पे श्रीकृष्णगरुडसंवादे नरकतत्प्रवेशनिर्गमनादिवर्णनं नाम तृतीयोऽध्यायः
