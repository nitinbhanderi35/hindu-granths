<span style="font-size: 14pt; line-height: 200%">तार्क्ष्य उवाच  ।<br>
कथं प्रेता वसन्त्यत्र कीदृग्रूपा भवन्ति ते  ।<br>
महाप्रेताः पिशाचाश्च कैःकैः कर्मफलैर्विभो  ।<br>
सर्वेषामनुकम्पार्थं ब्रूहि मे मधुसूदन  ॥ २,२७.१ ॥<br>
प्रेतत्वान्मुच्यते येन दानेन च शुभे न च  ।<br>
तन्मे कथय देवेश मम चेदिच्छसि प्रियम्  ॥ २,२७.२ ॥<br>
श्रीकृष्ण उवाच  ।<br>
साधु पृष्टं त्वया तार्क्ष्य मानुषाणां हिताय वै  ।<br>
शृणुचावहितो भूत्वा यद्वच्मि प्रेतलक्षणम्  ॥ २,२७.३ ॥<br>
गुह्यद्गुह्यतरं ह्येतन्नाख्येयं यस्य कस्यचित् ।<br>
भक्तस्त्वं हि महाबाहो तेन ते कथयाम्यहम्  ॥ २,२७.४ ॥<br>
पुरा त्रेतायुगे तात राजासीद्बभ्रुवाहनः  ।<br>
महोदयपुरे रम्ये धर्मनिष्ठो महाबलः  ॥ २,२७.५ ॥<br>
यज्वा दानपतिः श्रीमान्ब्रह्मण्यः साधुसंमतः  ।<br>
शीलाचारगुणोपेतो दयादाक्षिण्यसंयुतः  ॥ २,२७.६ ॥<br>
प्रजाः पालयते नित्यं पुत्रानिव महाबलः  ।<br>
क्षत्त्रधर्मरतो नित्यं स दण्ड्यान्दण्डयन्नृपः  ॥ २,२७.७ ॥<br>
स कदाचिन्महाबाहुः ससैन्योमृगयां गतः  ।<br>
वनं विवेश गहनं नानावृक्षसमन्वितम्  ॥ २,२७.८ ॥<br>
शार्दूलशतसंजुष्टं नानापक्षिनिनादितम्  ।<br>
वनमध्ये तदा राजा मृगं दूरादपश्यत  ॥ २,२७.९ ॥<br>
तेन विद्धो मृगोऽतीव बाणेन सुदृढेन च  ।<br>
बाणमादाय तं तस्य स वनेऽदर्शनं ययौ  ॥ २,२७.१० ॥<br>
कक्षे तच्छोणितस्त्रावात्स राजानुजगाम तम्  ।<br>
ततो मृगप्रसङ्गेन वनमन्यद्विवेश सः  ॥ २,२७.११ ॥<br>
क्षुत्क्षामकण्ठो नृपतिः श्रमसन्तापमूर्छितः  ।<br>
जलस्थानं समासाद्य साश्व एवावगाहत  ॥ २,२७.१२ ॥<br>
पीत्वा तदु दकं शीतं पद्मगन्धाधिवासितम्  ।<br>
तत उत्तीर्य सलिलाद्विमलाद्बभ्रुवाहनः  ॥ २,२७.१३ ॥<br>
न्यग्रोधवृक्षमासाद्य शीतच्छायं मनोहरम्  ।<br>
महाविटपिनं हृद्यं पक्षिसङ्घातनादितम्  ॥ २,२७.१४ ॥<br>
वनस्य तस्य सर्वस्य केतुभूतमिवोच्छ्रितम्  ।<br>
तं महातरुमासाद्य निषसाद महीपतिः  ॥ २,२७.१५ ॥<br>
अथ प्रेतं ददर्शासौ क्षुत्तृष्णाव्याकुलेन्द्रियम्  ।<br>
उत्कचं मलिनं कुब्जं (रूक्षं) निर्मांसं भीमदर्शनम्  ॥ २,२७.१६ ॥<br>
स्नायुबद्धास्थिचरणं धावमानमितस्ततः  ।<br>
अन्यैश्च बहुभिः प्रेतैः समन्तात्परिवारितम्  ॥ २,२७.१७ ॥<br>
तं दृष्ट्वा विकृतं घोरं विस्मितो बभ्रुवाहनः  ।<br>
प्रेतोऽपि दृष्ट्वा तां घोरामटवीमागतं नृपम्  ॥ २,२७.१८ ॥<br>
तदा हृष्टमना भूत्वा तस्यान्तिकमुपागतः  ।<br>
अब्रवीत्स तदा तार्क्ष्य प्रेतराजो नृपं वचः  ॥ २,२७.१९ ॥<br>
प्रेतभावो मया त्यक्तः प्राप्तोऽस्मि परमां गतिम्  ।<br>
त्वत्संयोगान्महाबाहो नास्तिधन्यतरो मम  ॥ २,२७.२० ॥<br>
नृपतिरुवाच  ।<br>
कृष्णवर्णः करालास्यस्त्वं प्रेत इव लक्ष्यसे  ।<br>
कथयस्व मम प्रीत्या यथैवं चासि तत्त्वतः  ॥ २,२७.२१ ॥<br>
तथा पृष्टः स वै राज्ञा प्रोवाच सकलं स्वकम्  ॥ २,२७.२२ ॥<br>
प्रेत उवाच  ।<br>
कथयामि नृपश्रेष्ठ सर्वमेवादितस्तव  ।<br>
प्रेतत्वे कारणं श्रुत्वा दयां कर्तुं ममार्हसि  ॥ २,२७.२३ ॥<br>
वैदिशं नाम नगरं सर्वसम्पत्समन्वितम्  ।<br>
नानाजनपदाकीर्णं नानारत्नसमाकुलम्  ।<br>
नानापुण्यसमायुक्तं नानावृक्षसमाकुलम्  ॥ २,२७.२४ ॥<br>
तत्राहं न्यवसं भूयो देवार्चनरतः सदा  ।<br>
वैश्यो जात्या सुदेवोऽहं नाम्ना विदितमस्तु ते  ॥ २,२७.२५ ॥<br>
हव्येन तर्पिता देवाः कव्येन पितरस्तथा  ।<br>
विविधैर्दानयोगैश्च विप्राः सन्तर्पिता मया  ॥ २,२७.२६ ॥<br>
आवाहाश्च विवाहाश्च मया वै सुनिवेशिताः  ।<br>
दीनानाथविशिष्टेभ्यो मया दत्तमनेकधा  ॥ २,२७.२७ ॥<br>
तत्सर्वं विफलं तात मम दैवादुपागतम्  ।<br>
यथा मे निष्फलं जातं सुकृतं तद्वदामि ते  ॥ २,२७.२८ ॥<br>
न मेऽस्ति सन्ततिस्तात न सुहृन्न च बान्धवः  ।<br>
न च मित्रं हि मे तादृग्यः कुर्यादौर्ध्वदैहिकम्  ॥ २,२७.२९ ॥<br>
प्रेतत्वं सुस्थिरं तेन मम जातं नृपोत्तम  ।<br>
एकादशं त्रिपक्षं च षाण्मासिकमथाब्दिकम्  ।<br>
प्रतिमास्यानि चान्यानि एवं श्राद्धानि षोडश  ॥ २,२७.३० ॥<br>
यस्यैतानि न दीयन्ते प्रेतश्राद्धानि भूपते  ।<br>
प्रेतत्वं सुस्थिरं तस्य दत्तैः श्राद्धशतैरपि  ॥ २,२७.३१ ॥<br>
एवं ज्ञात्वा महाराज प्रेतत्वादुद्धरस्व माम्  ।<br>
वर्णानां चापि सर्वेषां राजा बन्धुरिहोच्यते  ॥ २,२७.३२ ॥<br>
तन्मां तारय राजेन्द्र मणिरत्नं ददामि ते  ।<br>
यथा मम शुभावाप्तिर्भवेन्नृपवरोत्तम  ॥ २,२७.३३ ॥<br>
तथा कार्यं महाबाहो कृपा यदि मयीष्यते  ।<br>
आत्मनश्च कुरु क्षिप्रं सर्वमेवौर्ध्वेदैहिकम्  ॥ २,२७.३४ ॥<br>
नृपतिरुवाच  ।<br>
कथं प्रेता भवन्तीह कृतैरप्यौर्ध्वदैहिकैः  ।<br>
पिशाचाश्च भवन्तीह कर्मभिः कैश्च तद्वद  ॥ २,२७.३५ ॥<br>
प्रेत उवाच  ।<br>
देवद्रव्यं च ब्रह्मस्वं स्त्रीबालधनसञ्चयम्  ।<br>
ये हरन्ति नृपश्रेष्ठ प्रेतयोनिं व्रजन्ति ते  ॥ २,२७.३६ ॥<br>
तापसीं च सगोत्रां च अगम्यां ये भजन्ति हि  ।<br>
भवन्ति ते महाप्रेता अम्बुजानि हरन्ति ये  ॥ २,२७.३७ ॥<br>
प्रवालवज्रहर्तारो ये च वस्त्रापहारकाः  ।<br>
तथा हिरण्यहर्तारः संयुगेऽसन्मुखागताः  ॥ २,२७.३८ ॥<br>
कृतघ्ना नास्तिका रौद्रास्तथा साहसिका नराः  ।<br>
पञ्चयज्ञविनिर्मुक्ता महादानरताश्च ये  ॥ २,२७.३९ ॥<br>
स्वामिद्रोहकरा मित्रब्राह्मद्रोहकराश्च ये  ।<br>
तीर्थपापकरा राजञ्जायन्ते प्रेतयोनयः  ।<br>
एवमाद्या महाराज जायन्ते प्रेतयोनयः  ॥ २,२७.४० ॥<br>
राजोवाच  ।<br>
कथं मुक्ता भवन्तीह प्रेतत्वात्त्वं च तेऽपि च  ।<br>
कथं चापि मया कार्यमौर्ध्वदैहिकमात्मनः  ।<br>
विधिना केन तत्कार्यं सर्वमेतद्वदस्व मे  ॥ २,२७.४१ ॥<br>
प्रेत उवाच  ।<br>
शृणु राजेन्द्र संक्षेपाद्विधिं नारायणात्मकम्  ।<br>
सच्छास्त्रश्रवणं विष्णोः पूजा सज्जनसंगतिः  ॥ २,२७.४२ ॥<br>
प्रेतयोनिविनाशाय भवन्तीति मया श्रुतम्  ।<br>
अतो वक्ष्यामि ते विष्णुपूजां प्रेतत्वनाशिनीम्  ॥ २,२७.४३ ॥<br>
सुवर्णद्वयमाहृत्य मूर्तिं भूप प्रकल्पयेत् ।<br>
नारायणस्य देवस्य सर्वाभरणभूषिताम्  ॥ २,२७.४४ ॥<br>
पीतवस्त्रयुगाच्छन्नां चन्दनागुरुचर्चिताम्  ।<br>
स्नापयेद्विविधैस्तोयैरधिवास्य यजेत्ततः  ॥ २,२७.४५ ॥<br>
पूर्वे तु श्रीधरं देवं दक्षिणे मधुसूदनम्  ।<br>
पश्चिमे वानमं देवमुत्तरे च गदाधरम्  ॥ २,२७.४६ ॥<br>
मध्ये पितामहं पूज्य तथा देवं महेश्वरम्  ।<br>
पूजयेच्च विधानेन गन्धपुष्पादिभिः पृथक् ॥ २,२७.४७ ॥<br>
ततः प्रदक्षिणीकृत्य अग्नौ सन्तर्प्य देवताः  ।<br>
घृतेन दध्ना क्षीरेण विश्वान्देवांस्तथा नृप  ॥ २,२७.४८ ॥<br>
ततः स्नातो विनीतात्मा यजमानः समाहितः  ।<br>
नारायणाग्रे विधिवत्स्वक्रियामौर्ध्वदैहिकीम्  ॥ २,२७.४९ ॥<br>
आरभेत विनीतात्मा क्रोधलोभविवर्जितः  ।<br>
श्राद्धानि कुर्यात्सर्वाणि वृषस्योत्सर्जनं तथा  ॥ २,२७.५० ॥<br>
त्रयोदशानां विप्राणां वस्त्रच्छत्राण्युपानहौ  ।<br>
अङ्गुलीयकमुक्तानि भाजनासनभोजनैः  ॥ २,२७.५१ ॥<br>
सान्नाश्च सोदका देया घटाः प्रेतहिताय वै  ।<br>
शय्यादानमथो दत्त्वा घटं प्रेतस्य निर्वपेत् ॥ २,२७.५२ ॥<br>
नारायणेति सन्नाम संपुटस्थं समर्चयेत् ।<br>
एवं कृत्वाथ विधिवच्छुभाशुभफलं लभेत् ॥ २,२७.५३ ॥<br>
राजोवाच  ।<br>
कथं प्रेतघटं कुर्याद्दद्यात्केन विधानतः  ।<br>
ब्रूहि सर्वानुकम्पार्थं घटं प्रेतविमुक्तिदम्  ॥ २,२७.५४ ॥<br>
प्रेत उवाच  ।<br>
साधु पृष्टं महाराज कथयामि निबोध ते  ।<br>
प्रेतत्वं न भवेद्येन दानेन सुदृढेन च  ॥ २,२७.५५ ॥<br>
दानं प्रेतघटं नाम सर्वाशुभविनाशनम्  ।<br>
दुर्लभं सर्वलोकानां दुर्गतिक्षयकारकम्  ॥ २,२७.५६ ॥<br>
सन्तप्तहाटकमयं तु घटं विधाय ब्रह्मोशकेशवयुतं सह लोकपालैः  ।<br>
क्षीराज्यपूर्णविवरं प्रणिपत्य भक्त्या विप्राय देहि तव दानशतैः किमन्यैः  ॥ २,२७.५७ ॥<br>
ब्रह्मा मध्ये तथा विष्णुः शङ्करः शङ्करोऽव्ययः  ।<br>
प्राच्यादिषु च तत्कण्ठे लोकपालान्क्रमेण तु  ॥ २,२७.५८ ॥<br>
सम्पूज्य विधिवद्राजन्धूपैः कुसुमचन्दनैः  ।<br>
ततो दुग्धाज्यसहितं घटं देयं हिरण्मयम्  ॥ २,२७.५९ ॥<br>
सर्वदानाधिकञ्चैतन्महापातकनाशनम्  ।<br>
कर्तव्यं श्रद्धया राजन्प्रेतत्वविनिवृत्तये  ॥ २,२७.६० ॥<br>
श्रीभागवानुवाच  ।<br>
एवं संजल्षतस्तस्य प्रेतेन नियतात्मनः  ।<br>
सेनाजगामानुपदं हस्त्यश्वरथसंकुला  ॥ २,२७.६१ ॥<br>
ततो बले समायाते दत्त्वा राज्ञे महामणिम्  ।<br>
नमस्कृत्य पुनः प्रार्थ्य प्रेतोऽदर्शनमीयिवान्  ॥ २,२७.६२ ॥<br>
तस्माद्वनाद्विनिष्क्रम्य राजापि स्वपुरं ययौ  ।<br>
स्वपुरं स समासाद्य सर्वं तत्प्रेतभाषितम्  ॥ २,२७.६३ ॥<br>
चकार विधिवत्पक्षिन्नौर्ध्वदेहादिकं विधिम्  ।<br>
तस्य पुण्यप्रदानेन प्रेतो मुक्तो दिवं ययौ  ॥ २,२७.६४ ॥<br>
श्राद्धेन परदत्तेन गतः प्रेतोऽपि सद्गतिम्  ।<br>
किं पुनः पुत्रदत्तेन पिता यातीति चात्भुतम्  ॥ २,२७.६५ ॥<br>
इतिहासमिमं पुण्यं शृणोति श्रावयेच्च यः  ।<br>
न तौ प्रेतत्वमायातः पापाचारयुतावपि  ॥ २,२७.६६ ॥<br>
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे बभ्रुवाहनप्रेतसंवादे प्रेतत्वहेतुतन्निवृत्त्युपायनिरूपणं नाम सप्तविंशोऽध्यायः<br>
</span>
