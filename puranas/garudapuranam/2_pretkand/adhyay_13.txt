<font size="4.8"><br>
श्रीगरुडमहापुराणम् १३<br>
गरुड उवाच  ।<br>
कर्मणा केन देवेश प्रेतत्वं नैव जायते  ।<br>
पृथिव्यां सर्वजन्तूनां तद्ब्रूहि परमेश्वर  ॥ २,१३.१ ॥<br><br>
श्रीकृष्ण उवाच  ।<br>
अथ वक्ष्यामि संक्षेपात्क्षयाहादौर्ध्वदैहिकम्  ।<br>
क्वहस्तेनैव कर्तव्यं मोक्षकामैस्तु मानवैः  ॥ २,१३.२ ॥<br><br>
स्त्रीणामपि विशेषेण पञ्चवर्षाधिके शिशौ  ।<br>
वृषोत्सर्गादिकं कर्म प्रेतत्वविनिवृत्तये  ।<br>
वृषोत्सर्गादृते नान्यत्किञ्चिदस्ति महीतले  ॥ २,१३.३ ॥<br><br>
जीवन्वापि मृतो वापि वृषोत्सर्गं करोति यः  ।<br>
प्रेतत्वं न भवेत्तस्य विना दानमखव्रतैः  ॥ २,१३.४ ॥<br><br>
गरुड उवाच  ।<br>
कस्मिन्काले वृषोत्सर्गं जीवन्वापि मृतोऽपि वा  ।<br>
कुर्यात्सुरवरश्रेष्ठ ब्रूहि मे मधुसूदन  ॥ २,१३.५ ॥<br><br>
किं फलं तु भवेदन्ते कृतैः श्राद्धैस्तु षोडशैः  ॥ २,१३.६ ॥<br><br>
श्रीकृष्ण उवाच  ।<br>
अकृत्वा तु वृषोत्सर्गं कुरुते पिण्डपातनम्  ।<br>
नोपतिष्ठति तच्छ्रेयो दातुः प्रेतस्य निष्फलम्  ॥ २,१३.७ ॥<br><br>
एकादशाहे प्रेतस्य यस्य नोत्सृज्यते वृषः  ।<br>
प्रेतत्वं सुस्थिरं तस्य दत्तैः श्राद्धशतैरपि  ॥ २,१३.८ ॥<br><br>
गरुड उवाच  ।<br>
सर्पाद्धि प्राप्तमृत्यूनामग्निदाहादि न क्रिया  ।<br>
जलेन शृङ्गिणा वापि शस्त्राद्यैर्म्रियते यदि  ॥ २,१३.९ ॥<br><br>
असन्मृत्युमृतानां च कथं शुद्धिर्भवत्प्रभो  ।<br>
एतन्मे संशयं देव च्छेत्तुमर्हस्यशेषतः  ॥ २,१३.१० ॥<br><br>
श्रीकृष्ण उवाच  ।<br>
षण्मासैर्ब्राह्मणः शुध्येद्युग्मे सार्धे तु बाहुजः  ।<br>
सार्धमासेन वैश्यस्तु शूद्रो मासेन शुध्यति  ॥ २,१३.११ ॥<br><br>
दत्त्वा दानान्यशेषाणि सुतीर्थे म्रियते यदि  ।<br>
ब्रह्मचारी शुचिर्भूत्वा न स यातीह दुर्गतिम्  ॥ २,१३.१२ ॥<br><br>
वृषोत्सर्गादिकं कृत्वा यतिधर्मं समाचरेत् ।<br>
यतित्वे मृत्युमाप्नोति स गच्छेद्ब्रह्मशाख्वतम्  ॥ २,१३.१३ ॥<br><br>
विकर्म कुरुते यस्तु शिष्टाचारविवर्जितः  ।<br>
वृषोत्सर्गादिकं कृत्वा न गच्छेद्यमशासनम्  ॥ २,१३.१४ ॥<br><br>
पुत्त्रो वा सोदरो वापि पौत्रो बन्धुजनस्तथा  ।<br>
गोत्रिणश्चार्थभागी च मृते कुर्याद्वृषोत्सवम्  ॥ २,१३.१५ ॥<br><br>
पुत्राभावे तु पत्नी स्याद्दौहित्त्रो दुहीतापि वा  ।<br>
पुत्त्रेषु विद्यमानेषु वृषं नान्येन कारयेत् ॥ २,१३.१६ ॥<br><br>
गरुड उवाच  ।<br>
पुत्त्रा यस्य न विद्यन्ते नरा नार्यः सुरेश्वर  ।<br>
एतन्मे संशयं देव च्छेतुमर्हस्यशेषतः  ॥ २,१३.१७ ॥<br><br>
श्रीकृष्ण उवाच  ।<br>
अपुत्त्रस्य गतिर्नास्ति स्वर्गो नैव च नैव च  ।<br>
तस्मात्केनाप्युपायेन पुत्त्रस्य जननं चरेत् ॥ २,१३.१८ ॥<br><br>
यानि कानि च दानानि स्वयं दत्तानि मानवैः  ।<br>
तानितानि च सर्वाणि तूपतिष्ठन्ति चाग्रतः  ॥ २,१३.१९ ॥<br><br>
व्यञ्जनानि विचित्राणि भक्ष्यभोज्यानि यानि च  ।<br>
स्वहस्तेन प्रदत्तानि देहान्ते चाक्षयं फलम्  ॥ २,१३.२० ॥<br><br>
गोभूहिरण्यवासांसि भोजनानि पादनि च  ।<br>
यत्रयत्र वसेज्जन्तुस्तत्रतत्रोपतिष्ठति  ॥ २,१३.२१ ॥<br><br>
यावत्स्वस्थं शरीरं हि तावद्धर्मं समाचरेत् ।<br>
अस्वस्थः प्रेरितश्चान्यैर्नाकिञ्चित्कर्तुमर्हति  ॥ २,१३.२२ ॥<br><br>
जीवतोऽपि मृतस्येह न भूतं चौर्ध्वदैहिकम्  ।<br>
वायुभूतः क्षुधाविष्टो भ्रमते च दिवानिशम्  ॥ २,१३.२३ ॥<br><br>
कृमिः कीटः पतङ्गो वा जायते म्रियते पुनः  ।<br>
असद्गर्भे भवेत्सोऽपि जातः सद्यो विनश्यति  ॥ २,१३.२४ ॥<br><br>
यावत्स्वस्थमिदं शरीरमरुजं यावज्जरा दूरतो यावच्चेन्द्रियशक्तिरप्रतिहता यावत्क्षयो नायुषः  ।<br>
आत्मश्रेयसि तावदेव विदुषा कार्यः प्रयत्नो महान्सन्दीप्ते भवने तु कूपखननं प्रत्युद्यमः कीदृशः  ॥ २,१३.२५ ॥<br><br>
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे वृषोत्सर्गदानधर्मपुत्रादिप्रशंसनं नाम त्रयोदशोऽध्यायः/font&gt;
</font>