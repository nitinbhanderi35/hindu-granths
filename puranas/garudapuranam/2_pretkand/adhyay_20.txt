श्रीगरुडमहापुराणम् २०<br>
गरुड उवाच  ।<br>
ये केचित्प्रेतरूपेण कुत्र वासं लभन्ति ते  ।<br>
प्रेतलोकाद्विनिर्मुक्ताः कथं कुत्र व्रजन्ति ते  ॥ २,२०.१ ॥<br><br>
चतुर्युक्ताशीति लक्षैर्नरकैः पर्युपासिताः  ।<br>
यमेन रक्षितास्तत्र भूतैश्चैव सहस्रशः  ॥ २,२०.२ ॥<br><br>
विचरन्ति कथं लोके नरकाच्च विनिर्गताः  ।<br>
गरुडोदीरितं श्रुत्वा लक्ष्मीनाथोऽब्रवीदिदम्  ॥ २,२०.३ ॥<br><br>
श्रीकृष्ण उवाच  ।<br>
पक्षिराज शृणुष्व त्वं यत्र प्रेताश्चरन्ति वै  ।<br>
परार्थदारग्रहणाच्छ (ब) लाद्द्रोहान्निशाचराः  ॥ २,२०.४ ॥<br><br>
तथैव सर्वपापिष्ठः स्वात्मजान्वेषणे रताः  ।<br>
विचरन्त्यशरीरास्ते क्षुप्तिपासार्दिता भृशम्  ॥ २,२०.५ ॥<br><br>
बन्दीगृहवि निर्मुक्ता येभ्यो नश्यन्ति जन्तवः  ।<br>
ते व्यवस्यन्ति च प्रेता वधोपायं च बन्धुषु  ॥ २,२०.६ ॥<br><br>
पितृद्वदाराणि रुन्धन्ति तन्मार्गोच्छेदकास्तथा  ।<br>
पितृभा गान्विगृह्णन्ति पान्थेभ्यस्तस्करा इव  ॥ २,२०.७ ॥<br><br>
स्वं वेश्म पुनरागत्य मित्रस्थाने विशन्ति ते  ।<br>
तत्र स्थिता निरीक्षन्ते रोगशोकादिबन्धनाः  ॥ २,२०.८ ॥<br><br>
पीडयन्ति ज्वरीभूय एकान्तरमिषेण तु  ।<br>
तृतीयकज्वरा भूत्वा शीतवातादिपीडया  ॥ २,२०.९ ॥<br><br>
अन्यांश्च विविधान्रोगाञ्छिरोऽर्तिं च विषूचिकाम्  ।<br>
चिन्त यन्ति सदा तेषामुच्छिष्टादिस्थलस्थिताः  ॥ २,२०.१० ॥<br><br>
आत्मजानां छलाल्लोका भूतसङ्घैश्च रक्षिताः  ।<br>
पिबन्ति ते च पानीयं भोजनोच्छिष्टयोजितम्  ॥ २,२०.११ ॥<br><br>
एवं प्रेताः प्रवर्तन्ते नानादोषैर्विकर्मिणः  ॥ २,२०.१२ ॥<br><br>
गरुड उवाच  ।<br>
कथं कुर्वन्ति ते प्रेताः केन रूपेण कस्य किम्  ।<br>
ज्ञायते केन विधिना जल्पन्ति न वदन्ति वा  ॥ २,२०.१३ ॥<br><br>
एनं छिन्धि मनोमोहं मम चेदिच्छसि प्रियम्  ।<br>
कलिकाले हृषीकेश प्रेतत्वं जायते बहु  ॥ २,२०.१४ ॥<br><br>
श्रीविष्णुरुवाच  ।<br>
स्वकुलं पीडयेत्पेतः परच्छिद्रेण पीडयेत् ।<br>
जीवन्स दृश्यते स्नेही मृतो दुष्टत्वमाप्नुयात् ॥ २,२०.१५ ॥<br><br>
रुद्रजापी धर्मरतो देवतातिथिपूजकः  ।<br>
सत्यवाक्प्रियवादी च न प्रेतैः स हि पीड्यते  ॥ २,२०.१६ ॥<br><br>
सर्वक्रियापरिभ्रष्टो नास्तिको धर्मनिन्दकः  ।<br>
असत्यवादनिरतो नरः प्रेतैः स पीड्यते  ।<br>
कलौ प्रेतत्वमाप्नोति तार्क्ष्याशुद्धक्रियापरः  ॥ २,२०.१७ ॥<br><br>
कृतादौ द्वापरान्ते च न प्रेतो नैव पीडनम्  ।<br>
बहूनामेकजातानामेकः सौख्यं समश्नुते  ॥ २,२०.१८ ॥<br><br>
एको दुष्कृतकर्मा च एकः सन्ततिमाञ्जनः  ।<br>
एकः सम्पीड्यते प्रेतैरेकः सुतधनान्वितः  ॥ २,२०.१९ ॥<br><br>
एकस्य पुत्रनाशः स्यादेको दुहितृमान् भवेत् ।<br>
विरोधो बन्धुभिः सार्धं प्रेतदोषेण काश्यप  ॥ २,२०.२० ॥<br><br>
सन्ततिर्दृश्यते नैव समुत्पन्ना विनश्यति  ।<br>
पशुद्रव्यविनाशश्च सा पीडा प्रेतसम्भवा  ॥ २,२०.२१ ॥<br><br>
प्रकृतेः परिवर्तः स्याद्विद्वेषः सह बन्धुभिः  ।<br>
अकस्माद्व्यसनप्राप्तिः सा पीडा प्रेतसम्भवा  ॥ २,२०.२२ ॥<br><br>
नास्तिक्यं वृत्तिलोपश्च महालोभस्तथैव च  ।<br>
स्याद्धन्तकलहो नित्यं सा पीडा प्रेतसम्भवा  ॥ २,२०.२३ ॥<br><br>
पितृमातृनिहन्ता च देवब्राह्मणनिन्दकः  ।<br>
इत्यादोषमवाप्नोति सा पीडा प्रेतसम्भवा  ॥ २,२०.२४ ॥<br><br>
नित्यकर्मविनिंमुक्तो जपहोमविवर्जितः  ।<br>
परद्रव्याणां च हर्ता सा पीडा प्रेतसम्भवा  ॥ २,२०.२५ ॥<br><br>
सुवृष्टौ कृषिनाशश्च व्यवहारो विनश्यति  ।<br>
लोके कलहकारी च सा पीडा प्रेतसम्भवा  ॥ २,२०.२६ ॥<br><br>
मार्गे जङ्गम्यमानं तं पीडयेद्वातमण्डली  ।<br>
प्रेतपीडा तु सा ज्ञेया सत्यंसत्यं खगेश्वर  ॥ २,२०.२७ ॥<br><br>
हीनजात्या च सम्बन्धो हीनकर्म करोति यः  ।<br>
अधर्मे रमते नित्यं सा पीडा प्रेतसम्भवा  ॥ २,२०.२८ ॥<br><br>
व्यसनैर्द्रव्यनाशः स्यादुपक्रान्तं विनश्यति  ।<br>
चौराग्निराजभिर्हानिः सा पीडा प्रेतसम्भवा  ॥ २,२०.२९ ॥<br><br>
महारोगोपलब्धिश्च बालकानां च पीडनम्  ।<br>
जाया संपीढ्यते यच्च सा पीडा प्रेतसम्भवा  ॥ २,२०.३० ॥<br><br>
श्रुतिस्मृतिपुराणेषु धर्मशास्त्रसमुद्भवे  ।<br>
अभावो जायते धर्मे सा पीडा प्रेतसम्भवा  ॥ २,२०.३१ ॥<br><br>
देवतीर्थद्विजानां तु निन्दांयः कुरुते नरः  ।<br>
प्रत्यक्षं वा परोक्षं वा सा पीडा प्रेतसम्भवा  ॥ २,२०.३२ ॥<br><br>
स्ववृत्तिहरणं यच्च स्वप्रतिष्ठाहतिस्तथा  ।<br>
वंशच्छेदः नदृश्येत प्रेतदोषाद्विनान्यथा  ॥ २,२०.३३ ॥<br><br>
स्त्रीणां गर्भविनाशः स्यान्न पुष्पं दृश्यते तथा  ।<br>
बालानां मरणं यत्र सा पीडा प्रेतसम्भवा  ॥ २,२०.३४ ॥<br><br>
भावशुद्ध्या न कुरुते श्राद्धं सांवत्सरादिकम्  ।<br>
स्वयमेव न कुर्वीत सा पीडा प्रेतसम्भवा  ॥ २,२०.३५ ॥<br><br>
तीर्थे गत्त्वा परासक्तः स्वकृत्यं च परित्यजेत् ।<br>
धर्मकार्ये न सम्पत्तिः सा पीडा प्रेतसम्भवा  ॥ २,२०.३६ ॥<br><br>
दम्पत्योः कलहश्चैव भोजने कोपसंयुतः  ।<br>
परद्रोहे मतिश्चैव सा पीडा प्रेतसंभवा  ॥ २,२०.३७ ॥<br><br>
पुष्पं यत्र न दृश्येन फलं तथा  ।<br>
विरहो भार्यया यत्र सा पीडा प्रेतसग्भवा  ॥ २,२०.३८ ॥<br><br>
येषां वै जायते चिह्नं सदोच्चाटपरं नृणाम्  ।<br>
स्वक्षेत्रे निष्फलं तेजः सा पीडा प्रेतसम्भवा  ॥ २,२०.३९ ॥<br><br>
स्वगोत्रघातकश्चैव हन्ति शत्रुमिवात्मजम्  ।<br>
न प्रीतिर्नापि सौख्यं च सा पीडा प्रेतसम्भवा  ॥ २,२०.४० ॥<br><br>
पितृवाक्यं न कुरुते स्वपत्नीं च न सेवते  ।<br>
सदा क्रूरमतिर्व्यग्रः सा पीडा प्रेतसम्भवा  ॥ २,२०.४१ ॥<br><br>
विकर्मा जायते प्रेतो ह्यविधिक्रियया तथा  ।<br>
तत्कालदुष्टसंसर्गाद्वृषोत्सर्गादृते तथा  ॥ २,२०.४२ ॥<br><br>
दृष्टगृत्युवशाद्वापि अदग्धवपुषस्तथा  ।<br>
प्रेतत्वं जायते तार्क्ष्य पीड्यन्ते येन जन्तवः  ॥ २,२०.४३ ॥<br><br>
एवं ज्ञात्वा खगश्रेष्ठ प्रेतमुक्तिं समाचरेत् ।<br>
यो वै न मन्यते प्रेतान्मृतः प्रेतत्वमाप्नुयात् ॥ २,२०.४४ ॥<br><br>
प्रेतदोषः कुले यस्य सुखं तस्य न विद्यते  ।<br>
मतिः प्रीती रतिर्बुद्धिर्लक्ष्मीः पञ्चविनाशनम्  ॥ २,२०.४५ ॥<br><br>
तृतीये पञ्चमे पुंसि वंशच्छेदो हि जायते  ।<br>
दरिद्रो निर्धनश्चैव पापकर्मा भवेभवे  ॥ २,२०.४६ ॥<br><br>
ये केचित्पेतरूपा विकृतमुखदृशो रौद्ररूपाः कराला मन्यन्ते नैव गोत्रं सुतदुहितृपितॄन् भ्रातृजायां वधूं वा  ।<br>
कृत्वा काम्यं च रूपं सुखगतिरहिता भाषमाणा यथेष्टं हा कष्टं भोक्तुकामा विधिवशपतिताः संस्मरन्ति स्वपाकम्  ॥ २,२०.४७ ॥<br><br>
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रतकल्पे श्रीकृष्णगरुडसंवादे प्रेतावासतद्बाधाप्रकारनिरूपणं नाम विंशोऽध्यायः
