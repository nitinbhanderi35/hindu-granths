श्रीगरुडमहापुराणम् २<br>
श्रीकृष्ण उवाच  ।<br>
साधु पृष्टं त्वया भद्र मानुषाणां हिताय वै  ।<br>
शृणुष्वावहितो भूत्वा सर्वमेवौर्ध्वदैहिकम्  ॥ २,२.१ ॥<br><br>
सम्यग्विभेदरहितं श्रुतिस्मृतिसमुद्धृतम्  ।<br>
यन्न दृष्टं सुरैः सेन्द्रैर्योगिभिर्योगचिन्तकैः  ॥ २,२.२ ॥<br><br>
गुह्यद्गुह्यतरं तच्च नाख्यातं कस्यचित्क्वचित् ।<br>
भक्तस्त्वं हि महाभाग वैनतेयं ब्रवीमि ते  ॥ २,२.३ ॥<br><br>
अपुत्रस्य गतिर्नास्तु स्वर्गो नैव च नैव च  ।<br>
येन केनाप्युपायेन कार्यं जन्म सुतस्य हि  ॥ २,२.४ ॥<br><br>
तारयेन्नरकात्पुत्त्रो यदि मोक्षो न विद्यते  ।<br>
स्कन्धः पुत्रेण कर्तव्यो ह्यग्निदाता च पौत्रकः  ॥ २,२.५ ॥<br><br>
तिलदर्भैश्च भूम्यां वै कुटी ऋतुमती भवेत् ।<br>
पञ्च रत्नानि वक्त्रे तु येन जीवः प्ररोहति  ॥ २,२.६ ॥<br><br>
यदा पुष्पं प्रनष्टं हि क्व तदा गर्भधारणम्  ।<br>
आदराच्च ततो भूमौ येन गर्भं प्रधार्यते  ॥ २,२.७ ॥<br><br>
लेप्या तु गोमयैर्भूमिस्तिलान्दर्भान्विनिः क्षिपेत् ।<br>
तस्यामेवातुरो मुक्तः सर्वं दहति किल्बिषम्  ॥ २,२.८ ॥<br><br>
दर्भतूली नयेत्स्वर्गमातुरस्य न संशयः  ।<br>
दर्भांस्तत्र क्षिपेद्वाथ तूलीगेन्दुकमध्यतः  ॥ २,२.९ ॥<br><br>
सर्वत्र वसुधापूता यत्र लेपो न विद्यते  ।<br>
यत्र लेपः स्थितस्तत्र पुनर्लेपेन शुध्यति  ॥ २,२.१० ॥<br><br>
यातुधानाः पिशाचाश्च राक्षसाः क्रूरकर्मिणः  ।<br>
अलेपं ह्यातुरं मुक्तं विशन्त्येते वियोनयः  ॥ २,२.११ ॥<br><br>
नित्यहोमस्तथा श्राद्धं पादशौचं द्विजे तथा  ।<br>
मण्डलेन विना भूम्यामातुरो मुच्यते न हि  ॥ २,२.१२ ॥<br><br>
ब्रह्मा विष्णुश्च रुद्रश्च श्रीर्हुताशस्तथैव च  ।<br>
मण्डले चोपतिष्ठन्ति तस्मात्कुर्वीत मण्डलम्  ॥ २,२.१३ ॥<br><br>
अन्यथा म्रियते वालो वृद्धस्तार्क्ष्ययुवाथवा  ।<br>
योन्यन्तरं न गच्छेत्स क्रीडते वायुना सह  ॥ २,२.१४ ॥<br><br>
मिश्रितं लोहितामिश्रं तदेवं जन्म जीयते  ।<br>
तस्यैव वायुभूतस्य न श्राद्धं नोदकक्रिया  ॥ २,२.१५ ॥<br><br>
मम स्वेदसमुद्भूतास्तिलास्तार्क्ष्य पवित्रकाः  ।<br>
असुरा दानवा दैत्या विद्रवन्ति तिलैस्तथा  ॥ २,२.१६ ॥<br><br>
तिलाः श्वेतास्तिला कृष्णास्तिला गोमूत्रसंन्निभाः  ।<br>
दहन्तु ते मे पापानि शरीरेण कृतानि वै  ॥ २,२.१७ ॥<br><br>
एक एव तिलो दत्तो हेमद्रोणतिलैः समः  ।<br>
तर्पणे दानहोमेषु दत्तो भवति चाक्षयः  ॥ २,२.१८ ॥<br><br>
दर्भा रोमसमुद्भूतास्तिलाः स्वेदेषु नान्यथा  ।<br>
देवता दानवास्तृप्ताः श्राद्धेन पितरस्तथा  ॥ २,२.१९ ॥<br><br>
प्रयोगविधिना ब्रह्मा विश्वं चाप्युपजीवनाम्  ।<br>
अपसव्यादितो ब्रह्मा पितरो देवदेवताः  ॥ २,२.२० ॥<br><br>
तेन ते पितरस्तृप्ता अपसव्ये कृते सति  ।<br>
दर्भमूले स्थितो ब्रह्मा मध्ये देवो जनार्दनः  ॥ २,२.२१ ॥<br><br>
दर्भाग्रे शङ्करं विद्यात्त्रयो देवाः कुशे स्मृताः  ।<br>
विप्रा मन्त्राः कुशा वह्निस्तुलसी च खगेश्वर  ॥ २,२.२२ ॥<br><br>
नैते निर्माल्यतां यान्ति क्रियमाणाः पुनः पुनः  ।<br>
तुलसी ब्राह्मणा गावो विष्णुरेकादशी खग  ॥ २,२.२३ ॥<br><br>
पञ्च प्रवहणान्ये भवाब्धौ मज्जतां नृणाम्  ।<br>
विष्णुरेकादशी गीता तुलसी विप्रधेनवः  ॥ २,२.२४ ॥<br><br>
असारे दुर्गसंसारे षट्पदी मुक्तिदायिनी  ।<br>
तिलाः पवित्रमतुलं दर्भाश्चापि तुलस्यथ  ॥ २,२.२५ ॥$<br> <br>
निवारयन्ति चैतानि दुर्गतिं यान्तमातुरम्  ।<br>
हस्ताभ्यामुद्धरेद्दर्भांस्तोयेन प्रोक्षयेद्भुवि  ॥ २,२.२६ ॥<br><br>
मृत्युकाले क्षिपेद्दर्भान्करयोरातुरस्य च  ।<br>
दर्भैस्तु क्षिप्यते योऽसौ दर्भैस्तु परिवेष्टितः  ॥ २,२.२७ ॥<br><br>
विष्णुलोके स वै याति मन्त्रहीनोऽपि मानवः  ।<br>
तूलीं कृत्वा कृतौ पादौ संस्थितौ क्षितिपृष्ठतः  ॥ २,२.२८ ॥<br><br>
प्रायाश्चित्तं विशुद्धाग्नौ संसारेऽसारसागरे  ।<br>
गोमयेनोपलिम्पेत्तु दर्भास्तरणसंस्थिते  ॥ २,२.२९ ॥<br><br>
यने दत्तेन दानेन सर्वं पापं व्यपोहति  ।<br>
लवणं तद्रसं दिव्यं सर्वकामप्रदं नृणाम्  ॥ २,२.३० ॥<br><br>
यस्मादन्नरसाः सर्वे नोत्कटा लवणं विना  ।<br>
पितॄणां च प्रियं भव्यं तस्मात्स्वर्गप्रदं भवेत् ॥ २,२.३१ ॥<br><br>
विष्णुदेहसमुद्भूतो यतोऽयं लवणो रसः  ।<br>
एतत्सलवणं दानं तेन शंसन्ति योगिनः  ॥ २,२.३२ ॥<br><br>
ब्राह्मणक्षत्त्रियविशां स्त्रीणां शूद्रजनस्य च  ।<br>
आतुरस्य यदा प्राणा न यान्ति वसुधातले  ॥ २,२.३३ ॥<br><br>
लवणं तु तदा देयं द्वारस्योद्वाटनं दिवः  ।<br>
अन्यच्च शृणु पक्षीन्द्र मृत्यो रूपं प्रपञ्चतः  ॥ २,२.३४ ॥<br><br>
यस्य कालेन नो यायाद्वियोगः प्राणदेहयोः  ।<br>
प्राणिनश्च स्वसमये मृत्युरत्यन्तविस्मृतिः  ॥ २,२.३५ ॥<br><br>
यथा वायुर्जलधरान्विकर्षति यतस्ततः  ।<br>
तद्वज्जलदवत्तार्क्ष्य कालस्यैव वशानुगाः  ॥ २,२.३६ ॥<br><br>
सात्त्विका राजसाश्चैव तामसा ये च केचन  ।<br>
भावाः कालात्मकाः सर्वे प्रवर्तन्ते हि जन्तुषु  ॥ २,२.३७ ॥<br><br>
आदित्यश्चन्द्रमाः शम्भुरापो वायुः शतक्रतुः  ।<br>
अग्निः खं पृथिवी मित्र ओषध्यो वसवस्तथा  ॥ २,२.३८ ॥<br><br>
सरितः सागराश्चैव भावाभावौ च सर्पहन्  ।<br>
सर्वे कालेन सृज्यन्ते संक्षिप्यन्ते यथा पुनः  ॥ २,२.३९ ॥<br><br>
कालेन संह्रियन्ते च नृनं मृत्यावुपस्थिते  ।<br>
दैवयोगात्त्दा व्याधिः कश्चिदुत्पद्यते खग  ॥ २,२.४० ॥<br><br>
वैकल्यमिन्द्रियाणां च बलौ जोरंहसां भवेत् ।<br>
युगपद्वश्चिककोटिशूकदंशो भवेद्यदि  ॥ २,२.४१ ॥<br><br>
तदानुमीयते तेन पीडा मृत्युभवा खग  ।<br>
ततः क्षणेन चैतन्ये विकले जडतां गते  ॥ २,२.४२ ॥<br><br>
प्रिचाल्यन्ते ततः प्राणा याम्यैर्निकटवर्तिभिः  ।<br>
बीभत्सं तु तदा रूपं प्राणैः कण्ठगतैर्भवेत् ॥ २,२.४३ ॥<br><br>
फेमुद्गिरते सोऽथ मुखं लालाकुलं भवेत् ।<br>
अङ्गुष्ठमात्रपुरुषो हाहा कुर्वंस्ततस्तनोः  ॥ २,२.४४ ॥<br><br>
तदैव नीयते द्वतैर्याम्यैर्वोक्षन्स्वकं गृहम्  ।<br>
भूय एव हिते तात मृत्युकालदशामिमाम्  ॥ २,२.४५ ॥<br><br>
अष्मा प्रकुपितः काये तीव्रवायुसमीरितः  ।<br>
भिनत्ति मर्मस्थानानि दीप्यमानो निरिन्धनः  ॥ २,२.४६ ॥<br><br>
उदानो नाम पवनस्ततश्चोर्ध्वं प्रवर्तते  ।<br>
भक्तानामबुभुक्षाणामधोगतिनिरोधकृत् ॥ २,२.४७ ॥<br><br>
यैर्नानृतानि चोक्तानि प्रीतिभेदः कृतो न च  ।<br>
आस्तिकः श्रद्दधानश्च स सुखं मृत्युमृच्छति  ॥ २,२.४८ ॥<br><br>
यो न कामान्न संरंभान्न द्वेषाद्धर्ममुत्सृजेत् ।<br>
यथोक्तकारी सौम्यश्च स सुखं मृत्युमृच्छति  ॥ २,२.४९ ॥<br><br>
मोहज्ञानप्रदातारः प्राप्नुवन्ति महत्तमः  ।<br>
कूटसाक्षी मृषावादी ये च विश्वासघातकाः  ॥ २,२.५० ॥<br><br>
ते मोहं मृत्युमृच्छन्ति तथा ये वेदनिन्दकाः  ।<br>
विभीषकाः पूतिगन्धा यष्टिमुद्गरपाणयः  ॥ २,२.५१ ॥<br><br>
आगच्छन्ति दुरात्मानो यमस्य पुरुषास्तदा  ।<br>
प्राप्ते त्वीदृक्पथे घोरे जायते तस्य वेपथुः  ॥ २,२.५२ ॥<br><br>
क्रन्दत्यविरतं सोऽपि पितृमातृसुतानपि  ।<br>
सास्य वागस्फुटा यत्नेनैकवर्णा विभासते  ॥ २,२.५३ ॥<br><br>
दृष्टिर्वै भ्राम्यते त्रासाच्छ्वासाच्छुष्यति चाननम्  ।<br>
स ततो वेदनाविष्टस्तच्छरीरं विमुञ्चति  ॥ २,२.५४ ॥<br><br>
अस्पृश्यं कुत्सनीयं च तत्क्षणादेव जायते  ।<br>
उक्तं मृत्योः स्वरूपं तु प्रसङ्गादन्यदप्यथ  ॥ २,२.५५ ॥<br><br>
वैचित्र्यस्योत्तरं प्रश्रे द्वितीयस्य वदामि ते  ।<br>
कर्मणां प्राक्तनानां तु तदसत्त्वेनं भदेतः  ॥ २,२.५६ ॥<br><br>
भवेद्भोगस्य वैचित्र्यं भ्राम्यतां प्राणिनामिह  ।<br>
देवत्वमसुरत्वं च यक्षत्वादिसुखप्रदम्  ॥ २,२.५७ ॥<br><br>
मानुषत्वं पशुत्वं च पक्षित्वाद्यतिदुः खदम्  ।<br>
कर्मणां तारतम्येन भवतीह खगेश्वर  ॥ २,२.५८ ॥<br><br>
अत्र ते कीर्तयिष्यामि विपाकं कर्मणामहम्  ।<br>
वैचित्र्यस्य स्पुटत्वाययैर्जोवः संसरत्ययम्  ॥ २,२.५९ ॥<br><br>
महापातकजान्घोरान्नरकान्प्राप्य दारुणान्  ।<br>
कर्मक्षयात्प्रजायन्ते महापातकिनः क्षितौ  ॥ २,२.६० ॥<br><br>
जायन्ते लक्षणैर्यैस्तुतानि मे शृणु सत्तम  ।<br>
मृगाश्वसूकरोष्ट्राणां ब्रह्महा योनिमृच्छति  ॥ २,२.६१ ॥<br><br>
कृमिकीटपतङ्गत्वं स्वर्णहारी समाप्नुयात् ।<br>
तृणगुल्मतात्वं च क्रमशो गुरुतल्पगः  ॥ २,२.६२ ॥<br><br>
ब्रह्महा क्षयरोगी स्यात्सुरापः श्यावदन्तकः  ।<br>
हेमहारी तु कुनखी दुश्चर्मा गुरुतल्पगः  ॥ २,२.६३ ॥<br><br>
यो येन संवसत्येषां स तल्लिङ्गोऽभिजायते  ।<br>
संवत्सरेण पतति पतितेन सहाचरन्  ॥ २,२.६४ ॥<br><br>
संलापस्पर्शनिः श्वाससहयानाशनासनात् ।<br>
याजनाध्यापनाद्यौनात्पापं संक्रमते नृणाम्  ॥ २,२.६५ ॥<br><br>
गत्वा दारान्परेषाञ्च ब्रह्मस्वमपहृत्य च  ।<br>
अरण्ये निर्जने देशे जायते ब्रह्मराक्षसः  ॥ २,२.६६ ॥<br><br>
हीनजातौ प्रजायेत रत्नानामपहारकः  ।<br>
पत्रं च शाखिनो हृत्वा गन्धांश्छुच्छुन्दरी पुमान्  ॥ २,२.६७ ॥<br><br>
मूषको धान्यहारी स्याद्यानमुष्ट्रः फलं कपिः  ।<br>
निर्मन्त्रभोजनात्काको गृध्रो हृत्वा ह्युपस्करम्  ॥ २,२.६८ ॥<br><br>
मधुदंशः फलं गृध्रो गां गोधाग्निं बकस्तथा  ।<br>
स्याच्छ्वेतकुष्ठी स्त्रीवस्त्र ह्यरुची रसहारकः  ॥ २,२.६९ ॥<br><br>
कांस्यहारी तु हंसः स्यात्परस्वस्य च हारकः  ।<br>
अपस्मारी गुरोर्हन्ता क्रूरकृद्वामनो भवेत् ॥ २,२.७० ॥<br><br>
धर्मपत्नीं त्यजञ्छब्दवेधी प्राणी भवेत्क्षितौ  ।<br>
देवविप्रस्वापहारी पाण्डुरः परमांसभुक् ॥ २,२.७१ ॥<br><br>
भक्ष्याभक्ष्यो गण्डमाली महारोगी प्रजायते  ।<br>
न्यासापहारी काणः स्यास्त्रीजीवः खञ्जको भवेत् ॥ २,२.७२ ॥<br><br>
कौमारदारत्यागी च दुर्भगोऽथै कमिष्टभुक् ।<br>
वातगुल्मी विप्रयोषिद्गामी वा जम्बुको भवेत् ॥ २,२.७३ ॥<br><br>
शय्याहर्ता क्षपणकः पतङ्गो वस्त्रहारकः  ।<br>
मात्सर्यादपि जात्यन्धो कपाली दीपहारकः  ॥ २,२.७४ ॥<br><br>
कौशिको मित्रहन्ता च क्षयी पित्रादिनिन्दकः  ।<br>
स्खलद्वागनृतवादी कूटसाक्षी जलोदरी  ॥ २,२.७५ ॥<br><br>
मशकः सोऽथ चछिन्नोष्ठो विवाहे विघ्नकृद्भवेत् ।<br>
स्याद्वाथ वृषलः सोऽयं चत्वरे वै विण्मूत्रकृत् ॥ २,२.७६ ॥<br><br>
मूत्रकृच्छ्री दूषकस्तु कन्यायाः क्लीबतामियात् ।<br>
द्वीपी स्याद्वेदविक्रेता वराहोऽयाज्ययाजकः  ॥ २,२.७७ ॥<br><br>
यतस्ततोऽश्रन्मार्जारो खद्योतो वहदाहकः  ।<br>
कृमिः पर्युषितादः स्यान्मत्सरी भ्रमरो भवेत् ॥ २,२.७८ ॥<br><br>
अग्न्युत्सादी तु कुष्ठी स्याददत्ताऽदानतो वृषः  ।<br>
सर्पो गोहारकोऽन्नस्य हारकः स्यादजीर्णवान्  ॥ २,२.७९ ॥<br><br>
जलहारी तु मत्स्यः स्यात्क्षीरहारी बलाकिका  ।<br>
अन्नं पर्युषितं विप्रे प्रददत्कुब्जतां व्रजेत् ॥ २,२.८० ॥<br><br>
फलानि हरते यस्तु सन्ततिर्म्रियते खग  ।<br>
अदत्त्वा भक्ष्यमश्राति ह्यनपत्यो भवेन्नरः  ॥ २,२.८१ ॥<br><br>
प्रवज्यागमनाद्राजन् भवेन्मरुपिशाचकः  ।<br>
चातको जलहर्ता स्याज्जन्मान्धः पुंस्तकं हरन्  ॥ २,२.८२ ॥<br><br>
प्रतिश्रुत्य द्विजेभ्योर्ऽथमददज्जम्बुको भवेत् ।<br>
परिवादादिजातीनां लभते काच्छपीं तनुम्  ॥ २,२.८३ ॥<br><br>
दुर्भगः फलविक्रेता वृकश्च वृषलीपतिः  ।<br>
मार्जारोऽग्निं पदा स्पृष्ट्वा रोगवान्परमांसभुक् ॥ २,२.८४ ॥<br><br>
जलप्रस्त्रवणं यस्तु भिन्द्यान्मत्स्यो भवेन्नरः  ।<br>
हरेः कथां न शृण्वन्ति ये न साधुजनस्तवम्  ॥ २,२.८५ ॥<br><br>
तान्नरान्कर्णमूलोऽयं व्याप्नुयान्नेतराञ्जनान्  ।<br>
परस्याननसंस्थं यो ग्रासं हरि मन्दधीः  ॥ २,२.८६ ॥<br><br>
देवोपकरणान्येनं गण्डमालिनमीहते  ।<br>
दम्भेनाचरते धर्मं गजचर्मा भवेत्तु सः  ॥ २,२.८७ ॥<br><br>
शिरोऽर्तिप्रमुखा रोगा यान्ति विश्वासघातकम्  ।<br>
लिङ्गपीडी शिवस्वं च शिवनिर्माल्यमेव च  ॥ २,२.८८ ॥<br><br>
स्त्रियोऽप्यनेन मार्गेण हृत्वा दोषमवाप्नुयुः  ।<br>
एतेषामेव जन्तूनां भार्यात्वमुपजायते  ॥ २,२.८९ ॥<br><br>
भोगान्ते नरकस्यैतत्सर्वमित्यवधारय  ।<br>
खघ प्रदर्श्यमेतत्तु मयोक्तं ते समासतः  ।<br>
द्रव्यप्रकारा हि यथा तथैव प्राणिजातयः  ॥ २,२.९० ॥<br><br>
एवं विचित्रैर्निजकर्मभिर्नृणां सुखस्य दुः खस्य च जन्मनामपि  ।<br>
वैचित्र्यमुक्तं शुभकर्मतः शुभं तथाशुभाच्चाशुभमीरयन्ति  ॥ २,२.९१ ॥<br><br>
एतत्ते सर्वंमाख्यातं यत्पृष्टोऽहमिह त्वया  ॥ २,२.९२ ॥<br><br>
इति श्रीगारुडे महापुराणे उत्तरखण्डे द्वितीयांशे प्रतका(ख)ण्डे श्रीकृष्णगरुडसंवादे और्ध्वदेहिकविधिकर्मविपाकयोर्वर्णनं नाम द्वितीयोऽध्यायः
