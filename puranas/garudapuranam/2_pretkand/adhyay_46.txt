<span style="font-size: 14pt; line-height: 170%"><br>
श्रीगरुडमहापुराणम् ४६<br>
तार्क्ष्य उवाच  ।<br>
सुकृतस्य प्रभावेण स्वर्गो नानाविधो नणाम्  ।<br>
भोगाः सौख्याति रूपञ्च बलं बुद्धैः पराक्रमः  ॥ २,४६.१ ॥<br><br>
सत्यं पुण्यवतां देव जायतेऽत्र परत्र च  ।<br>
सत्यंसत्यं पुनः सत्यं वेदवाक्यं न चान्यथा  ॥ २,४६.२ ॥<br><br>
धर्मो जयति नाधर्मः सत्यं जयाते नानृतम्  ।<br>
क्षमा जयति न क्रोधो विष्णुर्जयति नासुरः  ॥ २,४६.३ ॥<br><br>
तद्वत्सत्यं मया ज्ञातं सुकृताच्छोभनं भवेत् ।<br>
यतोत्कृष्टतमं पुण्यं तथोत्कृष्टतरोनरः  ॥ २,४६.४ ॥<br><br>
एवन्तु श्रोतुमिच्छामि जायन्ते पापिनो यथा  ।<br>
येन कर्मविपाकेन यथा नियमभाग्भवेत् ॥ २,४६.५ ॥<br><br>
यांयां योनिमवाप्नोति यथारूपश्च जायते  ।<br>
तन्मे वद सुरश्रेष्ठ समासेनापि काङ्क्षितम्  ॥ २,४६.६ ॥<br><br>
श्रीकृष्ण उवाच  ।<br>
शुभाशुभफलैस्तार्क्ष्य भुक्तभोगा नरास्त्विह  ।<br>
जायन्ते लक्षणैर्यैस्तुतानि मे शृणु काश्यप  ॥ २,४६.७ ॥<br><br>
गुरुरात्मवतां शास्ता राजा शास्ता दुरात्मनाम्  ।<br>
इह प्रच्छन्नपापानां शास्ता वैवस्वतो यमः  ॥ २,४६.८ ॥<br><br>
प्रायश्चित्तेष्वचीर्णेषु यमलोका ह्यनेकधा  ।<br>
यातनाभिर्विमुक्ता ये यान्ति ते जीवसन्ततीम्  ॥ २,४६.९ ॥<br><br>
गत्वा मानुषभावे तु पापचिह्ना भवन्ति ते  ।<br>
तान्यहं तव चिह्नानि कथयिष्ये खगोत्तम  ॥ २,४६.१० ॥<br><br>
सोढ्वा वै यातनाः सर्वा गत्वा वैवस्वतक्षयम्  ।<br>
निस्तीर्णयातनास्ते तु लोकमायान्ति चिह्निताः  ॥ २,४६.११ ॥<br><br>
गद्गदोऽनतवादी स्यान्मूकश्चैव गवानृते  ।<br>
ब्रह्महा जायते कुष्ठी श्यावदन्तश्च मद्यपः  ॥ २,४६.१२ ॥<br><br>
कुनखी स्वर्णहरणाद्दुश्चर्मा गुरुतल्पगः  ।<br>
संयोगी हीनयोनिः स्याद्दरिद्रोऽदत्तदानतः  ॥ २,४६.१३ ॥<br><br>
अयाज्ययाजको याति ग्राहमसूकरतां द्विजः  ।<br>
खरो वै बहुयाजी स्यात्काको निर्मन्त्रभोजनात् ॥ २,४६.१४ ॥<br><br>
अपरीक्षितभोक्तारो व्याघ्राः स्युर्निर्जने वने  ।<br>
बहुतर्जको मार्जरः खद्योतः कक्षदाहकः  ॥ २,४६.१५ ॥<br><br>
पात्रे विद्याप्रदाता यो बलीवर्दो भवेत्तसः  ।<br>
अन्नं पर्युषितं विप्रे प्रददत्कुक्करो भवेत् ॥ २,४६.१६ ॥<br><br>
मात्सर्यादपि जात्यन्धो जन्मान्धः पुस्तकं हरन्  ।<br>
फलान्याहरतोऽपत्यं म्रियते नात्र संशयः  ॥ २,४६.१७ ॥<br><br>
मृतो वानरतां याति तन्मुखो गण्डवान् भवेत् ।<br>
अदत्त्वा भक्ष्यमश्राति अनपत्यो भवेत्तु सः  ॥ २,४६.१८ ॥<br><br>
हरन्वस्त्रं भवेद्गोधा गरदः पवनाशनः  ।<br>
प्रवज्यागमनाद्राजन् भवेन्मरुपिशाचकः  ॥ २,४६.१९ ॥<br><br>
चातको जलहर्ता स्याद्धान्यहर्ता च मूषिकः  ।<br>
अप्राप्तयौवनां सेवन् भवेत्सर्प इति श्रुतिः  ॥ २,४६.२० ॥<br><br>
गुरुदाराभिलाषी च कृकलासो भवेद्ध्रुवम्  ।<br>
जलप्रस्त्रवणं यस्तु भिन्द्यान्मत्स्यो भवेन्नरः  ॥ २,४६.२१ ॥<br><br>
अविक्रेयक्रयाच्चैव बको गृध्रो भवेन्नरः  ।<br>
अयोनिगो वृको हि स्यादुलूकः क्रयवञ्चनात् ॥ २,४६.२२ ॥<br><br>
मृतस्यैकादशाहे तु भुञ्जानश्चाभिजायते  ।<br>
प्रतिश्रुत्य द्विजेभ्योर्ऽथमददज्जम्बुको भवेत् ॥ २,४६.२३ ॥<br><br>
राज्ञरिं गत्वा भवेद्दंष्ट्री तस्करो विङ्वराहकः  ।<br>
शारिवा फलविक्रेता वृषश्च वृषलीपतिः  ॥ २,४६.२४ ॥<br><br>
मार्जरोऽग्निं पदा स्पृष्ट्वा रोगवान्परमांसभुक् ।<br>
उदक्यागमनात्षण्डो दुर्गन्धश्च सुगन्धहृत् ॥ २,४६.२५ ॥<br><br>
यद्वा तद्वापि पारक्यं स्वल्पं वा हरते बहु  ।<br>
हृत्वा वै योनिमाप्नोति तिरश्चां नात्र संशयः  ॥ २,४६.२६ ॥<br><br>
एवमादीनि चिह्नानि अन्यान्यपि खगेश्वर  ।<br>
स्वकर्मविततान्येव? दृश्यन्ते यैस्तु मानवैः  ॥ २,४६.२७ ॥<br><br>
एवं दुष्कृतकर्मा हि भुक्त्वा च नरकान्क्रमात् ।<br>
जायते कर्मशेषेण उक्तास्वेतासु योनिषु  ॥ २,४६.२८ ॥<br><br>
ततो जन्मशतं मर्त्ये सर्वजन्तुषु काश्यप  ।<br>
जायते नात्र सन्देहः समीभूते शुभाशुभे  ॥ २,४६.२९ ॥<br><br>
स्त्रीपुंसयो प्रसङ्गेन निरुद्धे शुक्रसोणिते  ।<br>
समुपेतः पञ्चभूतैर्जायते पाञ्चभौतिकः  ॥ २,४६.३० ॥<br><br>
इन्द्रियाणि मनः प्राणा ज्ञानमायुः सुखं धृतिः  ।<br>
धारणा प्रेरणं दुः खं मिथ्याहङ्कार एव च  ॥ २,४६.३१ ॥<br><br>
प्रयताकृतिवर्णस्तु रागद्वेषौ भवाभवौ  ।<br>
तस्येदमात्मनः सर्वमनादेरादिमिच्छतः  ॥ २,४६.३२ ॥<br><br>
स्वकर्म बद्धस्य तदा गर्भवृद्धिर्भवेदिति  ।<br>
पुरा यथा मया प्रोक्तं तव जन्तोर्हि लक्षणम्  ॥ २,४६.३३ ॥<br><br>
एवं प्रवर्तितं चक्रं भूतग्रामे चतुर्विधे  ।<br>
समुत्पत्तिर्विनाशश्च जायते तार्क्ष्य देहिनाम्  ॥ २,४६.३४ ॥<br><br>
स्वधर्मेणैवोर्ध्वगतिरधर्मेणाप्यधोगतिः  ।<br>
जायते सर्ववर्णानां स्वधर्मचलनात्खग  ॥ २,४६.३५ ॥<br><br>
देवत्वे मानुषत्वे च दानभोगादिकाः क्रियाः  ।<br>
या दृश्यन्ते वैनतेय तत्सर्वं कर्मजं फलम्  ॥ २,४६.३६ ॥<br><br>
अकर्मविहिते घोरे कामक्रोधार्जितेऽशुभे  ।<br>
पतेद्वै नरके भूयो तस्योत्तारो न विद्यते  ॥ २,४६.३७ ॥<br><br>
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे जीवस्य शुभाशुभगतिनिरूपणं नाम षट्चत्वारिंशोध्यायः<br>
</span>
