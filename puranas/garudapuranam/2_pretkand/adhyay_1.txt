श्रीगरुडमहापुराणम्<br>
श्रीगणेशाय नमः  ।<br>
तत्रादिमे द्वितीयांशे प्रेतकाण्डो धर्मकाण्डनामारभ्यते  ।<br>
ओं नमो भगवते वासुदेवाय  ।<br>
नारायणं नमस्कृत्य नरं चैव नरोत्तमम्  ।<br>
देवीं सरस्वतीं चैव ततो जयमुदीरयेत् ॥ २,१.म ॥<br>
धर्मन्दृढबद्धमूलो वेदस्कन्धः पुराणशाखाढ्यः  ।<br>
क्रतुकुसुमो मोक्षफलो मधुसूदनपादपो जयति  ॥ २,१.१ ॥<br><br>
नैमिषेऽनिमिषक्षेत्रे शौनकाद्या मुनीश्वराः  ।<br>
कर्मणामन्तरे सूतं स्वासीनमिदमब्रुवन्  ॥ २,१.२ ॥<br><br>
सूत जानासि सकलं वस्तु व्यासप्रसादतः  ।<br>
तेन नः सन्दिहानानां सन्देहं छेत्तुमर्हसि  ॥ २,१.३ ॥<br><br>
यथा तृणजलौकेति न्यायमा श्रित्य कञ्चन  ।<br>
देहिनोऽन्यतनुप्राप्तिं केचित्त्वेवं वदन्ति हि  ॥ २,१.४ ॥<br><br>
केचित्पुनर्यातनानां यामीनामुपभोगतः  ।<br>
पश्चाद्देहान्तरप्राप्तिं वदन्ति किमु तत्रसत् ॥ २,१.५ ॥<br><br>
। <b>सूत उवाच </b> ।<br>
साधु पृष्टं महाभागाः शृणुध्वं भवतां पुनः  ।<br>
सन्देहो नोपपद्येत लोकार्थं किल पृच्छताम्  ॥ २,१.६ ॥<br><br>
तदहं कृष्णगरुडसंवादद्वारकं द्विजाः  ।<br>
अपाकरिष्ये सन्देहं भवतां भावितात्मनाम्  ॥ २,१.७ ॥<br><br>
नमः कृष्णाय मुनये य एनं समुपाश्रिताः  ।<br>
अञ्जस्तरन्ति संसारसागरं कुनदीमिव  ॥ २,१.८ ॥<br><br>
एकदा वैनतेयस्य लोकानां लोकनस्पृहा  ।<br>
बभूव सोऽथ बभ्राम तेषु नाम हरेर्गृणन्  ॥ २,१.९ ॥<br><br>
स पातालं भुवं स्वर्गं भ्रान्त्वालब्धशमाशयः  ।<br>
लोकदुः खेनातिदुः खी पुनर्वैकुण्ठमागमत् ॥ २,१.१० ॥<br><br>
न रजो न तमश्चैव सत्त्वं ताभ्यां च मिश्रितम्  ।<br>
यत्र प्रवर्तते नैव सत्त्वमेव प्रवर्तते  ॥ २,१.११ ॥<br><br>
न यत्र माया नाशश्च न चै रागादयो मलाः  ।<br>
श्यामावदाताः सुरुचः शतपत्रविलोचनाः  ॥ २,१.१२ ॥<br><br>
सुरासुरार्चिता यत्र गणा विष्णोः सुपेशसः  ।<br>
पिशङ्गवस्त्राभारणा मणियुङ्निष्कभूषिताः  ॥ २,१.१३ ॥<br><br>
चतुर्भुजाः कुण्डलिनो मौलिनो मालिनस्तथा  ।<br>
भ्राजिष्णुभिर्विमानानां पङ्किभिर्ये महात्मनाम्  ॥ २,१.१४ ॥<br><br>
द्योतन्ते द्योतमानानां प्रमदानां च पङ्क्तिभिः  ।<br>
श्रीर्यत्र नानाविभवैर्हरेः पादौ मुदार्चति  ॥ २,१.१५ ॥<br><br>
हरिं गायति दोलास्थं गीयमानालिभिः स्वयम्  ।<br>
ददर्श श्रीहरिं तत्र श्रीपतिं सात्वतां पतिम्  ॥ २,१.१६ ॥<br><br>
जगत्पतिं यज्ञपतिं पार्षदैः परिषेवितम्  ।<br>
सुनन्दनन्दप्रबलार्हणमुख्यैर्निरन्तरम्  ॥ २,१.१७ ॥<br><br>
भृत्यप्रसादसुमुखमायतारुणलोचनम्  ।<br>
किरीटिनं कुण्डलिनं श्रिया वक्षसि लक्षितम्  ॥ २,१.१८ ॥<br><br>
पीतांशुकं चतुर्बाहुं प्रसन्नहसिताननम्  ।<br>
अभ्यर्हणासनासीनं ताभिः शक्तिभिरावृतम्  ॥ २,१.१९ ॥<br><br>
प्रधानपुरुषाभ्यां च महता चाहमा तथा  ।<br>
एकादशोन्द्रियैश्चैव पञ्चभूतैस्तथैव च  ॥ २,१.२० ॥<br><br>
स्वरूपेरममाणं तमीश्वरं विनतासुतः  ।<br>
तद्दर्शनाह्लादयुतस्वान्तो हृष्यत्तनूरुहः  ॥ २,१.२१ ॥<br><br>
लोचनाभ्यामश्रु मुञ्चन्प्रेममग्नो ननाम ह  ।<br>
नमागतं नतं स्वीय वाहनं विष्णुरब्रवीत् ।<br>
भूमिः का लङ्घिता पक्षिंस्त्वयेयन्तमनेहसम्  ॥ २,१.२२ ॥<br><br>
। <b>गरुड उवाच</b>  ।<br>
तव प्रसादाद्वैकुण्ठ त्रैलोक्यं सचराचरम्  ॥ २,१.२३ ॥<br><br>
मया विलोकितं सर्वं जगत्स्थावरजङ्गमम्  ।<br>
भूर्लोकात्सत्यपर्यन्तं पुरं याम्यं विना प्रभो  ॥ २,१.२४ ॥<br><br>
भूर्लोकः सर्वलोकानां प्रचुरः सर्वजन्तुषु  ।<br>
मानुष्यं सर्वभूतानां भुक्तिमुक्त्यालयं शुभम्  ॥ २,१.२५ ॥<br><br>
अतः सुकृतिनां लोको न भूतो न भविष्यति  ॥ २,१.२६ ॥<br><br>
गायन्ति देवाः किल गीतकानि धन्यास्तु ये भारतभूमिभागे  ।<br>
स्वर्गापवर्गस्य फलार्जनाय भवन्ति भूयः पुरुषाः सुरत्वात् ॥ २,१.२७ ॥<br><br>
प्रेतः कौक्षिप्यते कस्मात्पञ्चरत्नं मुखे कथम्  ।<br>
अधस्ताच्चालिता दर्भाः पादौ याम्यां व्यवस्थितौ  ॥ २,१.२८ ॥<br><br>
किमर्थं पुत्रपौत्राश्च तस्य तिष्ठन्ति चाग्रतः  ।<br>
किमर्थं दीयते दानं गोदानमपि केशव  ॥ २,१.२९ ॥<br><br>
बन्धुमित्राण्यमित्राश्च क्षमापयन्ति तत्कथम्  ।<br>
तिलालोहं हिरण्यं च कर्पासं लवणं तथा  ॥ २,१.३० ॥<br><br>
सप्तधान्यं क्षितिर्गावो दीयन्ते केनहेतुना  ।<br>
कथं हि म्रियते जन्तुर्मृतो वै कुत्र गच्छति  ॥ २,१.३१ ॥<br><br>
अतिवाहशरीरं च कथं हि श्रयते तदा  ।<br>
शवं स्कन्धे वहेत्पुत्रो अग्निदाता च पौत्रकः  ॥ २,१.३२ ॥<br><br>
आज्येनाभ्यञ्जनं कस्मात्कुत एकाहुतिक्रिया  ।<br>
वसुन्धरा किमर्थं च कुतः स्त्रीशब्दकीर्तनम्  ॥ २,१.३३ ॥<br><br>
यमसूक्तं किमर्थं च उदीच्या दिशमाहरेत् ।<br>
पानीयमेकवस्त्रेण सूर्यबिम्बनिरीक्षणम्  ॥ २,१.३४ ॥<br><br>
यवसर्षपदूर्वास्तु पाषाणे निम्बपत्रकम्  ।<br>
वस्त्रं नरश्च नारी च विदध्यादधरोत्तरम्  ॥ २,१.३५ ॥<br><br>
अन्नाद्यं गृहमागत्य न भोक्तव्यं जनैः सह  ।<br>
नवकांश्चैव पिण्डांश्च किमर्थं ददते सुताः  ॥ २,१.३६ ॥<br><br>
किमर्थं चत्वरे दुग्धं यात्रे पक्वे च मृन्मये  ।<br>
काष्ठत्रयं गणाबद्धं कृत्वा रात्रौ चतुष्पथे  ॥ २,१.३७ ॥<br><br>
निशायां दीयते दीपो यावदब्दं दिनेदिन  ।<br>
दाहोदकं किमर्थं च किमर्थं च जनैः सह  ॥ २,१.३८ ॥<br><br>
भगवन्नाति वाहश्च नव पिण्डाः प्रदापयेत् ।<br>
कथं देयं पितृभ्यश्च वाहस्यावाहनं कथम्  ॥ २,१.३९ ॥<br><br>
इदञ्चेत्क्रियते देव कस्मात्पिण्डं प्रदापयेत् ।<br>
किं तत्प्रदीयते तस्य पिण्डदानाद्यनन्तरम्  ॥ २,१.४० ॥<br><br>
अस्थिसञ्चयनं चैव घटस्फोटं तथैव च  ।<br>
द्वितीयेऽह्नि कुतः स्नानं चतुर्थे साग्निके द्विजे  ॥ २,१.४१ ॥<br><br>
दशमे किं मलस्नानं कार्यं सर्वजनैः सह  ।<br>
कस्मात्तैलोद्वर्तनं च स्कन्धवाहगृहं नयेत् ॥ २,१.४२ ॥<br><br>
तैलोद्वर्तनकं चापि दधुः स्थूलजलाशये  ।<br>
दशमेऽहनि यत्पिण्डं तद्दद्या दामिषेण तु  ॥ २,१.४३ ॥<br><br>
पिणाञ्चैकादशे कस्माद्वृषोत्सर्गादिपूर्वकम्  ।<br>
भाजनोपानहौ च्छत्रं वासांसि त्वङ्गुलीयकम्  ॥ २,१.४४ ॥<br><br>
त्रयोदशेऽह्नि देयं स्यात्पददानं किमर्थकम्  ।<br>
श्राद्धानि षोडशैतानि अब्दं यावत्कुतो घटः  ॥ २,१.४५ ॥<br><br>
अन्नाद्येनोदकेनैव षष्ट्याधिकशतत्रयम्  ।<br>
दिनेदिने च दातव्यं घटान्नं प्रेततृप्तये  ॥ २,१.४६ ॥<br><br>
प्राप्ते काले वै म्रियते अनित्या मानवाः प्रभो  ॥ २,१.४७ ॥<br><br>
छिद्रं तु नैव पश्यामि कुतो जीवः स निर्गतः  ।<br>
कुतो गच्छन्ति भूतानि पृथिव्यापो मनस्तथा  ।<br>
तेजो वदस्व मे नाथ वायुराकाशमेव च  ॥ २,१.४८ ॥<br><br>
कुतः कर्मेन्द्रियाणीह पञ्चबुद्धीन्द्रियाणि च  ।<br>
वायवश्चैव पञ्चैते कथं गच्छन्ति चात्ययम्  ॥ २,१.४९ ॥<br><br>
लोभमोहादयः पञ्च शरीरे चैव तस्कराः  ।<br>
तृष्णा कामो ह्यहङ्कारः कुतो यान्ति जनार्दना  ॥ २,१.५० ॥<br><br>
पुण्यं वाप्यथवापुण्यं यत्किञ्चित्सुकृतं तथा  ।<br>
नष्टे देहे कुतो यान्ति दानानि विविधानि च  ॥ २,१.५१ ॥<br><br>
सपिण्डनं किमर्थं च पूर्णे संवत्सरेऽपि वा  ।<br>
प्रेतस्य मेलनं केषां किंविधं तत्र कारयेत् ॥ २,१.५२ ॥<br><br>
मूर्छनात्पननाद्वापि विपत्तिर्यदि जायते  ।<br>
ये दग्धा ये त्वदग्धाश्च पतिता ये नरा भुवि  ॥ २,१.५३ ॥<br><br>
यानि चान्यानि भूतानि तेषामन्ते भवेच्च किम्  ।<br>
पापिनो ये दुराचारा ये चान्ये गतबुद्धयः  ॥ २,१.५४ ॥<br><br>
आत्मघाती ब्रह्महा च स्तेयी विश्वासघातकः  ।<br>
कपिलायाः पिबेच्छूद्रो यः पठेदिदमक्षरम्  ॥ २,१.५५ ॥<br><br>
धारयेद्ब्रह्मसूत्रं वा का गतिस्तस्य माधव  ।<br>
शूद्रस्य ब्राह्मणी भार्या संगृहीता यदा भवेत् ॥ २,१.५६ ॥<br><br>
भीतोऽहं पापिनस्तस्मात्तन्मे वद जगत्प्रभो  ।<br>
अन्यच्च शृणु विश्वात्मन्मया कौतुकिना रयात् ॥ २,१.५७ ॥<br><br>
लोकांल्लोकयता लोके जगाहे विश्वमण्डलम्  ।<br>
तत्राजनि जनान्दृष्ट्वा दुः खेष्वेव निमज्जतः  ॥ २,१.५८ ॥<br><br>
स्वान्ते मे दुर्धरा पीडा तत्पीडातो गरीयसी  ।<br>
त्रिदिवे दितिजातेभ्यो भूमौ मृत्युरुगादिभिः  ॥ २,१.५९ ॥<br><br>
इष्टवस्तुवियो गैश्च पाताले मामकं भयम्  ।<br>
एवं न निर्भयं स्थानमन्यदीश भवत्पदात् ॥ २,१.६० ॥<br><br>
असत्यं स्वप्नमायावत्कालेन कवलीकृतम्  ।<br>
तत्रापि भारते वर्षे बहुदुः खस्य भागिनः  ॥ २,१.६१ ॥<br><br>
जना दृष्टा मया रागद्वेषमोहादिविप्लुताः  ।<br>
केचिदन्धाः केकराक्षास्खलद्वाचस्तु पङ्गवः  ॥ २,१.६२ ॥<br><br>
खञ्जाः काणाश्च बधिरा मूकाः कुष्ठाश्च लोमशाः  ।<br>
नानारोगपरीताश्च खपुष्पाच्चाभिमानिनः  ॥ २,१.६३ ॥<br><br>
तेषां दोषस्य वैचित्र्यं मृत्योर्गोचरतामपि  ।<br>
दृष्ट्वा प्रसुमनाः प्राप्तः को मृत्युश्चित्रता कथम्  ॥ २,१.६४ ॥<br><br>
मृतिर्यस्य विधानेन मरणादप्यनन्तरम्  ।<br>
विधिनाब्दक्रिया यस्य न स दुर्गतिमाप्नुयात् ॥ २,१.६५ ॥<br><br>
ऋषिभ्यस्तु मया पूर्वमिति सामान्यतः श्रुतम्  ।<br>
ज्ञानाय तद्द्विशेषस्य पृच्छामीदमिति प्रभो  ॥ २,१.६६ ॥<br><br>
म्रियमाणस्य किं कृत्यं किं दानं वासवानुज  ।<br>
वाहमृत्योरन्तराले को विधिर्दहनस्य च  ॥ २,१.६७ ॥<br><br>
सद्यो विलम्बतो वा किं देहमन्यं प्रपद्यते  ।<br>
संयमन्यां क्रम्यमाणमावर्षं का मृतिक्रिया  ॥ २,१.६८ ॥<br><br>
प्रायश्चित्तं दुर्मतेः किं पञ्चकादिमृतस्य च  ।<br>
प्रसादं कुरु मे मोहं छेत्तुमर्हस्यशेषतः  ॥ २,१.६९ ॥<br><br>
सर्वमन्तेमया पृष्टं ब्रूहि लोकहिताय वै  ॥ २,१.७० ॥<br><br>
<br>
इति श्रीगारुडे महापुराणे उत्तरखण्डे द्वितीयांशाख्ये धर्मकाण्डे (प्रेतखण्डे) श्रीकृष्णगरुडसंवादे प्रश्रप्रपञ्चो नाम प्रथमोऽध्यायः
