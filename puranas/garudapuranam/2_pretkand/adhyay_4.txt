<span style="font-size: 14pt; line-height: 200%"><br>
श्रीगरुडमहापुराणम् ४<br>
श्रीकृष्ण उवाच  ।<br>
ज्ञानतोऽज्ञानतो वापियन्नरैः कलुषं कृतम्  ।<br>
तस्य पापस्य शुद्ध्यर्थं विधेया निष्कृतिर्नरैः  ॥ १ ॥<br>
भस्मादिस्नानदशकमादौ कुर्याद्विचक्षणः  ।<br>
यथाशक्ति षडब्दादिप्रत्याम्नायाच्चरेदपि  ॥ २ ॥<br>
तदर्धं वा तदर्धं वा तदर्धार्धमथापि वा  ।<br>
यथाशक्त्या ततः कुर्याद्दश दानानि वै शृणु  ॥ ३ ॥<br>
गोभूतिलहिरण्याज्यवासोधन्यगुडास्तथा  ।<br>
रजतं लवणं चैव दानानि दश वै विदुः  ॥ ४ ॥<br>
प्रायश्चित्ते त्वागता ये तेभ्यो दद्यान्नरो दश  ।<br>
ततो यमद्वारपथे पूयशोणितसंकुले  ॥ ५ ॥<br>
नदीं वैतरणीं तर्तुं दद्याद्वैतरणीं च गाम्  ।<br>
कृष्णस्तनी सकृष्णाङ्गी सा वै वैतरणी स्मृता  ॥ ६ ॥<br>
तिला लोहं हिरण्यं च कर्पासं लवणं तथा  ।<br>
सप्तधान्यं क्षितिर्गाव एकैकं पावनं स्मृतम्  ॥ ७ ॥<br>
एतान्यष्टौ महादानान्युत्तमाय द्विजातये  ।<br>
आतुरेण तु देयानि पदरूपाणि मे शृणु  ॥ ८ ॥<br>
छत्रो पानहवस्त्राणि मुद्रिका च कमण्डलुः  ।<br>
आसनं भाजनं पदं चाष्टविधं स्मृतम्  ॥ ९ ॥<br>
तिलापात्रं सर्पिः पात्रं शय्या सोपस्करा तथा  ।<br>
एतत्सर्वं प्रदातव्यं यदिष्टं चात्मनोऽपि तत् ॥ १० ॥<br>
अश्वो रथश्च महीषी व्यञ्जनं वस्त्रमेव च  ।<br>
ब्राह्मणेभ्यः प्रदातव्यं ब्रह्मपूर्वमपि स्वयम्  ॥ ११ ॥<br>
दाना न्यन्यान्यपि खग तर्पयेत्स्वीयशक्तितः  ।<br>
प्रायाश्चित्तं कृतं येन दश दानान्यपि क्षितौ  ॥ १२ ॥<br>
दानं गोर्वैतरण्याश्च दानान्यष्टौ तथापि वा  ।<br>
तिलपात्रं सर्पिः पात्रं शय्यादानं तथैव च  ॥ १३ ॥<br>
पददानं च विधिवन्नासौ निरयगर्भगः  ।<br>
स्वातन्त्र्येणापि लवणदानमिच्छन्ति सूरयः  ॥ १४ ॥<br>
विष्णुदेहसमुत्पन्नो यतोऽयं लवणो रसः  ।<br>
आतुरस्य यदा प्राणा न यान्ति वसुधातले  ॥ १५ ॥<br>
लवणं च तदा देयं द्वारस्योद्वाटनं दिवः  ।<br>
यानिकानि च दानानि स्वयं दत्तानि मानवैः  ॥ १६ ॥<br>
तानितानि च सर्वाणि उपतिष्ठन्ति चाग्रतः  ।<br>
प्रायश्चित्तं कृतं येन साङ्गं खग स वै पुमान्  ॥ १७ ॥<br>
पापानि भस्मसात्कृत्वा स्वर्गलोके महीयते  ।<br>
अमृतं तु गवां क्षीरं यतः पतगसत्तम्  ॥ १८ ॥<br>
तस्माद्ददाति यो धेनुममृतत्वं स गच्छति  ।<br>
दानान्यष्टौ तु दत्त्वा वै गन्धर्वनिलये वसेत् ॥ १९ ॥<br>
आलयस्तत्र रौद्रे हि दह्यते येन मानवः  ।<br>
छत्रदानेन सुच्छाया जायते पथि तुष्टिदा  ॥ २० ॥<br>
असिपत्रवनं धारमतिक्रामति वै सुखम्  ।<br>
अश्वारूढश्च व्रजति ददते यद्युपानहौ  ॥ २१ ॥<br>
भोजनासनदानेन सुखं मार्गे भुनक्ति वै  ।<br>
प्रदेशे निर्जले दाता सुखी स्याद्वै कमण्डलोः  ॥ २२ ॥<br>
यमदूता महारौद्राः करालाः कृष्णपिङ्गलाः  ।<br>
न पीडयन्ति दाक्षिण्याद्वस्त्राभरणदानतः  ॥ २३ ॥<br>
तिलपात्रं तु विप्राय दत्तं पत्ररथ ध्रुवम्  ।<br>
नाशयेत्त्रिविधं षापं वाङ्मनः कायसम्भवम्  ॥ २४ ॥<br>
घृतपात्रप्रदाने रुद्रलोके वसेन्नरः  ।<br>
सर्वोपस्करसंयुक्तां शय्यां दत्त्वा द्विजातये  ॥ २५ ॥<br>
नानाप्सरोभिराकीर्णं विमानमधिरोहति  ।<br>
षष्टिवर्षसहस्राणि क्रीडित्वा शक्रमन्दिरे  ॥ २६ ॥<br>
इन्द्रलोकात्परिभ्रष्ट इह लोके नृपो भवेत् ।<br>
सर्वोपस्करणोपेतं युवानं दोषवर्जितम्  ॥ २७ ॥<br>
योऽश्वं ददाति विप्राय स्वर्गलोके च तिष्ठति  ।<br>
यावन्ति रोमाणि हये भवन्ति हि खगेश्वर  ॥ २८ ॥<br>
तावतो राजितांल्लोकानाप्नुवन्ति हि पुष्कलान्  ।<br>
चतुर्भिस्तुरगैर्युक्तं सर्वोपकरणैर्युतम्  ॥ २९ ॥<br>
रथं द्विजातये दत्त्वा राजसूयफलं लभ्त् ॥ ३० ॥<br>
दुग्धाधिकां च महिषीं नवमेघवर्णां सन्तुष्टतर्णकवलीं जघनाभिरामाम्  ।<br>
दत्त्वा सुवर्णतिलकां द्विजपुङ्गवाय लोकोदयं स जयतीति किमत्र चित्रम्  ॥ ३१ ॥<br>
तालवृन्तस्य दानेन वायुना वीज्यते पथि  ।<br>
कान्तियुक्सुभगः श्रीमान् भवत्यम्बरदानतः  ॥ ३२ ॥<br>
रसान्नोपस्करयुतं गृहं विप्राय योर्ऽपयेत् ।<br>
न हीयते तस्य वंशः स्वर्गं प्राप्नोत्यनुत्तमम्  ॥ ३३ ॥<br>
भवत्यत्र खगश्रेष्ठ फलगौखलाघवम्  ।<br>
श्रद्धाश्रद्धाविभेदेन दानगौरवलाघवात् ॥ ३४ ॥<br>
ततो येनाम्बुदानानि कृतान्यत्र रसास्तथा  ।<br>
तदा खग तथाह्लादमापदि प्रतिपद्यते  ॥ ३५ ॥<br>
अन्नानि येन दत्तानि श्रद्धापूतेन चेतसा  ।<br>
सोऽपि तृप्तिमवाप्नोति विनाप्यन्नेन वै तदा  ॥ ३६ ॥<br>
आसन्ने मरणे कुर्यात्संन्यासं चेद्विधानतः  ।<br>
आवर्तेत पुनर्नासौ ब्रह्मभूयाय कल्पते  ॥ ३७ ॥<br>
आसन्नमरणो मत्यश्चेत्तीर्थं प्रतिनयिते  ।<br>
तीर्थप्राप्तौ भवेन्मुक्तिर्म्रियते यदि मार्गगः  ।<br>
पदेपदे क्रतुसमं भवेत्तस्य न संशयः  ॥ ३८ ॥<br>
गृह्णीयाच्चेदनशनं व्रतं विधिवदागते  ।<br>
मृत्यौ न सोऽपि संसारे भूयः पर्यटति द्विज  ॥ ३९ ॥<br>
किं दानमिति तुर्यस्य प्रश्नस्योत्तरमीरितम्  ।<br>
दाहमृत्योरन्तरे किमितिप्रश्नोत्तरं शृणु  ॥ ४० ॥<br>
गतप्राणं ततो ज्ञात्वा स्नात्वा पुत्रादिराशु तम्  ।<br>
शवं जलेन शुद्धेन क्षालयेदविचारयन्  ॥ ४१ ॥<br>
परिधाप्याहते वस्त्रे चन्दनैः प्रोक्षयेत्तनुम्  ।<br>
ततो मृतस्य स्थाने वै एकोद्दिष्टं समाचरेत् ॥ ४२ ॥<br>
प्रयोगपूर्वं दाहस्य योग्यतादिर्यथा भवेत् ।<br>
आंसनं प्राक्षण च स्यान्न स्यादेतच्चतुष्टयम्  ॥ ४३ ॥<br>
आवाहनार्चन चैव पान्त्रालम्भावगाहने  ।<br>
भवेद्दानान्नसङ्कल्पः पिण्डदानं सदा भवेत् ॥ ४४ ॥<br>
पदार्थपञ्चकं न स्याद्रेखा प्रत्यवनेजनम्  ।<br>
दद्यादक्षय्यमुदकं न स्यादेतत्त्रयं पुनः  ॥ ४५ ॥<br>
स्वधावाचनमाशीश्च तिलकं च खगोत्तम  ।<br>
घटं दद्यात्समाषान्नं दद्याल्लोहस्य दक्षिणाम्  ॥ ४६ ॥<br>
पिण्डस्य चालनं प्रोक्तं नैव प्रोक्तमिदं त्रिकम्  ।<br>
प्रच्छादनविसर्गौ च स्वस्तिवाचनकं तथा  ॥ ४७ ॥<br>
एषु षट्सु विधिः प्रोक्तः श्राद्धेषु मलिनेषु ते  ।<br>
षडेव मरणस्थाने द्वारि चात्वरिके तथा  ॥ ४८ ॥<br>
विश्रामे काष्ठचयने तथा सञ्चयने खग  ।<br>
मृतिस्थाने शवो नाम भूमिस्तुष्यति देवता  ॥ ४९ ॥<br>
पान्थो द्वारि भवेत्तेन प्रीता स्याद्वास्तुदेवता  ।<br>
चत्वरे खेचरस्तेन तुष्येद्भृतादिदेवता  ॥ ५० ॥<br>
विश्रामे भूतसंज्ञोऽयं तुष्टस्तेन दिशो दश  ।<br>
चितायां साधक इति सञ्चितौ प्रेत उच्यते  ॥ ५१ ॥<br>
तिलदर्भघृतेधांसि गृहीत्वा तु सुतादयः  ।<br>
गाथां यमस्य सूक्तं वाप्यधीयाना व्रजन्ति हि  ॥ ५२ ॥<br>
अहरहर्नीयमानो गामश्वं पुरुषं वृषम्  ।<br>
वैवस्वतो न तृप्येत सुरया त्विव दुर्मतिः  ॥ ५३ ॥<br>
इमां गाथमपेतेति सूक्तं वा पथि संपठेत् ।<br>
दक्षिणस्यां दिश्यरण्यं व्रजेयुः सर्वबान्धवाः  ॥ ५४ ॥<br>
पथि श्राद्धद्वयं कुर्यात्पूर्वोक्तविधिना खग  ।<br>
ततः शनैर्भूतले वै दक्षिणाशिरसं शवम्  ॥ ५५ ॥<br>
स्थापयित्वा चिताभूमौ पूर्वोक्तं श्राद्धमाचरेत् ।<br>
तृणकाष्ठतिलाज्यादि स्वयं निन्युः सुतादयः  ॥ ५६ ॥<br>
शूद्रानीतैः कृतं कर्म सर्वं भवति निष्फलम्  ।<br>
प्राचीनावीतिना भाव्यं दक्षिणाभिमुकेन च  ॥ ५७ ॥<br>
वेदी तत्र प्रकर्तव्या यथाशास्त्रमथाण्डज  ।<br>
प्रतेवस्त्रं द्विधा कृत्वार्धेन तं छादयेत्ततः  ॥ ५८ ॥<br>
अर्धं श्मशानवासार्थं भूमावेव विनिः क्षिपेत् ।<br>
ततः पूर्वोक्तविधिना पिण्डं प्रेतकरे न्यसेत् ॥ ५९ ॥<br>
आज्येनाभ्यञ्जनं कार्यं सर्वाङ्गेषु शवस्य च  ।<br>
दाहमृत्योरन्तराले विधिः पिण्डस्य तं शृणु  ॥ ६० ॥<br>
पूर्वोक्तैः पञ्चभिः पिण्डैः शवस्याहुतियोग्यता  ।<br>
अन्यथा चोपघाताच्च राक्षसाद्या भवन्ति हि  ॥ ६१ ॥<br>
संमृज्य चोपलिप्याथ उल्लिख्योद्धृत्य वेदिकाम्  ।<br>
अभ्युक्ष्योपसमाधाय वह्निं तत्र विधानतः  ॥ ६२ ॥<br>
पुष्पाक्षतैश्च संपूज्य देवं क्रव्यादसंज्ञकम्  ।<br>
श्रौतेन तु विधानेन ह्याहिताग्निं दहेद्वुधः  ॥ ६३ ॥<br>
चण्डालाग्निं चिताग्निं च पतिताग्निं परित्यजेत् ।<br>
त्वं भूतकृज्जगद्योनिस्त्वं लोकपरिपालकः  ॥ ६४ ॥<br>
उपसंहर तस्मात्त्वमेनं स्वर्गं नयामृतम्  ।<br>
इति क्रव्यादमभ्यर्च्य शरीराहुतिमाचरेत् ॥ ६५ ॥<br>
अर्धदग्धे तथा देहे दद्यादाज्याहुतिं ततः  ।<br>
अस्मात्त्वमधिजातोऽसि त्वदयं जायतां पुनः  ॥ ६६ ॥<br>
असौ स्वर्गाय लोकाय स्वाहेत्युक्त्वा तु नामतः  ।<br>
एवमाज्याहुतिं दत्त्वा तिलमिश्रां समन्त्रकम्  ॥ ६७ ॥<br>
रोदितव्यं ततो गाढमेवं तस्य सुखं भवेत् ।<br>
दाहस्यानन्तरं तत्र कृत्वा सञ्चयनिक्रियाम्  ॥ ६८ ॥<br>
प्रेतपिण्डं प्रदद्याच्च दाहार्तिशमनं खग  ।<br>
ततः प्रदक्षिणं कृक्त्वा चिताप्रस्थानवीक्षकाः  ॥ ६९ ॥<br>
कनिष्ठपूर्वाः स्नानार्थं गच्छेयुः सूक्तजापकाः  ।<br>
ततो जालसमीपे तु गत्वा प्रक्षाल्य चांशुकम्  ॥ ७० ॥<br>
परिधाय पुनस्तच्च ब्रृयुस्तं पुरुषं प्रति  ।<br>
उदकं तु करिष्यामः सचैलं पुरुषास्ततः  ॥ ७१ ॥<br>
कुरुध्वमित्येव वदेच्छतवर्षावरे मृते  ।<br>
पुत्राद्या वृद्धपूर्वास्ते एकवस्त्राः शिखां विना  ॥ ७२ ॥<br>
प्राचीनावीतिनः सर्वे विशेयुर्मौनिनो जलम्  ।<br>
अपनः शोशुचदघमनेन पितृदिङ्मुखाः  ॥ ७३ ॥<br>
जलावघट्टनं चव न कुर्युः स्नानकारकाः  ।<br>
ततस्तटे समागत्य शिखां बद्ध्वा ऋजून् कुशान्  ॥ ७४ ॥<br>
दक्षिणाग्रहस्तयोस्तु कृत्वाथ सतिलं जलम्  ।<br>
आदायाञ्जलिना याम्यां दुः खी पैतृकतीर्थतः  ॥ ७५ ॥<br>
एकवारं त्रिवारं वा दशवारमथापि वा  ।<br>
भूमावश्मनि वा सर्वे क्षिपेयुर्वाग्यताः खग  ॥ ७६ ॥<br>
तृप्यन्तु तृप्यतां वापि तर्पयाम्युपतिष्ठताम्  ।<br>
प्रेतैतदमुकगोत्रेत्युक्तेष्वेवं समुच्चरेत् ॥ ७७ ॥<br>
जलाञ्जलौ कृते पश्चाद्विधेयं दन्तधावनम्  ।<br>
त्यजन्ति गोत्रिणः सर्वे दिनानि नव काश्यप  ॥ ७८ ॥<br>
तत उत्तीर्योदकाद्वै वस्त्राणि परिधाय च  ।<br>
स्नानवस्त्रं सकृत्पीड्य विशेयुः शुचिभूतले  ॥ ७९ ॥<br>
अश्रुपातं न कुर्वीत दत्त्वा दाहजलाञ्जलिम्  ।<br>
श्लेष्माश्रु बान्धवैर्मुक्तं प्रेतो भुङ्क्ते यतोऽवशः  ॥ ८० ॥<br>
अतो न रोदितव्यं हि क्रियाः कार्याः स्वशक्तितः  ।<br>
ततस्तेषूपविष्टेषु पुराणज्ञः सुकृत्स्वकः  ॥ ८१ ॥<br>
शोकापनोदं कुर्वीत संसारानित्यतां ब्रुवन्  ।<br>
मानुष्ये कदलीस्तन्भे असारे सारमार्गणम्  ॥ ८२ ॥<br>
करोति यः स संमूढो जलबुद्वद्रसन्निभे  ।<br>
पञ्चधा संभृतः कायो यदि पञ्चत्वमागतः  ॥ ८३ ॥<br>
कर्मभिः स्वशरीरोत्थैस्तत्र का परिदेवना  ।<br>
गन्त्री वसुमती नाशमुदधिर्दैवतानि च  ॥ ८४ ॥<br>
फेनप्रख्यः कथं नाशं मर्त्यलोको न यास्यति  ।<br>
एवं संश्रावयेत्तत्र मृदुशाद्वलसंस्थितान्  ॥ ८५ ॥<br>
तेऽयि संश्रुत्य गच्छेयुर्गृहं बालपुरः सराः  ।<br>
विदश्य र्निबपत्राणि नियता द्वारि वेश्मनः  ॥ ८६ ॥<br>
आचम्य वह्निसलिलं गोमयं गौरसर्षपान्  ।<br>
दूर्वाप्रवालं वृषभमन्यदप्यथ मङ्गलम्  ॥ ८७ ॥<br>
प्रविशेयुः समालभ्य कृत्वाश्मनि पदं शनैः  ।<br>
श्रौतेन तु विधानेन आहिताग्निं देहद्वधः  ॥ ८८ ॥<br>
ऊनद्विवर्षं निखनेन्न कुर्यादुदकं ततः  ।<br>
योषित्पतिव्रता या स्याद्भर्तारं यानुगच्छति  ॥ ८९ ॥<br>
प्रयोग पूर्वं भर्तारं नमस्कृत्यारुहेच्चितिम्  ।<br>
चितिभ्रष्टा तु या मोहात्सा प्राजापत्यमाचरेत् ॥ ९० ॥<br>
तिस्रः कोट्योर्धकोटी य यानि लोमानि मानुषे  ।<br>
तावत्कालं वसेत्स्वर्गे भर्तारं यानुगच्छति  ॥ ९१ ॥<br>
व्यालग्राही यथा व्यालं बिलादुद्धरते बलात् ।<br>
तद्वदुद्धृत्य सा नारी तेनैव सह मोदते  ॥ ९२ ॥<br>
तत्र सा भर्तृपरमा स्तूयमानाप्सरोगणैः  ।<br>
क्रीडते पतिना सार्धं यावदिन्द्राश्चतुर्दश  ॥ ९३ ॥<br>
ब्रह्मघ्नो वा कृघ्नो वा मित्त्रिघ्नो वा भवेत्पतिः  ।<br>
पुनात्यविधवा नारी तमादाय मृता तु या  ॥ ९४ ॥<br>
मृते भर्तरि या नारी समारोहेद्धुताशनम्  ।<br>
सारन्धतीसमाचारा स्वर्गलोके महीयते  ॥ ९५ ॥<br>
यावच्चाग्नौ मृते पत्यौ स्त्री नात्मानं प्रदाहयेत् ।<br>
तावन्न मुच्यते सा हि स्त्रीशरीरात्कथञ्चन  ॥ ९६ ॥<br>
मातृकं पैतृकं चैव यत्र चैव प्रदीयते  ।<br>
कुलत्रयं पुनात्येषा भर्तारं यानुगच्छति  ॥ ९७ ॥<br>
आर्तार्ते मुदिते हृष्टा प्रोषिते मलिना कृशा  ।<br>
मृते म्रियेत या पत्यौ सा स्त्री ज्ञेया पतिव्रता  ॥ ९८ ॥<br>
पृथक्चितां समारुह्य न प्रिया गन्तुमर्हति  ।<br>
क्षत्त्रियाद्याः सवर्णाश्च आरोहेयुरपीह ताः  ॥ ९९ ॥<br>
चाण्डालीमवधिं कृत्वा ब्राह्मणीतः समो विधिः  ।<br>
अगर्भिणीनां सर्वासामबालताक्मे(का)नामपि  ॥ १०० ॥<br>
दहनस्य विधिः प्रोक्तः सामान्येन मया खग  ।<br>
विशेषमपि तस्यास्य कञ्चित्किं श्रोतुमिच्छति  ॥ १०१ ॥<br>
गरुड उवाच  ।<br>
प्रोषिते तु मृते स्वामिन्यस्थ्निनाशमुपेयुषि  ।<br>
कथं दाहः प्रकर्तव्यस्तन्मे वद जगत्पते  ॥ १०२ ॥<br>
श्रीकृष्ण उवाच  ।<br>
अस्थीनि चेन्न लभ्यन्ते प्रोषितस्य नरस्य च  ।<br>
तेषाञ्च हि गतिस्थानं विधानं कथयाम्यहम्  ॥ १०३ ॥<br>
शृणु तार्क्ष्य परं गोप्यं पत्युर्दुर्मरणेषु यत् ।<br>
लङ्घनैर्ये मृता जीवां दंष्ट्रिभिश्चाभिघातिताः  ॥ १०४ ॥<br>
कण्ठग्रहे विलग्नानां क्षीणानां तुण्डघातिनाम्  ।<br>
विषाग्निवृषविप्रेभ्यो विषूच्या चात्मघातकाः  ॥ १०५ ॥<br>
पतनोद्बन्धनजलैर्मृतानां शृणु संस्थितिम्  ।<br>
सर्पव्याघ्रैः शृङ्गिभिश्च उपसर्गोपलोदकैः  ॥ १०६ ॥<br>
ब्राह्मणैः श्वापदैश्चैव पतनैर्वृक्षवैद्युतैः  ।<br>
नखैर्लोहैर्गिरेः पातैर्भित्तिपातैर्भृगोस्तथा  ॥ १०७ ॥<br>
कट्वायामन्तरिक्षे च चौरचाण्डालतस्तथा  ।<br>
उदक्याशुनकीशूद्ररजकादिविभूषिताः  ॥ १०८ ॥<br>
ऊर्ध्वोचछिष्टाधरोच्छिष्टोभयोच्छिष्टास्तु ये मृताः  ।<br>
शस्त्रघातैर्मृता ये चास्यश्वस्पृष्टास्तथैव च  ॥ १०९ ॥<br>
तत्तु दुर्मरणं ज्ञेयं यच्च जातं विधैं विना  ।<br>
तेन पापेन नरकान् भुक्त्वा प्रेतत्वभागिनः  ॥ ११० ॥<br>
न तेषां कारयेद्दाहं सूतकं नोदकक्रियाम्  ।<br>
न विधानं मृताद्यञ्च न कुर्या दौर्ध्वदैहिकम्  ॥ १११ ॥<br>
न पिण्डदानं कर्तव्यं प्रमादाच्चेत्करोति हि  ।<br>
नोपतिष्ठति तत्सर्वमन्तरिक्षे विनश्यति  ॥ ११२ ॥<br>
अतस्तस्य सुतैः पौत्त्रैः सपिण्डैः शुभमिच्छुभिः  ।<br>
नारायणबलिः कार्यो लोकगर्हाभिया खग  ॥ ११३ ॥<br>
तथा तेषां भवेच्छौचं नान्यथेत्यब्रवीद्यमः  ।<br>
कृते नारायणबलावौर्ध्वदेहिकयोग्यता  ॥ ११४ ॥<br>
तस्य सुद्धिकरं कर्म तद्भवेन्न तदन्यथा  ।<br>
नारायणबलिं सम्यक्तीर्थे सर्वं प्रक्पयेत् ॥ ११५ ॥<br>
कृष्णाग्रे कारयेद्बिप्रैर्येन पूतो भवेन्नरः  ।<br>
पूर्वन्तु तर्पणं कार्यं विप्रैः पौराणवैदिकैः  ॥ ११६ ॥<br>
सर्वौषध्यक्षतैर्मिश्रैर्विष्णुमुद्दिश्य तर्पयेत् ।<br>
कार्यं पुरुषसूक्तेन मन्त्रैर्वा वैष्णवैरपि  ॥ ११७ ॥<br>
दक्षिणाभिमुखो भूत्वा प्रेतं विष्णुमिति स्मरन्  ।<br>
अनादिनिधनो देवः शङ्खचक्रगदाधरः  ॥ ११८ ॥<br>
अक्षयः पुण्डरीकाक्षः प्रेतमोक्षप्रदो भव  ।<br>
तर्पणस्यावसाने स्याद्वीतरागो विमत्सरः  ॥ ११९ ॥<br>
जितेन्द्रियमना भूत्वा शुचिष्मान्धर्मतत्परः  ।<br>
भक्त्या तत्र प्रकुर्वीत श्राद्धान्येकादशैव तु  ॥ १२० ॥<br>
सर्वकर्मविधाने एकैकाग्रे समाहितः  ।<br>
तोयव्रीहियवान्दद्याद्गोधूमांश्च प्रियङ्गवः  ॥ १२१ ॥<br>
हविष्यान्नं शुभं मुद्रां छत्रोष्णीषे च दापयेत् ।<br>
दापयेत्सर्वसंस्यानि क्षीरं क्षौद्रसमान्वितम्  ॥ १२२ ॥<br>
वस्त्रोपानहसंयुक्तं दद्यादष्टविधं पदम्  ।<br>
द्पयेत्सर्वपापेभ्यो न कुर्यात्पङ्क्तिवञ्चनम्  ॥ १२३ ॥<br>
भूमौ स्थितेषु पिण्डेषु गन्धपुष्पाक्षतान्वितम्  ।<br>
दातव्यं सर्वंविप्रेभ्यो वेदशास्त्रविधानतः  ॥ १२४ ॥<br>
शङ्खे खड्गेऽथ वा ताम्रे तर्पणञ्च पृथक्पृथक् ।<br>
ध्यानधारणसंयुक्तो जानुभ्यामवनीं गतः  ॥ १२५ ॥<br>
ऋचा वै दापयेदर्घमर्घोद्दिष्टं पृथक्पृथक् ।<br>
ब्रह्मा विष्णुश्च रुद्रश्च यमः प्रेतश्च पञ्चमः  ॥ १२६ ॥<br>
पृथक्कुम्भे ततः स्थाप्याः पञ्चरत्नसमन्विताः  ।<br>
वस्त्रयज्ञोपवीतानि पृथङ्मुद्गाः पदानि च  ॥ १२७ ॥<br>
पञ्च श्राद्धानि कुर्वीत देवतानां यथाविधि  ।<br>
जलधारां ततः कुर्यात्पिण्डेपिण्डे पृथक्पृथक् ॥ १२८ ॥<br>
शङ्खे वा ताम्रपात्रे वा अलाभे मृन्मये पि वा  ।<br>
तिलोदकं समादाय सर्वोषधिमसन्वितम्  ॥ १२९ ॥<br>
ताम्रपात्रं तिलैः पूर्णं सहिरण्यं सदक्षिणम्  ।<br>
दद्याद्ब्राह्मणमुख्याय पददानं तथैच  ॥ १३० ॥<br>
यमोद्देशेतिलांल्लौहं ततो दद्याच्च दक्षिणाम्  ।<br>
एवं विष्णुबलिं दत्त्वा यथाशक्त्या विधानतः  ॥ १३१ ॥<br>
समुद्धरति तत्क्षिप्रं नात्र कार्या विचारण नागदंशान्मृतो यस्तु विशेषस्तन्तु मे शृणु  ॥ १३२ ॥<br>
सुवर्णभारनिष्पन्नं नागं कृत्वा तथैव गाम्  ।<br>
विप्राय दत्त्वा विधिवत्पितुरानृण्यमाप्नुयात् ॥ १३३ ॥<br>
एवं सर्पबलिं दत्त्वा सर्पदोषाद्विमुच्यते  ।<br>
पश्चात्पुत्तलकं कार्यं सर्वोषधिसमन्वितम्  ॥ १३४ ॥<br>
पलाशस्य च वृन्तानां विभागं शृणु काश्यप  ।<br>
कृष्णाजिनं समास्तीर्य कुशैश्च पुरुषाकृतिम्  ॥ १३५ ॥<br>
शतत्रयेण षष्ट्या च वृन्तैः प्रोक्तोऽस्थिसञ्चयः  ।<br>
विन्यस्य तानि वृन्तानि अङ्गेष्वेषु पृथक्पृथक् ॥ १३६ ॥<br>
चत्वारिंशच्छिरोभागे ग्रीवायां दश विन्यसेत् ।<br>
विंशत्युरः स्थले दद्याद्विंशतिञ्जठरे तथा  ॥ १३७ ॥<br>
बाहुद्वये शतं दद्यात्कटिदेशे च विंशतिम्  ।<br>
ऊरुद्वये शतञ्चापि त्रिंशज्जङ्घाद्वये न्यसेत् ॥ १३८ ॥<br>
दद्याच्चतुष्टयं शिश्ने षड्दद्याद्वृषाणद्वये  ।<br>
दश पादाङ्गुलीभागे एवमस्थीनि विन्यसेत् ॥ १३९ ॥<br>
नारिकेलं शिरः स्थानें तुम्बं दद्याच्च तालुके  ।<br>
पञ्चरत्नं मुखे दद्याज्जिह्वायां कदलीफलम्  ॥ १४० ॥<br>
अन्त्रेषु नालिकं तद्याद्वालुकाङ्घ्राणे एव च  ।<br>
वसायां मृत्तिकां दद्याद्धरितालमनः शिलाः  ॥ १४१ ॥<br>
पारदं रेतसः स्थाने पुरीषे पित्तलं तथा  ।<br>
मनः शिला तथा गात्रे तिलपक्वन्तु सन्धिषु  ॥ १४२ ॥<br>
यवपिष्टं यथा मांसे मधु शोणितमेव च  ।<br>
केशेषु च जटाजूटं त्वचायाञ्च मृगत्वचम्  ॥ १४३ ॥<br>
कर्णयोस्तालपत्रञ्च स्तनयोश्चैव गुञ्जिकाः  ।<br>
नासायां शतपत्रञ्च कमलं नाभिमण्डले  ॥ १४४ ॥<br>
वृन्ताकं वृषणद्वन्द्वे लिङ्गे स्याद्गृञ्जनं शुभम्  ।<br>
घृतं नाभ्यां प्रदेयं स्यात्कौ पीने च त्रपुस्मृतम्  ॥ १४५ ॥<br>
मौक्तिकं स्तनयोर्मूर्ध्नि कुङ्कुमेव विलेपनम्  ।<br>
कर्पूरागुरुधूपैश्च शुभैर्माल्यैः सुगन्धिभिः  ॥ १४६ ॥<br>
परिधानं पट्टसूत्रंहृदये चैव विन्यसेत् ।<br>
ऋद्धिवृद्धी भुजौ द्वौ च चक्षुर्भ्याञ्च कपर्दकम्  ॥ १४७ ॥<br>
दन्तेषु दाडिमीबीजान्यङ्गुलीषु च चम्पकम्  ।<br>
सिन्दूरं नेत्रकोणे च ताम्बूलाद्युपहारकम्  ॥ १४८ ॥<br>
सर्वौषदियुतं प्रेतं कृत्वा पूजां यथोदिताम्  ।<br>
साग्निके चापि विधिना यज्ञपात्रं न्यस्येत्क्रमात् ॥ १४९ ॥<br>
स्त्रियः पुनन्तु म शिर इमं मे वरुणेन च  ।<br>
प्रेतस्य पावनं कृत्वा शालग्रामशिलोदकैः  ॥ १५० ॥<br>
विष्णुमुद्दिश्य दातव्या सुशीला गौः पयस्विनी  ।<br>
तिला लौहं हिरण्यञ्च कर्पासं लवणं तथा  ॥ १५१ ॥<br>
सप्तधान्यं क्षितिर्गाव एकैकं पावनं स्मृतम्  ।<br>
तिलपात्रं ततो दद्यात्पददानं तथैव च  ॥ १५२ ॥<br>
कर्तव्यं वैष्णवं श्राद्धं प्रेतमुक्त्यर्थमात्मनः  ।<br>
प्रेतमोक्षं ततः कुर्याद्धृदि विष्णुं प्रकल्प्यच  ॥ १५३ ॥<br>
एवं पुत्तलकं कृत्वा दाहयेद्विधिपूर्वकम्  ।<br>
तच्छ्रुद्धये तु संस्कर्ता पुत्रादिर्निष्कृतिं चरेत् ॥ १५४ ॥<br>
त्रीन्कृच्छ्रान्षड्द्वादश च तथा पञ्चदशापि च  ।<br>
प्रायश्चित्तनिमित्तानुसारेण विप्रवत्स्मृतः  ॥ १५५ ॥<br>
अशक्तौ गोहिरण्यादि प्रत्याम्नायं चरेदपि  ।<br>
आत्मनोऽनधिकारित्वे शुद्धिमेवं चरेद्वुन्धः  ॥ १५६ ॥<br>
अशुद्धेन तु यद्दत्तमुद्दिश्याशुद्धिमेव च  ।<br>
नोपतिष्ठति तत्सर्वमन्तरिक्षे विनश्यति  ॥ १५७ ॥<br>
शुद्धिं सम्पाद्य कर्तव्यं दहनाद्यौर्ध्वदेहिकम्  ।<br>
अकृत्वा निष्कृतिं यस्तु कुरुते दहनादिकम्  ॥ १५८ ॥<br>
मतिपूर्वममत्या च क्रमात्तनिष्कृतिं शृणु  ।<br>
कृत्वाग्निमुदकं स्नानं स्पर्शनं वहनं कथाम्  ॥ १५९ ॥<br>
रज्जुच्छेदाश्रुपातञ्च तप्तकृच्छ्रेण शुध्यति  ।<br>
एषामन्यतमं प्रेतं यो वहेत्तु देहत वा  ॥ १६० ॥<br>
कटोदकक्रियां कृत्वा कृच्छ्र सान्तपनं चरेत् ।<br>
निमित्ते लघुनि स्वल्पं महन्महति कल्पयेत् ॥ १६१ ॥<br>
गरुड उवाच  ।<br>
कृच्छ्रस्य तप्तकृच्छ्रस्य तथा सान्तपनस्य च  ।<br>
लक्षणं ब्रूहि मे स्वामिंस्त्रयाणामपि सुव्रत  ॥ १६२ ॥<br>
श्रीकृष्ण उवाच  ।<br>
त्र्यहं प्रातस्त्र्यहं सायं त्र्यहमद्यादयाचितम्  ।<br>
उपवासस्त्र्यहञ्चैव एष कृच्छ्र उदाहृतः  ॥ १६३ ॥<br>
तप्तक्षीरघृताम्बूनामेकैकं प्रत्यहं पिबेत् ।<br>
एकरात्रोपवासश्च तप्तकृच्छ्र उदाहृतः  ॥ १६४ ॥<br>
गोमूत्रं गोमयं क्षीरं दधि सर्पिः कुशोदकम्  ।<br>
जग्ध्वा परेऽह्न्युपवसेत्कृच्छ्रं सान्तपनञ्चरन्  ॥ १६५ ॥<br>
मया तेऽयं समाख्यातो दुर्मृतस्य विधिः खग  ।<br>
तदा मृतं विजानीयाद्दीपनिर्वाणमागतः  ॥ १६६ ॥<br>
अग्निदाहं ततः कुर्यात्सूतकञ्च दिनत्रयम्  ।<br>
दशाहं गर्तपिणाडञ्च कर्तव्यं प्रेतपूर्वकम्  ॥ १६७ ॥<br>
एवं विधिं ततः कुर्यात्ततः प्रेतश्च मुक्तिभाक् ।<br>
मृतभ्रान्त्या प्रतिकृतेः कृते दाहे स वै यदि  ॥ १६८ ॥<br>
आयाति तेन कर्तव्यं मज्जनं घृकुण्डके  ।<br>
जातकर्मादिसंस्काराः कर्तव्याः पुनरेव तु  ॥ १६९ ॥<br>
ऊढामेव स्वकां भार्यामुद्वहेद्विधिवत्पुमान्  ।<br>
वर्षे पञ्चदशे पक्षिन् द्वादशे वा गते सति  ॥ १७० ॥<br>
अज्ञातस्य प्रोषितस्य कृत्वा प्रतिकृतिं दहेत् ।<br>
रजस्वलासूतिकयोर्विशेषं मरणे शृणु  ॥ १७१ ॥<br>
सूतिकायां मृतायान्तु एवं कुर्वन्ति याज्ञिकाः  ।<br>
कुम्भे सलिलमादाय पञ्चगव्यं तथैव च  ॥ १७२ ॥<br>
पुण्याभिरभिमन्त्र्यापो वाचा शुद्धिं लभेत्ततः  ।<br>
शतसूर्पोदकेनादौ स्नापयित्वा यथाविधि  ॥ १७३ ॥<br>
तेनैव स्नापयित्वा तु दाहं कुर्यात्स्वगेश्वर  ।<br>
पञ्चभिः स्नापयित्वा तु गव्यैः प्रेतां रजस्वलाम्  ॥ १७४ ॥<br>
वस्त्रान्तराकृतिं कृत्वा दाहयेद्विधिपूर्वकम्  ।<br>
मृतस्य पञ्चके दाहविधिं वच्मि शृणुष्व मे  ॥ १७५ ॥<br>
आदौ कृत्वा धनिष्ठार्धमेतन्नक्षत्रपञ्चकम्  ।<br>
रेवत्यन्तं सदा दूष्यमशुभं सर्वदा भवेत् ॥ १७६ ॥<br>
दाहस्तत्र न कर्तव्यो विषादः सर्वजन्तुषु  ।<br>
न जलं दीयते तेषु अशुभं सर्वदा भवेत् ॥ १७७ ॥<br>
पञ्चकानन्तरं सर्वं कार्यं कर्तव्यमन्यथा  ।<br>
पुत्त्राणां गोत्रिणां तस्य सन्तापोऽप्युपजायते  ॥ १७८ ॥<br>
गृहे हानिर्भवत्येव ऋक्षेष्वेषु मृतस्य च  ।<br>
अथ वा ऋक्षमद्ये च दाहस्तु विधिपूर्वकः  ॥ १७९ ॥<br>
क्रियते मानुषाणान्तु स वा आहुतिपूर्वकः  ।<br>
विप्रैर्विधिरतः कार्यो मन्त्रैस्तु विधिपूर्वकम्  ॥ १८० ॥<br>
शवस्थानसमीपे तु क्षेप्तव्याः पुत्तलास्ततः  ।<br>
दर्भकॢप्तास्तु चत्वार ऋक्षमन्त्राभिमन्त्रिताः  ॥ १८१ ॥<br>
ततो दाहः प्रकर्तव्यस्तैश्च पुत्तलकैः सह  ।<br>
सूतकान्ते तदा पुत्त्रैः कार्यं शान्तिकपौष्टिकम्  ॥ १८२ ॥<br>
पञ्चकेषु मृतो योऽसौ न सतिं लभते नरः  ।<br>
तिलान् गाञ्च सुवर्णञ्च तमुद्दिश्य घृतं ददेत् ॥ १८३ ॥<br>
विप्राणां दापयेद्दानं सर्वविघ्नविनाशनम्  ।<br>
भोजनोपानहौच्छत्त्रं हेममुद्रा च वाससी  ॥ १८४ ॥<br>
दक्षिणा दीयते विप्रे पातकस्य प्रमोचनः  ।<br>
मयातेऽयं समाख्यातो विधिः पञ्चहरः स्थितः  ।<br>
संयमिन्यां यथायानं यथावर्षं मृतक्रिया  ॥ १८५ ॥<br>
इति श्रीगारुडे महापुराणे उत्तरखण्डे प्रेतकल्पे श्रीकृष्णगरुडसंवादे दहनविधिकृच्छ्रलक्षणदग्धागमनरजस्वलामरणविधिपञ्चकमरणप्रायश्चित्तनिरूपणं नाम चतुर्थोऽध्यायः<br>
</span>
