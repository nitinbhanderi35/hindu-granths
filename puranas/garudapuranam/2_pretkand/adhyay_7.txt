श्रीगरुडमहापुराणम् ७<br>
गरुड उवाच  ।<br>
श्रुतं मे महादाख्यानं वृषोत्सर्गफलं हरे  ।<br>
पुनरन्यां कथां ब्रूहि यत्र ते महिमाद्भुतः  ॥ २,७.१ ॥<br><br>
श्रीकृष्ण उवाच  ।<br>
अहं ते कथयाम्यद्य संवादं परमाद्भुतम्  ।<br>
सन्तप्तकस्य च प्रेतैस्तद्रूपज्ञापनाय वै  ॥ २,७.२ ॥<br><br>
विप्रः सन्तप्तकः कश्चित्तपसादग्धकिल्बिषः  ।<br>
संसारासारतां ज्ञात्वारण्यष्वेव चचार ह  ॥ २,७.३ ॥<br><br>
वैखानसमुनिव्रातैः प्राणिपातकृतेक्षणः  ।<br>
स कदाचित्तीर्थयात्रामुद्दिश्य स्माटतिद्विजः  ॥ २,७.४ ॥<br><br>
प्रत्याकृष्टेन्द्रियत्वाच्च बहिर्वृत्तिनिरोधकः  ।<br>
संस्कारमात्रगमनो मार्गभ्रष्टो बभूव ह  ॥ २,७.५ ॥<br><br>
चलन्नेवं स्नानकाले मध्याह्नेऽथाभिलाषुकः  ।<br>
जलस्योन्मील्य नयने दिशः सर्वा न्यभीलयत् ॥ २,७.६ ॥<br><br>
स ददर्श तदा गुल्मैर्वोरुद्वृक्षशतैश्चितम्  ।<br>
त्वक्सारैः शाखिशाखाभिः संकुलं गहनंवनम्  ॥ २,७.७ ॥<br><br>
तत्र तालास्तमालाश्च प्रियालाः पनसास्तथा  ।<br>
श्रीपर्णो शालशाखोटस्यन्दनास्तिन्दुकास्तथा  ॥ २,७.८ ॥<br><br>
सर्जार्जुनाम्रातकाश्च श्लेष्मा तकभिभीतकौ  ।<br>
पिचुमर्दश्चिञ्चिणी च कर्कन्धूकर्णिकारकाः  ॥ २,७.९ ॥<br><br>
एते चान्ये च बहवो वृक्षास्तेषु न दृश्यते  ।<br>
पक्षिणामपि वै पन्था मनुष्यस्य कुतः पुनः  ॥ २,७.१० ॥<br><br>
तस्मिन् वने महाघोरे सिंहव्याघ्रसमाकुले  ।<br>
तरक्षुगवयैरृक्षैर्महिषैश्च निषेविते  ॥ २,७.११ ॥<br><br>
कुञ्ज रैरुरुभिर्नागैर्मर्कटैश्च तथामृगैः  ।<br>
श्वापदैश्च तथा चान्यैः पिशाचै राक्षसैर्वृते  ॥ २,७.१२ ॥<br><br>
सन्तप्तको द्विजः किञ्चिद्भयसन्त्रस्तमानसः  ।<br>
कान्दिशीकः समभवढ्यद्भविष्यो ययौ पुनः  ॥ २,७.१३ ॥<br><br>
झङ्कारेषु च झिल्लीनां घूकानां घूत्कृतेष्वपि  ।<br>
दत्तकर्णः कुनीलाङ्गश्चचाल पदपञ्चकम्  ॥ २,७.१४ ॥<br><br>
स तत्र वटवृक्षाग्रे स्नायुबद्धं शवं तथा  ।<br>
ददर्श तद्भुजश्चैव पञ्च प्रेतान् सुदारुणान्  ॥ २,७.१५ ॥<br><br>
शिरास्थिचर्मशेषाङ्गान् पृष्ठलग्नोदरान् खग  ।<br>
त्यक्तान्नासिकया नेत्रकूपपातभयादिव  ॥ २,७.१६ ॥<br><br>
सूचीक्रककचकव्रातघातपातितकीकसान्  ।<br>
वसाक्तनवमस्तिष्कस्वादनित्यमहोत्सवान्  ॥ २,७.१७ ॥<br><br>
रणत्कोटिमहादंष्ट्रानस्थिग्रन्थ्यवघट्टितान्  ।<br>
तान्दृष्ट्वा त्रस्तहृदयो गतिमाकुञ्च्य संस्थितः  ॥ २,७.१८ ॥<br><br>
ते विलोक्यागतं विप्रमटवीं जनवर्जिताम्  ।<br>
अहं पूर्वमहं पूर्वं यामीत्याक्त्वा प्रदुद्रुवुः  ॥ २,७.१९ ॥<br><br>
तेषु द्वौद्वावगृह्णीतामस्य हस्तावथापरे  ।<br>
द्वौद्वौ पादावगृह्णीतां मूर्धानं पञ्चमोऽग्रहीत् ॥ २,७.२० ॥<br><br>
स्वजात्युचितवाक्येन स्फुटवर्णवताब्रुवन्  ।<br>
अहं जक्षाम्यहं भक्षामीति कर्षणतत्पराः  ॥ २,७.२१ ॥<br><br>
सहसैव सहैवामुं गृहीत्वा व्यगमन्वियत्  ।<br>
कियत्स्थितं वटौ मांसं क्रियन्नेति न्यभालयन्  ॥ २,७.२२ ॥<br><br>
तेऽपश्यन्निजदंष्ट्रायः पाटितान्त्रमिमं शवम्  ।<br>
अवतीर्य ततो व्योम्नो गृहीत्वा चरणैः शवम् ॥ २,७.२३ ॥<br><br>
स्वखण्डितशरीरन्तु पुनर्व्योमैव चक्रमुः  ।<br>
स नीयमानमात्मानं विलोक्य वियति द्विजः  ॥ २,७.२४ ॥<br><br>
जगाम मनसा मां स शरणं भयविह्वलः  ।<br>
नमश्चक्रे चक्रधरं चेतसा चिन्मयं समम्  ॥ २,७.२५ ॥<br><br>
वक्रं नक्रं चक्रपातेन दूरे कृत्वा हृत्वा तस्य दुःखं मुकुन्दः  ।<br>
मातङ्गं योऽमूमुचन्नक्रवक्त्रात्पाशं सोऽसौ कर्मणां मे लुनातु  ॥ २,७.२६ ॥<br><br>
रुद्धाञ्शुद्धान् भूपतीन्मागधेन भीमेनैनं घातयित्वा मुरारिः  ।<br>
निर्बद्धान्यो भर्गयज्ञाय मुक्तश्चक्रो मेऽसौ कर्मपाशं लुनातु  ॥ २,७.२७ ॥<br><br>
मनसैवैह मामस्तौत्स्तूयमानोऽहमुत्थितः  ।<br>
अगच्छं सहसा तत्र यत्र प्रेतैः स नीयते  ॥ २,७.२८ ॥<br><br>
दृष्ट्वा तैर्नीयमानन्तु कौतुकं मेऽभवत्खग  ।<br>
पप्रच्छ न कियन्तं वै कालं तान्पृष्ठतोऽन्वगाम्  ॥ २,७.२९ ॥<br><br>
मम सन्निधिमात्रेण द्विजातिं तञ्च सर्पहन्  ।<br>
तत्कालं शिविकासुप्तभूपालसुखमाविशत् ॥ २,७.३० ॥<br><br>
मणिभद्रस्ततो मेरुं गच्छन्दृष्टो मया पथि  ।<br>
निकोच्याक्षि स्वपार्श्वं स नीतो वै यक्षराण्मया  ॥ २,७.३१ ॥<br><br>
तमवोचं महायक्षं त्वं हि प्रतिभटो भव  ।<br>
प्रेतान्नाशय तद्भूयः शवञ्च हर तद्गतम्  ॥ २,७.३२ ॥<br><br>
इत्युक्तः स महाघोरं कृत्वा रोषं सुदुःसहम्  ।<br>
जग्राह प्रेतरूपं तत्प्रेतानामपि दुःखदम्  ॥ २,७.३३ ॥<br><br>
स विवृत्य स्वकौ बाहू सृक्किणी परिलेलिहन्  ।<br>
भेदयन्नुरुवातेन प्रेतांस्तान्संमुखो ययौ  ॥ २,७.३४ ॥<br><br>
बाहुभ्यां द्वौ द्वौ च पद्भ्यां मूर्ध्नैकं च समाहरत् ।<br>
प्रेतानथापि सहसा जघान दृढमुष्टिना  ॥ २,७.३५ ॥<br><br>
ते विवर्णमुखाः सर्वे तं द्विजञ्च शवं तथा  ।<br>
एकैकं हस्तपादैश्च गृहीत्वा युद्धमारभन्  ॥ २,७.३६ ॥<br><br>
ते नखैस्तलघातैश्च पादघातैस्तथैव च  ।<br>
दंष्ट्राघातैश्च सर्वे तमेकं प्रेतं व्यदारयन्  ॥ २,७.३७ ॥<br><br>
तेषां प्रहारान्विफलान्कृत्वा संप्रति तानथ  ।<br>
जीवं न तु शवं तेषां जह्रे प्राणमिवान्तकः  ॥ २,७.३८ ॥<br><br>
हृतमात्रे शवे ते तु पारियात्रे गिरौ द्विजम्  ।<br>
मुक्त्वाधावन्  प्रमुदिता एकं प्रेतं सुदारुणाः  ॥ २,७.३९ ॥<br><br>
स वायुगमनः प्रेतः प्राप्तस्तैः क्षणमात्रतः  ।<br>
अदृश्यतां ययौ तेऽथ हताशा विप्रमागमन्  ॥ २,७.४० ॥<br><br>
प्रारब्धमात्रे विप्रस्य पाटने तत्र पर्वते  ।<br>
मम स्थानस्य विप्रस्य महिम्नेव च तत्क्षणे  ॥ २,७.४१ ॥<br><br>
सद्यः स्मृतिः समुत्पन्ना तेषां पूर्वस्य जन्मनः  ।<br>
विप्रं प्रदक्षिणीकृत्य द्विजर्षभमथाब्रुवन्  ॥ २,७.४२ ॥<br><br>
अद्य नः क्षन्तुमर्होऽसीत्युक्त्वा ते सुरदाम्भिकाः  ।<br>
गिरेरिव परावर्तं समुद्रस्येव शोषणम्  ॥ २,७.४३ ॥<br><br>
तेषां तद्वचनं श्रुत्वापृच्छत्के यूयमित्यथ  ।<br>
किं माया किमु वा स्वप्न उताहो चित्तविभ्रमः  ॥ २,७.४४ ॥<br><br>
प्रेता ऊचुः  ।<br>
अवेहि तत्त्वमेवैतत्प्रेता वै कर्मजा वयम्  ।<br>
ब्राह्मण उवाच  ।<br>
किंनामानः किमाचाराः कथञ्चेमां दशां गताः  ॥ २,७.४५ ॥<br><br>
अविनीताः कथं पूर्वं विनीताः साम्प्रतं कथम्  ।<br>
प्रेता ऊचुः  ।<br>
शृणु विप्रेन्द्र वक्ष्यामः प्रश्नानामनुपूर्वशः  ॥ २,७.४६ ॥<br><br>
उत्तराणि महायोगिंस्त्वद्दर्शनगतांहसः  ।<br>
अहं पर्युषितो नाम्ना एष सूचीमुखः स्मृतः  ॥ २,७.४७ ॥<br><br>
तृतीयः शीघ्रगस्तुर्यो रोधको लेखकः परः  ।<br>
ब्राह्मण उवाच  ।<br>
प्रेतानां कर्मजातानां कुतो नाम निरर्थकम्  ॥ २,७.४८ ॥<br><br>
निरुक्तिमेषां नाम्नां वै प्रेता वदत मा चिरम्  ।<br>
श्रीकृष्ण उवाच  ।<br>
एवमुक्तास्तु विप्रेण पृथगुत्तरमब्रुवन्  ॥ २,७.४९ ॥<br><br>
पर्युषित उवाच  ।<br>
कदाचिच्छ्राद्धकाले वै मया विप्रो निमन्त्रितः  ॥ २,७.५० ॥<br><br>
स च कृत्वा विलम्बेन वृद्धो मद्गृहमागतः  ।<br>
अकृतश्राद्धकर्माहं तं पाकं भुक्तवान् क्षुधा  ॥ २,७.५१ ॥<br><br>
अददामन्नमाकृष्य विप्रे पर्युषितं कियत् ।<br>
तस्मात्पापान्मृतः पापो योनिं वै कुत्सितां गतः  ॥ २,७.५२ ॥<br><br>
यतः पर्युषितं दत्तं ततः पर्युषितः स्मृतः  ।<br>
सूचीमुख उवाच  ।<br>
कदाचिद्ब्राह्मणी काचित्तीर्थं भद्रवटं ययौ  ॥ २,७.५३ ॥<br><br>
पञ्चवर्षसुता वृद्धा पुत्रमात्रैकजीविता  ।<br>
अहं क्षत्त्रियदायादस्तस्या रोधमकारिषम्  ॥ २,७.५४ ॥<br><br>
वने तु विजने तत्र पापाध्वगगतिं गतः  ।<br>
तस्याः सवस्त्रं पाथेयं तत्सूनोर्वसनानि च  ॥ २,७.५५ ॥<br><br>
गृहीतानि मया विप्र शिरस्यापीड्य मुष्टिना  ।<br>
तृषार्तस्तत्क्षणं बालः पात्रसंस्थं जलं पिबन्  ॥ २,७.५६ ॥<br><br>
तावन्मात्रोदके देशे मया हुङ्कृत्य वारितः  ।<br>
मयाथ सकलं पीतं जलं पात्रात्तृषावता  ॥ २,७.५७ ॥<br><br>
बालोऽपि भयसन्त्रस्तः पिपासुर्व्यसुरापतत् ।<br>
पुत्रशोकान्मृता माता कूपे प्रास्य निजं वपुः  ॥ २,७.५८ ॥<br><br>
एतस्मात्पातकाद्विप्र प्रेतत्वं प्राप्तवानहम्  ।<br>
सूच्यग्रप्रायविवरमुखः पर्वतदेहवान्  ॥ २,७.५९ ॥<br><br>
यद्यपि प्राप्नुयां भक्ष्यं भक्षितुन्तु न शक्यते  ।<br>
मया क्षुधानलेनापि ज्वलतास्यं निकोचितम्  ॥ २,७.६० ॥<br><br>
अत आस्ये तु विवरं सूच्यग्रेण समं मम  ।<br>
एतस्मात्कारणाद्विप्र नाम्ना सूचीमुखोऽस्म्यहम्  ॥ २,७.६१ ॥<br><br>
शीघ्रग उवाच  ।<br>
पुराहं वैश्यजातीयः साकं सख्या च केनचित् ।<br>
वाणिज्यं कर्तुमगमं देशमन्यं महाधनः  ॥ २,७.६२ ॥<br><br>
मित्रं च मे बहुधनं तस्य लोभो महांस्ततः  ।<br>
जातोऽप्यदृष्टवैमुख्यान्मे नष्टं मूलमप्युत  ॥ २,७.६३ ॥<br><br>
ततस्तस्मात्तु निष्क्रान्तावावां नावाथ निम्नगाम्  ।<br>
मार्गगां तर्तुमारब्धौ लोहितायति भास्करे  ॥ २,७.६४ ॥<br><br>
सखा स च मदुत्सङ्गे सुष्वापाध्वक्लमाकुलः  ।<br>
अभूत्तदाति पापस्य क्रूरा मतिरतीव मे  ॥ २,७.६५ ॥<br><br>
तमुत्सङ्गगतं सूरे नष्टे पूरेऽक्षिपं तदा  ।<br>
तत्कृत्यं कुर्वतो नावि लोकैस्तु ज्ञातमेव न  ॥ २,७.६६ ॥<br><br>
तस्य यद्वस्तु तत्सर्वं मणिमुक्तादिकाञ्चनम्  ।<br>
आदाय शीघ्रगस्तस्माद्देशात्स्वगृहमागतः  ॥ २,७.६७ ॥<br><br>
तत्सर्वं स्वगृहे मुक्त्वा तस्य पत्न्यै न्यवेदयम्  ।<br>
दस्युभिर्मे हतो भ्राता धनमाच्छिद्य वै पथि  ॥ २,७.६८ ॥<br><br>
प्रजावति प्रद्रुतोऽहं मा रोदीत्येवमब्रवम्  ।<br>
शोकार्ता सापि तत्कालं ममत्वं गृहबन्धुषु  ॥ २,७.६९ ॥<br><br>
त्यक्त्वा चाति प्रियान्प्राणाञ्जुहावाग्नौ यथाविधि  ।<br>
ततो निष्कण्टकं तद्धि वीक्ष्य हृष्टो गतो गृहम्  ॥ २,७.७० ॥<br><br>
अभुञ्जं सर्वमागत्य यावज्जीवं तु तद्धनम्  ।<br>
मित्रं पूरे हि निःक्षिप्य यदहं शीघ्रमागतः  ॥ २,७.७१ ॥<br><br>
एतस्मात्कारणात्प्रेतः शीघ्रगोऽहं तु नामतः  ।<br>
रोधक उवाच  ।<br>
अहन्तु शूद्रजातीयः पुराभूवं मुनीश्वर  ॥ २,७.७२ ॥<br><br>
राजप्रसादाप्तमहाशतग्रामाधिकारवान्  ।<br>
वृद्धौ मे पितरावास्तां लघुरेकः सहोदरः  ॥ २,७.७३ ॥<br><br>
शीघ्रं स च मया भ्राता लुब्धेनैकः पृथक्कृतः  ।<br>
आप्तवान्परमं दुःखं सोन्नवस्त्रविवर्जितः  ॥ २,७.७४ ॥<br><br>
अदत्तां पितरौ च्छन्नं किञ्चित्किञ्चित्तु तस्य च  ।<br>
तस्मै पितृभ्यां यद्दत्तमाप्तेभ्यस्तन्मया श्रुतम्  ॥ २,७.७५ ॥<br><br>
तत्सर्वं तत्त्वतो ज्ञात्वा पित्रो रोधमकारयम्  ।<br>
शून्यमन्दिर एकस्मिन्बद्ध्वा तु निगडैर्दृढैः  ॥ २,७.७६ ॥<br><br>
ततस्तौ जहतुः प्राणान्दुःखितौ विषपानतः  ।<br>
सोसौ बालोऽपि बभ्राम पितृभ्यां रहितो द्विज  ॥ २,७.७७ ॥<br><br>
पुरः पत्तनखर्वाटान् खेटानपि मृतः क्षुधा  ।<br>
एतस्मात्पातकाद्विप्र मृतः प्रेतत्वमागतः  ॥ २,७.७८ ॥<br><br>
रुद्धौ तु पितरौ यस्मान्नाम्नाहं रोधकस्ततः  ।<br>
लेखक उवाच  ।<br>
अहं विप्र पुराभूवमवन्त्यां द्विजसत्तमः  ॥ २,७.७९ ॥<br><br>
भद्रस्य राज्ञो देवानां पूजनेऽधिकृतो ह्यहम्  ।<br>
बह्व्यस्तु प्रतिमास्तत्र बभूवुर्बहुनामिकाः  ॥ २,७.८० ॥<br><br>
हेम्नस्तदङ्गेषु बहु रत्नजातं बभूव ह  ।<br>
तासां मे कुर्वतः पूजां पापा मतिरजायत  ॥ २,७.८१ ॥<br><br>
अखिलं तीक्ष्णलोहेन तासामङ्गं विशीर्य च  ।<br>
उल्लेखनञ्च रत्नानां नेत्रादिभ्यः कृतं मया  ॥ २,७.८२ ॥<br><br>
तथाकृतान्यथाङ्गानि प्रतिमानां निरीक्ष्य च  ।<br>
नेत्राणि च विरत्नानि नृपश्चुक्रोध वह्निवत् ॥ २,७.८३ ॥<br><br>
प्रतिजज्ञे नृपः पश्चादेष ब्राह्मणपुङ्गवः  ।<br>
आभ्यो रत्नं सुवर्णञ्च हृतं येन भविष्यति  ॥ २,७.८४ ॥<br><br>
ज्ञातश्च स हि मे वध्यो भविष्यति न संशयः  ।<br>
अहं तत्सकलं ज्ञात्वा रात्रावसिधरो गृहम्  ॥ २,७.८५ ॥<br><br>
राज्ञः प्रविश्य राजानं पशुमारममारयम्  ।<br>
गृहीत्वाथ मणीन् स्वर्णं निशीथेऽहं गतोऽन्यतः  ॥ २,७.८६ ॥<br><br>
व्याघ्रेण महातारण्ये नखटङ्कैर्विटङ्कितः  ।<br>
लेखनात्प्रतिमाया यन्मया लोहेन कर्तितम्  ॥ २,७.८७ ॥<br><br>
एतस्मात्पातकात्प्रेतो लेखको नामतोऽस्म्यहम्  ।<br>
आसीन्नरकभोगान्ते नः प्रेतत्वमिदं द्विज  ॥ २,७.८८ ॥<br><br>
ब्राह्मण उवाच  ।<br>
संज्ञास्तादृश्य आख्याता यथैता भवता दशाः  ।<br>
वदन्त्वाचारमात्रं मे प्रेता आहारमप्युत  ॥ २,७.८९ ॥<br><br>
प्रेता ऊचुः  ।<br>
वेदमार्गानुसरणं लज्जा धर्मो दमः क्षमा  ।<br>
धृतिर्ज्ञानं नैव यत्र वयं तत्र वसामहे  ॥ २,७.९० ॥<br><br>
तस्य पीडां वपं कुर्मो नैव श्राद्धं न तर्पणम्  ।<br>
यस्य गेहे तदङ्गात्तु मांसञ्च रुधिरं क्रमात् ॥ २,७.९१ ॥<br><br>
जक्षामश्च पिबामश्च उक्त आचार एष नः  ।<br>
शृणु चाहारमस्माकं सर्वलोकविगर्हितम्  ॥ २,७.९२ ॥<br><br>
दृष्टस्त्वया च किञ्चिद्वै ब्रूमोज्ञातं त्वयानघ  ।<br>
वमनं विडू दूषिका च श्लेष्मा मूत्राश्रुणी तथा  ॥ २,७.९३ ॥<br><br>
एतद्भक्ष्यञ्च पानञ्च मा पृच्छातः परं द्विज  ।<br>
लज्जा नो जायते स्वामिन्नाहारं वदतां स्वकम्  ॥ २,७.९४ ॥<br><br>
अज्ञानास्तामसा मन्दा कान्दिशीका वयं विभो  ।<br>
अकस्माज्जन्मनां विप्र स्मृतिः प्राप्ता तु पौर्विकी  ॥ २,७.९५ ॥<br><br>
विनीतत्वाविनीतत्वे जानीमो नैव नः प्रभो  ।<br>
श्रीकृष्ण उवाच  ।<br>
एवं वदत्सु प्रेतेषु तथा श्रुतवति द्विजे  ॥ २,७.९६ ॥<br><br>
अदर्शयमहं रूपं तदा तार्क्ष्येदमेव वै  ।<br>
स तु दृष्ट्वा द्विजश्रेष्ठो हृद्गतं पुरुषं पुरः  ॥ २,७.९७ ॥<br><br>
स्तोत्रैस्तुष्टाव पक्षीश दण्डवत्प्रणनाम माम्  ।<br>
तेऽपि तेपुस्ततः प्रेता आश्चर्योत्फुल्लचक्षुषः  ॥ २,७.९८ ॥<br><br>
प्रणयेन स्खलद्वाचः खग नोचुः किमप्युत  ।<br>
रजसा गोरचित्तानां तमसा मूढचेतसाम्  ।<br>
कृपया यः समुद्धारं कुरुषे वै नमोऽस्त ते  ॥ २,७.९९ ॥<br><br>
एवं द्विजातौ ब्रुवति प्रभू तप्रभैश्च मुख्यांबरचारियुक्तैः  ।<br>
तदा मदिच्छाप्रभवैर्विमानैः षड्भिः समन्ताद्रुरुचे गिरिः सः  ॥ २,७.१०० ॥<br><br>
इत्थं विमानेन मदीयलोकं गतो द्विजरसोऽप्यथ पञ्चमिस्तैः  ।<br>
प्रेता ययुः स्वर्गमगण्यपुण्यं सत्सङ्गसंसर्गवशात्सुपर्णम्  ॥ २,७.१०१ ॥<br><br>
प्रेताः संगवशेन नाकमवन्सन्तप्तको ब्राह्मणो विष्वक्सन इति प्रसिद्धविभवो नाम्ना गणे मेऽभवत् ।<br>
एतत्ते सकलं मया निगादितं यश्चैतदुत्कीर्तयेद्यश्चेदं शृणुयान्न सोऽपि पुरुषः प्रेतत्वमाप्नोति हि  ॥ २,७.१०२ ॥<br><br>
इति श्रीगारुडे महापुराणे उत्तरखण्डे द्वितीयांशे धर्मकाण्डे श्रीकृष्णगरुडसंवादे प्रेतकल्पे पञ्चप्रेतोपाख्यानं नाम सप्तमोऽद्यायः
