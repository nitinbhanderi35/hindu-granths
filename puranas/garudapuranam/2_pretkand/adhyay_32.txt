<span style="font-size: 14pt; line-height: 200%">तार्क्ष्य उवाच  ।<br>
कथमुत्पद्यते जन्तुर्भूतग्रामे चतुर्विधे  ।<br>
त्वचा रक्तं तथा मांसं मेदो मज्जास्थि जीवितम्  ॥ २,३२.१ ॥<br>
पादौ पाणी तथा गुह्यं जिह्वाकेशनखाः शिरः  ।<br>
सन्धिमार्गाश्च बहुशो रेखा नैकविधास्तथा  ॥ २,३२.२ ॥<br>
कामः क्रोधो भयं लज्जा मनो हर्षः सुखासुखम्  ।<br>
चित्रितं छिद्रितञ्चापि नानाजालेन वेष्टितम्  ॥ २,३२.३ ॥<br>
इन्द्रजालमिदं मन्ये संसारेऽसारसागरे  ।<br>
कर्ता कोऽत्र हृषीकेश संसारे दुः खसंकुले  ॥ २,३२.४ ॥<br>
श्रीविष्णुरुवाच  ।<br>
कथयामि परं गोप्यं कोशस्यास्य विनिर्णयम्  ।<br>
यस्य विज्ञानमात्रेण सर्वज्ञत्वं प्रज्यते  ॥ २,३२.५ ॥<br>
साधु पृष्टं त्वया लोके सदयं जीवकारणम्  ।<br>
वैनतेय शृणुष्व त्वमेकाग्रकृतमानसः  ॥ २,३२.६ ॥<br>
ऋतुकाले च नारीणां वर्ज्यं दिनचतुष्टयम्  ।<br>
यतस्तस्मिन् ब्रह्महत्यां पुरा वृत्रसमुत्थिताम्  ॥ २,३२.७ ॥<br>
ब्रह्मा शक्रात्समुत्तार्य चतुर्थांशेन दत्तवान्  ।<br>
तावन्नालोक्यते वक्त्रं पापं यावद्वपुः स्थितम्  ॥ २,३२.८ ॥<br>
प्रथमेऽहनि चाण्डाली द्वितीये ब्रह्मघातिनी  ।<br>
तृतीये रजकी ज्ञेया चतुर्थेऽहनि शुध्यति  ॥ २,३२.९ ॥<br>
सप्ताहात्पितृदेवानां भवेद्योग्या कृतार्चने  ।<br>
सप्ताहमध्ये यो गर्भस्तत्संम्भूतिर्मलिम्लुचा  ॥ २,३२.१० ॥<br>
निषकसमये पित्रोर्यादृक्चित्तविकल्पना  ।<br>
तादृग्गर्भसमुत्पत्तिर्जायते नात्र संशयः  ॥ २,३२.११ ॥<br>
युग्मासु पुत्त्रा जायन्ते स्त्रियोऽयुग्मासु रात्रिषु  ।<br>
पूर्वसप्तममुत्सृज्य तस्माद्युग्मासु संविशेत् ॥ २,३२.१२ ॥<br>
षोडशर्तुर्निशाः स्त्रीणां सामान्यात्समुदाहृतः  ।<br>
या चतुर्दशमी रात्रिर्गर्भस्तिष्ठति तत्र चेत् ॥ २,३२.१३ ॥<br>
गुणभाग्यनिधिः पुत्रस्तत्र जायेत धार्मिकः  ।<br>
सा निशा तत्र सामान्यैर्न लभ्येत खगाधिप  ॥ २,३२.१४ ॥<br>
प्रायशः सम्भवत्यत्र गर्भस्त्वष्टाहमध्यतः  ।<br>
पञ्चमेऽहनि नारीणां कार्यं माधुर्यभोजनम्  ॥ २,३२.१५ ॥<br>
कटुक्षारञ्च तीक्ष्णञ्च त्याज्यमुष्णञ्च दूरतः  ।<br>
तत्क्षेत्रमोषधीपात्रं बीजञ्चाप्यमृतायितम्  ॥ २,३२.१६ ॥<br>
तस्मिन्नुप्त्वा नरः स्वामी सम्यक्फलमवाप्नुयात् ।<br>
तस्याश्चैवातपो वर्ज्य शीतलं केवलं चरेत् ॥ २,३२.१७ ॥<br>
ताम्बूलपुष्पश्रीखण्डैः संयुक्तः शुचिवस्त्रभृत् ।<br>
धर्ममादाय मनसि सुतल्पं संविशेत्पुमान्  ॥ २,३२.१८ ॥<br>
निषेकसमये यादृङ्नरचित्तविकल्पना  ।<br>
तादृक्स्वभावसम्भूतिर्जन्तुर्विशति कुक्षिगः  ॥ २,३२.१९ ॥<br>
शुक्रशोणितसंयोगे पिण्डोत्पत्तिः प्रजायते  ।<br>
वर्धते जठरे जन्तुस्तारापतिरिवाम्बरे  ॥ २,३२.२० ॥<br>
चैतन्यं बीजरूपं हि शुक्रे नित्यं व्यवस्थितम्  ।<br>
कामश्चित्तञ्च शुक्रञ्च यदा ह्येकत्वमाप्नुयुः  ॥ २,३२.२१ ॥<br>
तदा द्रावमवाप्नोति योषागर्भाशये नरः  ।<br>
रक्ताधिक्ये भवेन्नारी शुक्राधिक्ये भवेत्पुमान्  ॥ २,३२.२२ ॥<br>
शुक्रशोणितयो साम्ये गर्भाः षण्डत्वमाप्नुयुः  ।<br>
अहोरात्रेण कलिलं बुद्वदं पञ्चभिर्दिनैः  ॥ २,३२.२३ ॥<br>
चतुर्दशे भवेन्मांसं मिश्रधातुसमन्वितम्  ।<br>
घनं मांसञ्च विंशाहे गर्भस्थो वर्धते क्रमात् ॥ २,३२.२४ ॥<br>
पञ्चविंशतिमे चाह्नि बलं पुष्टिश्च जायते  ।<br>
तथा मासे तु सम्पूर्णे पञ्चतत्त्वं निधारयेत् ॥ २,३२.२५ ॥<br>
मासद्वये तु सञ्जाते त्वचा मेदश्च जायते  ।<br>
मज्जास्थीनि त्रिभिर्मासैः केशाङ्गुल्यश्चतुर्थके  ॥ २,३२.२६ ॥<br>
कर्णौ च नासिके वक्षो जायेरन्मासि पञ्चमे  ।<br>
कण्ठरन्ध्रोदरं षष्ठे गुह्यादिर्मासि सप्तमे  ॥ २,३२.२७ ॥<br>
अङ्गप्रत्यङ्गसम्पूर्णो गर्भो मासैरथाष्टभिः  ।<br>
अष्टमे चलते जीवो धात्रीगर्भे पुनः पुनः  ।<br>
नवमेमासि सम्प्राप्ते गर्भस्थौजौ दृढं भवेत् ॥ २,३२.२८ ॥<br>
चिकित्सा जायते तस्य गर्भवासपरिक्षये  ।<br>
नारी वाथ नरो वाथ नपुंस्त्वं वाभिजायते  ॥ २,३२.२९ ॥<br>
शक्तित्रयं विशालाक्षं षाट्कौशिकसमायुतम्  ।<br>
पञ्चेन्द्रियसमोपेतं दशनाडीविभूषितम्  ॥ २,३२.३० ॥<br>
दशप्राणगुणोपेतं यो जानाति स योगवित् ।<br>
मज्जास्थिशुक्रमांसानि रोम रक्तं बलं तथा  ॥ २,३२.३१ ॥<br>
षाट्कौशिकमिदं पिण्डं स्याज्जन्तोः पाञ्चभौतिकम्  ।<br>
नवमे दशमे मासि जायते पाञ्चभौतिकः  ॥ २,३२.३२ ॥<br>
सूतिवातैः समाकृष्टः पीडया विह्वलीकृतः  ।<br>
पुष्टो नाड्याः सुषुम्णाया योषिद्गर्भस्थितस्त्वरन्  ॥ २,३२.३३ ॥</span>
