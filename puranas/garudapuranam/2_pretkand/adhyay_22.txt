<span style="font-size: 14pt; line-height: 175%"><br>
श्रीगरुडमहापुराणम् २२<br>
गरुड उवाच  ।<br>
सम्भवन्ति कथं प्रेताः केन तेषां गतिर्भवेत् ।<br>
कीदृक्तेषां भवेद्रूपं भोजनं किं भवेत्प्रभो  ॥ २,२२.१ ॥<br><br>
सुप्रीतास्ते कथं प्रेताः क्व तिष्ठन्ति सुरेश्वर  ।<br>
प्रसन्नः कृपया देव प्रश्रमेनं वदस्व मे  ॥ २,२२.२ ॥<br><br>
श्रीभगवानुवाच  ।<br>
पापकर्मरता ये वै पूर्वकर्मवशानुगाः  ।<br>
जायन्ते ते मृताः प्रेतास्ताञ्छृणुष्व वदाम्यहम्  ॥ २,२२.३ ॥<br><br>
वापीकूपतडागांश्च आरामं सुरमन्दिरम्  ।<br>
प्रपां सद्म सुवृक्षांश्च तथा भोजनशालिकाः  ॥ २,२२.४ ॥<br><br>
पितृपैतामहं धर्मं किक्रीणाति स पापभाक् ।<br>
मृतः प्रेतत्वमाप्नोति यावदाभूतसंप्लवम्  ॥ २,२२.५ ॥<br><br>
गोचरं ग्रामसीमां तडागारामगह्वरम्  ।<br>
कर्षयन्ति च ये लोभात्प्रेतास्ते वै भवन्ति हि  ॥ २,२२.६ ॥<br><br>
चण्डालादुदकात्सर्पाद्ब्राह्मणाद्बैद्युताग्नितः  ।<br>
दंष्ट्रिभ्यश्च पशुभ्यश्च मरणं पापकर्मिणाम्  ॥ २,२२.७ ॥<br><br>
उद्बन्धनमृता ये च विषशस्त्रहताश्च ये  ।<br>
आत्मोपघातिनो ये च विषूच्यादिहतास्तथा  ॥ २,२२.८ ॥<br><br>
महारोगैर्मृता ये च पापरोगैश्च दस्युभिः  ।<br>
असंस्कृतप्रमीता ये विहिताचारवर्जिताः  ॥ २,२२.९ ॥<br><br>
वृषोत्सर्गादिलुप्ताश्चलुप्तमासिकपिण्डकाः  ।<br>
यस्यानयति शूद्रोग्निं तृणकाष्ठहवींषि सः  ॥ २,२२.१० ॥<br><br>
पतनात्पर्वतानां च भित्तिपातेन ये मृताः  ।<br>
रजस्वलादिदोषैश्च न च भूमौ मताश्च ये  ॥ २,२२.११ ॥<br><br>
अन्तरिक्षे मृता ये च विष्णुस्मरणवर्जिताः  ।<br>
सूतकैः श्वादिसंपर्कैः प्रेतभावा इह क्षितौ  ॥ २,२२.१२ ॥<br><br>
एवमादिभिरन्यैश्च कुमृत्युवशगाश्च ये  ।<br>
ते सर्वे प्रेतयोनिस्था विचरन्ति मरुस्थले  ॥ २,२२.१३ ॥<br><br>
मातरं भगिनीं भार्यां स्नुषां दुहितरं तथा  ।<br>
अदृष्टदोषां त्यजति स प्रेतो जायतेध्रुवम्  ॥ २,२२.१४ ॥<br><br>
भ्रातृध्रुग्ब्रह्महा गोघ्नः सुरापो गुरुतल्पगः  ।<br>
हेमक्षौमहरस्तार्क्ष्य स वै प्रेतत्वमाप्नुयात् ॥ २,२२.१५ ॥<br><br>
न्यासापहर्ता मित्रध्रुक्परदाररतस्तथा  ।<br>
विश्वासघाती क्रूरस्तु स प्रेतो जायते ध्रुवम्  ॥ २,२२.१६ ॥<br><br>
कुलमार्गांश्च सन्त्यज्य परधर्मरतस्तथा  ।<br>
विद्यावृत्तविहीनश्च स प्रेतो जायतेध्रुवम्  ॥ २,२२.१७ ॥<br><br>
अत्रैवोदाहरन्तीममितिहासं पुरातनम्  ।<br>
युधिष्ठिरस्य संवादं भीष्मेण सह सुव्रत  ।<br>
तदहं कथयिष्यामि यच्छ्रुत्वा सौख्यमाप्नुयात् ॥ २,२२.१८ ॥<br><br>
युधिष्ठिर उवाच  ।<br>
केन कर्मविपाकेन प्रेतत्वमुपजायते  ।<br>
केन वा मुच्यते कस्मात्तन्मे ब्रूहि पितामह  ।<br>
यच्छ्रुत्वा न पुनर्मोहमेवं यास्या मि सुव्रत  ॥ २,२२.१९ ॥<br><br>
भीष्म उवाच  ।<br>
येनैव जायते प्रेतो येनैव स विमुच्यते  ।<br>
प्राप्नोति नरकं घोरं दुस्तरं दैवतैरपि  ॥ २,२२.२० ॥<br><br>
सततं श्रवणाद्यस्य पुण्यश्रवणकीर्तनात् ।<br>
मानवा विप्रमुच्यन्ते आपन्नाः प्रेतयोनिषु  ॥ २,२२.२१ ॥<br><br>
श्रूयते हि पुरा वत्स ब्राह्मणः शंसितव्रतः  ।<br>
नाम्ना सन्तप्तकः ख्यात स्तपोर्ऽथे वनमाश्रितः  ॥ २,२२.२२ ॥<br><br>
स्वाध्याययुक्तो होमेन यो (या) गयुक्तो दयान्वितः  ।<br>
यजन्स सकलान्यज्ञान्युक्त्या कालं च विक्षिपन्  ॥ २,२२.२३ ॥<br><br>
ब्रहामचर्यसमायुक्तो युक्तस्तपसि मार्दवे  ।<br>
परलोकभयोपेतः सत्यशौचैश्च निर्मलः  ॥ २,२२.२४ ॥<br><br>
युक्तोऽहि गुरुवाक्येन युक्तश्चातिथिपूजने  ।<br>
आत्मयोगे सदोद्युक्तः सर्वद्वन्द्वविवर्जितः  ॥ २,२२.२५ ॥<br><br>
योगाभ्यासे सदा युक्तः संसारविजिगीषया  ।<br>
एवंवृत्तः सदाचारो मोक्षकाङ्क्षी जितेन्द्रियः  ॥ २,२२.२६ ॥<br><br>
बहून्यब्दानि विजने वने तस्य गतानि वै  ।<br>
तस्य बुद्धिस्ततो जाता तीर्थानुगमनं प्रति  ॥ २,२२.२७ ॥<br><br>
पुण्यैस्तीर्थजलैरेव शोषयिष्ये कलेवरम्  ।<br>
स तीर्थेत्वरितं स्नात्वा तपस्वी भास्करोदये  ।<br>
कृतजाप्यनमस्कारो ह्यध्वानं प्रत्यपद्यत  ॥ २,२२.२८ ॥<br><br>
एकस्मिन्दिवसे विप्रो मार्गभ्रष्टो महातपाः  ।<br>
ददर्शाध्वनि गच्छन्स पञ्च प्रेतान् सुदारुणान्  ॥ २,२२.२९ ॥<br><br>
अरण्ये निर्जने देशे संकटे वृक्षवर्जिते  ।<br>
पञ्चैतान्विकृताकारान्दृष्ट्वा वै घोरदर्शनान्  ।<br>
ईषत्सन्त्रस्तहृदयोऽतिष्ठदुन्मील्य लोचने  ॥ २,२२.३० ॥<br><br>
अवलम्ब्य ततो धैर्यं भयमुत्सृज्य दूरतः  ।<br>
पप्रच्छ मधुराभाषी के यूयं विकृताननाः  ॥ २,२२.३१ ॥<br><br>
किञ्चाशुभं कृतं कर्म येन प्राप्ताः स्थ वैकृतम्  ।<br>
कथं वा चैकतः कर्म प्रस्थिताः कुत्र निश्चितम्  ॥ २,२२.३२ ॥<br><br>
प्रेतराज उवाच  ।<br>
स्वैः स्वैस्तु कर्मभिः प्राप्तं प्रेतत्वं हि द्विजोत्तम  ।<br>
परद्रोहरताः सर्वे पापमृत्युवशं गताः  ॥ २,२२.३३ ॥<br><br>
क्षुत्पिपासार्दिता नित्यं प्रेतत्वं समुपागताः  ।<br>
हतवाक्या हतश्रीका हत संज्ञा विचेतसः  ॥ २,२२.३४ ॥<br><br>
न जानीमो दिशं तात विदिशं चातिदुः खिताः  ।<br>
क्व नु गच्छामहे मूढाः पिशाचाः कर्मजा वयम्  ॥ २,२२.३५ ॥<br><br>
न माता न पितास्माकं प्रेतत्वं कर्मभिः स्वकैः  ।<br>
प्राप्ताः स्म सहसा जातदुः खोद्वेगसमाकुलम्  ॥ २,२२.३६ ॥<br><br>
दर्शनेन च ते ब्रह्मन्मुदिताप्यायिता वयम्  ।<br>
मुहूर्तन्तिष्ठ वक्ष्यामि वृत्तान्तं सर्वमादितः  ॥ २,२२.३७ ॥<br><br>
अहं पर्युषितो नाम एष सूचीमुखस्तथा  ।<br>
शीघ्रगो रोघ (ह) कश्चैव पञ्चमो लेखकः स्मतृतः  ॥ २,२२.३८ ॥<br><br>
एवं नाम्ना च सर्वे वै संप्राप्ताः प्रेततां वयम्  ।<br>
ब्राह्मण उवाच  ।<br>
प्रेतानां कर्मजातानां कथं वै नामसम्भवः  ।<br>
किञ्चित्कारणमुदिश्य येन ब्रूयाः स्वनामकान्  ॥ २,२२.३९ ॥<br><br>
प्रेतराज उवाच  ।<br>
मया स्वादु सदा भुक्तं दत्तं पर्युषितं द्विज  ॥ २,२२.४० ॥<br><br>
शीघ्रं गच्छति विप्रेण याचितः क्षुधितेन वै  ।<br>
एतत्कारणमुद्दिश्य नाम पर्युषितं मम  ॥ २,२२.४१ ॥<br><br>
शीघ्रं गच्छति विप्रेण याचितः क्षुधितेन वै  ।<br>
एतत्कारणमुद्दिश्य शीघ्रगोऽयं द्विजोत्तम  ॥ २,२२.४२ ॥<br><br>
सूचिता बहवोऽनेन विप्रा अन्नाधिकाङ्क्षया  ।<br>
एतत्कारणमुद्दिश्य एष सूचिमुखः स्मृतः  ॥ २,२२.४३ ॥<br><br>
एकाकी मिष्टमश्राति पोष्यवर्गमृते सदा  ।<br>
ब्राह्मणानामभावेन रोध (ह) कस्तेन चोच्यते  ॥ २,२२.४४ ॥<br><br>
पुरायं मौनमास्थाय याचितो विलिखेद्भुवम्  ।<br>
तेन कर्मविपाकेन लेखको नाम चोच्यते  ॥ २,२२.४५ ॥<br><br>
प्रेतत्वं कर्मभावेन प्राप्तं नामानि च द्विज  ।<br>
मेषाननो लेखकोऽयं रोध (ह) कः पर्वताननः  ॥ २,२२.४६ ॥<br><br>
शीघ्रगः पुशुवक्त्रश्च सूचकः सूचिवक्त्रवान्  ।<br>
दुःखिता नितरां स्वमिन्पश्य रूपविपर्ययम्  ॥ २,२२.४७ ॥<br><br>
कृत्वा मायामयं रूपं विचरामो महीतले  ।<br>
सर्वे च विकृताकारा लम्बोष्ठा विकृताननाः  ॥ २,२२.४८ ॥<br><br>
बृहच्छरीरिणो रौद्रा जाताः स्वेनैव कर्मणा  ।<br>
एतत्ते सर्वमाख्यातं प्रेतत्वे कारणं मया  ॥ २,२२.४९ ॥<br><br>
ज्ञानिनोऽपि वयं सर्वे जाताः स्म तव दर्शनात् ।<br>
यत्र ते श्रवणे श्रद्धा तत्पृच्छ कथयामि ते  ॥ २,२२.५० ॥<br><br>
ब्राह्मण उवाच  ।<br>
ये जीवा भुवि जीवन्ति सर्वेऽप्याहारमूलकाः  ।<br>
युष्माकमपिचाहारं श्रोतुमिच्छामि तत्त्वतः  ॥ २,२२.५१ ॥<br><br>
प्रेता ऊचुः  ।<br>
यदि ते श्रवणे श्रद्धा आहाराणां द्विजोत्तम  ।<br>
अस्माकं तु महीभाग शृणुत्वं सुसमाहितः  ॥ २,२२.५२ ॥<br><br>
ब्राह्मण उवाच  ।<br>
कथयन्तु महाप्रेता आहारं च पृथक्पृथक् ।<br>
इत्युक्तां ब्राह्मणेनेममूचुः प्रेताः पृथकपृथक् ॥ २,२२.५३ ॥<br><br>
प्रेता ऊचुः  ।<br>
शृणु चाहारमस्माकं सर्वसत्त्बविगर्हितम्  ।<br>
यच्छ्रुत्वा गर्हसे ब्रह्मन् भूयोभूयश्च गर्हितम्  ॥ २,२२.५४ ॥<br><br>
श्लेष्ममूत्रपुरीषोत्थं शरीराणां मलैः सह  ।<br>
उच्छिष्टैश्चैव चान्यैश्च प्रेतानां भोजनं भवेत् ॥ २,२२.५५ ॥<br><br>
गृहाणि चाप्यशौचानि प्रकीर्णोपस्कराणि च  ।<br>
मलिनानि प्रसूतानि प्रेता भुञ्जन्ति तत्र वै  ॥ २,२२.५६ ॥<br><br>
नास्ति सत्यं गृहे यत्र न शौचं न च संयमः  ।<br>
पतितैर्दस्युभिः सङ्गः प्रेता भुञ्जन्ति तत्र वै  ॥ २,२२.५७ ॥<br><br>
बलिमन्त्रविहीनानि होमहीनानि यानि च  ।<br>
स्वाध्याय व्रतहीनानि प्रेता भुञ्जन्ति तत्र वै  ॥ २,२२.५८ ॥<br><br>
न लज्जा न च मर्यादा यदात्र स्त्रीजितो गृही  ।<br>
गुरवो यत्र पूज्या न प्रेता भुञ्जन्ति तत्र वै  ॥ २,२२.५९ ॥<br><br>
यत्र लोभस्तथा क्रोधो निद्रा शोको भयं मदः  ।<br>
आलस्यं कलहो नित्यं प्रेता भुञ्जन्ति तत्र वै  ॥ २,२२.६० ॥<br><br>
भर्तृहीना च या नारी परवीर्यं निषेवते  ।<br>
बीजं मूत्रसमायुर्क्त प्रेता भुञ्जन्ति तत्तु वै  ॥ २,२२.६१ ॥<br><br>
लज्जा मे जायते तात वदतो भोजनं स्वकम्  ।<br>
यत्स्त्रीरजो योनिगतं प्रेता भुञ्जन्ति तत्तु वै  ॥ २,२२.६२ ॥<br><br>
निर्विण्णाः प्रेतभावेन पृच्छामि त्वां दृढव्रत  ।<br>
यथा न भविता प्रेतस्तन्मे वद तपोधन  ।<br>
नित्यं मृत्युर्वरं जन्तोः प्रेतत्वं मा भवेत्क्वचित् ॥ २,२२.६३ ॥<br><br>
ब्राह्मण उवाच  ।<br>
उपवासपरो नित्यं कृच्छ्रचान्द्रायणे रतः  ।<br>
व्रतैश्च विविधैः पूतो न प्रेतो जायते नरः  ॥ २,२२.६४ ॥<br><br>
एकादश्यां व्रतं कुर्वञ्जागरेण समन्वितम्  ।<br>
अपरैः सुकृतैः पूतो न प्रेतो न प्रेतो जायते नरः  ॥ २,२२.६५ ॥<br><br>
इष्ट्वा वै वाश्वमेधादीन्दद्याद्दानानि यो नरः  ।<br>
आरामोद्यानवाप्यादेः प्रपायाश्चैव कारकः  ॥ २,२२.६६ ॥<br><br>
कुमारीं ब्राह्मणानां तु विवाहयति शक्तितः  ।<br>
विद्यादोऽभयदश्चैव न प्रेतो जायते नरः  ॥ २,२२.६७ ॥<br><br>
शूद्रान्नेन तु भुक्तेन जठरस्थेन यो मृतः  ।<br>
दुर्मृत्युना मृतो यश्च स प्रेतो जायते नरः  ॥ २,२२.६८ ॥<br><br>
अयाज्ययाजकश्चैव याज्यानां च विवर्जकः  ।<br>
कारुभिश्च रतो नित्यं स प्रेतो जायते नरः  ॥ २,२२.६९ ॥<br><br>
कृत्वा मद्यपसम्पर्कं मद्यपस्त्रीनिषेवणम्  ।<br>
अज्ञानाद्भक्षयन्मांसं स प्रेतो जायते नरः  ॥ २,२२.७० ॥<br><br>
देवद्रव्यं च ब्रह्मस्वं गुरुद्रव्यं तथैव च  ।<br>
कन्यां ददाति शुल्केन स प्रेतो जायते नरः  ॥ २,२२.७१ ॥<br><br>
मातरं भगिनीं भार्यां स्नुषां दुहितरं तथाः  ।<br>
अदृष्टदोषास्त्यजति स प्रेतो जादृ  ॥ २,२२.७२ ॥<br><br>
न्यासापहर्ता मित्रध्रुक्परदाररतः सदा  ।<br>
विश्वासघाती कूटश्च स प्रेदृ  ॥ २,२२.७३ ॥<br><br>
भ्रातृध्रुग्ब्रह्महा गोघ्नः सुरापो गुरुतल्पगः  ।<br>
कुलमार्गं परित्यज्य ह्यनृतोक्तौ सदा रतः  ।<br>
हर्ता हेम्नश्च भूमेश्च स प्रेदृ  ॥ २,२२.७४ ॥<br><br>
भीष्म उवाच  ।<br>
एवं ब्रुवति वै विप्रे आकाशे दुन्दुभिस्वनः  ।<br>
अपतत्पुष्पवर्षं च देवर्मुक्तं द्विजोपरि  ॥ २,२२.७५ ॥<br><br>
पञ्च देवविमानानि प्रेतानामागतानि वै  ।<br>
स्वर्गं गता विमानैस्ते दिव्यैः संपृच्छ्य तं मुनिम्  ॥ २,२२.७६ ॥<br><br>
ज्ञानं विप्रस्य सम्भाषात्पुण्यसंकीर्तनेन च  ।<br>
प्रेताः पापविनिर्मुक्ताः परं पदमवाप्नुयुः  ॥ २,२२.७७ ॥<br><br>
सूत उवाच  ।<br>
इदमाख्यानकं श्रुत्वा कम्पितोऽश्वत्थपत्रवत् ।<br>
मानुषाणां हितार्थाय गरुडः पृष्टवान्पुनः  ॥ २,२२.७८ ॥<br><br>
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे भीष्म युधिष्ठिरसंवादे प्रेतत्वोत्पत्तितन्मुक्तिपेञ्चप्रेतोपाख्यान निरूपणं नाम द्वाविंशोऽध्यायः<br>
</span>
