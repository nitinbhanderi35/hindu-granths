श्रीगरुडमहापुराणम् २४<br>
गरुड उवाच  ।<br>
नाकाले म्रियते कश्चिदिति वेदानुशासनम्  ।<br>
कस्मान्मृत्युमवाप्नोति राजा वा श्रोत्रियोपि वा  ॥ २,२४.१ ॥<br><br>
यदुक्तं ब्राह्मणा पूर्वमनृतं तद्धि दृश्यते  ।<br>
वेदैरुक्तं तु यद्वाक्यं शतं जीवति मानुषे  ॥ २,२४.२ ॥<br><br>
जीवन्ति मानुषे लोके सर्वे वर्णा द्विजातयः  ।<br>
अन्त्यजाम्लेच्छजाश्चैव खण्डे भारतसंज्ञके  ॥ २,२४.३ ॥<br><br>
न दृश्यते कलौ तच्च कस्माद्देव समादिश  ।<br>
(आधानान्मृत्युमाप्नोति बालो वा स्थविरो युबा  ॥ २,२४.४ ॥<br><br>
सधनो निर्धनो वापि सुकुमारः सुरूपवान्  ।<br>
अविद्वांश्चैव विद्वांश्च ब्राह्मणस्त्वितरो जनः  ॥ २,२४.५ ॥<br><br>
तपोरतो योगशीलो महाज्ञानी च यो नरः  ।<br>
सर्वज्ञानरतः श्रीमान्धर्मात्मातुलविक्रमः  ॥ २,२४.६ ॥<br> )<br>
सर्वमेतदशषेण जायते वसुधातले  ।<br>
कस्मान्मृत्युमवाप्नोति राजा वा श्रोत्रियोऽपि वा  ॥ २,२४.७ ॥<br><br>
श्रीभगवानुवाच  ।<br>
साधुसाधु महाप्राज्ञ यस्त्वं भक्तोऽसि मे प्रियः  ।<br>
श्रूयतां वचनं गुह्यं नानादेशविनाशनम्  ॥ २,२४.८ ॥<br><br>
विधातृविहितो मृत्युः शीघ्रमादाय गच्छति  ।<br>
ततो वक्ष्यामि पक्षीन्द्र काश्यपेय महाद्युते  ॥ २,२४.९ ॥<br><br>
मानुषः शतजीवीति पुरा वेदेन भाषितम्  ।<br>
विकर्मणः प्रभावेण शीघ्रं चापि विनश्यति  ॥ २,२४.१० ॥<br><br>
वेदानभ्यसनेनैव कुलाचारं न सेवते  ।<br>
आलस्यात्कर्मणां त्यागो निषिद्धेऽप्यादरः सदा  ॥ २,२४.११ ॥<br><br>
यत्र तत्र गृहेऽश्राति परक्षेत्ररतस्तथा  ।<br>
एतैरन्यैर्महादोषैर्जायते चायुषः क्षयः  ॥ २,२४.१२ ॥<br><br>
अश्रद्दधानमशुचिं नास्तिकं त्यक्तमङ्गलम्  ।<br>
परद्रोहानृतरं ब्राह्मणं यत (म) मन्दिरम्  ॥ २,२४.१३ ॥<br><br>
अरक्षितारं राजानं नित्यं धर्मविवर्जितम्  ।<br>
क्रूरं व्यसनिनं मूर्खं वेदवादबहिष्कृतम्  ।<br>
प्रजापीडनकर्तारं राजानं यमशासनम्  ॥ २,२४.१४ ॥<br><br>
प्रापयन्ति वशं मृत्योस्ततो याति च यातनाम्  ।<br>
स्वकर्माणि परित्यज्य मुख्यवृत्तानि यानि च  ॥ २,२४.१५ ॥<br><br>
परकर्मरतो नित्यं यमलोकं स गच्छति  ।<br>
शूद्रः करोतिः यत्किञ्चिद्विजशुश्रूषणं विना  ॥ २,२४.१६ ॥<br><br>
उत्तमाधममध्ये वा यमलोके स पच्यते  ।<br>
स्नानं दानं जपो होमो स्वाध्यायो दवर्ताच्चनम्  ॥ २,२४.१७ ॥<br><br>
यस्मिन्दिने न सेव्यन्ते स वृथा दिवसो नृणाम्  ।<br>
अनित्यमध्रुवं देहमनाधारं रसोद्भवम्  ॥ २,२४.१८ ॥<br><br>
अन्नोदकमये देहे गुणानेतान्वदाम्यहम्  ।<br>
यत्प्रातः संस्कृतं सायं नूनमन्नं विनश्यति  ॥ २,२४.१९ ॥<br><br>
तदीयरससम्पुष्टकाये का बत नित्यता  ।<br>
गतं ज्ञात्वा तु पक्षीन्द्र वपुरर्धं स्वकर्मभिः  ॥ २,२४.२० ॥<br><br>
नरः पापविनाशाय कुर्वीत परमौषधम्  ।<br>
देहः किमन्नदातुः स्विन्निषेक्तुर्मातुरेव वा  ॥ २,२४.२१ ॥<br><br>
उभयोर्वा प्रभोर्वापि बालनोग्नेः शुनोऽपि वा  ।<br>
कस्तत्र परमो यज्ञः कृमिविड्भस्मसंज्ञके  ॥ २,२४.२२ ॥<br><br>
कर्तव्यः परमो यत्नः पातकस्य विनाशने  ।<br>
अनेकभवसम्भूतं पातकं तु त्रिधा कृतम्  ॥ २,२४.२३ ॥<br><br>
यदा प्राप्नोति मानुष्यं तदा सर्वं तपत्यपि  ।<br>
सर्वजन्मानि संस्मृत्य विषादी कृतचेतनः  ॥ २,२४.२४ ॥<br><br>
अवेक्ष्य गर्भवासांश्च कर्मजा गतयस्तथा  ।<br>
मानुषोदरवासी चेत्तदा भवति पातकी  ॥ २,२४.२५ ॥<br><br>
अण्डजादिषु भूतेषु यत्रयत्र प्रसर्पति  ।<br>
आधयो व्याधयः क्लेशा जरारूपविपर्ययः  ॥ २,२४.२६ ॥<br><br>
गर्भवासाद्विनिर्मुक्तस्त्वज्ञानतिमिरावृतः  ।<br>
न जानातिः खगश्रेष्ठ बालभावं समाश्रितः  ॥ २,२४.२७ ॥<br><br>
यौवने तिमिरान्धश्च यः पश्यति स मुक्तिभाक् ।<br>
आधानान्मृत्युमाप्नोति बालो वा स्थविरो युवा  ॥ २,२४.२८ ॥<br><br>
सधनो निर्धनश्चैव सुकुमारः कुरूपवान्  ।<br>
अविद्वांश्चैव विद्वांश्च ब्राह्मणास्त्वितरो जनः  ॥ २,२४.२९ ॥<br><br>
तपोरतो योगशीलो महाज्ञानी च यो नरः  ।<br>
महादानरतः श्रीमान्धर्मात्मातुलविक्रमः  ।<br>
विना मानुपदेहं तु सुखं दुः खं न विन्दति  ॥ २,२४.३० ॥<br><br>
प्राकृतैः कर्मपाशैस्तु मृत्युमाप्नोति मानवः  ।<br>
आधानात्पञ्च वर्षाणि स्वल्पपापैर्विपच्यते  ॥ २,२४.३१ ॥<br><br>
पञ्चवर्षाधिको भूत्वा महापापैर्विपच्यते  ।<br>
योनिं पूरयते यस्मान्मृतोऽप्यायाति याति च  ॥ २,२४.३२ ॥<br><br>
मृतो दानप्रभावेण जीवन्मर्त्यश्चिरं भुवि  ।<br>
सूत उवाच  ।<br>
इति कृष्णवचः श्रुत्वा गरुडो वाक्यमब्रवीत् ॥ २,२४.३३ ॥<br><br>
गरुड उवाच  ।<br>
मृते बाले कथं कुर्यात्पिण्डदानादिकाः क्रियाः  ।<br>
गर्भेषु च विपन्नानामाचूडाकरणाच्छिशोः  ॥ २,२४.३४ ॥<br><br>
कथं किं केन दातव्यं मृतान्ते को विधिः स्मृतः  ।<br>
गरुडोक्तमिति श्रुत्वा विष्णुर्वाक्यमथाब्रवीत् ॥ २,२४.३५ ॥<br><br>
श्रीविष्णुरुवाच  ।<br>
यदि गर्भो विपद्यते स्त्रवते वापि योषितः  ।<br>
यावन्मासं स्थितो गर्भस्तावद्दिनमशौचकम्  ॥ २,२४.३६ ॥<br><br>
तस्य किञ्चिन्न कर्तव्यमात्मनः श्रेय इच्छता  ।<br>
ततो जाते विपन्ने तु आ चूडाकरणाच्छिशोः  ॥ २,२४.३७ ॥<br><br>
दुग्धं भोज्यं ताशक्ति बालानां च प्रदीयते  ।<br>
आ चूडात्पञ्चवर्षे तु देहदाहो विधीयते  ॥ २,२४.३८ ॥<br><br>
दुग्धं तस्य प्रदेयं स्याद्बालानां भोजनं शुभम्  ।<br>
पञ्चवर्षाधिके प्रेते स्वजातिविहितानि च  ॥ २,२४.३९ ॥<br><br>
कुर्यात्कर्माणि सर्वाणि चोदकुम्भादि पायसम्  ।<br>
दातव्यं तु खगश्रेष्ठ ऋणसम्बन्धकस्तु सः  ॥ २,२४.४० ॥<br><br>
जातस्य हि ध्रुवो मृत्युर्ध्रुवं जन्म मृतस्य च  ।<br>
कर्तव्यं पक्षिशार्दूल पुनर्देहक्षयाय वै  ॥ २,२४.४१ ॥<br><br>
तस्मै यद्रोचते देयमदत्त्वा निर्धने कुले  ।<br>
स्वल्पायुर्निर्धनो भूत्वा रतिभक्तिविवर्जितः  ॥ २,२४.४२ ॥<br><br>
पुनर्जन्माप्नुयान्मर्त्यस्तस्माद्देयमृते शिशोः  ।<br>
पुराणे गीयते गाथा सर्वथा प्रतिभाति मे  ॥ २,२४.४३ ॥<br><br>
मिष्टान्नं भोजनं देयं दाने शक्तिस्तु दुर्लभा  ।<br>
भोज्ये भोजनशक्तिश्च रतिशक्तिर्वरस्त्रियः  ॥ २,२४.४४ ॥<br><br>
विभवे दानशक्तिश्च नाल्पस्य तपसः फलम्  ।<br>
दानाद्भोगानवाप्नोति सौख्यं तीर्थस्य सेवनात् ।<br>
सुभाषणान्मृतो यस्तु स विद्वान्धर्मवित्तमः  ॥ २,२४.४५ ॥<br><br>
अदत्तदानाच्च भवेद्दरिद्रो दरिद्रभावाच्च करोतिपापम्  ।<br>
पापप्रभावान्नरकं प्रयाति पुनर्दरिद्रः पुनरेव पापी  ॥ २,२४.४६ ॥<br><br>
इति श्रीगारुडे महापुराणे उत्तरखण्डे द्वितीयांशाख्ये धर्मकाण्डे प्रेतकल्पे श्रीकृष्णगरुडसंवादेऽल्पायुर्मरणहे तुबालान्त्येष्ट्योर्निरूपणं नाम चतुर्विशोऽध्यायः
