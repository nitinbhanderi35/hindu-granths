श्रीगरुडमहापुराणम् ६<br>
गरुड उवाच  ।<br>
अपि साधनयुक्तस्य तीर्थदानरतस्य च  ।<br>
अकृते तु वृषोत्सर्गे परलोकगतिर्न हि  ॥ २,६.१ ॥<br><br>
तस्मात्कृष्ण वृषोत्सर्गः कर्तव्य इति मे श्रुतम्  ।<br>
किं फलं वृषयज्ञस्य पुरा केन कृतो हरे  ॥ २,६.२ ॥<br><br>
अनड्वान् कीदृशः प्रोक्तः कस्मिन् काले विशेषतः  ।<br>
को विधिस्तस्य निर्दिष्टः सर्वं मे कृपया वद  ॥ २,६.३ ॥<br><br>
श्रीकृष्ण उवाच  ।<br>
इतिहासं महापुण्यं प्रवक्ष्यामि खगेश्वर  ।<br>
ब्रह्मपुत्रेण यत्प्रोक्तं राजानं वीरवाहनम्  ॥ २,६.४ ॥<br><br>
विराधनगरे राजा वीरवाहननामकः  ।<br>
धर्मात्मा सत्यसन्धश्च वदान्यो विप्रतुष्टिकृत् ॥ २,६.५ ॥<br><br>
स कदाचिद्वनं वीरो महात्माखेटकं गतः  ।<br>
किञ्चित्प्रष्टुमनास्तार्क्ष्य वसिष्ठस्याश्रमं ययौ  ॥ २,६.६ ॥<br><br>
नमस्कृत्य मुनिं तत्र कृतासनपरिग्रहः  ।<br>
पश्रयावनतो राजा पप्रच्छ ऋषिसंसदि  ॥ २,६.७ ॥<br><br>
राजोवाच  ।<br>
मुने मया कृतो धर्मो यथाशक्ति प्रयत्नतः  ।<br>
यमस्य शासनं श्रुत्वा बिभेमि नितरां हृदि  ॥ २,६.८ ॥<br><br>
यमञ्च यमदूतांश्च निरयान् घोरदर्शनान्  ।<br>
न पश्यामि महाभाग तथा वद दयानिधे  ॥ २,६.९ ॥<br><br>
वसिष्ठ उवाच  ।<br>
धर्मा बहुविधा राजन् वर्ण्यन्ते शास्त्रकोविदैः  ।<br>
सूक्ष्मत्वान्न विजानन्ति कर्ममार्गविमोहिताः  ॥ २,६.१० ॥<br><br>
दानं तीर्थं तपो यज्ञाः संन्यासः पैतृको महः  ।<br>
धर्मेषु गृह्यमाणेषु वृषोत्सर्गो विशेषितः  ॥ २,६.११ ॥<br><br>
एष्टव्या बहवः पुत्रा यद्येकोऽपि गयां व्रजेत् ।<br>
यजेत वाश्वमेधेन नीलं वा वृषमुत्सृजेत् ॥ २,६.१२ ॥<br><br>
ब्रह्महत्यादिपापानि ज्ञानाज्ञानकृतानि च  ।<br>
नीलोद्वाहेन शुध्येत्तु समुद्रप्लवनेन वा  ॥ २,६.१३ ॥<br><br>
एकादशाहे राजेन्द्र यस्य नोत्सूज्यते वृषः  ।<br>
प्रेतत्वं निश्चलं तस्य कृतैः श्राद्धैस्तु किं भवेत् ॥ २,६.१४ ॥<br><br>
यथाकथञ्चित्कर्तव्यस्तीर्थे वा पत्तनेऽथ वा  ।<br>
वृषयज्ञैः प्रमुच्यते नान्यथा साधनैः खग  ॥ २,६.१५ ॥<br><br>
वृषभं पञ्चकल्याणं युवानं कृष्णकंबलम्  ।<br>
गोयूथमध्ये नितरां विचरन्तं विधानतः  ॥ २,६.१६ ॥<br><br>
चतसृभिर्वत्सकाभिर्द्वाभ्याञ्चैवैकया खग  ।<br>
विवाह्य मङ्गलद्रव्यैर्मन्त्रवत्तं समुत्सृजेत् ॥ २,६.१७ ॥<br><br>
इह रतीति षडृग्भिर्हेमं कुर्याद्विभावसोः  ।<br>
कार्तिक्यां माघवैशाख्यां संक्रमे पातपर्वसु  ॥ २,६.१८ ॥<br><br>
तीर्थे पित्र्येक्षयाहे च विशेषेण प्रशस्यते  ।<br>
लोहितो यस्तु वर्णेन मुखे पुच्छे च पाण्डुरः  ॥ २,६.१९ ॥<br><br>
पीतः खुरविषाणेषु स नीलो वृष उच्यते  ।<br>
श्वेतवर्णो भवेद्विप्रो लोहितः क्षत्त्र उच्यते  ॥ २,६.२० ॥<br><br>
पीतवर्णो भवेद्वैश्यः शूद्रः कृष्णः स्मृतो बुधैः  ।<br>
यथावर्णं समुद्दिष्टो वर्णेषु ब्राह्मणादिषु  ॥ २,६.२१ ॥<br><br>
अथ वा रक्तवर्णस्तु सर्वेषामेव शस्यते  ।<br>
पिता पितामहश्चैव तथैव प्रपितामहः  ॥ २,६.२२ ॥<br><br>
आशासते सुतं जातं वृषोत्सर्गं करिष्यति  ।<br>
धर्मस्त्वं वृषरूपेण जगदानन्ददायकः  ॥ २,६.२३ ॥<br><br>
अष्टमूर्तेरधिष्ठानमतः शान्तिं प्रयच्छ मे  ।<br>
गङ्गायमुनयोः पेयमन्तर्वेदि तृणं चर  ॥ २,६.२४ ॥<br><br>
धर्मराजस्य पुरतो वाच्यं मे सुकृतं वृष  ।<br>
दक्षिणांसे त्रिशूलाङ्कं वामोरौ चक्रचिह्नितम्  ॥ २,६.२५ ॥<br><br>
इति संप्रार्थ्य वृषभं गन्धपुष्पाक्षतादिभिः  ।<br>
वृषं तत्सतरीयुक्तं पूजयित्वा समुत्सृजेत् ॥ २,६.२६ ॥<br><br>
तस्माद्राजन् विधानेन वृषोत्सर्गं समाचर  ।<br>
बहुसाधनयुक्तस्य नान्यथा सद्गतिस्तव  ॥ २,६.२७ ॥<br><br>
आसीत्त्रेतायुगे पूर्वं विदेहनगरे नृप  ।<br>
ब्राह्मणो धर्मवत्सेति स्वकर्मनिरतः सुधीः  ॥ २,६.२८ ॥<br><br>
विष्णुभक्तोऽतितेजस्वी यथालाभेन तुष्टिकृत् ।<br>
पितृपर्वणि संप्राप्ते कुशार्यो काननं ययौ  ॥ २,६.२९ ॥<br><br>
अटन्नितस्ततस्तत्र चिन्वन् कुशपलाशकम्  ।<br>
सहसोपेत्य पुरुषाश्चात्वारश्चारुदर्शनाः  ॥ २,६.३० ॥<br><br>
विभ्रान्तमनसं गृह्य प्रत्यग्जग्मुर्विहायसा  ।<br>
बहुवृक्षसमाकीर्णं गिरिदुर्गभयानकम्  ॥ २,६.३१ ॥<br><br>
वनाद्वनान्तरं निन्युर्नदीनदसमाकुलम्  ।<br>
स तत्र नगरं राजन् ददर्श बहुविस्तरम्  ॥ २,६.३२ ॥<br><br>
गोपुरद्वाररचितं सौधप्रासादमण्डितम्  ।<br>
चत्वरापणपण्यादिनरनारीसमाकुलम्  ॥ २,६.३३ ॥<br><br>
तूर्यद्वन्द्वाभिनिर्घोषवीणापटहनादितम्  ।<br>
कांश्चित्क्षुधार्दितान्दीनान्मलिनान्विगतौजसः  ॥ २,६.३४ ॥<br><br>
ततोऽतितुष्टान्मलिनान्वस्त्रखण्डसमावृतान्  ।<br>
अग्रतो हृष्टपुष्टांश्च स्वर्णवस्त्रोपशोभितान्  ॥ २,६.३५ ॥<br><br>
ततोऽपि सुरसंकाशान्स दृष्ट्वा विस्मितोऽभवत् ।<br>
किं स्वप्न उत माया वै मदीयो मानसो भ्रमः  ॥ २,६.३६ ॥<br><br>
सन्दिहानं द्विजं निन्युः पुरुषा राजसन्निधिम्  ।<br>
सतद्ददर्श विप्रस्तु स्वर्णप्रासादमन्दिरे  ॥ २,६.३७ ॥<br><br>
सिंहासनंमहादिव्यं छत्रचामरवीजितम्  ।<br>
तत्रोप विष्टं राजानं किरीटकनकोज्ज्वलम्  ॥ २,६.३८ ॥<br><br>
महत्या च श्रिया युक्तं स्तूयमानं सुवन्दिभिः  ।<br>
राजापि दृष्ट्वा तं विप्रं प्रत्युत्थाय कृताञ्जलिः  ॥ २,६.३९ ॥<br><br>
पूजयामास विधिवन्मधुपर्कास नादिभिः  ।<br>
सन्तुष्टमनसं देवमस्तौषीत्परया मुदा  ॥ २,६.४० ॥<br><br>
अद्य मे सफलं जन्म पावितञ्च कुलं प्रभो  ।<br>
विष्णुभक्तस्य धर्मस्य यत्ते दृग्गोचरं गतः  ॥ २,६.४१ ॥<br><br>
नत्वा स्तुत्वा बहुविधमुवाचानुवसन्नृपः  ।<br>
यतः समागतो देवः पुनस्तत्रैव नीयताम्  ॥ २,६.४२ ॥<br><br>
इति श्रुत्वा वचो राज्ञः पप्रच्छ द्विजपुङ्गवः  ।<br>
ब्राह्मण उवाच  ।<br>
कोऽयं देश कुतो लोका उत्तमा मध्यमाधमाः  ॥ २,६.४३ ॥<br><br>
केन पुण्येन तु भवान्पारमेष्ट्यविभूषितः  ।<br>
किमर्थमहमानीतः पुनस्तत्रैव नीयते  ॥ २,६.४४ ॥<br><br>
अपूर्वमिव पश्यामि सर्वं स्वप्नगतो यथा  ।<br>
राजोवाच  ।<br>
स्वधर्मनिरतो यस्तु हरिभक्तिरतः सदा  ॥ २,६.४५ ॥<br><br>
विरक्त इन्द्रियार्थेभ्यः स मे पूज्यो न संशयः  ।<br>
तीर्थयात्रापरो नित्यं वृषोत्सर्गविशेषवित् ॥ २,६.४६ ॥<br><br>
सत्यदानपरो यस्तु स नमस्यो दिवौकसाम्  ।<br>
दर्शनार्थमिहानीतः पूजार्हश्च परन्तप  ॥ २,६.४७ ॥<br><br>
अनुगृहाण मां देव क्षमस्व मम साहसम्  ।<br>
इत्युक्त्वा दर्शयामास मन्त्रिणां संज्ञया भ्रुवः  ॥ २,६.४८ ॥<br><br>
वदिष्यति समग्रं ते स्वयं वक्तुं न साम्प्रतम्  ।<br>
सामन्तः सर्ववेदज्ञो ज्ञात्वा हार्दं नृपस्य च  ॥ २,६.४९ ॥<br><br>
विपश्चिदुवाच  ।<br>
पूर्वजन्मनि वैश्योऽयं विश्वम्भर इति श्रुतः  ।<br>
विराधनगरे विप्र द्विजदेवविभूषिते  ॥ २,६.५० ॥<br><br>
वैश्यवृत्त्या सदा जीवन्कुटुम्बपरिपालकः  ।<br>
गवां शुश्रूषको नित्यं ब्राह्मणानाञ्च पूजकः  ॥ २,६.५१ ॥<br><br>
पात्रदानपरो नित्यमातिथेयाग्निसेवकः  ।<br>
गार्हस्थ्यं विधिवच्चक्रे भार्यया सत्यमेधया  ॥ २,६.५२ ॥<br><br>
स्मार्तेन लोकानजयच्छ्रौतेन त हविर्भुजः  ।<br>
कदाचिद्बन्धुभिः साकं कृत्वा तीर्थानि भूरिशः  ॥ २,६.५३ ॥<br><br>
यावदायाति सदनं दृष्टवांल्लोमशं पथि  ।<br>
दण्डवत्प्रणिपत्याशु कृताञ्जलिपुटं स्थितम्  ॥ २,६.५४ ॥<br><br>
पप्रच्छ विनयोपेतं करुणावारिवारिधिः  ।<br>
ऋषिरुवाच  ।<br>
कुत आगम्यते साधो ब्राह्मणैर्बन्धुभिर्युतः  ॥ २,६.५५ ॥<br><br>
दृष्ट्वा त्वां धर्मनिलयं प्रक्लिन्नं मानसं मम  ।<br>
विश्वम्भर उवाच  ।<br>
शीर्यमाणं शरीरं हि ज्ञात्वा मृत्युं पुरः स्थितम्  ॥ २,६.५६ ॥<br><br>
भार्यया धर्मचारिण्या तीर्थयात्रां विनिर्गतः  ।<br>
कृत्वा तीर्थानि विधिवद्विश्राण्य विपुलं वसु  ॥ २,६.५७ ॥<br><br>
यावद्व्रजाम्यहं वेश्म भवान् दृष्टिपथं गतः  ।<br>
लोमश उवाच  ।<br>
तीर्थानि सन्ति भूरीणि वर्षैऽस्मिन् भारते शुभे  ॥ २,६.५८ ॥<br><br>
यत्त्वया ह्युपचीर्णानि तानि सर्वाणि मे वद  ।<br>
वैश्य उवाच  ।<br>
गङ्गा च सूर्य तनया महापुण्या सरस्वती  ॥ २,६.५९ ॥<br><br>
दशाश्वमेधैरयजद्यत्र ब्रह्मा सुरेश्वरः  ।<br>
तीर्थराजस्ततः काशी महादेवो दयानिधिः  ॥ २,६.६० ॥<br><br>
मृतानां यत्र जन्तूनां कर्णे जपति तारकम्  ।<br>
पुलहस्याश्रमं पुण्यं फल्गुतीर्थञ्च गण्डकी  ॥ २,६.६१ ॥<br><br>
चक्रतीर्थं नैमिषञ्च शिवतीर्थमनन्तकम्  ।<br>
गोप्रतारकनागेशमयोध्याबिन्दुसंज्ञितम्  ॥ २,६.६२ ॥<br><br>
यत्रास्त मुक्तिदः साक्षाद्रामो राजीवलोचनः  ।<br>
आग्नेयं वायुकौबेरं कौमारं भूरुहां पुनः  ॥ २,६.६३ ॥<br><br>
सौकरं मथुरा यत्र नित्यं सन्निहतो हरिः  ।<br>
पुष्करं सत्यतीर्थञ्च ज्वालतीर्थं दिनेश्वरम्  ॥ २,६.६४ ॥<br><br>
इन्द्रतीर्थं कुरुक्षेत्रं यत्र प्राची सरस्वती  ।<br>
तापी पयोष्णी निर्विन्ध्या मलयः कृष्णवेणिका  ॥ २,६.६५ ॥<br><br>
गोदावरी दण्डकञ्च ताम्रचूडं सदोदकम्  ।<br>
द्यावाभूमीश्वरं दृष्ट्वा श्रीशैलः पर्वतेश्वरः  ॥ २,६.६६ ॥<br><br>
असंख्यलिङ्गतीर्थानि यत्र सन्ति सदा मुने  ।<br>
वेङ्कटाद्रौ महातेजाः श्रीरङ्गाख्यः स्वयं हरिः  ॥ २,६.६७ ॥<br><br>
वेङ्कटी नाम तत्रैव देवी महिषमर्दिनी  ।<br>
चन्द्रतीर्थं भद्रवटः कावेरीकुटिलाचलौ  ॥ २,६.६८ ॥<br><br>
अवटोदा ताम्रपर्णो त्रिकृटः कोल्लको गिरिः  ।<br>
वासिष्ठं ब्रह्मतीर्थञ्च ज्ञानतीर्थं महोदधिः  ॥ २,६.६९ ॥<br><br>
हृषीकेशं विराजञ्च विशालं नीलपर्वतः  ।<br>
भीमकूटः श्वेतगिरी रुद्रतीर्थमुमावनम्  ॥ २,६.७० ॥<br><br>
अवाप गिरिजा देवी तपसा यत्र शङ्करम्  ।<br>
वारुणं सूर्यतीर्थञ्च हंसतीर्थं महोदयम्  ॥ २,६.७१ ॥<br><br>
निमज्ज्य यत्र काकोला राजहंसत्वमाययुः  ।<br>
असुरो यत्र देवत्वमवाप स्नानमात्रतः  ॥ २,६.७२ ॥<br><br>
विश्वरूपं वन्दितीर्थं रत्नेशः कुहकाचलः  ।<br>
नरनारायणं दृष्ट्वा मुच्यते पापकोटिभिः  ॥ २,६.७३ ॥<br><br>
सरस्वतीदृषद्वत्यौ नर्मदा शर्मदा नृणाम्  ।<br>
नीलकण्ठं महाकालं पुण्यं चामरकण्टकम्  ॥ २,६.७४ ॥<br><br>
चन्द्रभागा वेत्रवती वीरभद्रं गणेश्वरम्  ।<br>
गोकर्णं बिल्वतीर्थञ्च कर्मकुण्डं सतारकम्  ॥ २,६.७५ ॥<br><br>
स्नानमात्रेण यत्राशु मुच्यते कर्मबन्धनात् ।<br>
अन्यान्यपि च तीर्थानि कृतानि कृपया तव  ॥ २,६.७६ ॥<br><br>
उत्पद्यते शुभा बुद्धिः साधूनां यदनुग्रहः  ।<br>
एकतः सर्वतीर्थानि करुणाः साधवोऽन्यतः  ॥ २,६.७७ ॥<br><br>
अनुग्रहाय भूतानां चरन्ति चरितव्रताः  ।<br>
त्वं गुरुः सर्वर्णानां विद्यया वयसाधिकः  ॥ २,६.७८ ॥<br><br>
अतः पृच्छाम्यहं किञ्चिदाधिभूतं चिरन्तनम्  ।<br>
किं कुर्यां कं नु पृच्छेऽहं मनो मेऽतिचलं मुने  ॥ २,६.७९ ॥<br><br>
निःस्पृहं ब्रह्मविषये विषयेष्वतिलालसम्  ।<br>
मनागपि न सहते विरहं तिमिरं ब्रुवत् ॥ २,६.८० ॥<br><br>
मोहितं विविधैर्भावैः कर्मणां क्षेत्रमुत्तमम्  ।<br>
शान्तिं यथा समायाति सम्पन्नमिव भूसुर  ॥ २,६.८१ ॥<br><br>
विवेकप्रवणं शुद्धं यथा स्यात्कृपया वद  ।<br>
ऋषिरुवाच  ।<br>
मनस्तु प्रबलं नित्यं सविकारं स्वभावतः  ॥ २,६.८२ ॥<br><br>
वशं नयन्ति करिणं प्रमत्तमपि हस्तिपाः  ।<br>
तथापि साधुसङ्गत्या साधनैरप्यतन्द्रितः  ॥ २,६.८३ ॥<br><br>
तीव्रेण भक्तियोगेन विचारेण वशं नयेत् ।<br>
इतिहासं प्रवक्ष्यामि तव प्रत्ययकारकम्  ॥ २,६.८४ ॥<br><br>
नारदोऽकथयन्मह्यं स्ववृत्तगतजन्मनः  ।<br>
नारद उवाच  ।<br>
कस्यचिद्द्विजमुख्यस्य दासीपुत्त्रः पुरा मुने  ॥ २,६.८५ ॥<br><br>
शिक्षितो बालभावेऽपि पाठितो नितरामहम्  ।<br>
तत्रापि सङ्गतिर्जाता महतां पुण्यकर्मणाम्  ॥ २,६.८६ ॥<br><br>
प्रावृट्काले मम गृहे स्थितानां भाग्ययोगतः  ।<br>
शुश्रूषणानुवृत्त्या च प्रश्रयेण दमेन च  ॥ २,६.८७ ॥<br><br>
सन्तोषं परमं प्राप्य कृपया त्विदमब्रुवन्  ।<br>
मनीषा निर्मला येन जाता मम शुभार्थिनी  ॥ २,६.८८ ॥<br><br>
यया विष्णुमयं सर्वम्त्मन्येव ददृशिवान्  ।<br>
मुनय ऊचुः  ।<br>
शृणु वत्स प्रवक्ष्या मो हिताय तव बालक  ॥ २,६.८९ ॥<br><br>
येन वै ध्रियमाणेन इहामुत्र सुखं भवेत् ।<br>
देवतिर्यङ्मनुष्याश्च संसारे विविधा जनाः  ॥ २,६.९० ॥<br><br>
निबद्धाः कर्मपशैस्ते भुञ्जन् भोगान् पृथग्विधान्  ।<br>
देवत्वं याति सत्त्वेन रजसा च मनुष्यताम्  ॥ २,६.९१ ॥<br><br>
तिर्यक्त्वं तमसा जन्तुर्वासनानुगतोऽबुधः  ।<br>
मातुर्लब्ध्वा पुनर्जन्म म्रियते च पुनः पुनः  ॥ २,६.९२ ॥<br><br>
एवं गत्वा ह्यसंख्याता योनीस्ताः कर्मभूरपि  ।<br>
मानुष्यं दुर्लभं लब्ध्वा कदाचिद्दैवयोगतः  ॥ २,६.९३ ॥<br><br>
अनुग्रहेण महतां हरिं ज्ञात्वा विमुच्यते  ।<br>
रोगग्राहं मोहजालमपारं भवसागरम्  ॥ २,६.९४ ॥<br><br>
न पश्यामि तितीर्षोरन्यद्रामस्मरणं विना  ।<br>
नवनीयं यथा दध्नो ज्योतिः काष्ठादपि क्वचित् ॥ २,६.९५ ॥<br><br>
मन्थनैः साधनैरेवं परं ज्ञात्वा सुखी भवेत् ।<br>
आत्मा नित्योऽव्ययः सत्यः सर्वगः सर्वभृन्महान्  ॥ २,६.९६ ॥<br><br>
अप्रमेयः स्वयञ्ज्योतिरग्राह्यो मनसापि यः  ।<br>
सच्चिदानन्दरूपोऽसौ सर्वप्राणिहृदि स्थितः  ॥ २,६.९७ ॥<br><br>
विनश्यत्स्वपि भावेषु न विनश्यति कर्हिचित् ।<br>
आकाशः सर्वभूतेषु स्थितस्तेजोजले तथा  ॥ २,६.९८ ॥<br><br>
आत्मा सर्वत्र निर्लेपः पार्थिवेषु यथानिलः  ।<br>
भक्तानुकम्पी भगवान् साधूनां रक्षणाय च  ॥ २,६.९९ ॥<br><br>
आविर्भवति लोकेषुगुणीवाज्ञैः प्रतीयते  ।<br>
एवंविवेकत्वया यो बुद्ध्या संशीलयेद्धृदि  ॥ २,६.१०० ॥<br><br>
भक्तियोगेन सन्तुष्ट आत्मानं दर्शयेदजः  ।<br>
ततः कृतार्थो भवति सदा सर्वत्र निः स्पृहः  ॥ २,६.१०१ ॥<br><br>
अतोऽहङ्कारमुत्सृज्य सानुबन्धे कलेवरे  ।<br>
चरेदसंगो लोकेषु स्वप्नप्रायेषु निर्ममः  ॥ २,६.१०२ ॥<br><br>
क्व स्वप्ने नियतं धैर्यमिन्द्रजाले क्व सत्यता  ।<br>
क्व नित्यता शरन्मेघे क्व वा सत्यं कलेवरे  ॥ २,६.१०३ ॥<br><br>
अविद्याकर्मजनितं दृश्यमानं चरा चरम्  ।<br>
ज्ञात्वाचारवशी योगी ततः सिद्धिमवाप्स्यसि  ॥ २,६.१०४ ॥<br><br>
इत्युक्त्वा ते गताः सर्वे साधवो दीनवत्सलाः  ।<br>
सोऽहं तदुक्तमार्गेण तथैवाचरमन्वहम्  ॥ २,६.१०५ ॥<br><br>
ततोऽचिरेणात्मनीदं दृष्टवानहमद्भुतम्  ।<br>
ज्योतिर्मयं सदानन्दं शरच्छीतांशुनिर्मलम्  ॥ २,६.१०६ ॥<br><br>
निषिच्य सुखसन्दोहैर्मां कृत्वाधिकसस्पृहम्  ।<br>
अन्तर्हितं महतेजो यथा सौदामिनी दिवि  ॥ २,६.१०७ ॥<br><br>
भक्त्या तदेव मनसि भावयन्नहमद्भुतम्  ।<br>
काले कलेवरं त्यक्त्वा गतवान् हरिमव्ययम्  ॥ २,६.१०८ ॥<br><br>
तस्येच्छया पुनर्ब्रह्मन् ब्रह्मणो मेऽभवज्जनिः  ।<br>
अनुग्रहाद्भगवतस्त्रिषु लोकेषु निः स्पृहः  ॥ २,६.१०९ ॥<br><br>
आपीडयन्मुहुर्वोणां गायमानश्चराम्यहम्  ।<br>
इत्युक्त्वा मे स्वानुभवं ययौ यादृच्छिको मुनिः  ॥ २,६.११० ॥<br><br>
ममापि परमाश्चर्यं सन्तोषश्च महानभूत् ।<br>
अतस्ते साधुसङ्गत्या भक्त्या च परमात्मनः  ॥ २,६.१११ ॥<br><br>
विशुद्धं निर्मलं शान्तं मनो निर्वृतिमेष्यति  ।<br>
अनेकजन्मजनितं पातकं साधुसंगमे  ॥ २,६.११२ ॥<br><br>
क्षिप्रं नश्यति धर्मज्ञ जलानां शरदो यथा  ।<br>
वैश्य उवाच  ।<br>
पीत्वा ते वाक्यपीयूषं स्वान्तं मे शान्तिमागमत् ॥ २,६.११३ ॥<br><br>
सर्वतीर्थफलं मेऽध्य सञ्जातं तव दर्शनात् ।<br>
इति श्रुत्वा वचस्तस्य प्रोवाच ऋपिसत्तमः  ॥ २,६.११४ ॥<br><br>
लोमश उवाच  ।<br>
हिताय तव राजेन्द्र त्रिवर्गफलमिच्छतः  ।<br>
यत्त्वया सुकृतं भूरिवृषोत्सर्गं विना कृतम्  ॥ २,६.११५ ॥<br><br>
मन्येऽकिञ्चत्करं सर्वं नीहारसलिलं यथा  ।<br>
वृषोत्सर्गसमं किञ्चित्साधनं न महीतले  ॥ २,६.११६ ॥<br><br>
अनायासेन गच्छन्ति गतिं ते पुण्यकर्मणाम्  ।<br>
वृषोत्सर्गः कृतो येन अश्वमेधस्य याजकः  ॥ २,६.११७ ॥<br><br>
उभौ समौ मया दृष्टौ दिव्यौ तौ शक्रसन्निधौ  ।<br>
अतस्त्वं पुष्करं गत्वा वृषोत्सर्गं विधाय च  ॥ २,६.११८ ॥<br><br>
ततो याहि गृहं साधो येन सर्वं कृतं भवेत् ।<br>
विपश्चिदुवाच  ।<br>
ततः स पुनरागत्य कार्तिक्यां पुष्करे वरे  ॥ २,६.११९ ॥<br><br>
वराहरूपी भगवान् यत्रास्ते यज्ञपूरकः  ।<br>
चकार विधिवत्सर्वं युद्कमृषिसत्तमैः  ॥ २,६.१२० ॥<br><br>
गतानि बहुतीर्थानि ततो लोमशसंगतिः  ।<br>
ततोऽधिकतरं जातं पुण्यं नीलविवाहजम्  ॥ २,६.१२१ ॥<br><br>
सभुक्त्वा विषयान् दिव्यान् विमानवरमाश्रितः  ।<br>
तेन राजकुले जन्म वीरसेनस्य धर्मतः  ॥ २,६.१२२ ॥<br><br>
वीरपञ्चाननाख्यातञ्चतुर्वर्गैकसाधकम्  ।<br>
प्रकुर्वतो वृषोत्सर्गं तत्र ये परिचारकाः  ॥ २,६.१२३ ॥<br><br>
दिव्यरूपाभवन् स्पृष्टा गोपुच्छोदकशीकरैः  ।<br>
सुरूपाः पुष्टवपुषः पश्यन्तो दूरसंस्थिताः  ॥ २,६.१२४ ॥<br><br>
ततो दूरतरा ये च दृश्यन्ते मलिना जनाः  ।<br>
दुर्भगा मलिना रूक्षाः कृशा विगतवाससः  ॥ २,६.१२५ ॥<br><br>
वृषयज्ञमपश्यन्तो ये चासूयां प्रकुर्वते  ।<br>
सर्वं निवेदितं राज्ञश्चरितं पूर्वजन्मनः  ॥ २,६.१२६ ॥<br><br>
धर्म्यं विचित्रमाख्यानं श्रुतं मे यत्पराशरात् ।<br>
अतस्त्वं स्वगृहं गच्छ कृपां कृत्वा ममोपरि  ॥ २,६.१२७ ॥<br><br>
श्रुत्वा विपश्चिद्वाक्यं स विस्मयं परमं गतः  ।<br>
गृहं जगाम विप्रोऽसौ प्रापितो राजसेवकैः  ॥ २,६.१२८ ॥<br><br>
वसिष्ठ उवाच  ।<br>
तस्माद्राजन् वृषोत्सर्गं वरिष्ठं सर्वकर्मणाम्  ।<br>
समाचर विधानेन यदि भीतो यमादपि  ॥ २,६.१२९ ॥<br><br>
वृषोत्सर्गसमं किञ्चित्साधनं नदिवः परम्  ।<br>
मया धर्मरहस्यं ते कथितं राजसत्तम  ॥ २,६.१३० ॥<br><br>
पतिपुत्रवती नारी भर्तुरग्रे मृता यदि  ।<br>
वृषोत्सर्गं न कुर्वीत गां दद्याच्च पयस्विः नीम्  ॥ २,६.१३१ ॥<br><br>
श्रीकृष्ण उवाच  ।<br>
श्रुत्वा वाक्यं वसिष्ठस्य राजा मधुपुरीं गतः  ।<br>
चकार विधिवत्सर्वं वृषोत्सर्गमहं खग  ॥ २,६.१३२ ॥<br><br>
गृहं गत्वा स आत्मानं कृतकृत्यममन्यत  ।<br>
कालेन निधनं प्राप्तो नीतो वैवस्वतानुगैः  ॥ २,६.१३३ ॥<br><br>
स कालनगरं हित्वा गतो दूरतरं पथि  ।<br>
श्राद्धदेवपुरं कुत्रेत्येवं दूतानपृच्छत  ॥ २,६.१३४ ॥<br><br>
पापिनो यत्र पात्यन्ते याम्यै पापविशुद्धये  ।<br>
यत्र देवः स धर्माधर्मविचेतनः  ॥ २,६.१३५ ॥<br><br>
गतं पापपुरं तत्तु न द्रष्टव्यं भवादृशैः  ।<br>
अग्रे दृष्ट्वा धर्मराजमूचुस्ते परमादरात् ॥ २,६.१३६ ॥<br><br>
दिव्यरूपस्तदा देवो देवगन्धर्वसंयुतः  ।<br>
आत्मानं दर्शया मास तस्य राज्ञो महात्मनः  ॥ २,६.१३७ ॥<br><br>
प्रणम्य दण्डवद्राजा कृताञ्जलिः पुरः स्थितः  ।<br>
तुष्टाव बहुधा देवं हर्षपुरितमानसः  ॥ २,६.१३८ ॥<br><br>
धर्मराजोऽपि राजानं प्रशस्येदमुवाच ह  ।<br>
नीयतां देवलोकाय यत्र भोगाः सुपुष्कलाः  ॥ २,६.१३९ ॥<br><br>
तद्वीरवाहनः श्रुत्वा पप्रच्छसमवर्तिनम्  ।<br>
न जाने केन पुण्येन स्वर्गं नयसि मां विभो  ॥ २,६.१४० ॥<br><br>
धर्मराज उवाच  ।<br>
त्वया कृतानि पुण्यानि दानं यज्ञाः सविस्तराः  ।<br>
मथुरायां वृषोत्सर्गो वसिष्ठवचनात्किल  ॥ २,६.१४१ ॥<br><br>
धर्मः स्वल्पोऽपि नृपते यदि सम्यगुपासितः  ।<br>
द्विजदेवप्रसादेन स याति बहुविस्तरम्  ॥ २,६.१४२ ॥<br><br>
इत्युक्त्वा यमुनाभ्राता क्षणादन्तर्धिमाययौ  ।<br>
वीरबाहुर्दिवं गत्वा देवैः सह मुमोद ह  ॥ २,६.१४३ ॥<br><br>
श्रीकृष्ण उवाच  ।<br>
मया ते कथितं पक्षिन् वृषयज्ञः सुविस्तरः  ।<br>
प्राणिनां कर्मनिर्हारं श्रुत्वा पापैः प्रमुच्यते  ॥ २,६.१४४ ॥<br><br>
इति श्रीगारुडे महापुराणे उत्तरखण्डे द्विदृ धदृप्रेतकल्पे श्रीकृष्णगरुडसंवादे वृषोत्सर्गमाहात्म्यनिरूपणं नाम षष्ठोऽध्यायः
