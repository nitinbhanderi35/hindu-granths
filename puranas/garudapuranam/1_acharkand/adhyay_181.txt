श्रीगरुडमहापुराणम् १८१<br>
हरिरुवाच  ।<br>
ताम्बूलञ्च घृतं क्षौद्रं लवणं ताम्रभाजने  ।<br>
तथा पयः समायुक्तं चक्षुः शूलहरं परम्  ॥ १,१८१.१ ॥<br><br>
हरीतकी वचा कुष्ठं व्योषं हिङ्गु मनः शिला  ।<br>
कासे श्वासे च हिक्कायां लिह्यात्क्षौद्रं घृप्लुतम्  ॥ १,१८१.२ ॥<br><br>
पिप्पलीत्रिफलाचूर्णं मधुना लेहयेन्नरः  ।<br>
नश्यते पीनसः कासः श्वासश्च बलवत्तरः  ॥ १,१८१.३ ॥<br><br>
समूलचित्रकं भस्मपिप्पलीचूर्णकं लिहेत् ।<br>
श्वासं कासञ्च हिक्काञ्च मधुमिश्रं वृषध्वज&nbsp;!  ॥ १,१८१.४ ॥<br><br>
नीलोत्पलं शर्करा च मधुकं पद्मकं समम्  ।<br>
तण्डुलोदकसंमिश्रं प्रशमेद्रक्तविक्रियाः  ॥ १,१८१.५ ॥<br><br>
शुण्ठी च शर्करा चैव तथा क्षौद्रेण संयुता  ।<br>
कोकिलस्वर एव स्याद्गुटिका भुक्तिमात्रतः  ॥ १,१८१.६ ॥<br><br>
हरितालं शङ्खचूर्णं कदलीदलभस्मना  ।<br>
एतद्द्रव्येण चोद्वर्त्य लोमशातनमुत्तमम्  ॥ १,१८१.७ ॥<br><br>
लवणं हरितालञ्च तुम्बिन्याश्च फलानि च  ।<br>
लाक्षारससमायुक्तं लोमशातनमुत्तम्  ॥ १,१८१.८ ॥<br><br>
सुधा च हरितालञ्च शङ्खभस्म मनः शिला  ।<br>
सैन्धवेन सहैकत्र छागमूत्रेण पेषयेत् ॥ १,१८१.९ ॥<br><br>
तत्क्षणोद्वर्तनादेव लोमशातनमुत्तमम्  ।<br>
शङ्खमामलकं पत्रं धातक्याः कुसुमानि च  ॥ १,१८१.१० ॥<br><br>
पिष्ट्वा तत्पयसा सार्धं सप्ताहं धारयेन्मुखे  ।<br>
स्निग्धाः श्वेताश्च दन्ताश्च भवन्ति विमलप्रभाः  ॥ १,१८१.११ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे एकाशीत्यधिकशततमोऽध्यायः
