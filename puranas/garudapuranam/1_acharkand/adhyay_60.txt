&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥हरिरुवाच ॥<br>
षडादित्ये दशा ज्ञेया सोमे पञ्चदश स्मृताः ॥<br>
अष्टावङ्गारके चैव बुधै सप्तदश स्मृताः ॥ 60.1 ॥<br>
<br>
शनैश्चरे दश ज्ञेया गुरोरेकोनविंशतिः ॥<br>
राहोर्द्वादशवर्षाणि एकविंशतिर्भार्गवे ॥ 60.2 ॥<br>
<br>
रवेर्दशा दुः खदा स्यादुद्वेगनृपनाशकृत् ॥<br>
विभूतिदा सोमदशा सुखमिष्टान्नदा तथा ॥ 60.3 ॥<br>
<br>
दुः खप्रदा कुजदशा राज्यादेः स्याद्विनाशिनी ॥<br>
दिव्यस्त्रीदा बुधदशा राज्यदा कोशवृद्धिदा ॥ 60.4 ॥<br>
<br>
शनेर्दशा राज्यनाशबन्धुदुः खकरी भवेत् ॥<br>
गुरोर्दशा राज्यदा स्यात्सुखधर्मादिदायिनी ॥ 60.5 ॥<br>
<br>
राहोर्दशा राज्यनाशव्याधिदा दुः खदा भवेत् ॥<br>
हस्त्यश्वदा शुक्रदशा राज्यस्त्रीलाभदा भवेत् ॥ 60.6 ॥<br>
<br>
मेष अङ्गारकक्षेत्रं वृषः शुक्रस्य कीर्त्तितः ॥<br>
मिथुनस्य बुधो ज्ञेयः सोमः कर्कटकस्य च ॥ 60.7 ॥<br>
<br>
सूर्य्यक्षेत्रं भवेत्सिंहः कन्या क्षेत्रं बुधस्य च ॥<br>
भार्गवस्य तुला क्षेत्रं वृश्चिकोंगारकस्य च ॥ 60.8 ॥<br>
<br>
धनुः सुर गुरोश्चैव शनेर्मकरकुम्भकौ ॥<br>
मीनः सुरगुरोश्चैव ग्रहक्षेत्रं प्रकीर्त्तितम् ॥ 60.9 ॥<br>
<br>
पौर्णमास्याद्वयं तत्र पूर्वाषाढाद्वयं भवेत् ॥<br>
द्विराषाढः स विज्ञेयो विष्णुः स्वपिति कर्कटे ॥ 60.10 ॥<br>
<br>
अश्विनी रेवती चित्रा धनिष्ठा स्यादलङ्कृतौ ॥<br>
मृगाहिकपिमार्जारश्वानः सूकरपक्षिणः ॥ 60.11 ॥<br>
<br>
नकुलो मूषकश्चैव यात्रायां दक्षिणे शुभः ॥<br>
विप्रकन्या शिवा एषां शङ्खभेरीवसुन्धराः ॥ 60.12 ॥<br>
<br>
वेणुस्त्रीपूर्णकुम्भाश्च यात्रायां दर्शनं शुभम् ॥<br>
जम्बूकोष्ट्रखराद्याश्च यात्रायां वामके शुभाः ॥ 60.13 ॥<br>
<br>
कार्पासौषधितैलं च पक्वाङ्गारभुजङ्गमाः ॥<br>
मुक्तकेशी रक्तमाल्यनग्नाद्यशुभमीक्षितम् ॥ 60.14 ॥<br>
<br>
हिक्काय लक्षणं वक्ष्ये लभत्पूर्वे महाफलम् ॥<br>
आग्नेये शोकसन्तापौ दक्षिणे हानिमाप्नुयात् ॥ 60.15 ॥<br>
<br>
नैर्ऋत्य शोकसन्तापौ मिष्टान्नं चैव पश्चिमे ॥<br>
अर्थं प्राप्नोति वायव्ये उत्तरे कलहोभवेत् ॥ 60.16 ॥<br>
<br>
ईशाने मरणं प्रोक्तं हिक्कायाश्चफलाफलम् ॥<br>
विलिख्य रविचक्रं तु भास्करो नरसन्निभः ॥ 60.17 ॥<br>
<br>
यस्मिन्नृक्षे वसद्भानुस्तदांदि त्रीणि मस्तके ॥<br>
त्रयं वक्त्रे प्रदातव्यमेकैकं स्कन्धयोर्न्यसेत् ॥ 60.18 ॥<br>
<br>
एकैकं बाहुयुग्मे तु एकैकं हस्तयोर्द्वयोः ॥<br>
हृदये पञ्च ऋक्षाणि एकं नाभौ प्रदापयेत् ॥ 60.19 ॥<br>
<br>
ऋक्षमेकं न्यसेद्गुह्ये एकैकं जानुके न्यसेत् ॥<br>
नक्षत्राणि च शेषाणि रविपादे नियोजयेत् ॥ 60.20 ॥<br>
<br>
चरणस्थेन ऋक्षेण अल्पायुर्जायते नरः ॥<br>
विदशेगमनं जानौ गुह्यस्थे परदारवान् ॥ 60.21 ॥<br>
<br>
नाभिस्थेनाल्पसन्तुष्टो हृत्स्थेन स्यान्महेश्वरः ॥<br>
पाणिस्थेन भवेच्चौरः स्थानभ्रष्टो भवेद्धजे ॥ 60.22 ॥<br>
<br>
स्कन्धस्थिते धनपतिर्मुखे मिष्टान्नमाप्नुयात् ॥<br>
मस्तके पदृवस्त्रं स्यान्नक्षत्रं यदि स्थितम् ॥ 60.23 ॥<br>
<br>
इति श्रीगारुडे महापुराणे पूर्वखण्डं प्रथमांशाख्ये आचारकाण्डे ज्योतिः शास्त्रे ग्रहदशादिनिरूपणं नाम षष्टितमोऽध्यायः ॥ 60 ॥<br>
<br>
