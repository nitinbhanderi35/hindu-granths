<b>।।रुद्र उवाच ।।</b><br>
पुनर्देवार्चनं ब्रूहि हृषीकेश गदाधर ।।<br>
श्रृण्वतो नास्ति तृप्तिर्मे गदतस्तव पूजनम् ।। 34.1 ।।<br>
<br>
<b>हरिरुवाच ।।</b><br>
हयग्रीवस्य देवस्य पूजनं कथयामि ते ।।<br>
तच्छृणुष्व जगन्नाथो येन विष्णुः प्रतुष्यति ।। 34.2 ।।<br>
<br>
मूलमन्त्रं महादेव हयग्रीवस्य वाचकम् ।।<br>
प्रवक्ष्यामि परं पुण्यं तदादौ श्रृणु शङ्कर ।। 34.3 ।।<br>
<br>
ॐ सौं क्षौं शिरसे नमः इति प्रणवसंयुतः ।।<br>
अयं नवाक्षरोमन्त्रः सर्वविद्याप्रदायकः ।। 34.4 ।।<br>
<br>
अस्याङ्गानि महादेव ताञ्छृणुष्व वृषध्वज ।।<br>
ॐ क्षां हृदयाय नमः ।।<br>
ॐ क्षीं शिरसे स्वाहाशिरः प्रोक्तं क्षूं वषट् तथा ।। 34.5 ।।<br>
<br>
ॐ कारयुक्ता देवस्य शिखा ज्ञेया वृषध्वज ।।<br>
ॐ क्षैं कवचाय हुं वै कवचं परिकीर्त्तितम् ।। 34.6 ।।<br>
<br>
ॐ क्षौं नेत्रत्रयाय वौषट्‌ नेत्रं देवस्य कीर्तितम् ।।<br>
ॐ हः अस्त्राय फट् अस्त्रं देवस्य कीर्त्तितम् ।। 34.7 ।।<br>
<br>
पूजाविधिं प्रवक्ष्यामि तन्मे निगदतः श्रृणु आदौ स्नात्वा तथाचम्य ततो यागगृहं व्रजेत् ।। 34.8 ।।<br>
<br>
ततः प्रविश्य विधिवत्कुर्य्याद्वं शोषणादिकम् ।।<br>
यं क्षौं रमिति बीजैश्च कठिनीकृत्य लमिति ।। 34.9 ।।<br>
<br>
अण्डमुत्पाद्य च ततः ॐ कारेणैव भेदयेत् ।।<br>
अण्डमध्ये हयग्रीवमात्मानं परिचिन्तयेत् ।। 34.10 ।।<br>
<br>
शङ्खकुन्देन्दुधवलं मृणालरजतप्रभम् ।।<br>
गोक्षीरसदृशं तद्वत्सूर्यकोटिसमग्रभम् ।।<br>
शङ्खं चक्रं गदां पद्मं धारयन्तं चतुर्भुजम् ।। 34.11 ।।<br>
<br>
किरीटिनं कुण्डलिनं वनमालासमंन्वितम् ।।<br>
सुचक्रं सुकपोलं च पीताम्बरधरं विभुम् ।। 34.12 ।।<br>
<br>
भावयित्वा महात्मानं सर्वदेवैः समन्वितम् ।।<br>
अङ्गमन्त्रैस्ततो न्यासं मूलमन्त्रेण वै तथा ।। 34.13 ।।<br>
<br>
ततश्च दर्शयेन्मुद्रां शङ्खपद्मादिकां शुभाम् ।। <br>
ध्यायेद्ध्यात्वार्चयेद्विष्णुं मूलमन्त्रेण शङ्कर ।। 34.14 ।।<br>
<br>
ततश्चावाहयेद्रुद्र देवता आसनस्य याः ।।<br>
ॐ हयग्रीवासनस्य आगच्छत च देवताः ।। 34.15 ।।<br>
<br>
आवाह्य मण्डले तास्तु पूजयेत्स्वस्तिकादिके ।।<br>
द्वारे धातुर्विधातुश्च पूजा कार्य्या वृषध्वज ।। 34.16 ।।<br>
<br>
समस्तपरिवाराय अच्युताय नम इति ।।<br>
अस्य मध्येऽर्चनं कार्य्यं द्वारे गङ्गाञ्च पूजयेत् ।। 34.17 ।।<br>
<br>
यमुनां च महादेवीं शङ्खपद्मनिधई तथा ।।<br>
गरुडं पूजयेदग्रे मध्ये शक्तिञ्च पूजयेत् ।। 34.18 ।।<br>
<br>
आधाराख्यां महादेव ततः कूर्मं समर्चयेत् ।।<br>
अनन्तं पृथिवीं पश्चाद्धर्मज्ञाने(नौ) ततोऽर्चयेत् ।। 34.19 ।।<br>
<br>
वैराग्यमथ चैश्वर्य्यमाग्नेयादिषु पूजयेत् ।।<br>
अधर्माज्ञानावैराग्यानैश्रर्ग्यादींस्तु पूर्वतः ।। 34.20 ।।<br>
<br>
सत्त्वं रजस्तमश्चैव मध्यदेशेऽथ पूजयेत् ।।<br>
नन्दं नालं च पद्मं च मध्ये चैव प्रपूजयेत् ।। 34.21 ।।<br>
<br>
अर्कसोमाग्निसंज्ञानां मण्डलानां हि पूजनम् ।।<br>
मध्यदेशे प्रकर्त्तव्यमिति रुद्र प्रकीर्त्तितम् ।। 34.22 ।।<br>
<br>
विमलोत्कर्षिणी ज्ञाना क्रियायोगे वृषध्वज ।।<br>
प्रह्वी सत्या तथेशानानुग्रहौ शक्तयो ह्यमूः ।। 34.23 ।।<br>
<br>
पूर्वादिषु च पत्रेषु पूज्याश्च विमलादयः ।।<br>
अनुग्रहा कर्णिकायां पूज्या श्रेयोऽर्थिभिर्नरैः ।। 34.24 ।।<br>
<br>
प्रणवाद्यैर्नमोऽन्तैश्च चतुर्थ्यन्तैश्च नामभिः ।।<br>
मन्त्रैरेभिर्महादेव आसनं परिपूजयेत् ।। 34.25 ।।<br>
<br>
स्नानगन्धप्रदानेन पुष्पधूपप्रदानतः ।।<br>
दीपनैवेद्यदानेन आसनस्यार्चनं शुभम् ।। 34.26 ।।<br>
<br>
कर्त्तव्यं विधिनानेन इति ते हर कीर्त्तितम् ।।<br>
ततश्चावाहयेद्देवं हयग्रीवं सुरेश्वरम् ।। 34.27 ।।<br>
<br>
वामनासापुटेनैव आगच्छन्तं विचिन्तयेत् ।।<br>
आगच्छतः प्रयोगेण मूलमन्त्रेण शङ्कर ।। 34.28 ।।<br>
<br>
आवाहनं प्रकर्त्तव्यं देवदेवस्य शङ्खिनः ।।<br>
आवाह्यमण्डले तस्य न्यासं कुर्य्यादतन्द्रितः ।। 34.29 ।।<br>
<br>
न्यासं कृत्वा च तत्रस्थं चिन्तयेत्परमेश्वरम् ।।<br>
हयग्रीवं महादेवं सुरासुरनमस्कृतम् ।। 34.30 ।।<br>
<br>
इन्द्रादिलोकपालैश्च संयुक्तं विष्णुमव्ययम् ।।<br>
ध्यात्वा प्रदर्शयेन्मुद्राः शङ्खचक्रादिकाः शुभाः ।। 34.31 ।।<br>
<br>
पाद्यार्घ्याचमनीयानि ततो दद्याच्च विष्णवे ।।<br>
स्नापयेच्च ततो देवं पद्मनाभमनामयम् ।। 34.32 ।।<br>
<br>
देवं संस्थाप्य विधिवद्वस्त्रं दद्याद्वृषध्वज ।।<br>
ततो ह्याचमनं दद्यादुपवीतं ततः शुभम् ।। 34.33 ।।<br>
<br>
ततश्च मण्डले रुद्र ध्यायेद्देवं परेश्वरम् ।।<br>
ध्यात्वा पाद्यादिकं भूयो दद्याद्देवाय शङ्कर ।। 34.34 ।।<br>
<br>
दद्याद्भैरवदेवाय मूलमन्त्रेण शङ्कर ।।<br>
ॐ क्षां हृदयाय नमः अनेन हृदयं यजेत् ।। 34.35 ।।<br>
<br>
ॐ क्षीं शिरसे नमश्च शिरसः पूजनं भवेत् ।।<br>
ॐ क्षूं शिखायै नमश्च शिखामेतेन पूजयेत् ।। 34.36 ।।<br>
<br>
ॐ क्षैं कवचाय नमः कवचं परिपूजयेत् ।।<br>
ॐ क्षौं नेत्राय नमश्च नेत्रं चानेन पूजयेत् ।। 34.37 ।।<br>
<br>
ॐ क्षः अस्त्राय नम इति अस्त्रं चानेन पूजयेत् ।।<br>
हृदयं च शिरश्चैव शिखां च कवचं तथा ।। 34.38 ।।<br>
<br>
पूर्वादिषु प्रदेशेषु ह्येतास्तु परिपूजयेत् ।।<br>
कोणेष्वस्त्रं यजेद्रुद्र नेत्रं मध्यै प्रपूजयेत् ।। 34.39 ।।<br>
<br>
पूजयेत्परमां देवीं लक्ष्मीं लक्ष्मीप्रदां शुभाम् ।।<br>
शंखं पद्मं तथा चक्रं गदां पूर्वादितोऽर्चयेत् ।। 34.40 ।।<br>
<br>
खड्गं च मुसलं पाशमंकुशं सशरं धनुः ।।<br>
पूजयेत्पूर्वतो रुद्र एभिर्मन्त्रैः स्वनामकैः ।। 34.41 ।।<br>
<br>
श्रीवत्सं कौस्तुभं मालां तथा पीताम्बरं शुभम् ।।<br>
पूजयेत्पूर्वतो रुद्र शंखचक्रगदाधरम् ।। 34.42 ।।<br>
<br>
ब्रह्माणं नारदं सिद्धं गुरुं परगुरुं तथा ।।<br>
गुरोश्च पादुके तद्वत्परमस्य गुरोस्तथा ।। 34.43 ।।<br>
<br>
इन्द्रं सवाहनं चाथ परिवारयुतं तथा ।।<br>
अग्निं यमं निर्ऋतिं च वरुणं वायुमेव च ।। 34.44 ।।<br>
<br>
सोममीशानमेवं वै ब्रह्माणं परिपूजयेत् ।।<br>
पूर्वादिकोर्ध्वपर्य्यन्तं पूजयेद्वृषभध्वज ।। 34.45 ।।<br>
<br>
वज्रं शक्तिं तथा दण्डं खङ्गं पाशं ध्वजं गदाम् ।।<br>
त्रिशूलं चक्रपद्मे च आयुधान्यथ पूजयेत् ।। 34.46 ।।<br>
<br>
विष्वक्सेनं ततो देवमैशान्यां दिशि पूजयेत् ।।<br>
एभिर्मन्त्रैर्नमोऽन्तैश्च प्रणवाद्यैर्वृषध्वज ।। 34.47 ।।<br>
<br>
पूजा कार्य्या महादेव ह्यनन्तस्य वृषध्वज ।।<br>
देवस्य मूलमन्त्रेण पूजा कार्य्या वृषध्वज ।। 34.48 ।।<br>
<br>
गन्धं पुष्पं तथा धूपं दीपं नैवेद्यमेव च ।।<br>
प्रदक्षिणं नमस्कारं जप्यं तस्मै समर्पयेत् ।। 34.49 ।।<br>
<br>
स्तुवीत चान्या स्तुत्या प्रणवाद्यैर्वृषध्वज ।।<br>
ॐ नमो हयशिरसे विद्याध्यक्षाय वै नमः ।। 34.50 ।।<br>
<br>
नमो विद्यास्वरूपाय विद्यादात्रे नमोनमः ।।<br>
नमः शान्ताय देवाय त्रिगुणायात्मने नमः ।। 34.51 ।।<br>
<br>
सुरासुरनिहन्त्रे च सर्वदुष्टविनाशिने ।।<br>
सर्वलोकाधिपतये ब्रह्मरूपाय वै नमः ।। 34.52 ।।<br>
<br>
नमश्चेश्वरवन्द्याय शङ्कचक्रधारय च ।।<br>
नम आद्याय दांताय सर्वसत्त्वहिताय च ।। 34.53 ।।<br>
<br>
त्रिगुणायागुणायैव ब्रह्मविष्णुस्वरूपिणे ।।<br>
कर्त्रे हर्त्रे सुरेशाय सर्वगाय नमो नमः ।। 34.54 ।।<br>
<br>
इत्येवं संस्तवं कृत्वा देवदेवं विचिन्तयेत् ।।<br>
हृत्पद्मे विमले रुद्र शङ्खचक्रगदाधरम् ।। 34.55 ।।<br>
<br>
सूर्यकोटिप्रतीकाशं सर्वावयवसुन्दरम् ।।<br>
हयग्रीवोमहीशेशं परमात्मानमव्ययम् ।। 34.56 ।।<br>
<br>
इति ते कथिता पूजा हयग्रीवस्य शङ्कर ।।<br>
यः पठेत्परया भक्त्या स गच्छेत्परमं पदम् ।। 34.57 ।।<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे हयग्रीवपूजाविधिर्नाम चतुस्त्रिंशोऽध्यायः ।। 34 ।।
