श्रीगरुडमहापुराणम् १५२<br>
धन्वन्तरिरुवाच  ।<br>
अथातो यक्ष्मरोगस्य निदानं प्रवदाम्यहम्  ।<br>
अनेकरोगानुगतो बहुरोगपुरोगमः  ॥ १,१५२.१ ॥<br><br>
राजयक्ष्मा क्षयः शोषो रोगराडिति कथ्यते  ।<br>
नक्षत्राणां द्विजानाञ्च राज्ञोऽभूद्यदयं पुरा  ॥ १,१५२.२ ॥<br><br>
यच्च राजा च यक्ष्मा च राजयक्ष्मा ततो मतः  ।<br>
देहौषधक्षयकृतेः क्षयस्तत्सम्भवाच्च सः  ॥ १,१५२.३ ॥<br><br>
रसादिशोषणाच्छोषो रोगराडिति राजवत् ।<br>
साहसं वेगसंरोधः शुक्रौजः स्नेहसंक्षयः  ॥ १,१५२.४ ॥<br><br>
अन्नपानविधित्यागश्चत्वारस्तस्यहेतवः  ।<br>
तैरुदीर्णोऽनिलः पित्तं व्यर्थं चोदीर्य सर्वतः  ॥ १,१५२.५ ॥<br><br>
शरिरसन्धिमाविश्य ताः शिराः प्रतिपीडयन्  ।<br>
मुखानि स्रोतसां रुद्ध्वा तथैवातिविसृज्य वा  ॥ १,१५२.६ ॥<br><br>
मध्यमूर्ध्वमधस्तिर्यगव्यथां सञ्जनयेद्धृदः  ।<br>
रूपं भविष्यतस्तस्य प्रतिश्यायो भृशं ज्वरः  ॥ १,१५२.७ ॥<br><br>
प्रसेको मुखमाधुर्यं मार्दवं वह्निदे हयोः  ।<br>
लौल्यभावोऽन्नपानादौ शुचावशुचिवीक्षणम्  ॥ १,१५२.८ ॥<br><br>
मक्षिकातृणकेशादिपातः प्रायोऽन्नपानयोः  ।<br>
हृल्लासश्छर्दिररुचिरस्नातेऽपि बलक्षयः  ॥ १,१५२.९ ॥<br><br>
पाण्योरुवक्षः पादास्यकुक्ष्यक्ष्णोरतिशुक्लता  ।<br>
बाह्वोः प्रतोदो जिह्वायाः काये बैभत्स्यदर्शनम्  ॥ १,१५२.१० ॥<br><br>
स्त्रीमद्यमांसप्रियता घृणिता मूर्धगुण्ठनम्  ।<br>
नखकेशास्थिवृद्धिश्च स्वप्ने चाभिभवो भवेत् ॥ १,१५२.११ ॥<br><br>
पतनं कृकलासाहिकपिश्वापदपक्षिभिः  ।<br>
केशास्थितुषभस्मादितरौ समधिरोहणम्  ॥ १,१५२.१२ ॥<br><br>
शून्यानां ग्रामदेशानां दर्शनं शुष्यतोऽम्भसः  ।<br>
ज्योतिर्दिवि दवाग्नीनां ज्वलतां च महीरुहाम्  ॥ १,१५२.१३ ॥<br><br>
पीनसश्वासकासं च स्वरमूर्धरुजोऽरुचिः  ।<br>
ऊर्ध्वनिः श्वाससंशोषावधश्छर्दिश्च कोष्ठगे  ॥ १,१५२.१४ ॥<br><br>
स्थिते पार्श्वे च रुग्बोधे सन्धिस्थे भवति ज्वरः  ।<br>
रूपाण्यैकादशैतानि जायन्ते राजयक्ष्मणः  ॥ १,१५२.१५ ॥<br><br>
तेषामुपद्रवान्विद्यात्कण्ठध्वंसकरी रुजाः  ।<br>
जृम्भाङ्गमर्दनिष्ठीववह्निमान्द्यास्यपूतिता  ॥ १,१५२.१६ ॥<br><br>
तत्र वाताच्छिरः पार्श्वशूलनं सांगमर्दनम्  ।<br>
कण्ठरोधः स्वरभ्रंशः पित्तात्पादांसपाणिषु  ॥ १,१५२.१७ ॥<br><br>
दाहोऽतिसारोऽसृक्छर्दिर्मुखगन्धो ज्वरो मदः  ।<br>
कफादरोचकच्छर्दिकासा अर्ध्वां गगौरवम्  ॥ १,१५२.१८ ॥<br><br>
प्रसेकः पीनसः श्वासः स्वरभेदोऽल्पवह्निता  ।<br>
दोषैर्मन्दानलत्वेन शोथलेपकफोल्बणैः  ॥ १,१५२.१९ ॥<br><br>
स्रोतोमुखेषु रुद्धेषु धातुषु स्वल्पकेषु च  ।<br>
विदाहो मनसः स्थाने भवन्त्यन्ये ह्युपद्रवाः  ॥ १,१५२.२० ॥<br><br>
पच्यते कोष्ठ एवान्नमम्लयुक्तै रसैर्युतम्  ।<br>
प्रायोऽस्य क्षयभागानां नैवान्नं चाङ्गपुष्टये  ॥ १,१५२.२१ ॥<br><br>
रसो ह्यस्य न रक्ताय मांसाय कुरुते तु तत् ।<br>
उपष्टब्धः समन्ताच्च केवलं वर्तते क्षयी  ॥ १,१५२.२२ ॥<br><br>
लिङ्गेष्वल्पेष्वतिक्षीणं व्याधौ षट्करणक्षयम्  ।<br>
वर्जयेत्साधयेदेव सर्वेष्वपि ततोऽन्यथा  ॥ १,१५२.२३ ॥<br><br>
दोषैर्व्यस्तैः समस्तैश्च क्षयात्सर्वस्य मेदसः  ।<br>
स्वरभेदो भवेत्तस्य क्षामो रूक्षश्चलः स्वरः  ॥ १,१५२.२४ ॥<br><br>
शुकवर्णाभकण्ठत्वं स्निग्धोष्णोपशमोऽनिलात् ।<br>
पित्तात्तालुगले दाहः शोषो भवति सन्ततम्  ॥ १,१५२.२५ ॥<br><br>
लिम्पन्निव कफैः कण्ठं मुखं घुरघुरायते  ।<br>
स्वयं विरुद्धैः सर्वैस्तु सर्वालिङ्गैः क्षयो भवेत् ॥ १,१५२.२६ ॥<br><br>
धूमायतीव चात्यर्थमुदेति श्लेष्मलक्षणम्  ।<br>
कृच्छ्रसाध्याः क्षयाश्चात्र सर्वैरल्पञ्च वर्जयेत् ॥ १,१५२.२७ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे यक्ष्मनिदाना नाम द्विपञ्चाशदुत्तरशततमोऽध्यायः
