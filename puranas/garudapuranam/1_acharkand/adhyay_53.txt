<span style="font-size: 14pt; line-height: 200%"><br>
॥ सूत उवाच ॥<br>
एवं ब्रह्माब्रवीच्छ्रुत्वा हरेरष्टनिधींस्तथा ॥<br>
तत्र पद्ममहापद्मौ तथा मकरकच्छपौ ॥ 53.1 ॥<br>
मुकुन्दकु(न) न्दौ नीलश्च शङ्खश्चैवापरो निधिः ॥<br>
सत्यामृद्धौ भवन्त्येते स्वरूपं कथयाम्यहम् ॥ 53.2 ॥<br>
पद्मेन लक्षितश्चैव सात्त्विको जायते नरः ॥<br>
दाक्षिण्यसारः पुरुषः सुवर्णादिकसंग्रहम् ॥ 53.3 ॥<br>
रुप्यादि कुर्य्याद्दद्यात्तु यतिदैवादियज्वनाम् ॥<br>
महापद्माङ्कितो दद्याद्धनाद्यं धार्मिकाय च ॥ 53.4 ॥<br>
निधी पद्ममहापद्मौ सात्त्विकौ पुरुषौ स्मृतौ ॥<br>
मकरेणाङ्कितः खड्गबाणकुन्तादिसंग्रही ॥ 53.5 ॥<br>
दद्याच्छ्रुताय मैत्रीं च याति नित्यं च राजभिः ॥<br>
द्रव्यार्थं शत्रूणां नाशं संग्रामे चापि संव्रजेत् ॥ 53.6 ॥<br>
मकरः कच्छपश्चैव तामसौ तु निधी स्मृतौ ॥<br>
कच्छपी विश्वसेन्नैव न भुङ्क्ते न (ना) ददाति च ॥ 53.7 ॥<br>
निधानमुर्व्यां कुरुते निधिः सोप्येकपूरुषः ॥<br>
राजसेन मुकुन्देन लक्षिता राज्यसंग्रही ॥ 53.8 ॥<br>
भुक्तभोगो गायनेभ्यो दद्याद्वेश्यादिकासु च ॥<br>
रजस्तमोमयो नन्दी आधारः स्यात्कुलस्य च ॥ 53.9 ॥<br>
स्तुतः प्रीतो भवति वै बहुभार्य्या भवन्ति च ॥<br>
पूर्वमित्रेषु शैथिल्यं प्रीतिमन्यैः करोति च ॥ 53.10 ॥<br>
नीलेन चाङ्कितः सत्त्वतेजसा संयुतो भवेत् ॥<br>
वस्त्रधान्यादिसंग्राही तडागादि करोति च ॥ 53.11 ॥<br>
त्रिपू(पौ) रुषो निधिश्चैव आम्रारामादि कारयेत् ॥<br>
एकस्य स्यान्निधिः शङ्खः स्वयं भुङ्क्ते धनादि(न्त)कम् ॥ 53.12 ॥<br>
कदन्नभुक्परिजनो न च शोभनवस्त्रधृक् ॥<br>
स्वपोषणपरः शंखी दद्यात्परनरे वृथा ॥ 53.13 ॥<br>
मिश्रावलोकनान्मिश्रस्वभावफलदायिनः ॥<br>
निधीनां रूपमुक्तं तु हरिणापि हरादिके ॥<br>
हरिर्भुवनकोशादि यथोवाच तथा वदे ॥ 53.14 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे नवनिधिवर्णनं नाम त्रिपंचाशत्तमोऽध्यायः ॥ 53 ॥<br>
<br>
</span>
