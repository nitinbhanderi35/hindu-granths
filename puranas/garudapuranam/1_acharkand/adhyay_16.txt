<b>।।रुद्र उवाच ।।</b><br>
पुनर्ध्यानं समाचक्ष्व शंखचक्रगदाधर ।।<br>
विष्णोरीशस्य देवस्य शुद्धस्य परमात्मनः ।। 16.1 ।।<br>
<br>
<b>हरिरुवाच ।।</b><br>
श्रृणु रुद्र&nbsp;! हरेर्ध्यानं संसारतरुनाशनम् ।।<br>
दृशिरूपमनन्तं च सर्वव्याप्यजमव्ययम् ।। 16.2 ।।<br>
<br>
अक्षरं सर्वगं नित्यं महद्ब्रह्मास्ति केवलम् ।।<br>
सर्वस्य जगतो मूलं सर्वगं परमेशवरम् ।। 16.3 ।।<br>
<br>
सर्वभूतहृदिस्थं वै सर्वभूतमहेश्वरम् ।।<br>
सर्वाधारं निराधारं सर्वकारणकारणम् ।। 16.4 ।।<br>
<br>
अलेपकं तथा मुक्तं मुक्तयोगिविचिन्तितम् ।।<br>
स्थूलदेहविहीनं च चक्षुषा परिवर्जितम् ।। 16.5 ।।<br>
<br>
वागिन्द्रियविहीनं च प्राणिधर्म्मविवर्जितम् ।।<br>
प्राणेद्रियविहीनं च वाग्धर्मपरिवर्जितम् ।।<br>
पायूपस्थविहीनं च सर्वैंन्द्रिय विवर्जितम् ।। 16.6 ।।<br>
<br>
मनोविरहितं तद्वन्मनोधर्म्मविवर्जितम् ।।<br>
बुद्ध्या विहीनं देवेशं चेतसा परिवर्जितम् ।। 16.7 ।।<br>
<br>
अहंकारविहीनं वै बुद्धिधर्म्मविवर्जितम् ।।<br>
प्राणेन रहितं चैव ह्यपानेन विवर्जितम् ।। 16.8 ।।<br>
<br>
व्यानाख्यवायुहीनं वै प्राणधर्म्मविवर्जितम् ।।<br>
<br>
<b>हरिरुवाच ।।</b><br>
पुनः सूर्य्यर्च्चनं वक्ष्ये यदुक्तं भृगवे पुरा ।। 16.9 ।।<br>
<br>
ॐ खखोल्काय नमः ।।<br>
सूर्य्यस्य मूलमन्त्रोऽयं भुक्तिमुक्तिप्रदायकः ।। 16.10 ।।<br>
<br>
ॐ खखोल्काय त्रिदशाय नमः ।। <br>
ॐ विचि ठठ शिरसे नमः ।।<br>
<br>
ॐ ज्ञानिने ठठ शिखायै नमः ।।<br>
ॐ सहस्ररश्मये ठठ कवचाय नमः ।। 16.11 ।।<br>
<br>
ॐ सर्वतेजोऽधिपतये ठठ अस्त्राय नमः ।।<br>
ॐ ज्वलज्वल प्रज्वलप्रज्वल ठठ नमः ।। 16.12 ।।<br>
<br>
अग्निप्राकारमन्त्रोऽयं सूर्य्यस्याघविनाशनः ।।<br>
ॐ आदित्याय विद्महे, विश्वभा वाय धीमहि, तन्नः सूर्य्य प्रचोदयात् ।। 16.13 ।।<br>
<br>
सकलीकरणं कुर्य्याद्गायत्र्या भास्करस्य च ।।<br>
धर्म्मात्मने च पूर्वस्मिन्यमा येति च दक्षिणे ।। 16.14 ।।<br>
<br>
दण्डनायकाय ततो दैवतायेति चोत्तरे ।।<br>
श्यामपिंगलमैशान्यामाग्नेय्यां दीक्षितं यजेत् ।। 16.15 ।।<br>
<br>
वज्रपाणिं च नैर्ऋत्यां भूर्भुवःस्वश्च वायवे ।।<br>
ॐ चन्द्राय नक्षत्राधिपतये नमः ।।<br>
ॐ अंगारकाय क्षितिसुताय नमः ।।<br>
ॐ बुधाय सोमसुताय नमः ।।<br>
ॐ वागीश्वराय सर्वविद्याधिपतये नमः ।।<br>
ॐ शुक्राय महर्षये भृगुसुताय नमः ।।<br>
ॐ शनैश्चराय सूर्य्यात्मजाय नमः ।।<br>
<br>
ॐ राहवे नमः ।।<br>
ॐ केतवे नमः ।। 16.16 ।।<br>
<br>
पूर्वादीशानपर्य्यन्ता एते पूज्या वृषध्वज ।।<br>
ॐ अनूकाय नमः ।।<br>
ॐ प्रथमनाथाय नमः ।।<br>
ॐ बुद्धाय नमः ।। 16.17 ।।<br>
<br>
ॐ भगवन्नपरिमितमयूखमालिन्&nbsp;! सकलजगत्पते&nbsp;! सप्ताश्ववाहन&nbsp;! चतुर्भुज&nbsp;! परमसिद्धिप्रद&nbsp;! विस्फुलिंगपिंगल&nbsp;! तत एह्येहि इदमर्घ्यं मम शिरसि गतं गृह्णगृह्ण तेजोग्ररूपम् अनग्न&nbsp;! ज्वलज्वल ठठ नमः ।। 16.18 ।।<br>
<br>
अनेनावाह्य मन्त्रेण ततः सूर्य्यं विसर्जयेत् ।।<br>
ॐ नमो भगवते आदित्याय सहस्त्र किरणाय गच्छ सुखं पुनरागमनायेति ।। 16.19 ।।<br>
<br>
।।इति श्रीगारुडे महापुराणे पूर्वखण्डे प्रथमांशाख्ये आचारकाण्डे हरिध्यानसूर्यार्चनयोर्निरूपणं नाम षोडशोऽध्यायः ।। 16 ।।
