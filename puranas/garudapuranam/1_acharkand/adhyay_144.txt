श्रीगरुडमहापुराणम् १४४<br>
ब्रह्मोवाच  ।<br>
हरिवंशं प्रवक्ष्यामि कृष्णमाहात्म्यमुत्तमम्  ।<br>
वसुदेवात्तु देवक्यां वासुदेवो बलोऽभवत् ॥ १,१४४.१ ॥<br><br>
धर्मादिरक्षणार्थाय ह्यधर्मादिविनष्टये  ।<br>
कृष्णः पीत्वा स्तनौ गाढं पूतनामनयत्क्षयम्  ॥ १,१४४.२ ॥<br><br>
शकटः परिवृत्तोऽथ भग्नौ च यमलार्जुनौ  ।<br>
दमितः कालियो नागो धेनुको विनिपातितः  ॥ १,१४४.३ ॥<br><br>
धृतो गोवर्धनः शैल इन्द्रेण परिपूजितः  ।<br>
भारावतरणं चक्रे प्रतिज्ञां कृतवान्हरिः  ॥ १,१४४.४ ॥<br><br>
रक्षणायार्जुनादेश्च ह्यरिष्टादिर्निपातितः  ।<br>
केशी विनिहतो दैत्यो गोपाद्याः परितोषिताः  ॥ १,१४४.५ ॥<br><br>
चाणूरो मुष्टिको मल्लः कंसो मञ्चान्निपातितः  ।<br>
रुक्मिणीसत्यभामाद्याः ह्यष्टौ पत्न्यो हरेः पराः  ॥ १,१४४.६ ॥<br><br>
षोढश स्त्रीसहस्राणि ह्यन्यान्यास महात्मनः  ।<br>
तासां पुत्राश्च पौत्राद्याः शतशोऽथ सहस्रशः  ॥ १,१४४.७ ॥<br><br>
रुक्मिण्याञ्चैव प्रद्युम्नो न्यवधीच्छंबरञ्च यः  ।<br>
तस्य पुत्रोऽनिरुद्धोऽभूदुषाबाणसुतापतिः  ॥ १,१४४.८ ॥<br><br>
हरिशकरयोर्यत्र महायुद्धं बभूव ह  ।<br>
बाणबाहुसहस्रञ्च च्छिन्नं बाहुद्वयं ह्यभूत् ॥ १,१४४.९ ॥<br><br>
नरको निहतो येन पारिजातं जहार यः  ।<br>
बलश्च शिसुपालश्च हतश्च द्विविदः कपिः  ॥ १,१४४.१० ॥<br><br>
अनिरुद्धादभूद्वज्रः स च राजा गते हरौ  ।<br>
सन्दीपनिं गुरुञ्चक्रे सपुत्रञ्च चकार सः  ।<br>
मथुरायां चोग्रसेनं पालनं च दिवौकसाम्  ॥ १,१४४.११ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे हरिवंशवर्णनं नाम चतुश्चात्वारिंशदुत्तरशततमोऽध्यायः
