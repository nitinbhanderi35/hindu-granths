श्रीगरुडमहापुराणम् १५३  ।<br>
धन्वन्तरिरुदाच  ।<br>
अरोचकनिदान्ते वक्ष्येऽहं सुश्रुताधुना  ।<br>
अरोचको भवेद्दोषैर्जिह्वाहृदयसंश्रयैः  ॥ १,१५३.१ ॥<br><br>
सन्निपातेन मनसः सन्तापेन च पञ्चमः  ।<br>
कषायतिक्तमधुरं वातादिषु मुखं क्रमात् ॥ १,१५३.२ ॥<br><br>
सर्वं वीतरसं शोकक्रोधादिषु यथा मनः  ।<br>
छर्दिदोषैः पृथक्सर्वैर्दुष्टैरन्यैश्च पञ्चमः  ॥ १,१५३.३ ॥<br><br>
उदानोऽधिकृतान्दोषान्सर्वं सन्ध्यर्हमस्यति  ।<br>
आशु क्लेशोऽस्य लावण्यप्रसेकारुचयः क्रमात् ॥ १,१५३.४ ॥<br><br>
नाभिपृष्ठं रुजत्याशु पार्श्वे चाहारमुत्क्षिपेत् ।<br>
ततो विच्छ्रिन्नल्पाल्पकषायं फेनिलं वमेत् ॥ १,१५३.५ ॥<br><br>
शब्दोद्गरयुतः कृच्छ्रमनुकृच्छ्रेण वेगवत् ।<br>
कासास्यशोषकं वातात्स्वरपीडासमन्वितम्  ॥ १,१५३.६ ॥<br><br>
पित्तात्क्षारोदकनिभं धूम्रं हरितपीतकम्  ।<br>
सासृगम्लं कटुतिक्तं तृण्मूर्छादाहपाकवत् ॥ १,१५३.७ ॥<br><br>
कफात्स्निग्धं घनं पीतं श्लेष्मतस्तु समाक्षिकम्  ।<br>
मधुरं लवणं भूरि प्रसक्तं लोमहर्षणम्  ॥ १,१५३.८ ॥<br><br>
मखश्वयथुमाधुर्यतन्द्राहृल्लासकासवान्  ।<br>
सर्वैर्लिङ्गैः समापन्नस्त्याज्यो भवति सर्वथा  ॥ १,१५३.९ ॥<br><br>
सर्वं यस्य च विद्विष्टं दर्शनश्रवणादिभिः  ।<br>
वातादिनैव संक्रुद्धकृमिदुष्टान्नजे गदे  ।<br>
शूलवेपतुहृल्लासो विशेषात्कृमिजे भवेत् ॥ १,१५३.१० ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डेऽरोचकनिदाना नाम त्रिपञ्चाशदुत्तरशततमोऽध्यायः
