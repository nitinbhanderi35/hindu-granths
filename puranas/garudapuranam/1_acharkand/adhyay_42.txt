<span style="font-size: 14pt; line-height: 200%"><b>॥ हरिरुवाच ॥</b><br>
पवित्रारोपणं वक्ष्ये शिवस्याशिवनाशनम् ॥<br>
आचार्य्यः साधकः कुर्य्यात्पुत्रकः समयो हर ॥ 42.1 ॥<br>
संवत्सरकृतां पूजां विघ्नेशो हरतेऽन्यथा ॥<br>
आषाढे श्रावणे माघे कुर्य्याद्भाद्रपदेऽपि वा ॥ 42.2 ॥<br>
सौवर्णरौप्यताम्रं च सूत्रं कार्पासिकं क्रमात् ॥<br>
ज्ञेयं कुजादौ संग्राह्यं कन्यया कर्त्तितं च यत् ॥ 42.3 ॥<br>
त्रिगुणं त्रिगुणीकृत्य ततः कुर्य्यात्पवित्रकम् ॥<br>
ग्रन्थयो वामदेवेन सत्येन क्षालयेच्छिव ॥ 42.4 ॥<br>
अघोरेण तु संशोध्य बद्धस्तत्पुरुषाद्भवेत् ॥<br>
धूपयेदीशमन्त्रेण तन्तुदेवा इति (मे) स्मृताः ॥ 42.5 ॥<br>
ॐ कारश्चन्द्रमा वह्निर्ब्रह्मा नागः शिखिध्वजः ॥<br>
रविर्विष्णुः शिवः प्रोक्तः क्रमात्तन्तुषु देवताः ॥ 42.6 ॥<br>
अष्टोत्तरशतं कुर्य्यात्पञ्चाशत्पञ्चविंशतिम् ॥<br>
रुद्रोऽत्तमादि विज्ञेयं मानं च ग्रन्थयो दश ॥ 42.7 ॥<br>
चतुरङ्गुलान्तराः स्युर्ग्रन्थिनामानि च क्रमात् ॥<br>
प्रकृतिः पौरुषी वीरा चतुर्थी चापराजिता ॥ 42.8 ॥<br>
जया च विजया रुद्रा अजिता च सदाशिवा ॥<br>
मनोन्मनी सर्वमुखी द्व्यङ्गुलाङ्गुलतोऽथवा ॥ 42.9 ॥<br>
रञ्जयेत्कुंकुमाद्यैस्तु कुर्य्याद्गन्धैः पवित्रकम् ॥<br>
सप्तम्यां वा त्रयोदश्यां शुक्लपक्षे तथेतरे ॥ 42.10 ॥<br>
क्षीरादिभिश्च संस्थाप्य लिङ्गं गन्धादिभिर्यजेत् ॥<br>
दद्याद्गन्धपवित्रं तु आत्मने ब्रह्मणे हर ॥ 42.11 ॥<br>
पुष्पं गन्धयुतं दद्यान्मूलेनेशानगोचरे ॥<br>
पूर्वे च दण्डकाष्ठं तु उत्तरे चामलकीफलम् ॥ 42.12 ॥<br>
मृत्तिकां पश्चिमे दद्याद्दक्षिणे भस्म भूतयः ॥<br>
नैर्ऋते ह्यगुरुं दद्याच्छिखामन्त्रेण मन्त्रवित् ॥ 42.13 ॥<br>
वायव्यां सर्षपं दद्यात्कवचेन वृषध्वज ॥<br>
गृहं संवेष्ट्य सूत्रेण दद्यागन्धपवित्रकम् ॥ 42.14 ॥<br>
होमं कृत्वाग्नये दत्त्वा दद्याद्भूतबलिं तथा ॥<br>
आमन्त्रितोऽसि देवेश गणैः सार्द्धं महेश्वर ॥ 42.15 ॥<br>
प्रातस्त्वां पूजयिष्यामि अत्र सन्निहितो भव ॥<br>
निमन्त्र्यानेन तिष्ठेत्तु कुर्वन् गीतादिकं निशि ॥ 42.16<br>
मन्त्रितानि पवित्राणि स्थापयेद्देवपार्श्वतः ॥<br>
स्नात्वादित्यं चतुर्दश्यां प्राग्रुद्रं च प्रपूजयेत् ॥ 42.17 ॥<br>
ललाटस्थं विश्वरूपं ध्यात्वात्मानं प्रपूजयेत् ॥<br>
अस्त्रेण प्रोक्षितान्येवं हृदयेनार्चितान्यथ ॥ 42.18 ॥<br>
संहितामन्त्रितान्येव धूपितानि समर्पयेत् ॥<br>
शिवतत्त्वात्मकं चादौ विद्यातत्त्वात्मकं ततः ॥ 42.19 ॥<br>
आत्मतत्त्वात्मकं पश्चाद्देवकाख्यं ततोऽर्चयेत् ॥<br>
ॐ हौं हौं शिवतत्त्वाय नमः ॥<br>
ॐ हीं(हीः) विद्यातत्त्वाय नमः ॥ 42.20 ॥<br>
ॐ हां (हौः) आत्मतत्त्वाय नमः ॥<br>
ॐ हां हीं हूं क्षौं सर्वतत्त्वाय नमः ॥<br>
कालात्मना त्वया देव यदॄष्टं मामके विधौ ॥ 42.21 ॥<br>
कृतं क्लिष्टं समुत्सृष्टं हुतं गुप्तं च यत्कृतम् ॥<br>
सर्वात्मनात्मना शम्भो पवित्रेण त्वदिच्छया ॥ 42.22 ॥<br>
पूरयपूरय मखव्रतं तन्नियमेश्वराय सर्वतत्त्वात्मकाय सर्वकारणपालिताय ॐ हां हीं हूं हैं हौं शिवाय नमः ॥ 42.23 ॥<br>
पूर्वैरनेन यो दद्यात्पवित्राणां चतुष्टयम् ॥<br>
दत्त्वा वह्नेः (वरे) पवित्रं च गुरवे दक्षिणां दिशेत् ॥ 42.24 ॥<br>
बलिं दत्त्वा द्विजान् भोज्य चण्डं प्राच्यै विसर्जयेत् ॥ 42.25 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे शिवपवित्रारोपणं नाम द्विचत्वारिंशोऽध्यायः ॥ 42 ॥<br>
</span>
