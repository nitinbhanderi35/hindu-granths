श्रीगरुडमहापुराणम् १७६<br>
श्रीभगवानुवाच  ।<br>
सप्तरात्रात्प्रजायन्ते खल्वाटस्य कचाः शुभाः  ।<br>
दग्धहस्तिदन्तलेपात्साजाक्षीररसाञ्जनात् ॥ १,१७६.१ ॥<br><br>
भृङ्गराजरसेनैव चतुर्भागेन साधितम्  ।<br>
केशवृद्धिकरं तैलं गुञ्जाचूर्णान्वितेन च  ॥ १,१७६.२ ॥<br><br>
एलामांसीकुष्ठमुरायुक्तमभ्यङ्गतः शिवम्  ।<br>
गुञ्जाफलं समादेयं लेपनं चन्द्रलुप्तनुत् ॥ १,१७६.३ ॥<br><br>
आम्रास्थिचूर्णलेपाद्वै केशाः सूक्ष्मा भवन्ति च  ।<br>
करञ्जामलकैलाललाक्षालेपोऽरुणापहः  ॥ १,१७६.४ ॥<br><br>
आम्रास्थिमज्जामलकलेपात्केशा भवन्ति वै  ।<br>
बद्धमूला घना दीर्घाः स्नग्धाः स्युर्नोत्पतन्ति च  ॥ १,१७६.५ ॥<br><br>
विडङ्गगन्धपाषाणसाधितं तैलमुत्तमम्  ।<br>
सचतुर्गुणगोमूत्रं मनसः शिलमेव वा  ॥ १,१७६.६ ॥<br><br>
शिरोऽभ्यङ्गाच्छिराजन्मयूकालिख्याः क्षयं नयेत् ।<br>
नवदग्धं शङ्खचूर्णं घृष्टसीसकलेपितम्  ॥ १,१७६.७ ॥<br><br>
कचाः श्लक्ष्णा महाकृष्णा भवन्ति वृषभध्वज  ।<br>
भृङ्गराजं लोहचूर्णं त्रिफला बीजपूरकम्  ॥ १,१७६.८ ॥<br><br>
नीली च करवीरं च गुडमेतैः समं शृतम्  ।<br>
पलितानीह कृष्णानि कुर्याल्लेपान्महौषधम्  ॥ १,१७६.९ ॥<br><br>
आम्रास्थिमज्जा त्रिफला नी (ता) ली च भृङ्ग राजकम्  ।<br>
जीर्णं पक्वं लोहचूर्णं काञ्जिकं कृष्णकेशकृत् ॥ १,१७६.१० ॥<br><br>
चक्रमर्दकबीजानि कुष्ठमेरण्डमूलकम्  ।<br>
अत्यम्लकाञ्जिकं पिष्ट्वा लेपान्मस्तकरोगनुत् ॥ १,१७६.११ ॥<br><br>
सैन्धवं च वचा हिङ्गु कुष्ठं नागेश्वरं तथा  ।<br>
शतपुष्पा देवदारु एभिस्तैलं तु साधितम्  ॥ १,१७६.१२ ॥<br><br>
गोपुरीपरसेनैव चतुर्भागेन संयुतम्  ।<br>
तत्कणभरणादुग्रकर्णशूलं क्षयं नयेत् ॥ १,१७६.१३ ॥<br><br>
मेषमूत्रसैन्धवाभ्यां कर्णयोर्भरणाच्छिव  ।<br>
कर्णयोः पूतिनाशः स्यात्कृमिस्त्रावादिकस्य च  ॥ १,१७६.१४ ॥<br><br>
मालतीपुप्पदलयो रसेन भरणात्तथा  ।<br>
गोजलेनैव पूरेण पूयस्त्रावो विनश्यति  ॥ १,१७६.१५ ॥<br><br>
कष्ठमाषमरीचानि तगरं मधु पिप्पली  ।<br>
अपामार्गोऽश्वगन्धा च बृहती सितसर्षपाः  ॥ १,१७६.१६ ॥<br><br>
यवास्तिलाः सैन्धवं च पादिकोद्वर्तनं शुभम्  ।<br>
लिङ्गबाहुस्तनानां च कर्णयोर्वृद्धिकृद्भवेत् ।<br>
कटुतैलं भल्लातकं बृहती फलदाडिमम्  ॥ १,१७६.१७ ॥<br><br>
वल्कलैः साधितैर्लिप्तं लिङ्गं तेन विवर्धते  ॥ १,१७६.१८ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे केशोत्पत्त्यादिवर्णनं नाम षट्सप्तत्युत्तरशततमोऽध्यायः
