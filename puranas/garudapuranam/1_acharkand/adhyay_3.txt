<b>।।सूत उवाच ।।</b><br>
इति रुद्राब्जजौ विष्णोः शुश्राव ब्रह्मणो मुनिः ।।<br>
व्यासो व्यासादहं वक्ष्येहं ते शौनक नैमिषे ।। 3.1 ।।<br>
<br>
मुनीनां श्रृण्वतां मध्ये सर्गाद्यं देवपूजनम् ।।<br>
तीर्थं भुवनकोशं च मन्वन्तरमिहोच्यते ।। 3.2 ।।<br>
<br>
वर्णाश्रमादिधर्माश्च दानराज्यादिधर्मकाः ।।<br>
व्यवहारो व्रतं वंशा वैद्यकं सनिदानकम् ।। 3.3 ।।<br>
<br>
अंगानि प्रलयो धर्मकामार्थज्ञानमुत्तमम् ।।<br>
सप्रपञ्चं निष्प्रपञ्चं कृतं विष्णोर्निगद्यते ।। 3.4 ।।<br>
<br>
पुराणे गारुडे सर्वं गरुडो भगवानथ ।।<br>
वासुदेवप्रसादेन सामर्थ्यातिशयैर्युतः ।। 3.5 ।।<br>
<br>
भुत्वा हरेर्वाहनं च सर्गादीनां च कारणम् ।।<br>
देवान्विजित्य गरुडो ह्यमृताहरणं तथा ।। 3.6 ।।<br>
<br>
चक्रे क्षुधा हृतं यस्य ब्रह्माण्डमुदरे हरेः ।।<br>
यं दृष्ट्वा स्मृतमात्रेण नागादीनां च संक्षयम् ।। 3.7 ।।<br>
<br>
कश्यपो गारुडाद्वृक्षं दग्धं चाजीवयद्यतः ।।<br>
गरुडः स हरिस्तेन प्रोक्तं श्रीकश्यपाय च ।। 3.8 ।।<br>
<br>
तच्छ्रीमद्रारुडं पुण्यं सर्वदं पठतस्तव ।। <br>
वक्ष्ये व्यासं नमस्कृत्य श्रृणु शौनक तद्यथा ।। 3.9 ।।<br>
<br>
।।इति श्रीगारुडे महापुराणे पूर्वखण्डे प्रथमांशाख्ये आचारकाण्डे विषयनिरूपणं नाम तृतीयोऽध्यायः ।। 3 ।।
