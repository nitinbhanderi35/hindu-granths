श्रीगरुडमहापुराणम् १४६<br>
धन्वन्तरिरुवाच  ।<br>
सर्वरोगनिदानञ्च वक्ष्ये सुश्रुत तत्त्वतः  ।<br>
आत्रेयाद्यैर्मुनिवरैर्यथा पूर्वमुदीरितम्  ॥ १,१४६.१ ॥<br><br>
रोगः पाप्मा ज्वरो व्याधिर्विकारो दुष्ट आमयः  ।<br>
यक्ष्मातङ्कगदा बाधाः शब्दाः पर्यायवाचिनः  ॥ १,१४६.२ ॥<br><br>
निदानं पूर्वरूपाणि रूपाण्युपशयस्तथा  ।<br>
संप्राप्तिश्चैति विज्ञानं रोगाणां पञ्चधा स्मृतम्  ॥ १,१४६.३ ॥<br><br>
निमित्तहेत्वायतनप्रत्ययोत्थानकारणैः  ।<br>
निदानमाहुः पर्यायैः प्राग्रूपं येन लक्ष्यते  ॥ १,१४६.४ ॥<br><br>
उत्पित्सुरामयो दोषविशेषेणानधिष्ठितः  ।<br>
लिङ्गमव्यक्तमल्पत्वाद्व्याधीनां तद्यथायथम्  ॥ १,१४६.५ ॥<br><br>
तदेव व्यक्ततां यातं रूपमित्यभिधीयते  ।<br>
संस्थानां व्यञ्जनं लिङ्गं लक्षणं चिह्नमाकृतिः  ॥ १,१४६.६ ॥<br><br>
हेतुव्याधिविपर्यस्तविपर्यस्तार्थकारिणाम्  ।<br>
औषधान्नविहाराणामुपयोगं सुखावहम्  ॥ १,१४६.७ ॥<br><br>
विद्यादुपशयं व्याधेः स हि सात्म्यमिति स्मृतः  ।<br>
विपरीतोऽनुपशयो व्याध्यसात्म्येतिसंज्ञितः  ॥ १,१४६.८ ॥<br><br>
यथा दुष्टेन दोषेण यथा चानुविसर्पता  ।<br>
निर्वृत्तिरामयस्यासौ संप्राप्तिरभिधीयते  ॥ १,१४६.९ ॥<br><br>
संख्याविकल्पप्राधान्यबलकालविशेषतः  ।<br>
सा भिद्यते यथात्रैव वक्ष्यन्तेऽष्टौ ज्वरा इति  ॥ १,१४६.१० ॥<br><br>
दोषाणां समवेतानां विकल्पोशांशकल्पना  ।<br>
स्वातन्त्र्यपारतन्त्र्याभ्यां व्याधेः प्राधान्यमादिशेत् ॥ १,१४६.११ ॥<br><br>
हेत्वादिकार्त्स्न्यावयवैर्बलाबलविशेषषणम्  ।<br>
नक्तन्दिनार्धभुक्तांशैर्व्याधिकालो यथामलम्  ॥ १,१४६.१२ ॥<br><br>
इति प्रोक्तो निदानार्थः स व्यासेनोपदेक्ष्यते  ।<br>
सर्वेषामेव रोगाणां निदानं कुपिता मलाः  ॥ १,१४६.१३ ॥<br><br>
तत्प्रकोपस्य तु प्रोक्तं विविधाहितसेवनम्  ।<br>
अहितस्त्रिविधो योगस्त्रयाणां प्रागुदाहृतः  ॥ १,१४६.१४ ॥<br><br>
तिक्तोषणकषायाम्लरूक्षाप्रमितयोजनैः  ।<br>
धावनोदीरणनिशाजागरात्युच्चभाषणैः  ॥ १,१४६.१५ ॥<br><br>
क्रियाभियोगबीशोकचिन्ताव्यायाममैथुनैः  ।<br>
ग्रीष्माहोरात्रभुक्त्यन्ते प्रकुप्यति समीरणः  ॥ १,१४६.१६ ॥<br><br>
पित्तं कट्वालतीक्ष्णोष्णकटुक्रोधविदाहिभिः  ।<br>
शरन्मध्याह्नरात्र्यर्धविदाहसमयेषु च  ॥ १,१४६.१७ ॥<br><br>
स्वाद्वम्ललवणस्निग्धगुर्वभिष्यन्दिशीतलैः  ।<br>
आस्यास्वप्नसुखाजीर्णदिवास्वप्नादिबृंहणैः  ॥ १,१४६.१८ ॥<br><br>
प्रिच्छर्दनाद्ययोगेन भुक्तान्नस्याप्यजीर्णके  ।<br>
पूर्वाह्ने पूर्वरात्रे च श्लेष्मा वक्ष्यामि सङ्करान्  ॥ १,१४६.१९ ॥<br><br>
मिश्रीभावात्समस्तानां सन्निपातस्तथा पुनः  ।<br>
संकीर्णाजीर्णविषमविरुद्धाद्यशनादिभिः  ॥ १,१४६.२० ॥<br><br>
व्यापन्नमद्यपानीयशुष्कशाकाममूलकैः  ।<br>
पिण्याकमृत्यवसरपूतिशुष्ककृशमिषैः  ॥ १,१४६.२१ ॥<br><br>
दोषत्रयकरैस्तैस्तैस्तथान्नपरिवर्ततः  ।<br>
धातोर्दुष्टात्पुरो वाताद्द्विग्रहावेशविप्लवात् ॥ १,१४६.२२ ॥<br><br>
दुष्टामान्नैरतिश्लैष्मग्रहैर्जन्मर्क्षपीडनात् ।<br>
मिथ्यायोगाच्च विविधात्पापानाञ्च निषेवणात् ।<br>
स्त्रीणां प्रसववैषम्यात्तथा मिथ्योपचारतः  ॥ १,१४६.२३ ॥<br><br>
प्रतिरोगमिति क्रुद्धा रोगविध्यनुगामिनः  ।<br>
रसायनं प्रपद्याशु दोषा देहे विकुर्वते  ॥ १,१४६.२४ ॥<br><br>
इति श्रीगारुडे महापुराणे पूर्वखण्डे प्रथमांशाक्ये आचारकाण्डे सर्वरोगनिदानं नाम षट्चत्वारिंशदुत्तरशततमोऽध्यायः
