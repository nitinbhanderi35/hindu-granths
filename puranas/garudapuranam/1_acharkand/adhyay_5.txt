<b>॥ हरिरुवाच ॥</b><br>
कृत्वेहामुत्रसंस्थानं प्रजासर्गं तु मानसम् ॥<br>
अथासृजत्प्रजाकर्तॄन्भानसांस्तनयान्प्रभुः ॥ 5.1 ॥<br>
<br>
धर्मं रुद्रं मनुं चैव सनकं च सनातनम् ॥<br>
भृगुं सनत्कुमारं च रुचिं श्रद्धां तथैव च ॥ 5.2 ॥<br>
<br>
मरीचिमत्र्यङ्गिरसौ पुलस्त्यं पुलहं क्रतुम् ॥<br>
वसिष्ठं नारदं चैव पितॄन्बर्हिषदस्तथा ॥ 5.3 ॥<br>
<br>
अग्निष्वात्तांश्च कव्यादानाज्यपांश्च सुकालिनः ॥<br>
उपहूतांस्तथा दीप्यां (प्रा) स्त्रींश्च मूर्तिविवर्ज्जितान् ॥ 5.4 ॥<br>
<br>
चतुरो मूर्त्तियुक्तांश्च अंगुष्ठाद्दक्षमीश्वरम् ॥ <br>
वामां गुष्ठात्तस्य भार्य्यामसृजत्पद्मसम्भवः ॥ 5.5 ॥<br>
<br>
तस्यां तु जनयामास दक्षो दुहितरः शुभाः ॥<br>
ददौ ता ब्रह्मपुत्रेभ्यः सतीं रुद्राय दत्तवान् ॥ 5.6 ॥<br>
<br>
रुद्र पुत्रा बभूवुर्हि असंख्याता महाबलाः ॥<br>
भृगवे च ददौ ख्यातिं रूपेणाप्रतिमां शुभाम् ॥ 5.7 ॥<br>
<br>
भृगोर्धाताविधातारौ जनयामास सा शुभा ॥<br>
श्रियं च जनयामास पत्नी नारायणस्य या ॥ 5.8 ॥<br>
<br>
तस्यां वै जनयामास बलोन्मादौ हरिः स्वयम् ॥<br>
आयतिर्नियतिश्चैव मनोः कन्ये महात्मनः ॥ 5.9 ॥<br>
<br>
धाताविधात्रोस्ते भार्य्ये तयोर्जातौ सुतावुभौ ॥<br>
प्राणश्चैव मृकण्डुश्च मार्कण्डेयो मृकण्डुतः ॥ 5.10 ॥<br>
<br>
पत्नी मरीचेः सम्भूतिः पौर्णमासमसूयत ॥<br>
विरजः सर्वगश्चैव तस्य पुत्रौ महात्मनः ॥ 5.11 ॥<br>
<br>
स्मृतेश्चांङ्गिरसः पुत्राः प्रसूताः कन्यकास्तथा ॥<br>
सिनीबाली कुहूश्चैव राका चानुमतिस्तथा ॥ 5.12 ॥<br>
<br>
अनसूया तथैवात्रेर्जज्ञे पुत्रानकल्मषान् ॥<br>
सोमं दुर्वाससं चैव दत्तात्रेयं च योगिनम् ॥ 5.13 ॥<br>
<br>
प्रीत्यां पुलस्त्यभार्य्यायां दत्तोलिस्तत्सुतोऽभवत् ॥<br>
कर्म्मशश्चार्थवीरश्च सहिष्णुश्च सुतत्रयम् ॥ 5.14 ॥<br>
<br>
क्षमा तु सुषुवे भार्य्या पुलहस्य प्रजापतेः ॥<br>
क्रतोश्च सुमतिर्भार्य्या बालखिल्यानसूयत ॥ 5.15 ॥<br>
<br>
षष्टिर्यानि सहस्त्राणि ऋषीणामूर्द्धरेतसाम् ॥<br>
अंगुष्ठपर्वमात्राणां ज्वलद्भास्करवर्चसाम् ॥ 5.16 ॥<br>
<br>
ऊर्ज्जायां तु वसिष्टस्य सप्ताजायन्त वै सुताः ॥<br>
रजोगात्रोर्द्धबाहुश्च शरणश्चानघस्तथा ॥ 5.17 ॥<br>
<br>
सुतपाः शुक्र इत्येते सर्वे सप्तर्षयोऽमताः ॥<br>
स्वाहां प्रादात्स दक्षोऽपि स शरीराय वह्नये ॥ 5.18 ॥<br>
<br>
तस्मात्स्वाहा सुताँल्लेभे त्रीनुदारौजसो हर&nbsp;! ॥<br>
पावकं पवमानं च शुचिं चापि जलाशिनः ॥ 5.19 ॥<br>
<br>
पितृभ्यश्च स्वधा जज्ञे मेनां वैतरणीं तथा ॥<br>
ते उभे ब्रह्मवादिन्यौ मेनायां तु हिमाचलः ॥ 5.20 ॥<br>
<br>
मैनाकं जनयामास गौरीं पूर्वं तु या सती ॥<br>
ततो ब्रह्मात्मसम्भूतं पूर्वं स्वायंभुवं प्रभुः ॥ 5.21 ॥<br>
<br>
आत्मानमेव कृतवान्प्रजापाल्यं मनुं हर&nbsp;! ॥<br>
शतरूपां च तां नारीं तपोनिहतकल्मषाम् ॥ 5.22 ॥<br>
<br>
स्वायम्भुवो मनुर्देवः पत्नीत्वे जगृहे विभुः ॥<br>
तस्माच्च पुरुषाद्देवी शतरूपा व्यजायत ॥ 5.23 ॥<br>
<br>
प्रियव्रतोत्तानपादौ प्रसूत्याकूतिसंज्ञिते ॥ <br>
देवहूतिं मनुस्तासु आकूतिं रुचये ददौ ॥ 5.24 ॥<br>
<br>
प्रसूतिं चैव दक्षाय दवहूतिं च कर्दमे ॥<br>
रुचेर्यज्ञो दक्षिणाभूद्दक्षिणायां च यज्ञतः ॥ 5.25 ॥<br>
<br>
अभवन्द्वादश सुता यामो नाम महाबलाः ॥<br>
चतुर्विंशतिकन्याश्च सृष्टवान्दक्ष उत्तमाः ॥ 5.26 ॥<br>
<br>
श्रद्धा चला धृतिस्तुष्टिः पुष्टिर्मेधा क्रिया तथा ॥<br>
बुद्धिर्लज्जा वपुः शान्तिर्ऋद्धिः कीर्त्तिस्त्रयोदशी ॥ 5.27 ॥<br>
<br>
पत्न्यर्थं प्रतिजग्राह धर्मो दाक्षायणीप्रभुः ॥<br>
ख्यतिः सत्यथ सम्भूतिः स्मृतिः प्रीतिः क्षमा तथा ॥ 5.28 ॥<br>
<br>
सन्नतिश्चानसूया च ऊर्ज्जा स्वाहा स्वधा तथा ॥<br>
भृगुर्भवो मरीचिश्च तथा चैवांगिरा मुनिः ॥ 5.29 ॥<br>
<br>
पुलस्त्यः पुलहश्चैव क्रतुश्चर्षिवरस्तथा ॥<br>
आत्रिर्वसिष्ठो वह्निश्च पितरश्च यथाक्रमम् ॥ 5.30 ॥<br>
<br>
ख्यात्याद्या जगृहुः कन्या मुनयो मुनिसत्तमाः ॥<br>
श्रद्धा कामं चला दर्पं नियमं धृतिरात्मजम् ॥ 5.31 ॥<br>
<br>
सन्तोषं च तथा तुष्टिर्लोभं पुष्टिरसूयत ॥<br>
मेधा श्रुतं क्रिया दण्डं लयं विनयमेव च ॥ 5.32 ॥<br>
<br>
बोधं बुद्धिस्तथा लज्जा विनयं वपुरात्मजम् ॥<br>
व्यवसायं प्रजज्ञे वै क्षेमं शान्तिरसूयत ॥ 5.33 ॥<br>
<br>
सुखमृद्धिर्यशः कीर्त्तिरित्येते धर्मसूनवः ॥<br>
कामस्य च रतिर्भार्य्या तत्पुत्रो हर्ष उच्यते ॥ 5.34 ॥<br>
<br>
ईजे कदाचिद्यज्ञेन हयमेधेन दक्षकः ॥<br>
तस्य जामातरः सर्वे यज्ञं जग्मुर्निमन्त्रिताः ॥ 5.35 ॥<br>
<br>
भार्य्यभिः सहिताः सर्वे रुद्रं देवीं सतीं विना ॥<br>
अनाहूता सती प्राप्ता दक्षेणैवावमानिता ॥ 5.36 ॥<br>
<br>
त्यक्ता देहं पुनर्जाता मेनायां तु हिमालयात् ॥<br>
शम्भोर्भार्य्याभवद्गौरी तस्यां जज्ञे विनायकः ॥ 5.37 ॥<br>
<br>
कुमारश्चैव भृंगीशः क्रुद्धो रुद्रः प्रतापवान् ॥<br>
<br>
विध्वंस्य यज्ञं दक्षं तु तं शशाप पिनाकधृक् ॥<br>
ध्रुवस्यान्वयसम्भूतो मनुष्यस्त्वं भविष्यसि ॥ 5.38 ॥<br>
<br>
॥इति श्रीगारुडे महापुराणे पूर्वखण्डे प्रथमांशाख्ये आचारकाण्डे प्रजाकर्त्रादिसृष्टिर्नाम पञ्चमोऽध्यायः ॥ 5 ॥
