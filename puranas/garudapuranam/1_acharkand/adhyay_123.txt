<span style="font-size: 14pt; line-height: 200%">ब्रह्मोवाच  ।<br>
व्रतानि कार्तिके वक्ष्ये स्नात्वा विष्णुं प्रपूजयेत् ।<br>
एकभक्तेन नक्तेन मासं वायाचितेन वा  ॥ १,१२३.१ ॥<br>
दुग्धशाकफलाद्यैर्वा उपवासेन वा पुनः  ।<br>
सर्वपापविनिर्मुक्तः प्राप्तकामो हरिं व्रजेत् ॥ १,१२३.२ ॥<br>
सदा हरेर्व्रतं श्रेष्ठं ततः स्याद्दक्षिणायने  ।<br>
चातुर्मास्ये ततस्तस्मात्कार्तिके भीष्मपञ्चकम्  ॥ १,१२३.३ ॥<br>
ततः श्रेष्ठव्रतं शुक्लस्यैकादश्यां समाचरेत् ।<br>
स्नात्वा त्रिकालं पित्रादीन्यवाद्यैरर्चयेद्धरिम्  ॥ १,१२३.४ ॥<br>
यजेन्मौनी घृताद्यैश्च पञ्चगव्येन वारिभिः  ।<br>
स्नापयित्वाथ कर्पूरमुखैश्चैवानुलेपयेत् ॥ १,१२३.५ ॥<br>
घृताक्तगुग्गुलैर्धूपं द्विजः पञ्चदिनं दहेत् ।<br>
नैवेद्यं परमान्नं तु जपेदष्टोत्तरं शतम्  ॥ १,१२३.६ ॥<br>
ओं नमो वासुदेवाय घृतव्रीहितिलादिकम्  ।<br>
अष्टाक्षरेण मन्त्रेण स्वाहान्तेन तु होमयेत् ॥ १,१२३.७ ॥<br>
प्रथमेऽह्नि हरेः पादौ यजेत्पद्मैर्द्वितीयक  ।<br>
बिल्वपत्रैर्जानुदेशं नाभिं गन्धेन चापरे  ॥ १,१२३.८ ॥<br>
स्कन्धा बिल्वजवाभिश्च पञ्चमेऽह्नि शिरोऽर्चयेत् ।<br>
मालत्या भूमिशायी स्याद्गोमयं प्राशयेत्क्रमात् ॥ १,१२३.९ ॥<br>
गोमूत्रं च दधि क्षीरं पञ्चमे पञ्चगव्यकम्  ।<br>
नक्तं कुर्यात्पञ्चदश्यां व्रती स्याद्भुक्तिमुक्तिभाक् ॥ १,१२३.१० ॥<br>
एकादशीव्रतं नित्यं तत्कुर्यात्पक्षयोर्द्वयोः  ।<br>
अघौघनरकं हन्यात्सर्वदं विष्णुलोकदम्  ॥ १,१२३.११ ॥<br>
एकादशी द्वादशी च निशान्ते च त्रयोदशी  ।<br>
नित्यमेकादशी यत्र तत्र सन्निहितो हरिः  ॥ १,१२३.१२ ॥<br>
दशम्येकादशी यत्र तत्रस्थाश्चासुरादयः  ।<br>
द्वादश्यां पारण कुर्यात्सूतके मृतके चरेत् ॥ १,१२३.१३ ॥<br>
चतुर्दशीं प्रतिपदं पूर्वमिश्रामुपावसेत् ।<br>
पौर्णमास्याममावास्यां प्रतिपन्मिश्रितां मुने  ॥ १,१२३.१४ ॥<br>
द्वितीयां तृतीयामिश्रां तृतीयाञ्चाप्युपावसेत् ।<br>
चतुर्थ्या सङ्गतां नित्यं चतुर्थीञ्चानया युताम्  ।<br>
पञ्चमीं षष्ठ्यसंयुक्तां षष्ठ्या युक्ताञ्च सप्तमीम्  ॥ १,१२३.१५ ॥<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे भीष्मपञ्चकादिव्रतं नाम त्रयोविंशत्युत्तरशततमोऽध्यायः<br>
</span>
