श्रीगरुडमहापुराणम् १२२<br>
ब्रह्मोवाच  ।<br>
व्रतं मासोपवासाख्यं सर्वोत्कृष्टं वदामिते  ।<br>
वानप्रस्थो यतिर्नारी कुर्यान्मासोपवासकम्  ॥ १,१२२.१ ॥<br><br>
आश्विनस्य सिते पक्षे एकादश्यामुपोषितः  ।<br>
व्रतमेतत्तु गृह्णीयाद्यावत्त्रिंशद्दिनानि तु  ॥ १,१२२.२ ॥<br><br>
अद्यप्रभृत्यहं विष्णो यावदुत्थानकं तव  ।<br>
अर्चयेत्वामनश्रंस्तु दिनानि त्रिंशदेव तु  ॥ १,१२२.३ ॥<br><br>
कार्तिकाश्विनयोर्विष्णो द्वादश्योः शुक्लयोरहम्  ।<br>
म्रियेयद्यन्तराले तु व्रतभङ्गो न मे भवेत् ॥ १,१२२.४ ॥<br><br>
हरिं यजोत्त्रिषवणस्नायी गन्धादिभिर्व्रती  ।<br>
गात्राभ्यङ्गं गन्धलेपं देवतायतने त्यजेत् ॥ १,१२२.५ ॥<br><br>
द्वादश्यामथ संपूज्य प्रदद्याद्द्विजभोजनम्  ।<br>
ततश्च पारणं कुर्याद्धरेर्मासोपवासकृत् ॥ १,१२२.६ ॥<br><br>
दुग्धादिप्राशनं कुर्याद्व्रतस्थो मूर्छितोऽन्तरा  ।<br>
दुग्धाद्यैर्न व्रतं नश्येद्भुक्तिमुक्तिमवाप्नुयात् ॥ १,१२२.७ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे मासोपवासव्रतं नाम द्वाविंशत्युत्तरशततमोऽध्यायः
