&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥ सूत उवाच ॥<br>
स्वायम्भुवाद्या मुनयो हरिं ध्यायन्ति कर्मणा ॥<br>
व्रताचारार्चनाध्यानस्तुतिजप्यपरायणाः ॥ 91.1 ॥<br>
<br>
देहेन्द्रियमनोबुद्धिप्राणाहङ्कारवर्जितम् ॥<br>
आकशेन विहीनं वै तेजसा परिवर्जितम् ॥ 91.2 ॥<br>
<br>
उदकेन विहीनं वै तद्धर्मपरिवर्जितम् ॥<br>
पृथिवीरहितं चैव सर्वभूतविवर्जितम् ॥ 91.3 ॥<br>
<br>
भूताध्यक्षं तथा बद्धनियन्तारं प्रभुं विभुम् ॥<br>
चैतन्यरूपतारूपं सर्वाध्यक्षं निरञ्जनम् ॥ 91.4 ॥<br>
<br>
मुक्तसङ्गं महेशानं सर्वदेवप्रपूजितम् ॥<br>
तेजोरूपमसत्त्वं च तपसा परिवर्जितम् ॥ 91.5 ॥<br>
<br>
रहितं रजसा नित्यं व्यतिरिक्तं गुणैस्त्रिभिः ॥<br>
सर्वरूपविहीनं वै कर्तृत्वादिविवर्जितम् ॥ 91.6 ॥<br>
<br>
वासनारहितं शुद्धं सर्वदोषविवर्जितम् ॥<br>
पिपासावर्जितं तत्तच्छो कमोहविवर्जितम् ॥ 91.7 ॥<br>
<br>
जरामरणहीनं वै कूटस्थं मोहवर्जितम् ॥<br>
उत्पत्तिरहितं चैव प्रलयेन विवर्जितम् ॥ 91.8 ॥<br>
<br>
सत्यं सर्वाचारहीनं निष्कलं परमेश्वरम् ॥<br>
जाग्रत्स्वप्नसुषुप्त्यादिवर्जितं नामवर्जितम् ॥ 91.9 ॥<br>
<br>
अध्यक्षं जाग्रदादीनां शान्तरूपं सुरेश्वरम् ॥<br>
जाग्रदादिस्थितं नित्यं कार्य्यकारणवर्जितम् ॥ 91.10 ॥<br>
<br>
सर्वदृष्टं तथा मूर्त्तं सूक्ष्मं सूक्ष्मतरं परम् ॥<br>
ज्ञानदृक् श्रोत्रविज्ञानं परमानन्दरूपकम् ॥ 91.11 ॥<br>
<br>
विश्वेन रहितं तद्वत्तैजसेन विवर्जितम् ॥<br>
प्राज्ञेन रहितञ्चैव तुरीयं परमाक्षरम् ॥ 91.12 ॥<br>
<br>
सर्वगोप्तृ सर्वहन्तृ सर्वभूतात्मरूपि च ॥<br>
बुद्धिधर्मविहीनं वै निराधारं शिवं हरिम् ॥ 91.13 ॥<br>
<br>
विक्रियारहितं चैव वेदान्तैर्वेद्यमेव च ॥<br>
वेदरूपं परं भूतमिन्द्रियेभ्यः परं शुभम् ॥ 91.14 ॥<br>
<br>
शब्देन वर्जितञ्चैव रसेन च विवर्जितम् ॥<br>
स्पर्शेन रहितं देवं रूपमात्रविवर्जितम् ॥ 91.15 ॥<br>
<br>
रूपेण रहितञ्चैव गन्धेन परिवर्जितम् ॥<br>
अनादि ब्रह्मरन्ध्रान्तमहं ब्रह्मास्मि केवलम् ॥ 91.16 ॥<br>
<br>
एवं ज्ञात्वा महादेवध्यानं कुर्य्याज्जितेन्द्रियः ॥<br>
ध्यानं यः कुरुते ह्येवं स भवेद्बह्म मानवः ॥ 91.17 ॥<br>
<br>
इति ध्यानं समाख्यातमश्विरस्य मया तव ॥<br>
अधुना कथयाम्यन्यत्किन्तद्ब्रूहि वृषध्वज ॥ 91.18 ॥<br>
<br>
इति श्रीगारुडे महापुराणे प्रथमांशाख्ये आचारकाण्डे हरिध्यानं नामैकनवतितमोऽध्यायः ॥ 91 ॥<br>
