<span style="font-size: 14pt; line-height: 200%"><br>
श्रीगरुडमहापुराणम् ११६<br>
ब्रह्मोवाच  ।<br>
व्रतानि व्यास वक्ष्यामि हरिर्यैः सर्वदो भवेत् ।<br>
सर्वमासर्क्षतिथिषु वारेषु हरिरर्चितः  ॥ १,११६.१ ॥<br>
एकभक्तेन नक्तेन उपवासफलादिना  ।<br>
ददाति धनधान्यादि पुत्रराज्यजयादिकम्  ॥ १,११६.२ ॥<br>
वैश्वानरः प्रतिपदि कुबेरः पूजितोऽर्थदः  ।<br>
उपोष्य ब्रह्मा प्रतिपद्यर्चितः श्रीस्तथाश्विनी  ॥ १,११६.३ ॥<br>
द्वितीयायां यमो लक्ष्मीनारायण इहार्थदः  ।<br>
तृतीयायां त्रिदेवाश्च गौरीविघ्नेशशङ्कराः  ॥ १,११६.४ ॥<br>
चतुर्थ्यां च चतुर्व्यूहः पञ्चम्यामर्चितो हरिः  ।<br>
कार्तिकेयो रविः षष्ठ्यां सप्तम्यां भास्करोऽर्थदः  ॥ १,११६.५ ॥<br>
दुर्गाष्टम्यां नवम्यां च मातरोऽथ दिशोऽर्थदाः  ।<br>
दशम्यां च यमश्चन्द्र एकादश्यामृषीन्यजेत् ॥ १,११६.६ ॥<br>
द्वादश्यां च हरिः कामस्त्रयोदश्यां महेश्वरः  ।<br>
चतुर्दश्यां पञ्चदश्यां ब्रह्मा च पितरोऽर्थदाः  ॥ १,११६.७ ॥<br>
अमावास्यां पूजनीया वारा वै भास्करादयः  ।<br>
नक्षत्राणि च योगाश्च पूजिताः सर्वदायकाः  ॥ १,११६.८ ॥<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे तिथ्यादिव्रतवर्णनं नाम षोडशोत्तरशततमोऽध्यायः<br>
</span>
