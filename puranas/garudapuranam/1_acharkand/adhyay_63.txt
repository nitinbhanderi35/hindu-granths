<span style="font-size: 14pt; line-height: 200%"><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥हरिरुवाच ॥<br>
नरस्त्रीलक्षणं वक्ष्ये संक्षपाच्छृणु शङ्कर ॥<br>
अस्वेदिनौ मृदुतलौ कमलोदरसन्निभौ ॥ 63.1 ॥<br>
<br>
श्लिष्टाङ्गुली ताम्रनखौ सुगुल्फौ शिरयोज्झितौ ॥<br>
कूर्मोन्नतौ च चरणौ स्यातां नृपवरस्य हि ॥ 63.2 ॥<br>
<br>
विरूक्षपाण्डुरनखौ वक्रौ चैव शिरानतौ ॥<br>
सूर्पाकारौ च चरणौ संशुष्कौ विरलाङ्गुली ॥ 63.3 ॥<br>
<br>
दुः खदारिद्यदौ स्याता नात्र कार्य्यां विचारणा ॥<br>
अल्परोमयुता श्रेष्ठा जङ्घा हस्तिकरोपमा ॥ 63.4 ॥<br>
<br>
रोमैकैकं कूपके स्याद्भूपानां तु महात्मनाम् ॥<br>
द्वेद्वे रोम्णी पण्डितानां श्रोत्रियाणां तथैव च ॥ 63.5 ॥<br>
<br>
रोमत्रयं दरिद्राणां रोगी निर्मांसजानुकः ॥<br>
अल्पलिङ्गी च धनवान्स्याच्च पुत्रादिवर्जितः ॥ 63.6 ॥<br>
<br>
स्थूललिङ्गो दरिद्रः स्यादुख्येकवृष्णी भवेत् ॥<br>
विषमेस्त्रीचञ्चलो वै नृपः स्याद्वृषणे समे ॥ 63.7 ॥<br>
<br>
प्रलम्बवृषणोऽल्पायुर्निर्द्रव्यः कुमणिर्भवेत् ॥<br>
पाण्डुरैर्मलिनैश्चैव मणिभिश्च सुखी नरः ॥ 63.8 ॥<br>
<br>
निः स्वाः सशब्दमूत्राः स्युर्नृपा निश्शब्दधारया ॥<br>
भोगाढ्याः समजठरा निः स्वाः स्युर्घटसन्निभाः ॥ 63.9 ॥<br>
<br>
सर्पोदरा दरिद्राः स्यू रेखाभिस्चायुरुच्यते ॥<br>
ललाटे यस्य दृश्यन्ते तिस्त्रो रेखाः समाहिताः ॥ 63.10 ॥<br>
<br>
सुखी पुत्रसमायुक्तः स षष्टिं जीवते नरः ॥<br>
चत्वारिंशच्च वर्षाणि द्विरेखादर्शनान्नरः ॥ 63.11 ॥<br>
<br>
विंशत्यब्दं त्वेकरेखा आकर्णान्ताः शतायुषः ॥ 63.12 ॥<br>
<br>
सप्तत्यायुर्द्विरेखा तु षष्ट्यायुस्तिसृभिर्भवेत् ॥<br>
व्यक्ताव्यक्ताभी रेखाभिर्विंशत्यायुर्भवेन्नरः ॥ 63.13 ॥<br>
<br>
चत्वारिंशच्च वर्षाणि हीनरेखस्तु जीवति ॥<br>
भिन्नाभिश्चैव रेखाभिरपमृत्युर्नरस्य हि ॥ 63.14 ॥<br>
<br>
त्रिशूलं पट्टिशं वापि ललाटे यस्य दृश्यते ॥<br>
धनपुत्र समायुक्तः स जीवेच्छरदः शतम् ॥ 63.15 ॥<br>
<br>
तर्जन्या मध्यमाङ्गुल्या आयूरेखा तु मध्यतः ॥<br>
संप्राप्ता या भवेद्रुद्र&nbsp;! स जीवेच्छरदः शतम् ॥ 63.16 ॥<br>
<br>
प्रथमा ज्ञानरेखा तु ह्यंगुष्ठादनुवर्त्तते ॥<br>
मध्यमामूलगा रेखा आयूरेखा अतः परम् ॥ 63.17 ॥<br>
<br>
कनिष्ठिकां समाश्रित्य आयूरेखा समाविशेत् ॥<br>
अच्छिन्ना वा विभक्ता वा स जीवेच्छरदः शतम् ॥ 63.18 ॥<br>
<br>
यस्य पाणितले रेखा आयुस्तस्य प्रकाशयेत् ॥<br>
शतवर्षाणि जीवेच्च भोगी रुद्र&nbsp;! न संशयः ॥ 63.19 ॥<br>
<br>
कनिष्ठिकां समाश्रित्य मध्यमायामुपागता ॥<br>
षष्ठिवर्षायुषं कुर्य्यादायूरेखा तु मानवम् ॥ 63.20 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ज्योतिः शास्त्रे सामुद्रिके पुँल्लक्षणनिरूपणं नाम त्रिषष्टितमोऽध्यायः ॥ 63 ॥<br>
<br>
</span>
