श्रीगरुडमहापुराणम् १०८<br>
सूत उवाच  ।<br>
नीतिसारं प्रवक्ष्यामि अर्थशास्त्रादिसंश्रितम्  ।<br>
राजादिभ्यो हितं पुण्यमायुः स्वर्गादिदायकम्  ॥ १,१०८.१ ॥<br><br>
सद्भिः सङ्गं प्रकुर्वीत सिद्धिकामः सदा नरः  ।<br>
नासद्भिरिहलोकाय परलोकाय वा हितम्  ॥ १,१०८.२ ॥<br><br>
वर्जयेत्क्षुद्रसंवादमदुष्टस्य तु दर्शनम्  ।<br>
विरोधं सह मित्रेण संप्रीतिं शत्रुसेविना  ॥ १,१०८.३ ॥<br><br>
मूर्खशिष्योपदेशेन दुष्टस्त्रीभरणेन च  ।<br>
दुष्टानां संप्रयोगेण पण्डितोऽप्यवसीदति  ॥ १,१०८.४ ॥<br><br>
ब्राह्मणं बालिशं क्षत्त्रमयोद्धारं विशं जडम्  ।<br>
शूद्रमक्षरसंयुक्तं दूरतः परिवर्जयेत् ॥ १,१०८.५ ॥<br><br>
कालेन रिपुणासन्धिः काले मित्रेण विग्रहः  ।<br>
कार्यकारणमाश्रित्य कालं क्षिपति पण्डितः  ॥ १,१०८.६ ॥<br><br>
कालः पचति भूतानि कालः संहरते प्रजाः  ।<br>
कालः सुप्तेषु जागर्ति कालो हि दुरतिक्रमः  ॥ १,१०८.७ ॥<br><br>
कालेषु हरते वीर्यं काले गर्भे च वर्तते  ।<br>
कालो जनयते सृष्टिं पुनः कालोऽपि संहरेत् ॥ १,१०८.८ ॥<br><br>
कालः सूक्ष्मगतिर्नित्यं द्विविधश्चेह भाव्यते  ।<br>
स्थूलसंग्रहचारेण सूक्ष्मचारान्तरेण च  ॥ १,१०८.९ ॥<br><br>
नीतिसारं सुरेन्द्राय इममूच बृहस्पतिः  ।<br>
सर्वज्ञो येन चेन्द्रोऽभूद्दैत्यान्हत्वाप्नुयाद्दिवम्  ॥ १,१०८.१० ॥<br><br>
राजर्षिब्राह्मणैः कार्यं देवविप्रादिपूजनम्  ।<br>
अश्वमेधेन यष्टब्यं महापातकनाशनम्  ॥ १,१०८.११ ॥<br><br>
उत्तमैः सह साङ्गत्यं पण्डितैः सह सत्कथाम्  ।<br>
अलुब्धैः सह मित्रत्वं कुर्वाणो नावसीदति  ॥ १,१०८.१२ ॥<br><br>
परीवादं परार्थं च परिहासं परस्त्रियम्  ।<br>
परवेश्मनि वासं च न कुर्वीत कदाचन  ॥ १,१०८.१३ ॥<br><br>
परोऽपि हितवाबन्धुर्बन्धुरप्यहितः परः  ।<br>
अहितो देहजो व्याधिर्हितमारण्यमौषधम्  ॥ १,१०८.१४ ॥<br><br>
स बन्धुर्यो हिते युक्तः स पिता यस्तु पोषकः  ।<br>
तन्मित्रं यत्र विश्वासः स देशो यत्र जीव्यते  ॥ १,१०८.१५ ॥<br><br>
स भृत्यो यो विधेयस्तु तद्बीजं यत्प्ररोहति  ।<br>
सा भार्या या प्रियं ब्रूते स पुत्रो यस्तु जीवति  ॥ १,१०८.१६ ॥<br><br>
स जीवति गुणा यस्य धर्मो यस्य स जीवति  ।<br>
गुणधर्मविहीनो यो निष्फल तस्य जीवनम्  ॥ १,१०८.१७ ॥<br><br>
सा भार्या या गृहे दक्षा सा भार्याया प्रियंवदा  ।<br>
सा भार्या या पतिप्राणा सा भार्या या पतिव्रता  ॥ १,१०८.१८ ॥<br><br>
नित्य स्नाता सुगन्धा च नित्यं च प्रियवादिनी  ।<br>
अल्पभुक्ताल्पभाषी च सततं मङ्गलैर्युता  ॥ १,१०८.१९ ॥<br><br>
सततं धर्मबहुला सततं च पतिप्रिया  ।<br>
सततं प्रियवक्री च सततं त्वृतुकामिनी  ॥ १,१०८.२० ॥<br><br>
एतदादिक्रियायुक्ता सर्वसौ भाग्यवर्धिनी  ।<br>
यस्येदृशी भवेद्भाय्या स देवेन्द्रोन मानुषः  ॥ १,१०८.२१ ॥<br><br>
यस्य भार्या विरूपाक्षी कश्मला कलहप्रिया  ।<br>
उत्तरोत्तरवादा स्या सा जरा न जरा जरा  ॥ १,१०८.२२ ॥<br><br>
यस्य भार्या श्रितान्यञ्च परवेश्माभिकाङ्क्षिणी  ।<br>
कुक्रिया त्यक्तलज्जा च सा जरा न जरा जरा  ॥ १,१०८.२३ ॥<br><br>
यस्य भार्या गुणज्ञा च भर्तारमनुगामिनी  ।<br>
अल्पाल्पेन तु सन्तुष्टा सा प्रिया न प्रिया प्रिया  ॥ १,१०८.२४ ॥<br><br>
दुष्टा भार्या शठं मित्रं भृत्यश्चोत्तरदायकः  ।<br>
ससर्पे च गृहे वासोमृत्युरेव न संशयः  ॥ १,१०८.२५ ॥<br><br>
त्यज दुर्जनसंसर्गं भज साधुसमागमम्  ।<br>
कुरु पुण्यमहोरात्र स्मर नित्यमनित्यताम्  ॥ १,१०८.२६ ॥<br><br>
व्यालीकण्ठप्रदेशाह्यपि च फणभृद्भाषणा या च रौद्री या कृष्णा व्याकुलागी रुधिरनयनसंव्याकुला व्याघ्रकल्पा  ।<br>
क्रोधे यैवोग्रवक्त्रा स्फुरदनलशिखा काकजिह्वा कराला सेव्या न स्त्री विदग्धा परपुरगमना भ्रान्तचित्ता विराक्त  ॥ १,१०८.२७ ॥<br><br>
सक्तिः सुतोके सुकृतं कृतघ्ने शतिं च वह्नौ (सीतापहौ ह्यतपयैव)?हैमे  ।<br>
उत्पद्यते दैववशात्कदाचिद्वेश्यासु रागो न भवेत्कदाचित् ॥ १,१०८.२८ ॥<br><br>
भुजङ्गमे वेश्मनि दृष्टिदृष्टे व्याधौ चिकित्साविनिवर्तिते च  ।<br>
देहे च बाल्यादिवयोऽन्विते च काला वृतोऽसौ लभते धृतिं कः  ॥ १,१०८.२९ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे बृहस्पतिप्रोक्तनीतिसारनिरूपणं नामाष्टोत्तरशततमोऽध्यायः
