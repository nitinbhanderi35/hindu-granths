<span style="font-size: 14pt; line-height: 200%"><br>
<b>।।हरिरुवाच ।।</b><br>
समये (या) दीक्षितः शिष्यो बद्धनेत्रस्तु वाससा ।।<br>
अष्टाहुतिशतं तस्य मूलमन्त्रेण होमयेत् ।। 9.1 ।।<br>
द्विगुणं पुत्रके होमं त्रिगुणं साधके मतम् ।।<br>
निर्वाणदेशिके रुद्र&nbsp;! चतुर्गुणमुदाहृतम् ।। 9.2 ।।<br>
गुरुविष्णुद्विजस्त्रीणां हन्ता बध्यस्त्व(श्च)दीक्षितैः ।।<br>
अथ दीक्षां प्रवक्ष्यामि धर्माधर्मक्षयङ्करीम् ।। 9.3 ।।<br>
उपवेश्य बहिः शिष्यान्धारणं तेषु कारयेत् ।।<br>
वायव्या कलया रुद्र शोष्यमाणान्विचिंतयेत् ।। 9.4 ।।<br>
आग्नेय्या दह्यमानांश्च प्लावितानम्भसा पुनः ।।<br>
तेजस्तेजसि तं जीवमेकीकृत्य समाक्षिपेत् ।। 9.5 ।।<br>
प्रणवं चिन्तयेव्द्योम्नि शरीरेऽन्यत्तु कारणम् ।।<br>
एकैकं यो जयेत्तत्र क्षेत्रज्ञं देहकारणात् ।। 9.6 ।।<br>
उत्पाद्य योजयेत्पश्चादेकैकं वृषभध्वज ।।<br>
मण्डलादिष्वशक्तस्तु कल्पयित्वाऽर्चयेद्धरिम् ।। 9.7 ।।<br>
चतुर्द्वारं भवेत्तच्च ब्रह्मतीर्थादनुक्रमात् ।।<br>
हस्तं पद्मं समाख्यातं पत्राण्यङ्गुलयः स्मृताः ।। 9.8 ।।<br>
कर्णिकातलहस्तन्तु नखान्यस्य तु केशराः ।।<br>
तत्रार्चयेद्धरिं ध्यात्वा सूर्य्येन्द्वग्नयन्तरेव च ।। 9.9 ।।<br>
तं हस्तं पातयेन्मूर्ध्नि शिष्यस्य तु समाहितः ।।<br>
हस्ते विष्णुः स्थितो यस्माद्विष्णुहस्तस्ततस्त्वयम् ।।<br>
नश्यन्ति स्पर्शनात्तस्य पातकान्यखिलानि च ।। 9.10 ।।<br>
गुरुः शिष्यं समभ्यर्च्य नेत्रे बद्धे तु वाससा ।।<br>
देवस्य प्रमुखं कृत्वा पुष्पमेवार्पयेत्ततः ।।<br>
पुष्पं निपतितं यत्र मूर्ध्नो देवस्य शार्ङ्गिणः ।। 9.11 ।।<br>
तन्नाम कारयेत्तस्य स्त्रीणां नामांकितं स्वयम् ।।<br>
शूद्राणां दाससंयुक्तं कारयेत्तु विचक्षणः ।। 9.12 ।।<br>
<br>
।।इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुदीक्षानिo नाम नवमोऽध्यायः ।। 9 ।।<br>
</span>
