&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥याज्ञवल्क्य उवाच ॥<br>
द्रव्यशुद्धिंप्रवक्ष्यामि तन्निबोधत सत्तमाः ॥<br>
सौवर्णराजताब्जानां शङ्खरज्ज्वादिचर्मणाम् ॥ 97.1 ॥<br>
<br>
पात्राणां चासनानां च वारिणा शुद्धिरिष्यते ॥<br>
उष्णवाभः स्रुक्स्रुवयोर्धान्यादेः प्रोक्षणेन च ॥ 97.2 ॥<br>
<br>
तक्षणाद्दारुश्रृङ्गादेर्यज्ञपात्रस्य मार्जनात् ॥<br>
सोष्णैरुदकगोमूत्रैः शुध्यत्याविककौशिकम् ॥ 97.3 ॥<br>
<br>
भैक्ष्यं योषिन्मुखं पश्यन्पुनः पाकान्महीमयम् ॥<br>
गोघ्नातेऽन्ने तथा केशमक्षिकाकीटदूषिते ॥ 97.4 ॥<br>
<br>
भस्मक्षेपाद्विशुद्धिः स्याद्भूशुद्धिर्माजनादिना ॥ <br>
त्रपुसीसकताम्राणां क्षाराम्लोदकवारिभिः ॥ 97.5 ॥<br>
<br>
भस्माद्भिर्लोहकांस्यानामज्ञातं च सदा शुचि ॥<br>
अमेध्याक्तस्य मृत्तोयैर्गन्धलेपापकर्षणात् ॥ 97.6 ॥<br>
<br>
शुचि गोतृप्तिदं तोयं प्रकृतिस्थं महीगतम् ॥<br>
तथा मांसं श्वचाण्डालक्रव्यादादिनिपातितम् ॥ 97.7 ॥<br>
<br>
रश्मिरग्नी रजश्छाया गौरश्वो वसुधानिलाः ॥<br>
अश्वाजविप्रुषो मेध्या स्तथाचमनबिन्दवः ॥ 97.8 ॥<br>
<br>
स्नात्वा पीत्वा क्षुते सुप्ते भुक्त्वा रथ्याप्रसर्पणे ॥<br>
आचान्तः पुनराचामेद्वासोऽन्यत्परिधाय च ॥ 97.9 ॥<br>
<br>
क्षुते निष्ठीविते स्वापे परिधानेऽश्रुपातने ॥<br>
पञ्चस्वेतेषु नाचामेद्दक्षिणं श्रवणं स्पृशेत् ॥<br>
तिष्ठन्त्यग्न्यादयो देवा विप्रकर्णे तु दक्षिणे ॥ 97.10 ॥<br>
<br>
इति श्रागारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्तद्रव्यशुद्धिनिरूपणं नाम सप्तनवतितमोऽध्यायः ॥ 97 ॥<br>
