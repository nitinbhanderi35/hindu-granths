श्रीगरुडमहापुराणम् २३२<br>
सूत उवाच  ।<br>
कुलामृतं प्रवक्ष्यामि स्तोत्रं यत्तु हरोऽब्रवीत् ।<br>
पृष्टः श्रीनारदेनैव नारदाय तथा शृणु  ॥ १,२३२.१ ॥<br><br>
नारद उवाच  ।<br>
यः संकारे सदा द्वन्द्वैः कामक्रोधैः शुभाशुभैः  ।<br>
शब्दादिविषयैर्बद्धः पीड्यमानः स दुर्मतिः  ॥ १,२३२.२ ॥<br><br>
क्षणं विमुच्यते जन्तुर्मृत्युसंसारसागरात् ।<br>
भगवञ्छ्रोतुमिच्छामि त्वत्तो हि त्रिपुरान्तक  ॥ १,२३२.३ ॥<br><br>
तस्य तद्वचनं श्रुत्वा नारदस्य त्रिलोचनः  ।<br>
उवाच तमृषिं शम्भुः प्रसन्नवदनो हरः  ॥ १,२३२.४ ॥<br><br>
महेश्वर उवाच  ।<br>
ज्ञानामृतं परं गुह्यं रहस्यमृषिसत्तम  ।<br>
वक्ष्यामि शृणु दुः खघ्नं भवबन्धभयामहम्  ॥ १,२३२.५ ॥<br><br>
तृणादि चतुरास्यान्तं भूतग्रामं चतुर्विधम्  ।<br>
चराचरं जगत्सर्वं प्रसुप्तं यस्य मायया  ॥ १,२३२.६ ॥<br><br>
तस्य विष्णो प्रिसादेन यदि कश्चित्प्रबुध्यते  ।<br>
स निस्तरति संसारं देवानामपि दुस्तरम्  ॥ १,२३२.७ ॥<br><br>
भोगैश्वर्यमदोन्मत्तस्ततत्त्वज्ञानपराङ्मुखः  ।<br>
पुत्रदारकुटुम्बेषु मत्ताः सीदन्तिजन्तवः  ॥ १,२३२.८ ॥<br><br>
सर्व एकार्णवे मग्ना जीर्णा वनगजा इव  ।<br>
यस्त्वाननं निबध्नाति दुर्मतिः कोशकारवत् ॥ १,२३२.९ ॥<br><br>
तस्य मुक्तिं न पश्यामि जन्मकोटिशतैरपि  ।<br>
तस्मान्नारद सर्वेषां देवानां देवमव्ययम्  ।<br>
आराधयेत्सदा सम्यगध्यायेद्विष्णुं मुदान्वितः  ॥ १,२३२.१० ॥<br><br>
यस्तु विश्वमनाद्यन्तमजमात्मनि संस्थितम्  ।<br>
सर्वज्ञमचलं विष्णुं सदा ध्यायेत्समुच्यते  ॥ १,२३२.११ ॥<br><br>
देवं गर्भोचितं विष्णुं सदा ध्यायन्विमुच्यते  ।<br>
अशिरीरं विधातारं सर्वज्ञानमनोरतिम्  ।<br>
अचलं सर्वगं विष्णुं सदा ध्यायन्विमुच्यते  ॥ १,२३२.१२ ॥<br><br>
निर्विकल्पं निराभासं निष्प्रपञ्चं निरामयम्  ।<br>
वासुदेवं गुरुं विष्णुं सदा ध्यायन्विमुच्यते  ॥ १,२३२.१३ ॥<br><br>
सर्वात्मकञ्च वै यावदात्मचैतन्यरूपकम्  ।<br>
शुभमेकाक्षरं विष्णुं सदा ध्यायन्विमुच्यते  ॥ १,२३२.१४ ॥<br><br>
वाक्यातीतं त्रिकालज्ञं विश्वेशं लोकसाक्षिणम्  ।<br>
सर्वस्मादुत्तमं विष्णुं सदा ध्यायन्विमुच्यते  ॥ १,२३२.१५ ॥<br><br>
ब्रह्मादिदेवगन्धर्वैर्मुनिभिः सिद्धचारणैः  ।<br>
योगिभिः सेवितं विष्णुं सदा ध्यायन्विमुच्यते  ॥ १,२३२.१६ ॥<br><br>
संसारबन्धनामुक्तिमिच्छंल्लोको ह्यशेषतः  ।<br>
स्तुत्वैवं वरदं विष्णुं सदा ध्यायन्विमुच्यते  ॥ १,२३२.१७ ॥<br><br>
संसारबन्धनात्कोऽपि मुक्तिमिच्छन्समाहितः  ।<br>
अनन्तमव्ययं देवं विष्णं विश्वप्रतिष्ठितम्  ।<br>
विश्वेश्वरमजं विष्णुं संदा ध्यायन्विमुच्यते  ॥ १,२३२.१८ ॥<br><br>
सूत उवाच  ।<br>
नारदेन पुरा पृष्ट एवं स वृषभध्वजः  ।<br>
येत्तेन तस्मै व्याख्यातं तन्मया कथितं तव  ॥ १,२३२.१९ ॥<br><br>
तमेव सततन्ध्यायन्निर्व्ययं ब्रह्म निष्कलम्  ।<br>
अवाप्स्यसि ध्रुवं तात&nbsp;! शाश्वतं पदमव्ययम्  ॥ १,२३२.२० ॥<br><br>
अश्वमेधसहस्राणि वाजपेयशतानि च  ।<br>
क्षणमेकाग्रचित्तस्य कलां नार्हन्ति षोडशीम्  ॥ १,२३२.२१ ॥<br><br>
श्रुत्वा सुरऋषिर्विष्णोः प्राधान्यमिदमीश्वरात् ।<br>
स विष्णुं सम्यगाराध्य सिद्धः पदमवाप्तवान्  ॥ १,२३२.२२ ॥<br><br>
यः पठेच्छृणुयाद्वा पि नित्यमेव स्तवोत्तमम्  ।<br>
कोटिजन्मकृतं पापमपि तस्य प्रणश्यति  ॥ १,२३२.२३ ॥<br><br>
विष्णोः स्तवमिदं दिव्यं महादेवेन कीर्तितम्  ।<br>
प्रयत्नाद्यः पठेन्नित्य ममृतत्वं स गच्छति  ॥ १,२३२.२४ ॥<br><br>
इति श्रीगारुडे महापुराणे कुलामृतस्तोत्रं नाम द्वात्रिंशदुत्तरद्विशततमोऽध्यायः
