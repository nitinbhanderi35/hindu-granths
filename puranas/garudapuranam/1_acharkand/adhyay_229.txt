श्रीगरुडमहापुराणम् २२९<br>
सूत उवाच  ।<br>
अशेषलोकनाथस्य सारमाराधनं हरेः  ।<br>
दद्यातु पुरुषसूक्तेण यः पुष्पाण्यप एव च  ॥ १,२२९.१ ॥<br><br>
अर्चितं स्याज्जगदिदं तेन सर्वं चराचरम्  ।<br>
यो न पूजयते विष्णुं तं विद्याद्ब्रह्मघातकम्  ॥ १,२२९.२ ॥<br><br>
यतः प्रवृत्तिर्भूतानां येन सर्वमिदं ततम्  ।<br>
तं यो न ध्यायते विष्णुं स विष्ठायां क्रिमिर्भवेत् ॥ १,२२९.३ ॥<br><br>
नरके पच्यमानस्तु यमेन परिभाषितः  ।<br>
किन्त्वया नार्चितो देवः केशवः क्लेशनाशनः  ॥ १,२२९.४ ॥<br><br>
उदकेनाप्यभावेन द्रव्याणामर्चितः प्रभुः  ।<br>
यो ददाति स्वकं लोकं स त्वया किं न चार्चितः  ॥ १,२२९.५ ॥<br><br>
न तत्करोति सा माता न पिता नापि बान्धवः  ।<br>
यत्करोति हृषीकेशः सन्तुष्टः श्रद्धयार्चितः  ॥ १,२२९.६ ॥<br><br>
वर्णाश्रमाचारवता पुरुषेण परः पुमान्  ।<br>
विष्णुराराध्यते पन्था नान्यस्तत्तोषकारकः  ॥ १,२२९.७ ॥<br><br>
न दानैर्विविधैर्दत्तैर्न पुष्पैर्नानुलेपनैः  ।<br>
तोषमेति महात्मासौ यथा भक्त्या जनार्दनः  ॥ १,२२९.८ ॥<br><br>
सम्पदैश्वर्यमाहात्म्यैः सन्तत्या न च कर्मणा  ।<br>
विमुक्तैश्चैकता लभ्या मूलमाराधनं हरेः  ॥ १,२२९.९ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुपूजानिरूपणं नामैकोनत्रिशदुत्तरद्विशततमोऽध्यायः
