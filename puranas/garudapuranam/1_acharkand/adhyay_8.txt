<b>।।हरिरुवाच ।।</b><br>
भूमिष्ठे मण्डपे स्नात्वा मण्डले विष्णुमर्चयेत् ।।<br>
पञ्चरंगिकचूर्णेन वज्रनाभं तु मण्डलम् ।। 8.1 ।।<br>
<br>
षोडशैः कोष्ठकैस्तत्र सम्मितं रुद्र&nbsp;? कारयेत् ।।<br>
चतुर्थपंचकोणेषु सूत्रपातं तु कारयेत् ।। 8.2 ।।<br>
<br>
कोणसूत्रादुभयतः कोणा ये तत्र संस्थिताः ।।<br>
तेषु चैव प्रकुर्वीत सूत्रपातं विचक्षणः ।। 8.3 ।।<br>
<br>
तदनन्तरकोणेषु एवमेव हि कारयेत् ।।<br>
प्रथमा नाभिरुद्दिष्टा मध्ये रेखाप्रसंगमे ।। 8.4 ।।<br>
<br>
अन्तरेषु च सर्वेषु अष्टौ चैव तुनाभयः ।।<br>
पूर्वमध्यमनाभिभ्यामथं सूत्रं तु भ्रामयेत् ।। 8.5 ।।<br>
<br>
अन्तरा स द्विजश्रेष्ठः पादोनं भ्रामयेद्धर&nbsp;!।।<br>
अनेन नाभिसूत्रस्य कर्णिकां भ्रामयेच्छिव&nbsp;! ।। 8.6 ।।<br>
<br>
कर्णिकाया द्विभागेन केसराणि विचक्षणः ।।<br>
तदग्रेण सदा विद्वान्दलान्येव समालिखेत् ।। 8.7 ।।<br>
<br>
सर्वेषु नाभिक्षेत्रषु मानेनानेन सुव्रत&nbsp;! ।।<br>
पद्मानि तानि कुर्वीत देशिकः पर मार्थवित् ।। 8.8 ।।<br>
<br>
आदिसूत्रविभागेन द्वाराणि परिकल्पयेत् ।।<br>
द्वारशोभां तथा तत्र तदर्द्धेन तु कल्पयेत् ।। 8.9 ।।<br>
<br>
कर्णिकां पीतवर्णेन सितरक्तादिकेसरैः ।।<br>
अन्तरं नीलवर्णेन दलानि असितेन च ।। 8.10 ।।<br>
<br>
कृष्णवर्णेन रजसा चतुरश्रं प्रपूरयेत् ।।<br>
द्वाराणि शुक्लवर्णेन रेखाः पंच च मण्डले ।। 8.11 ।।<br>
<br>
सिता रक्ता तथा पीता कृष्णा चैव यथाक्रमम् ।।<br>
कृत्वैव मण्डलञ्चादौ न्यासं कृत्वार्चयेद्धरिम् ।। 8.12 ।।<br>
<br>
हृन्मध्ये तु न्यसेद्विष्णुं कण्ठे सङ्कर्षणं तथा ।।<br>
प्रद्युम्नं शिरसिन्यस्य शिखायामनिरुद्धकम् ।। 8.13 ।।<br>
<br>
ब्रह्माणं सर्वगात्रेषु करयोः श्रीधरं तथा ।।<br>
अहं विष्णुरिति ध्यात्वा कर्णिकायां न्यसेद्धरिम् ।। 8.14 ।।<br>
<br>
न्यसेत्सङ्कर्षणं पूर्वे प्रद्युम्नं चैव दक्षिणे ।।<br>
अनिरुद्धं पश्चिमे च ब्रह्माणं चोत्तरे न्यसेत् ।। 8.15 ।।<br>
<br>
श्रीधरं रुद्रकोणेषु इन्द्रादीन्दिक्षु विन्यसेत् ।।<br>
ततोऽभ्यर्च्य च गन्धाद्यैः प्राप्नुयात्परमं पदम् ।। 8.16 ।।<br>
<br>
<br>
।।इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुपूजोपयोगिवज्रनाभमण्डलनिरूपणं नामाष्टमोऽध्यायः ।। 8 ।।
