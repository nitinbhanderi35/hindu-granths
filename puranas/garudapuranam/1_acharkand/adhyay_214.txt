श्रीगरुडमहापुराणम् २१४<br>
ब्रह्मोवाच  ।<br>
अथ स्नानविधिं वक्ष्ये स्नानमूला क्रिया यतः  ।<br>
मृद्गोमयतिलान्दर्भान्पुष्पाणि सुरभीणि च  ॥ १,२१४.१ ॥<br><br>
आहरेत्स्नानकाले च स्नानार्थो प्रयतः शुचिः  ।<br>
गन्धोदकान्तं विविक्ते (धं) स्थापयेत्तान्यथ क्षितौ  ॥ १,२१४.२ ॥<br><br>
त्रिधा कृत्वा मृदं तां तु गोमयं च विचक्षणः  ।<br>
अद्भिर्मृद्भिश्च चरणौ प्रक्षाल्याथ करौ तथा  ॥ १,२१४.३ ॥<br><br>
उपवीती बद्धशिखः सम्यगाचम्य वाग्यतः  ।<br>
उरुं राजेत्यृचा तोयमुपस्थाय प्रदक्षिणम्  ॥ १,२१४.४ ॥<br><br>
आवर्तयेत्तदुदकं ये ते शतमितित्र्यृचा  ॥ १,२१४.५ ॥<br><br>
ओं उरुं हि राजा वरुणश्चकार सूर्याय पन्थानमन्वेत वा  ।<br>
प्रतिधाता च वक्तारस्ताहृदयाविपश्चित् ।<br>
नमोऽग्न्यरुणाया भिष्टुतोवरुणस्य पाशः  ।<br>
वरुणाय नमः  ॥ १,२१४.६ ॥<br><br>
ओं ये ते शतं वरुणये सहस्रं यज्ञियाः पाशा वितता महान्तः  ।<br>
तेभिर्नो अद्य सवितोत विष्णुर्विश्वे मुञ्चन्तु मरुतः स्वर्काः स्वाहा  ।<br>
सुमित्रियान इत्यबञ्जलिमाकृत्योत्तरेण तोयं पश्चाद्विराज्य चैव विनिः क्षिपेत् ।<br>
ओं सुमित्रिया न आप ओषधयः सन्तु  ।<br>
दुर्मित्रियास्तस्मै सन्तु योऽस्मान्द्वेष्टि यञ्च वयं द्विष्मः  ॥ १,२१४.७ ॥<br><br>
पादौ कटिं चैव पूर्वं मृद्भिस्त्रिभिस्त्रिभिः  ।<br>
प्रक्षाल्य हस्ता वाचम्य नमस्कृत्य जलं ततः  ॥ १,२१४.८ ॥<br><br>
ओं इदं विष्णुर्विचक्रमे त्रेधा निधे पदं समूढमस्य पांसुरे  ।<br>
महाव्याहृतिभिः पश्चादाचामेत्प्रयतोऽपि सन्  ॥ १,२१४.९ ॥<br><br>
मार्जयेद्वै मृदाङ्गानि इदं विष्णुरिति त्वृचा  ।<br>
भास्कराभिमुखो मज्जेदापो अस्मानितित्यृचा  ॥ १,२१४.१० ॥<br><br>
ओं आपो अस्मान्मातरः शुन्धयन्तु घृतेन नो घृतष्वः पुनन्तु  ।<br>
विश्वं हि रिप्रं प्रवहन्ति देवीरुदिदाभ्यः शुचिरापूत एमि  ॥ १,२१४.११ ॥<br><br>
ततोऽवृघृष्य पात्राणि निमज्योन्मज्य वै शनैः  ।<br>
गोमयेन विलिप्याथ मानस्तोक इत्यृचा  ॥ १,२१४.१२ ॥<br><br>
ओं मानस्तोके तनये मा न आयुषि मा नो गोषु मा नो अश्वेषु रीरिषः  ।<br>
मा नो वीरान्रुद्रभामिनोऽबधीर्हविष्मन्तः सदमित्वा हवामहे  ॥ १,२१४.१३ ॥<br><br>
ततोऽभिषिञ्चेन्मन्त्रैस्तु वरुणैस्तु यथाक्रमम्  ।<br>
इमंमे वरुणे द्वाभ्यां त्वन्नः सत्वन्न इत्यपि  ॥ १,२१४.१४ ॥<br><br>
आपो त्वन्तुमसीति च मुञ्चन्त्ववभृतेति च  ।<br>
ओं इमंमे वरुण श्रुधीहवमद्या च मृडयत्वा मवस्युराचके  ॥ १,२१४.१५ ॥<br><br>
ओं तत्त्वयामि ब्रह्मणा वन्दमानस्तदाशास्ते यजमानो हविर्भिः  ।<br>
अहेडमानो वरुणेह बोध्युरुशं समान आयुः प्रमोषीः  ।<br>
ओं त्वन्नो अग्ने वरुणस्य विद्वान्देवस्य हेडो अवयासिसीष्ठाः  ।<br>
यजिष्ठो वह्नितमः शोशुचानो विश्वा द्वेषांसिप्रमुमुग्ध्यस्मत्स्वाहा  ।<br>
ओं स त्वन्नो अग्नेवमो भवती नेदिष्ठो अस्या उषसोव्युष्टौ  ।<br>
अवयक्ष्वनो वरुणं रराणो वीहिमृडीकं सुहवो न एधि  ।<br>
ओं आपो नौषधि हिंसार्धम्नो राजस्ततो वरुणो नोमुञ्चा यदाहरघ्न्या इति वरुणेति शपार्महे ततो वरुण नो मुञ्च  ।<br>
ओं उदुत्तमं वरुण पाशमस्मदवाधमं विमध्यमंश्रथाय  ।<br>
अथावयमादित्यव्रते तवानागसो अदितये स्याम  ।<br>
मुञ्चन्तुमामप्यथाद्वरुणस्य त्वत् ।<br>
अहो यमस्य पत्नीमानः सर्वस्मादेव किल्बिषात् ।<br>
अवभृथनिचं पुनर्विचेरुसि नित्यं प्रन्नः  ।<br>
अवदेवैर्देवकृता मनोयासि समवत्यै कृतं पुष्पाच्छा देवधीमल्पाही  ॥ १,२१४.१६ ॥<br><br>
अभिषिच्य तथात्मानं निमज्याचम्य वै पुनः  ।<br>
दर्भेण पाययेन्मन्त्रैरलिङ्गैः पावनैरिमैः  ॥ १,२१४.१७ ॥<br><br>
आपोहिष्ठेति तिसृभिरिदमापो हविष्मतीः  ।<br>
देवीराप इति द्वाभ्यां आपोदेवा इति त्र्यृचा  ॥ १,२१४.१८ ॥<br><br>
द्रुपदादिव इति च शन्नो देवीरपां रसः  ।<br>
आपो देवो पावमान्यः पुनन्त्वाद्या ऋचो नव  ॥ १,२१४.१९ ॥<br><br>
चित्पतिर्मेति च शनैः प्लाव्यात्मनं समाहितः  ।<br>
हिरण्यवर्णा इति च पावमान्यस्तथा पराः  ॥ १,२१४.२० ॥<br><br>
तरत्सामा शुद्धवत्यः पवित्राणि च शक्तितः  ।<br>
वारुण्या बहवः पुण्याः शक्तितः संप्रयोजयेत् ॥ १,२१४.२१ ॥<br><br>
ओं कारेण व्याहृतिभिर्गायत्र्या च समन्वितः  ।<br>
आदावन्ते च कुर्वीत अभिषेकं यथाक्रमम्  ॥ १,२१४.२२ ॥<br><br>
जलमध्यस्थितस्यैव मार्जनं तु विधीयते  ।<br>
अन्तर्जले जपेन्मन्त्रं त्रिः कृत्वा चाघमर्षणम्  ॥ १,२१४.२३ ॥<br><br>
द्रुपदाद्यास्त्रिरावर्तेदयं गौरिति च त्र्यृचम्  ।<br>
अन्यांश्चैव तु मन्त्रान्वा स्मृतिदृष्टान्समाहितः  ॥ १,२१४.२४ ॥<br><br>
सव्याहृतिं सप्रणवां गायत्रीं वा जपेद्बुधः आवर्तयेद्वा प्रणवं स्मरेद्वा विष्णमव्ययम्  ॥ १,२१४.२५ ॥<br><br>
विष्णोरायतनं त्वापः स एवाप्पतिरुच्यते  ।<br>
तस्यैवं तनवस्त्वेतास्तस्मात्तं ह्यप्सु संस्मरेत् ॥ १,२१४.२६ ॥<br><br>
तद्विष्णोरिति मन्त्रेण निमज्याप्सु पुनः पुनः  ।<br>
गायत्त्री वैष्णवी ह्येषा विष्णोः संस्मरणाय वै  ॥ १,२१४.२७ ॥<br><br>
ओं इदमापप्रवहता स्वं मलं क्षाललोहितम्  ।<br>
यथात्वहोत्रामृतं यच्च शोफे अभीषणम्  ॥ १,२१४.२८ ॥<br><br>
आपो मा तस्मादेनसः पावमानश्च मुञ्चतु इविष्मतो विमा आपोहविष्मानाविरासति  ।<br>
हविष्मान् देव असुरो हविष्मानस्तु सूर्यः  ।<br>
देवीरापो अपा पत्न्या यश्च ऊर्मिर्हविष्यः इन्द्रियवान्मादित्यन्तनः तं देवेभ्यो देवता दाभुशुक्रलेभ्यस्तेषां भागकर्षिवसिसमुद्रस्य दक्षिण्याग्रयासिमेनापोग्रर्भिरश्मतमोधोः  ।<br>
आपो देवी मधुमतीरगृह्णन्तु ह्यन्नती राजस्वतिलाः  ।<br>
याभिर्मित्रावरुणस्य सिञ्चयाभिरिन्द्रमनयत्यन्न वाती वद्रुपदां शन्नो देवी अपामसृग्द्वयसंसूर्ये सन्तं समाहितं अपांरसस्य यो रस्य यो गृह्णास्युत्तमम्  ।<br>
आपो देवीरुपसूर्य मधुमतीवयस्याय प्रजाभ्यः तासा मास्थानात्वर्जिहतामोषधयः सपिप्पलाः  ।<br>
पुनन्तु मा पितरः सौम्यासः पुनन्त्वनापि पिता सहसाः पवित्रेण गतायुषा  ।<br>
पुनन्तु मा पितामहाः पुनन्तु प्रपितामहाः  ।<br>
पवित्रेण गतायुषा विश्वमायुर्व्यश्रवैः  ।<br>
अग्न आयूंषि परसत्माचरोर्जमिषञ्च त्वचे वावस्वत्वच्छूनाम्  ।<br>
पुनन्तु मा देवजनाः पुनन्तु मनसा धियः  ।<br>
पुनन्तु विश्वा भूतानि जातवेदः&nbsp;! पुनीहि मा  ।<br>
पवित्रेण पुनीहि मा शुक्रेण देव दीद्यत् ।<br>
अग्ने क्रत्वा क्रतूंरनु  ।<br>
यत्ते पवित्रमर्चिष्यग्ने विततमन्तरा ब्रह्मा तेन पुनातु मा  ।<br>
पवमानः सुवर्जनः । पवित्रेण विचर्षणिः । यः पोता स पुनातु मा  ।<br>
उभाभ्यां देव सवितः । पवित्रेण सवेन च । इदं ब्रह्मपुनीमहे  ।<br>
वैश्वदेवीः पुनती देव्या गृभ्नास्यामिसावक्ष्यस्तान्नोवीत पूज्याः  ।<br>
तयामदन्तः सधमादेषु वयं स्याम पतयो रयीणाम्  ।<br>
चित्प तिर्मा पुनात्वच्छिद्रेण पवित्रेण सूर्यस्य रश्मिभिः  ।<br>
तस्य ते पवित्रपूतस्य यत्कामः  ।<br>
प्रणितच्छकेयं देवो वाक्पतिर्मा सविता त्वच्छिद्रेण पवित्रेण सूर्यस्य रश्मिभिः  ।<br>
तस्य ते पवित्रपते&nbsp;! पवित्रपूतस्य चत्कामः  ।<br>
पुनस्तच्छकेयं द्युपतिं अयं गौः पृश्रिरक्रमीसदशशतं मातरं पुनः पितरञ्च प्रयस्मः  ।<br>
देवो मा सविता पुनात्वच्छिद्रेण पवित्रेण सूर्यस्य रश्मिभिः  ।<br>
तस्य ते पवित्रपते पवित्रपूतस्य यत्कामः पुनातच्छकेयम्?  ।<br>
ओं तद्विष्णोः परमं पदं सदा पश्यन्ति सूरयः  ।<br>
दिवीव चक्षुराततम्  ॥ १,२१४.२९ ॥<br><br>
स्नात्वैवं वाससी धौते अच्छिन्ने परिधाय च  ।<br>
प्रक्षाल्य च मृदाद्भिश्च हस्तौ प्रक्षाल्य वै तदा  ॥ १,२१४.३० ॥<br><br>
आचान्ते पुनाराचामेन्मन्त्रेण स्नानभोजने  ।<br>
द्रुपदां च त्रिरावर्त्य तथा चैवाघमर्षणम्  ॥ १,२१४.३१ ॥<br><br>
आचम्याप्लाव्य चात्मानं त्रिराचम्यशनेरसून्  ।<br>
अथोपतिष्टेदादित्यं मूर्ध्नि पुष्पान्विताञ्जलिः  ॥ १,२१४.३२ ॥<br><br>
प्रक्षिप्योदकमद्धूय उदुत्यं चित्रमित्यपि  ।<br>
तच्चक्षुर्देव इति च हंसः शुचिषदित्यपि  ॥ १,२१४.३३ ॥<br><br>
एताञ्जपेदूर्ध्वबाहुः सूर्यमीक्ष्य समाहितः  ।<br>
गायत्त्रीं च तथा शक्त्या उपस्थाय दिवाकरम्  ॥ १,२१४.३४ ॥<br><br>
विभ्राडित्यनुवाकेन सूक्तेन पुरुषस्य च  ।<br>
शिवसङ्कल्पेन च तथा मण्डलब्राह्मणेन च  ॥ १,२१४.३५ ॥<br><br>
दिवाकीर्त्या तथा चान्यैः सौरैर्मन्त्रैश्च शक्तितः  ।<br>
जपयज्ञस्तु कर्तव्यः सर्वदेवप्रणीतकैः  ॥ १,२१४.३६ ॥<br><br>
अध्यात्मविद्यां विधिवज्जपेद्वा जपसिद्धये  ।<br>
सव्यं कृत्वा त्रिराचम्य श्रियं मेधां धृतिं क्षितिम्  ॥ १,२१४.३७ ॥<br><br>
वाचं वागीश्वरीं पुष्टिं तुष्टिञ्च परितर्पयेत् ।<br>
उमामरुन्धतीं चैव शचीं मातरमेव च  ॥ १,२१४.३८ ॥<br><br>
जयां च विजयां चैव सावित्रीं शान्तिमेव च  ।<br>
स्वाहां स्वधां धृतिं चैव तथैवादितिमुत्तमाम्  ॥ १,२१४.३९ ॥<br><br>
ऋषिपत्नीश्च कन्याश्च तर्पयेत्काम्यदेवताः  ।<br>
सर्वमङ्गलकामस्तु तर्पयेत्सर्वमङ्गलाम्  ॥ १,२१४.४० ॥<br><br>
आब्रह्मस्तम्बपर्यन्तं जगत्तृप्यत्विदं ब्रुवन्  ।<br>
क्षिपेदपोऽञ्जलींस्त्रींश्च कुर्वन्काङ्क्षेत तर्पणम्  ॥ १,२१४.४१ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे स्नानविधिविवरणं नाम चतुर्दशोत्तरद्विशततमोऽध्यायः
