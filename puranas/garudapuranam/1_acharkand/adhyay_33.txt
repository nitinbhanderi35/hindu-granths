<b>।।रुद्र उवाच ।।</b><br>
सुदर्शनस्य पूजां मे वद शङ्खगदाधर ।।<br>
ग्रहरोगादिकं सर्वं यत्कृत्वा नाशमेति वै ।। 33.1 ।।<br>
<br>
<b>हरिरुवाच ।।</b><br>
सुदर्शनस्य चक्रस्य श्रृणु पूजां वृषध्वज ।।<br>
स्नानमादौ प्रकुर्वीत पूजयेच्च हरिं तत ।। 33.2 ।।<br>
<br>
मूलमन्त्रेण वै न्यासं मूलमन्त्रं श्रृणुष्व च ।।<br>
सहस्रारं हुं फट् नमो मन्त्रः प्रणवपूर्वकः ।। 33.3 ।।<br>
<br>
कथितः सर्वदुष्टानां नाशको मन्त्रभेदकः ।।<br>
ध्यायेत्सुदर्शनं देवं हृदि पद्मेऽमले शुभे ।। 33.4 ।।<br>
<br>
शङ्कचक्रगदापद्मधरं सौम्यं किरीटिनम् ।।<br>
आवाह्य मण्डले देवं पूर्वोक्तविधिना हर ।। 33.5 ।।<br>
<br>
पूजयेद्गन्धपुष्पाद्यैरुपचारैर्महेश्वर ।।<br>
पूजयित्वा जपेन्मन्त्रं शतमष्टोत्तरं नरः ।। 33.6 ।।<br>
<br>
एवं यः कुरुते रुद्र&nbsp;! चक्रस्यार्चनमुत्तमम् ।।<br>
सर्वरोगविनिर्मुक्तो विष्णुलोकं समाप्नुयात् ।। 33.7 ।।<br>
<br>
एतत्स्तोत्रं जपेत्पश्चात्सर्वव्याधिविनाशनम् ।।<br>
नमः सुदर्शनायैव सहस्रादित्यवर्चसे ।। 33.8 ।।<br>
<br>
ज्वालामालाप्रदीप्ताय सहस्राराय चक्षुषे ।।<br>
सर्वदुष्टविनाशाय सर्वपातकमर्दिने ।। 33.9 ।।<br>
<br>
सुचक्राय विचक्राय सर्वमन्त्रविभेदिने ।।<br>
प्रसवित्रे जगद्धात्रे जगद्विध्वंसिने नमः ।। 33.10 ।।<br>
<br>
पालनार्थाय लोकानां दुष्टासुरविनाशिने ।।<br>
उग्राय चैव सौम्याय चण्डाय च नमोनमः ।। 33.11 ।।<br>
<br>
नमश्चक्षुः स्वरूपाय संसारभयभेदिने ।।<br>
मायापञ्जरभेत्रे च शिवाय च नमोनमः ।। 33.12 ।।<br>
<br>
ग्रहातिग्रहरूपाय ग्रहाणां पतये नमः ।।<br>
कालाय मृत्यवे चैव भीमाय च नमोनमः ।। 33.13 ।।<br>
<br>
भक्तानुग्रहदात्रे च भक्तगोप्त्रे नमोनमः ।।<br>
विष्णुरूपाय शान्ताय चायुधानां धराय च ।। 33.14 ।।<br>
<br>
विष्णुशस्त्राय चक्राय नमो भूयो नमोनमः ।।<br>
इति स्तोत्रं महापुण्यं चक्रस्य तव कीर्त्तितम् ।। 33.15 ।।<br>
<br>
यः पठेत्परया भक्त्या विष्णुलोकं स गच्छति ।।<br>
चक्रपूजाविधिं यश्च पठेद्रुद्र जितेन्द्रियः ।।<br>
स पापं भस्मसात्कृत्वा विष्णुलोकाय कल्पते ।। 33.16 ।।<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे सुदर्शनपूजाविधिर्नाम त्रयस्त्रिंशोऽध्यायः ।। 33 ।।
