<span style="font-size: 14pt; line-height: 200%">ब्रह्मोवाच  ।<br>
माघमासे शुक्लपक्षे सूर्यर्क्षेण युता पुरा  ।<br>
एकादशी तथा चैका भीमेन समुपोषिता  ॥ १,१२७.१ ॥<br>
आश्चर्य तु व्रतं कृत्वा पितॄणामनृणोऽभवत् ।<br>
भीमद्वादशी विख्याता प्राणिनां पुण्यवर्धिनी  ॥ १,१२७.२ ॥<br>
नक्षत्रेण विनाप्येषा ब्रह्महत्यादि नाशयेत् ।<br>
विनिहन्ति महापापं कुनृपो विषयं यथा  ॥ १,१२७.३ ॥<br>
कुपुत्त्रस्तु कुलं यद्वत्कुभार्या च पतिं यथा  ।<br>
अधर्मं च यथा धर्मः कुमन्त्री च यथा नृपम्  ॥ १,१२७.४ ॥<br>
अज्ञानेन यथा ज्ञानं शौचमाशौचकं यथा  ।<br>
अश्रद्धया यथा श्रद्धा सत्यञ्चैवानृतैर्यथा  ॥ १,१२७.५ ॥<br>
हिमं यथोष्णमाहन्यादनर्थं चार्थसंचयः  ।<br>
यथा प्रकीर्तनाद्दानं तपो वै विस्मयाद्यथा  ॥ १,१२७.६ ॥<br>
अशिक्षया यथा पुत्रो गावो दूरगतैर्यथा  ।<br>
क्रोधेन च यथा शान्तिर्यथा वित्तमवर्द्धनात् ॥ १,१२७.७ ॥<br>
ज्ञानेनैव यथा विद्या निष्कामेन यथा फलम्  ।<br>
तथैव पापनाशाय प्रोक्तेयं द्वादशी शुभा  ॥ १,१२७.८ ॥<br>
ब्रह्महत्या सुरापानं स्तेयं गुर्वङ्गनागमः  ।<br>
युगपत्तुप्रजातानि(?) न निहन्ति त्रिपुष्करम्  ॥ १,१२७.९ ॥<br>
न चापि नैमिषं क्षेत्रं कुरुक्षेत्रं प्रभासकम्  ।<br>
कालिन्दी यमुना गङ्गा न चैव न सरस्वती  ॥ १,१२७.१० ॥<br>
न चैव सर्वतीर्थानि एकादश्याः समानि हि  ।<br>
न दानं न जपो होमो न चान्यत्सुकृतं क्वचित् ॥ १,१२७.११ ॥<br>
एकतः पृथिवीदानमेकतो हरिवासरः  ।<br>
ततोऽप्येका महापुण्या इयमेकादशी वरा  ॥ १,१२७.१२ ॥<br>
अस्मिन्वराहपुरुषं कृत्वा देवं तु हाटकम्  ।<br>
घटोपरि नवे पात्रे कृत्वा वै ताम्रभाजने  ॥ १,१२७.१३ ॥<br>
सर्वबीजभृते विप्राः सितवस्त्रावगुण्ठिते  ।<br>
सहिरण्यप्रदीपाद्यैः कृत्वा पूजां प्रयत्ननः  ॥ १,१२७.१४ ॥<br>
वराहाय नमः पादौ क्रोडाकृतये नमः कटिम्  ।<br>
नाभिं गंभीरघोषाा उरः श्रीवत्सधारिणे  ॥ १,१२७.१५ ॥<br>
बाहुं सहस्रशिरसे ग्रीवां सर्वेश्वराय च  ।<br>
मुखं सर्वात्मने पूज्यं ललाटं प्रभवाय च  ॥ १,१२७.१६ ॥<br>
केशाः शतमयूखाय पूज्या देवस्य चक्रिणः  ।<br>
विधिना पूजयित्वा तु कृत्वा जागरणं निशि  ॥ १,१२७.१७ ॥<br>
श्रुत्वा पुराणं देवस्य माहात्म्यप्रतिपादकम्  ।<br>
प्रातर्विप्राय दत्त्वा च याचकाय शुभाय तत् ॥ १,१२७.१८ ॥<br>
कनकक्रोडसहितं सन्निवेद्य परिच्छदम्  ।<br>
पश्चात्तु पारणं कुर्यान्नातितृप्तः सकृद्व्रतः  ॥ १,१२७.१९ ॥<br>
एवं कृत्वा नरो विद्यान्न भूय स्तनपो भवेत् ।<br>
उपोष्यैकादशीं पुण्यां मुच्यते वै ऋणत्रयात् ।<br>
मनोऽभिलषितावाप्तिः कृत्वा सर्वव्रतादिकम्  ॥ १,१२७.२० ॥<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे एकादशीमाहात्म्यं नाम सप्तविंशत्युत्तरशततमोऽध्यायः<br>
</span>
