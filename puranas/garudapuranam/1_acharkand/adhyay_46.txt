<span style="font-size: 14pt; line-height: 200%">|<br>
<b>।।हरिरुवाच ।।</b><br>
वास्तुं संक्षेपतो वक्ष्ये गृहादौ विघ्ननाशनम् ।।<br>
ईशानकोणादारभ्य ह्येकाशीतिपदे यजेत् ।। 46.1 ।।<br>
<br>
ईशाने च शिरः पादौ नैर्ऋतेऽग्न्यनिले करौ ।।<br>
आवासवासवेश्मादौ पुरे ग्रामे वणिक्पथे ।। 46.2 ।।<br>
<br>
प्रासादारामदुर्गेषु देवालयमठेषु च ।।<br>
द्वाविंशति सुरान्बाह्ये तदन्तश्च त्रयोदश ।। 46.3 ।।<br>
<br>
ईशश्चैवाथ पर्जन्यो जयन्तः कुलिशायुधः ।।<br>
सूर्य्यः सत्यो भृगुश्चैव आकाशो वायुरेव च ।। 46.4 ।।<br>
<br>
पूषा च वितथश्चैव ग्रहक्षेत्रयमावुभौ ।।<br>
गन्धर्वी भृगुराजस्तु मृगः पितृगणस्तथा ।। 46.5 ।।<br>
<br>
दौवारिकोऽथ सुग्रीवः पुष्पदन्तो गणाधिपः ।।<br>
असुरः शेषपापौ (दौ) च रोगो।डहिमुख (ख्य) एव च ।। 46.6 ।।<br>
<br>
भल्लाटः सोमसर्पौ च अदितिश्चदितिस्तथा ।।<br>
बहिर्द्वात्रिंशदेते तु तदन्तश्चतुरः श्रृणु ।। 46.7 ।।<br>
<br>
ईशानादिचतुष्कोणसंस्थितान्पूजयेद्धुधः ।।<br>
आपश्चैवाथ सावित्री जयो रुद्रस्तथैव च ।। 46.8 ।।<br>
<br>
मध्ये नवपदे ब्रह्मा तस्याष्टौ च समीपगान् ।।<br>
देवानेकोत्तरानेतान्पूर्वादौ नामतः श्रृणु ।। 46.9 ।।<br>
<br>
अर्य्यमा सविता चैव विवस्वान्विबुधाधिपः ।।<br>
मित्रोऽथ राजयक्ष्मा च तथा पृथ्वीधरः क्रमात् ।। 46.10 ।।<br>
<br>
अष्टमश्चापवत्सश्च परितो ब्रह्मणः स्मृताः ।।<br>
ईशानकोणादारभ्य दुर्गे च (र्ज्ञेयो) वंश उच्यते ।। 46.11 ।।<br>
<br>
आग्नेयकोणादारभ्य वंशो भवति दुर्द्धरः ।।<br>
अदितिं हिमवन्तं च जयन्तं च इदं त्रयम् ।। 46.12 ।।<br>
<br>
नायिका कालिका नाम शक्राद्गन्धर्वगाः पुनः ।।<br>
वास्तुदेवान्पूजयित्वा गृहप्रासादकृद्भवेत् ।। 46.13 ।।<br>
<br>
सुरेज्यः पुरतः कार्यो यस्याग्नेय्यां महानसम् ।।<br>
कपिनिर्गमने (णी)&nbsp;? येन पूर्वतः सत्रमण्डपम् ।। 46.14 ।।<br>
<br>
गन्धपुष्पगृहं कार्य्यमैशान्यां पट्टसंयुतम् ।।<br>
भाण्डागारं च कौबेर्य्यां गोष्ठागारं च वायवे ।। 46.15 ।।<br>
<br>
उदगाश्रयं च वारुण्यां वातायनसमन्वितम् ।।<br>
समित्कुशेन्धनस्थानमायुधानां च नैर्ऋते ।। 46.16 ।।<br>
<br>
अभ्यागतालयं रम्यसशय्यासनपादुकम् ।।<br>
तोयाग्निदीपसद्भृत्यैर्युक्तं दक्षिणतो भवेत् ।। 46.17 ।।<br>
<br>
गृहान्तराणि सर्वाणि सजलैः कदलीगृहैः ।।<br>
पञ्चवर्णैश्च कुसुमैः शोभितानि प्रकल्पयेत् ।। 46.18 ।।<br>
<br>
प्राकारं तद्बहिर्दद्यात्पञ्चहस्तप्रमाणतः ।।<br>
एवं विष्ण्वाश्रमं कुर्य्याद्वनैश्चोपवनैर्युतम् ।। 46.19 ।।<br>
<br>
चतुः षष्टिपदो वास्तुः प्रासादादौ प्रपूजितः ।।<br>
मध्ये चतुष्पदो ब्रह्मा द्विपदास्त्वर्य्यमादयः ।। 46.20 ।।<br>
<br>
कर्णे चैवाथ शिख्याद्यास्तथा देवाः प्रकीर्त्तिताः ।।<br>
तेभ्यो ह्युभयतः सार्द्धादन्येऽपि द्विपदाः सुराः ।। 46.21 ।।<br>
<br>
चतुः षष्टिपदा देवा इत्येवं परिकीर्त्तिताः ।।<br>
चरकी च विदारी च पूतना पापराक्षसी ।। 46.22 ।।<br>
<br>
ईशानाद्यास्ततो बाह्ये देवाद्या हेतुकादयः ।।<br>
हैतुकस्त्रिपुरान्तश्च अग्निवेतालकौ यमः ।। 46.23 ।।<br>
<br>
अग्निजिह्वः कालकश्च करालो ह्योकपादकः ।।<br>
ऐशान्यां भीमरूपस्तु पाताले प्रेतनायकः ।। 46.24 ।।<br>
<br>
आकाशे गन्धमाली स्यात्क्षेत्रपालांस्ततो यजेत् ।।<br>
विस्ताराभिहतं दैर्घ्यं राशिं वास्तोस्तु कारयेत् ।। 46.25 ।।<br>
<br>
कृत्वा च वसुभिर्भागं शेषं बद्धा यमादिशेत् ।।<br>
पुनर्गुणितमष्टाभिर्ऋक्षभागं तु भाजयेत् ।। 46.26 ।।<br>
<br>
यच्छेषं तद्भवेदृक्षं भागैर्हृत्वाव्ययं भवेत् ।।<br>
ऋक्षं चतुर्गुणं कृत्वा नवभिर्भागहारितम् ।। 46.27 ।।<br>
<br>
शेषमंशं विजानीयाद्देवलस्य मतं यथा ।।<br>
अष्टाभिर्गुणितं पिण्डं षष्टिभिर्भागहारितम् ।। 46.28 ।।<br>
<br>
यच्छेषं तद्भवेज्जीवं मरणं भूतहारितम् ।।<br>
वास्तुक्रोडे गृहं कुर्य्यान्न पृष्ठे मानवः सदा ।। 46.29 ।।<br>
<br>
वामपार्श्वेन स्वपिति नात्र कार्य्या विचारणा ।।<br>
सिंहकन्यातुलायां च द्वारं शुध्येदथोत्तरम् ।। 46.30 ।।<br>
<br>
एवं च वृश्चिकादौ स्यात्पूर्वदक्षिणपश्चिमम् ।।<br>
द्वारं दीर्घार्द्धविस्तारं द्वाराण्यष्टौ स्मृतानि च ।। 46.31 ।।<br>
<br>
सन्तानप्रेष्यनीचत्वं स्वयानं स्वर्णभूषणम् ।।<br>
सुतहीनं तु रौद्रेण वीर्य्यघ्नं दक्षिणे तथा ।। 46.32 ।।<br>
<br>
वह्नौ वध(बन्ध)श्चायुर्वृद्धिंपुत्त्रलाभसुतृप्तिदः ।।<br>
धनदे नृपपीडादमर्थघ्नं रोगदं जले ।। 46.33 ।।<br>
<br>
नृपभीतिर्मृतापत्यं ह्यनपत्यं न वैरदम् ।।<br>
अर्थदं चार्थहान्यै च दोषदं पुत्रमृत्युदम् ।। 46.34 ।।<br>
<br>
द्वाराण्युत्तरसंज्ञानि पूर्वद्वाराणि वच्म्यहम् ।।<br>
अग्निभीतिर्बहु कन्याधनसम्मानकोपदम् ।। 46.35 ।।<br>
<br>
राजघ्नं कोपदं पूर्वे फलतो द्वारमीरितम् ।।<br>
ईशानादौ भवेत्पूर्वमाग्नेय्यादौ तु दक्षिणम् ।। 46.36 ।।<br>
<br>
नैर्ऋत्यादौ पश्चिमं स्याद्वायव्यादौ तु चोत्तरम् ।।<br>
अष्टभागे कृते भागे द्वाराणां च फलाफलम् ।। 46.37 ।।<br>
<br>
अश्वत्थप्लक्षन्यग्रोधाः पूर्वादौ स्यादुदुम्बरः ।।<br>
गृहस्य शोभनः प्रोक्त ईशाने चैव शाल्मलिः ।।<br>
पूजितो विघ्नहारी स्यात्प्रासादस्य गृहस्य च ।। 46.38 ।।<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वास्तुमानलक्षणं नाम षट्‌चत्वारिंशोऽध्यायः ।। 46 ।।<br>
</span>
