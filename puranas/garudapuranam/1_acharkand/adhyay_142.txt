श्रीगरुडमहापुराणम् १४२<br>
ब्रह्मोवाच  ।<br>
विंशादीन्पालयामास ह्यवतीर्णो हरिः प्रभुः  ।<br>
दैत्यधर्मस्य नाशार्थं वेदधर्मादिगुप्तये  ॥ १,१४२.१ ॥<br><br>
मत्स्यादिकस्वरूपेण त्ववतारं करोत्यजः  ।<br>
मत्स्यो भूत्वा हयग्रीवं दैत्यं हत्वाजिकण्टकम्  ॥ १,१४२.२ ॥<br><br>
वेदानानीय मन्वादीन्पालयामास केशवः  ।<br>
मन्दरं धारयामास कूर्मो भूत्वा हिताय च  ॥ १,१४२.३ ॥<br><br>
क्षीरोदमथने वै द्यो देवो धन्वन्तरिर्ह्यर्भूत् ।<br>
बिभ्रत्कमण्डलुं पूर्णममृतेन समुत्थितः  ॥ १,१४२.४ ॥<br><br>
आयुर्वेदमथाष्टाङ्गं सुश्रुताय स उक्तवान्  ।<br>
अमृतं पाययामास स्त्रीरूपी च सुरान्हरिः  ॥ १,१४२.५ ॥<br><br>
अवतीर्णो वराहोऽथ हिरण्याक्षं जघान ह  ।<br>
पृथिवीं धारयामास पालयामास देवताः  ॥ १,१४२.६ ॥<br><br>
नरसिंहोऽवर्तोर्णोऽथ हिरण्यकशिपुंरिपुम्  ।<br>
दैत्यान्निहतवान्वेदधर्मादीनभ्यपालयत् ॥ १,१४२.७ ॥<br><br>
ततः परशुरामोऽभूज्जमदग्नेर्जगत्प्रभुः  ।<br>
त्रिः सप्तकृत्वः पृथिवीं चक्रे निः क्षत्त्रियां हरिः  ॥ १,१४२.८ ॥<br><br>
कार्तवीर्यं जघानाजौ कश्यपाय महीं ददौ  ।<br>
यागं कृत्वा महाबाहुर्महेन्द्रे पर्वते स्थितः  ॥ १,१४२.९ ॥<br><br>
ततो रामो भविष्णुश्च चतुर्धा दुष्टर्मदनः  ।<br>
पुत्रो दशरथाज्जज्ञे रामश्च भरतोऽनुजः  ॥ १,१४२.१० ॥<br><br>
लक्ष्मणश्चाथ शत्रुघ्नो रामभार्या च जानकी  ।<br>
रामश्च पितृसत्यार्थं मातृभ्यो हितमाचरन्  ॥ १,१४२.११ ॥<br><br>
शृङ्गवेरं चित्रकूटं दण्डकारण्यमागतः  ।<br>
नासां शूर्पणखायाश्च च्छित्त्वाथ खरदूषणम्  ॥ १,१४२.१२ ॥<br><br>
हत्वा स राक्षसं सीतापहारिरजनीचरम्  ।<br>
रावणं चानुजं तस्य लङ्कापुर्यां विभीषणम्  ॥ १,१४२.१३ ॥<br><br>
रक्षोराज्ये च संस्थाप्य सुग्रीवनुमन्मुखैः  ।<br>
आरुह्य पुष्पकं सार्धं सीतया पतिभक्तया  ॥ १,१४२.१४ ॥<br><br>
लक्ष्मणेनानुकूलेन ह्ययोध्यां स्वपुरीं गतः  ।<br>
राज्यं चकार देवादीन्पालयामास स प्रजाः  ॥ १,१४२.१५ ॥<br><br>
धर्मसंरक्षणं चक्रे ह्यश्वमेधादिकान्क्रतून्  ।<br>
सा महीपतिना रेमे रामेणैव यथासुखम्  ॥ १,१४२.१६ ॥<br><br>
रावणस्य गृहे सीता स्थिता भेजे न रावणम्  ।<br>
कर्मणा मनसा वाचा सा गता राघवं सदा  ॥ १,१४२.१७ ॥<br><br>
पतिव्रता तु सा सीता ह्यनसूया यथैव तु  ।<br>
पतिव्रताया माहात्म्यं शृणु त्वं कथयाम्यहम्  ॥ १,१४२.१८ ॥<br><br>
कौशिको ब्राह्मणः कुष्ठी प्रतिष्ठानेऽभवत्पुरा  ।<br>
तं तथा व्याधितं भार्या पतिं देवमिवार्चयत् ॥ १,१४२.१९ ॥<br><br>
निर्भर्त्सितापि भर्तारं तममन्यत दैवतम्  ।<br>
भर्त्रोक्ता सानयद्वेश्यां शुल्कमादाय चाधिकम्  ॥ १,१४२.२० ॥<br><br>
पथि सूले तदा प्रोतमचौरं चौरशङ्कया  ।<br>
माण्डव्यमतिदुः खार्तमन्धकारेऽथ स द्विजः  ॥ १,१४२.२१ ॥<br><br>
पत्नीस्कन्धसमारूढश्चालयामास कौशिकः  ।<br>
पादावमर्शणत्क्रुद्धो माण्डव्यस्तमुवाच ह  ॥ १,१४२.२२ ॥<br><br>
सूर्योदये मृतिस्तस्य येनाहं चालितः पदा  ।<br>
तच्छ्रुत्वा प्राह तद्भार्या सूर्यो नोदयमेष्यति  ॥ १,१४२.२३ ॥<br><br>
ततः सूर्योदयाभावाद भवत्सततं निशा  ।<br>
बहून्यब्दप्रमाणानि ततो देवा भयं ययुः  ॥ १,१४२.२४ ॥<br><br>
ब्रह्माणं शरणं जग्मुस्तामूचे पद्मसम्भवः  ।<br>
प्रशाम्यते तेजसैव तपस्तेजस्त्वनेन वै  ॥ १,१४२.२५ ॥<br><br>
पतिव्रताया माहात्म्यान्नोद्गच्छति दिवाकरः  ।<br>
तस्य चानुदयाद्धानिर्मर्त्यानां भवतां तथा  ॥ १,१४२.२६ ॥<br><br>
तस्मात्पतिव्रतामत्रेरनसूयां तपस्विनीम्  ।<br>
प्रसादयत वै पत्नीं भानोरुदयकाम्यया  ॥ १,१४२.२७ ॥<br><br>
तैः सा प्रसादिता गत्वा ह्यनसूया पतिव्रता  ।<br>
कृत्वादित्योदयं सा च तं भर्तारमजीवयत् ।<br>
पतिव्रतानसूयायाः सीताभूदधिका किल  ॥ १,१४२.२८ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे दशावतारदृ नाम द्विचत्वारिंशदुत्तरशततमोऽध्यायः
