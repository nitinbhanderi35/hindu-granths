श्रीगरुडमहापुराणम् ११२<br>
सूत उवाच  ।<br>
भृत्या बहुविधा ज्ञेया उत्तमाधममध्यमाः  ।<br>
नियोक्तव्या यथार्हेषु त्रिविधेष्वेव कर्मसु  ॥ १,११२.१ ॥<br><br>
भृत्ये परिक्षणं वक्ष्ये यस्ययस्य हि यो गुणः  ।<br>
तमिमं संप्रवक्ष्यामि ये यथाकथितं किल  ॥ १,११२.२ ॥<br><br>
यथा चतुर्भिः कनकं परीक्ष्यते निघर्षणच्छेदनतापताडनैः  ।<br>
तथा चतुर्भिर्भृतकं परीक्षयेद्वतेन शीलेन कलेन कर्मणा  ॥ १,११२.३ ॥<br><br>
कुलशीलगुणोपेतः सत्यधर्मपरायणः  ।<br>
रूपवान्सुप्रसन्नश्च कोशाध्यक्षो विधीयते  ॥ १,११२.४ ॥<br><br>
मूल्यरूपपरीक्षाकृद्भवे द्रत्नपरीक्षकः  ।<br>
बलाबलपरिज्ञाता सेनाध्यक्षो विधीयते  ॥ १,११२.५ ॥<br><br>
इङ्गिताकारतत्त्वज्ञो बलवान् प्रियदर्शनः  ।<br>
अप्रमादी प्रमाथी च प्रतीहारः स उच्यते  ॥ १,११२.६ ॥<br><br>
मेधावी वाक्पटुः प्राज्ञः सत्यवादी जितेन्द्रियः  ।<br>
सर्वशास्त्रसमालोकी ह्येष साधुः स लेखकः  ॥ १,११२.७ ॥<br><br>
बुद्धिमान्मतिमांश्चैव परचित्तोपलक्षकः  ।<br>
क्रूरो यथोक्तवादी च एष दूतो विधीयते  ॥ १,११२.८ ॥<br><br>
समस्तस्मृतिशास्त्रज्ञः पण्डितोऽथ जितेन्द्रियः  ।<br>
शौर्यवीर्यगुणोपेतो धर्माध्यक्षो विधीयते  ॥ १,११२.९ ॥<br><br>
पितृपैतामहो दक्षः शास्त्रज्ञः सत्यवाचकः  ।<br>
शुचिश्च कठिनश्चैव सूपकारः स उच्यते  ॥ १,११२.१० ॥<br><br>
आयुर्वेदकृताभ्यासः सर्वेषां प्रियदर्शनः  ।<br>
आयुः शीलगुणोपेतो वैद्य एव विधीयते  ॥ १,११२.११ ॥<br><br>
वेदवेदाङ्गतत्त्वज्ञो जपहमपरायणः  ।<br>
आशीर्वादपरो नित्यमेष राजपुरोहित  ॥ १,११२.१२ ॥<br><br>
लेखकः पाठकश्चैव गणकः प्रतिरोधकः  ।<br>
आलस्ययुक्तश्चैद्राजा कर्म संवर्जयेत्सदा  ॥ १,११२.१३ ॥<br><br>
द्विजिह्वमुद्वेगकरं क्रूरमेकान्तदारुणम्  ।<br>
खलस्याहेश्च वदनमपकाराय केवलम्  ॥ १,११२.१४ ॥<br><br>
दुर्जनः परिहर्तव्यो विद्ययालङ्कृतोऽपिसन्  ।<br>
मणिना भूषितः सर्पः किमसौ न भयङ्करः  ॥ १,११२.१५ ॥<br><br>
अकारणविष्कृतकोपधारिणः खलाद्भयं कस्य न नाम जायते  ।<br>
विषं महाहेर्विषमस्य दुर्वचः सदुः सहं सन्निपतेत्सदा मुखे  ॥ १,११२.१६ ॥<br><br>
तुल्यार्थं तुल्यसामर्थ्यं मर्मज्ञं व्यवसायिनम्  ।<br>
अर्धराज्यहरं भृत्यं यो हन्यात्स न हन्यते  ॥ १,११२.१७ ॥<br><br>
शूरत्वयुक्ता मृदुमन्दवाक्या जितेन्द्रियाः सत्यपराक्रमाश्च  ।<br>
प्रागेव पश्चाद्विपरी तरुपा ये ते तु भृत्या न हिता भवन्ति  ॥ १,११२.१८ ॥<br><br>
निरालस्याः सुसन्तुष्टाः प्रतिबोधकाः  ।<br>
सुखदुः खसमा धीरा भृत्या लोकेषु दुर्लभाः  ॥ १,११२.१९ ॥<br><br>
क्षान्तिस्तयविहीनश्च क्रूरबुद्धिश्च निन्दकः  ।<br>
दाम्भिकः कपटी चैव शठश्च स्पृहयान्वितः  ।<br>
अशक्तो भयभीतश्च राज्ञा त्यक्तव्य एव सः  ॥ १,११२.२० ॥<br><br>
सुसन्धानानि चास्त्राणि शस्त्राणि विविधानि च  ।<br>
दुर्गे प्रवेशितव्यानि ततः शत्रुं निपातयेत् ॥ १,११२.२१ ॥<br><br>
षण्मासमथ वर्षं वा सन्धिं कुर्यान्नराधिपः  ।<br>
पश्यन्सञ्चितमात्मानं पुनः शत्रुं निपातयेत् ॥ १,११२.२२ ॥<br><br>
मूर्खान्नियोजयेद्यस्तु त्रयोऽप्येते महीपतेः  ।<br>
अयशश्चार्थनाशश्च नरके चैव पातनम्  ॥ १,११२.२३ ॥<br><br>
यत्किञ्चित्कुरुते कर्म शुभं वा यादि वाशुभम्  ।<br>
तेन स्म वर्धते राजा सूक्ष्मतो भृत्यकार्यतः  ॥ १,११२.२४ ॥<br><br>
तस्माद्भूमीश्वरः प्राज्ञं धर्मकामार्थसाधने  ।<br>
नियोज येद्धिसततं गोब्राह्मणहिताय वै  ॥ १,११२.२५ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे बृहस्पत्युक्त नीतिप्तारे द्वादशोत्तरकशततमोऽध्यायः
