श्रीगरुडमहापुराणम् १७४<br>
धन्वतरिरुवाच  ।<br>
घृततैलादि वक्ष्यामि शृणु सुश्रुत रोगनुत् ।<br>
शङ्खपुष्पी वचा सोमा ब्राह्मी ब्रह्मसुवर्चला  ॥ १,१७४.१ ॥<br><br>
अभया च गुडूची च अटरूपकवागुजी  ।<br>
एतैरक्षसमैर्भागैर्घृतप्रस्थं विपाचयेत् ॥ १,१७४.२ ॥<br><br>
कण्टकार्या रसप्रस्थक्षीरप्रस्थममन्वितम्  ।<br>
एतद्ब्राह्मीघृतं नाम श्रुतिमेधाकरं परम्  ॥ १,१७४.३ ॥<br><br>
त्रिफलाचित्रकबलानिर्गुण्डी निम्बवासकाः  ।<br>
पुनर्नवा गुडूची च बृहती च शतावरी  ॥ १,१७४.४ ॥<br><br>
एतैर्घृतं यथालाभं सर्वरोगविमर्दनम्  ।<br>
बलाशतकषाये तु तैलस्यार्धाढकं पचेत् ।<br>
कल्कैर्मधूकमञ्जिष्ठाचन्दनोत्पलपद्मकैः  ॥ १,१७४.५ ॥<br><br>
सूक्ष्मैलापिप्पलीकुष्ठत्वगेलागुरुकेसरैः  ।<br>
गन्धाश्वजीवनीयैश्च क्षीराढकसमाश्रितम्  ॥ १,१७४.६ ॥<br><br>
एतन्मृद्वग्निना पक्वं स्थापयेद्राजते शुभे  ।<br>
सर्ववातविकारांस्तु सर्वधात्वन्तराश्रयान्  ॥ १,१७४.७ ॥<br><br>
तैलमेतत्प्रशमयेद्वल्याक्यं राजवल्लभम्  ।<br>
शतावरीरसप्रस्थं क्षीरप्रस्थं तथैव च  ॥ १,१७४.८ ॥<br><br>
शतपुष्पं देवदारु मांसी शैलेयकं बला  ।<br>
चन्दनं तगरं कुष्टं मनः शिला ज्योतिष्मती  ॥ १,१७४.९ ॥<br><br>
एतैः कर्षसमैः कल्कैः घृतप्रस्थं विपाचयेत् ।<br>
कुव्जवामनपङ्गूनां बधिरव्यङ्गकुष्ठिनाम्  ॥ १,१७४.१० ॥<br><br>
वायुना भग्नगात्राणां ये च सीदन्ति मैथुने  ।<br>
जराजर्जरगात्राणां चाध्मानमुख शोषिणाम्  ॥ १,१७४.११ ॥<br><br>
त्वग्गताश्चापि ये वाता शिरास्नायुगताश्च ये  ।<br>
सर्वांस्तान्नाशयत्याशु तैलं रोगकुलान्तकम्  ॥ १,१७४.१२ ॥<br><br>
नारायणमिदं तैलं विष्णुनोक्तं रुगर्दनम्  ।<br>
पृथक्तैलं घृतं कुर्यात्समस्तैरौषधैः पृथक् ॥ १,१७४.१३ ॥<br><br>
शतावर्या गुडूच्या वा चित्रकै गोचनान्वितैः  ।<br>
निर्गुण्ड्या वा प्रसारः स्यात्कण्टकार्या रसादिभिः  ॥ १,१७४.१४ ॥<br><br>
वर्षाभूवालया वापि वासकन फलत्रिकैः  ।<br>
ब्राहया चैग्ण्डकेनापि भृङ्गराजेन कुष्टिना  ॥ १,१७४.१५ ॥<br><br>
मुसल्या दशमूलेन खदिरेण वटादिभिः  ।<br>
वटिका मोदको वापि चूर्ण स्यात्सर्वरोगनुत् ॥ १,१७४.१६ ॥<br><br>
घृतेन मधुना वापि अद्भिः खण्डगुडादिभिः  ।<br>
लवणैः कटुकैर्युक्तं यथालाभं च गेगनुत् ॥ १,१७४.१७ ॥<br><br>
चित्रकार्कत्रिवृद्वापि यवानीहयमारकम्  ।<br>
सुधां च बालां गणिकां सप्तपर्णसुवर्चिकाम्  ॥ १,१७४.१८ ॥<br><br>
ज्योतिष्मतीञ्च संभृत्य तैलं धीरो विपाचयेत् ।<br>
एतन्निष्यन्दनं तैलं भृशं दद्याद्भगन्दरे  ॥ १,१७४.१९ ॥<br><br>
शोधनं गेपणं चैव सर्ववर्णकरं परम्  ।<br>
चित्रकाद्यं महातैलं सर्वरोगप्रभञ्जनम्  ॥ १,१७४.२० ॥<br><br>
अजमोदं ससिन्दूरं हरितालं निशाद्वयम्  ।<br>
क्षारद्वयं फेनयुतमार्द्रक सर (शवः लोद्भवम्  ॥ १,१७४.२१ ॥<br><br>
इन्द्रवारुण्यपामार्गकदलैः स्यन्दनैः समम्  ।<br>
एभिः सर्षपजं तैलमजामूत्रैश्चयोजितम्  ॥ १,१७४.२२ ॥<br><br>
मृद्वग्निना पचेदेत्गव्यक्षीरेण संयुतम्  ।<br>
अजमोदादिकं तैलं गण्डमालां व्यपोहति  ॥ १,१७४.२३ ॥<br><br>
विदग्धस्तु पचेत्पक्वं चैव विशोधयेत् ।<br>
रोपणं मृदुभावं च तैलेनानेन कारयेत् ॥ १,१७४.२४ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ब्राह्मीघृतादिवर्णनं नाम चतुः सप्तत्युत्तरशततमोऽध्यायः
