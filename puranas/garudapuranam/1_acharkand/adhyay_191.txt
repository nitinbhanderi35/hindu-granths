श्रीगरुडमहापुराणम् १९१<br>
हरिरुवाच  ।<br>
पुनर्नवाया मूलञ्च श्वेतं पुष्ये समाहृतम्  ।<br>
वारि पीतं तस्य पार्श्व भवनेषु न पन्नगाः  ॥ १,१९१.१ ॥<br><br>
तार्क्ष्यमूर्तिं वहेद्यो वै भल्लूकदन्तनिर्मिताम्  ।<br>
स पन्नगैर्न दृश्येत यावज्जीवं वृषध्वज  ॥ १,१९१.२ ॥<br><br>
पिबेच्छल्मलिमूलं यः पुष्यर्क्षे रुद्र वारिणा  ।<br>
तस्मिन्नपास्तदशना नागाः स्युर्नात्र संशयः  ॥ १,१९१.३ ॥<br><br>
पुष्ये लज्जालुकामूले हस्तबद्धे तु पन्नगान्  ।<br>
गृह्णीयाल्लेपतो वापि नात्र कार्या विचारणा  ॥ १,१९१.४ ॥<br><br>
पुष्येश्वेतार्कमूलन्तु पीतं शीतेन वारिणा  ।<br>
नश्येतु दंशकविषं करवीरादिजं विषम्  ॥ १,१९१.५ ॥<br><br>
महाकालस्य वै मूलं पिष्टं तत्काञ्जिकेन वै  ।<br>
वोड्राणां डुण्डुभानां च तल्लोपो हरते विषम्  ॥ १,१९१.६ ॥<br><br>
तण्डुलीयकमूलं च पिष्टं तण्डुलवारिणा  ।<br>
घृतेन सह पीतन्तु हरेत्सर्वाविषाणि च  ॥ १,१९१.७ ॥<br><br>
नीलीलज्जालुकामूलं पिष्टं तण्डुलवारिणा  ।<br>
पीतं तद्दंशकविषं नश्येदेकेन वोभयोः  ॥ १,१९१.८ ॥<br><br>
कूष्माण्डकस्य स्वरसः सगुडः सहशर्करः  ।<br>
पीतः सदुग्धो हन्याच्च दंशकस्यविषं च वै  ॥ १,१९१.९ ॥<br><br>
तथा कोद्रवमूलस्य मोहस्य हर एव च  ।<br>
यष्टीमधुसमायुक्ता तथा पीता च शर्करा  ॥ १,१९१.१० ॥<br><br>
सदुग्धा च त्रिरात्रेण मूषकानां विषं हरेत् ।<br>
चुलुकत्रयपानाच्च वारिणः शीतलस्य वै  ॥ १,१९१.११ ॥<br><br>
ताम्बूलदग्धमुखस्य लालास्त्रावो विनश्यति  ।<br>
घृतं सशर्करं षीत्वा मद्यपानमदो न वै  ॥ १,१९१.१२ ॥<br><br>
कृष्णाङ्कोलस्य मूलेन पीतं सुक्वथितं जलम्  ।<br>
ततो नश्यद्गरविषं त्रिरात्रेण महेश्वर  ॥ १,१९१.१३ ॥<br><br>
उष्णं गव्यघृतं चैव सैन्धवेन समन्वितम्  ।<br>
नाशयेत्तन्महादेव वेदनां वृश्चिकोद्भवाम्  ॥ १,१९१.१४ ॥<br><br>
कुसुभं कङ्कुमञ्चैव हरितालं मनः शिला  ।<br>
करञ्जं पिषितं चैव ह्यर्कमूलं च शङ्कर  ॥ १,१९१.१५ ॥<br><br>
विषंनृणां विनश्येत्तु एतेषां भक्षणाच्छिव  ।<br>
दीपतैलप्रदानाच्च दंशैराकीटजैः शिव  ।<br>
खर्जूरकविषं नश्येत्तदा वै नात्र संशयः  ॥ १,१९१.१६ ॥<br><br>
दंशस्थानं वृश्चिकस्य शुण्ठी तगरसंयुता  ।<br>
नश्येन्मधुमक्षिकाया एतेषां लेपतो विषम्  ॥ १,१९१.१७ ॥<br><br>
शतपुष्पा सैन्धवञ्च साज्यं वा तेन लेपयेत् ।<br>
शिरीषस्य तु बीजंवै सिद्ध क्षीरेण घर्षितम्  ॥ १,१९१.१८ ॥<br><br>
तल्लेपेन महादेव नश्येत्कुक्कुरजं विषम्  ।<br>
ज्वलिताग्निर्वारिसेको तथा दर्दुरजं विषम्  ॥ १,१९१.१९ ॥<br><br>
धत्तूरकरसोन्मिश्रं क्षीराद्यगुडपानतः  ।<br>
शूनां विषं विनश्येत्तु शशाङ्काङ्कितशेखर  ॥ १,१९१.२० ॥<br><br>
वटनिम्बशमीनाञ्च वल्कलैः क्वथितं जलम्  ।<br>
तत्सेकान्मुखदन्तानां नश्येद्वै विषवेदना  ॥ १,१९१.२१ ॥<br><br>
लेपनाद्देवदारोश्च गैरिकस्य च लेपनात् ।<br>
नागेश्वरो दरिद्रे द्वे तथा मञ्जिष्ठका हर  ।<br>
एभिर्लेपाद्विनश्येत्तु लूताविषमुमापते  ॥ १,१९१.२२ ॥<br><br>
करञ्जस्य तु बीजानि वरुणच्छदमेव च  ।<br>
तिलाश्च सर्षपा हन्युर्विषं वै नात्र संशयः  ॥ १,१९१.२३ ॥<br><br>
घृतं कुमारीपत्रं वै दत्तं सलवणं हर  ।<br>
तुरङ्गमशरीराणां कण्डूर्नश्येद्दशाहतः  ॥ १,१९१.२४ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे एकनवत्यधिकशततमोऽध्यायः
