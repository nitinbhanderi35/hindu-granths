<b>।।सूत उवाच ।।</b><br>
प्रासादानां लक्षणं च वक्ष्ये शौनक तच्छृणु ।।<br>
चतुः षष्टिपदं कृत्वा दिग्विदिक्षूपलक्षितम् ।। 47.1 ।।<br>
<br>
चतुष्कोणं चतुर्भिश्च द्वाराणि सूर्य्यसंख्यया ।।<br>
चत्वारिंशाष्टभिश्चैव भित्तीनां कल्पना भवेत् ।। 47.2 ।।<br>
<br>
ऊर्द्ध्वक्षेत्रसमा जङ्घा जङ्घार्धद्विगुणं भवेत् ।।<br>
गर्भविस्तारविस्तीर्णः शुकाङ्‌घ्रिश्च विधीयते ।। 47.3 ।।<br>
<br>
तत्त्रिभागेन कर्त्तव्यः पञ्चभागेन वा पुनः ।। <br>
निर्गमस्तु शुकाङ्‌घ्रेश्च उच्छ्रायः शिखरार्द्धगः ।। 47.4 ।।<br>
<br>
चतुर्द्धा शिखरं कृत्वा त्रिभागे वेदिबन्धनम् ।।<br>
चतुर्थे पुनरस्यैव कण्ठमामूलसाधनम् ।। 47.5 ।।<br>
<br>
अथ वापि समं वास्तुं कृत्वा षोडशभागिकम् ।।<br>
तस्य मध्ये चतुर्भागमादौ गर्भं तु कारयेत् ।। 47.6 ।।<br>
<br>
चतुर्भागेन भित्तीनामुच्छ्रायः स्यात्प्रमाणतः ।। 47.7 ।।<br>
<br>
द्विगुणः शिखरोच्छ्रायो भित्त्युच्छायाच्च मानतः ।।<br>
शिखरार्द्धस्य चार्द्धेन विधेयास्तु प्रदक्षिणाः ।। 47.8 ।।<br>
<br>
चतुर्दिक्षु तथा ज्ञेयो निर्गमस्तुः तथा बुधैः ।।<br>
पञ्चभागेन संभज्य गर्भमानं विचक्षणः ।। 47.9 ।।<br>
<br>
भागमेकं गृहीत्वा तु निर्गमं क्लपयेत्पुनः ।।<br>
गर्भसूत्रसमो भागादग्रतो मुखमण्डपः ।। 47.10 ।।<br>
<br>
एतत्सामान्यमुद्दिष्टं प्रासादस्य हि लक्षणम् ।।<br>
लिङ्गमानमथो वक्ष्ये पीठो लिङ्गसमो भवेत् ।। 47.11 ।।<br>
<br>
द्विगुणेन भवेद्रर्भः समन्ताच्छौनक ध्रुवम् ।। <br>
तद्द्विधा च भवेद्भीतिर्जंघा तद्विस्तरार्द्धगा ।। 47.12 ।।<br>
<br>
द्विगुणं शिखरं प्रोक्तं जङ्घायाश्चैव शौनक ।।<br>
पीठगर्भावरं कर्म तन्मानेन शुकाङ्‌घ्रिकम् ।। 47.13 ।।<br>
<br>
निर्गमस्तु समाख्यातः शेषं पूर्ववदेव तु ।।<br>
लिंगमानं स्मृतं ह्येतद्द्वारमानमथोच्यते ।। 47.14 ।।<br>
<br>
कराग्रं वेदवत्कृत्वा द्वारं भागाष्टमं भवेत् ।।<br>
विस्तरेण समाख्यातं द्विगुणंस्वेच्छया भवेत् ।। 47.15 ।।<br>
<br>
द्वारवत्पीठमध्ये तु शेषं शुषिरकं भवेत् ।।<br>
पादिकं शेषिकं भित्तिर्द्वारार्द्धेन परिग्रहात् ।। 47.16 ।।<br>
<br>
तद्विस्तारसमा जङ्घा शिखरं द्विगुणं भवेत् ।।<br>
शुकाङ्‌घ्रिः पूर्ववज्ज्ञेया निर्गमोच्छ्रायकं भवेत् ।। 47.17 ।।<br>
<br>
मण्डपे मानमेतत्तु स्वरूपं चापरं वदे ।।<br>
त्रैवेदं कारयेत्क्षेत्रं यत्र तिष्ठन्ति देवताः ।। 47.18 ।।<br>
<br>
इत्थं कृतेन मानेन बाह्यभागविनिर्गतम् ।।<br>
नेमिः पादेन विस्तीर्णा प्रासादस्य समन्ततः ।। 47.19 ।।<br>
<br>
गर्भं तु द्विगुणं कुर्य्यान्नेम्या मानं भवेदिह ।।<br>
स एव भित्तेरुत्सेधो शिखरो द्विगुणो मतः ।। 47.20 ।।<br>
<br>
प्रासादानां च वक्ष्यामि मानं योनिं च मानतः ।। <br>
वैराजः पुष्पकाख्यश्च कैलासो मालिकाह्वयः ।। 47.21 ।।<br>
<br>
त्रिविष्टपं च पञ्चैते प्रासादाः सर्वयोनयः ।।<br>
प्रथमश्चतुरश्रो हि द्वितीयस्तु तदायतः ।। 47.22 ।।<br>
<br>
वृत्तो वृत्तायतश्चान्योऽष्टाश्रश्चेह च पञ्चमः ।।<br>
एतेभ्य एव सम्भूताः प्रासादाः सुमनोहराः ।। 47.23 ।।<br>
<br>
सर्वप्रकृतिभूतेभ्यश्चत्वारिंशत्तथैव च ।।<br>
मेरुश्च मन्दरश्चैव विमानश्च तथापरः ।। 47.24 ।।<br>
<br>
भद्रकः सर्वता भद्रो रुचको नन्दनस्तथा ।।<br>
नन्दिवर्द्धनसंज्ञश्च श्रीवत्सश्च नवेत्यमी ।। 47.25 ।।<br>
<br>
चतुरश्राः समुद्भूता वैराजादिति गम्यताम् ।।<br>
वलभी गृहराजश्च शालागृहं च मन्दिरम् ।। 47.26 ।।<br>
<br>
विमानं च तथा ब्रह्ममन्दिरं भवनं तथा ।।<br>
उत्तम्भं शिबिका वेश्म नवैते पुष्पकोद्भवाः ।। 47.27 ।।<br>
<br>
वलयो दुन्दुभिः पद्मो महापद्मस्तथापरः ।।<br>
मुकुली चास्य उष्णीषी शङ्खश्च कलशस्तथा ।। 47.28 ।।<br>
<br>
गुवावृक्षस्तथान्यश्च वृत्ताः कैलाशसम्भवाः ।।<br>
गजोऽथ वृषभो हंसो गरुडः सिंहनामकः ।। 47.29 ।।<br>
<br>
भूमुखो भूधरश्चैव श्रीजयः पृथिवीधरः ।।<br>
वृत्तायताः समुद्भूता नवैते मणिकाह्वयात् ।। 47.30 ।।<br>
<br>
वज्रं चक्रं तथान्यच्च मुष्टिकं वभ्रुसंज्ञितम् ।।<br>
वक्रः स्वस्तिकखड्गौ च गदा श्रीवृक्ष एव च ।। 47.31 ।।<br>
<br>
विजयो नामतः श्वेतस्त्रिविष्टिपसमुद्भवाः ।।<br>
त्रिकोणं पद्ममर्द्धेन्दुश्चतुष्कोणं द्विरष्टकम् ।। 47.32 ।।<br>
<br>
यत्र तत्र विधातव्यं संस्थानं मण्डपस्य तु ।।<br>
राज्यं च विभवश्चैवः ह्यायुर्वर्द्वनमेव च ।। 47.33 ।।<br>
<br>
पुत्रलाभः स्त्रियः पुष्टिस्त्रिकोणादिक्रमाद्भवेत् ।।<br>
कुर्य्याद्धजादिकं ख्यातद्वारि गर्भगृहं तथा ।। 47.34 ।।<br>
<br>
मण्‍डपः समसंख्याभिर्गुणितः सूत्रकस्तथा ।।<br>
मण्डपस्य चतुर्थांशाद्भद्रः कार्य्यो विजानता ।। 47.35 ।।<br>
<br>
स्पर्धागवाक्षकोपेतो निर्गवाक्षोऽथ वा भवेत् ।।<br>
सार्द्धभित्तिप्रमाणेन भितिमानेन वा पुनः ।। 47.36 ।।<br>
<br>
भित्तेर्द्वैगुण्यतो वापि कर्त्तव्या मण्डपाः क्वचित् ।।<br>
प्रासादे मञ्चरी कार्य्या चित्रा विषमभूमिका ।। 47.37 ।।<br>
<br>
परिमाणविरोधेन रेखावैषम्यभूषिता ।।<br>
आधारस्तु चतुर्द्धारश्चतुर्मण्डपशोभितः ।। 47.38 ।।<br>
<br>
शतश्रृङ्गसमायुक्तो मेरुः प्रासाद उत्तमः ।।<br>
मण्डपास्तस्य कर्त्तव्या भद्रैस्त्रिभिरलङ्कृताः ।। 47.39 ।।<br>
<br>
गठनाकारमानानां भिन्नाभिन्ना भवन्ति ते ।।<br>
कियन्तो येषु चाधारा निराधाराश्च केचन ।। 47.40 ।।<br>
<br>
प्रतिच्छन्दकभेदेन प्रासादाः सम्भवन्ति ते ।।<br>
अन्योन्यासंस्करास्तेषां घटनानामभेदतः ।। 47.41 ।।<br>
<br>
देवतानां विशेषाय प्रासादा बहवः स्मृताः ।।<br>
प्रासादे नियमो नास्ति देवतानां स्वयम्भुवाम् ।। 47.42 ।।<br>
<br>
तानेव देवतानां च पूर्वमानेन कारयेत् ।।<br>
चतुरश्रायतास्तत्त्र चतुष्कोणसमन्विताः ।। 47.43 ।।<br>
<br>
चन्द्रशालान्विता कार्य्या भेरीशिखरसंयुता ।।<br>
पुरतो वाहनानां च कर्त्तव्या लग्न(घु) मण्डपाः ।। 47.44 ।।<br>
<br>
नाट्यशाला च कर्त्तव्या द्वारदेशसमाश्रया ।।<br>
प्रसादे देवतानां च कार्य्या दिक्षु विदिक्ष्वपि ।। 47.45 ।।<br>
<br>
द्वारपालाश्च कर्त्तव्या मुख्या गत्वा पृथक्‌ पृथक्‌ ।।<br>
किञ्चिददूरतः कार्य्या मठास्तत्रोपजीविनाम् ।। 47.46 ।।<br>
<br>
प्रावृता जगती कार्य्या फलपुष्पजलान्विता ।।<br>
प्रसादेषु सुरांस्थाप्य पूजाभिः पूजयेन्नरः ।।<br>
वासुदेवः सर्वदेवः सर्वभाक्‌ तद्गृहादिकृत् ।। 47.47 ।।<br>
<br>
इति श्रीगारुडे महापुराणे पूर्वखण्डे प्रथमांशे आचारकाण्डे प्रासादलिङ्गमण्डपादिलक्षणनिरूपणंनाम सप्तचत्वारिंशोऽध्यायः ।। 47 ।।
