श्रीगरुडमहापुराणम् २३८<br>
श्रीभगवानुवाच  ।<br>
यमश्च नियम.पार्थ आसनं प्राणसंयमः  ।<br>
प्रत्याहारस्तथा ध्यानं धारणार्जुन सप्तमी  ॥ १,२३८.१ ॥<br><br>
समाधिरिति चाष्टाङ्गो योग उक्तो विमुक्तये  ।<br>
कर्मणा मनसा वाचा सर्वभूतेषु सर्वदा  ॥ १,२३८.२ ॥<br><br>
हिंसाविरामको धर्मो ह्याहिंसा परमं सुखम्  ।<br>
विधिना या भवेद्धिंसा सा त्वहिंसा प्रकीर्तिता  ॥ १,२३८.३ ॥<br><br>
सत्यं ब्रूयात्प्रियं ब्रूयान्न ब्रूयात्सत्यमप्रियम्  ।<br>
प्रियं च नानृतं ब्रूयादेष धर्मः सनातनः  ॥ १,२३८.४ ॥<br><br>
यच्चद्रव्यापहरणं चौर्याद्वाथ बलेन वा  ।<br>
स्तेयं तस्यानाचरणमस्तेयं धर्मसाधनम्  ॥ १,२३८.५ ॥<br><br>
कर्मणा मनसा वाचा सर्वावस्थासु सर्वदा  ।<br>
सर्वत्र मैथुनत्यागं ब्रह्मचर्यं प्रचक्षते  ॥ १,२३८.६ ॥<br><br>
द्रव्याणामप्यनादानमापत्स्वपि तथेच्छया  ।<br>
अपरिग्रहमित्याहुस्तं प्रयत्नेन वर्जयेत् ॥ १,२३८.७ ॥<br><br>
द्विधा शौचं मृज्जलाभ्यां बाह्य भावादथान्तरात् ।<br>
यदृच्छालाभतस्तुष्टिः सन्तोषः सुखलक्षणम्  ॥ १,२३८.८ ॥<br><br>
मनसश्चैन्द्रियाणां च ऐकाग्र्यं परमं तपः  ।<br>
शरीरशोषणं वापि कृच्छ्रचान्द्रायणादिभिः  ॥ १,२३८.९ ॥<br><br>
वेदान्तशतरुद्रीयप्रणवादिजप बुधाः  ।<br>
सत्त्वशुद्धिकरं पुंसां स्वाध्यायं परिचक्षते  ॥ १,२३८.१० ॥<br><br>
स्तुतिस्मरणपूजादिवाङ्मनः कायकर्मभिः  ।<br>
अनिश्चला हरौ भक्तिरेतदीश्वरचिन्तनम्  ।<br>
आसनं स्वस्तिकं प्रोक्तं पद्ममर्धासनं तथा  ॥ १,२३८.११ ॥<br><br>
प्राणः स्वदेहजो वायुरायामस्तन्निरोधनम्  ।<br>
इन्द्रियाणां विचरतां विषयेषु त्वसत्स्विव  ॥ १,२३८.१२ ॥<br>
