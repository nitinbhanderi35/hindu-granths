<b>॥महेश्वर उवाच ॥</b><br>
पञ्चतत्त्वार्चनं ब्रूहि शंखचक्रगदाधर&nbsp;! ॥<br>
येन विज्ञानमात्रेण नरो याति परं पदम् ॥ 32.1 ॥<br>
<br>
<b>॥हरिरुवाच ॥</b><br>
पञ्चतत्त्वार्चनं वक्ष्ये तव शङ्कर सुव्रत ॥<br>
मङ्गल्यं मङ्गलं दिव्यं रहस्यं कामदं परम् ॥ 32.2 ॥<br>
<br>
तच्छृणुष्व महादेव पवित्रं कलिनाशनम् ॥<br>
एक एवाव्ययः शांतः परमात्मा सनातनः ॥ 32.3 ॥<br>
<br>
वासुदेवो ध्रुवः शुद्धः सर्वव्यापी निरञ्जनः ॥<br>
स एव मायाया देव पञ्चधा संस्थितो हरिः ॥ 32.4 ॥<br>
<br>
लोकानुग्रहकृद्विष्णुः सर्वदुष्टविनाशनः ॥<br>
वासुदेवस्वरूपेण तथा सङ्कर्षणेन च ॥ 32.5 ॥<br>
<br>
तथा प्रद्युम्नरूपेणानिरुद्धाख्येन च स्थितः ॥<br>
नारायणस्वरूपेण पञ्चधा ह्यद्वयः स्थितः ॥ 32.6 ॥<br>
<br>
एतेषां वाचकान्मंत्रानेताञ्छृणु वृषध्वज&nbsp;! ॥<br>
ॐ अं वासुदेवाय नमः ॥<br>
ॐ आं संकर्षणाय नमः ॥<br>
ॐ अं प्रद्युम्नाय नमः ॥<br>
ॐ अनिरुद्धाय नमः ॥<br>
ॐ ॐ नारायणाय नमः ॥ 32.7 ॥<br>
<br>
पञ्च मंत्राः समाख्याता देवानां वाचकास्तव ॥<br>
सर्वपापहराः पुण्याः सर्वरोगविनाशनाः ॥ 32.8 ॥<br>
<br>
अधुना संप्रवक्ष्यामि पञ्चतत्त्वार्चनं शुभम् ॥<br>
विधिना येन कर्त्तव्यं यैर्वा मंत्रैश्च शङ्कर&nbsp;! ॥ 32.9 ॥<br>
<br>
आदौ स्नानं प्रकुर्वीत स्नात्वा सन्ध्यां समाचरेत् ॥<br>
अर्चनागारमासाद्य प्रक्षाल्याङ्‌घ्र्यादिकं तथा ॥ 32.10 ॥<br>
<br>
आचम्योपविशेत्प्राज्ञो बद्धासनमभीप्सितम् ॥<br>
शोषणादि ततः कुर्य्याद् अं क्षौं रमिति मंत्रकैः ॥ 32.11 ॥<br>
<br>
सामान्यं कठिनीकृत्य चाण्डमुत्पादयेत्ततः ॥<br>
विभिद्याण्डं ततो ह्यण्डे भावयेत्परमेश्वरम् ॥ 32.12 ॥<br>
<br>
वासुदेवं जगन्नाथं पीतकौशेयवाससम् ॥<br>
सहस्त्रादित्यसङ्काशं स्फुरन्मकरकुण्डलम् ॥ 32.13 ॥<br>
<br>
आत्मनो हृदि पद्मे तु ध्यायेत्तु परमेश्वरम् ॥<br>
ततः सङ्कर्षणं देवमात्मानं चिन्तयेत्प्रभुम् ॥ 32.14 ॥<br>
<br>
प्रद्युम्नमनिरुद्धं च श्रीमन्नारायणं ततः ॥<br>
इंद्रादींश्च सुरांस्तस्माद्देवदेवात्समुत्थितान् ॥ 32.15 ॥<br>
<br>
चिन्तयेच्च ततो न्यासं कुर्य्या द्वै कारयोर्द्वयोः ॥<br>
व्यापकं मूलमंत्रेण चाङ्गन्यासं ततः परम् ॥ 32.16 ॥<br>
<br>
अङ्गमन्त्रैर्महादेव&nbsp;! तान्मंत्राञ्श्रृणु सुव्रत&nbsp;! ॥<br>
ॐ आं हृदयाय नमः ॥<br>
ॐ ईं शिरसे नमः ॥<br>
ॐ ऊं शिखायै नमः ॥<br>
ॐ ऐं कवचाय नमः ॥<br>
ॐ औं नेत्रत्रयाय नमः ॥<br>
ॐ अः अस्त्राय फट् ॥ 32.17 ॥<br>
<br>
ॐ समस्तपरिवारायाच्युताय नमः ॥<br>
ॐ धात्रे नमः ॥<br>
ॐ विधात्रे नमः ॥<br>
ॐ आधारशक्तयै नमः ॥<br>
ॐ कूर्माय नमः ॥<br>
ॐ अनंताय नमः ॥<br>
ॐ पृथिव्यैनमः ॥<br>
ॐ धर्माय नमः ॥<br>
ॐ धर्माय नमः ॥<br>
ॐ ज्ञानाय नमः ॥<br>
ॐ वैराग्याय नमः ॥<br>
ॐ ऐश्वर्य्याय नमः ॥<br>
ॐ अज्ञानाय नमः ॥<br>
ॐ अनैश्वर्य्याय नमः ॥<br>
ॐ अं अर्कमण्डलाय नमः ॥<br>
ॐ सों सोममण्‍डलाय नमः ॥<br>
ॐ वं वह्निमण्डलाय नमः ॥<br>
ॐ वं वासुदेवाय परब्रह्मणे शिवाय तेजोरूपाय व्यापिने सर्वदेवाधिदेवाय नमः ॥<br>
ॐ पाञ्चजन्याय नमः ॥<br>
ॐ सुदर्शनाय नमः ॥<br>
ॐ गदायै नमः ॥<br>
ॐ पद्माय नमः ॥<br>
ॐ श्रियै नमः ॥<br>
ॐ ह्रियै नमः ॥<br>
ॐ पुष्ट्यै नमः ॥<br>
ॐ गीत्यै नमः ॥<br>
ॐ शक्त्यै नमः ॥<br>
ॐ प्रीत्यै नमः ॥<br>
ॐ इन्द्राय नमः ॥<br>
ॐ अग्नये नमः ॥ <br>
ॐ यमाय नमः ॥<br>
ॐ निर्ऋतये नमः ॥<br>
ॐ वरुणाय नमः ॥<br>
ॐ वायवे नमः ॥<br>
ॐ सोमाय नमः ॥<br>
ॐ ईशानाय नमः ॥<br>
ॐ अनन्ताय नमः ॥<br>
ॐ ब्रह्मणे नमः ॥<br>
ॐ विष्वक्‌सेनाय नमः ॥ 32.18 ॥<br>
<br>
एते मन्त्राः समाख्यातास्तव रुद्र समासतः ॥<br>
पूजा चैव प्रकर्त्तव्या मण्डले स्वस्तिकादिके ॥ 32.19 ॥<br>
<br>
ॐ पद्माय नमः ॥<br>
अङ्गन्यासं च कृत्वा तु मुद्राः सर्वाः प्रदर्शयत् ॥<br>
आत्मानं वासुदेवं च ध्यात्वा चैव परेश्वरम् ॥ 32.20 ॥<br>
<br>
आसनं पूजयेत्पश्चादावाह्य विधिवन्नरः ॥<br>
द्वारे धातुर्विधातुश्च पूजा कार्य्या वृषध्वज ॥ 32.21 ॥<br>
<br>
गरुडं पूजयेदग्रे वासुदेवस्य शङ्कर ॥<br>
शङ्खादिपद्मपर्य्यन्तं मध्यदेशे प्रपूजयेत् ॥ 32.22 ॥<br>
<br>
धर्मं ज्ञानं च वैराग्यमैश्वर्यं पूर्वदेशतः ॥<br>
आग्नेयादिष्वर्चयेद्वै अधर्मादिचतुष्टयम् ॥ 32.23 ॥<br>
<br>
मण्डलत्रयमध्ये तु कीर्त्तिता ह्यसनस्थितिः ॥<br>
पूर्वादिपद्मपत्रेषु पूज्याः संकर्षणादयः ॥ 32.24 ॥<br>
<br>
कर्णिकायां वासुदेवं पूजयेत्परमेश्वरम् ॥<br>
पाञ्चजन्यादयः पूज्याः ऐशान्यादिषु संस्थिताः ॥ 32.25 ॥<br>
<br>
शक्तयश्चैव पूर्वादौ देवदेवस्य शङ्कर ॥<br>
इन्द्रादयो लोकपालाः पूज्याः पूर्वादिषु स्थिताः ॥ 32.26 ॥<br>
<br>
अधो नाग तदूर्द्ध्वन्तु ब्रह्माणं पूजयेत्सुधीः ॥<br>
इति स्थानक्रमो ज्ञेयो मण्डले शङ्कर त्वया ॥ 32.27 ॥<br>
<br>
आवाह्य मण्डले देवं कृत्वा न्यासं तु तस्य च ॥<br>
मुद्रां प्रदर्श्य पाद्यदीन्दद्यान्मूलेन शङ्कर ॥ 32.28 ॥<br>
<br>
स्नानं वस्त्रं तथाचामं गन्धं पुष्पं च धूपकम् ॥ <br>
दीपं नैवेद्यमाचामं नमस्कारं प्रदक्षिणम् ॥<br>
कुर्य्याच्छङ्कर मूलेन जपं चापि समर्पयेत् ॥ 32.29 ॥<br>
<br>
इदं स्तोत्रं जपेत्पश्चाद्वासुदेवमनुस्मरन् ॥ <br>
ॐ नमो वासुदेवाय नमः सकर्षणाय च ॥ 32.30 ॥<br>
<br>
प्रद्युम्नायादिदेवायानिरुद्धाय नमोनमः ॥<br>
नमो नारायणायैव नरायणां पतये नमः ॥ 32.31 ॥<br>
<br>
नरपूज्याय कीर्त्याय स्तुत्याय वरदाय च ॥<br>
अनादिनिधनायैव पुराणाय नमोनमः ॥ 32.32 ॥<br>
<br>
सृष्टिसंहारकर्त्रे च ब्रह्मणः पतये नमः ॥<br>
मनो वै वेदवेद्याय शङ्खचक्रधराय च ॥ 32.33 ॥<br>
<br>
कलिकल्मषहर्त्रे च सुरेशाय नमोनमः ॥<br>
संसारवृक्षच्छेत्रे च मायाभेत्रे नमोनमः ॥ 32.34 ॥<br>
<br>
बहुरूपाय तीर्थाय त्रिगुणायागुणाय च ॥<br>
ब्रह्मविष्णवीशरूपय मोक्षदाय नमोनमः ॥ 32.35 ॥<br>
<br>
मोक्षद्वाराय धर्माय निर्माणाय नमोनमः ॥<br>
सर्वकामप्रदायैव परब्रह्मस्वरूपिणे ॥ 32.36 ॥<br>
<br>
संसारसागरे घोरे निमग्नं मां समुद्धर ॥<br>
त्वदन्यो नास्ति देवेश नास्ति त्राता जगत्प्रभो ॥ 32.37 ॥<br>
<br>
त्वामेव सर्वगं विष्णुं गतोऽहं शरणं गतः ॥<br>
ज्ञानदीपप्रदानेन तमोमुक्तं प्रकाशय ॥ 32.38 ॥<br>
<br>
एवं स्तुवीत देवेशं सर्वक्लेशविनाशनम् ॥<br>
अन्यैश्चवैदिकेः स्तोत्रैः स्तुत्वा वै नीललोहित ॥ 32.39 ॥<br>
<br>
पञ्चतत्त्वसमायुक्तं ध्यायोद्विष्णुं नरो हृदि ॥<br>
विसर्जयत्तता देवमिति पूजा प्रकीर्तिता ॥ 32.40 ॥<br>
<br>
सर्वकामप्रदा श्रेष्ठा वासुदेवस्य शङ्कर ॥<br>
एतत्पूजनमात्रेण कृतकृत्यो भवेन्नरः ॥ 32.41 ॥<br>
<br>
इदं च यः पठेद्रुद्र पञ्चतत्त्वार्चनं नरः ॥<br>
श्रृणुयाच्छ्रवायेद्वापि विष्णुलोकं स गच्छति ॥ 32.42 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे पंचतत्त्वा(विष्णव) र्च नविधिर्नाम द्वात्रिंशोऽध्यायः ॥ 32 ॥
