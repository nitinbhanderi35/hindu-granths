<span style="font-size: 14pt; line-height: 200%">श्रीगरुडमहापुराणम् १३१<br>
ब्रह्मोवाच  ।<br>
ब्रह्मन् भाद्रपदे मासि शुक्लाष्टम्यामुपोषितः  ।<br>
दूर्वां सौरीं गणेशं च फलपुष्पैः शिवं यजेत् ॥ १,१३१.१ ॥<br>
फलव्रीह्यादिभिः सर्वैः शम्भवेनमः शिवाय च  ।<br>
त्वं दूर्वेऽमृतजन्मासि ह्यष्टमी सर्वकामभाक् ॥ १,१३१.२ ॥<br>
अनग्निपक्वमश्नीयान्मुच्यते ब्रह्महत्यया  ।<br>
(इति दूर्वाष्टमीव्रतम्)  ।<br>
कृष्णाष्टम्यां च रोहिण्यामर्धरात्रेऽर्चनं हरेः  ॥ १,१३१.३ ॥<br>
कार्या विद्धापि सप्तम्या हन्ति पापं त्रिजन्मनः  ।<br>
उपोषितोऽर्चयेन्मन्त्रैस्तिथि भान्ते च पारणम्  ॥ १,१३१.४ ॥<br>
योगाय योगपतये योगेश्वराय योगसम्भवाय गोविन्दाय नमोनमः  ।<br>
(स्नानमन्त्रः) यज्ञाय यज्ञेश्वराय यज्ञपतये गोविन्दाय नमोनमः  ॥ १,१३१.५ ॥<br>
(अर्चनम०)विश्वाय विश्वेश्वराय विश्वपतये गोविन्दाय नमोनमः  ।<br>
(शयन०)सर्वाय सर्वेश्वराय सर्वेताय सर्वसम्भवाय गोविन्दाय नमोनमः  ॥ १,१३१.६ ॥<br>
स्थण्डिले पूजयेद्देवं सचन्द्रां रोहिणीं तथा  ।<br>
शङ्खे तोयं समादाय सपुष्पफलचन्दनम्  ॥ १,१३१.७ ॥<br>
जानुभ्यामवनीं गत्वा चन्द्रायार्घ्यं निवेदयेत् ।<br>
क्षीरोदार्णवसंभूत&nbsp;! अत्रिनेत्रसमुद्भव&nbsp;!  ॥ १,१३१.८ ॥<br>
गृहाणार्घ्यं शशाङ्केश (मं) रोहिण्या सहितो मम  ।<br>
श्रियै च वसुदेवाय नन्दाय च बलाय च  ॥ १,१३१.९ ॥<br>
यशोदायै ततो दद्यादर्घ्यं फलसमन्वितम्  ।<br>
अनन्तं (घं) वामनं शौरिं वैकुष्ठं पुरुषोत्तमम्  ॥ १,१३१.१० ॥<br>
वासुदेवं हृषीकेशं माधवं मधुसूदनम्  ।<br>
वराहं पुण्डरीकाक्षं नृसिंहं दैत्यसूदनम्  ॥ १,१३१.११ ॥<br>
दामोदरं पद्मनाभं केशवं गारुडध्वजम्  ।<br>
गोविन्दमच्युतं देवमनन्तम पराजितम्  ॥ १,१३१.१२ ॥<br>
अधोक्षजं जगद्वीजं सर्गस्थित्यन्तकारणम्  ।<br>
अनादिनिधनं विष्णुं त्रिलोकेशं त्रिविक्रमम्  ॥ १,१३१.१३ ॥<br>
नारायणं चतुर्बाहुं शङ्खचक्रगदाधरम्  ।<br>
पीतम्बरधरं दिव्यं वनमालाविभूषितम्  ॥ १,१३१.१४ ॥<br>
श्रीवत्साङ्कं जगद्धाम श्रीपतिं श्रीधरं हरिम्  ।<br>
यं देवं देवकी देवी वसुदेवादजीजनत् ॥ १,१३१.१५ ॥<br>
भौमस्य ब्रह्मणो गुप्त्यै तस्मै ब्रह्मात्मने नमः  ।<br>
नामान्येतानि संकीर्त्य गत्यर्थं प्रार्थयेत्पुनः  ॥ १,१३१.१६ ॥<br>
त्राहि मां देवदेवेश&nbsp;! हरे&nbsp;! संसारसागरात् ।<br>
त्राहि मां सर्वपापघ्न&nbsp;! दुःखशोकार्णवात्प्रभो&nbsp;!  ॥ १,१३१.१७ ॥<br>
देवकीनन्दन&nbsp;! श्रीश&nbsp;! हरे&nbsp;! संसारसागरात् ।<br>
दुर्वृत्तांस्त्रायसे विष्णो&nbsp;! ये स्मरन्ति सकृत्सकृत् ॥ १,१३१.१८ ॥<br>
सोऽहं देवातिदुर्वृत्तस्त्राहि मां शोकसागरात् ।<br>
पुष्कराक्ष&nbsp;! निमग्नोऽहं मह्तयज्ञानसागरे  ॥ १,१३१.१९ ॥<br>
त्राहि मां देवदेवेश&nbsp;! त्वामृतेऽन्यो न रक्षिता  ।<br>
स्वजन्म वासुदेवाप गोब्राह्मणहिताय च  ॥ १,१३१.२० ॥<br>
जगद्धिताय कृष्णाय गोविन्दाय नमोनमः  ।<br>
शान्तिरस्तु शिवं चास्तु धनविख्यातिराज्यभाक् ॥ १,१३१.२१ ॥<br>
(इति कृष्णाष्टमीव्रतम्)  ।<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे कृष्णाष्टमीव्रतनिरूपणं ना मैकत्रिंशदुत्तरशततमोऽध्यायः<br>
</span>
