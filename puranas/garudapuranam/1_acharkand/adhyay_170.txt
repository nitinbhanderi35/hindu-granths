श्रीगरुडमहापुराणम् १७०<br>
धन्वन्तरिरुवाच  ।<br>
ज्वरोऽष्टधा पृथग्द्वन्द्वसंघातागन्तुजः स्मृतः  ।<br>
मुस्तपर्पटकोशीरचन्दनोदीच्यनागरैः  ।<br>
शृतशीतं जलं दद्यात्पिपासाज्वरशान्तये  ॥ १,१७०.१ ॥<br><br>
नागरं देवकाष्ठञ्च धान्याकं बृहतीद्वयम्  ।<br>
दद्यात्पाचनकं पूर्वं ज्वरिताय ज्वरापहम्  ॥ १,१७०.२ ॥<br><br>
आरग्वधाभयामुस्तातिक्ताग्रन्थिकनिर्मितः  ।<br>
कषायः पाचनः सामे सशूले च ज्वरेहितः  ॥ १,१७०.३ ॥<br><br>
मधूकसारसिन्धूत्थवचोषणकणाः समाः  ।<br>
श्लक्ष्णं पिष्ट्वाम्भसा नस्यं कुर्यात्संज्ञाप्रबोधनम्  ॥ १,१७०.४ ॥<br><br>
त्रिवृद्विशालात्रिफलाकटुकारग्वधैः कृतः  ।<br>
सक्षारो भेदनः क्वाथः पेयः सर्वज्वरापहः  ॥ १,१७०.५ ॥<br><br>
महौषधामृतामुस्तचन्दनोशीरधान्यकैः  ।<br>
क्वाथस्तृतीयकं हन्ति शर्करामधुयोजितः  ॥ १,१७०.६ ॥<br><br>
अपामगजटाकट्यां लोहितैः सप्ततन्तुभिः  ।<br>
बद्ध्वा वारे रवेर्नूनं ज्वरं हन्ति तृतीयकम्  ॥ १,१७०.७ ॥<br><br>
गङ्गाया उत्तरे कूले अपुत्रस्तापसो मृतः  ।<br>
तस्मै तिलोदकं दद्यान्मुञ्चत्यैकाहिको ज्वरः  ॥ १,१७०.८ ॥<br><br>
गुडूच्याः क्वाथकल्काभ्यां विफलावासकस्य च  ।<br>
मृद्वीकाया बलायाश्च सिद्धाः स्नेहा ज्वरच्छिदः  ॥ १,१७०.९ ॥<br><br>
धात्रीशिवाकणावह्निक्वाथः सर्वज्वरान्तकः  ।<br>
ज्वरातिसारहरणमौषधं प्रवदाम्यथ  ॥ १,१७०.१० ॥<br><br>
पृश्रिपर्णोबलाविल्वनागरोत्पलधान्यकैः  ।<br>
पाठेन्द्रयवभूनिम्बमुस्तपर्पटकैः शृताः  ।<br>
ज्यन्त्याममतीसारं सज्वरं समहौषधाः  ॥ १,१७०.११ ॥<br><br>
नागरातिविषामुस्तभूनिम्बामृतवत्सकैः  ।<br>
सर्वज्वरहरः क्वथः सर्वातीसारनाशनः  ॥ १,१७०.१२ ॥<br><br>
मुस्तपर्पटकदिव्यशृङ्गवेरशृतं पयः  ।<br>
शालपर्णो पृश्रिपर्णो बृहती कण्टकारिका  ॥ १,१७०.१३ ॥<br><br>
बलाश्वदंष्ट्राबिल्वादि पाठानागरधान्यकम्  ।<br>
एतदाहारसंयोगे हितं सर्वातिसारिणाम्  ॥ १,१७०.१४ ॥<br><br>
बिल्वचूतास्थिक्वाथश्च खण्डं मध्वतिसारनुत् ।<br>
अतिसारे हिता तद्वत्कुटजत्वक्कणायुता  ॥ १,१७०.१५ ॥<br><br>
वत्सकातिविषाविश्वकणाकन्दकषायकः  ।<br>
प्रयुक्तश्चामशूलाढ्ये ह्यतीसारे सशोणित  ॥ १,१७०.१६ ॥<br><br>
चिकित्साथ ग्रहण्यास्तुग्रहणी चाग्रिनाशिनी  ।<br>
चित्रकाक्वाथक्लकाभ्यां ग्रहणीघ्नं क्षृतं हविः  ।<br>
गुल्मशोथोदरप्लीहशूलार्शोघ्नं प्रदीपनम्  ॥ १,१७०.१७ ॥<br><br>
सौवर्चलं सैन्धवञ्च विडङ्गौद्भिदमेव च  ।<br>
सामुद्रेण समं पञ्चलवणान्यत्र योजयेत् ॥ १,१७०.१८ ॥<br><br>
भेषजं शस्त्रक्षाराग्न्यस्त्रिधा वै चार्शसां हरम्  ।<br>
विद्धि तच्चार्शसोघ्नन्तु यद्धि तक्रं नवोद्धृतम्  ॥ १,१७०.१९ ॥<br><br>
गुडूटीं पिप्पलीयुक्तामभयां घृतभर्जिताम्  ।<br>
त्रिवृदर्शोविनाशार्थं भक्षयेदम्ललोणिकाम्  ॥ १,१७०.२० ॥<br><br>
तिलेक्षुरससंयोगश्चार्शः कुष्ठ विनाशनः  ।<br>
पञ्चकोलं समरिचं सत्र्यूषणमथाग्निकृत् ॥ १,१७०.२१ ॥<br><br>
हरीतकी भक्ष्यमाणा नागेरण गुडेन वा  ।<br>
सैन्धवोपहिता वापि सातत्येनाग्निदीपनी  ॥ १,१७०.२२ ॥<br><br>
फलत्रिकामृतासातिक्ताभूनिम्बनिम्बजः  ।<br>
क्वाथः क्षौद्रयुतो हन्यात्पाण्डुरोगं सकामलम्  ॥ १,१७०.२३ ॥<br><br>
त्रिवृच्च त्रिफला श्यामा पिप्पली शर्कग मधु  ।<br>
मोदकः सन्निपातान्तो रक्तपित्तज्वरापहः  ॥ १,१७०.२४ ॥<br><br>
वासायां विद्यमानायामाशायां जीवितस्य च  ।<br>
रक्तपित्ती क्षयी कासी किमर्थमवसीदति  ॥ १,१७०.२५ ॥<br><br>
आटरूपकमृद्वीकापथ्याक्वाथः सशर्करः  ।<br>
क्षौद्राढ्यः कासनिः श्वासरक्तपित्तनिबर्हणः  ॥ १,१७०.२६ ॥<br><br>
वासारसः खण्डमधुयुतः पीतोऽथरक्तजित् ।<br>
सल्लकीबदरीजम्बुप्रियालाम्रार्जुनं धवः  ।<br>
पीतं क्षीरञ्च मध्वाढ्यं पृथक्छोणितवारणम्  ॥ १,१७०.२७ ॥<br><br>
समूलफलपत्राया निर्गुण्ड्याः स्वरसैर्घृतम्  ।<br>
सिद्धं पीत्वा क्षयक्षीणी निर्व्यादिर्भाति देववत् ॥ १,१७०.२८ ॥<br><br>
हरीतकी कणा शुण्ठी मरिचं गुडसंयुतम्  ।<br>
कासघ्नो मोदकः प्रोक्तस्तृष्णारोचकनाशनः  ॥ १,१७०.२९ ॥<br><br>
कण्टकारिगुडूचीभ्यां पृथक्त्रिंशत्पले रसे  ।<br>
प्रस्थं सिद्धं घृतं स्याच्च कासनुद्वह्निदापनम्  ॥ १,१७०.३० ॥<br><br>
कृष्णा धात्री शिता शुण्ठी हक्काघ्नी मधुसंयुता  ।<br>
हिक्काश्वासी पिवेद्भार्ङ्गो सविश्वामुष्णवारिणा  ॥ १,१७०.३१ ॥<br><br>
तैलाक्तं स्वरभेदे वा खादिरं धारयेन्मुखे  ।<br>
पथ्यां पिप्पलिकायुक्तां संयुक्तां नागरेण वा  ॥ १,१७०.३२ ॥<br><br>
विडङ्गत्रिलाचूर्णं छर्दिहृन्मधुना सह  ।<br>
आम्रजम्बूकषायं वा पिबोन्माक्षिकसंयुतम्  ॥ १,१७०.३३ ॥<br><br>
छर्दि सर्वां प्रणुदति तृष्णाञ्चैवापकर्षति  ।<br>
त्रिफला भ्रममूर्छाहृत्पीता सा मधुनापि वा  ॥ १,१७०.३४ ॥<br><br>
पञ्चगव्यं हितं पानादपस्मारग्रहादिनुत् ।<br>
कूष्माण्डकरसो वाज्यं सयष्टिकं तदर्थकृत् ॥ १,१७०.३५ ॥<br><br>
ब्राह्मीरसवचाकुष्ठशङ्खपुष्पीभिरेव च  ।<br>
पुराणं सेव्यमुन्मादग्रहापस्मारद्घृनुतम्  ॥ १,१७०.३६ ॥<br><br>
अश्वगन्धाकषाये च कल्के क्षीरे चतुर्गुणे  ।<br>
घृतपक्वन्तु वातघ्नं वृष्यं मां साय पुत्रकृत् ॥ १,१७०.३७ ॥<br><br>
नीलीमुण्डीरिकाचूर्णं मधुसर्पिः समन्वितम्  ।<br>
छिन्नाक्वाथं पिबन्हन्ति वातरक्तं सुदुस्तरम्  ॥ १,१७०.३८ ॥<br><br>
सगुडाः पञ्च पथ्याश्च कुष्टार्शोवातसादनाः  ।<br>
गडचीस्वरसं कल्कं चूर्णं वा क्वाथमेव वा  ॥ १,१७०.३९ ॥<br><br>
वातरक्तान्तकं कालागुडूचीक्वाथकल्कतः  ।<br>
कुष्ठव्रणादिशमनं शृतमाज्यं सदुग्धकम्  ॥ १,१७०.४० ॥<br><br>
त्रिफलागुग्गुलुर्वातरक्तमूर्छापहारकः  ।<br>
ऊरुस्तम्भविनाशाय गोमूत्रेण च गुग्गुलुः  ॥ १,१७०.४१ ॥<br><br>
शुण्ठीगोक्षुरकक्वाथः सामवातार्तिशूलनुत् ।<br>
दशमूलामृतैरण्डरास्नानागरदारुभिः  ॥ १,१७०.४२ ॥<br><br>
क्वाथो हन्ति माहशोथं मरीचगुडसंयुतः  ।<br>
कासघ्नो मोदकः प्रोक्तस्तृष्णारोचकनाशनः  ॥ १,१७०.४३ ॥<br><br>
कण्टकारिगुडूचीभ्यां पृथक्त्रिंशत्पले रसे  ।<br>
प्रस्थसिद्धं घृतञ्चैव कासनुद्धृदि दीपनः  ॥ १,१७०.४४ ॥<br><br>
कृष्णाधात्रीसिताशुण्ठीमरीचसैन्धवान्वितः  ।<br>
क्वाथ एरण्डतैलेन सामं हन्त्यनिलं गुरुम्  ॥ १,१७०.४५ ॥<br><br>
बला पुनर्नवैरण्डबृहतीद्वयगोक्षुरैः  ।<br>
सहिङ्गुलवर्ण पीतं वातशूलविमर्दनम्  ॥ १,१७०.४६ ॥<br><br>
त्रिफलानिम्बयष्टीककटुकारग्वधैः शृतम्  ।<br>
पाययेन्मधुना मिश्रं दाहशूलोपशान्तये  ॥ १,१७०.४७ ॥<br><br>
त्रिफलापः सयष्टीकाः परिणामार्तिनाशनाः  ।<br>
गोमूत्रशुद्धमण्डूरं त्रिफलाचूर्णसंयुतम्  ।<br>
विलिहन्मधुसर्पिर्भ्यां शूलं हन्ति त्रिदोषजम्  ॥ १,१७०.४८ ॥<br><br>
त्रिवृत्कृष्णाहरीतक्यो द्विचतुष्पञ्चभागिकाः  ।<br>
गुटिका गुडतुल्यास्ता विड्विबन्धगदापहाः  ॥ १,१७०.४९ ॥<br><br>
हरीतकीयवक्षारपिप्पलीत्रिवृतस्तथा  ।<br>
घृतैश्चूर्णमिदं पेयमुदावर्ताविनाशनम्  ॥ १,१७०.५० ॥<br><br>
त्रिवृद्धरीतकीश्यामाः स्नुहीक्षीरेण भाविताः  ।<br>
वटिका मूत्रपीतास्ताः श्रेष्टाश्चानाहभेदिकाः  ॥ १,१७०.५१ ॥<br><br>
त्र्यूषणत्रिफलाधन्यविडङ्गचव्यचित्रकैः  ।<br>
कल्कीकृतैर्घृतं सिद्धं संस्कारं वातगुल्मनुत् ॥ १,१७०.५२ ॥<br><br>
मूलं नागरमानीतं सक्षीरं हृदयार्तिनुत् ।<br>
सौवचलं तदर्धन्तु शिवानाञ्च घृतं पिबेत् ॥ १,१७०.५३ ॥<br><br>
कणापाषाणभेदैर्वा शिलाजतुकचूर्णकम्  ।<br>
तण्डुलीभिर्गुडेनापि मूत्रकृच्छ्रीति जीवति  ॥ १,१७०.५४ ॥<br><br>
अमृतानागरीधात्रीवाजिगन्धात्रिकण्टकाम्  ।<br>
प्रपिबेद्वातरेगार्तः सशूलो मूत्रकृच्छ्रवान्  ॥ १,१७०.५५ ॥<br><br>
सितातुल्यो यवक्षारः सर्वकृच्छ्रनिवारणः  ।<br>
निदिग्धिकारसो वापि सक्षौद्रः कृच्छ्रनाशनः  ॥ १,१७०.५६ ॥<br><br>
लवणं त्रिफलाकल्कैर्मूत्राघातहरं स्मृतम्  ।<br>
मूत्रे विरुद्धे कर्पूरचूर्णं लिङ्गे प्रवेशयेत् ॥ १,१७०.५७ ॥<br><br>
क्वाथश्च शिग्रुमूलोत्थः कटूष्णोश्मानिपातनः  ।<br>
सर्वमेहहरोधात्र्या रसःक्षौद्रनिशायुतः  ।<br>
त्रिफलादारुदार्व्यष्टक्वाथः क्षौद्रेण मेहहा  ॥ १,१७०.५८ ॥<br><br>
अस्वप्नं च व्यवायं च व्यायामाश्चिन्तनानि च  ।<br>
स्थौल्यमिच्छन्पपरित्यक्तं क्रमेणाभिप्रवर्धयेत् ॥ १,१७०.५९ ॥<br><br>
यवश्यामाकभोजी स्यास्थौल्यकृन्मधुवारिणा  ।<br>
उष्णमन्नं समण्डं वा पिबन्कृशतनुर्भवेत् ॥ १,१७०.६० ॥<br><br>
सचव्यजीरकं व्योषा हिङ्गुसौवर्चलामलाः  ।<br>
मधुना रक्तवः पीता मेधोघ्ना सर्वदीपनाः  ॥ १,१७०.६१ ॥<br><br>
चतुर्गुणे जले मूत्रे द्विगुणे चित्रकाणि च  ।<br>
कल्कैः सिद्ध घृत प्रस्थं सक्षीरं जठरी पिबेत् ॥ १,१७०.६२ ॥<br><br>
क्रमवृद्ध्या दशाहानि दश पैप्पालिकं दिनम्  ।<br>
वर्धयेत्पयसा सार्धं तथैवापानयेत्पुनः  ॥ १,१७०.६३ ॥<br><br>
क्षीरषष्टिकभोजीस्यादेवं कृष्णसहस्रकम्  ।<br>
बृंहणं मुद्गमायुष्यं प्लीहोदरविनाशनम्  ॥ १,१७०.६४ ॥<br><br>
पुनर्नवाक्वाथकल्कैः सिद्धं शोथहरं घृतम्  ।<br>
गावा मत्रेण संसेव्यं पिप्पली वा पयोऽन्विताः  ।<br>
गुडन वाभयां तुल्यां विश्वं वा शोथरोगिणा  ॥ १,१७०.६५ ॥<br><br>
तैलमेरण्डजं पीत्वा बलासिद्धं पयोऽन्वितम्  ।<br>
आध्मानशूलोपचितामन्त्रवृद्धिञ्जयेन्नरः  ॥ १,१७०.६६ ॥<br><br>
भ्रष्टोरुचकतैलेन कल्कः पथ्यासमुद्भवः  ।<br>
कृष्णसैन्धवसंयुक्तो वद्धिरोगहरः परः  ॥ १,१७०.६७ ॥<br><br>
निर्गुण्डीमूलनस्येन गण्डमाला विनश्यति  ।<br>
स्मुहीगण्डीरिकास्वेदो नाशयेदर्बुदानि च  ॥ १,१७०.६८ ॥<br><br>
हस्तिकर्णपलाशस्य गलगण्डं तु लेपतः  ।<br>
धत्तूरैरण्डनिर्गुण्डीवर्षाभूशिग्रुसर्षपैः  ॥ १,१७०.६९ ॥<br><br>
प्रलेपःश्लीपदं हन्ति चिरोत्थमतिदारुणम्  ।<br>
शोभाञ्जनकसिन्धृत्थहिङ्गुं विद्रधिनाशनम्  ॥ १,१७०.७० ॥<br><br>
शरपुङ्खा मधुयुता यात्सर्स्वव्रणगेपणी  ।<br>
निम्बपत्रस्य वालेपः श्वयथुव्रणगेपणः  ॥ १,१७०.७१ ॥<br><br>
त्रिफला खदिरो दार्वो न्यग्रोधो व्रणशोधनः  ।<br>
सद्यः क्षतं व्रणं वैद्यः सशूलं परिषेचयेत् ॥ १,१७०.७२ ॥<br><br>
यष्टीमधुकयुक्तेन किञ्चिदुष्णेन सर्पिषा  ।<br>
बुद्ध्वागन्तुव्रणान्वैद्यो घृतक्षौद्रसमन्विताम्  ॥ १,१७०.७३ ॥<br><br>
शीतां क्रियां प्रयुञ्जीत पित्तरक्तोष्मनाशिनीम्  ।<br>
क्वाथो वंशत्वगेरण्डश्वदंष्ट्रवनिदाकृतः  ॥ १,१७०.७४ ॥<br><br>
सहिङ्गुसैन्धवः पीतः कोष्ठस्थं स्त्रावयेदसृक् ।<br>
यवकोलकुलत्थानां निःस्नेहेन रसेन वा  ॥ १,१७०.७५ ॥<br><br>
भुञ्जीतान्नं यवाग्वा वा पिवेत्सैन्धवसंयुतम्  ।<br>
करञ्जारिष्टनिर्गुण्डीरसो हन्याद्व्रणक्रिमीन्  ॥ १,१७०.७६ ॥<br><br>
त्रिफलाचूर्णसंयुक्तो गुग्गुलुर्वटकीकृतः  ।<br>
निर्यन्त्रणो विबन्धघ्नो व्रधनगेपणः  ॥ १,१७०.७७ ॥<br><br>
दूर्वास्वरससिद्धं वा तलं कम्पिल्लकेन वा  ।<br>
दार्वोत्वचश्च कल्केन प्रधानं व्रणरोपणम्  ॥ १,१७०.७८ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ज्वरादिचिकित्सानिरूपणं नाम सप्तत्युत्तरशततमोऽध्यायः
