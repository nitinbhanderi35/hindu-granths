श्रीगरुडमहापुराणम् १८३<br>
हरिरुवाच  ।<br>
मरिचं शृङ्गवेरं च कुटजत्वचमेव च  ।<br>
पानाच्च ग्रहणी नश्येच्छशाङ्काङ्कितशेखर&nbsp;!  ॥ १,१८३.१ ॥<br><br>
पिप्पली पिप्पलीमूलं मरिचं तगरं वचा  ।<br>
देवदारुरसं पाठां क्षीरेण सह पेषयेत् ॥ १,१८३.२ ॥<br><br>
अनेनैव प्रयोगेण ह्यतिसारो विनश्यति  ।<br>
मरीचतिलपुष्पाभ्या मञ्जनं कामलापहम्  ॥ १,१८३.३ ॥<br><br>
हरीतकी समगुडा मधुना सह योजिता  ।<br>
विरेचनकरी रुद्र&nbsp;! भवतीति न संशयः  ॥ १,१८३.४ ॥<br><br>
त्रिफला चित्रकं चित्रं तथा कटुकरोहिणी  ।<br>
उरुस्तम्भहरं ह्येतदुत्तमन्तु विरेचनम्  ॥ १,१८३.५ ॥<br><br>
हरीतकी शृङ्गवेरं देवदारु च चन्दनम्  ।<br>
क्वाथयेच्छागदुग्धेन अपामार्गस्य मूलकम्  ।<br>
ऊरुस्तम्भं जयन्त्या वा सप्तरात्रेण नाशयेत् ॥ १,१८३.६ ॥<br><br>
अनन्ताशृङ्गवेरस्य सूक्ष्मचूर्णानि कारयेत् ।<br>
गुग्गुलं गुडतुल्यं च गुटिकामुपयुज्यच  ।<br>
वायुः स्नायुगतं चैव अग्निमान्द्यं च नाशयेत् ॥ १,१८३.७ ॥<br><br>
सङ्खपुष्पीन्तु पुष्पेण समुद्धृत्य सपत्रिकाम्  ।<br>
समूलां छागदुग्धेन अपस्मारहरं पिबेत् ॥ १,१८३.८ ॥<br><br>
अश्वगन्धाभये चैव उदकेन समं पिबेत् ।<br>
रक्तपित्तं विनश्येत्तु नात्र कार्या विचारणा  ॥ १,१८३.९ ॥<br><br>
हरीतकीकुष्ठचूर्णं कृत्वा आस्यं च पूरयेत् ।<br>
शीतं पीत्वाथ पानीयं सर्वच्छर्दिनिवारणम्  ॥ १,१८३.१० ॥<br><br>
गडूचीपद्मकारिष्टधान्याकं रक्तचंन्दनम्  ।<br>
पित्तश्लेष्मज्वरच्छर्दिदाहतृष्णाघ्नमग्निकृत् ।<br>
ओं हुं नम इति  ॥ १,१८३.११ ॥<br><br>
श्रोत्रे बद्ध्वा शङ्खपुष्पीं ज्वरं मन्त्रेण वै हरेत् ।<br>
ओं जम्भिनी स्तम्भिनी मोहय सर्वव्याधीन्मे वज्रेण ठः ठः सर्वव्याधीन्मे वज्रेण फटिति  ॥ १,१८३.१२ ॥<br><br>
पुष्पमष्टशतं जप्त्वा हस्ते दत्त्वा नखं स्पृशेत् ।<br>
चातुर्थिको ज्वरो रुद्र अन्ये चैव ज्वरास्तथा  ॥ १,१८३.१३ ॥<br><br>
ज्म्बूफलं हरिद्रा च सर्पस्यैव तु कञ्चुकम्  ।<br>
सर्वज्वराणां धूपोऽयं हरश्चातुर्थिकस्य च  ॥ १,१८३.१४ ॥<br><br>
करवीरं भृङ्गपत्रं लवणं कुष्ठकर्कटे  ।<br>
चतुर्गुणेन मूत्रेण पचेत्तैलं हरेच्च तत् ।<br>
पामां विचर्चिकां कुष्ठमभ्यङ्गाद्धि व्रणानि वै  ॥ १,१८३.१५ ॥<br><br>
पिप्पलीमधुपानाच्च तथा मधुरभोजनात् ।<br>
प्लीहा विनश्यते रुद्र तथा सूरणसेवनात् ॥ १,१८३.१६ ॥<br><br>
पिप्पलीञ्च हरिद्राञ्च गोमूत्रेण समन्विताम्  ।<br>
प्रक्षिपेच्च गुदद्वारे अर्शांसि विनिवारयेत् ॥ १,१८३.१७ ॥<br><br>
अजादुग्धमार्द्रकञ्च पीतं प्लीहादिनाशनम्  ।<br>
सैन्धवञ्च विडङ्गानि सोमराजी तु सर्षपाः  ॥ १,१८३.१८ ॥<br><br>
रजनी द्वे विषञ्चैव गोमूत्रेणैव पेषयेत् ।<br>
कुष्ठनाशश्च तल्लेपान्निम्बपत्रादिना तथा  ॥ १,१८३.१९ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे त्र्यशीत्यधिकशततमोऽध्यायः
