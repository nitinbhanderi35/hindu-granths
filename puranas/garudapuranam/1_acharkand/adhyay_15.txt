<span style="font-size: 14pt; line-height: 200%"><b>॥रुद्र उवाच ॥</b> <br>
संसारसागराद्धोरान्मुच्यते किं जपन्प्रभो ॥<br>
नरस्तन्मे परं जप्यं कथय त्वं जनार्द्दन ॥ 15.1 ॥<br>
<b>॥हरिरुवाच ॥</b> <br>
परेश्वरं परं ब्रह्म परमात्मानमव्ययम् ॥<br>
<sup id="cite_ref-1" class="reference"><a href="#cite_note-1">[१]</a></sup>विष्णुं नामसहस्त्रेण स्तुवन्मुक्तो भवेन्नरः ॥ 15.2 ॥<br>
यत्पवित्रं परं जप्यं कथयामि वृषध्वज&nbsp;! ॥<br>
श्रृणुष्वावहितो भूत्वा सर्वपापविनाशनम् ॥ 15.3 ॥<br>
ॐ वासुदेवो महाविष्णुर्वामनो वासवो वसुः ॥<br>
बालचन्द्र निभो बालो बलभद्रो बलाधिपः ॥ 15.4 ॥<br>
बलिबन्धनकृद्वेधा वरेण्यो वेदवित्किविः ॥<br>
वेदकर्त्ता वेदरूपो वेद्यो वेदपरिप्लुतः ॥ 15.5 ॥<br>
वेदाङ्गवेत्ता वेदेशो बलाधारो बलार्दनः ॥<br>
अविकारो वरेशश्च वरुणो वरुणाधिपः ॥ 15.6 ॥<br>
वीरहा च बृहद्वीरो वन्दितः परमेश्वरः ॥<br>
आत्मा च परमात्मा च प्रत्यगात्मा वियत्परः ॥ 15.7 ॥<br>
पद्मनाभः पद्मनिधिः पद्महस्तो गदाधरः ॥<br>
परमः परभूतश्च पुरुषोत्तम ईश्वरः ॥ 15.8 ॥<br>
पद्मजङ्घः पुण्डरीकः पद्ममालाधरः प्रियः ॥<br>
पद्माक्षः पद्मगर्भश्च पर्जन्यः पद्मसंस्थितः ॥ 15.9 ॥<br>
अपारः परमार्थश्च पराणां च परः प्रभुः ॥<br>
पण्डितः पण्डितेड्यश्च पवित्रः पापमर्दकः ॥ 15.10 ॥<br>
शुद्धः प्रकाशरूपश्च पवित्रः परिरक्षकः ॥<br>
पिपासावर्जितः पाद्यः पुरुषः प्रकृतिस्तथाः ॥ 15.11 ॥<br>
प्रधानं पृथिवीपद्मं पद्मनाभः प्रियप्रदः ॥<br>
सर्वेशः सर्वगः सर्वः सर्ववित्सर्वदः सुरः ॥ 15.12 ॥<br>
सर्वस्य जगतो धाम सर्वदर्शो च सर्वभृत् ॥<br>
सर्वानुग्रहकृद्देवः सर्वभूतहृदि स्थितः ॥ 15.13 ॥<br>
सर्वपूज्यश्च सर्वाद्यः सर्वदेवनमस्कृतः ॥<br>
सर्वस्य जगतो मूलं सकलो निष्कलोऽनलः ॥ 15.14 ॥<br>
सर्वगोप्ता सर्वनिष्ठः सर्वकारणकारणम् ॥<br>
सर्वध्येयः सर्वमित्रः सर्वदेस्ववरूपधृक् ॥ 15.15 ॥<br>
सर्वाध्यक्षः सुराऽध्यक्ष सुरासुरनमस्कृतः ॥<br>
दुष्टानां च सुराणां च सर्वदा घातकोऽन्तकः ॥ 15.16 ॥<br>
सत्यपालश्च सन्नाभः सिद्धेशः सिद्धवन्दितः ॥<br>
सिद्धसाध्यः सिद्धसिद्धः साध्यसिद्धो (सिद्धिसिद्ध) हृदीश्वरः ॥ 15.17 ॥<br>
शरणं जगतश्चैव श्रेयः क्षेमस्तथैव च ॥<br>
शुभकृच्छोभनः सौम्यः सत्यः सत्यपराक्रमः ॥ 15.18 ॥<br>
सत्यस्थः सत्यसङ्कल्पः सत्यवित्सत्य (त्प) दस्तथ ॥<br>
धर्मो धर्म्मी च कर्मी च सर्वकर्म्मविवर्जितः ॥ 15.19 ॥<br>
कर्म्मकर्त्ता च कर्मैव क्रिया कार्य्यं तथैव च ॥<br>
श्रीपतिर्नृपतिः श्रीमान्सर्वस्य पतिरूर्जितः ॥ 15.20 ॥<br>
सदेवानां पतिश्चैव वृष्णीनां पतिरीडितः ॥<br>
पतिर्हिरण्यगर्भस्य त्रिपुरान्तपतिस्तथा ॥ 15.21 ॥<br>
पशूनां च पतिः प्रायो वसूनां पतिरेव च ॥<br>
पतिराखण्डलस्यैव वरूणस्य पतिस्तथा ॥ 15.22 ॥<br>
वनस्पतीनां च पतिरनिलस्य पतिस्तथा ॥<br>
अनलस्य पतिश्चैव यमस्य पतिरेव च ॥ 15.23 ॥<br>
कुबेरस्य पतिश्चैव नक्षत्राणां पतिस्तथा ॥<br>
ओषधीनां पतिश्चैव वृक्षाणां च पतिस्तथा ॥ 15.24 ॥<br>
नागानां पतिरर्कस्य दक्षस्य पतिरेव च ॥<br>
सुहृदां च पतिश्चैव नृपाणां च पतिस्तथा ॥ 15.25 ॥<br>
गन्धर्वाणां पतिश्चैव असूनां पतिरुत्तमः ॥<br>
पर्वतानां पतिश्चैव निम्नगानां पतिस्तथा ॥ 15.26 ॥<br>
सुराणां च पतिः श्रेष्ठः कपिलस्य पतिस्तथा ॥<br>
लतानां च पतिश्चैव वीरुधां च पतिस्तथा ॥ 15.27 ॥<br>
मुनीनां च पतिश्चैव सूर्य्यस्य पतिरुत्तमः ॥<br>
पतिश्चन्द्रमसः श्रेष्ठः सुक्रस्य पतिरेव च ॥ 15.28 ॥<br>
ग्रहाणां च पतिश्चैव राक्षसानां पतिस्तथा ॥<br>
किन्नराणां पतिश्चैव द्विजानां पतिरुत्तमः ॥ 15.29 ॥<br>
सरितां च पतिश्चैव समुद्राणां पतिस्तथा ॥<br>
सरसां च पतिश्चैव भूतानां च पतिस्तथा ॥ 15.30 ॥<br>
वेतालानां पतिश्चैव कूष्माण्डानां पतिस्तथा ॥<br>
पक्षिणां च पतिः श्रेष्ठः पशूनां पतिरेव च ॥ 15.31 ॥<br>
महात्मा मंगलो मेयो मन्दरो मन्दरेश्वरः ॥<br>
मेरुर्माता प्रमाणं च माधवो मलवर्जितः ॥ 15.32 ॥<br>
मालाधरो महादेवो महादेवेन पूजितः ॥<br>
महाशान्तो महाभागो मधुसूदन एव च ॥ 15.33 ॥<br>
महावीर्य्यो महाप्राणो मार्कण्डेयर्षिवन्दितः ॥<br>
मायात्मा मायया बद्धो मायया तु विवर्जितः ॥ 15.34 ॥<br>
मुनिस्तुतो मुनिर्मैत्रो महाना (रा) सो महाहनुः ॥<br>
महाबाहुर्महादान्तो मरणेन विवर्जितः ॥ 15.35 ॥<br>
महावक्त्रो महात्मा च महाकायो महोदरः ॥<br>
महापादो महाग्रीवो महामानी महामनाः ॥ 15.36 ॥<br>
महागतिर्महाकीर्त्तिर्महारूपो महासुरः ॥<br>
मधुश्च माधवश्चैव महादेवो महेश्वरः ॥ 15.37 ॥<br>
मखेज्यो मखरूपी च माननीयो मखेश्वरः ॥<br>
महावातो महाभागो महेशोऽतीतमानुषः ॥ 15.38 ॥<br>
मानवश्च मनुश्चैव मानवानां प्रियंकरः ॥<br>
मृगश्च मृगपूज्यश्च मृगाणां च पतिस्तथा ॥ 15.39 ॥<br>
बुधस्य च पतिश्चैव पतिश्चैव बृहस्पतेः ॥<br>
पतिः शनैश्चरस्यैव राहोः केतोः पतिस्तथा ॥ 15.40 ॥<br>
लक्ष्मणो लक्षणश्चैव लम्बौष्ठो ललितस्तथा ॥<br>
नानालंकारसंयुक्तो नानाचन्दनचर्च्चितः ॥ 15.41 ॥<br>
नानारसोज्जवलद्वक्त्रो नानापुष्पोपशोभितः ॥<br>
रामो रमापतिश्चैव सभार्य्यः परमेश्वरः ॥ 15.42 ॥<br>
रत्नदो रत्नहर्त्ता च रूपी रूपविवर्जितः ॥<br>
महारूपोग्ररूपश्च सौम्यरूपस्तथैव च ॥ 15.43 ॥<br>
नीलमेघनिभः शुद्धः कालमेघनिभस्तथा ॥<br>
धूमवर्णः पतिवर्णो नानारूपो ह्यवर्णकः ॥ 15.44 <br>
विरूपो रूपदश्चैव शुक्लवर्णस्तथैव च ॥<br>
सर्ववर्णो महायोगी यज्ञो (याज्यो) यज्ञकृदेव च ॥ 15.45 ॥<br>
सुवर्णवर्णवांश्चैव सुवर्णाख्यस्तथैव च सुवर्णावयवश्चैव सुवर्णः स्वर्णमेखलः ॥ 15.46 ॥<br>
सुवर्णस्य प्रदाता च सुवर्णांशस्तथैव च ॥<br>
सुवर्णस्य प्रियश्चैव सुवर्णाढ्यस्तथैव च ॥ 15.47 ॥<br>
सुपर्णी च महापर्णी सुपर्णस्य च कारणम् ॥<br>
वैनतेयस्तथादित्य आदिरादिकरः शिवः ॥ 15.48 ॥<br>
कारणं महतश्चैव प्रधानस्य च कारणम् ॥<br>
बुद्धीनां कारणं चैव कारणं मनसस्तथा ॥ 15.49 ॥<br>
कारणं चैतसश्चैव अहंकारस्य कारणम् ॥<br>
भूतानां कारणं तद्वत्कारणं च विभावसोः ॥ 15.50 ॥<br>
आकाशकारणं तद्वत्पृथिव्याः कारणं परम् ॥<br>
अण्डस्य कारणं चैव प्रकृतेः कारणं तथा ॥ 15.51 ॥<br>
देहस्य कारणं चैव चक्षुषश्चैव कारणम् ॥<br>
श्रोत्रस्य कारणं तद्वत्कारणं च त्वचस्तथा ॥ 15.52 ॥<br>
जिह्वायाः कारणं चैव प्राणस्यैव च कारणम् ॥<br>
हस्तयोः कारणं तद्वत्पादयोः कारणं तथा ॥ 15.53 ॥<br>
वाचश्चकारणं तद्वत्पायोश्चैव तु कारणम् ॥<br>
इन्द्रस्य कारणं चैव कुबेरस्य च कारणम् ॥ 15.54 ॥<br>
यमस्य कारणं चैव ईशानस्य च कारणम् ॥<br>
यक्षाणां कारणं चैव रक्षसां कारणं परम् ॥ 15.55 ॥<br>
नृपाणां कारणं श्रेष्ठं धर्म्‌मस्यैव तु कारणम् ॥<br>
जन्तूनां कारणं चैव वसूनां कारणं परम् ॥ 15.56 ॥<br>
मनूनां कारणं चैव पक्षिणां कारणं परम् ॥<br>
मुनीनां कारणं श्रेष्ठ योगिनां कारणं परम् ॥ 15.57 ॥<br>
सिद्धानां कारणं चैव यक्षाणां कारणं परम् ॥<br>
कारणं किन्नराणां च गन्धर्वाणां च कारणम् ॥ 15.58 ॥<br>
नदानां कारणं चैव नदीनां कारणं परम् ॥<br>
कारणं च समुद्राणां वृक्षाणां कारणं तथा ॥ 15.59 ॥<br>
कारणं वीरुधां चैव लोकानां कारणं तथा ॥<br>
पाताल कारणं चैव देवानां कारणं तथा ॥ 15.60 ॥<br>
सर्पाणां कारणं चैव श्रेयसां कारणं तथा ॥<br>
पशूनां कारणं चैव सर्वेषां कारणं तथा ॥ 15.61 ॥<br>
देहात्मा चेन्द्रियात्मा च आत्मा बुद्धिस्तथैव च ॥<br>
मनसश्च तथैवात्मा चात्माहंकारचेतसः ॥ 15.62 ॥<br>
जाग्रतः स्वपतश्चात्मा महदात्मा परस्तथा ॥<br>
प्रधानस्य परात्मा च आकाशात्मा ह्यपां तथा ॥ 15.63 ॥<br>
पृथिव्याः परमात्मा च रसस्यात्मा तथैव च ॥<br>
गन्धस्य परमात्मा च रूपस्यात्मा परस्तथा ॥ 15.64 ॥<br>
शब्दात्मा चैव वागात्मा स्पर्शात्मा पुरुषस्तथा ॥<br>
श्रोत्रात्मा च त्वगात्मा च जिह्वायाः परमस्तथा ॥ 15.65 ॥<br>
घ्राणात्मा चैव हस्तात्मा पादात्मा परमस्तथा ॥<br>
उपस्थस्य तथैवात्मा पाय्वात्मा परमस्तथा ॥ 15.66 ॥<br>
इन्द्रात्मा चैव ब्रह्मात्मा रुद्रा(शान्ता)त्मा च मनोस्तथा ॥<br>
दक्षप्रजापतेरात्मा सत्या (स्त्रष्टा)त्मा परमस्तथा ॥ 15.67 ॥<br>
ईशात्मा परमात्मा च रौद्रात्मा मोक्षविद्यतिः ॥<br>
यत्नवांश्च तथा यत्नश्चर्म्मो खड्गीसुरान्तकः ॥ 15.68 ॥<br>
ह्रीप्रवर्त्तनशीलश्च यतीनां च हिते रतः ॥<br>
यतिरूपी च योगी च योगिध्येयो हरिः शितिः ॥ 15.69 ॥<br>
संविन्मेधा च कालश्च उष्मा वर्षा म(न) तिस्तथा ॥<br>
संवत्सरो मोक्षकरो मोहप्रध्वंसकस्तथा ॥ 15.70 ॥<br>
मोहकर्त्ता च दुष्टानां माण्डव्यो वडवामुखः ॥<br>
संवर्त्तकः कालकर्त्ता च गौतमो भृगुरंगिराः ॥ 15.71 ॥<br>
अत्रिर्वसिष्ठः पुलहः पुलस्त्यः कुत्स एव च । <br>
याज्ञवल्क्यो देवलश्च व्यासश्चैव पराशरः ॥ 15.72 ॥<br>
शर्म्मदश्चैव गांगेयो हृषीकेशो बृहच्छ्रवाः ॥<br>
केशवः क्लेशहन्ता च सुकर्णः कर्णवर्जितः ॥ 15.73 ॥<br>
नारायणो महाभागः प्राणस्य पतिरेव च ॥<br>
अपानस्य पतिश्चैव व्यानस्य पतिरेव च ॥ 15.74 ॥<br>
उदानस्य पतिः श्रेष्ठः समानस्य पतिस्तथा ॥<br>
शब्दस्य च पतिः श्रेष्ठः स्पर्शस्य पतिरेव च ॥ 15.75 ॥<br>
रूपाणां च पतिश्चाद्यः खङ्गपाणिर्हलायुधः ॥<br>
चक्रपाणिः कुण्डली च श्रीवत्सांकस्तथैव च ॥ 15.76 ॥<br>
प्रकृतिः कौस्तुभग्रीवः पीताम्बरधरस्तथा ॥<br>
सुमुखो दुर्मुखश्चैव नखेन तु विवर्जितः ॥ 15.77 ॥<br>
अनन्तोऽनन्तरूपश्च सुनखः सुरसुन्दरः ॥<br>
सुकलापो विभुर्जिष्णुर्भ्राजिष्णुश्चैषुधीस्तथा ॥ 15.78 ॥<br>
हिरण्यकशिपोर्हन्ता हिरण्याक्षविमर्दकः ॥<br>
निहन्ता पूतनायाश्च भास्करान्तविनाशनः ॥ 15.79 ॥<br>
केशिनो दलनश्चैव मुष्टिकस्य विमर्दकः ॥<br>
कंसदानवभेत्ता च चाणूरस्य प्रमर्दकः ॥ 15.80 ॥<br>
अरिष्टस्य निहंता च अक्रूरप्रिय एव च ॥<br>
अक्रूरः क्रूररूपश्च अक्रूरप्रियवन्दितः ॥ 15.81 ॥<br>
भगहा भगवान् भानुस्तथा भागवतः स्वयम् ॥<br>
उद्धवश्चोद्धवस्येशो ह्युद्धेवन विचिन्तितः ॥ 15.82 ॥<br>
चक्रधृक् चञ्चलश्चैव चलाचलविवर्जितः ॥<br>
अहं कारोपमाश्चित्तं गगनं पृथिवी जलम् ॥ 15.83 ॥<br>
वायुश्चक्षुस्तथा श्रोत्रं जिह्वा च घ्राणमेव च ॥<br>
वाक्पाणिपादजवनः पायूपस्थस्तथैव च ॥ 15.84 ॥<br>
शंकरश्चैव सर्वश्च क्षान्तिदः क्षान्तिकृन्नरः ॥<br>
भक्तप्रियस्तता भर्त्ता भक्तिमान् भक्तिवर्द्धनः ॥ 15.85 ॥<br>
भक्तस्तुतो भक्तपरः कीर्त्तिदः कीर्त्तिवर्द्धनः ॥<br>
कीर्त्तिर्दीप्तिः क्षमाकांतिर्भक्तश्चैव दया परा ॥ 15.86 ॥<br>
दानं दाता च कर्त्ता च देवदेवप्रियः शुचिः ॥<br>
शुचिमान्सुखदो मोक्षः कामश्चार्थः सहस्त्रपात् ॥ 15.87 ॥<br>
सहस्त्रशीर्षा वैद्यश्च मोक्षद्वारं तथैव च ॥<br>
प्रजाद्वारं सहस्त्राक्षः सहस्त्रकर एव च ॥ 15.88 ॥<br>
शुक्रश्च सुकिरीटी च सुग्रीवः कौस्तुभस्तथा ॥<br>
प्रद्युम्नश्चानिरुद्धश्च हयग्रीवश्च शूकरः ॥ 15.89 ॥<br>
मत्स्यः परशुरामश्च प्रह्रादो बलिरेवच ॥<br>
शरण्यश्चैव नित्यश्च बुद्धो मुक्तः शरीरभृत् ॥ 15.90 ॥<br>
खरदूषणहन्ता च रावणस्य प्रमर्दनः ॥<br>
सीतापतिश्च वर्द्धिष्णुर्भरतश्च तथैव च ॥ 15.91 ॥<br>
कुम्भेंद्रजिन्निहन्ता च कुम्भकर्णप्रमर्दनः ॥<br>
नरांतकांतकश्चैव देवांतकविनाशनः ॥ 15.92 ॥<br>
दुष्टासुरनिहंता च शम्बरारिस्तथैव च ॥<br>
नरकस्य निहन्ता च त्रिशीर्षस्य विनाशनः ॥ 15.93 ॥<br>
यमलार्जनभेत्ता च तपोहितकरस्तथा ॥<br>
वादित्रं चैव वाद्यं च बुद्धश्चैव वरप्रदः ॥ 15.94 ॥<br>
सारः सारप्रियः सौरः कालहन्तानिकृन्तनः ॥<br>
अगस्त्यो देवलश्चैव नारदो नारदप्रियः ॥ 15.95 ॥<br>
प्राणोऽपानस्तथा व्यानो रजः सत्त्वं तमः शरत् ॥<br>
उदानश्च समानश्च भेषजं च भिषक् तथा ॥ 15.96 ॥<br>
कूटस्थः स्वच्छरूपश्च सर्वदेहविवर्जितः ॥<br>
चक्षुरिन्द्रियहीनश्च वागिंद्रियविवर्जितः ॥ 15.97 ॥<br>
हस्तेंद्रियविहीनश्च पादाभ्यां च विवर्जितः ॥<br>
पायूपस्थविहीनश्च महातपविवर्जितः ॥ 15.98 ॥<br>
प्रबोधेन विहीनश्च बुद्ध्या चैव विवर्जितः ॥<br>
चेतसा विगतश्चैव प्राणेन च विवर्जितः ॥ 15.99 ॥<br>
अपानेन विहीनश्च व्यानेन च विवर्जितः ॥<br>
उदानेन विहीनश्च समानेन विवर्जितः ॥ 15.100 ॥<br>
आकाशेन विहीनश्च वायुना परिवर्जितः ॥<br>
अग्निना च विहीनश्च उदकेन विवर्जितः ॥ 15.101 ॥<br>
पृथिव्या च विहीनश्च शब्देन च विवर्जितः ॥<br>
स्पर्शेन च विहीनश्च सर्वरूपविवर्जितः ॥ 15.102 ॥<br>
रागेण विगतश्चैव अघेन परिवर्जितः ॥<br>
शोकेन रहितश्चैव वचसा परिवर्जितः ॥ 15.103 ॥<br>
रजो विवर्जितश्चैव विकारैः षड्‌भिरेव च ॥<br>
कामेन वर्जितश्चैव क्रोधेन परिवर्जितः ॥ 15.104 ॥<br>
लोभेन विगतश्चैव दम्भेन च विवर्जितः ॥<br>
सूक्ष्मश्चैव सुसूक्ष्मश्च स्थूलात्स्थूलतरस्तथा ॥ 15.105 ॥<br>
विशारदो बलाध्यक्षः सर्वस्य क्षोभकस्तथा ॥<br>
प्रकृतेः क्षोभकश्चैव महतः क्षोभकस्तथा ॥ 15.106 ॥<br>
भूतानां क्षोभकश्चैव बुद्धेश्च क्षोमकस्तथा ॥<br>
इन्द्रियाणां क्षोभकश्च विषयक्षोभकस्तथा ॥ 15.107 ॥<br>
ब्रह्मणः क्षोभकश्चैव रुद्रस्य क्षोभकस्तथा ॥<br>
अगम्यश्चक्षुरादेश्च श्रोत्रागम्यस्तथैव च ॥ 15.108 ॥<br>
त्वचा न गम्यः कूर्म्मश्च जिह्वाऽग्राह्यस्तथैव च ॥<br>
घ्राणोन्द्रियागम्य एव वाचाऽग्राह्यस्तथैव च ॥ 15.109 ॥<br>
अगम्यश्चैव पाणिभ्यां पदागम्यस्तथैव च ॥<br>
अग्राह्यो मनसश्चैव बुद्ध्याऽग्राह्यो हरिस्तथा ॥ 15.110 ॥<br>
अहं बुद्ध्या तथा ग्राह्यश्चेतसा ग्राह्या एव च ॥<br>
शंखपाणिश्चाव्ययश्च गदापाणिस्तथैव च ॥ 15.111 ॥<br>
शार्ङ्गपाणिश्च कृष्णश्च ज्ञानमूर्त्तिः परन्तपः ॥<br>
तपस्वी ज्ञानगम्यो हि ज्ञानी ज्ञानविदेव च ॥ 15.112 ॥<br>
ज्ञेयश्च ज्ञेयहीनश्च ज्ञप्तिश्चैतन्यरूपकः ॥<br>
भावो भाव्यो भवकरो भावनो भवनाशनः ॥ 15.113 ॥<br>
गोविन्दो गोपतिर्गोपः सर्वगोपीसुखप्रदः ॥<br>
गोपालो गोगतिश्चैव गोमतिर्गोधरस्तथा ॥ 15.114 ॥<br>
उपेन्द्रश्च नृसिंहश्च शौरिश्चैव जनार्दनः ॥<br>
आरणेयो बृहद्भानुर्बृहद्दीप्तिस्तथैव च ॥ 15.115 ॥<br>
दामोदरस्त्रिकालश्च कालज्ञः कालवर्जितः ॥<br>
त्रिसन्ध्यो द्वापरं त्रेता प्रजाद्वारं त्रिविक्रमः ॥ 15.116 ॥<br>
विक्रमो दण्ड(र) हस्तश्च ह्येकदण्डी त्रिदण्डधृक् ॥<br>
सामभेदस्तथोपायः सामरूपी च सामगः ॥ 15.117 ॥<br>
सामवेदोः ह्यथर्वश्च सुकृतः सुतरूपणः ॥<br>
अथर्ववेदविच्चैव ह्यथर्वाचार्य्य एव च ॥ 15.118 ॥<br>
ऋग्रूपी चैव ऋग्वेद ऋग्वेदेषु प्रतिष्ठितः ॥<br>
यजुर्वेत्ता यजुर्वेदो यजुर्वेदविदेकपात् ॥ 15.119 ॥<br>
बहुपाच्च सुपाच्चैव तथैव च सहस्त्रपात् ॥<br>
चतुष्पाच्च द्विपाच्चैव स्मृतिर्न्यायो यमो बली ॥ 15.120 ॥<br>
सन्न्यासी चैव सन्नयासश्चतुराश्रम एव च ॥<br>
ब्रह्मचारी गृहस्थश्च वानप्रस्थश्च भिक्षुकः ॥ 15.121 ॥<br>
ब्राह्मणः क्षत्रियो वैश्यः शूद्रो वर्णस्तथैव च ॥<br>
शीलदः शीलसम्पन्नो दुः शीलपरिवर्जितः ॥ 15.122 ॥<br>
मोक्षोऽध्यात्मसमाविष्टः स्तुतिः स्तोता च पूजकः ॥<br>
पूज्यो वाक् करणं चैव वाच्यं चैव तु वाचकः ॥ 15.123 ॥<br>
वेत्ता व्याकरणं चैव वाक्यं चैव च वाक्यवित् ॥<br>
वाक्यगम्यस्तीर्थवासी तीर्थस्तीर्थो च तीर्थवित् ॥ 15.124 ॥<br>
तीर्थादिभूतः सांख्यश्च निरुक्तं त्वधिदैवतम् ॥<br>
प्रणवः प्रणवेशश्च प्रणवेन प्रवन्दितः ॥ 15.125 ॥<br>
प्रणवेन च लक्ष्यो वै गायत्री च गदाधरः ॥<br>
शालग्रामनिवासी च शालग्रामस्तथैव च ॥ 15.126 ॥<br>
जलशायी योगशायी शेषशायी कुशेशयः ॥<br>
महीभर्त्ता च कार्य्यं च कारणं पृथिवीधरः ॥ 15.127 ॥<br>
प्रजापतिः शाश्वतश्च काम्यः कामयिता विराट् ॥<br>
सम्राट् पूषा तथा स्वर्गो रथस्थः सारथिर्बलम् ॥ 15.128 ॥<br>
धनी धनप्रदो धन्यो यादवानां हिते रतः ॥<br>
अर्जुनस्य प्रियश्चैव ह्यर्जुनो भीम एव च ॥ 15.129 ॥<br>
पराक्रमो दुर्विषहः सर्वशास्त्रविशारदः ॥<br>
सारस्वतो महाभीष्मः पारिजातहरस्तथा ॥ 15.130 ॥<br>
अमृतस्य प्रदाता च क्षीरोदः क्षीरमेव च ॥<br>
इन्द्रात्मजस्तस्य गोप्ता गोवर्द्धनधरस्तथा ॥ 15.131 ॥<br>
कंसस्य नाशनस्तद्वद्धस्तिपो हस्तिनाशनः ॥<br>
शिपिविष्टः प्रसन्नश्च सर्वलोकार्त्तिनाशनः ॥ 15.132 ॥<br>
मुद्रो मुद्रा करश्चैव सर्वमुद्राविवर्जितः ॥<br>
देही देहस्थितश्चैव देहस्य च नियामकः ॥ 15.133 ॥<br>
श्रोत्रा श्रोत्रनियन्ता च श्रोतव्यः श्रवणं तथा ॥<br>
त्वक्‌स्थितश्च स्पर्शयित्वा स्पृश्यं च स्पर्शनं तथा ॥ 15.134 ॥<br>
रूपद्रष्टा च चक्षुः स्थो नियन्ता चक्षुषस्तथा ॥<br>
दृश्यं चैवतु जिह्वास्थो रसज्ञश्च नियामकः ॥ 15.135 ॥<br>
घ्राणस्थो घ्राणकृद्‌ घ्राता घ्राणेन्द्रियनियामकः ॥<br>
वाक्‌स्थो वक्ता च वक्तव्यो वचनं वाङ्‌नियामकः ॥ 15.136 ॥<br>
प्राणिस्थः शिल्प कृच्छिल्पो हस्तयोश्च नियामकः ॥<br>
पदव्यश्चैव गन्ता च गन्तव्यं गमनं तथा ॥ 15.137 ॥<br>
नियन्ता पादयोश्चैव पाद्यभाक्च विसर्गकृत् ॥<br>
विसर्गस्य नियन्ता च ह्युपस्थस्थः सुखं तथा ॥ 15.138 ॥<br>
उपस्थस्य नियंता च तदानन्दकरश्च ह ॥<br>
शत्रुघ्नः कार्त्तवीर्य्यश्च दत्तात्रेयस्तथैव च ॥ 15.139 ॥<br>
अलर्कस्य हितश्चैव कार्त्तवीर्य्यनिकृन्तनः ॥<br>
कालनेमिर्महानेमिर्मेघो मेघपतिस्तथा ॥ 15.140 ॥<br>
अन्नप्रदोऽन्नरूपी च ह्यन्नादोऽन्नप्रवर्तकः ॥<br>
धूमकृद्धूमरूपश्च देवकीपुत्र उत्तमः ॥ 15.141 ॥<br>
देवक्यानन्दनो नन्दो रोहिण्याः प्रिय एव च ॥<br>
वसुदेवप्रियश्चैव वसुदेवसुतस्तथा ॥ 15.142 ॥<br>
दुन्दुभिर्हासरूपश्च पुष्पहासस्तथैव च ॥<br>
अट्टहासप्रियश्चैव सर्वाध्यक्षः क्षरोऽक्षरः ॥ 15.143 ॥<br>
अच्युतश्चैव सत्येशः सत्यायाश्च प्रियो वरः ॥<br>
रुक्मिण्याश्च पतिश्चैव रुक्मिण्या वल्लभस्तथा ॥ 15.144 ॥<br>
गोपीनां वल्लभश्चैव पुण्यश्लोकश्च विश्रुतः ॥<br>
वृषाकपिर्यमो गुह्यो मङ्गलश्च बुधस्तथा ॥ 15.145 ॥<br>
राहुः केतुर्ग्रहो ग्राहो गजेन्द्रमुखमेलकः ॥<br>
ग्राहस्य विनिहन्ता च ग्रामणी रक्षकस्तथा ॥ 15.146 ॥<br>
किन्नरश्चैव सिद्धश्च छन्दः स्वच्छन्द एव च ॥<br>
विश्वरूपो विशालाक्षो दैत्यसूदन एव च ॥ 15.147 ॥<br>
अनन्तरूपो भूतस्थो देवदानवसंस्थितः ॥<br>
सुषुप्तिस्थः सुषुप्तिश्च स्थानं स्थानान्त एव च ॥ 15.148 ॥<br>
जगत्स्थश्चैव जागर्त्ता स्थानं जागरितं तथा ॥<br>
स्वप्रस्थः स्वप्रवित्स्वप्नस्थानं स्वप्नस्तथैव च ॥ 15.149 ॥<br>
जाग्रत्स्वप्नसुषुप्तैश्च विहीनो वै चतुर्थकः ॥<br>
विज्ञानं वेद्यरूपं च जीवो जीवयिता तथा ॥ 15.150 ॥<br>
भुवनाधिपतिश्चैव भुवनानां नियामकः ॥<br>
पातालवासी पातालं सर्वज्वरविनाशनः ॥ 15.151 ॥<br>
परमानन्दरूपी च धर्म्माणां च प्रवर्त्तकः ॥<br>
सुलभो दुर्लभश्चैव प्राणायामपरस्तथा ॥ 15.152 ॥<br>
प्रत्याहारो धारकश्च प्रत्याहारकरस्तथा ॥<br>
प्रभा कान्तिस्तथा ह्यर्च्चिः शुद्धस्फटिकसन्निभः ॥ 15.153 ॥<br>
अग्राहश्चैव गौरश्च सर्वः शुचिरभिष्टुतः ॥<br>
वषट्‌कारो वषड्‌ वौषट् स्वधा स्वाहा रतिस्तथा ॥ 15.154 ॥<br>
पक्ता नन्दयिता भोक्ता बोद्धा भावयिता तथा ॥<br>
ज्ञानात्मा चैव देहात्मा भू(उ) मा सर्वेश्वरेश्वरः ॥ 15.155 ॥<br>
नदी नन्दी च नन्दीशो भारतस्तरुनाशनः ॥<br>
चक्रपः श्रीपतिश्चैव नृपाणां चक्रवर्त्तिनाम् ॥ 15.156 ॥<br>
ईशश्च सर्वदेवानां द्वारकासंस्थितस्तथा ॥<br>
पुष्करः पुष्कराध्यक्षः पुष्करद्वीप एव च ॥ 15.157 ॥<br>
भरतो जनको जन्यः सर्वाकारवि वर्जितः ॥<br>
निराकारो निर्निमित्तो निरातंको निराश्रयः ॥ 15.158 ॥<br>
इति नामसहस्त्रं ते वृषभध्वज कीर्त्तितम् ॥<br>
देवस्य विष्णोरीशस्य सर्वपापविनाशनम् ॥ 15.159 ॥<br>
पठन्द्विजश्च विष्णुत्वं क्षत्रियो जयमाप्नुयात् ॥<br>
वैश्यो धनं सुखं शूद्रो विष्णुभक्तिसमन्वितः ॥ 15.160 ॥<br>
॥इति श्रीगारुडे महापुराणे पूर्वखण्डे प्रथमांशाख्ये आचारकाण्डे श्रीविष्णुसहस्त्रनामस्तोत्रनिरूपणं नाम पंचदशोऽध्यायः ॥ 15 ॥<br>
<br>
</span>
