श्रीगरुडमहापुराणम् २२२<br>
ब्रह्मोवाच  ।<br>
प्रायश्चित्तादि वक्ष्येऽहं नरकौघविमर्दनम्  ।<br>
मक्षिका विप्रुषो नारी भुवि तोयं हुताशनः  ।<br>
मार्जारो नकुलश्चैव शुचीन्येतानि नित्यशः  ॥ १,२२२.१ ॥<br><br>
यः शूद्रोच्छिष्टसंस्पृष्टं प्रमादाद्भक्षयेद्द्विजः  ।<br>
अहोरात्रोषितो भूत्वा पञ्चगव्येन शुध्यति  ॥ १,२२२.२ ॥<br><br>
विप्रो विप्रेण संस्पृष्ट उच्छिष्टेन कदाचन  ।<br>
स्नानं जप्यञ्च कर्तव्यं दिनस्यान्ते च भोजनम्  ॥ १,२२२.३ ॥<br><br>
अन्नं समक्षिकाकेशं शुध्येद्वान्तेन तत्क्षणात् ।<br>
यश्च पाणितले भुङ्क्ते अङ्गुल्या बाहुना च यः  ॥ १,२२२.४ ॥<br><br>
अहोरात्रेण शुध्येत पिबेद्यदि न वार्युत  ।<br>
पीतशेषन्तु यत्तोयं वामहस्तेन मद्यवत् ॥ १,२२२.५ ॥<br><br>
चर्ममध्यगतं तोयमशुचि स्यान्न तत्पिबेत् ।<br>
अन्त्यजातिरविज्ञातो निवसेद्यस्य वेश्मनि  ॥ १,२२२.६ ॥<br><br>
चान्द्रायणं पराकं वा द्विजातीनां विशोधनम्  ।<br>
प्राजापत्यन्तु शूद्रस्य पश्चाज्ज्ञाते तथापरे  ॥ १,२२२.७ ॥<br><br>
यस्तत्र भुङ्क्ते पक्वान्नं कृच्छ्रार्धं तस्य दापयेत् ।<br>
तेषामपि च यो भुङ्क्ते कृच्छ्रपादो विधीयते  ॥ १,२२२.८ ॥<br><br>
रजकानाञ्च शैलू षवेणुचर्मोपजीविनाम्  ।<br>
एतदन्नञ्च यो भुङ्क्ते द्विजश्चान्द्रायणं चरेत् ॥ १,२२२.९ ॥<br><br>
चाण्डालकूपभाण्डेषु अज्ञानाच्चेत्पिबेज्जलम्  ।<br>
कुर्यात्सान्तपनं विप्रस्तदर्धञ्च विशः स्मृतम्  ॥ १,२२२.१० ॥<br><br>
पादं शूद्रस्य दातव्यमज्ञानादन्त्यवेश्मनि  ।<br>
प्रायश्चित्तं त्रिकृच्छ्रं स्यात्पराकमन्त्यजागतौ  ॥ १,२२२.११ ॥<br><br>
अन्त्यजोच्छिष्टभुक्च्छुध्येद्द्विजश्चान्द्रायणेन च  ।<br>
चाण्डालन्नं यदा भुङ्क्ते प्रमादादैन्दवञ्चरेत् ॥ १,२२२.१२ ॥<br><br>
क्षत्त्रजातिः सान्तपनं षड्द्विरात्रं परे तथा  ।<br>
एकवृक्ष तु चण्डालः प्रमादाद्ब्राह्मणो यदि  ।<br>
फलं भक्षयते तत्र अहोरात्रेण शुध्यति  ॥ १,२२२.१३ ॥<br><br>
भुक्त्वोपविष्टोऽनाचान्तश्चण्डालं यदि संस्पृशेत् ।<br>
गायत्त्र्यष्टसहस्रन्तु द्रुपदां वा शतं जपेत् ॥ १,२२२.१४ ॥<br><br>
चाण्डालश्वपचैर्वापि विण्मूत्रे तु कृते द्विजाः  ।<br>
प्रायश्चित्तं त्रिरात्रं स्यात्पराकश्चान्त्यजागतौ  ॥ १,२२२.१५ ॥<br><br>
अकामतः स्त्रियो गत्वा पराकस्तत्र साधकः  ।<br>
अन्त्यजातिप्रसूतस्य प्रायश्चित्तं न विद्यते  ॥ १,२२२.१६ ॥<br><br>
मद्यादिदुष्टभाण्डेषु यादपः पिबति द्विजः  ।<br>
कृच्छ्रपादेन शुध्येद्वै पुनः संस्कारकर्मणा  ॥ १,२२२.१७ ॥<br><br>
ये प्रत्यवसिता विप्रा वज्राग्निपवनादिषु  ।<br>
अन्नपानादि संगृह्य चिकीर्षन्ति गृहान्तरम्  ॥ १,२२२.१८ ॥<br><br>
चारयेत्त्रीणि कृच्छाणि त्रीणि चान्द्रायणानि वै  ।<br>
जातकर्मादिसंस्कारं वसिष्ठो मुनिरब्रवीत् ॥ १,२२२.१९ ॥<br><br>
प्राजापत्यादिभिर्द्रष्टा स्त्री शुध्येत्तु द्विभोजनात् ।<br>
उच्छिष्टोच्छिष्टसंस्पृष्टंशुना शूद्रेण वा द्विजः  ॥ १,२२२.२० ॥<br><br>
उपोष्य रजनीमेकां पञ्चगव्येन शुध्यति  ।<br>
वर्णबाह्येन संस्पृष्टः पञ्चरात्रेण वै तदा  ॥ १,२२२.२१ ॥<br><br>
अदुष्टाः सन्तता धाराः वातोद्धूताश्च रेणवः  ।<br>
स्त्रियो बालाश्च वृद्धाश्च न दुष्यन्ति कदाचन  ॥ १,२२२.२२ ॥<br><br>
नित्यमास्यं शुचि स्त्रीणां शकुन्तैः पातितं फलम्  ।<br>
प्रस्त्रवे च शुचिर्वत्सः श्वा मृगग्रहणे शुचिः  ॥ १,२२२.२३ ॥<br><br>
उदके चोदकस्थं तु स्थलेषु स्थलजं शुचि  ।<br>
पादौ स्थाप्यौ च तत्रैव आचान्तः शुचितामियात् ॥ १,२२२.२४ ॥<br><br>
शुध्येत्तद्भस्मना कांस्यं सुरया यन्न लिप्यते  ।<br>
मूत्रेण सुरया मिश्रं तपनैः खलु शुध्यति  ॥ १,२२२.२५ ॥<br><br>
गवाघ्रातानि कांस्यानि शूद्रोच्छिष्टानि यानि च  ।<br>
काकश्वापहतान्येव शुध्यन्ति दश भस्मना  ॥ १,२२२.२६ ॥<br><br>
शूद्रभाजनभोक्ता यः पञ्चगव्यं त्र्युपोषितः  ।<br>
उच्छिष्टं स्पृशते विप्रः श्वसूद्रश्चापराधिकः  ॥ १,२२२.२७ ॥<br><br>
उपोषितः पञ्चगव्याच्छुध्येत्स्पृष्ट्वा रजस्वलाम्  ।<br>
अनुदकेषु देशेषु चोरव्याघ्राकुले पथि  ॥ १,२२२.२८ ॥<br><br>
कृत्वा मूत्रपुरीषन्तु द्रव्यहस्तो न दुष्यति  ।<br>
भूमौनिः क्षैप्य तद्द्रव्यं शौचं कृत्वा समाहितः  ॥ १,२२२.२९ ॥<br><br>
आरनालं दधि क्षीरं तक्रन्तु कृसरञ्च यत् ।<br>
शूद्रादपि च तद्गाह्यं मांसं मधु तथान्त्यजात् ॥ १,२२२.३० ॥<br><br>
गौडीं पैष्टीञ्च माध्वीकं विप्रादिर्यः सुरां पिबेत् ।<br>
सुरां पिबन्द्विजः शुध्येदग्निवर्णां सुरां पिबन्  ॥ १,२२२.३१ ॥<br><br>
विप्रः पञ्चशतं जप्यं गायत्र्याः क्षत्रियस्य च शतं विप्रश्च भुक्त्वान्नं पानपात्रेण सूतके  ॥ १,२२२.३२ ॥<br><br>
शुचिर्विप्रो दशाहेन क्षत्त्रियो द्वादशाहतः  ।<br>
वैश्यः पञ्चदशाहन शूद्रो मासेन शुध्यति  ॥ १,२२२.३३ ॥<br><br>
राज्ञां युद्धेषु यज्ञादौ देशान्तरगतेषु च  ।<br>
बाले प्रेते मासिके च सद्यः शौचं विधीयते  ॥ १,२२२.३४ ॥<br><br>
अविवाहा तथा कन्या द्विजो मौञ्जीविवर्जितः  ।<br>
जतदन्तश्च बालश्च कुमारी च त्रिवर्षिका  ॥ १,२२२.३५ ॥<br><br>
तेषां शुद्धिस्त्रिरात्रेण गर्भस्त्रावे त्रिरात्रिभिः  ।<br>
सूतायां मासतुल्याश्च चतुर्थेऽह्नि रजस्वला  ॥ १,२२२.३६ ॥<br><br>
दुर्भिक्षे राष्ट्रसंपते सूतके मृतकेपि वा  ।<br>
नियमाश्च न दुष्यन्ति दानधर्मपरास्तथा  ॥ १,२२२.३७ ॥<br><br>
दक्षिकाले विवाहादौ देवद्विजनिमन्त्रिते  ।<br>
पूर्वसंकल्पिते वापि नाशौचं मृतसूतके  ॥ १,२२२.३८ ॥<br><br>
प्रसूतपत्नीसंस्पर्शादशुचिः स्यात्तथा द्विजः  ।<br>
अग्नयो यत्र हूयन्ते वेदो वा यत्र पठ्यते  ॥ १,२२२.३९ ॥<br><br>
सततं वैश्वदेवा दि न तेषां सूतकं भवेत् ।<br>
अशुद्धे च गृहे भुक्ते त्रिरात्राच्छुध्यति द्विजः  ॥ १,२२२.४० ॥<br><br>
ब्राह्मणी क्षत्रिया वैश्या शूद्रा चैव रजस्वला  ।<br>
अन्योन्यस्पर्शनात्तत्र ब्राह्मणी तु त्रिरात्रतः  ॥ १,२२२.४१ ॥<br><br>
द्विरात्रतः क्षत्रिया च शुद्धा वैश्या ह्युपोषिता  ।<br>
शूद्रा स्नानेन शुध्येत्तु द्रोणार्थं न विसर्जयेत् ॥ १,२२२.४२ ॥<br><br>
काकश्वानोपनी तन्तु अन्नं बाह्यन्तु तत्त्यजेत् ।<br>
सुवर्णाद्भैः समभ्युक्ष्य हुताशे च प्रतापयेत् ॥ १,२२२.४३ ॥<br><br>
कूपे च पतितान्दृष्ट्वा श्वशृगालौ च मर्कटम्  ।<br>
तत्कूपस्योदकं पीत्वा शुध्येद्विप्रस्त्रिभिर्दिनैः  ।<br>
क्षत्रियोऽहर्द्वयेनैव वैश्यो वैकाहतः परम्  ॥ १,२२२.४४ ॥<br><br>
अस्थि चर्म मलं वापि मूषिकां यदि कूपतः  ।<br>
उद्धृत्य चोदकं पञ्च गव्याच्छुद्ध्येत्तु शोधितम्  ॥ १,२२२.४५ ॥<br><br>
तडागे पुष्करिण्यादौ भस्मादिं पातयेत्तथा  ।<br>
षट्कुम्भानप उत्द्धृय पञ्चगव्येन शुध्यति  ॥ १,२२२.४६ ॥<br><br>
स्त्रीरजः पतितं मध्ये त्रिंशत्कुम्भान्समुद्धरेत् ।<br>
अगम्यागमनं कृत्वा मद्यगोमांसभक्षणम्  ॥ १,२२२.४७ ॥<br><br>
शुध्ये च्चान्द्रायणाद्विप्रः प्राजापत्येन भूमिपः  ।<br>
वैश्यः सान्तपनाच्छूद्रः पञ्चाहोभिर्विशुध्यति  ॥ १,२२२.४८ ॥<br><br>
प्रायश्चित्ते कृते दद्याद्गवां ब्राह्मणभोजनम्  ।<br>
क्रीडायां शयनीयादौ नीलीवस्त्रं न दुष्यति  ॥ १,२२२.४९ ॥<br><br>
नीलीवस्त्रं न स्पृशेच्च नीली च निरयं ब्रजेत् ।<br>
व्रह्मघ्नश्च सुरापश्च स्तेयी च गुरुतल्पगः  ॥ १,२२२.५० ॥<br><br>
ऋक्षं दृष्ट्वा विशुध्यन्ते तत्संयोगी च पञ्चमः  ।<br>
ततो धेनुशतं दद्याद्ब्राह्मणानान्तु भोजनम्  ॥ १,२२२.५१ ॥<br><br>
ब्रह्महा द्वादशाब्दानि कुटीं कृत्वा वने वसेत् ।<br>
न्यस्येदात्मानमग्नौ वा सुसमिद्धे सुरापकः  ॥ १,२२२.५२ ॥<br><br>
स्तेयी सर्वं वेदविदे ब्राह्मणायोपपादयेत् ।<br>
वृषमेकं सहस्रं गां दद्याच्च गुरुतल्पगः  ॥ १,२२२.५३ ॥<br><br>
कृतपापश्चरेद्रोधे द्वौ पादौ बन्धयन्पशोः  ।<br>
सर्वकृच्छ्रं निपानेस्यात्कान्तारे गृहदाहतः  ॥ १,२२२.५४ ॥<br><br>
कण्ठाभरणदोषेण कृच्छ्रपादं मृते गवि  ।<br>
अस्थिभङ्गं गवां कृत्वा शृङ्गभङ्गमथापि वा  ॥ १,२२२.५५ ॥<br><br>
त्वग्भेदं पुच्छनाशे वा मासार्धं यावकं पिबेत् ।<br>
सर्वं हस्त्यश्वशस्त्राद्यैर्निश्चयं कृच्छ्रमेव तु  ॥ १,२२२.५६ ॥<br><br>
अज्ञानात्प्राश्य विण्मूत्रं सुरासंस्पृष्टमेव च  ।<br>
पुनः संस्कारमायान्ति त्रयो वर्णा द्विजातयः  ॥ १,२२२.५७ ॥<br><br>
वपनं मेख्ला दण्डो भैक्ष्यचर्याव्रतानि च  ।<br>
निवर्तन्ते द्विजातीनां पुनः संस्कारकर्मणि  ॥ १,२२२.५८ ॥<br><br>
आममांसं घृतं क्षौद्रं स्नेहश्च कालसम्भवाः  ।<br>
अन्त्यभाण्डस्थिताः सर्वे निष्क्रान्ताः शुचयः स्मृताः  ॥ १,२२२.५९ ॥<br><br>
तैलादिघृतमाध्वीकं पण्यद्रव्यं द्रवस्तथा  ।<br>
एकभक्तं क्रमान्नक्तं एकैकाहमयाचितम्  ।<br>
उपवासः पादकृच्छ्रं कृच्छार्धद्विगुणं हि यत् ॥ १,२२२.६० ॥<br><br>
प्राजापत्यन्तु तत्स्याच्च सर्वपातकनाशनम्  ।<br>
कृच्छ्रं सप्तोपवासैश्च महासान्तपनं स्मृतम्  ॥ १,२२२.६१ ॥<br><br>
त्र्यहमुष्णं पिबेच्छापः त्र्यहमुष्णं पयः पिबेत् ।<br>
त्र्यमुष्णं पिबेत्सर्पिस्तप्तकृच्छ्रमघापहम्  ॥ १,२२२.६२ ॥<br><br>
द्वादशाहोपवासेन पराकः सर्वपापहा  ।<br>
एकैकं वर्धयेत्पिण्डं शुक्ले कृष्णे च ह्रासयेत् ॥ १,२२२.६३ ॥<br><br>
पयः काञ्चनवर्णायाः श्वेतवर्णं च गोमयम्  ।<br>
गोमूत्रं ताम्रवर्णाया नीलवर्णभवं घृतम्  ॥ १,२२२.६४ ॥<br><br>
दधि स्यात्कृष्णवर्णाया दर्भोदकसमायुतम्  ।<br>
गोमूत्रमाषकाण्यष्टौ गोमयस्य चतुष्टयम्  ॥ १,२२२.६५ ॥<br><br>
क्षीरस्य द्वादश प्रोक्ता दध्नस्तु दश उच्यते  ।<br>
घृतस्य माषकाः पञ्च पञ्चगव्यं मलापहम्  ॥ १,२२२.६६ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे प्रायश्चितकथनं नाम द्वाविंशत्यधिकद्विशततमोऽध्यायः
