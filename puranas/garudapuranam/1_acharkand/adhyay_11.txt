<span style="font-size: 14pt; line-height: 200%"><br>
<b>॥हरिरुवाच ॥</b><br>
नवव्यूहार्चनं वक्ष्ये यदुक्तं कश्यपाय हि ॥<br>
जीवमुत्क्षिप्य मूर्द्धन्यां नाभ्यां व्योम्निनिवेशयेत् ॥ 11.1 ॥<br>
<br>
ततोरमिति बीजेन दहेद्भूतात्मकं वपुः ॥<br>
यमित्यनेन बीजेन तच्च सर्व विनाशयेत् ॥ 11.2 ॥<br>
<br>
लमित्यनेन बीजेन प्लावयेत्सचराचरम् ॥<br>
वमित्यनेन बीजेन चिन्तयेदमृतं ततः ॥ 11.3 ॥<br>
<br>
ततो बुद्वुदमध्ये तु पीतवासाश्चतुर्भुजः ॥<br>
अहं मतस्तथात्मानं ध्यानेन परिचिन्तयेत् ॥ 11.4 ॥<br>
<br>
मन्त्रन्यासं ततः कुर्यात्त्रिविधं करदेहयोः ॥<br>
द्वादशाक्षरबीजेन उक्तबीजैरनन्तरम् ॥ 11.5 ॥<br>
<br>
षडङ्गेन ततः कुर्य्यात्साक्षाद्येन हरिर्भवेत् ॥<br>
दक्षिणाङ्गुष्ठमारभ्य मध्याङ्गुष्ठंदले न्यसेत् ॥ 11.6 ॥<br>
<br>
मध्ये बीजद्वयं न्यस्य न्यसेदङ्गे ततः पुनः ॥<br>
हृच्छिरसि शिखावर्म्मवक्क्राक्ष्युदहपृष्ठतः ॥ 11.7 ॥<br>
<br>
बाह्वोश्च करयोर्जान्वोः पादयोश्चापि विन्यसेत् ॥<br>
पद्माकारौ करौ कृत्वा मध्येऽङ्गुष्ठं निवेशयेत् ॥ 11.8 ॥<br>
<br>
चिन्तयेत्तत्र सर्वेशं परं तत्त्वमनामयम् ॥<br>
क्रमाच्चैतानि बीजानि तर्जन्यादिषु विन्य सेत् ॥ 11.9 ॥<br>
<br>
ततो मूर्द्धाक्षिवक्क्रेषु कण्ठे च हृदये तथा ॥<br>
नाभौ गुह्ये तथा जान्वोः पादयोर्विन्यसेत्क्रमात् ॥ 11.10 ॥<br>
<br>
पाण्योः षडङ्गबीजानि न्यस्य काये ततो न्यसेत् ॥<br>
अङ्गुष्ठादिकनिष्ठान्तं विन्यसेद्वीजपञ्चकम् ॥ 11.11 ॥<br>
<br>
करमध्ये नेत्रबीजमङ्गन्यासऽप्ययं क्रमः ॥<br>
हृदये हृदयं न्यस्य शिरः शिरसि विन्यसेत् ॥ 11.12 ॥<br>
<br>
शिखायां तु शिखां न्यस्य कवचं सर्वतस्तनौ ॥<br>
नेत्रं नेत्रे विधातव्यमस्त्रञ्च करयोर्द्वयोः ॥ 11.13 ॥<br>
<br>
तेनैव च दिशो बद्धा पूजा विधिमथाचरेत् ॥<br>
हृदये चिन्तयेत्पूर्वं योगपीठं समाहितः ॥ 11.14 ॥<br>
<br>
धर्म ज्ञनं च वैराग्यमैश्वर्यं च यथाक्रमम् ॥<br>
आग्नेयादौ च पूर्वादावधर्मादींश्च विन्यसेत् ॥ 11.15 ॥<br>
<br>
एभिः परिच्छन्नतनुं पीठभूतं तदात्मकम् ॥<br>
अनन्तं विन्यसेत्पश्चात्पूर्वकायोन्नतं स्थितम् ॥ 11.16 ॥<br>
<br>
ततो विद्यात्सरोजातं दलाष्टसमदिग्दलम् ॥<br>
सिताब्जं शतपत्राढ्यं विप्रकीर्णोर्द्धकर्णिकम् ॥ 11.17 ॥<br>
<br>
ध्यात्वा वेदादिना पश्चात्सूर्य्यसोमानलात्मनाम् ॥<br>
मण्डलानि क्रमादेवमुपर्य्युपरि चिन्तयेत् ॥ 11.18 ॥<br>
<br>
ततः पूर्वादिदिक्‌संस्थाः शक्तीः केशवगोचराः ॥<br>
विमलाद्या न्यसेदष्टौ नवमीं कर्णिकागताम् ॥ 11.19 ॥<br>
<br>
एवं ध्यात्वा समभ्यर्च्य योगपीठमनन्तरम् ॥<br>
मनसावाह्य तत्रेशं हरिं शार्ङ्गं न्यसेत्पुनः ॥ 11.20 ॥<br>
<br>
हृदयादीनि पूर्वादिचतुर्दिग्दलयोगतः ॥<br>
मध्ये नेत्रं तु कोणेषु अस्त्रमन्त्रं न्यसेत्ततः ॥ 11.21 ॥<br>
<br>
सङ्कर्षणादिबीजानि पूर्वादिक्रमयोगतः ॥<br>
द्वारि पूर्वे परे चैव वैनतेयं तु विन्यसेत् ॥ 11.22 ॥<br>
<br>
सुदर्शनं सहस्त्रारं दक्षिणे द्वारि विन्यसेत् ॥<br>
श्रियं दक्षिणतो न्यस्य लक्ष्मीमुत्तरतस्तथा ॥ 11.23 ॥<br>
<br>
द्वार्य्यत्तरे गदां न्यस्य शङ्खं कोणेषु विन्यसेत् ॥<br>
देवदक्षिणतः शार्ङ्गं वामे चैव सुधीर्न्यसेत् ॥ 11.24 ॥<br>
<br>
तद्वत्खङ्गं तथा चक्रं न्यसेत्पार्श्वद्वयोर्द्वयम् ॥<br>
ततोऽन्तर्लोकपालांश्च स्वदिग्भेदेन विन्यसेत् ॥ 11.25 ॥<br>
<br>
वज्रादीन्यायुधान्येव तथैव विनिवेशयेत् ॥<br>
ऊर्घ्वं ब्रह्म तथानन्तमधश्च परिचिन्तयेत् ॥ 11.26 ॥<br>
<br>
सर्वं ध्यात्वेति संपूज्य मुद्राः सन्दर्शयेत्ततः ॥<br>
अञ्जलिः प्रथमा मुद्रा क्षिप्रं देवप्रसाधनी ॥ 11.27 ॥<br>
<br>
वन्दनी हृदयासक्तात्सार्द्धं दक्षिणतोन्नता ॥<br>
ऊर्द्धाङ्गुष्ठो वाममुष्टिर्दक्षिणांगुष्ठबन्धनः ॥ 11.28 ॥<br>
<br>
सव्यस्य तस्य चांगुष्ठो यः स उद्ध्‌र्वः प्रकीर्त्तितः ॥<br>
तिस्त्रः साधारणा ह्येता मूर्त्तिभेदेन कल्पिताः ॥ 11.29 ॥<br>
<br>
कनिष्ठादिप्रयोगेण अष्टौ मुद्रा यथाक्रमम् ॥<br>
अष्टानां पूर्वबीजानां क्रमशस्त्ववधारयेत् ॥ 11.30 ॥<br>
<br>
अंगुष्ठेन कनिष्ठान्तं नामयित्वांगुलित्रयम् ॥<br>
मुद्रेयं नरसिंहस्य न्युब्जं कृत्वा करद्वयम् ॥ 11.31 ॥<br>
<br>
सव्यहस्तं तथोत्तानं कृत्वोर्द्धं भ्रामयेच्छनैः ॥<br>
नवमीयं स्मृता मुद्रा वराहाभिमता सदा ॥ 11.32 ॥<br>
<br>
मुष्टिद्वयमथोत्तानमृज्वेकैकेन मोचयेत् ॥<br>
उत्कुञ्चये त्सर्वमुक्ता अंगमुद्रेयमुच्यते ॥ 11.33 ॥<br>
<br>
मुष्टिद्वयमथो बद्धा एवमेवानुपूर्वशः ॥<br>
दशानां लोकपालानां मुद्राश्च क्रमयोगतः ॥ 11.34 ॥<br>
<br>
स्वरमाद्यं द्वितीयं च उपान्त्यञ्चान्त्यमेव च ॥<br>
वासुदेवो बलः कामो ह्यनिरुद्धो यथाक्रमम् ॥ 11.35 ॥<br>
<br>
प्रणवस्तत्सदित्येतद् हुं क्षौं भूरिति मन्त्रकाः ॥<br>
नारायणस्तथा ब्रह्मा विष्णुः सिंहो वराहराट् ॥ 11.36 ॥<br>
<br>
सितारुणहरिद्राभा नीलश्यामल्लोहिताः ॥<br>
मेघाग्निमधुपिंगाभा वर्णतो नवनामकाः ॥ 11.37 ॥<br>
<br>
कं टं पं शं गरुत्मान्स्याज्जं खं वं च सुदर्शनम् ॥<br>
षं चं फं षं गदादेवी वं लं मं क्षं च शंखकम् ॥ 11.38 ॥<br>
<br>
घँ ढँ भँ ङँ भवेच्छ्रीश्च गं जं वं शं च पुष्टिका ॥<br>
घं वं च वनमाला स्याच्छ्री वत्सं दं सं भवेत् ॥ 11.39 ॥<br>
<br>
छं डं पं यं कौस्तुभः प्रोक्तश्चानन्तो ह्यहमेव च ॥<br>
इत्यंगानियथायोगं देवदेवस्य वै दशा ॥ 11.40 ॥<br>
<br>
गरुडोऽम्बुजसंकाशो गदा चैवासिताकृतिः ॥ <br>
पुष्टिः शिरीषपुष्पाभा लक्ष्मीः काञ्चनसन्निभा ॥ 11.41 ॥<br>
<br>
पूर्णचन्द्रनिभः शंखः कौस्तुभस्त्वरुणद्युतिः ॥<br>
चक्रं सूर्य्यसहस्त्राभं श्रीवत्सः कुन्दसन्निभः ॥ 11.42 ॥<br>
<br>
पञ्चवर्णनिभा माला ह्यनन्तो मेघसन्निभः ॥<br>
विद्युद्रूपाणि चास्त्राणि यानि नोक्तानि वर्णतः ॥ 11.43 ॥<br>
<br>
अर्घ्यपाद्यादि वै दद्यात्पुण्डरीकाक्षविद्यया ॥ 11.44 ॥<br>
<br>
॥इति श्रीगारुडे महापुराणे पूर्वखण्डे प्रथमांशाख्ये आचारकाण्डे नवव्यूहार्चनं नामैकादशोऽध्यायः ॥ 11 ॥<br>
</span>
