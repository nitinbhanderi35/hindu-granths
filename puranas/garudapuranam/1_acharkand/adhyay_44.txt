<span style="font-size: 14pt; line-height: 200%"><br>
<b>।।हरिरुवाच ।।</b><br>
पूजयित्वा पवित्राद्यैर्ब्रह्म ध्यात्वा हरिर्भवेत् ।।<br>
ब्रह्मध्यानं प्रवक्ष्यामि मायायन्त्रप्रमर्दकम् ।। 44.1 ।।<br>
<br>
यच्छेद्वाङ्मनसं प्राज्ञस्तं यजेज्ज्ञानमात्मनि ।।<br>
ज्ञानं महति संयच्छेद्य इच्छेज्ज्ञानमात्मानि ।। 44.2 ।।<br>
<br>
देहेन्द्रियमनोबुद्धिप्राणाहङ्करावर्जितम् ।।<br>
वर्जितं भूततन्मात्रैर्गुणजन्माशनादिभिः ।। 44.3 ।।<br>
<br>
स्वप्रकाशं निराकारं सदानं दमनादि यत् ।।<br>
नित्यं शुद्धं बुद्धमृद्धं सत्यमानन्दमद्वयम् ।। 44.4 ।।<br>
<br>
तुरीयमक्षरं ब्रह्म अहमस्मि परं पदम् ।।<br>
अहं ब्रह्मेत्यवस्थानं समाधिरपि (रिति) गीयते ।। 44.5 ।।<br>
<br>
आत्मानं रथिनं विद्धि शरीरं रथमेव तु ।।<br>
बुद्धिं च सारथिं विद्धि मनः प्रग्रहमेव च ।।<br>
इन्द्रियाणि हयानाहुर्विषयास्तेषु गोचराः ।। 44.6 ।।<br>
<br>
आत्मेंद्रियमनोयुक्तो भोक्तेत्याहुर्मनीषिणः ।।<br>
यस्तु विज्ञानबाह्मेन युक्तेन मनसा सदा ।। 44.7 ।।<br>
<br>
स तु तत्पदमाप्नोति स हि भूयो न जायते ।।<br>
विज्ञानसारथिर्यस्तु मनः प्रग्रहवान्नरः ।। 44.8 ।।<br>
<br>
स्वर्धुन्याः पारमाप्नोति तद्विष्णोः परमं पदम् ।।<br>
अहिंसादिर्यमः प्रोक्तः शौचादिर्नियमः स्मृतः ।। 44.9 ।।<br>
<br>
आसनं पद्मकाद्युक्तं प्राणायामो मरुज्जयः ।।<br>
प्रत्याहारो जयः प्रोक्तो ध्यानमीश्वरचिन्तनम् ।। 44.10 ।।<br>
<br>
मनोधृतिर्धारणा स्यात्समाधिर्ब्रह्मणि स्थितिः ।।<br>
पूर्वं चेतः स्थिरं न स्यात्ततोमूर्त्तिं विचिन्तयेत् ।। 44.11 ।।<br>
<br>
हृत्पद्मकर्णिकामध्ये शङ्खचक्रगदाब्जवान् ।।<br>
श्रीवत्सकौस्तुभयुतो वनमालाश्रिया युतः ।। 44.12 ।।<br>
<br>
नित्यः शुद्धो भूतियुक्तः सत्यानन्दाह्वयः परः ।।<br>
आत्माहं परमं ब्रह्म परमं ज्योतिरेव तु ।। 44.13 ।।<br>
<br>
चतुर्विंशतिमूर्त्तिः स शालग्रामशिलास्थितः ।।<br>
द्वारकादिशिलासंस्थो ध्येयः पूज्योऽप्यहं च सः ।। 44.14 ।।<br>
<br>
मनसोऽभीप्सितं प्राप्य देवो वैमानिको भवेत् ।।<br>
निष्कामो मुक्तिमाप्नोति मूर्त्तिं ध्याययंस्तुवञ्जपन् ।। 44.15 ।।<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ब्रह्ममूर्तिध्याननिरूपणं नाम चतुश्चत्वारिंशोऽध्यायः ।। 44 ।।<br>
</span>
