<b>।।सूत उवाच ।।</b><br>
प्रतिष्ठां सर्वदेवानां संक्षेपेण वदाम्यहम् ।।<br>
सुतिथ्यादौ सुरम्यां च प्रतिष्ठां कारयेद्गुरुः ।। 48.1 ।।<br>
<br>
ऋत्विग्भिः सह चाचार्य्यं वरयेन्मध्यदेशगम् ।।<br>
स्वशाखोक्तविधानेन अथ वा प्रणवेन तु ।। 48.2 ।।<br>
<br>
पञ्चभिर्बहुभिर्वाथ कुर्य्यात्पाद्यार्घ्यमेव च ।।<br>
मुद्रिकाभिस्तथा वस्त्रैर्गन्धमाल्यानुलेपनैः ।। 48.3 ।।<br>
<br>
मन्त्रन्यासं गुरुः कृत्वा ततः कर्म समारभेत् ।।<br>
प्रासादस्याग्रतः कुर्य्यान्मण्डपं दशहस्तकम् ।। 48.4 ।।<br>
<br>
कुर्य्याद्द्वादशहस्तं वा स्तम्भैः षोडशभिर्युतम् ।।<br>
ध्वजाष्टकैश्चतुर्हस्तां मध्ये वेदिं च कारयेत् ।। 48.5 ।।<br>
<br>
नदीसङ्गमतीरात्थां वालुकां तत्र दापयेत् ।।<br>
चतुरश्रं कार्मुकाभं वर्त्तुलं कमलाकृति ।। 48.6 ।।<br>
<br>
पूर्वादितः समारभ्य कर्त्तव्यं कुण्डपञ्चकम् ।।<br>
अथवा चतुरश्राणि सर्वाण्येतानि कारयेत् ।। 48.7 ।।<br>
<br>
शान्तिकर्मिधानेन सर्वकामार्थसिद्धये ।।<br>
शिरः स्थाने तु देवस्य आचार्य्यो होममाचरेत् ।। 48.8 ।।<br>
<br>
ऐशान्यां केचिदिच्छन्ति उपलिप्यावनिं शुभाम् ।।<br>
द्वाराणि चैव चत्वारि कृत्वा वै तोरणान्तिके ।। 48.9 ।।<br>
<br>
न्यग्रोधोदुम्बराश्वत्थबैल्वपालाशखादिराः ।।<br>
तोरणाः पञ्चहस्ताश्च वस्त्रपुष्पाद्यलङ्कृताः ।। 48.10 ।।<br>
<br>
निखनेद्धस्तमेकैकं चत्वारश्चतुरो दिशः ।।<br>
पूर्वद्वारे मृगेन्द्रं तु हयराजं तु दक्षिणे ।। 48.11 ।।<br>
<br>
पश्चिमे गोपतिर्नाम सुरशार्दूलमुत्तरे ।।<br>
अग्निमीलेति हि मन्त्रेण प्रथमं पूर्वतो न्यसेत् ।। 48.12 ।।<br>
<br>
ईषेत्वेतिहि मन्त्रेण दक्षिणस्यां द्वितीयकम् ।।<br>
अग्नआयाहिमन्त्रेण पश्चिमस्यां तृतीयकम् ।। 48.13 ।।<br>
<br>
शन्नोदेवीति मन्त्रेण उत्तरस्यां चतुर्थकम् ।।<br>
पूर्वे अम्बुदवत्कार्य्या आग्नोय्यां धूमरूपिणी ।। 48.14 ।।<br>
<br>
याम्यां वै कृष्णरूपा तु नैर्ऋत्या श्यामला (धूसरा) भवेत् ।।<br>
वारुण्यां पाण्डुरा ज्ञेया वायव्यां पीतवर्णिका ।। 48.15 ।।<br>
<br>
उत्तरे रक्तवर्णा तु शुक्लैशी च पताकिका ।।<br>
बहुरूपा तथा मध्ये इन्द्रविद्येति पूर्वके ।। 48.16 ।।<br>
<br>
आग्निं संसुप्तिमन्त्रेण यमोनागेति दक्षिणे ।।<br>
पूज्या रक्षोहनोवेति पश्चिमे उत्तरेऽपि च ।। 48.17 ।।<br>
<br>
वात इत्यभिषिच्याथ आप्यायस्वेति चोत्तरे ।।<br>
तमीशानमतश्चैव विष्णोर्नुकेति मध्यमे ।। 48.18 ।।<br>
<br>
कलशौ तु ततो द्वौ द्वौ निवेश्यौ तोरणान्तिके ।।<br>
वस्त्रयुग्मसमायुक्ताश्चन्दनाद्यैः स्वलङ्कृताः ।। 48.19 ।।<br>
<br>
पुष्पैर्वितानैर्बहुलैरादिवर्णाभिमन्त्रिताः ।।<br>
दिक्पालाश्च ततः पूज्याः शास्त्रदृष्टेन कर्मणा ।। 48.20 ।।<br>
<br>
त्रातारमिन्द्रभन्त्रेण अग्निर्मूर्द्धेति चापरे ।।<br>
अस्मिन्वृक्ष इतं चैव प्रचारीति परा स्मृता ।। 48.21 ।।<br>
<br>
किञ्चेदधातु आचत्वाऽभित्वादेति च सप्तमी ।।<br>
इमारुद्रेति दिक्यालान्पूजयित्वा विचक्षणः ।। 48.22 ।।<br>
<br>
होमद्रव्याणि वायव्ये कुर्य्यात्सोपस्कराणि च ।।<br>
शङ्खाञ्छास्त्रोदिताञ्छ्वेतान्नेत्राभ्यां विन्यसेद्गुरुः ।। 48.23 ।।<br>
<br>
आलोकनेन द्रव्याणि शुद्धिं यान्ति न संशयः ।।<br>
ह्रृदयादीनि चाङ्गानि व्याहृतिप्रणवेन च ।। 48.24 ।।<br>
<br>
अस्त्रं चैव समस्तानां न्यासोऽयं सर्वकामिकः ।।<br>
अक्षतान्विष्टरं चैव अस्त्रेणैवाभिमन्त्रितान् ।। 48.25 ।।<br>
<br>
विष्टरेण स्पृशेद्दुव्यान्यागमण्डपसंभृतान् ।।<br>
अक्षतान्विकिरेत्पश्चादस्त्रपूतान्समन्ततः ।। 48.26 ।।<br>
<br>
शाक्रीं दिशमथारभ्य यावदीशानगोचरम् ।।<br>
अवकीर्य्याक्षतार्न्संवाँल्लेपयेन्मण्डपं ततः ।। 48.27 ।।<br>
<br>
गन्धाद्यैरर्घ्यपात्रे च मन्त्रग्रामं न्यसेद्गुरुः ।।<br>
तेनार्घ्यपात्रतोयेन प्रोक्षयेद्यागमण्डपम् ।। 48.28 ।।<br>
<br>
प्रतिष्ठा यस्य देवस्य तदाख्यं कलशं न्यसेत् ।।<br>
ऐशान्यां पूजयेद्याम्ये अस्त्रेणैव च वर्द्धनीम् ।। 48.29 ।।<br>
<br>
कलशं वर्द्धनीं चैव ग्रहान्वास्तोष्पतिं तथा ।। <br>
आसने तानि सर्वाणि प्रणवाख्यं जपेद्गुरुः ।। 48.30 ।।<br>
<br>
सूत्रग्रीवं रत्नगर्भं वस्त्रयुग्मेन वेष्टितम् ।।<br>
सर्वौषधीगन्धलिप्तं पूजयेत्कलशं गुरुः ।। 48.31 ।।<br>
<br>
देवस्तु कलशे पूज्यो वर्द्धन्या वस्त्रमुत्तमम् ।।<br>
वर्द्धन्या तु समायुक्तं कलशं भ्रामयेदनु ।। 48.32 ।।<br>
<br>
वर्द्धनीधारया सिञ्चन्नग्रतो धारयेत्ततः ।।<br>
अभ्यर्च्य वर्द्धनीकुम्भं स्थण्डिले देवमर्चयेत् ।। 48.33 ।।<br>
<br>
घटं चावाह्य वायव्यां गणानां त्वेति सद्गणम् ।।<br>
देवमीशानकोणे तु जपेद्वास्तोष्पतिं बुधः ।। 48.34 ।।<br>
<br>
वास्तोष्पतीति मन्त्रेण वास्तुदोषोपशान्तये ।।<br>
कुम्भस्य पूर्वतो भूतं गणदेवं बलिं हरेत् ।। 48.35 ।।<br>
<br>
पठेदिति च विद्याश्च कुर्य्यादालम्भनं बुधः ।।<br>
योगेयोगेति मन्त्रेणास्तरणं शाद्वलैः कुशैः ।। 48.36 ।।<br>
<br>
ऋत्विग्भिः सार्द्धमाचार्यः स्नानपीठे गुरुस्तदा ।।<br>
विविधैर्ब्रह्मघोषैश्च पुण्याहजयमङ्गलैः ।। 48.37 ।।<br>
<br>
कृत्वा ब्रह्मरथे देवं प्रतिष्ठन्ति ततो द्विजाः ।।<br>
ऐशान्यामानयेत्पीठमण्डपे विन्यसेद्गुरुः ।। 48.38 ।।<br>
<br>
भद्रंकर्णेत्यथ स्नात्वा सूत्रवल्कलजेन तु ।।<br>
संस्नाप्य लक्षणोद्धारं कुर्य्यात्तूर्यादि (दूराभि) वादनैः ।। 48.39 ।।<br>
<br>
मधुसर्पिः समायुक्तं कांस्ये वा ताम्रभाजने ।।<br>
अक्षिणी चांजयेच्चास्य सुवर्णस्य शलाकया ।। 48.40 ।।<br>
<br>
अग्निर्ज्योतीति मन्त्रेण नेत्रोद्वाटं तु कारयेत् ।।<br>
लक्षणे क्रियमाणे तु नामैकं स्थापको व(द) देत् ।। 48.41 ।।<br>
<br>
इमम्मेगङ्गेमन्त्रेण नेत्रयोः शीतलक्रिया ।।<br>
अग्निर्मूर्द्धेति मन्त्रेण दद्याद्वल्मी कमृत्तिकाम् ।। 48.42 ।।<br>
<br>
बिल्वोदुम्बरमश्वत्थं वटं पालाशमेव च ।।<br>
यज्ञायज्ञेति मन्त्रेण दद्यात्पञ्चकषायकम् ।। 48.43 ।।<br>
<br>
पञ्चगव्यं स्नापयेच्च सहदेव्यादि भिस्ततः ।।<br>
सहदेवी बला चैव शतमूली शतावरी ।। 48.44 ।।<br>
<br>
कुमारी च गुडूची च सिंही व्याघ्री तथैव च ।।<br>
या ओषधीति मन्त्रेण स्नानमोषधिमज्जलैः ।। 48.45 ।।<br>
<br>
याः फलिनीति मन्त्रेण फलस्नानं विधीयते ।।<br>
द्रुपदादिवेति मन्त्रेण कार्य्यमुद्वर्त्तनं बुधैः ।। 48.46 ।।<br>
<br>
कलशेषु च विन्यस्य उत्तरादिष्वनुक्रमात् ।।<br>
रत्नानि चैव धान्यानि औषधीं शतपुष्पिकाम् ।। 48.47 ।।<br>
<br>
समुद्रांश्चैव विन्यस्य चतुरश्चतुरो दिशः ।।<br>
क्षीरं दधि क्षीरोदस्य घृतोदस्येति वा पुनः ।। 48.48 ।।<br>
<br>
आप्यायस्व दधिक्राव्णो याऔषधीरितीति च ।।<br>
तेजोऽसीति च मन्त्रैश्च कुम्भं चैवाभिमन्त्रयेत् ।। 48.49 ।।<br>
<br>
समुद्राख्यैश्चतुर्भिश्च स्नापयेत्कलशैः पुनः ।।<br>
स्नातश्चैव सुवेषश्च धूपो देयश्च गुग्गुलुः ।। 48.50 ।।<br>
<br>
अभिषेकाय कुम्भेषु तत्तत्तीर्थानि विन्यसेत् ।।<br>
पृथिव्यां यानि तीर्थानि सरितः सागरास्तथा ।। 48.51 ।।<br>
<br>
याओषधीति मन्त्रेण कुम्भं चैवाभिमन्त्रयेत् ।।<br>
तेन तोयेन यः स्नायात्स मुच्येत्सर्वपातकैः ।। 48.52 ।।<br>
<br>
अभिषिच्य समुद्रैश्च त्वर्घ्यं दद्यात्ततः पुनः ।। <br>
गन्धद्वारेति गन्धं च न्यासं वै वेदमन्त्रकैः ।। 48.53 ।।<br>
<br>
स्वशास्त्रविहितैः प्राप्तैर्युवंवस्त्रेति वस्त्रकम् ।।<br>
कविहाविति मन्त्रेण आनयेन्मण्डपं शुभम् ।। 48.54 ।।<br>
<br>
शम्भवायेति मन्त्रेण शय्यायां विनिवेशयेत् ।।<br>
विश्वतश्चक्षुर्मन्त्रेण कुर्य्यात्सकलनिष्कलम् ।। 48.55 ।।<br>
<br>
स्थित्वा चैव परे तत्त्वे मन्त्रन्यासं तु कारयेत् ।।<br>
स्वशास्त्रविहितो मन्त्रो न्यासस्तस्मिंस्तथोदितः ।। 48.56 ।।<br>
<br>
वस्त्रेणाच्छादयित्वा तु पूजनीयः स्वभावतः ।।<br>
यथाशास्त्रं निवेद्यानि पादमूले तु दापयेत् ।। 48.57 ।।<br>
<br>
अथ प्रणवसंयुक्तं वस्त्रयुग्मेन वेष्टितम् ।।<br>
कलशं सहिरण्यं च शिरः स्थाने निवेदयेत् ।। 48.58 ।।<br>
<br>
स्थित्वा कुण्डसमीपेऽथ अग्नेः स्थापनमाचरेत् ।।<br>
स्वशास्त्रविहितैर्मन्त्रैर्वेदोक्तैर्वाथ वा गुरुः ।। 48.59 ।।<br>
<br>
श्रीसूक्तं पावमान्यं च वासदाम्यसवाजिनम् ।।<br>
वृषाकपिं च मित्रं बह्वचः पूर्वतो जपेत् ।। 48.60 ।।<br>
<br>
रुद्रं पुरुषसूक्तं च श्लोकाध्यायं च शुक्रियम् ।।<br>
ब्रह्माणं पितृमैत्रं च अध्वर्य्युर्दक्षिणे जपेत् ।। 48.61 ।।<br>
<br>
वेदव्रतं वामदेव्यं ज्येष्ठसाम रथन्तरम् ।।<br>
भेरुण्डानि च सामानि छन्दोगः पश्चिमे जपेत् ।। 48.62 ।।<br>
<br>
अथर्वशिरसं चैव कुम्भसूक्तमथर्वणः ।।<br>
नीलरुद्रांश्च मैत्रं च अथर्वश्चोत्तरे जपेत् ।। 48.63 ।।<br>
<br>
कुण्डं चास्त्रेण संप्रोक्ष्य आचार्य्यस्तु विशेषतः ।।<br>
ताम्रपात्रे शरावे वा यथाविभवतोऽपि वा ।। 48.64 ।।<br>
<br>
जातवेदसमानीय अग्रतस्तं निवेशयेत् ।।<br>
अस्त्रेण ज्वालयेद्वह्निं कवचेन तु वेष्टयेत् ।। 48.65 ।।<br>
<br>
अमृतीकृत्य तं पश्चान्मन्त्रैः सर्वैश्च देशिकः ।।<br>
पात्रं गृह्य कराभ्यां च कुण्डं भ्राम्य ततः पुनः ।। 48.66 ।।<br>
<br>
वैष्णवेन तु योगेन परं तेजस्तु निः क्षिपेत् ।।<br>
दक्षिणे स्थापयेद्ब्रह्म प्रणीताञ्चोत्तरेण तु ।। 48.67 ।।<br>
<br>
साधारणेन मन्त्रेण स्वसूत्रविहितेन वा ।।<br>
दिक्षुदिक्षु ततो दद्यात्परिधीं विष्टरैः सह ।। 48.68 ।।<br>
<br>
ब्रह्मविष्णुहरेशानाः पूज्याः साधारणेन तु ।।<br>
दर्भेषु स्थापयेद्वह्निं दर्भैश्च परिवेष्टितम् ।। 48.69 ।।<br>
<br>
दर्भतोयेन संस्पृष्टो मन्त्रहीनोऽपि शुध्यति ।।<br>
प्रागग्रैरुदगग्रैश्च प्रत्यगग्रैरखण्डितैः ।। 48.70 ।।<br>
<br>
विततैर्वेष्टितो वह्निः स्वयं सान्निध्यमाव्रजेत् ।।<br>
अग्नेस्तु रक्षणार्थाय यदुक्तं कर्ममन्त्रवित् ।। 48.71 ।।<br>
<br>
आचार्य्याः केचिदिच्छन्ति जातकर्माद्यनन्तरम् ।।<br>
पवित्रं तु ततः कृत्वा कुर्य्यादाज्यस्य संस्कृतिम् ।। 48.72 ।।<br>
<br>
आचार्य्योऽथ निरीक्ष्यापि नीराज्यमभिमन्त्रितम् ।।<br>
आज्यभागाभिघारान्तमवेक्षेताज्यसिद्धये ।। 48.73 ।।<br>
<br>
पञ्चपञ्चाहुतीर्हुत्वा आज्येन तदनन्तरम् ।।<br>
गर्भाधानादितस्तावद्यावद्गोदानिकं भवेत् ।। 48.74 ।।<br>
<br>
स्वशास्त्रविहितैर्मन्त्रैः प्रणवेनाथ होमयेत् ।।<br>
ततः पूर्णाहुतिं दत्त्वा पूर्णात्पूर्णमनारेथः ।। 48.75 ।।<br>
<br>
एवमुत्पादितो वह्निः सर्वकर्मसु सिद्धिदः ।।<br>
पूजयित्वा ततो वह्निं कुण्डेषु विहरेत्तथा ।। 48.76 ।।<br>
<br>
इन्द्रादीनां स्वमन्त्रैश्च तथाहुतिशतं शतम् ।।<br>
पुर्णाहुतिं शतस्यान्ते सर्वेषां चैव होमयेत् ।। 48.77 ।।<br>
<br>
स्वामाहुतिमथाज्येषु होता तत्कलशे न्यसेत् ।।<br>
देवताश्चैव मन्त्रांश्च तथैव जातवेदसम् ।। 48.78 ।।<br>
<br>
आत्मानमेकतः कृत्वा ततः पूर्णां प्रदापयेत् ।।<br>
निष्कृष्य बहिराचार्य्यो दिक्पालानां बलिं हरेत् ।। 48.79 ।।<br>
<br>
भूतानां चैव देवानां नागानां च प्रयोगतः ।।<br>
तिलाश्च समिधश्चैव होमद्रव्यं द्वयं स्मृतम् ।। 48.80 ।।<br>
<br>
आज्यं तयोः सहकारि तत्प्रधानं यदङ्क(क्ष)योः ।।<br>
पुरुषसुक्तं पूर्वेणैव रुद्रचैव तु दक्षिणे ।। 48.81 ।।<br>
<br>
ज्येष्ठसाम च भारुण्डं तन्नयामीति पश्चिमे ।।<br>
नीलरुद्रो महामन्त्रः कुम्भसूक्तमथर्वणः ।। 48.82 ।।<br>
<br>
हुत्वा सहस्त्रमेकैकं देवं शिरसि कल्पयेत् ।।<br>
एवं मध्ये तथा पादे पूर्णाहुत्या तथा पुनः ।। 48.83 ।।<br>
<br>
शिरः स्थानेषु जुहुयादाविशेच्चाप्यनुक्रमात् ।।<br>
वेदानामादिमन्त्रैर्वा मन्त्रैर्वा देवनामभिः ।। 48.84 ।।<br>
<br>
स्वशास्त्रविहितैर्वापि गायत्त्र्या वाथ ते द्विजाः ।।<br>
गायत्त्र्या वाथवाचार्य्यो व्याहृतिप्रणवेन तु ।। 48.85 ।।<br>
<br>
एवं होमविधिं कृत्वा न्यसेन्मन्त्रांस्तु देशिकः ।।<br>
चरणावग्निमीळे तु इषेत्वो गुल्फयोः स्थिताः ।। 48.86 ।।<br>
<br>
अग्न आयाहि जङ्घे द्वे शन्नोदेवीति जानुनी ।।<br>
बृहद्रथन्तरे ऊरू उदरेष्वातिलो (स्वातिनो) न्यसेत् ।। 48.87 ।।<br>
<br>
दीर्घायुष्ट्वाय हृदये श्रीश्चते गलके न्यसेत् ।।<br>
त्रातारमिन्द्रमुरसि नेत्राभ्यां तु त्रियम्बकम् ।। 48.88 ।।<br>
<br>
मूर्द्धाभव तथा मूर्ध्नि आलग्नाद्धोममाचरेत् ।।<br>
उत्था पयेत्ततो देवमुत्तिष्ठब्रह्मणस्पते&nbsp;! ।। 48.89 ।।<br>
<br>
वेदपुण्याहशब्देन प्रासादानां प्रदक्षिणम् ।।<br>
पिण्डिकालंभनं कृत्वा देवस्यत्वेति मन्त्रवित् ।। 48.90 ।।<br>
<br>
दिक्पालान्सह रत्नैश्च धातूनौषधयस्तथा ।।<br>
लौहबीजानि सिद्धानि पश्चाद्देवं तु विन्यसेत् ।। 48.91 ।।<br>
<br>
न गर्भे स्थापयेद्देवं न गर्भं तु परित्यजेत् ।।<br>
ईषन्मध्यं परित्यज्य ततो दोषापहं तु तत् ।। 48.92 ।।<br>
<br>
तिलस्य तुषमात्रं तु उत्तरं किञ्चिदानयेत् ।।<br>
ॐ स्थिरो भव शिवो भव प्रजाभ्यश्च नमोनमः ।। 48.93 ।।<br>
<br>
देवस्य त्वा सवितुर्वः षड्‌भ्यो वै विन्यसेद्गुरुः ।।<br>
तत्त्ववर्णकलामात्रं प्रजानि भुवनात्मजे ।। 48.94 ।।<br>
<br>
षड्‌भ्यो विन्यस्य सिद्धार्थं ध्रुवार्थैरभिमन्त्रयेत् ।।<br>
सम्पातकलशेनैव स्नापयेत्सुप्रतिष्ठितम् ।। 48.95 ।।<br>
<br>
दीपधूपसुगन्धैश्च नैवेद्यैश्च प्रपूजयेत् ।।<br>
अर्घ्यं दत्त्वा नमस्कृत्य ततो देवं क्षमापयेत् ।। 48.96 ।।<br>
<br>
पात्रं वस्त्रयुगं छत्रं तथा दिव्याङ्गुलीयकम् ।।<br>
ऋत्त्विग्भ्यश्च प्रदातव्या दक्षिणा चैव शक्तितः ।। 48.97 ।।<br>
<br>
चतुर्थी जुहुयात्पश्चाद्यजमानः समाहितः ।।<br>
आहुतीनां शतं हुत्वा ततः पूर्णां प्रदापयेत् ।। 48.98 ।।<br>
<br>
निष्क्रम्य बहिराचार्य्यो दिक्पालानां बलिं हरेत् ।।<br>
आचार्य्यः पुष्पहस्तस्तु क्षमस्वेति विसर्जयेत् ।। 48.99 ।।<br>
<br>
यागान्ते कपिलां दद्यादाचार्य्याय च चामरम् ।।<br>
मुकुटं कुण्डलं छत्रं केयूरं कटिसूत्रकम् ।। 48.100 ।।<br>
<br>
व्यजनं ग्रामवस्त्रादीन्सोपस्कारं सुमण्डपम् ।।<br>
भोजनं च महात्कुर्य्यात्कृतकृत्यश्च जायते ।।<br>
यजमानो विमुक्तः स्यात्स्थापकस्य प्रसादतः ।। 48.101 ।।<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे देवप्रतिष्ठादिनिरूपणं नामाष्टचत्वारिंशोऽध्यायः इति प्रतिष्ठाप्रकरणं समाप्तम्।। 48 ।।
