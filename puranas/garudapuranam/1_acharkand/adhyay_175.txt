श्रीगरुडमहापुराणम् १७५<br>
रुद्र उवाच  ।<br>
एवं धन्वन्तरिर्विष्णुः सुश्रुतादीनुवाच ह  ।<br>
हरिः पुनर्हरायाह नानायोगान्रुगर्दनान्  ॥ १,१७५.१ ॥<br><br>
हरिरुवाच  ।<br>
सर्वज्वरेषु प्रथमं कार्यं शङ्कर लङ्घनम्  ।<br>
क्वथितोदकपानं च तथा निर्वातसेवनम्  ॥ १,१७५.२ ॥<br><br>
अग्निस्वेदाज्ज्वरास्त्वेवं नाशमायान्तिहीश्वर  ।<br>
वातज्वरहरः क्वाथो गुडूच्या मुस्तकेन च  ॥ १,१७५.३ ॥<br><br>
दुरालभैश्चैव घृतं पित्तज्वरहरः शृणु  ।<br>
शुण्ठीपर्पटमुस्तैश्च बालकोशीरचन्दनैः  ॥ १,१७५.४ ॥<br><br>
साज्यः क्वाथः श्लेष्मजं तु सशुण्ठिः सदुरालभः  ।<br>
सवालकः सर्वज्ज्वरं सशुण्ठिः सहपर्पटः  ॥ १,१७५.५ ॥<br><br>
किराततिक्तैर्नारीगुडूचीशुण्ठिमुस्तकैः  ।<br>
पित्तज्वरहरः स्याच्च शृण्वन्यं योगमुत्तमम्  ॥ १,१७५.६ ॥<br><br>
वालकोशीरपाठाभिः कण्टकारिकमुस्तकैः  ।<br>
ज्वरनुच्च कृतः क्वाथस्तथा वै सुरदारुणा  ॥ १,१७५.७ ॥<br><br>
धन्याकनिम्बमुस्तानां समधुः स तु शङ्कर  ।<br>
पटोलपत्रयुक्तस्तु गुडूचीत्रिफलायुतः  ॥ १,१७५.८ ॥<br><br>
पीतोऽखिलज्वरहरः क्षुधाकृद्वातनुत्त्विदम्  ।<br>
हरीतकीपिप्लीनामामलीचित्रकोद्भवम्  ॥ १,१७५.९ ॥<br><br>
चूर्णं ज्वरं च क्वथितं धान्य (धन्या) कोशीरपपर्पटैः  ।<br>
आमलक्या गुडूच्या च मधुयुक्तं सचन्दनम्  ॥ १,१७५.१० ॥<br><br>
समस्तज्वरनुच्च स्यात्सन्निपातहरं शृणु  ।<br>
हरिद्रानिम्बत्रिफलामुस्तकैर्देवदारुणा  ॥ १,१७५.११ ॥<br><br>
कषायं कटुरोहिण्या सपटोलं सपत्रकम्  ।<br>
त्रिदोषज्वरनुच्चस्यात्पीतं तु क्वथितं जलम्  ॥ १,१७५.१२ ॥<br><br>
कण्टकार्या नागरस्य गुडूच्या पुष्करेण च  ।<br>
जग्ध्वा नागबलाचूर्णं श्वसकासादिनुद्भवेत् ॥ १,१७५.१३ ॥<br><br>
कफवातज्वरे देयं जलमुष्णं पिपासिने  ।<br>
विश्वपर्पटकोशीरमुस्तचन्दनसाधितम्  ॥ १,१७५.१४ ॥<br><br>
दद्यात्सुशीतलं वारि तृट्छर्दिज्वरदाहनुत् ।<br>
बिल्वादिप पञ्चमूलस्य क्वाथः स्याद्वातिके ज्वरे  ॥ १,१७५.१५ ॥<br><br>
पाचनं पिप्पलीमूलं गुडृचीविश्वभेषजम्  ।<br>
वातज्वरे त्वयं क्वाथो दत्तः शान्तिकरः परः  ॥ १,१७५.१६ ॥<br><br>
पित्तज्वरघ्नः समधुः क्वाथः पर्पटनिम्बयोः  ।<br>
विधाने क्रियमाणेऽपि य्सय संज्ञा न जायते  ॥ १,१७५.१७ ॥<br><br>
पादयोस्तु ललाटे वा दहेल्लौहशलाकया  ।<br>
तिक्ता पाठा पर्पटाश्च विशाला त्रिफला त्रिवृत् ।<br>
सक्षीरो भेदनः क्वाथः सर्वज्वरविशोधनः  ॥ १,१७५.१८ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ज्वरहरनानायोगादिवर्णनं नाम पञ्चसप्तत्युत्तरशततमोऽध्यायः
