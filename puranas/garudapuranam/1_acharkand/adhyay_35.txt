<font size="4.9"><br>
<b>।।हरिरुवाच ।।</b><br>
न्यासादिकं प्रवक्ष्यामि गायत्र्याः शृणु शङ्कर ।।<br>
विश्वामित्रऋषिश्चैव सविता चाथ देवता ।। 35.1 ।।<br>
<br>
ब्रह्मशीर्षा रुद्रशिखा विष्णोर्हृदयसंश्रिता ।।<br>
विनियोगैकनयना कात्यायनसगोत्रजा ।। 35.2 ।।<br>
<br>
त्रैलोक्यचरणा ज्ञेया पृथिवीकुक्षिसंस्थिता ।।<br>
एवं ज्ञात्वा तु गायत्त्रीं जपेद्द्वादशलक्षकम् ।। 35.3 ।।<br>
<br>
त्रिपदाष्टाक्षरा ज्ञेया चतुष्पादा षडक्षरा ।।<br>
जेप च त्रिपदा प्रोक्ता अर्चने च चतुष्पदा ।। 35.4 ।।<br>
<br>
न्यासे जपे तथा ध्याने अग्निकार्य्ये तथार्चने ।।<br>
गायत्त्रीं विन्यसेन्नित्यं सर्वपापप्रणाशिनीम् ।। 35.5 ।।<br>
<br>
पादाङ्गुष्ठे गुल्फमध्ये जङ्घयोर्विद्धि जानुनोः ।।<br>
ऊर्वोर्गुह्ये च वृषणे नाड्यां नाभौ तनूदरे ।। 35.6 ।।<br>
<br>
स्तनयोर्हृदि कण्ठौष्ठमुखे तालुनि चांसयोः ।।<br>
नेत्रे भुवार्ललाटे च पूर्वस्यां दक्षिणोत्तरे ।। 35.7 ।।<br>
<br>
पश्चमे मूर्ध्नि चाकारं न्यसेद्वर्णान्वदाम्यहम् ।।<br>
इन्द्रनीलं च वह्निं च पीतं श्यामं च कापिलम् ।। 35.8 ।।<br>
<br>
श्वेतं विद्युत्प्रभं तारं कृष्णं रक्तं क्रमेण तत् ।।<br>
श्यामं शुक्लं तथा पीतं श्वेतं वै पद्मरागवत् ।। 35.9 ।।<br>
<br>
शङ्खवर्णं पाण्डुरं च रक्तं चासवसन्निभम् ।।<br>
अर्कवर्णसमं सौम्यं शङ्खाभं श्वेतमेव च ।। 35.10 ।।<br>
<br>
यद्यत्स्पृशति हस्तेन यच्च पश्यति चक्षुषा ।।<br>
पूतं भवति तत्सर्वं गायत्त्र्या न परं विदुः ।। 35.11 ।।<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे गायत्त्रीन्यासनिरूपणं नाम पञ्चत्रिंशोऽध्यायः ।। 35 ।।<br>
</font>
