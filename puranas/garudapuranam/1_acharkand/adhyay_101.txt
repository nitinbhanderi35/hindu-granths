&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥ याज्ञवल्क्य उवाच ॥<br>
श्रीकामः शान्तिकामो वा ग्रहदृष्ट्यभिचारवान् ॥<br>
ग्रहयंज्ञं समं कुर्य्याद्ग्रहाश्चैते बुधैः स्मृताः ॥ 101.1 ॥<br>
<br>
सूर्य्यः सोमो मङ्गलश्च बुधश्चैव बृहस्पतिः ॥<br>
शुक्रः शनैश्चरो राहुः केतुर्ग्रहगणाः स्मृताः ॥ 101.2 ॥<br>
<br>
ताम्रकांस्यस्फाटिकाद्रक्तचन्दनात्स्वर्णकादुभौ ॥<br>
रजतादयसः सीसात्कांस्याद्वर्णान्निबोधत ॥ 101.3 ॥<br>
<br>
रक्तः शुक्लस्तथा रक्तः पीतः पीतः सितोसितः ॥<br>
कृष्णः कृष्णः क्रमाद्वर्णा द्रव्याणि मुनयस्ततः ॥ 101.4 ॥<br>
<br>
स्थापयेद्गहवर्णानि होमार्थं प्रलिखेत्पटे ॥<br>
स्नापयेद्धोमयेच्चैव ग्रहद्रव्यैर्विधानतः ॥ <br>
सुवर्णानि प्रदेयानि वासांसि सुसुमानि च ॥ 101.5 ॥<br>
<br>
गन्धाश्च बलयश्चैव धूपो देयश्चगुग्गुलुः ॥<br>
कर्त्तव्यास्तत्र मन्त्रैश्च चरवः प्रतिदैवतम् ॥ 101.6 ॥<br>
<br>
आकृष्णेन इमंदेवा अग्निर्मूर्द्धादिवः ककुत् ॥<br>
उब्दुध्यस्वेति जुहुयादेभिरेव यथाक्रमम् ॥ 101.7 ॥<br>
<br>
बृहस्पतेपरिदीयेति सर्वे अन्नात्परिसुतम् ॥<br>
शन्नोदेवी कयानश्च केतुंक्रण्वन्निति क्रमात् ॥ 101.8 ॥<br>
<br>
अर्कः पलाशः खदिरस्त्वपामार्गोऽथ पिप्पलः ॥<br>
औदुम्बरः शमी दूर्वा कुशाश्च समिधः क्रमात् ॥ 101.9 ॥<br>
<br>
होतव्या मधुसर्पिर्भ्यां दध्ना चैव समन्वितः ॥<br>
गुडौदनं पायसं च हविष्यं क्षीरषाष्टिकम् ॥ 101.10 ॥<br>
<br>
दध्योदनं हविः पूपान्मांसं चित्रान्नमेव च ॥<br>
दद्याद्गहक्रमादेतान् ग्रहेभ्यो भोजनं ततः ॥ 101.11 ॥<br>
<br>
धेनुः शङ्खस्तथानड्वान्हेम वासो हयस्तथा ॥<br>
कृष्णा गौरायसं छाग एता वै दक्षिणाः क्रमात् ॥ <br>
ग्रहाः पूज्याः सदा यस्माद्रज्यादि प्राप्यते फलम् ॥ 101.12 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्तग्रहशान्तिनिरूपणं नामैकोत्तरशततमोऽध्यायः ॥ 101 ॥<br>
<br>
