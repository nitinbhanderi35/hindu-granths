&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>॥ ब्रह्मोवाच ॥</b><br>
अतः परं प्रवक्ष्यामि प्रायश्चित्तविधिं द्विजाः ॥<br>
ब्रह्महा च सुरापश्च स्तेयी च गुरुतल्पगः ॥ 52.1 ॥<br>
<br>
पञ्च पातकिनस्त्वेते तत्संयोगी च पञ्चमः ॥<br>
उपपापानि गोहत्याप्रभृतीनि सुरा जगुः ॥ 52.2 ॥<br>
<br>
ब्रह्महा द्वादशाब्दानि कुटीं कृत्वा वने वसेत् ॥<br>
कुर्य्यादनशनं वाथ भृगोः पतनमेव च ॥ 52.3 ॥<br>
<br>
ज्वलन्तं वा विशेदग्निं जलं वा प्रविशेत्स्वयम् ॥<br>
ब्राह्मणार्थे गवार्थे वा सम्यक् प्राणान्परित्यजेत् ॥ 52.4 ॥<br>
<br>
दत्त्वा चान्नं च विदुषे ब्रह्महत्यां व्यपोहति ॥<br>
अश्वमेधावभृथके स्नात्वा वा मुच्यते द्विजः ॥ 52.5 ॥<br>
<br>
सर्वस्वं वा वेदविदे ब्राह्मणाय प्रदापयेत् ॥<br>
सरस्वत्यास्तरङ्गिण्याः सङ्गमे लोकविश्रुते ॥ 52.6 ॥<br>
<br>
शुद्धे त्रिषवणस्नातस्त्रिरात्रोपोषितो द्विजः ॥<br>
सेतुबन्धे नरः स्नात्वा मुच्यते ब्रह्महत्यया ॥ 52.7 ॥<br>
<br>
कपालमोचने स्नात्वा वाराणस्यां तथैव च ॥<br>
सुरापस्तु सुरां पीत्वा अग्निवर्णां द्विजोत्तमः ॥ 52.8 ॥<br>
<br>
पयो घृतं वा गोमूत्रं तस्मात्पापात्प्रमुच्यते ॥<br>
सुवर्णस्तेयी मुक्तः स्यान्मुसलेन हतो नृपैः ॥ 52.9 ॥<br>
<br>
चीरवासा द्विजोऽरण्ये चरेद्ब्रह्महणव्रतम् ॥<br>
गुरुभार्य्यां समारुह्य ब्राह्मणः काममोहितः ॥ 52.10 ॥<br>
<br>
अवगूहेत्स्त्रियं तप्तां दीप्तां कार्ष्णायसीं कृताम् ॥<br>
गुर्वङ्गनागामिनश्च चरेयुर्बह्महाव्रतम् ॥ 52.11 ॥<br>
<br>
चान्द्रायणानि वा कुर्य्यात्पञ्च चत्वारि वा पुनः ॥<br>
पतितेन च संसर्गं कुरुते यस्तु वै द्विजः ॥ 52.12 ॥<br>
<br>
स तत्पापापनोदार्थं तस्यैव व्रतमाचरेत् ॥<br>
तप्तकृच्छ्रं चरेद्वाथ संवत्सरमतन्द्रितः ॥ 52.13 ॥<br>
<br>
सर्वस्वदानं विधिवत्सर्वपापविशोधनम् ॥<br>
चान्द्रायणं च विधिना कृतं चैवातिकृच्छ्रकम् ॥ 52.14 ॥<br>
<br>
पुण्यक्षेत्रे गयादौ च गमनं पापनाशनम् ॥<br>
अमावस्यां तिथिं प्राप्य यः समाराधयेद्भवम् ॥ 52.15 ॥<br>
<br>
ब्राह्मणान् भोजयित्वा तु सर्वपापैः प्रमुच्यते ॥<br>
उपोषितश्चतुर्दश्यां कृष्णपक्षे समाहितः ॥ 52.16 ॥<br>
<br>
यमाय धर्मराजाय मृत्यवे चान्तकाय च ॥<br>
वैवस्वताय कालाय सर्वभूतक्षयाय च ॥ 52.17 ॥<br>
<br>
प्रत्येकं तिलसंयुक्तान्दद्यात्सप्त जलाञ्जलीन् ॥<br>
स्नात्वा नद्यां तु पूर्वाह्णे मुच्यते सर्वपातकैः ॥ 52.18 ॥<br>
<br>
ब्रह्मचर्य्यमधः शय्यामुपवासं द्विजार्चनम् ॥<br>
व्रतेष्वेतेषु कुर्वीत शान्तः संयतमानसः ॥ 52.19 ॥<br>
<br>
पष्ठ्यामुपोषितो देवं शुक्लपक्षे समाहितः ॥<br>
सप्तम्यामर्चयेद्भानुं मुच्यते सर्वपातकैः ॥ 52.20 ॥<br>
<br>
एकादश्यां निराहारः समभ्यर्च्य जनार्दनम् ॥<br>
द्वादश्यां शुक्लपक्षस्य महापापैः प्रमुच्यते ॥ 52.21 ॥<br>
<br>
तपो जपस्तीर्थसेवा देवब्राह्मणपूजनम् ॥<br>
ग्रहणादिषु कालेषु महापातकनाशनम् ॥ 52.22 ॥<br>
<br>
यः सर्वपापयुक्तोऽपि पुण्यतीर्थेषु मानवः ॥<br>
नियमेन त्यजेत्प्राणान्मुच्यते सर्वपातकैः ॥ 52.23 ॥<br>
<br>
ब्रह्मघ्नं वा कृतघ्नं वा महापातकदूषितम् ॥<br>
भर्त्तारमुद्धरेन्नारी प्रविष्टा सह पावकम् ॥ 52.24 ॥<br>
<br>
पतिव्रता तु या नारी भर्त्तुः शुश्रूषणोत्सुका ॥<br>
न तस्या विद्यते पापमिह लोके परत्र च ॥ 52.25 ॥<br>
<br>
तथा रामस्य सुभगा सीता त्रैलोक्यविश्रुता ॥<br>
पत्नी दाशरथेर्देवी विजिग्ये राक्षसेश्वरम् ॥ 52.26 ॥<br>
<br>
फल्गुतीर्थादिषु स्नातः सर्वाचारफलं लभेत् ॥<br>
इत्याह भगवान्विष्णुः पुरा मम यतव्रताः ॥ 52.27 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे प्रायश्चित्तनिरूपणं नाम द्विपञ्चाशत्तमोऽध्यायः ॥ 52 ॥<br>
<br>
