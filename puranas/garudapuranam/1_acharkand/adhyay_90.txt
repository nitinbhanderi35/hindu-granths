&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥ मार्कण्डेय उवाच ॥<br>
ततस्तस्मान्नदीमध्यात्समुत्तस्थौ मनोरमा ॥<br>
प्रम्लौचा नाम तन्वङ्गी तत्समीपे वराप्सराः ॥ 90.1 ॥<br>
<br>
सा चोवाच महात्मानं रुचिं सुमधुराक्षरम् ॥<br>
प्रसादयामास भूयः प्रम्लोचा च वराप्सराः ॥ 90.2 ॥<br>
<br>
अतीवरूपिणी कन्या मत्प्रसाद्वराङ्गना ॥<br>
जाता वरुणपुत्रेण पुष्करेण महात्मना ॥ 90.3 ॥<br>
<br>
तां गृहाण मया दत्तां भार्य्यार्थे वरवर्णिनीम् ॥<br>
मनुर्महामतिस्तस्यां समुत्पत्स्यति ते सुतः ॥ 90.4 ॥<br>
<br>
मार्कंडेय उवाच ॥<br>
तथेति तेन साप्युक्ता तस्मात्तोयाद्वपुष्मतीम् ॥<br>
उद्दधार ततः कन्यां मानिनीं नाम नामतः ॥ 90.5 ॥<br>
<br>
नद्याश्च पुलिने तस्मिन्स मुनिर्मुनिसत्तमाः ॥<br>
जग्राह पाणिं विधिवत्समानीय महामुनिः ॥ 90.6 ॥<br>
<br>
तस्यां तस्य सुतो जज्ञे महावीर्य्यो महाद्युतिः ॥<br>
रुचे रौच्य इति ख्यातो यो मया पूर्वमीरितः ॥ 90.7 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे प्रम्लोचागमनं नाम नवतितमोऽध्यायः ॥ 90 ॥<br>
