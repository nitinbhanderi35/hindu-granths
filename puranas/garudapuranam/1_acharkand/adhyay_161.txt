<span style="font-size: 14pt; line-height: 200%">धन्वन्तरिरुवाच  ।<br>
उदराणां निदानञ्च वक्ष्ये सुश्रुत तच्छृणु  ।<br>
रोगाः सर्वेऽपि मन्दाग्नौ सुतरामुदराणि तु  ॥ १,१६१.१ ॥<br>
अनीर्णामयाश्चाप्यन्ये जायन्ते मलसंचयात् ।<br>
ऊर्ध्वाधो वायवो रुद्ध्वा व्याकुलाविप्रवाहिणी?  ॥ १,१६१.२ ॥<br>
प्राणानपानान्संदूष्य कुर्युस्तान्मांससन्धिगान्  ।<br>
आध्माप्य कुक्षिमुदरमष्टधा ते च भेदतः  ॥ १,१६१.३ ॥<br>
पृथग्दोषैः समस्तौश्च प्लीहवङ्क्षक्षतोदकैः  ।<br>
तेनार्ताः शुष्कताल्वोष्ठाः सर्वपादकरोदराः  ॥ १,१६१.४ ॥<br>
नष्टचेष्टबलाहाराः कृतप्रध्मात्कुक्षयः  ।<br>
पुरुषाः स्युः प्रेतरूपा भाविनस्तस्य लक्षणम्  ॥ १,१६१.५ ॥<br>
क्षुन्नाशोऽरुचिवत्सर्वं सविदाहञ्च पच्यते  ।<br>
जीर्णान्नं यो न जानाति सोऽपथ्यं सेवतेनरः  ॥ १,१६१.६ ॥<br>
क्षीयते बलमङ्गस्य श्वसित्यल्पोऽविचेष्टितः  ।<br>
विषयावृत्तिबुद्धिश्च शोकशोषादयोऽपिच  ॥ १,१६१.७ ॥<br>
रुग्बस्तिसन्धौ सततं लघ्वल्पभोजनैरपि  ।<br>
जराजीर्णो बलभ्रंशो भवेज्जठररोगिणः  ॥ १,१६१.८ ॥<br>
स्वतन्त्रतन्द्रालसता मलसर्गोऽल्पवह्निता  ।<br>
दाहः श्वयथुराध्मानमन्त्रे सलिलसम्भवे  ॥ १,१६१.९ ॥<br>
सर्वत्र तोये मरणं शोचनं तत्र निष्फलम्  ।<br>
गवाक्षवच्छिराजालैरुदरं गुड्गुडायते  ॥ १,१६१.१० ॥<br>
नाभिमन्त्रश्च विष्टभ्य वेगं कृत्वा प्रणश्यति  ।<br>
मारुते हृत्कटीनाभिपायुवङ्क्षणवेदनाः  ॥ १,१६१.११ ॥<br>
सशब्दो निः सरेद्वायुर्वहते मूत्रमल्पकम्  ।<br>
नातिमात्रं भवेल्लौल्यं नरस्य विरसं मुखम्  ॥ १,१६१.१२ ॥<br>
तत्रवातोदरे शोथः पाणिपान्मुखकुक्षिषु  ।<br>
कुर्क्षिपार्श्वोदरकटीपृष्ठरुक्पर्वभदनम्  ॥ १,१६१.१३ ॥<br>
शुष्ककासाङ्गमर्दाधोगुरुतामलसंग्रहः  ।<br>
श्यामारुणत्वगादित्वं मुखे च रसवद्धिता  ॥ १,१६१.१४ ॥<br>
सतोदभेदमुदरं नीलकृष्णशिराततम्  ।<br>
आध्मातमुदरे शब्दमद्भुतं वा करोति सः  ॥ १,१६१.१५ ॥<br>
वायुश्चात्र सरुक्च्छब्दं विधत्ते सर्वथा गतिम्  ।<br>
पित्तोदरे ज्वरो मूर्छा दाहित्वं कटुकास्यता  ॥ १,१६१.१६ ॥<br>
भ्रमोतिसारः पीतत्वं त्वगादावुदरं हरित् ।<br>
पीतताम्रशिरादित्वं सस्वेदं सोष्म दह्यते  ॥ १,१६१.१७ ॥<br>
धूमायते मृदुस्पर्शं क्षैप्रपाकं प्रदूयते  ।<br>
श्लेष्मोदरेषु सदनं स्वेदश्वयथुगौरवम्  ॥ १,१६१.१८ ॥<br>
निद्रा क्लेशोऽरुचिः श्वासः काशः शुक्लत्वगादिता  ।<br>
उदरं तिमिरं स्निग्धं शुक्लकृष्णशिरावृतम्  ॥ १,१६१.१९ ॥<br>
नीरातिवृद्धौ कठिनं शीतस्पर्शं गुरु स्थिरम्  ।<br>
त्रिदोषकोपने तैस्तैस्त्रिदोषजीनैतर्मलैः  ॥ १,१६१.२० ॥<br>
सर्वदूषणदुष्टाश्च सरक्ताः सञ्चिता मलाः  ।<br>
कोष्ठं प्राप्य विकुर्वाणाः शोषमूर्छाभ्रमान्वितम्  ॥ १,१६१.२१ ॥<br>
कुर्युस्त्रिलिङ्गमुदरं शीघ्रपाकं सुदारुणम्  ।<br>
वर्धते तच्च सुतरां शीतवातप्रदर्शने  ॥ १,१६१.२२ ॥<br>
अत्यशनाच्च संक्षोभाद्यानपानादिचेष्ठितैः  ।<br>
अविहितैश्च पानाद्यैर्वमनव्याधिकर्षणैः  ॥ १,१६१.२३ ॥<br>
वामपार्श्वास्थितः प्लीहा त्युतस्थानो विवर्धते  ।<br>
शोणिताद्वा रसादिभ्यो विवृद्धो जनयेद्व्यथाम्  ॥ १,१६१.२४ ॥<br>
सोऽष्ठीला चातिकठिनः प्रोन्नतः कूर्मपृष्ठवत्?  ।<br>
क्रमेण वर्धमानश्च कुक्षौ व्याततिमाहरेत् ॥ १,१६१.२५ ॥<br>
श्वासकासपिपासास्यवैरस्याध्मानकज्वरैः  ।<br>
पाण्डुत्वमूर्छाछर्दित्वग्दाहमोहैश्च संयुतः  ॥ १,१६१.२६ ॥<br>
अरुणाभं विचित्राभं नीलहारिद्रराजितम्  ।<br>
उदावर्तेन चानाहमोहतृड्द्गहनज्वरैः  ॥ १,१६१.२७ ॥<br>
गौरवारुचिकाठिन्यैर्विघातभ्रमसंक्रमात् ।<br>
प्लीहवद्दक्षिणात्पार्श्वात्कुर्याद्यकृदपि च्युतम्  ॥ १,१६१.२८ ॥<br>
पक्वे भूते यकृति च सदा बद्धमलो गुदे  ।<br>
दुर्नामभिरुदावर्तैरन्यैर्वा पीडितो भवेत् ॥ १,१६१.२९ ॥<br>
वर्चः पित्तकफान्बद्धान्करोति कुपितोऽनिलः  ।<br>
अपानो जठरे तेन संरुद्धो ज्वररुक्करः  ॥ १,१६१.३० ॥<br>
काशश्वासोरुसद्गनं शिरोरुङ्नाभिपार्श्वरुक् ।<br>
मलासंगोऽरुचिश्छर्दिरुदरे मलमारुतः  ॥ १,१६१.३१ ॥<br>
स्थिरनीलारुणशिराजालैरुदरमावृतम्  ।<br>
नाभेरुपरि च प्रायो गोपुच्छाकृति जायते  ॥ १,१६१.३२ ॥<br>
अस्थ्यादिशल्यै रन्यैश्च विद्धे चैवोदरे तथा  ।<br>
पच्यते यकृतादिश्च तच्छिद्रैश्च सरन्बहिः  ॥ १,१६१.३३ ॥<br>
आम एव गुदाहेति ततोऽल्पाल्पः शकृद्रसः  ।<br>
स स्याद्विकृतगन्धोऽपि पिच्छिलः पीतलोहितः  ॥ १,१६१.३४ ॥<br>
शेषश्चापूर्य जठरं घोरमारभते ततः  ।<br>
वर्धते तदधो नाभेराशु चैति जलात्मताम्  ॥ १,१६१.३५ ॥<br>
उद्रिक्ते दोषरूपे च व्याप्ते च श्वासतृट्भ्रमैः  ।<br>
छिद्रोदरमिदं प्राहुः परिस्त्रावीति चापरे  ॥ १,१६१.३६ ॥<br>
प्रवृत्तस्नेहपानादेः सहसापथ्यसेविनः  ।<br>
अत्यम्बुपानान्मन्दाग्नेः क्षीणस्यातिकृशस्य च  ॥ १,१६१.३७ ॥<br>
रुद्धः स्वमार्गादनिलः कफश्च जलमूर्छितः  ।<br>
वर्धते तु तदेवाम्बु तन्मात्राद्विन्दुराशितः  ॥ १,१६१.३८ ॥<br>
तत्कोपादुदरं तृष्णागुदस्नुतिरुजान्वितम्  ।<br>
काशश्वासारुचियुतं नानावर्णाशिराततम्  ॥ १,१६१.३९ ॥<br>
तोयपूर्णान्मृदुस्पर्शात्सदृशक्षोभवेपथु  ।<br>
बकोदरं स्थिरंस्निग्धं नाडीमावृत्य जायते  ॥ १,१६१.४० ॥<br>
उपेक्षायाञ्च सर्वेषां स्वस्थानां परिचालिताः  ।<br>
पाका द्रवा द्रवीकुर्युः सन्धिस्रोतोमुखान्यपि  ॥ १,१६१.४१ ॥<br>
स्वेदे चैव तु संरुद्धे मूर्छिताश्चान्तरस्थिताः  ।<br>
तदेवोदरमापूर्य कुर्यादुदरामयम्  ॥ १,१६१.४२ ॥<br>
गुरूदरं स्थितं वृत्तमाहतञ्च न शब्दकृत् ।<br>
हीनबलं तथा घोरं नाड्यां स्पृष्टञ्च सपति  ॥ १,१६१.४३ ॥<br>
शिरान्तर्धानमुदरे सर्वलक्षणमुच्यते  ।<br>
वातपित्तकफप्लीहसन्निपातोदकोदरम्  ॥ १,१६१.४४ ॥<br>
पक्षाच्च जातसलिलं विष्टम्भोपद्रवान्वितम्  ।<br>
जन्मनैवोदरं सर्वं प्रायः कृच्छ्रतमं मतम्  ॥ १,१६१.४५ ॥<br>
इति श्रीगारुडे महापुराण्मे पूर्वखण्डे प्रथमांशाख्ये आचारकाण्डे एकषष्ट्यधिकशततमोऽध्यायः<br>
</span>
