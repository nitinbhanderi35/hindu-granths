&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥याज्ञवल्क्य उवाच ॥<br>
अथ श्राद्धविधिं वक्ष्ये सर्वपापप्रणाशनम् ॥<br>
अमावस्याष्टकावृद्धिकृष्णपक्षायनद्वयम् ॥ 99.1 ॥<br>
<br>
द्रव्यं ब्राह्मणसम्पत्तिर्विषुवत्सूर्य्यसंक्रमः ॥<br>
व्यतीपातो गजच्छाया ग्रहणं चन्द्रसूर्य्ययोः ॥ 99.2 ॥<br>
<br>
श्राद्धं प्रतिरुचिश्चैव श्राद्धकालाः प्रकीर्त्तिताः ॥<br>
अग्नियः सर्वदेवेषु श्रोत्रियो वेदविद्युवा ॥ 99.3 ॥<br>
<br>
वेदार्थविज्ज्येष्ठसामा त्रिमधुस्त्रिसुपर्णिकः ॥<br>
स्वस्त्रीयऋत्विगजामातायज्यश्वशुरमातुलाः ॥ 99.4 ॥<br>
<br>
त्रिणाचिकेतदौहित्रशिष्यसम्बन्धिबान्धवाः ॥<br>
कर्मनिष्ठास्तपोनिष्ठाः पञ्चाग्निब्रह्मचारिणः ॥ 99.5 ॥<br>
<br>
पितृमातृपराश्चैव ब्राह्मणाः श्राद्धदेवताः ॥<br>
रोगी हीनातिरिक्ताङ्गः काणः पौनर्भवस्तथा ॥ 99.6 ॥<br>
<br>
अवकीर्ण्याद यो ये च ये चाचारविवर्जिताः ॥<br>
अवैष्णवाश्च ते सर्वे न श्राद्धार्हाः कदाचन ॥ 99.7 ॥<br>
<br>
निमन्त्रयेच्च पूर्वेद्युर्द्विजैर्भाव्यं च संयतैः ॥<br>
आजान्तांश्चैव पूर्वाह्णेह्यासनेषूपवेशयेत् ॥ 99.8 ॥<br>
<br>
युग्मान्देवे तथा पित्र्ये स्वप्रदेशेषु शक्तितः ॥<br>
द्वौ दैव प्रागुदक् पित्र्ये त्रीण्येकं चोभयोः पृथक् ॥ 99.9 ॥<br>
<br>
मातामहानामप्येवं तन्त्रं वा वैश्वदेविकम् ॥<br>
हस्तप्रक्षालनं दत्त्वा विष्टरार्थे कुशानपि ॥ 99.10 ॥<br>
<br>
आवाह्य तदनुज्ञातो विश्वदेवासइत्यृचा ॥<br>
यवैरन्नं विकीर्य्याथ भोजने सपवित्रके ॥ 99.11 ॥<br>
<br>
शन्नोदेव्या पयः क्षिप्त्वा यवोऽसीति यवांस्तथा ॥<br>
यादिव्या इति मन्त्रेण हस्तेष्वेव विनिः क्षिपेत् ॥ 99.12 ॥<br>
<br>
गन्धोदके तथा दीपमाल्यदामप्रदीपकम् ॥<br>
अपसव्यं ततः कृत्वा पितॄणामप्रदक्षिणम् ॥ 99.13 ॥<br>
<br>
द्विगुणांस्तु कुशान्दत्त्वा उशन्तस्त्वेत्यृचा पितॄन् ॥<br>
आवाह्य तदनु ज्ञातो जपेदायन्तुनस्ततः ॥ 99.14 ॥<br>
<br>
यवार्थस्तु तिलैः कार्य्यः कुर्य्यादर्घ्यादि पूर्ववत् ॥<br>
दत्त्वार्घ्यं संस्रंवांस्तेषां पात्रे कृत्वा विधानतः ॥ 99.15 ॥<br>
<br>
पितृभ्यः स्थानमसीति न्युब्जं पात्रं करोत्यधः ॥<br>
अग्नौ करिष्य आदाय पृच्छत्यन्नं घृप्लुतम् ॥ 99.16 ॥<br>
<br>
कुरुष्वेति तथोक्तोसौ हुत्वाग्नौ पितृयज्ञवत् ॥<br>
हुतशेषं प्रदद्याच्च भाजनेषु समाहितः ॥ 99.17 ॥<br>
<br>
यथालाभोपपन्नेषु रौप्येषु च विशेषतः ॥<br>
दत्त्वान्नं पृथिवीपात्रमिति पात्राभिमन्त्रणम् ॥ 99.18 ॥<br>
<br>
कृत्वे दंविष्णुरित्येवं द्विजाङ्गुष्ठं निवेशयेत् ॥<br>
सव्याहृतिं च गायत्त्रीं मधुवातेत्यृचस्तथा ॥ 99.19 ॥<br>
<br>
जप्त्वा यथासुखं वाच्यं भुञ्जीरंस्तेऽपि वाग्यताः ॥<br>
अन्नमिष्टं हविष्यं च दद्यादक्रोधनोत्वरः ॥ 99.20 ॥<br>
<br>
आतृप्तेस्तु पवित्राणि जप्त्वा पूर्वजपं तथा ॥<br>
अन्नमादाय तृप्ताः स्थः शेषं चैवान्नमन्वहम् च ॥ 99.21 ॥<br>
<br>
तदन्नं विकिरेद्भूमौ दद्याच्चापः सकृत्सकृत् ॥<br>
सर्वमन्नमुपादाय सतिलं दक्षिणामुखः ॥ 99.22 ॥<br>
<br>
उच्छिष्टसन्निधौ पिण्डान्प्रदद्यात्पितृयज्ञवत् ॥<br>
मातामहानामप्यवं दद्यादाचमनं ततः ॥ 99.23 ॥<br>
<br>
स्वस्ति वाच्यं ततो दद्यादक्षय्योदकमेव च ॥<br>
दत्त्वा च दक्षिणां शक्त्या स्वधाकारमुदाहरेत् ॥ 99.24 ॥<br>
<br>
वाच्यतामिन्यनुज्ञातः पितृभ्यश्च स्वधोच्यताम् ॥<br>
विप्रैरस्तु स्वधेत्युक्तो भूमौ सिञ्चेत्ततो जलम् ॥ 99.25 ॥<br>
<br>
प्रीयन्तामिति चाहैवं विश्वेदेव्यं जलं ददत् ॥<br>
दातारो नोऽभिवर्धन्तां वेदाः सन्ततिरेव च ॥ 99.26 ॥<br>
<br>
श्रद्धा च नो मा व्यगमद्वहु देयं च नोऽस्त्विति ॥<br>
इत्युक्तोऽपि प्रिया वाचः प्रणिपत्य विसर्जयेत् ॥ 99.27 ॥<br>
<br>
वाजेवाजे इति प्रीत्या पितृपूर्वं विसर्जनम् ॥<br>
यस्मिंस्ते संस्रवाः पूर्वमर्घ्यपात्रे निपातिताः ॥ 99.28 ॥<br>
<br>
पितृपात्रं तदुत्तानं कृत्वा विप्रान्विसर्जयेत् ॥<br>
प्रदक्षिणमनुव्रज्य भुञ्जीत पितृसेवितम् ॥ 99.29 ॥<br>
<br>
ब्रह्मचारीं भवेत्तां तु रजनीं भार्य्यया सह ॥<br>
एवं प्रदक्षिणं कृत्वा वृद्धौ नान्दीमुखानपि ॥ 99.30 ॥<br>
<br>
यजेत्तदधिकर्कन्धूमिश्राः पिण्डा यैवः श्रिताः ॥<br>
एकोद्दिष्टं दैवहीनं एकान्नैकपवित्रकम् ॥ 99.31 ॥<br>
<br>
आवाहनाग्नौकरणरहितं त्वपसव्यवत् ॥<br>
उपतिष्ठतामित्यक्षय्यस्थाने विप्रान्विसर्जयेत् ॥ 99.32 ॥<br>
<br>
अभिरम्यतां प्रबूयाद् ब्रुयुस्तेभिरताः स्म ह ॥<br>
गन्धो दकतिलैर्मिश्रं कुर्य्यात्पात्रचतुष्टयम् ॥ 99.33 ॥<br>
<br>
अर्घ्यार्थं पितृपात्रेषु प्रेतपात्रं प्रसेचयेत् ॥<br>
ये समाना इति द्वाभ्यां शेषं पूर्ववदाचरेत् ॥ 99.34 ॥<br>
<br>
एतत्सपिण्डीकरणमेकोद्दिष्टं स्त्रिया अपि ॥<br>
अर्वाक् सपिण्डीकरणं यस्य संवत्सराद्भवेत् ॥ 99.35 ॥<br>
<br>
तस्याप्यन्नं सोदकुम्भं दद्यात्संवत्सरं द्विजः ॥<br>
पिण्डांश्च गोज विप्रेभ्यो दद्याद्ग्नौ जलेऽपि वा ॥ 99.36 ॥<br>
<br>
हविष्यान्नेन वै मासं पायसेन तु वत्सरम् ॥<br>
मात्स्यहारिणकौरभ्रशाकुनच्छागपार्षतैः ॥ 99.37 ॥<br>
<br>
ऐणरौरववा राहशाशमांसैर्यथाक्रमम् ॥<br>
मासवृद्ध्यापि तुष्यन्ति दत्तैरिह पितामहाः ॥ 99.38 ॥<br>
<br>
दद्याद्वर्षात्रयोदश्यां मघासु च न संशयः ॥<br>
प्रतिपत्प्रभृतिष्वेवं कन्या दीश्राद्धदो लभेत् ॥ 99.39 ॥<br>
<br>
शस्त्रेण निहतानां तु चतुर्दश्यां प्रदीयते ॥<br>
स्वर्गं ह्यपत्यमोजश्च शौर्य्यं क्षेत्रं बलं तथा ॥ 99.40 ॥<br>
<br>
पुत्रश्रैष्ट्यं स सौभाग्यं समृद्धिं मुख्यतां शुभम् ॥<br>
प्रवृत्तचक्रतां चैव वाणिज्यप्रभृतींस्तथा ॥ 99.41 ॥<br>
<br>
अरोगित्वं यशो वीतशोकतां परमां गतिम् ॥<br>
धनं विद्यां च वाक्सिद्धिं कुप्यं गोजाविकं तथा ॥ 99.42 ॥<br>
<br>
अश्वानायुश्च विधिवद्यः श्राद्धं संप्रयच्छति ॥<br>
कृत्तिकादिभरण्यन्तं स कामान्प्राप्नुयादिमान् ॥ 99.43 ॥<br>
<br>
वस्त्राद्याः प्रीणयन्त्येव नरं श्राद्धकृतं द्विजाः ॥<br>
आयुः प्रजा धनं विद्यां स्वर्गमोक्षसुखानि च ॥ 99.44 ॥<br>
<br>
प्रयच्छति यथा राज्यं प्रीत्या नित्यं पितामहः ॥ 99.45 ॥<br>
<br>
इति श्रागारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्तश्राद्धविधिनिरूपणं नाम नवनवतितमोऽध्यायः ॥ 99 ॥<br>
<br>
