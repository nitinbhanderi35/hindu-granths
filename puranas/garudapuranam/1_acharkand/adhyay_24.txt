<b>।।सूत उवाच ।।</b><br>
वक्ष्ये गणादिकाः पूजाः सर्वदा स्वर्गदाः पराः ।।<br>
गणासनं गणमूर्त्तिं गणाधिपतिमर्च्चयेत् ।। 24.1 ।।<br>
<br>
गामादिहृदयाद्यंगं दुर्गाया गुरुपादुकाः ।।<br>
दुर्गासनं च तन्मूर्त्तिं ह्रीं दुर्गे रक्षणीति च ।। 24.2 ।।<br>
<br>
ह्रृदादिकं नव शक्त्यो रुद्रचण्डा प्रचण्डया ।।<br>
चण्डोग्रा चण्डनायिका चण्डा चण्डवती क्रमात् ।। 24.3 ।।<br>
<br>
चण्‍रूपा चण्डिकाख्या दुर्गेदुर्गेऽथ रक्षिणि ।।<br>
वज्रखड्गादिका मुद्राः शिवाद्या वह्निदेशतः ।। 24.4 ।।<br>
<br>
सदाशिवमहाप्रेतपद्मासनमथापि वा ।।<br>
ऐं क्लीं (ह्रीं) सौस्त्रिपुरायै नमः ।।<br>
ॐ ह्रां ह्रीं क्षें क्षैं स्त्रीं स्कीं रों स्फें स्फीं शां पद्मासनं च मूर्त्तिं च त्रिपुराह्रृदयादिकम् ।। 24.5 ।।<br>
<br>
पीठाम्बुजे तु ब्राहयादीर्ब्रह्माणी च महेश्वरी ।।<br>
कौमारी वैष्णवी पूज्या वाराही चेन्द्रदेवता ।। 24.6 ।।<br>
<br>
चामुण्डा चण्डिका पूज्या भैरवाख्यांस्ततो यजेत् ।।<br>
असितांगोरुरुश्चण्डः क्रोध उन्मत्तभैरवः ।। 24.7 ।।<br>
<br>
कपाली भीषणश्चैव संहारश्चाष्ट भैरवाः ।।<br>
रतिः प्रीतिः कामदेवः पञ्च बाणाश्च योगिनी ।। 24.8 ।।<br>
<br>
वटुकं दुर्गया विघ्नराजो गुरुश्च क्षेत्रपः ।।<br>
पद्मगर्भे मण्डले च त्रिकोणे चिन्तयेद्धृदि ।। 24.9 ।।<br>
<br>
शुक्लां वरदाक्षसूत्रपुस्ताभयसमन्विताम् ।।<br>
लक्षजप्याच्च होमाच्च त्रिपुरा सिद्धिदा भवेत् ।। 24.10 ।।<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे त्रिपुरादिपूजानिरूपणं नम् चतुर्विशोऽध्यायः ।। 24 ।।
