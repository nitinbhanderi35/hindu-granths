श्रीगरुडमहापुराणम् १९६<br>
हरिरुवाच  ।<br>
अवाप जप्त्वा चेन्द्रत्वं विष्णुधर्माख्यविद्यया  ।<br>
सर्वाञ्छत्रून्विनिर्जित्य ताञ्च वक्ष्ये महेश्वर  ॥ १,१९६.१ ॥<br><br>
पादयोर्जानुनोरूर्वोरुदरे हृद्यथोरसि  ।<br>
मुखे शिरस्यानुपूर्वमोङ्का रादीनि विन्यसेत् ॥ १,१९६.२ ॥<br><br>
नमो नारायणायेति विपर्यासमथापि च  ।<br>
करन्यासं ततः कुर्याद्द्वादक्षरविद्यया  ॥ १,१९६.३ ॥<br><br>
प्रणवादियकारान्तमङ्गुल्यं गुष्ठपर्वसु  ।<br>
न्यसेद्धृदय ओङ्कारं मनुं मूर्ध्नि समस्तकम्  ॥ १,१९६.४ ॥<br><br>
ओङ्कारन्तु भ्रुवोर्मध्ये शिकानेत्रादिमूर्धतः  ।<br>
ओं विष्णवे इति इमं मन्त्रन्यासमुदीरयेत् ॥ १,१९६.५ ॥<br><br>
आत्मानं परमं ध्यायेच्छेषं यच्छक्तिभिर्युतम्  ।<br>
मम रक्षां हरिः कुर्यान्मत्स्यमूर्तिर्जलेऽवतु  ॥ १,१९६.६ ॥<br><br>
त्रिविक्रमस्तथाकाशे स्थले रक्षतु वामनः  ।<br>
अटव्यां नरसिंहस्तु रामो रक्षतु पर्वते  ॥ १,१९६.७ ॥<br><br>
भूमौ रक्षतु वाराहौ व्योम्नि नारायणोऽवतु  ।<br>
कर्मबन्धाच्च कपिलो दत्तो रोगाच्च रक्षतु  ॥ १,१९६.८ ॥<br><br>
हयग्रीवो देवताभ्यः कुमारो मकरध्वजात् ।<br>
नारदोऽन्यार्चनाद्देवः कूर्मो वै नैरृते सदा  ॥ १,१९६.९ ॥<br><br>
धन्वन्तीरश्चापथ्याच्च नागः क्रोधवशात्किल  ।<br>
यज्ञो रोगात्समस्ताच्च व्यासोऽज्ञानाच्च रक्षतु  ॥ १,१९६.१० ॥<br><br>
बुद्धः पाषण्डसंघातात्कल्की रक्षतु कल्मषात् ।<br>
पायान्मध्यन्दिने विष्णुः प्रातर्नारायणोऽवतु  ॥ १,१९६.११ ॥<br><br>
मधुहा चापराह्ने च सायं रक्षतु माधवः  ।<br>
हृषीकेशः प्रदोषेऽव्यात्प्रत्यूषेऽव्याज्जनार्दनः  ॥ १,१९६.१२ ॥<br><br>
श्रीधरोऽव्यादर्धरात्रे पद्मनाभो निशीथके  ।<br>
चक्रकौमोदकीबाणा घ्नन्तु शत्रूंश्च राक्षसान्  ॥ १,१९६.१३ ॥<br><br>
शङ्खः पद्मं च शत्रुभ्यः शार्ङ्गं वै गरुडस्तथा  ।<br>
बुद्धीन्द्रियमनः प्राणान्पान्तु पार्श्वविभूषणः  ॥ १,१९६.१४ ॥<br><br>
शेषः सर्पस्वरूपश्च सदा सर्वत्र पातु माम्  ।<br>
विदिक्षु दिक्षु च सदा नारसिंहश्च रक्षतु  ॥ १,१९६.१५ ॥<br><br>
एतद्धारयमाणश्च यं यं पश्यति चक्षुषा  ।<br>
स वशी स्याद्विपाप्मा च रोगमुक्तो दिवं व्रजेत् ॥ १,१९६.१६ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे षण्णवत्यधिकशततमोऽध्यायः
