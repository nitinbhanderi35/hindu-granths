श्रीगरुडमहापुराणम् १५९<br>
धन्वन्वरिरुवाच  ।<br>
प्रमेहाणां निदानन्ते वक्ष्येऽहं शृणु सुश्रुत&nbsp;!  ।<br>
प्रमेहा विंशतिस्तत्र श्लेष्मणो दश पित्ततः  ॥ १,१५९.१ ॥<br><br>
षट्चत्वारोऽनिलात्तेच मेदोमत्रकफावहाः  ।<br>
हारिद्रमेही कटुकं हरिद्रासन्निभं शकृत् ॥ १,१५९.२ ॥<br><br>
विस्त्रं माञ्जिष्ठमेहेच मञ्जिष्ठा सलिलोपमम्  ।<br>
विस्त्रमुष्णं सलवणं रक्ताभ रक्तमेहतः  ॥ १,१५९.३ ॥<br><br>
वसामेही वसामिश्रं वसाभं मूत्रयेन्मुहुः  ।<br>
मज्जाभं मज्जमिश्रं वा मज्जमेही मुहुर्मुहुः  ॥ १,१५९.४ ॥<br><br>
हस्ती मत्त इवाजस्त्रं मूत्रं वेगविवर्जितम्  ।<br>
सलसीकं विवद्धं च हस्तिमेही प्रमेहति  ॥ १,१५९.५ ॥<br><br>
मधुमेही मधुसमं जायते स किल द्विधा  ।<br>
क्रुद्धे धातुक्षयाद्वायौ दोषावृतपथे यदा  ॥ १,१५९.६ ॥<br><br>
आवृतो दोषलिङ्गानि सोऽनिमित्तं प्रदर्शयेत् ।<br>
क्षणात्क्षीणः क्षणात्पूर्णो भजते कृच्छ्रसाघ्यताम्  ॥ १,१५९.७ ॥<br><br>
कालेनोपेक्षितः सर्वोह्यायाति मधुमेहताम्  ।<br>
मधुरं यच्च मेहेषु प्रायो मध्विव मेहति  ॥ १,१५९.८ ॥<br><br>
सर्वे ते मधुमेहाख्या माधुर्याच्च तनोर्यतः  ।<br>
अविपाकोऽरुचिश्छर्दिर्निद्रा कासः सपीनसः  ॥ १,१५९.९ ॥<br><br>
उपद्रवाः प्रजायन्ते मेहानां कफजन्मनाम्  ।<br>
बस्तिमेहनयोस्तोदोमुष्कावदरणं ज्वरः  ॥ १,१५९.१० ॥<br><br>
दाहस्तृष्णाम्लिका मूर्छा विड्भेदः पित्तजन्मनाम्  ।<br>
वातजानामुदावर्तः कम्पहृद्गहलोलताः  ॥ १,१५९.११ ॥<br><br>
शूलमुन्निद्राता शोषः श्वासः कासञ्च जायते  ।<br>
शराविका कच्छपिका ज्वालिनी विनतालजी  ॥ १,१५९.१२ ॥<br><br>
मसूरिका सर्षपिका पुत्रिणी सविदारिका  ।<br>
विद्रधिश्चेति पिडिकाः प्रमेहोपेक्षया दश  ॥ १,१५९.१३ ॥<br><br>
अन्नस्य कफसंश्लेषात्प्रायस्तत्र प्रवर्तनम्  ।<br>
स्वाद्वम्ललवणस्निग्धगुरुपिच्छिलशीतम्  ॥ १,१५९.१४ ॥<br><br>
नवं धान्यं सुरासूपमांसेक्षुगुडगोरसम्  ।<br>
एकस्थानासनवति शयनं विनिवर्तनम्  ॥ १,१५९.१५ ॥<br><br>
बस्तिमाश्रित्य कुरुते प्रमेहाद्दूषितः कफः  ।<br>
दूषयित्वा वपुः क्लेदं स्वेदमेदोवसामिषम्  ॥ १,१५९.१६ ॥<br><br>
पित्तं रक्तमतिक्षीणे कफादौ मूत्रसंश्रयम्  ।<br>
धातुं बस्तिमुपानीय तत्क्षयेच्चैव मारुतः  ॥ १,१५९.१७ ॥<br><br>
साध्यासाध्यप्रतीत्याद्याः मेहास्तेनैव तद्भवाः  ।<br>
समे समकृता दोषे परमत्वात्तथापि च  ॥ १,१५९.१८ ॥<br><br>
सामान्य लक्षणन्तेषां प्रभूताविलमूत्रता  ।<br>
दोषदूष्या विशेषेऽपि तत्संयोगविशेषतः  ॥ १,१५९.१९ ॥<br><br>
मूत्रवर्णादिभेदेन भेदो मेहेषु कल्प्यते  ।<br>
अच्छं बहुसितं शीतं निर्गन्धमुदकोपमम्  ॥ १,१५९.२० ॥<br><br>
मेहत्युदकमेहेन किञ्चिदाविलपिच्छिलम्  ।<br>
इक्षो रसमिवात्यर्थं मधुरं चेक्षुमेहतः  ॥ १,१५९.२१ ॥<br><br>
सान्द्री भवेत्पर्युषितं सान्द्रमेहेन मेहति  ।<br>
सुरामेही सुरातुल्यमुपर्यच्छमधोघनम्  ॥ १,१५९.२२ ॥<br><br>
सहृष्टरोमा पिष्टेन पिष्टबद्बहुलं सितम्  ।<br>
शुक्राभं शुक्रमिश्रं वा शुक्रमेही प्रमेहति  ॥ १,१५९.२३ ॥<br><br>
मूत्रयेत्सिकतामेही सिकतारूपिणो मलान्  ।<br>
शीतमेही सुबहुशो मधुरं भृशशीतलम्  ॥ १,१५९.२४ ॥<br><br>
शनैः शनैः शनैर्मेही मन्दं मन्दंप्रमेहति  ।<br>
लालातन्तुयुतं मूत्रं लालामेहेन पिच्छिलम्  ॥ १,१५९.२५ ॥<br><br>
गन्धवर्णरसस्पर्शेः क्षारेण क्षारतोयवत् ।<br>
नीलमेहन नीलाभं कालमेही मसीनिभम्  ॥ १,१५९.२६ ॥<br><br>
सन्धिमर्मसु जायन्ते मांसलेषु च धामसु  ।<br>
अन्तोन्नता मध्यनिन्मा अक्लेदसुरुजान्विता  ॥ १,१५९.२७ ॥<br><br>
शरावमानसंस्थाना पिडिका स्याच्छराविका  ।<br>
सदाहा कूर्मसंस्थाना ज्ञेया कच्छपिका बुधैः  ॥ १,१५९.२८ ॥<br><br>
महती पिडिका नीला विनता नाम सा स्मृता  ।<br>
दहति त्वचमुत्थाने ज्वालिनी कष्टदायिनी  ॥ १,१५९.२९ ॥<br><br>
रक्ता सिता स्फोटचिता दारुणा त्वलजी भवेत् ।<br>
मसूराकृति संस्थाना विज्ञेया तु मसूरिका  ॥ १,१५९.३० ॥<br><br>
सर्षपोपमसंस्थाना जिह्वापाकमहारुजा  ।<br>
पुत्रिणी महती चाल्पा सुसूक्ष्मा पिडिका स्मृता  ॥ १,१५९.३१ ॥<br><br>
विदारीकन्दवद्वृत्ता कठिना च विदारिका  ।<br>
विद्रधेर्लक्षणैर्युक्ता ज्ञेया विद्रधिका तु सा  ॥ १,१५९.३२ ॥<br><br>
पुत्रिणी च विदारी च दुः सहा बहुमेदसः  ।<br>
सद्यः पित्तोल्बणास्त्वन्याः सम्भवन्त्यल्पमेदसः  ॥ १,१५९.३३ ॥<br><br>
पिडिकास्ता भवेयुः स्याद्दोषोद्रेको यथायथम्  ।<br>
प्रमेहेण विनाप्येता जायन्ते दुष्टमेदसः  ॥ १,१५९.३४ ॥<br><br>
तावच्च नोपलक्ष्यन्ते यावद्वर्णञ्च वर्जितम्  ।<br>
हारिद्रं रक्तवर्णं वा मेहप्राग्रूपवर्जितम्  ॥ १,१५९.३५ ॥<br><br>
यो मूत्रयेत तन्महें रक्तपित्तन्तु तद्विदुः  ।<br>
स्वेदोऽङ्गगान्धः शिथिलत्वमङ्गे श्य्याशनस्वप्नसुखाभिषङ्गः  ।<br>
हृन्नेत्रजिह्वाश्रवणोपदाहा घनोग्रता केशनखाभिवृद्धिः  ॥ १,१५९.३६ ॥<br><br>
शीतप्रियत्वं गलतालुशोषो माधुर्य मास्ये करपाददाहः  ।<br>
भविष्यतो मेहगणस्य रूपं मूत्रेऽपि धावन्ति पिपीलिकाश्च  ॥ १,१५९.३७ ॥<br><br>
तृष्णा प्रमेहे मधुरं प्रपिच्छं मध्वामये स्याद्विविधोविकारः  ।<br>
सम्पूरणाद्वा कफसम्भवः स्यात्क्षीणेषु दोषेष्वनिलात्मको वा  ॥ १,१५९.३८ ॥<br><br>
सम्पूर्णरूपाः कफपित्तमेहाः क्रमेण ये वै रतिसम्भवाश्च  ।<br>
सक्रामते पित्तकृतास्तु याप्याः साध्योऽस्ति मेहो यदि नास्ति दिष्टम्  ॥ १,१५९.३९ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे प्रमेहनिदान नामैकोनषष्ट्युत्तरशततमोऽध्यायः
