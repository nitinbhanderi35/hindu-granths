<b>॥हरिरुवाच ॥</b><br>
गायत्त्री परमा देवी भुक्तिमुक्तिप्रदा च ताम् ॥<br>
यो जपेत्तस्य पापानिविनश्यंति महांत्यपि ॥ 37.1 ॥<br>
<br>
गायत्त्रीकल्पमाख्यास्ये भुक्तिमुक्तिप्रदं च तत् ॥<br>
अष्टोत्तरं सहस्त्रं वा अथवाष्टशतं जपेत् ॥ 37.2 ॥<br>
<br>
त्रिसन्ध्यं ब्रह्मलोकीस्याच्छतं जप्त्वा जलं पिबेत् ॥<br>
संध्यायां सर्वपापघ्नीं देवीमावाह्य पूजयेत् ॥ 37.3 ॥<br>
<br>
भूर्भुवः स्वः स्वमन्त्रेण युतां द्वादशनामभिः ॥<br>
गायत्र्यै नमः ॥ सावित्र्यै सरस्वत्यै नमोनमः ॥ 37.4 ॥<br>
<br>
वेदमात्रे च सांकृत्यै ब्रह्माणी कौशिकी क्रमात् ॥<br>
साध्व्यै सर्वार्थसाधिन्यै सहस्त्राक्ष्यै च भूर्भुवः ॥ 37.5 ॥<br>
<br>
स्वरेवं जुहुया दग्नौ समिदाज्यं हविष्यकम् ॥<br>
अष्टोत्तरसहस्त्रं वाप्यथवाष्टशंत घृतम् ॥ 37.6 ॥<br>
<br>
धर्मकामादिसिद्ध्यर्थं जुहुयात्सर्वकर्मसु ॥<br>
प्रतिमां चन्दनस्वर्णनिर्मितां प्रतिपूज्य च ॥ 37.7 ॥<br>
<br>
यथा लक्षं तु जप्तव्यं पयोमूलफलार्शनैः ॥<br>
अयुतद्वयहोमेन सर्वकामानवाप्नुयात् ॥ 37.8 ॥<br>
<br>
उत्तरे शिखरे जाता भूम्यां पर्वत वासिनी ॥<br>
ब्रह्मणा समनुज्ञाता गच्छ देवि यथासुखम् ॥ 37.9 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे गायत्त्रीकल्पनिरूपणं नाम सप्तत्रिंशोऽध्यायः ॥ 37 ॥
