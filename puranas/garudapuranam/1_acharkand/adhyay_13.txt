<b>॥हरिरुवाच ॥</b><br>
प्रवक्ष्याम्यधुना ह्येतद्वैष्णवं पंजरं शुभम् ॥<br>
नमो नमस्ते गोविदं चक्रं गृह्य सुदर्शनम् ॥ 13.1 ॥<br>
<br>
प्राच्यां रक्षस्व मां विष्णो&nbsp;! त्वामहं शरणं गतः ॥<br>
गदां कौमोदकीं गृह्ण पद्मनाभ नमोऽस्त ते ॥ 13.2 ॥<br>
<br>
याम्यां रक्षस्व मां विष्णो&nbsp;! त्वामहं शरणं गतः ॥<br>
हलमादाय सौनन्दे नमस्ते पुरुषोत्तम ॥ 13.3 ॥<br>
<br>
प्रतीच्यां रक्ष मां विष्णो&nbsp;! त्वामहं शरणं गतः ॥<br>
मुसलं शातनं गृह्य पुण्डरीकाक्ष रक्ष माम् ॥ 13.4 ॥<br>
<br>
उत्तरस्यां जगन्नाथ&nbsp;! भवन्तं शरणं गतः ॥<br>
खड्गमादाय चर्म्माथ अस्त्रशास्त्रादिकं हरे&nbsp;! ॥ 13.5 ॥<br>
<br>
नमस्ते रक्ष रक्षोघ्न&nbsp;! ऐशान्यां शरणं गतः ॥<br>
पांचजन्यं महाशंखमनुघोष्यं च पंकजम् ॥ 13.6 ॥<br>
<br>
प्रगृह्य रक्ष मां विष्णो आग्न्येय्यां रक्ष शूकर ॥ <br>
चन्द्रसूर्य्यं समागृह्य खड्गं चान्द्रमसं तथा ॥ 13.7 ॥<br>
<br>
नैर्ऋत्यां मां च रक्षस्व दिव्यमूर्त्ते नृकेशरिन् ॥<br>
वैजयन्तीं स्मप्रगृह्य श्रीवत्सं कण्ठभूषणम् ॥ 13.8 ॥<br>
<br>
वायव्यां रक्ष मां देव हयग्रीव नमोऽस्तु ते ॥<br>
वैनतेयं समारुह्य त्वंतरिक्षे जनार्दन&nbsp;! ॥ 13.9 ॥<br>
<br>
मां रक्षस्वाजित सदा नमस्तेऽस्त्वपराजित ॥<br>
विशालाक्षं समारुह्य रक्ष मां त्वं रसातले ॥ 13.10 ॥<br>
<br>
अकूपार नमस्तुभ्यं महामीन नमोऽस्तु ते ॥<br>
करशीर्षाद्यंगुलेषु सत्य त्वं बाहुपंजरम् ॥ 13.11 ॥<br>
<br>
कृत्वा रक्षस्व मां विष्णो नमस्ते पुरुषोत्तम ॥<br>
एतदुक्तं शंकराय वैष्णवं पंजरं महत् ॥ 13.12 ॥<br>
<br>
पुरा रक्षार्थमीशान्याः कात्यायन्या वृषध्वज ॥<br>
नाशायामास सा येन चामरान्महिषासुरम् ॥ 13.13 ॥<br>
<br>
दानवं रक्तबीजं च अन्याँश्च सुरकण्टकान् ॥<br>
एतज्जपन्नरो भक्त्या शत्रून्विजयते सदा ॥ 13.14 ॥<br>
<br>
इति श्रीगारुडे पूर्वखण्डे प्रथमांशाख्ये आचारकाण्डे विष्णुपंजरस्तोत्रं नाम त्रयोदशोऽध्यायः ॥ 13 ॥
