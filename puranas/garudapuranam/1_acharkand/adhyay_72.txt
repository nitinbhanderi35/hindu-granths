&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥ सूत उवाच ॥<br>
तत्रैव सिंहलवधूकरपल्लवाग्रव्यालूनबाललवलीकुसुमप्रवाले ॥<br>
देशे पपात दितिजस्य नितान्तकान्तं प्रोत्फुल्लनीरजसमद्युति नेत्रयुग्मम् ॥ 72.1 ॥<br>
<br>
तत्प्रत्ययादुभयशोभनवीचिभासा विस्तारिणी जलनिधेरुपकच्छभूमिः ॥<br>
प्रोद्भिन्नकेतकवनप्रतिबद्धलेखासान्द्रेन्द्रनीलमणिरत्नवती विभाति ॥ 72.2 ॥<br>
<br>
तत्रासिताब्जहलभृद्वसनासिभृंगशार्ङ्गायुधांगहरकण्ठकषायपुष्पैः ॥<br>
शुष्केतरैश्च कुसुमैर्गिरिकर्णिकायास्तस्माद्भवन्ति मणयः सदृशावभासः ॥ 72.3 ॥<br>
<br>
अन्ये प्रसन्नपयसः पयसां निधातुरम्बुत्विषः शिखिगणप्रतिमास्तथान्ये ॥<br>
नीलीरसप्रभवबुद्वुदभाश्च केचित्केचित्तथा समदकोकिलकण्ठभासः ॥ 72.4 ॥<br>
<br>
एकप्रकारा विस्पष्टवर्णशोभावभासिनः ॥<br>
जायन्ते मणयस्तस्मिन्निन्द्रनीला महागुणाः ॥ 72.5 ॥<br>
<br>
मृत्पाषाणशिलारन्ध्रकर्करात्राससंयुताः ॥<br>
अभ्रिकापटलच्छायावर्णदोषैश्च दूषिताः ॥ 72.6 ॥<br>
<br>
तत एव हि जायन्ते मणयस्तत्र सूरयः ॥<br>
शास्त्रसम्बोधितधियस्तान्प्रशंसन्ति सूरयः ॥ 72.7 ॥<br>
<br>
धार्य्यमाणस्य ये दृष्टा पद्मरागमणेर्गुणाः ॥<br>
धारणादिन्द्रनीलस्य तानेवाप्नोति मानवः ॥ 72.8 ॥<br>
<br>
यथा च पद्मरागाणां जातकत्रितयं भवेत् ॥<br>
इन्द्र नीलेष्वपि तथा द्रष्टव्यमविशेषतः ॥ 72.9 ॥<br>
<br>
परीक्षाप्रत्ययैर्यैश्च पद्मरागः परीक्ष्यते ॥<br>
त एव प्रत्यया दृष्टा इन्द्रनीलमणेरपि ॥ 72.10 ॥<br>
<br>
यावन्तं च क्रमेदग्निं पद्मरागोपयोगतः ॥<br>
इन्द्रनीलमणिस्तस्मात्क्रमेत सुमहत्तरम् ॥ 72.11 ॥<br>
<br>
तथापि न परीक्षार्थं गुणानामभि (ति) वृद्धये ॥<br>
मणिरग्नौ समाधेयः कथञ्चिदपि कश्चन ॥ 72.12 ॥<br>
<br>
अग्निमात्रापरिज्ञाने दाहदोषैश्च दूषितः ॥<br>
सोऽनर्थाय भवेद्भर्त्तुः कर्त्तुः कारयितुस्तथा ॥ 72.13 ॥<br>
<br>
काचोत्पलकरवीरस्फटिकाद्या इह बुधैः सवैदूर्य्याः ॥<br>
कथिता विजातय इमे सदृशा मणिनेन्द्रनीलेन ॥ 72.14 ॥<br>
<br>
गुरुभावकठिनभावावेतेषां नित्यमेव विज्ञेयौ ॥<br>
काचाद्यथावदुत्तरविवर्द्धमानौ विशेषेण ॥ 72.15 ॥<br>
<br>
इन्द्रनीलो यथा कश्चिद्विभर्त्त्याताम्रवर्णताम् ॥<br>
रक्षणयौ तथा ताम्रौ करवीरोत्पलावुभौ ॥ 72.16 ॥<br>
<br>
यस्य मध्यगता भाति नीलस्येन्द्रायुधप्रभा ॥<br>
तमिन्द्रनीलमित्याहुर्महार्हं भुवि दुर्लभम् ॥ 72.17 ॥<br>
<br>
यस्य वर्णस्य भूयस्त्वात्क्षीरे शतगुणे स्थितः ॥<br>
नीलतां तन्नयेत्सर्वं महानीलः स उच्यते ॥ 72.18 ॥<br>
<br>
यत्पद्मरागस्य महागुणस्य मूल्यं भवेन्माषसमुन्मितस्य ॥<br>
तदिन्द्रनीलस्य महागुणस्य सुवर्ण संख्याकुलितस्य मूल्यम् ॥ 72.19 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे इन्द्रनीलपरीक्षणं नाम द्विसप्ततितमोऽध्यायः ॥ 72 ॥<br>
