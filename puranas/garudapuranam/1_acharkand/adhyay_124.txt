श्रीगरुडमहापुराणम् १२४<br>
ब्रह्मोवाच  ।<br>
शिवरात्रिव्रतं वक्ष्ये कथां वै सर्वकामदाम्  ।<br>
यथा च गौरी भूतेशं पृच्छति स्म परं व्रतम्  ॥ १,१२४.१ ॥<br><br>
ईश्वरौवाच  ।<br>
माघफाल्गुनयोर्मध्ये कृष्णा या तु चतुर्दशी  ।<br>
तस्यां जागरणाद्रुद्रः पूजितो भुक्तिमुक्तिदः  ॥ १,१२४.२ ॥<br><br>
कामयुक्तो हरः पूज्यो द्वादश्यामि केशवः  ।<br>
उपोषितैः पूजितः सन्नरकात्तरयत्तथा  ॥ १,१२४.३ ॥<br><br>
निषादश्चर्बुदे राजा पापी सुन्दरसेनकः  ।<br>
स कुक्रुरैः समायुक्तो मृगान्हन्तुं वनं गतः  ॥ १,१२४.४ ॥<br><br>
मृगादि कमसंप्राप्य क्षुत्पिपासार्दितो गिरौ  ।<br>
रात्रौ तडागतीरेषु निकुञ्जे जाग्रदास्थितः  ॥ १,१२४.५ ॥<br><br>
तत्रास्ति लिङ्गं स्वं रक्षञ्छरीरं चाक्षिपत्ततः  ।<br>
पर्णानि चापतन्मूर्ध्नि लिङ्गस्यैव न जानतः  ॥ १,१२४.६ ॥<br><br>
तेन धूलिनिरोधाय क्षिप्तं नीरं च लिङ्गके  ।<br>
शरः प्रमादेनैकस्तु प्रच्युतः करपल्लवात् ॥ १,१२४.७ ॥<br><br>
जानुभ्यामवनीं गत्वा लिङ्गं स्प्टष्ट्वा गृहीतवान्  ।<br>
एवं स्नानं स्पर्शनं च पूजनं जागरोऽभवत् ॥ १,१२४.८ ॥<br><br>
प्रातर्गृहागतो भार्यादत्तान्नं भुक्तवान्स च  ।<br>
काले मृतो यमभटैः पाशैर्बद्ध्वा तु नीयते  ॥ १,१२४.९ ॥<br><br>
तदा मम गणैर्युद्धे जित्वा मुक्तीकृतः स च  ।<br>
कुक्कुरेण सहैवाभूद्गणो मत्पार्श्वगोऽमलः  ॥ १,१२४.१० ॥<br><br>
एवमज्ञानतः पुण्यञ्ज्ञानात्पुण्यमथाक्षयम्  ।<br>
त्रयोदश्यां शिवं पूज्य कुर्यात्त नियमं व्रती  ॥ १,१२४.११ ॥<br><br>
प्रातर्देव&nbsp;! चतुर्दश्यां जागरिष्याम्यहं निशि  ।<br>
पूजां दानं तपो होमं करिष्याम्यात्मशक्तितः  ॥ १,१२४.१२ ॥<br><br>
चतुर्दश्यां निराहारो भूत्वा शम्भो परेऽहनि  ।<br>
भोक्ष्येऽहं भुक्तिमुक्त्यर्थं शरणं मे भवेश्वर  ॥ १,१२४.१३ ॥<br><br>
पञ्चगव्यामृतैः स्नाप्य तत्काले गुरुं श्रितः  ।<br>
ओं नमो नमः शिवाय गन्धाद्यः पूजयेद्धरम्  ॥ १,१२४.१४ ॥<br><br>
तिलतण्डुलव्रीहींश्च जुहुयात्सघृतं चरुम्  ।<br>
हुत्वा पूर्णाहुतिं दत्त्वा शृणुयाद्गीतसत्कथाम्  ॥ १,१२४.१५ ॥<br><br>
अर्धरात्रे त्रियामे च चतुर्थे च पुनयर्जत् ।<br>
मूलमन्त्रं तथा जप्त्वा प्रभाते तु क्षमापयेत् ॥ १,१२४.१६ ॥<br><br>
अविघ्नेन व्रतं देव&nbsp;! त्वत्प्रसदान्मयार्चितम्  ।<br>
क्षमस्व जगतां नाथ&nbsp;! त्रैलोक्याधिपते हर&nbsp;!  ॥ १,१२४.१७ ॥<br><br>
यन्मयाद्य कृतं पुण्यं यद्रुद्रस्य निवेदितम्  ।<br>
त्वत्प्रसादान्मया देव&nbsp;! व्रतमद्य समापितम्  ॥ १,१२४.१८ ॥<br><br>
प्रसन्नो भव मे श्रीमन् गृहं प्रति च गम्यताम्  ।<br>
त्वदालोकनमात्रेण पवित्रोऽस्मि न संशयः  ॥ १,१२४.१९ ॥<br><br>
भोजयेद्ध्याननिष्ठांश्च वस्त्रच्छत्रादिकं ददेत् ।<br>
देवादिदेव भूतेश लोकानुग्रहकारक  ॥ १,१२४.२० ॥<br><br>
यन्मया श्रद्धया दत्तं प्रीयतां तेन मे प्रभुः  ।<br>
इति क्षमाप्य च व्रती कुर्याद्वादशवार्षिकम्  ॥ १,१२४.२१ ॥<br><br>
कीर्तिश्रीपुत्रराज्यादि प्राप्य शैवं पुरं व्रजेत् ।<br>
द्वादशेष्वपि मासेषु प्रकुर्यादिह जागरम्  ॥ १,१२४.२२ ॥<br><br>
व्रती द्वादश संभोज्य दीपदः स्वर्गमाप्नुयात् ॥ १,१२४.२३ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे शिवरात्रिव्रतं नाम चतुर्विंशत्युत्तरशततमोऽध्यायः
