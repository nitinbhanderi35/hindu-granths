<span style="font-size: 14pt; line-height: 200%">सूत उवाच  ।<br>
मुक्तिहेतुमनाद्यन्तमजमव्ययमक्षयम्  ।<br>
यो नमेत्सर्वलोकस्य नमस्यो जायते नरः  ॥ १ ॥<br>
विष्णुमानन्दमद्वैतं विज्ञानं सर्वगं प्रभुम्  ।<br>
प्रणमामि सदा भक्त्या चेतसा हृदयालयम्  ॥ २ ॥<br>
योऽन्तस्तिष्ठन्नशेषस्य पश्यतीशः शुभाशुभम्  ।<br>
तं सर्वसाक्षिणं विष्णुं नमस्ये परमेश्वरम्  ॥ ३ ॥<br>
शक्तेनापि नमस्कारः प्रयुक्तश्चक्रपाणये  ।<br>
संसारतृणवर्गाणामुद्वेजनकरो हि सः  ॥ ४ ॥<br>
कृष्णे स्फुरज्जलधरोदरचारुकृष्णे लोकाधिकारपुरुषे परमप्रमेये  ।<br>
एको हि भावगुणमात्रदृढप्रणामः सद्यः श्वपाकमपि साधयितुं सशक्तः  ॥ ५ ॥<br>
प्रणम्य दण्डबद्भूमौ नमस्कारेण योर्ऽचयेत् ।<br>
स यां गतिमवाप्नोति न तां क्रतुशतैरपि  ॥ ६ ॥<br>
दुर्गसंसारकान्ताराकूपारेऽपि प्रधावताम्  ।<br>
एकः कृष्णे नमस्कारो मुक्त्या तांस्तारयिष्यति  ॥ ७ ॥<br>
आसीनो वा शयानो वातिष्ठन् वा यत्र तत्र वा  ।<br>
नमो नारायणायेति मन्त्रैकशरणो भवेत् ॥ ८ ॥<br>
नारायणेति शब्दोऽस्ति वागस्ति वशवर्तिनी  ।<br>
तथापि नरके मूढाः पतन्तीति किमद्भुतम्  ॥ ९ ॥<br>
चतुर्मुखो वा यदि कोटिवक्त्रो भवेन्नरः कोपि विशुद्धचेताः  ।<br>
स वै गुणानामयुतैकदेशं वदेन्न वा देववरस्य विष्णोः  ॥ १० ॥<br>
व्यासाद्या मुनयः सर्वे स्तुवन्तो मधुसूदनम्  ।<br>
मतिक्षयान्निवर्तन्ते न गोविन्दगुणक्षयात् ॥ ११ ॥<br>
अवशेनापि यन्नाम्नि कीर्तिते सर्वपातकैः  ।<br>
पुमान् विमुच्यते सद्यः सिंहत्रस्तो मृगा यथा  ।<br>
बद्धः परिकरस्तेन मोक्षाय गमनं प्रति  ॥ १२ ॥<br>
स्वप्नेऽपि नाम स्पृशतोऽपि पुंसः क्षयं करोत्यक्षयपापराशिम्  ।<br>
प्रत्यक्षतः किं पुनरत्र पुंसा प्रकीर्तिते नाम्नि जनार्दनस्य  ॥ १३ ॥<br>
नमः कृष्णाच्युतानन्तवासुदेवेत्युदीरितम्  ।<br>
यैर्भावभावितैर्विप्रन ते यमपुरं ययुः  ॥ १४ ॥<br>
क्षयो भवेद्यथा वह्नेस्तमसो भास्करोदये  ।<br>
तथैव कलुषौघस्य नामसंकीर्तनाद्धरेः  ॥ १५ ॥<br>
क्व नाकपृष्ठगमनं पुनरायाति न क्षयम्  ।<br>
गच्छतां दूरमध्वानं कृष्णमूर्छितचेतसाम्  ॥ १६ ॥<br>
पाथेयं पुण्डरीकाक्षनामसंकीर्तनं हरेः  ।<br>
संसारसर्पसंदष्टविषचेष्टैकभेषजम्  ।<br>
कृष्णेति वैष्णवं क्षान्तं जप्त्वा मुक्तो भवेन्नरः  ॥ १७ ॥<br>
ध्यायन् कृते जपेन्मन्त्रैस्त्रेतायां द्वापरेर्ऽचयन्  ।<br>
यदाप्नोति तदाप्नोति तदाप्नोति कलौ संस्मृत्यकेशवम्  ॥ १८ ॥<br>
जिह्वाग्रे वर्तते यस्य हरिरित्यक्षरद्वयम्  ।<br>
संसारसागरं तीर्त्वा स गच्छेद्वैष्णवं पदम्  ॥ १९ ॥<br>
विज्ञातदुष्कृतिसहस्रसमावृतोऽपिश्रेयः परन्तु परिशुद्धिम भीप्समानः  ।<br>
स्पप्नान्तरे न हि पुनश्च भवं स पश्येन्नारायणस्तुतिकथापरमो मनुष्यः  ॥ २० ॥<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुभक्तिविवरणं नामाष्टाविंशत्युत्तरद्विशततमोऽध्यायः<br>
</span>
