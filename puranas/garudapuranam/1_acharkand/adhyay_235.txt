श्रीगरुडमहापुराणम् २३५<br>
सूत उवाच वेदान्तसाङ्ख्यसिद्धान्तब्रह्मज्ञानं वदाम्यहम्  ।<br>
अहं ब्रह्म परं ज्योतिर्विष्णुरित्येव चिन्तयन्  ॥ १,२३५.१ ॥<br><br>
सूर्ये हृद्व्योम्नि वह्नौ च ज्योतिरेकं त्रिधा स्थितम्  ।<br>
यथा सर्पिः शीरस्थं गवां न कुरुते बलम्  ॥ १,२३५.२ ॥<br><br>
निर्गतं कर्मसंयुक्तं दत्तं तासां महा बलम्  ।<br>
तथा विष्णुः शरीरस्थो न करोति हितं नणाम्  ॥ १,२३५.३ ॥<br><br>
विनाराधनया देवः सर्वगः परमेश्वरः  ।<br>
आरुरुक्षुमतीनां तु कर्मज्ञानमुदाहृतम्  ॥ १,२३५.४ ॥<br><br>
आरूढयोगवृक्षाणां ज्ञानं त्यागं परं मतम्  ।<br>
ज्ञातुमिच्छति शब्दादीन्रागो द्वेषोऽथ जायते  ॥ १,२३५.५ ॥<br><br>
लोभो मोहः क्रोध एतैर्युक्तः पापं नरश्चरेत् ।<br>
हस्तावुपस्थमुदरं वाक्चतुर्थो चतुष्टयम्  ॥ १,२३५.६ ॥<br><br>
एतत्सुसंयतं यस्य स विप्रः कथ्यते बुधैः (धः)  ।<br>
परवित्तं न गृह्णाति न हिंसां कुरुते तथा  ॥ १,२३५.७ ॥<br><br>
नाक्षक्रीडारतो यस्तु हस्तौ तस्य सुसंयतौ  ।<br>
परस्त्रीवर्जनरतस्तस्योपस्थं सुसंयतम्  ॥ १,२३५.८ ॥<br><br>
अलोलुपमिदं भुङ्क्ते जठरं तस्य संयतम्  ।<br>
सत्यं हितं मितं ब्रूते यस्माद्वाक्तस्य संयता  ॥ १,२३५.९ ॥<br><br>
यस्य संयतान्येतानि तस्य किं तपसाध्वरैः  ।<br>
ऐक्यं यद्बुद्धिमनसोरिन्द्रियाणां च सर्वदा  ॥ १,२३५.१० ॥<br><br>
सबीजं वापि निर्बोजं ध्यानमेतत्प्रकीर्तितम्  ।<br>
भ्रुवोर्मध्ये स्थितां बुद्धिं विषयेषु युनक्ति यः  ॥ १,२३५.११ ॥<br><br>
हन्द्रियाणामुपरमे मनसि ह्यव्यवस्थिते  ॥ १,२३५.१२ ॥<br><br>
स्वप्नान्पश्यत्यसौ जीवो बाह्यानाभ्यन्तरानथ  ।<br>
जीवो जाग्रदवस्थायामेवमाहुर्विपाश्चितः  ॥ १,२३५.१३ ॥<br><br>
हृदि स्थितः स तमसा मोहितो न स्मरत्यपि  ।<br>
यदा तस्य कुतो वेति सुषुप्तिरिति कथ्यते  ॥ १,२३५.१४ ॥<br><br>
जाग्रतो यस्य नो तन्द्रा न मोहो न भ्रमस्तथा  ।<br>
उत्पद्यते न जानाति शब्दार्थविषयान्वशी  ॥ १,२३५.१५ ॥<br><br>
इन्द्रियाणि समाहृत्य विषयेभ्यो मनस्तथा  ।<br>
बुद्ध्याहङ्कारमपि च प्रकृत्या बुद्धिमेव च  ॥ १,२३५.१६ ॥<br><br>
संयम्य प्रकृतिं चापि चिच्छक्त्या केवले स्थितः  ।<br>
पश्यत्यात्मानि चात्मानमात्मनात्मप्रकाशकम्  ॥ १,२३५.१७ ॥<br><br>
चिद्रूपममृतं शुद्धं निष्क्रियं व्यापकं शिवम्  ।<br>
तुरीयायामवस्थायामास्थितोऽसौ न संशयः  ॥ १,२३५.१८ ॥<br><br>
शब्दादयो गुणाः पञ्च सत्त्वाद्याश्च गुणास्त्रयः  ।<br>
पुर्यष्टकस्य पद्मस्य पत्राण्यष्टौ च तानि हि  ॥ १,२३५.१९ ॥<br><br>
साम्यावस्था गुणकृता प्रकृतिस्तत्र कर्णिका  ।<br>
कर्णिकायां स्थितो देवो देही चिद्रूप एव हि  ॥ १,२३५.२० ॥<br><br>
पुर्यष्टकं परित्यज्य प्रकृतिञ्च गुणात्मिकाम्  ।<br>
यदा याति तदा जीवो याति मुक्तिं न संशयः  ॥ १,२३५.२१ ॥<br><br>
प्राणायामो जपश्चैव प्रत्याहारोऽथ धारणा  ।<br>
ध्यानं समाधिरित्येते षड्योगस्य प्रसाधकाः  ॥ १,२३५.२२ ॥<br><br>
पापक्षये देवतानां प्रीतिरिन्द्रियसंयमः  ।<br>
जपध्यानयुतो गर्भो विपरीतस्त्वगर्भकः  ॥ १,२३५.२३ ॥<br><br>
षट्त्रिंशन्मात्रकः श्रेष्ठश्चतुर्विंशतिमात्रकः  ।<br>
मध्यो द्वादशमात्रस्तु ओङ्कारं सततं जपेत् ॥ १,२३५.२४ ॥<br><br>
वाचके प्रणवे ज्ञाते वाच्यं ब्रह्म प्रसीदति  ।<br>
(ओंनमो विष्णवे).षष्ठाक्षरश्च जप्तव्यो गायत्त्री द्वादशाक्षरी  ॥ १,२३५.२५ ॥<br><br>
सर्वेषामिन्द्रियाणां तु प्रवृतिर्विषयेषु च  ।<br>
निवृत्तिर्मनसस्तस्याः प्रत्याहारः प्रकीर्तितः  ॥ १,२३५.२६ ॥<br><br>
इन्द्रियाणीन्द्रियार्थेभ्यः समाहृत्य हितो हि सः  ।<br>
सहसा सह बुद्ध्या च प्रत्याहारेषु संस्थितः  ॥ १,२३५.२७ ॥<br><br>
प्राणायामैर्द्वादशभिर्यावत्कालःकृतो भवेत् ।<br>
यस्तावत्कालपर्यन्तं मनो ब्रह्मणि धारयेत् ॥ १,२३५.२८ ॥<br><br>
तस्यैव ब्रह्मणा प्रोक्तं ध्यानं द्वादश धारणाः  ।<br>
तुष्येत नियतो युक्तः समाधिः सोऽभीधीयते  ॥ १,२३५.२८*१ ॥<br><br>
ध्यायन्न चलते यस्य मनोभिध्यायतो भृशम्  ॥ १,२३५.२९ ॥<br><br>
प्राप्यावधिकृतं कालं यावत्सा धारणा स्मृता  ।<br>
ध्येये सक्तं मनो यस्य ध्येयमेवानुपश्यति  ॥ १,२३५.३० ॥<br><br>
नान्यं पदार्थं जानाति ध्यानमेतत्प्रकीर्तितम्  ।<br>
ध्येये मनो निश्चलतां याति ध्येयं विचिन्तयन्  ॥ १,२३५.३१ ॥<br><br>
यत्तद्ध्यानं परं प्रोक्तं मुनिभिर्ध्यानचिन्तकैः  ।<br>
ध्येयमेव हि सर्वत्र ध्याता तन्मयतां गतः  ॥ १,२३५.३२ ॥<br><br>
पश्यति द्वैतरहितं समाधिः सोऽभिधीयते  ।<br>
मनः सङ्कल्परहितमिन्द्रियार्थान्न चिन्तयेत् ॥ १,२३५.३३ ॥<br><br>
यस्य ब्रह्मणि संलीनं समाधिस्थं तदोच्यते  ।<br>
ध्यायतः परमात्मानमात्मस्थं यस्य योगिनः  ॥ १,२३५.३४ ॥<br><br>
मनस्तन्मयतां याति समाधिस्थः स कीर्तितः  ।<br>
चित्तस्य स्थिरता भ्रान्तिर्दैर्मनस्यं प्रमादता  ॥ १,२३५.३५ ॥<br><br>
योगिनां कथिता दोषा योगविघ्नप्रवर्तकाः  ।<br>
स्थित्यर्थं मनसः सर्वं स्थूलरूपं विचिन्तयेत् ॥ १,२३५.३६ ॥<br><br>
तद्व्रतं निश्चलीभूतं सूय्यस्थं स्थिरतां व्रजेत् ।<br>
न विना परमात्मानं किञ्चिज्जगति विद्यते  ॥ १,२३५.३७ ॥<br><br>
विश्वरूपं तमेवैकमिति ज्ञात्वा विमुञ्चति  ।<br>
ओङ्कारं परमं ब्रह्म ध्यायेदब्जस्थितं विभुम्  ॥ १,२३५.३८ ॥<br><br>
क्षेत्रक्षेत्रज्ञरहितं जपेन्मात्रात्रयान्वितम्  ।<br>
हृदि सञ्चिन्तयेत्पूर्वं प्रधानं तस्य चोपरि  ॥ १,२३५.३९ ॥<br><br>
तमो रजस्तथा सत्त्वं मण्डलत्रितयं क्रमात् ।<br>
कृष्णरक्तसितं तस्मिन्पुरुषं जीवसंज्ञितम्  ॥ १,२३५.४० ॥<br><br>
तस्योपरि गुणैश्वर्यमष्टपत्रं सरोरुहम्  ।<br>
ज्ञानं तु कर्णिका तत्र विज्ञानं केसराः स्मृताः  ॥ १,२३५.४१ ॥<br><br>
वैराग्यनालं तत्कन्दो वैष्णवो धर्म उत्तमः  ।<br>
कर्णिकायां स्थितं तत्र जीववन्निश्चलं विभु  ॥ १,२३५.४२ ॥<br><br>
ध्यायेदुरसि संयुक्तमोङ्कारं मुक्तिसाधकम्  ।<br>
ध्यायन्यदि त्यजेत्प्राणान्याति ब्रह्म स्वसन्निधिम्  ॥ १,२३५.४३ ॥<br><br>
हरिं संस्थाप्य देहाब्जे ध्यायन्यो गी च भक्तिभाक् ।<br>
आत्मानमात्मना केचित्पश्यन्ति ध्यानचक्षुषः  ॥ १,२३५.४४ ॥<br><br>
सांख्यबुद्ध्या तथैवान्ये योगेनान्ये तु योगिनः  ।<br>
ब्रह्मप्रकाशकं ज्ञानं भवबन्धविभेदनम्  ॥ १,२३५.४५ ॥<br><br>
तत्रैकचित्ततायोगो मुक्तिदो नात्र संशयः  ।<br>
जितेन्द्रियात्मकरणो ज्ञानदृप्तो हि यो भवेत् ॥ १,२३५.४६ ॥<br><br>
स मुक्तः कथ्यते योगी परमात्मन्यवस्थितः  ।<br>
आसनस्थानविधयो न योगस्य प्रसाधकाः  ॥ १,२३५.४७ ॥<br><br>
विलम्बजनकाः सर्वे विस्तराः परिकीर्तिताः  ।<br>
शिशुपालः सिद्धिमाप स्मरणाभ्यासगौरवात् ॥ १,२३५.४८ ॥<br><br>
योगाभ्यासं प्रकुर्वन्तः पस्यन्त्यात्मानमात्मना  ।<br>
सर्वभूतेषु कारुण्यं विद्वेषं विषयेषु च  ॥ १,२३५.४९ ॥<br><br>
गुप्तशिश्रोदरादिश्च कुर्वन्योगी विमुच्यते  ।<br>
इन्द्रियैरिन्द्रियार्थांस्तु न जानाति नरो यदा  ॥ १,२३५.५० ॥<br><br>
काष्ठवद्ब्रह्मसंलीनो योगी मुक्तस्तदा भवेत् ।<br>
सर्ववर्णाः श्रियः सर्वाः कृत्वा पापानि भस्मसात् ॥ १,२३५.५१ ॥<br><br>
ध्यानाग्निना च मेधावी लभते परमां गतिम्  ।<br>
मन्थनाद्दृश्यते ह्यग्निस्तद्वद्ध्यानेन वै हरिः  ॥ १,२३५.५२ ॥<br><br>
ब्रह्मात्मनोर्यदैकत्वं स योगश्चोत्तमोत्तमः  ।<br>
बाह्यरूपैर्न मुक्तिस्तु चान्तस्थैः स्याद्यमादिभिः  ॥ १,२३५.५३ ॥<br><br>
साङ्ख्यज्ञानेन योगेन वेदान्तश्रवणेन च  ।<br>
प्रत्यक्षतात्मनो या हि सा मुक्तिरभिधीयते  ।<br>
अनात्मन्यात्मरूपत्वमसतः सत्स्वरूपता  ॥ १,२३५.५४ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ब्रह्मविज्ञानस्वरूपणं नाम पञ्चत्रिंशदुत्तरद्विशततमोऽध्यायः
