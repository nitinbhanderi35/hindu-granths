<b>।।हरिरुवाच ।।</b><br>
अथ योगं प्रवक्ष्यामि भुक्तिमुक्तिकरं परम् ।।<br>
ध्यायिभिः प्रोच्यते ध्येयो ध्यानेन हरिरीश्वरः ।। 14.1 ।।<br>
<br>
तच्छृणुष्व महेशान सर्वपापविनाशनम् ।।<br>
विष्णुः सर्वेश्वरोऽनन्तः षड्भिर्भूपरिवर्जितः ।। 14.2 ।।<br>
<br>
वासुदेवो जगन्नाथो ब्रह्मात्मास्म्यहमेव हि ।।<br>
देहिदेहस्थितो नित्यः सर्वदेहविवर्जितः ।। 14.3 ।।<br>
<br>
देहधर्म्मविहीनश्च क्षराक्षरविवर्जितः ।।<br>
षड्विधेषु स्थितो द्रष्टा श्रोता घ्राता ह्यतीन्द्रियः ।। 14.4 ।।<br>
<br>
तद्धर्म्मरहितः स्रष्टा नामगोत्रविवर्जितः ।।<br>
मन्ता मनः स्थितो देवो मनसा परिवर्जितः ।। 14.5 ।।<br>
<br>
मनोधर्म्मविहीनश्च विज्ञानं ज्ञानमेव च ।।<br>
बोद्धा बुद्धिस्थितः साक्षी सर्वज्ञो बुद्धिवर्जितः ।। 14.6 ।।<br>
<br>
बुद्धिधर्म्मविहीनश्च सर्वः सर्वगतो मनः ।।<br>
सर्वप्राणिविनिर्मुक्तः प्राणधर्म्मविवर्जितः ।। 14.7 ।।<br>
<br>
प्राणप्राणो महाशान्तो भयेन परिवर्जितः ।।<br>
अहंकारादिहीनश्च तद्धर्म्मपरिवर्जितः ।। 14.8 ।।<br>
<br>
तत्साक्षी तन्नियन्ता च परमानन्दरूपकः ।।<br>
जाग्रत्स्वप्नसुषुप्तिस्थस्तत्साक्षी तद्विवर्जितः ।। 14.9 ।।<br>
<br>
तुरीयः परमो धाता दृग्रूपो गुणवर्जितः ।।<br>
मुक्तो बुद्धोऽजरो व्यापी सत्य आत्मास्म्यहं शिवः ।। 14.10 ।।<br>
<br>
एवं ये मानवा विज्ञा ध्यायन्तीशं परं पदम् ।।<br>
प्राप्नुयुस्ते च तद्रूपं नात्र कार्य्या विचारणा ।। 14.11 ।।<br>
<br>
इति ध्यानं समाख्यातं तव शङ्कर सुव्रत ।।<br>
पठेद्य एतत्सततं विष्णुलोकं स गच्छति ।। 14.12 ।।<br>
<br>
।।इति श्रीगारुडे महापुराणे पूर्वखण्डे प्रथमांशाख्ये आचारकाण्डे ध्यानयोगो नाम चतुर्दशोऽध्यायः ।। 14 ।।
