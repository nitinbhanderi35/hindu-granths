श्रीगरुडमहापुराणम् १६४<br>
धन्वन्तरिरुवाच  ।<br>
मिथ्याहारविहारेण विशेषेण विरोधिना  ।<br>
साधुनिन्दावधाद्युद्धहरणाद्यैश्च सेवितैः  ॥ १,१६४.१ ॥<br><br>
पाप्मभिः कर्मभिः सद्यः प्राक्तनैः प्रेरितामलाः  ।<br>
शिराः प्रपद्य तैर्युक्तास्त्वग्वसारक्तमामिषम्  ॥ १,१६४.२ ॥<br><br>
दूषयन्ति च संशोष्य निश्चरन्तस्ततो बहिः  ।<br>
त्वचः कुर्वान्ति वैवर्ण्यं शिष्टाः कुष्ठमुशन्तितम्  ॥ १,१६४.३ ॥<br><br>
कालेनोपेक्षितं यत्स्यात्सर्वं कोष्ठानि तद्वपुः  ।<br>
प्रपद्य धातून्बाह्यान्तः सर्वान्संक्लेद्य चावहेत् ॥ १,१६४.४ ॥<br><br>
सस्वेदक्लेदसङ्कोचान्कृमीन् सूक्ष्मांश्चदारुणान्  ।<br>
लोमत्वक्स्नायुधमनीराक्रामति यथाक्रमम्  ॥ १,१६४.५ ॥<br><br>
भस्माच्छादितवत्कुर्याद्बाह्यं कुष्ठमुदाहृतम्  ।<br>
कुष्ठानि सप्तधा दोषैः पृथग्द्वन्द्वैः समागतैः  ॥ १,१६४.६ ॥<br><br>
सर्वेष्वपि त्रिदोषेषु व्यपदेशोऽधिकस्ततः  ।<br>
वातेन कुष्ठं कापालं पित्तेनौदुम्बरं कफात् ॥ १,१६४.७ ॥<br><br>
मण्डलाख्यं विचर्चो च ऋष्याख्यं वातपित्तजम्  ।<br>
चर्मैककुष्ठं किटिमं सिध्मालसविपादिकाः  ॥ १,१६४.८ ॥<br><br>
वातश्लेष्मोद्भवाः श्लेष्मपित्ताद्दद्रूशतारुषी  ।<br>
पुण्डरीकं सविस्फोटं पामा चर्मदलं तथा  ॥ १,१६४.९ ॥<br><br>
सर्वेभ्यः काकणं पूर्वत्रिकं दद्रु सकाकणम्  ।<br>
पुण्डरीकर्यजिह्वे च महाकुष्ठानि सप्त तु  ॥ १,१६४.१० ॥<br><br>
अतिश्लक्ष्णखरस्पर्शस्वेदास्वेदविवर्णताः  ।<br>
दाहः कण्डूस्त्वचि स्वापस्तोदः कोचोन्नतिस्तमः  ॥ १,१६४.११ ॥<br><br>
व्रणानामधिकं शूलं शीघ्रोत्पत्तिश्चिरस्थितिः  ।<br>
रूढानामपि रूक्षत्वं निमित्तेऽल्पेऽतिकोपनम्  ॥ १,१६४.१२ ॥<br><br>
रोमहर्षोऽसृजः कार्ष्ण्यं कुष्ठलक्षणमग्रजम्  ।<br>
कृष्णारुणकपालाभं यद्रूक्षं परुषं तनु  ॥ १,१६४.१३ ॥<br><br>
विस्तृताकृतिपर्यस्तन्दूषितैर्लोमभिश्चितम्  ।<br>
कापालं तोदबहुलं तत्कुष्ठं विषमं स्मृतम्  ॥ १,१६४.१४ ॥<br><br>
उदुम्बरफलाभासं कुष्ठमौदुम्बरं वदेत् ।<br>
वर्तुलं बहुलकेत्युक्तं दाहरुजाधिकम्  ॥ १,१६४.१५ ॥<br><br>
असंच्छन्नमदरणं कृमिवत्स्यादुदुम्बरम्  ।<br>
स्थिरं सत्यानं गुरु स्निग्धं श्वेतरक्तं मलान्वितम्  ॥ १,१६४.१६ ॥<br><br>
अन्योन्यसक्तपुच्छूनबहुकण्डूस्नुतिकृमि  ।<br>
श्लक्ष्णपीताभासंयुक्तं मण्डलं परिकीर्तितम्  ॥ १,१६४.१७ ॥<br><br>
सकण्डूपिटिका श्यावा सक्लेदा च विचर्चिका  ।<br>
परुषन्तत्ररक्तान्तमन्तः श्यामं समुन्नतम्  ॥ १,१६४.१८ ॥<br><br>
ऋष्यजिह्वाकृतिप्रोक्तं ऋष्यजिह्वं बहुक्रिमि  ।<br>
हस्तिचर्मखरस्पर्शं चर्माख्यं कुष्ठमुच्यते  ॥ १,१६४.१९ ॥<br><br>
अस्वेदञ्चमत्स्यशल्कसन्निभं किटिमं पुनः  ।<br>
रूक्षाग्निवर्णं दुः स्पर्शं कण्डूमत्परुषासितम्  ॥ १,१६४.२० ॥<br><br>
अन्ता रूक्षं बहिः स्निग्धमन्तर्घृष्टं रजः किरेत् ।<br>
श्लक्ष्णस्पर्शं तनु स्निग्धं स्वच्छमस्वेदपुष्पवत् ॥ १,१६४.२१ ॥<br><br>
प्रायेण चोर्ध्वकार्श्यञ्च कुण्डैः कण्डूपरैश्चितम्  ।<br>
रक्तैरलंशुका पाणिपादे कुर्याद्विपादिका  ॥ १,१६४.२२ ॥<br><br>
तीव्रार्तिं गाढकण्डूञ्च सरागपिडिकाचितम्  ।<br>
दीर्घप्रतानदूर्वावदतसीकुसुमच्छवि  ॥ १,१६४.२३ ॥<br><br>
उच्छूनमण्डलो दद्रुः कण्डूमानिति कथ्यते  ।<br>
स्थूलमूलं सदाहार्ति रक्तस्त्रावं बहुव्रणम्  ॥ १,१६४.२४ ॥<br><br>
सादहकक्लेदरुजं प्रायशः सर्वजन्म च  ।<br>
रक्ताक्तमण्डलं पाण्डु कण्डूदाहरुजान्वितम्  ॥ १,१६४.२५ ॥<br><br>
सोत्सेधमाचितं रक्तैः कञ्जपर्णमिवाम्बुभिः  ।<br>
पुण्डरीकं भवेत्तद्धि चितं स्फोटैः सितारुणैः  ॥ १,१६४.२६ ॥<br><br>
विस्फोटपिटिका पामा कण्डूक्लेदरुजान्विताः  ।<br>
सूक्ष्मा श्यामारुणा रूक्षा प्रायः स्फिक्पाणिकूर्परे  ॥ १,१६४.२७ ॥<br><br>
सस्फोटसंस्पर्शसहं कण्डूरक्तातिदाहवत् ।<br>
रक्तदलं चर्मदलं काकणं तीव्रदाहरुक् ॥ १,१६४.२८ ॥<br><br>
पूर्वरक्तञ्च कृष्णञ्च काकणं त्रिफलोपमम्  ।<br>
कृष्णलिङ्गैर्युतैः सर्वैः स्वस्वकारणतो भवेत् ॥ १,१६४.२९ ॥<br><br>
दोषभेदाय विहितैरादिशेल्लिङ्गकर्मभिः  ।<br>
कुष्ठस्वदोषानुगतं सर्वदोषगतं त्यजेत् ॥ १,१६४.३० ॥<br><br>
कुष्ठोक्तं यच्च यच्चास्थिमज्जाशुक्रसमाश्रयम्  ।<br>
कृच्छ्रं मेदोमतञ्चैव याप्यं स्नाप्वास्थिमांसगम्  ॥ १,१६४.३१ ॥<br><br>
अकृच्छ्रं कफवातोत्थं त्वग्गतं त्वमलञ्च यत् ।<br>
तत्र त्वचि स्थिते कष्ठे काये वैवर्ण्यरूक्षाता  ॥ १,१६४.३२ ॥<br><br>
स्वेदतापश्वयथवः शोणिते पिशिते पुनः  ।<br>
पाणिपादाश्रिताः स्फोटाः क्लेशात्सन्धिषु चाधिकम्  ॥ १,१६४.३३ ॥<br><br>
दोषस्याभीक्ष्णयोगेन दलनं स्याच्च मेदसि  ।<br>
नातिसंज्ञास्ति मज्जास्थिनेत्रवेगस्वरक्ष्यः  ॥ १,१६४.३४ ॥<br><br>
क्षते च क्रिमिभिः शुक्रे स्वदारापत्यबाधनम्  ।<br>
यथापूर्वाणि सर्वाणि स्वलिङ्गानि मृगादिषु  ॥ १,१६४.३५ ॥<br><br>
कष्ठैकसम्भवं श्वित्रं किलासं दारुणं भवेत् ।<br>
निर्दिष्टमपरिस्त्रावि त्रिधातूद्भवसंश्रयम्  ॥ १,१६४.३६ ॥<br><br>
वाताद्रूक्षारुणं पित्तात्ताम्रं कमलपत्रवत् ।<br>
सदाहं रोमविध्वंसि कफाच्छ्वेतं घन गुरु  ॥ १,१६४.३७ ॥<br><br>
सकण्डूरं क्रमाद्रक्तमांसमेदः सु चादिशेत् ।<br>
वर्णेनैवेदृगुभयं कृच्छ्रं तच्चोत्तरोत्तरम्  ॥ १,१६४.३८ ॥<br><br>
अशुक्लरोमबहुलमसंश्लिष्टं मिथो नवम्  ।<br>
अनग्निदग्धजं साध्यं श्वित्रं वर्ज्यमतोऽन्यथा  ॥ १,१६४.३९ ॥<br><br>
गुह्यपाणितलौष्ठेषु जातमप्यचिरन्तरम्  ।<br>
वर्जनीयं विशेषेण किलासं सिद्धिमिच्छिता  ॥ १,१६४.४० ॥<br><br>
स्पर्शैकाहारसंगादिसेवनात्प्रायशो गदाः  ।<br>
एकशय्यासनाच्चैव वस्त्रमाल्यानुलेपनात् ॥ १,१६४.४१ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे कुष्ठरोगनिदान नाम चतुः षष्ट्युत्तरशततमोऽध्यायः
