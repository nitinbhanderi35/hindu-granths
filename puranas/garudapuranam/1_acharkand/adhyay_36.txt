<b>।।हरिरुवाच ।।</b><br>
सन्ध्याविधिं प्रवक्ष्यामि श्रृणु रुद्राघनाशनम् ।।<br>
प्राणायामत्रयं कृत्वा सन्ध्यास्नानमुपक्रमेत् ।। 36.1 ।।<br>
<br>
सप्रणवां सव्याहृतिं गायत्त्रीं शिरसा सह ।।<br>
त्रिः पठेदायतप्रणः प्राणायामः स उच्यते ।। 36.2 ।।<br>
<br>
मनोवाक्रायजं दोषं प्राणायामैर्दहेद्द्विजः ।।<br>
तस्मात्सर्वेषु कालेषु प्राणायामपरो भवेत् ।। 36.3 ।।<br>
<br>
सायमग्निश्च मेत्युक्ता प्रातः सूर्य्येत्यपः पिबेत् ।।<br>
आपः पुनन्तु मध्याह्ने उपस्पृश्य यथाविधि ।। 36.4 ।।<br>
<br>
आपोहिष्ठेत्यृचा कुर्य्यान्मार्जनं तु कुशोदकैः ।।<br>
प्रणवेन तु संयुक्तं क्षिपेद्वारि पदेपदे ।। 36.5 ।।<br>
<br>
रजस्तमः स्वमोहोत्थाञ्जाग्रत्स्वप्नसुषुप्तिजान् ।। <br>
वाङ्‌मनः कर्मजान्दोषान्नवैतान्नवभिर्दहेत् ।। 36.6 ।।<br>
<br>
समुद्धृत्योदकं पाणौ जप्त्वा च द्रुपदां क्षिपेत् ।।<br>
त्रिपडष्टौ द्वादशधा वर्त्तयेदघमर्पणम् ।। 36.7 ।।<br>
<br>
उदुत्यंचित्रमित्याभ्यामुपतिष्ठेद्दिवाकरम् ।।<br>
दिवा रात्रौ च यत्पापं सर्वं नश्यति तत्क्षणात् ।। 36.8 ।।<br>
<br>
पूर्वसंध्यां जपंस्तिष्ठेत्पश्चिमामुपविश्य च ।।<br>
महाव्याहृतिसंयुक्तां गायत्त्रीं प्रणवान्विताम् ।। 36.9 ।।<br>
<br>
दशभिर्जन्मजनितं शतेन तु पुरा कृतम् ।।<br>
त्रियुगं तु सहस्त्रेण गायत्त्रीं हन्ति दुष्कृतम् ।। 36.10 ।।<br>
<br>
रक्ता भवति गायत्त्री सावित्री शुक्लवर्णिका ।।<br>
कृष्णा सरस्वती ज्ञेया संध्यात्रयमुदाहृतम् ।। 36.11 ।।<br>
<br>
ॐ भूर्विन्यस्य हृदये ॐ भुवः शिरसि न्यसेत् ।।<br>
ॐ स्वरिति शिखायां च गायत्र्याः प्रथमं पदम् ।। 36.12 ।।<br>
<br>
विन्यसेत्कवचे विद्वान्द्वितीयं नेत्रयोर्न्यसेत् ।।<br>
तृतीयेनाङ्गविन्यासं चतुर्थं सर्वतो न्यसेत् ।। 36.13 ।।<br>
<br>
संध्याकाले तु विन्यस्य जपेद्वै वेदमातरम् ।।<br>
शिवस्तस्यास्तु सर्वाह्णे प्राणायामपरं न्यसेत् ।। 36.14 ।।<br>
<br>
त्रिपदा या तु गायत्त्री ब्रह्मविष्णुमहेश्वरी ।।<br>
विनियोगमृषिच्छन्दो ज्ञात्वा तु जपमारभेत् ।। 36.15 ।।<br>
<br>
सर्वपापविनिर्मुक्तो ब्रह्मलोकमवाप्नुयात् ।।<br>
परोरजसि सारं तं तुरीयपदमीरितम् ।। 36.16 ।।<br>
<br>
तं हन्ति सूर्य्यः सन्ध्यायां नोपास्तिं कुरुते तु यः ।।<br>
तुरीयस्य पदस्यापि ऋषिर्निर्मल एव च ।। 36.17 ।।<br>
<br>
छन्दस्तु देवी गायत्त्री परमात्मा च देवता ।। 36.18 ।।<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे संध्याविधिर्नाम षट्‌त्रिंशोऽध्यायः ।। 36 ।।
