श्रीगरुडमहापुराणम् १८६<br>
हरिरुवाच  ।<br>
पीतः सारो गुडूच्याश्च मधुना च प्रमेहनुत् ।<br>
पीतं गोहालिकामूलं तिलदध्याज्यसंयुतम्  ॥ १,१८६.१ ॥<br><br>
निरुद्धमूत्रं क्वथितं निवर्तयति शङ्कर  ।<br>
तथा हिक्कां हरेत्पीतं सौवर्चलयुतञ्च वै  ॥ १,१८६.२ ॥<br><br>
गोरक्षकर्कटीमूलं पिष्टं शीतोदकेन च  ।<br>
पीतं दिनत्रयेणैव नाशयेद्रुद्र शर्कराम्  ॥ १,१८६.३ ॥<br><br>
पिष्ट्वा वै मालतीमूलं ग्रीष्मकाले समाहितम्  ।<br>
साधितं छागदुग्धेन पतिं शर्कस्यान्वितम्  ।<br>
हरेन्मूत्रनिरोधञ्च हरेद्वै पाण्डुशर्कराम्  ॥ १,१८६.४ ॥<br><br>
द्विजयष्ट्याश्च वै मूलं पिष्टं तण्डुलवारिणा  ।<br>
गण्डमालां हरेल्लेपादसाध्यं गलगण्डकम्  ॥ १,१८६.५ ॥<br><br>
रसाञ्जनं हरीतक्याश्चूर्णं तेनैव गुण्ठनात् ।<br>
नाशयेत्पुरुषो व्याधीन्नात्र कार्या विचारणा  ॥ १,१८६.६ ॥<br><br>
करवीरमूललेपाद्वै लेपात्पूगफलस्य च  ।<br>
पुंव्याधिर्नश्यते रुद्र योगमन्यं वदाम्यहम्  ॥ १,१८६.७ ॥<br><br>
दन्तीमूलं हरिद्रा च चित्रकं तस्य लेपनात् ।<br>
भगन्दरविनाशः स्यादन्यं योगं वदाम्यहम्  ।<br>
जलौकाजग्धरक्तञ्च भगन्दरमुमापते  ॥ १,१८६.८ ॥<br><br>
त्रिफलाजलघृष्टञ्च मार्जारास्थि विलेपितम्  ।<br>
ततो न प्रस्त्रवेद्रक्तं नात्र कार्या विचारणा  ॥ १,१८६.९ ॥<br><br>
हरिद्रानेकवारञ्च स्नुहीक्षीरेण भाविता  ।<br>
वटिकार्ऽशोविनाशाय तल्लेपाद्वृषभध्वज  ।<br>
घोषाफलं सैन्धवञ्च पिष्ट्वा चार्शोहरं परम्  ॥ १,१८६.१० ॥<br><br>
गव्याज्यं साधितं पीतं पलाशक्षारवारिणा  ।<br>
त्रिगुणेन त्रिकटुकं अर्शांसि क्षपयेच्छिव  ॥ १,१८६.११ ॥<br><br>
बिल्वस्य च फलं दग्धं रक्तार्शः प्रविनाशनम्  ।<br>
जग्धवा कृष्णतिलानेव नवनीतयुतानपि  ॥ १,१८६.१२ ॥<br><br>
शुण्ठीचूर्णं यवक्षारयुक्तं तुल्यगुडान्वितम्  ।<br>
अग्निवृद्धिं करोत्येव प्रत्यूषे वृषभध्वज  ॥ १,१८६.१३ ॥<br><br>
शुण्ठ्या च क्वथितं वारि पीतं चाग्निं करोति वै  ।<br>
हरीतकीं सैन्धवञ्च चित्रकं रुद्र पिप्पली  ॥ १,१८६.१४ ॥<br><br>
चूर्णमुष्णोदकेनैषां पीतं चातिक्षुधाकरम्  ।<br>
साज्यं सूकरमांसं वै पीतं चातिक्षुधाकरम्  ॥ १,१८६.१५ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे षडशीत्यधिकशततमोऽध्यायः
