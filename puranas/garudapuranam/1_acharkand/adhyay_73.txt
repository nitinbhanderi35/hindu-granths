&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥सूत उवाच ॥<br>
वैदूर्य्यपुष्परागाणां कर्केते भीष्मके वदे ॥<br>
परीक्षां ब्रह्मणा प्रोक्तां व्यासेन कथितां द्विजा ॥ 73.1 ॥<br>
<br>
कल्पान्तकालक्षुबिताम्बुराशेर्निर्ह्रादकल्पाद्दितिजस्य नादात् ॥<br>
वैदूर्य्यमुत्पन्नमनेकवर्णं शोभाभिरामद्युतिवर्णबीजम् ॥ 73.2 ॥<br>
<br>
अविदूरे विदूरस्य गिरेरुत्तुङ्गरोधसः ॥<br>
कामभूतिकसीमानमनु तस्याकरो भवेत् ॥ 73.3 ॥<br>
<br>
तस्य नादसमुत्थत्वादाकरः सुमहागुणः ॥<br>
अभूदुत्तरीतो लोके लोकत्रयविभूषणः ॥ 73.4 ॥<br>
<br>
तस्यैव दानवपतेर्निनदानुरूपाः प्रवृट्पयोदवरदर्शित चारुरूपाः ॥<br>
वैदूर्य्यरत्नमणयो विविधावभासस्तस्मात्स्फुलिङ्गनिवहा इव संबभूवुः ॥ 73.5 ॥<br>
<br>
पद्मरागमुपादाय मणिवर्णा हि ये क्षितौ ॥<br>
सर्वांस्तान्वर्णशोभाभिर्वैदूर्य्यमनुगच्छति ॥ 73.6 ॥<br>
<br>
तेषां प्रधानं शिखिकण्ठनीलं यद्वा भवेद्वेणुदलप्रकाशम् ॥<br>
चाषाग्रपक्षप्रतिमश्रियो ये न ते प्रशस्ता मणिशास्त्रविद्भिः ॥ 73.7 ॥<br>
<br>
गुणवान्वैदूर्य्यमणिर्योजयति स्वामिनं परंभा (भो) ग्यैः ॥<br>
दोषैर्युक्तो दोषैस्तस्माद्यत्नात्परीक्षेत ॥ 73.8 ॥<br>
<br>
गिरिकाचशिशुपालौ काच स्फटिकाश्च धूमनिर्भिन्नाः ॥<br>
वैदूर्य्यमणेरेते विजातयः सन्निभाः सन्ति ॥ 73.9 ॥<br>
<br>
लिख्याभावात्काचं लघुभावाच्छैसुपालकं विद्यात् ॥<br>
गिरिकाचसदीप्तित्वात्स्फटिकं वर्णोज्ज्वलत्वेन ॥ 73.10 ॥<br>
<br>
यदिन्द्रनीलस्य महागुणस्य सुवर्णसंख्याकलितस्य मूल्यम् ॥<br>
तदेव वैदूर्य्यमणेः प्रदिष्टं पलद्वयोन्मापि तगौरवस्य ॥ 73.11 ॥<br>
<br>
जात्यस्य सर्वेऽपि मणेस्तु यादृग्विजातयः सन्ति समानवर्णाः ॥<br>
तथापि नानाकरणानुमेयभेदप्रकारः परमः प्रदिष्टः ॥ 73.12 ॥<br>
<br>
सुखोपलक्ष्यश्च सदा विचार्य्यो ह्ययं प्रभेदो विदुषा नरेण ॥<br>
स्नेहप्रभेदो लघुता मृदुत्वं विजातिलिङ्गं खलु सार्वजन्यम् ॥ 73.13 ॥<br>
<br>
कुशलाकुशलैः प्रपूर्य्यमाणाः प्रतिबद्धाः प्रतिसत्क्रियाप्रयोगैः ॥<br>
गुणदोषसमुद्भवं लभन्ते मणयोऽर्थोन्तरमूल्यमेव भिन्नाः ॥ 73.14 ॥<br>
<br>
क्रमशः समतीतवर्त्तमानाः प्रतिबद्धा मणिबन्धकेन यत्नात् ॥<br>
यदि नाम भवन्ति दोषहीना मणयः षड्गुणमाप्नुवन्ति मूल्यम् ॥ 73.15 ॥<br>
<br>
आकरान्समतीतानामुदधेस्तीरसन्निधौ ॥<br>
मूल्यमेतन्मणीनां तु न सर्वत्र महीतले ॥ 73.16 ॥<br>
<br>
सुवर्णो मनुना यस्तु प्रोक्तः षोडशमाषकः ॥<br>
तस्य सप्ततितमो भागः संज्ञारूपं करिष्यति ॥ 73.17 ॥<br>
<br>
शाणश्चतुर्माषमानो माषकः पंचकृष्णलः ॥<br>
पलस्य दशमो भागो धरणः परिकीर्त्तितः ॥ 73.18 ॥<br>
<br>
इत्थं मणिविधिः प्रोक्तो रत्नानां मूल्यनिश्चये ॥ 73.19 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वैदूर्य्यपरीक्षणं नाम त्रिसप्ततितमोऽध्यायः ॥ 73 ॥<br>
<br>
