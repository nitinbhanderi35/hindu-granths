<b>।।सूत उवाच ।।</b><br>
शिवार्चनं प्रवक्ष्यामि भक्तिमुक्तिकरं परम् ।।<br>
शान्तं सर्वगतं शून्यं मात्राद्वादशके स्थितम् ।। 22.1 ।।<br>
<br>
पञ्च वक्त्राणि ह्रस्वानि दीर्घाण्यंगानि बिन्दुना ।।<br>
सविसर्गं वदेदस्त्रं शिव ऊर्घ्वं तथा पुनः ।। 22.2 ।।<br>
<br>
षष्ठेनाधो महामन्त्रो हौमित्येवाखिलार्थदः ।।<br>
हस्ताभ्यां संस्पृशेत्पादावूर्ध्वं पादान्तमस्तकम् ।। 22.3 ।।<br>
<br>
महामुद्रा हि सर्वेषां करांगन्यासमाचरेत् ।।<br>
तालहस्तेन पृष्ठं च अस्त्रमन्त्रेण शोधयेत् ।। 22.4 ।।<br>
<br>
कनिष्ठामादितः कृत्वा तर्जन्यंगानि विन्यसेत् ।।<br>
पूजनं संप्रवक्ष्यामि कर्णिकायां हृदम्बुजे ।। 22.5 ।।<br>
<br>
धर्मं ज्ञानं च वैराग्यमैश्वर्य्यादि हृदार्चयेत् ।।<br>
आवाहनं स्थापनं च पाद्यमर्घ्यं हृदार्पयेत् ।। 22.6 ।।<br>
<br>
आचामं स्नपनं पूजामेकाधारणतुल्यकाम्&nbsp;? ।।<br>
अग्निकार्य्यविधिं वक्ष्ये अस्त्रेणोल्लेखनं चरेत् ।। 22.7 ।।<br>
<br>
वर्म्मणाभ्युक्षणं कार्य्यं शक्तिन्यासं हृदा चरेत् ।।<br>
हृदि वा शक्तिगर्त्ते च प्रक्षिपेज्जातवेदसम् ।। 22.8 ।।<br>
<br>
गर्भाधानादिकं कृत्वा निष्कृतिं चास्य पश्चिमाम् ।।<br>
हृदा कृत्वा सर्वकर्म्म शिवं सांगं तु होमयेत् ।। 22.9 ।।<br>
<br>
पूजयेन्मण्डले शम्भुं पद्मगर्भे गवांकितम् ।।<br>
चतुः षष्ट्यन्तमष्टादि स्वाक्षि खाद्यादिमण्डलम् ।। 22.10 ।।<br>
<br>
खाक्षीन्द्रसूर्य्यगं सर्वखादिवेदेन्दु (देवेन्दु) वर्त्तनम् ।।<br>
आग्नेय्यां कारयेत्कुण्डमर्द्धचन्द्रनिभं शुभम् ।। 22.11 ।।<br>
<br>
अग्निशास्त्र परायुस्थो त्दृदयादिगणोच्यते ।।<br>
अस्त्रं दिशा सुपद्मस्य कर्णिकायां सदाशिवः ।। 22.12 ।।<br>
<br>
दीक्षां वक्ष्ये पञ्चतत्त्वे स्थितां भूम्यादिकां परे ।।<br>
निवृत्तिर्भूप्रतिष्ठाद्यैर्विद्याग्निः शान्तिवन्निजः ।। 22.13<br>
<br>
शान्त्यतीतं भवेद्धोम तत्परं शान्तमव्ययम् ।।<br>
एकैकस्य शतं होमित्येवं पंच होमयेत् ।। 22.14 ।।<br>
<br>
पश्चात्पूर्णाहुतिं दत्त्वा प्रा(प्र)सादेन शिवं स्मरेत् ।।<br>
प्रायश्चित्तविशुद्ध्यर्थमेकैकाष्टाहुतिं क्रमात् ।। 22.15 ।।<br>
<br>
होमयेदस्त्रबीजेन एवं दीक्षां समाप्येत् ।।<br>
यजनव्यतिरेकेण गोप्यं संस्कारमुत्तमम् ।। 22.16 ।।<br>
<br>
एवं संस्कारशुद्धस्य शिवत्वं जायते ध्रुवम् ।। 22.17 ।।<br>
<br>
।।इति श्रीगारुडे महापुराणे पूर्वखण्डे प्रथमांशाख्ये आचारकाण्डे शिवार्चनप्रकारो नाम द्वाविंशोऽध्यायः ।। 22 ।।
