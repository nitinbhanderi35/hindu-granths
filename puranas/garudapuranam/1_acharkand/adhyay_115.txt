श्रीगरुडमहापुराणम् ११५<br>
सूत उवाच  ।<br>
कुमार्यां च कुमित्रं च कुराजानं कुपुत्रकम्  ।<br>
कुकन्यां च कुदेशं च दूरतः परिवर्जयेत् ॥ १,११५.१ ॥<br><br>
धर्मः प्रव्रजितस्तपः प्रचलितं सत्यं च दूरं गतं पृथ्वी वन्ध्यफला जनाः कपटिनो लौल्ये स्थिता ब्राह्मणाः  ।<br>
मर्त्याः स्त्रीवशगाः स्त्रियश्च चपला नीचा जना उन्नताः हा कष्टं खलुजीवितं कलियुगे धन्या जना ये मृताः  ॥ १,११५.२ ॥<br><br>
धन्यास्ते ये न पश्यन्ति देशभङ्गं कुलक्षयम्  ।<br>
परचित्तगतान् दारान्पुत्रं कुव्यसने स्थितम्  ॥ १,११५.३ ॥<br><br>
कुपुत्रे निर्वृतिर्नास्ति कुभार्यायां कुतो रतिः  ।<br>
सुमित्र नास्ति विश्वासः कुराज्ये नास्ति जीवितम्  ॥ १,११५.४ ॥<br><br>
परान्नं च परस्वं च परशय्याः परस्त्रियः  ।<br>
परवेश्मनि वासश्च शक्रादपि हरेच्छ्रियम्  ॥ १,११५.५ ॥<br><br>
आलापाद्गात्रसंस्पर्शात्संसर्गात्सह भोजनात् ।<br>
आसनाच्छयनाद्यानात्पापं संक्रमते नृणाम्  ॥ १,११५.६ ॥<br><br>
स्त्रियो नश्यन्ति रूपेण तपः क्रोधन नश्यति  ।<br>
गावो द्वरप्रचारेण शूद्रान्नेन द्विजोत्तमः  ॥ १,११५.७ ॥<br><br>
आसनादेकशय्यायां बोजनात्पङ्क्तिसङ्करात् ।<br>
ततः संक्रमते पापं घटाद्धट इवोदकम्  ॥ १,११५.८ ॥<br><br>
लालने बहवो दोषास्ताडने बहवो गुणाः  ।<br>
तस्माच्छिष्यं च पुत्रं च ताडयेन्न तु लालयेत् ॥ १,११५.९ ॥<br><br>
अध्वा जरा देहवतां पर्वतानां जलं जरा  ।<br>
असंभोगश्च नारीणां वस्त्राणामातपो जरा  ॥ १,११५.१० ॥<br><br>
अधमाः कलिमिच्छन्ति सन्धिमिच्छति मध्यमाः  ।<br>
उत्तमा मानमिच्छन्ति मानो हि महतां धनम्  ॥ १,११५.११ ॥<br><br>
मानो हि मूलमर्थस्य माने सति धनेन किम्  ।<br>
प्रभ्रष्टमानदर्पस्य किं धनेन किमायुषा  ॥ १,११५.१२ ॥<br><br>
अधमा धनमिच्छन्ति धनमानौ हि मध्यमाः  ।<br>
उत्तमा मानमिच्छन्ति मानो हि महतां धनम्  ॥ १,११५.१३ ॥<br><br>
वनेऽपि सिंहा न नमन्ति कं च बुभु क्षिता मांसनिरीक्षणं च  ।<br>
धनैर्विहीनाः सुकुलेषु जाता न नीचकर्माणि समारभन्ते  ॥ १,११५.१४ ॥<br><br>
नाभिषेको न संस्कारः सिंहस्य क्रियते वने  ।<br>
नित्यमूर्जितसत्त्वस्य स्वयमेव मृगेन्द्रता  ॥ १,११५.१५ ॥<br><br>
वणिक्प्रमादी भृकश्च मानी भिक्षुर्विलासी ह्यधनश्च कामी  ।<br>
वराङ्गना चाप्रियवादिनी च न ते च कर्माणि समारभन्ते  ॥ १,११५.१६ ॥<br><br>
दाता दरिद्रः कृपणोर्ऽथयुक्तः पुत्त्रोऽविधेयः कुजनस्य सेवा  ।<br>
परोपकारेषु नरस्य मृत्युः प्रजायते दुश्चरितानि पञ्च  ॥ १,११५.१७ ॥<br><br>
कान्तावियोगः स्वजनापमानं ऋणस्य शेषः कुजनस्य सेवा  ।<br>
दारिद्रयाभावाद्विमुखाश्च मित्रा विनाग्निना पञ्च दहन्ति तीव्राः  ॥ १,११५.१८ ॥<br><br>
चिन्तासहस्रेषु च तेषु मध्ये चिन्ताश्चतस्रोऽप्यसिधारतुल्याः  ।<br>
नीचापमानं क्षुधितं कलत्रं भार्या विरक्ता सहजोपरोधः  ॥ १,११५.१९ ॥<br><br>
वश्यश्च पुर्त्रेर्ऽथ करी च विद्या अरोगिता सज्जनसङ्गतिश्च  ।<br>
इष्टा च भार्या वशवर्तिनी च दुः खस्य मूलोद्धरणानि पञ्च  ॥ १,११५.२० ॥<br><br>
कुरङ्गमातङ्गपतङ्गंभृग मीना हताः पञ्चबिरेव पञ्च  ।<br>
एकः प्रमाथी स कथं न घात्यो यः सेवते पञ्चभिरेव पञ्च  ॥ १,११५.२१ ॥<br><br>
अधीरः कर्कशः स्तब्धः कुचेलः स्वयमागतः  ।<br>
पञ्च विप्रा न पूज्यन्ते बृहस्पतिसमा अपि  ॥ १,११५.२२ ॥<br><br>
आयुः कर्म च वित्तं च विद्या निधनमेव च  ।<br>
पञ्चैतानि विविच्यन्ते जायमानस्य देहिनः  ॥ १,११५.२३ ॥<br><br>
पर्वतारोहणे तोये गोकुले दुष्टनिग्रहे  ।<br>
पतितस्य समुत्थाने शस्ताः पञ्च (ह्येते) गुणाः स्मृताः  ॥ १,११५.२४ ॥<br><br>
अभ्रच्छाया खले प्रीतिः परनारीषु संगतिः  ।<br>
पञ्चैते ह्यस्थिरा भावा यौवनानि धनानि च  ॥ १,११५.२५ ॥<br><br>
अस्थिरं जीवितं लोके अस्थिरं धनयौवनम्  ।<br>
अस्थिरं पुत्त्रदाराद्यं धर्मः कीर्तिर्यशः स्थिरम्  ॥ १,११५.२६ ॥<br><br>
शत जीवितमत्यल्पं रात्रिस्तस्यार्धहारिणी  ।<br>
व्याधिशोकजरायासैरर्धं तदपि निष्फलम्  ॥ १,११५.२७ ॥<br><br>
आयुर्वर्षशतं नृणां परिमितं रात्रौ तदर्धं गतं तस्यार्धस्थितकिञ्चिदर्धमधिकं बाल्यस्य काले गतम्  ।<br>
किञ्चिद्वन्धुवियोगदुः खमरणैर्भूपालसेवागतं शेषं वारितरङ्गगर्भचपलं मानेन किं मानिनाम्  ॥ १,११५.२८ ॥<br><br>
अहोरात्रमयो लोके जरारूपेण संचरेत् ।<br>
मृत्युर्ग्रसति भूतानि पवनं पन्नगो यथा  ॥ १,११५.२९ ॥<br><br>
गच्छतस्तिष्ठतो वापि जाग्रतः स्वपतो न चेत् ।<br>
सर्वसत्त्वहितार्थाय पशोरिव विचेष्टितम्  ॥ १,११५.३० ॥<br><br>
अहितहितविचारशून्यबुद्धेः श्रुतिसमये बहुभिर्वितर्कितस्य  ।<br>
उदरभरणमात्रतुष्टबुद्धेः पुरुषपशोश्च पशोश्च को विशेषः  ॥ १,११५.३१ ॥<br><br>
शौर्ये तपसि दाने च यस्य न प्रथितं यशः  ।<br>
विद्यायामर्थलाभे वा मातुरुच्चार एव सः  ॥ १,११५.३२ ॥<br><br>
यज्जीव्यते क्षणमपि प्रथितं मनुष्यैर्विज्ञानविक्रमयशोभिरभग्नमानैः  ।<br>
तन्नाम जीवितमिति प्रवदन्ति तज्ज्ञाः काकोऽपि जीवति चिरं च बलिं च भुङ्क्ते  ॥ १,११५.३३ ॥<br><br>
किं जीवितेन धनमानविवर्जितेन मित्रेण किं भवति भीतिसशङ्कितेन  ।<br>
सिंहव्रतं चरत गच्छत मा विषादं काकोऽपि जीवति चिरं च बलिं च भुङ्क्ते  ॥ १,११५.३४ ॥<br><br>
यो वात्मनीह न गुरौ न च भृत्यवर्गे दीने दयां न कुरुते न च मित्रकार्ये  ।<br>
किं तस्य जीवितफलेनमनुष्यलोके काकोऽपि जीवति चिरं च बलिं च भुङ्क्ते  ॥ १,११५.३५ ॥<br><br>
यस्य त्रिवर्गशून्यानि दिनान्यायान्ति यान्ति च  ।<br>
स लौहकारभस्त्रेव श्वसन्नपि न जीवति  ॥ १,११५.३६ ॥<br><br>
स्वाधीनवृत्तेः साफल्यं न पराधीनवर्तिता  ।<br>
ये पराधीनकर्माणो जीवन्तोऽपि च ते मृताः  ॥ १,११५.३७ ॥<br><br>
सु(स्व) पूरा वै कापुरुषाः सु(स्व) पूरो मूषिकाञ्जलिः  ।<br>
असन्तुष्टः कापुरुषः स्वल्पकेनापि तुष्यति  ॥ १,११५.३८ ॥<br><br>
अभ्रच्छाया तृणादग्निर्नोचसेवा पथो जलम्  ।<br>
वेश्यारागः खले प्रीतिः षडेते बुद्वुदोपमाः  ॥ १,११५.३९ ॥<br><br>
वाचा विहितसार्थेन लोको न च सुखायते  ।<br>
जीवितं मानमूलं हि माने म्लाने कुतः सुखम्?  ॥ १,११५.४० ॥<br><br>
अबलस्य बलं राजा बालस्य रुदितं बलम्  ।<br>
बलं मूर्खस्य मौनं हि तस्करस्यानृतं बलम्  ॥ १,११५.४१ ॥<br><br>
यथायथा हि पुरुषः शास्त्रं समधिगच्छति  ।<br>
तथातथास्य मेधा स्याद्विज्ञानं चास्य रोचते  ॥ १,११५.४२ ॥<br><br>
यथायथा हि पुरुषः कल्याणे कुरुते मतिम्  ।<br>
तथातथा हि सर्वत्र श्लिष्यते लोकसुप्रियः  ॥ १,११५.४३ ॥<br><br>
लोभप्रमादविश्वासैः पुरुषो नश्यति त्रिभिः  ।<br>
तस्माल्लोभो न कर्तव्यः प्रमादो नोन विश्वसेत् ॥ १,११५.४४ ॥<br><br>
तावद्भयस्य भेतव्यं यावद्भयमनागतम्  ।<br>
उत्पन्ने तु भये तीव्रे स्थातव्यं वै ह्यभीतवत् ॥ १,११५.४५ ॥<br><br>
ऋणशेषं चाग्निशेषं व्याधिशेषं तथैव च  ।<br>
पुनः पुनः प्रवर्धन्ते तस्माच्छेषं न कारयेत् ॥ १,११५.४६ ॥<br><br>
कृते प्रतिकृतं कुर्याद्धिंसिते प्रतिहिंसितम्  ।<br>
न तत्र दोषं पश्यामि दुष्टे दोषं समाचरेत् ॥ १,११५.४७ ॥<br><br>
परोक्षे कार्यहन्तारं प्रत्यक्षे प्रियवादिनम्  ।<br>
वर्जयेत्तादृशं मित्रं मायामयमरिं तथा  ॥ १,११५.४८ ॥<br><br>
दुर्जनस्य हि संगेन सुजनोऽपि विनश्यति  ।<br>
प्रसन्नमपि पानीयं कर्दमैः कलुषीकृतम्  ॥ १,११५.४९ ॥<br><br>
स भुङ्क्ते सद्विजो भुङ्क्ते समशेषनिरूपणम्  ।<br>
तस्मात्सर्वप्रयत्नेन द्विजः पूज्यः प्रयत्नतः  ॥ १,११५.५० ॥<br><br>
तद्भुज्यते यद्द्विजभुक्तशेषं स बुद्धिमान्यो न करोति पापम्  ।<br>
तत्सौहृदं यक्रियते परोक्षे दम्भैर्विना यः क्रियते स धर्मः  ॥ १,११५.५१ ॥<br><br>
न सा सभा यत्र न सन्ति वृद्धाः वृद्धा न ते ये न वदन्ति धर्मम्  ।<br>
धर्मः स नो यत्र न सत्यमस्ति नैतत्सत्यं यच्छलेनानुविद्धम्  ॥ १,११५.५२ ॥<br><br>
ब्राह्मणोऽपि मनुष्याणामादित्यश्चैव तेजसाम्  ।<br>
शिरोऽपि सर्वगात्राणां व्रतानां सत्यमुत्तमम्  ॥ १,११५.५३ ॥<br><br>
तन्मङ्गलं यत्र मनः प्रसन्नं तज्जीवनं यन्न परस्य सेवा  ।<br>
तदर्जितं यत्स्वजनेन भुक्तं तद्गर्जितं यत्समरे रिपूणाम्  ॥ १,११५.५४ ॥<br><br>
सा स्त्रीया न मदं कुर्यात्स सुखी तृष्णयोज्झितः  ।<br>
तन्मित्रं यत्र विश्वासः पुरुषः स जितेन्द्रियः  ॥ १,११५.५५ ॥<br><br>
तत्र मुक्तादरस्नेहो विलुप्तं यत्र सौहृदम्  ।<br>
तदेव केवलं श्लघ्यं यस्यात्मा क्रियते स्तुतौ  ॥ १,११५.५६ ॥<br><br>
नदीनामग्निहोत्राणां भारतस्य कलस्य च  ।<br>
मूलान्वेषो न कर्तव्यो मूलाद्दोषो न हीयते  ॥ १,११५.५७ ॥<br><br>
लवणजलान्ता नद्यः स्त्रीभेदान्तं च मैथुनम्  ।<br>
षैशुन्यं जनवार्तान्तं वित्तं दुः खत्रयान्तकम्  ॥ १,११५.५८ ॥<br><br>
राज्यश्रीर्ब्रह्मशापान्ता पापान्तं ब्रह्मवर्चसम्  ।<br>
आचान्तं घोषवासान्तं कुलस्यान्तं स्त्रिया प्रभो (भुः)  ॥ १,११५.५९ ॥<br><br>
सर्वे क्षयान्ता निलयाः पतनान्ताः समुच्छ्रयाः  ।<br>
संयोगा विप्रयोगान्ता मरणान्तं हि जीवितम्  ॥ १,११५.६० ॥<br><br>
यदीच्छेत्पुनरागन्तुं नातिदूरमनुव्रजेत् ।<br>
उदकान्तान्निवर्तेत स्निग्धवर्णाच्च पादपात् ॥ १,११५.६१ ॥<br><br>
अनायके न वस्तव्यं न चैव बहुनायके  ।<br>
स्त्रीनायके न वस्तव्यं वस्तव्यं बालनायके  ॥ १,११५.६२ ॥<br><br>
पिता रक्षति कौमारे भत्ता रक्षति यौवने  ।<br>
पुत्रस्तु स्थविरे काले न स्त्री स्वातन्त्र्यमर्हति  ॥ १,११५.६३ ॥<br><br>
त्यजेद्वन्ध्यामष्टमेऽब्दे नवमे तु मृतप्रिजाम्  ।<br>
एकादशे स्त्रीजननीं सद्यश्चाप्रियावादिनीम्  ॥ १,११५.६४ ॥<br><br>
अनर्थित्वान्मनुष्याणां भिया परिजनस्य च  ।<br>
अर्थादपेतमर्यादास्त्रयस्तिष्ठन्ति भर्तृषु  ॥ १,११५.६५ ॥<br><br>
अश्वं श्रान्तं गजं मत्तं गावः प्रथमसूतिकाः  ।<br>
अनूदके च मण्डूकान्प्राज्ञो दूरेण वर्जयेत् ॥ १,११५.६६ ॥<br><br>
अर्थातुराणां न सुहृन्न बन्धुः कामातुराणां न भयं न लज्जा  ।<br>
चिन्तातुराणां न सुखं न निद्रा क्षुधातुराणां न बलं न तेजः  ॥ १,११५.६७ ॥<br><br>
कुतो निद्रा दरिद्रस्य परप्रेष्यवरस्य च  ।<br>
परनारीप्रसक्तस्य परद्रव्यहरस्य च  ॥ १,११५.६८ ॥<br><br>
सुखं स्वपित्यनृणवान्व्याधिमुक्तश्च यो नरः  ।<br>
सावकाशस्तु वै भुङ्क्ते यस्तु दारैर्न सङ्गतः  ॥ १,११५.६९ ॥<br><br>
अम्भसः परिमाणे उन्नतं कमलं भवेत् ।<br>
स्वस्वामिना बलवता भृत्यो भवति गर्वितः  ॥ १,११५.७० ॥<br><br>
स्थानस्थितस्य पद्मस्य मित्रे वरुणभास्करौ  ।<br>
स्थानच्युतस्य तस्यैव क्लेदशोषणकारकौ  ॥ १,११५.७१ ॥<br><br>
ये पदस्थस्य मित्त्राणि ते तस्य रिपुतां गताः  ।<br>
भानोः पद्मे जले प्रीतिः स्थलोद्धरणशोषणः  ॥ १,११५.७२ ॥<br><br>
स्थानस्थितानि पूज्यन्ते पूज्यन्ते च पदे स्थिताः  ।<br>
स्थानभ्रष्टा न पूज्यन्ते केशा दन्ता नखा नराः  ॥ १,११५.७३ ॥<br><br>
आचारः कुलमाख्यति देशमाख्याति भाषितम्  ।<br>
सम्भ्रमः स्नेहमाख्याति वपुराख्याति भोजनम्  ॥ १,११५.७४ ॥<br><br>
वृथा वृष्टिः समुद्रस्य वृथा तृप्तस्य भोजनम्  ।<br>
वृथा दानं समृद्धस्य नीचस्य सुकृतं वथा  ॥ १,११५.७५ ॥<br><br>
दूरस्थोऽपि समीपस्थो यो यस्य हृदये स्थितः  ।<br>
हृदयादपि निष्क्रान्तः समीपस्थोऽपि दूरतः  ॥ १,११५.७६ ॥<br><br>
मुखभङ्गः स्वरो दीनो गात्रस्वेदो महद्भयम्  ।<br>
मरणे यानि चिह्नानि तानि चिह्नानि याचके  ॥ १,११५.७७ ॥<br><br>
कुब्जस्य कीटघातस्य वातान्निष्कासितस्य च  ।<br>
शिखरे वसतस्तस्य वरं जन्म न याचितम्  ॥ १,११५.७८ ॥<br><br>
जगत्पतिर्हि याचित्वा विष्णुर्वामनतां यतः  ।<br>
कान्योऽधिकतरस्तस्य योर्ऽथो याति न लाघवम्  ॥ १,११५.७९ ॥<br><br>
माता शत्रुः पिता वैरी बाला येन न पाठिताः  ।<br>
सभामध्ये न शोभन्ते हंसमध्ये बकायथा  ॥ १,११५.८० ॥<br><br>
विद्या नाम कुरूपरूपमधिकं विद्यातिगुप्तं धनं विद्या साधुकरी जनप्रियकरी विद्या गुरूणां गुरुः  ।<br>
विद्या बन्धुजनार्तिनाशनकरी विद्या परं दैवतं विद्या राजसु पूजिता हि मनुजो विद्यविहीनः पशुः  ॥ १,११५.८१ ॥<br><br>
गृहे चाभ्यन्तरे द्रव्यं लग्नं चैव तु दृश्यते  ।<br>
अशेषं हरणीयं च विद्या न ह्रियते परैः  ॥ १,११५.८२ ॥<br><br>
शौनकीयं नीतिसारं विष्णुः सर्वत्रतानि च  ।<br>
कथयामास वैपूर्वं तत्र शुश्राव शङ्करः  ।<br>
शङ्करादशृणोद्व्यासो व्यासादस्माभिरेव च  ॥ १,११५.८३ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे शौनकोक्तनीतिसारादिवर्णनं नाम पञ्चदशोत्तरशततमोऽध्यायः
