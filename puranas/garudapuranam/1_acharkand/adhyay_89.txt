<span style="font-size: 14pt; line-height: 200%"><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥सूत उवाच ॥<br>
पृष्टः क्रौञ्चुकिनोवाच मार्कण्डेयः पुनश्च तम् ॥<br>
स तेन पितृवाक्यने भृशमुद्वग्नमानसः ॥ 89.1 ॥<br>
<br>
कन्याभिलाषी विप्रर्षिः परिबभ्राम मेदिनीम् ॥<br>
कन्यामलभमानोऽसौ पितृवाक्येन दीपितः ॥<br>
चिन्तामवाप महीतमतीवोद्विग्नमानसः ॥ 89.2 ॥<br>
<br>
किं करोमि क्व गच्छामि कथं मे दारसंग्रहः ॥<br>
क्षिप्रं भवेन्मत्पितॄणां ममाभ्युदयकारकम् ॥ 89.3 ॥<br>
<br>
इति चिन्तयतस्तस्यमतिर्जाता महात्मनः ॥<br>
तपसाराधयाम्येनं ब्रह्माणं कमलोद्भवम् ॥ 89.4 ॥<br>
<br>
ततो वर्षशतं दिव्यं तपस्तेपे महामनाः ॥<br>
तत्र स्थितश्चिरं कालं वनेषु नियमस्थितः ॥<br>
आराधनाय स तदा परं नियममास्थितः ॥ 89.5 ॥<br>
<br>
ततः प्रदर्शयामास ब्रह्मा लोकपितामहः ॥<br>
उवाचाथ प्रसन्नोऽस्मीत्युच्यतामभिवाञ्छितम् ॥ 89.6 ॥<br>
<br>
ततोऽसौ प्रणिपत्याह ब्रह्माणं जगतो गतिम् ॥<br>
पितॄणां वचनात्तेन यत्कर्त्तुमभिवाञ्छितम् ॥ 89.7 ॥<br>
<br>
&nbsp;&nbsp;&nbsp;&nbsp;&nbsp;॥ ब्रह्मोवाच ॥<br>
प्रजापतिस्त्वं भविता स्रष्टव्या भवता प्रजाः ॥<br>
सृष्ट्वा प्रजाः सुतान्विप्रः समुत्पाद्य क्रियास्तथा ॥ 89.8 ॥<br>
<br>
कृत्वा कृताधिकारस्त्वं ततः सिद्धिमवाप्यसि ॥<br>
सत्वं यथोक्तं पितृभिः कुरु दारपरिग्रहम् ॥ 89.9 ॥<br>
<br>
कामं चेममभिध्याय क्रियतां पितृपूजनम् ॥<br>
त एव तुष्टाः पितरः प्रदास्यन्ति तवेप्सितम् ॥<br>
पत्नीं सुतांश्च सन्तुष्टाः किं न दद्युः पितामहाः ॥ 89.10 ॥<br>
<br>
&nbsp;&nbsp;&nbsp;&nbsp;&nbsp;&nbsp;॥ मार्कण्डेय उवाच ॥<br>
इत्यृषिर्वचनं श्रुत्वा ब्रह्मणोऽव्यक्तजन्मनः ॥<br>
नद्या विविक्ते पुलिने चकार पितृतर्पणम् ॥ 89.11 ॥<br>
<br>
तुष्टाव च पितॄन्विप्रः स्तवैरेभिरथादृतः ॥<br>
एकाग्रप्रयतो भूत्वा भक्तिनम्रात्मकन्धरः ॥ 89.12 ॥<br>
<br>
॥ रुचिरुवाच ॥<br>
नमस्येऽहं पितॄन् भक्त्या ये वसन्त्यधिदेवतम् ॥<br>
देवैरपि हि तर्प्यन्ते ये श्राद्धेषु स्वधोत्तरैः ॥ 89.13 ॥<br>
<br>
नमस्येऽहं पितॄन् स्वर्गे ये तर्प्यन्ते महर्षिभिः ॥<br>
श्राद्धैर्मनोमयैर्भक्त्या भुक्तिमुक्तिमभीप्सुभिः ॥ 89.14 ॥<br>
<br>
नमस्येऽहं पितॄन्स्वर्गे सिद्धाः सन्तर्पयन्ति यान् ॥<br>
श्राद्धेषु दिव्यैः सकलैरुपहारैरनुत्तमैः ॥ 89.15 ॥<br>
<br>
नमस्येऽहं पितॄन् भक्त्या येऽर्च्यन्ते गुह्यकैर्दिवि ॥<br>
तन्मयत्वेन वाञ्छद्भिः ऋद्धिमात्यन्तिकीं पराम् ॥ 89.16 ॥<br>
<br>
नमस्येऽहं पितॄन्मर्त्यैरर्च्यन्ते भुवि ये सदा ॥<br>
श्राद्धेषु श्रद्धयाभीष्टलोकपुष्टिप्रदायिनः ॥ 89.17 ॥<br>
<br>
नमस्येऽहं पितॄन्विप्रैरर्च्यन्ते भुवि ये सदा ॥<br>
वाञ्छिताभीष्टलाभाय प्राजापत्यप्रदायिनः ॥ 89.18 ॥<br>
<br>
नमस्येऽहं पितॄन्ये वै तर्प्यन्तेऽरण्यवासिभिः ॥<br>
वन्यैः श्राद्धैर्यताहारैस्तपोनिर्धूतकल्मषैः ॥ 89.19 ॥<br>
<br>
नमस्येऽहं पितॄन्विप्रैर्नैष्ठिकैर्धर्मचारिभिः ॥<br>
ये संयतात्मभिर्नित्यं सन्तर्प्यन्ते समाधिभिः ॥ 89.20 ॥<br>
<br>
नमस्येऽहं पितॄश्राद्धै राजन्यास्तर्पयन्ति यान् ॥<br>
कव्यैरशेषैर्विधिवल्लोकद्वयफलप्रदान् ॥ 89.21 ॥<br>
<br>
नमस्येऽहं पितॄन्वैश्यैरर्च्यन्ते भुवि ये सदा ॥<br>
स्वकर्माभिरतैर्नित्यं पुष्पधूपान्नवारिभिः ॥ 89.22 ॥<br>
<br>
नमस्येऽहं पितॄश्राद्धे शूद्रैरपि च भक्तितः ॥<br>
सन्तर्प्यते जगत्कृत्स्नं नाम्ना ख्याताः सुकालिनः ॥ 89.23 ॥<br>
<br>
नमस्येऽहं पितॄश्राद्धे पाताले ये महासुरैः ॥<br>
सन्तर्प्यन्ते सुधाहारास्त्यक्तदम्भमदैः सदा ॥ 89.24 ॥<br>
<br>
नमस्येऽहं पितॄश्राद्धैरर्च्यन्ते ये रसातले ॥<br>
भोगैरशेषैर्विधिवन्नागैः कामानभीप्सुभिः ॥ 89.25 ॥<br>
<br>
नमस्येऽहं पितॄश्राद्धैः सर्पैः सन्तर्पितान्सदा ॥<br>
तत्रैव विधिवन्मन्त्रभोगसम्पत्समन्वितैः ॥ 89.26 ॥<br>
<br>
पितॄन्नमस्ये निवसन्ति साक्षाद्ये देवलोकेऽथ महीतले वा ॥<br>
तथान्तरिक्षे च सुरारिपूज्यास्ते वै प्रतीच्छन्तु मयोपनीतम् ॥ 89.27 ॥<br>
<br>
पितॄन्नमस्ये परमार्थभूता ये वै विमाने निवसन्त्यमूर्त्ताः ॥<br>
यजन्ति यानस्तमलैर्मनोभिर्योगीश्वराः क्लेशविमुक्तिहेतून् ॥ 89.28 ॥<br>
<br>
पितॄन्नमस्ये दिवि ये च मूर्त्ताः स्वधाभुजः काम्यफलाभिसन्धौ ॥<br>
प्रदानशक्ताः सकलेप्सितानां विमुक्तिदा येऽनभिसंहितेषु ॥ 89.29 ॥<br>
<br>
तृप्यन्तु तेऽस्मिन्पितरः समस्ता इच्छावतां ये प्रदिशन्ति कामान् ॥<br>
सुरत्वमिन्द्रत्वमितोऽधिकं वा गजाश्वरत्नानि महागृहाणि ॥ 89.30 ॥<br>
<br>
सोमस्य ये रश्मिषु येऽर्कबिम्बे शुक्ले विमाने च सदा वसन्ति ॥<br>
तृप्यन्तु तेऽस्मिन्पितरोऽन्नतोयैर्गन्धादिना पुष्टिमितो व्रजन्तु ॥ 89.31 ॥<br>
<br>
येषां हुतेऽग्नौ हविषा च तृप्तिर्ये भुञ्जते विप्रशरीरसंस्थाः ॥<br>
ये पिण्डदानेन मुदं प्रयान्ति तृप्यन्तु तेऽस्मिन्पितरोऽन्नतोयैः ॥ 89.32 ॥<br>
<br>
ये खड्गमांसेन सुरैरभीष्टैः कृष्णैस्तिलैर्दिव्य मनोहरैश्च ॥<br>
कालेन शाकेन महर्षिवर्य्यैः संप्रीणितास्ते मुदमत्र यान्तु ॥ 89.33 ॥<br>
<br>
कव्यान्यशेषाणि च यान्यभीष्टान्यतीव तेषां मम पूजितानाम् ॥<br>
तेषाञ्च सान्निध्यमिहास्तु पुष्पगन्धाम्बुभोज्येषु मया कृतेषु ॥ 89.34 ॥<br>
<br>
दिने दिने ये प्रतिगृह्णतेऽर्चां मासान्तपूज्या भुवि येऽष्टकासु ॥<br>
ये वत्सरान्तेऽभ्युदये च पूज्याः प्रयान्तु ते मे पितरोऽत्र तुष्टिम् ॥ 89.35 ॥<br>
<br>
पूज्या द्विजानां कुमुदेन्दुभासो ये क्षत्त्रियाणां ज्वलनार्कवर्णाः ॥<br>
तथा विशां ये कनकावदाता नीलीप्रभाः शूद्रजनस्य ये च ॥ 89.36 ॥<br>
<br>
तेऽस्मिन्समस्ता मम पुष्पगन्धधूपाम्बुभोज्यादिनिवेदनेन ॥<br>
तथाग्निहोमेन च यान्ति तृप्तिं सदा पितृभ्यः प्रणतोऽस्मि तेभ्यः ॥ 89.37 ॥<br>
<br>
ये देवपूर्वाण्यभितृप्तिहेतोर श्रन्ति कव्यानि शुभाहृतानि ॥<br>
तृप्ताश्च ये भूतिसृजो भवन्ति तृप्यन्तु तेऽस्मिन्प्रणतोऽस्मि तेभ्यः ॥ 89.38 ॥<br>
<br>
रक्षांसि भूतान्यसुरांस्तथोग्रात्रिर्णाशयन्तु त्वशिवं प्रजानाम् ॥<br>
आद्याः सुराणाममरेशपूज्यास्तृप्यन्तु तेऽस्मिन्प्रणतोऽस्मितेभ्यः ॥ 89.39 ॥<br>
<br>
अग्निष्वात्ता बर्हिषद आज्यपाः सोमपास्तथा ॥<br>
व्रजन्तु तृप्तिं श्राद्धेऽस्मिन्पितरस्तर्पिता मया ॥ 89.40 ॥<br>
<br>
अग्निष्वात्ताः पितृगणाः प्राचीं रक्षन्तु मे दिशम् ॥<br>
तथा बर्हिषदः पान्तु याम्यां मे पितरः सदा ॥<br>
प्रतीचीमाज्यपास्तद्वदुदीचीमपि सोमपाः ॥ 89.41 ॥<br>
<br>
रक्षोभूतपिशाचेभ्यस्तथैवासुरदोषतः ॥<br>
सर्वतः पितरो रक्षां कुर्वन्तु मम नित्यशः ॥ 89.42 ॥<br>
<br>
विश्वो विश्वभुगाराध्यो धर्मो धन्यः शुभाननः ॥<br>
भूतिदो भूतिकृद् भूतिः पितॄणां ये गणा नव ॥ 89.43 ॥<br>
<br>
कल्याणः कल्यदः कर्त्ता कल्यः कल्यतराश्रयः ॥<br>
कल्यताहेतुरन्घः षडिमे ते गणाः स्मृताः ॥ 89.44 ॥<br>
<br>
वरो वरेण्यो वरदस्तुष्टिदः पुष्टिदस्तथा ॥<br>
विश्वपाता तथा धाता सप्तैते च गणाः स्मृताः ॥ 89.45 ॥<br>
<br>
महान्महात्मा महितो महिमावान्महाबलः ॥<br>
गणाः पञ्च तथैवैते पितॄणां पापनाशनाः ॥ 89.46 ॥<br>
<br>
सुखदो धनदश्चान्यो धर्मदोऽन्यश्च भूतिदः ॥<br>
पितॄणां कथ्यते चैव तथा गणचतुष्टयम् ॥ 89.47 ॥<br>
<br>
एकत्रिंशत्पितृगणा यैर्व्याप्तमखिलं जगत् ॥<br>
त एवात्र पितृगणास्तुष्यन्तु च मदाहितात् ॥ 89.48 ॥<br>
<br>
&nbsp;&nbsp;&nbsp;&nbsp;॥मार्कण्डेय उवाच ॥<br>
एवं तु स्तुवतस्तस्य तेजसोराशिरुच्छ्रितः ॥<br>
प्रादुर्बभूव सहसा गगनव्याप्तिकारकः ॥ 89.49 ॥<br>
<br>
तदॄष्ट्वा सुमहत्तेजः समाच्छाद्य स्थितं जगत् ॥<br>
जानुभ्यामवनीं गत्वा रुचिः स्तोत्रमिदंजगौ ॥ 89.50 ॥<br>
<br>
रुचिरुवाच ॥<br>
अर्चितानाममूर्त्तानां पितॄणां दीप्ततेजसाम् ॥<br>
नमस्यामि सदा तेषां ध्यानिनां दिव्यचक्षुषाम् ॥ 89.51 ॥<br>
<br>
इन्द्रादीनां च नेतारो दक्षमारीचयोस्तथा ॥<br>
सप्तर्षोणां तथान्येषां तान्नमस्यामि कामदान् ॥ 89.52 ॥<br>
<br>
मन्वादीनां च नेतारः सूर्य्याचन्द्रमसोस्तथा ॥<br>
तान्नमस्याम्यहं सर्वान्पितॄनप्युदधावपि ॥ 89.53 ॥<br>
<br>
नक्षत्राणां ग्रहाणां च वाय्वग्न्योर्नभसस्तथा ॥<br>
द्यावापृथिव्योश्च तथा नमस्यामि कृताञ्जलिः ॥ 89.54 ॥<br>
<br>
प्रजापतेः कश्यपाय सोमाय वरुणाय च ॥<br>
योगेश्वरेभ्यश्च सदा नमस्यामि कृताञ्जलिः ॥ 89.55 ॥<br>
<br>
नमो गणेभ्यः सप्तभ्यस्तथा लोकेषु सप्तसु ॥<br>
स्वायम्भुवे नमस्यामि ब्रह्मणे योगचक्षुषे ॥ 89.56 ॥<br>
<br>
सोमाधारान्पितृगणान्योगमूर्त्तिधरांस्तथा ॥<br>
नमस्यामि तथा सोमं पितरं जगतामहम् ॥ 89.57 ॥<br>
<br>
अग्निरूपांस्तथैवान्यान्नमस्यामि पितॄनहम् ॥<br>
अग्निसोममयं विश्वं यत एतदशेषतः ॥ 89.58 ॥<br>
<br>
ये च तेजसि ये चैते सोमसूर्य्याग्निमूर्त्तयः ॥<br>
जगत्स्वरूपिणश्चैव तथा ब्रह्मस्वरूपिणः ॥ 89.59 ॥<br>
<br>
तेभ्योऽखिलेभ्यो योगिभ्यः पितृभ्यो यतमानसः ॥<br>
नमोनमो नमस्तेऽस्तु प्रसीदन्तु स्वधाभुजः ॥ 89.60 ॥<br>
<br>
&nbsp;&nbsp;&nbsp;&nbsp;&nbsp;&nbsp;&nbsp;॥मार्कण्डेय उवाच ॥<br>
एवं स्तुतास्ततस्तेन तेजसो मुनिसत्तमाः ॥<br>
निश्चक्रमुस्ते पितरो भासयन्तो दिशोदश ॥ 89.61 ॥<br>
<br>
निवेदनञ्च यत्तेन पुष्पगन्धानुलेपनम् ॥<br>
तद्भूषितानथ स तान्ददृशे पुरतः स्थितान् ॥ 89.62 ॥<br>
<br>
प्रणिपत्य रुचिर्भक्त्या पुनरेव कृताञ्जलिः ॥<br>
नमस्तुभ्यं नमस्तुभ्यमित्याह पृथगादृतः ॥ 89.63 ॥<br>
<br>
ततः प्रसन्नाः पितरस्तमूचुर्मुनिसत्तमम् ॥<br>
वरं वृणीष्वेति स तानुवाचानतकन्धरः ॥ 89.64 ॥<br>
<br>
रुचिरुवाच ॥<br>
प्रजानां सर्गकर्त्तृत्वमादिष्टं ब्रह्मणा मम ॥<br>
सोऽहं पत्नीमभीप्सामि धन्यां दिव्यां प्रजावतीम् ॥ 89.65 ॥<br>
<br>
पितर ऊचुः ॥<br>
अत्रैव सद्यः पत्नी ते भवत्वतिमनोरमा ॥<br>
तस्याञ्च पुत्रो भविता भवतो मुनिसत्तम&nbsp;! ॥ 89.66 ॥<br>
<br>
मन्वन्तराधिपो धीमांस्त्वन्नाम्नैवोपलक्षितः ॥<br>
रुचे&nbsp;! रौच्य इति ख्यातिं प्रयास्यति जगत्त्रये ॥ 89.67 ॥<br>
<br>
तस्यापि बहवः पुत्रा महाबलपराक्रमाः ॥<br>
भविष्यन्ति महात्मानः पृथिवीपरिपालकाः ॥ 89.68 ॥<br>
<br>
त्वं च प्रजापतिर्भूत्वा प्रजाः सृष्ट्वा चतुर्विधाः ॥<br>
क्षीणाधिकारो धर्मज्ञस्ततः सिद्धिमवाप्स्यसि ॥ 89.69 ॥<br>
<br>
स्तोत्रेणानेन च नरो योऽस्मांस्तोष्यति भक्तितः ॥<br>
तस्य तुष्टा वयं भोगानात्मजं ध्यानमुत्तमम् ॥ 89.70 ॥<br>
<br>
आयुरारोग्यमर्थं च पुत्रपौत्रादिकं तथा ॥<br>
वांछद्भिः सततं स्तव्याः स्तोत्रेणानेन वै यतः ॥ 89.71 ॥<br>
<br>
श्राद्धेषु य इमं भक्त्या त्वस्मत्प्रीतिकरं स्तवम् ॥<br>
पठिष्यति द्विजाग्रयाणां भुंजतां पुरतः स्थितः ॥ 89.72 ॥<br>
<br>
स्तोत्रश्रवणसंप्रीत्या सन्निधाने परे कृते ॥<br>
अस्माभिरक्षयं श्राद्धं तद्भविष्यत्यसंशयम् ॥ 89.73 ॥<br>
<br>
यद्यप्यश्रोत्रियं श्राद्धं यद्यप्युपहतं भवेत् ॥<br>
अन्यायोपात्तवित्तेन यदि वा कृतमन्यथा ॥ 89.74 ॥<br>
<br>
अश्राद्धार्हैरुपतैरुपहारैस्तथा कृतैः ॥<br>
अकालेऽप्यथ वा देशे विधिहीनमथापि वा ॥ 89.75 ॥<br>
<br>
अश्रद्धया वा पुरुषैर्दम्भमाश्रित्य यत्कृतम् ॥<br>
अस्माकं तृप्तये श्राद्धन्तथाप्येतदुदीरणात् ॥ 89.76 ॥<br>
<br>
यत्रैतत्पठ्यते श्राद्धे स्तोत्रमस्तत्सुखावहम् ॥<br>
अस्माकं जायते तृप्तिस्तत्र द्वादशावर्षिकी ॥ 89.77 ॥<br>
<br>
हेमन्ते द्वादशाब्दानि तृप्तिमेतत्प्रयच्छति ॥<br>
शिशिरे द्विगुणाब्दानि तृप्तिं स्तोत्रमिदं शुभम् ॥ 89.78 ॥<br>
<br>
वसन्ते षोडश समास्तृप्तये श्राद्धकर्मणि ॥<br>
ग्रीष्मे च षोडशैवैतत्पठितं तृप्तिकारकम् ॥ 89.79 ॥<br>
<br>
विकलेऽपि कृते श्राद्धे स्तोत्रेणानेन साधिते ॥<br>
वर्षासु तृप्तिरस्माकमक्षय्या जायते रुचे ॥ 89.80 ॥<br>
<br>
शरत्कालेऽपि पठितं श्राद्धकाले प्रयच्छति ॥<br>
अस्माकमेतत्पुरुषैस्तृप्तिं पंचदशाब्दिकीम् ॥ 89.81 ॥<br>
<br>
यस्मिन् गेहे च लिखितमेतत्तिष्ठति नित्यदा ॥<br>
सन्निधानं कृते श्राद्धे तत्रास्माकं भविष्यति ॥ 89.82 ॥<br>
<br>
तस्मादेतत्त्वया श्राद्धे विप्राणां भुञ्जतां पुरः ॥<br>
श्रावणीयं महाभाग अस्माकं पुष्टिकारकम् ॥ 89.83 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे रुचिकृतपितृस्तोत्रं नामैकोननवतितमोऽध्यायः ॥ 89 ॥<br>
<br>
</span>
