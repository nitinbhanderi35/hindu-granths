&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥ब्रह्मोवाच ॥<br>
स्नात्वा प्रेतशिलादौ तु वरुणास्थामृतेन च ॥<br>
पिण्डं दद्यादिमैर्मन्त्रैरावाह्य च पितॄन्परान् ॥ 85.1 ॥<br>
<br>
अस्मत्कुले मृता ये च गतिर्येषां न विद्यते ॥<br>
आवाहयिष्येतान्सर्वान् दर्भपृष्ठे तिलोदकैः ॥ 85.2 ॥<br>
<br>
पितृवंशे मृता ये च मातृवंशे च ये मृताः ॥<br>
तेषामुद्धरणार्थाये इमं पिण्डं ददाम्यहम् ॥ 85.3 ॥<br>
<br>
मातामहकुले ये च गतिर्येषां न विद्यते ॥<br>
तेषामुद्धरणार्थाय इमं पिण्डं ददाम्यहम् ॥ 85.4 ॥<br>
<br>
अजातदन्ता ये केचिद्ये च गर्भे प्रपीडिताः ॥<br>
तेषामुद्धरणार्थाय इम पिण्डं ददाम्यहम् ॥ 85.5 ॥<br>
<br>
बन्धुवर्गाश्च ये केचिन्नामगोत्रविवर्जिताः ॥<br>
स्वगोत्रे परगोत्रे वा गतिर्येषां न विद्यते ॥<br>
तेषामुद्धरणार्थाय इम पिण्डं ददाम्यहम् ॥ 85.6 ॥<br>
<br>
उद्बन्धनमृता ये च विषशस्रहताश्च ये ॥<br>
आत्मोपघातिनो ये च तेभ्यः पिण्डं ददाम्यहम् ॥ 85.7 ॥<br>
<br>
अग्निदाहे मृता ये च सिंहव्याघ्रहताश्चये ॥<br>
दंष्ट्रिभिः श्रृङ्गिभिर्वापि तेषां पिण्डं ददाम्यहम् ॥ 85.8 ॥<br>
<br>
अग्निदग्धाश्च ये केचिन्नाग्निदग्धास्तथापरे ॥<br>
विद्युच्चौरहता ये च तेभ्यः पिण्डं ददाम्यहम् ॥ 85.9 ॥<br>
<br>
रौरवे चान्धतामिस्त्रे कालसूत्रे च ये गताः ॥<br>
तेषामुद्धरणार्थाय इमं पिण्डं ददाम्यहम् ॥ 85.10 ॥<br>
<br>
असिपत्रवने घोरे कुम्भीपाके च ये गताः ॥<br>
तेषामुद्धरणार्थाय इमं पिण्डं ददाम्यहम् ॥ 85.11 ॥<br>
<br>
अन्येषां यातना स्थानां प्रेतलोकनिवासिनाम् ॥<br>
तेषामुद्धरणार्थाय इमं पिण्डं ददाम्यहम् ॥ 85.12 ॥<br>
<br>
पुशुयोनिं गता ये च पक्षिकीटसरीसृपाः ॥<br>
अथवा वृक्षयोनि स्थास्तेभ्यः पिण्डं ददाम्यहम् ॥ 85.13 ॥<br>
<br>
असंख्ययातनासंस्था ये नीता यमशासनैः ॥<br>
तेषामुद्धरणार्थाय इमं पिंडं ददाम्यहम् ॥ 85.14 ॥<br>
<br>
जात्यन्तरसहस्त्रेषु भ्रमन्ति स्वेन कर्मणा ॥<br>
मानुष्यं दुर्लभं येषां तेभ्यः पिण्डं ददाम्यहम् ॥ 85.15 ॥<br>
<br>
ये बान्धवाऽबान्धवा वा येऽन्यजन्मनि बान्धवाः ॥<br>
ते सर्वेतृप्तिमायान्तु पिण्डदानेन सर्वदा ॥ 85.16 ॥<br>
<br>
ये केचित्प्रेतरूपेण वर्त्तन्ते पितरो मम ॥<br>
ते सर्वे तृप्तिमायान्तु पिण्डदानेन सर्वदा ॥ 85.17 ॥<br>
<br>
ये मे पितृकुले जाताः कुले मातुस्तथैव च ॥<br>
गुरुश्वशुरबन्धूनां ये चान्ये बान्धवा मृताः ॥ 85.18 ॥<br>
<br>
ये मे कुले लुप्तपिण्डाः पुत्त्रदारविवर्जिताः ॥<br>
क्रियालो पहता ये च जात्यन्धाः पङ्गवस्तथा ॥ 85.19 ॥<br>
<br>
विरूपा आमगर्भाश्च ज्ञाताज्ञाताः कुले मम ॥<br>
तेषां पिण्डं मया दत्तमक्षय्यमुपतिष्ठताम् ॥ 85.20 ॥<br>
<br>
साक्षिणः सन्तु मे देवा ब्रह्मेशानादयस्तथा ॥<br>
मया गयां समासाद्य पितॄणां निष्कृतिः कृता ॥ 85.21 ॥<br>
<br>
आगतोऽहं गयां देव&nbsp;! पितृकार्य्ये गदाधर ॥<br>
तन्मे साक्षी भवत्वद्य अनृणोऽहमृणत्रयात् ॥ 85.22 ॥<br>
<br>
महानदी ब्रह्मसरोऽक्षयो वटः प्रभासमुद्यन्तमहो&nbsp;? गयाशिरः ॥<br>
सरस्वतीधर्मकधेनुपृष्ठा एते कुरुक्षेत्रगता गयायाम् ॥ 85.23 ॥<br>
<br>
इति श्रीगारुडे महापुराणे पुर्वखण्डे प्रथमांशाख्ये आचारकाण्डे गयामाहात्म्यं नाम पञ्चाशीतितमोऽध्यायः ॥ 85 ॥<br>
<br>
