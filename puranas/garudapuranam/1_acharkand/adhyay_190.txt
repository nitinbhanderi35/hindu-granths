श्रीगरुडमहापुराणम् १९०<br>
हरिरुवाच  ।<br>
अपराजिताया मूलञ्च गोमूत्रेण समन्वितम्  ।<br>
पीतञ्चाशु हरत्येव गण्डमालां न संशयः  ॥ १,१९०.१ ॥<br><br>
अथेन्द्रवारुणीमूलं विधिना पीतमीश्वर  ।<br>
जिङ्गिण्यैरण्डकं रुद्र शूकशिम्ब्या समन्वितम्  ।<br>
शीतोदकञ्च तत्र्यस्तं बाहुग्रीवाव्यथां हरेत् ॥ १,१९०.२ ॥<br><br>
माहिषं नवनीतञ्च अश्वगन्धा च पिप्पली  ।<br>
वचा कुष्ठद्वयं लेपो लिङ्गस्रोतस्तनार्तिहृत् ॥ १,१९०.३ ॥<br><br>
कुष्ठनागबलाचूर्णं नवनीतसमन्वितम्  ।<br>
तल्लेपो युवतीनाञ्च कुर्याद्वृत्तोजकौ शुभौ  ॥ १,१९०.४ ॥<br><br>
इन्द्रवारुणिकामूलं यस्य नाम्ना सुदूरतः  ।<br>
निः क्षिप्यते समुत्पाट्य तस्य प्लीहा विनश्यति  ॥ १,१९०.५ ॥<br><br>
पुनर्नवायाः शुक्लाया मूलं तण्डुलवारिणा  ।<br>
पीतं विद्रधिनुत्स्याच्च नात्र कार्या विचारणा  ॥ १,१९०.६ ॥<br><br>
कदलीदलक्षारन्तु पानीयेन प्रसाधितम्  ।<br>
तस्यादनाद्विनश्यन्ति उदरव्याधयोऽखिलाः  ॥ १,१९०.७ ॥<br><br>
कदल्या मूलमादाय गुडाज्येन समन्वितम्  ।<br>
अग्निना साधितं जग्धमुदरस्थक्रिमीन्हरेत् ॥ १,१९०.८ ॥<br><br>
नित्यं निम्बदलानाञ्च चूर्णमामलकस्य च  ।<br>
प्रत्यूषे भक्षयेच्चैव तस्य कुष्ठं विनश्यति  ॥ १,१९०.९ ॥<br><br>
हरीतकीविडङ्गञ्च हरिद्रा सितसर्षपाः  ।<br>
सोमराजस्य मूलानि करञ्जस्य च रौन्धवम्  ।<br>
गोमूत्रपिष्टान्येतानि कुष्ठरोगहराणि वै  ॥ १,१९०.१० ॥<br><br>
एकश्च त्रिफलाभागस्तथा भागद्वयं शिवा  ।<br>
सोमराजस्य बीजानां जग्धं पथ्येन दद्रुनुत् ॥ १,१९०.११ ॥<br><br>
अम्लतक्रं सगोमूत्रं क्वथितं लवणान्वितम्  ।<br>
कांस्यघृष्टं खरं लेपात्कुष्ठदद्रुविनाशनम्  ॥ १,१९०.१२ ॥<br><br>
हरिद्रा हरितालश्च दूर्वागोमूत्रसैन्धवम्  ।<br>
अयं लेपो हन्ति दद्रुं पामानं च गरं तथा  ॥ १,१९०.१३ ॥<br><br>
सोम राजस्य बीजानि नवनीतयुतानि च  ।<br>
मधुनास्वादितानि स्युः शुक्लकुष्ठहराणि वै  ।<br>
तक्रान्नपानतो रुद्र नात्र कार्या विचारणा  ॥ १,१९०.१४ ॥<br><br>
श्वेतापरा जितामूलं वर्तितं चास्य वारिणा  ।<br>
तल्लेपो रुद्र मासेन शुक्लकुष्ठविनाशनः  ॥ १,१९०.१५ ॥<br><br>
माहिषं नवनीतञ्च सिन्दूरं समरीचकम्  ।<br>
पामा विलेपनान्नश्येद्दुर्नामा वृषभध्वज  ॥ १,१९०.१६ ॥<br><br>
विशुष्कगाम्भारीमूलं पक्वं क्षीरेण संयुतम्  ।<br>
भक्षितं शुक्लपित्तस्य विनाशकरमीश्वर  ॥ १,१९०.१७ ॥<br><br>
मूलकस्य तु बीजानि ह्यपा मार्गरसेन वै  ।<br>
पिष्टानि तेन लेपेन सिध्मकं रुद्र नश्यति  ॥ १,१९०.१८ ॥<br><br>
कदलीक्षारसंयुक्तहरिद्रा सिध्मकापहा  ।<br>
रम्भापामार्गयोः क्षार एरण्डेन विमिश्रितः  ।<br>
तदभ्यङ्गान्महादेव&nbsp;! सद्यः सिध्म विनश्यति  ॥ १,१९०.१९ ॥<br><br>
कूष्माण्डनालक्षारश्च सगोमूत्रश्च तत्त्वतः  ।<br>
जलपिष्टा हरिद्रा च सिद्धा मन्दानलेनहि  ॥ १,१९०.२० ॥<br><br>
माहिषेण पुरीषेण वेष्टिता वृषभध्वज  ।<br>
अस्या उद्वर्तनं कुर्यादङ्गसौष्ठवमीश्वर  ॥ १,१९०.२१ ॥<br><br>
तिलसर्षपसंयुक्तं हरिद्राद्वयकुष्ठकम्  ।<br>
तेनोद्वर्तितदेहः स्याद्दुर्गन्धः सुरभिः पुमान्  ॥ १,१९०.२२ ॥<br><br>
मनोहरश्चानुदिनं दूर्वाणां काकजङ्घाया  ।<br>
अर्जुनस्य तु पुष्पाणि जम्बूपत्रयुतानि च  ।<br>
सलोध्राणि च तल्लेपो देहदुर्गन्धतां हरेत् ॥ १,१९०.२३ ॥<br><br>
युक्तं लोध्रभवैर्नोरैश्चूर्णन्तु कनकस्य च  ।<br>
तेनोद्वर्तितदेहस्य न स्याद्ग्रीष्मप्रबाधिका  ॥ १,१९०.२४ ॥<br><br>
दुग्धेनोषसि सेकश्च घर्मदोषश्च नश्यति  ।<br>
काकजङ्घोद्वर्तनन्तु ह्यङ्गरागकरं भवेत् ॥ १,१९०.२५ ॥<br><br>
मधुयष्टी शर्करा च वासकस्य रसो मधु  ।<br>
एतत्पीतं रक्तपित्तकामलापाण्डुरोगनुत् ॥ १,१९०.२६ ॥<br><br>
रक्तपित्तं हरेत्पीतो वासकस्य रसो मधु  ।<br>
प्रातः काले तोयपानात्पीनसं दारुणं हरेत् ॥ १,१९०.२७ ॥<br><br>
बिभीतकस्य वै चूर्णं पिप्पल्याः सैन्धवस्य च  ।<br>
पीतं सकाञ्जिकं हन्ति स्वरभेदं महेश्वर  ॥ १,१९०.२८ ॥<br><br>
चूर्णमामलकं सेव्यं पीतं गव्यपयोऽन्वितम्  ।<br>
मनः शिला बलामूलं कोलपण च गुग्गुलुः  ॥ १,१९०.२९ ॥<br><br>
जातिपत्रं कोलपत्रं तथा चैव मनः शिला  ।<br>
एभिश्चैव कृता वर्तिर्बदर्यग्नौ महेश्वर  ।<br>
धूमपानं कासहरं नात्र कार्या विचारणा  ॥ १,१९०.३० ॥<br><br>
त्रिफलापिप्पलीचूर्णं भक्षितं मधुनायुतम्  ।<br>
भोजनादौ हि समधु पिपासाज्व(त्व)रितं हरेत् ॥ १,१९०.३१ ॥<br><br>
बिल्वमूलञ्च समधुगुडूचीक्वथितं जलम्  ।<br>
पीतं हरेच्च त्रिवधं छर्दिं नैवात्रसंशयः  ।<br>
पीता दूर्वा छर्दिनुत्स्यात्पिष्टातण्डुलवारिणा  ॥ १,१९०.३२ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे नवत्यधिकशततमोऽध्यायः
