<b>॥सूत उवाच ॥</b><br>
गरुडोक्तं कश्यपाय वक्ष्ये मृत्युञ्जयार्चनम् ॥<br>
उद्धारपूर्वकं पुण्यं सर्वदेवमयं मतम् ॥ 18.1 ॥<br>
<br>
ओङ्कारं पूर्वमुद्धृत्य जु(हु)ङ्काँरं तदनन्तरम् ॥<br>
सविसर्गं तृतीयं स्यान्मृत्युदारिद्र्यमर्दनम् ॥ 18.2 ॥<br>
<br>
ईशविष्णवर्कदेव्यादिकवचं सर्वसाधकम् ॥<br>
अमृतेशं महामन्त्रंत्र्यक्षरं पूजनं समम् ॥<br>
जपनान्मृत्युहीनाः स्युः सर्वपापविवर्जिताः ॥ 18.3 ॥<br>
<br>
शतजप्याद्वेदफलं यज्ञतीर्थफलं लभेत् ॥<br>
अष्टोत्तरशताज्जाप्यात्रिसन्ध्यं मृत्यु शत्रुजित ॥ 18.4 ॥<br>
<br>
ध्यायेच्च सितपद्मस्थं वरदं चाभयं करे ॥<br>
द्वाभ्यां चामृतकुम्भं तु चिन्तयेदमृतेश्वरम् ॥ 18.5 ॥<br>
<br>
तस्यैवांगगतां देवीममृतामृतभाषिणी(विनि) म् ॥ <br>
कलशं दक्षिणे हस्ते वामहस्ते सरोरुहम् ॥ 18.6 ॥<br>
<br>
जपेदष्टसहस्त्रं वै त्रिसन्ध्यं मासमेकतः ॥<br>
जरामृत्युमहाव्याधिशत्रुच्छिवशान्तिदम् ॥ 18.7 ॥<br>
<br>
आह्वानं स्थापनं रोधं सन्निधानं निवेशनम् ॥<br>
पाद्यमा चमनं स्नानमर्घ्यं स्त्रगनुलेपनम् ॥ 18.8 ॥<br>
<br>
दीपांबरं भूषणं च नैवद्यं पानवीजनम् ॥<br>
मात्रामुद्राजपध्यानं दक्षिणा चाहुतिः स्तुतिः ॥ 18.9 ॥<br>
<br>
वाद्यं गतिं च नृत्यं च न्यासयोगं प्रदक्षिणम् ॥<br>
प्रणतिर्मन्त्रशय्या च वन्दनं च विसर्जनम् ॥ 18.10 ॥<br>
<br>
षडंगादिप्रकारेण पूजनं तु क्रमोदितम् ॥<br>
परमेशमुखोद्रीतं यो जानाति स पूजकः ॥ 18.11 ॥<br>
<br>
अर्घ्यपात्रार्चनं चादौवस्त्रेणैव तु ताडनम् ॥<br>
शोधनं कवचेनैव अमृतीकरणं ततः ॥ 18.12 ॥<br>
<br>
पूजा चाधारशक्त्यादेः प्राणायामं तथासने ॥<br>
पीठशुद्धिं ततः कुर्य्याच्छोषणाद्यैस्ततः स्मरेत् ॥ 18.13 ॥<br>
<br>
आत्मानं देवरूपं च करांगन्यासकं चरेत् ॥<br>
आत्मानं पूजयेत्पश्चाज्यो तीरूपं हृदब्जतः ॥ 18.14 ॥<br>
<br>
मूर्त्तौ वा स्थण्डिले वापि क्षिपेत्पुष्पं तु भास्वरम् ॥<br>
आह्वानद्वारपूजार्थं पूजा चाधारशक्तितः ॥ 18.15 ॥<br>
<br>
सान्निध्यकरणं देवे परिवारस्य पूजनम् ॥<br>
अंगषट्कस्य पूजा वै कर्त्तव्या च विपश्चितैः ॥ 18.16 ॥<br>
<br>
धर्मादयश्च शक्राद्याः सायुधाः परिवारकाः ॥<br>
युगवेदमुहूर्त्ताश्च पूजेयं भुक्तिमुक्तिकृत् ॥ 18.17 ॥<br>
<br>
मातृकाश्च गणांश्चादौ नन्दिगङ्गे च पूजयेत् ॥<br>
महाकालं च यमनां देहल्यां पूजयेत्पुरा ॥ 18.18 ॥<br>
<br>
ॐ अमृतेश्वर ॐ भैरवाय नमः ॥<br>
एवं ॐ जुं हंसः सूर्य्याय नमः ॥ 18.19 ॥<br>
<br>
एवं शिवाय कृष्णाय ब्रह्मणे च गणाय च ॥<br>
चण्डिकायै सरस्वत्यै महालक्ष्मादि पूजयेत् ॥ 18.20 ॥<br>
<br>
॥इति श्रीगारुडे महापुराणे पूर्वखंडे प्रथमांशाव्ये आचारकाण्डेऽमृतेशमृत्युञ्जयपूजनं नामाष्टादशोऽध्यायः ॥ 18 ॥
