श्रीगरुडमहापुराणम् २०८<br>
सूत उवाच  ।<br>
आर्यालक्ष्म त्वष्ट गणाः सदा जो विषमे न हि  ।<br>
षष्ठे जो न्लौ वापि भवेत्पदं षष्ठे द्वितीयलात् ॥ १,२०८.१ ॥<br><br>
आदितः सप्तमे ह्रस्वा द्वितीयार्धे शरे ततः  ।<br>
त्रिगणाङ्घ्रिश्च पथ्या स्याद्विपुला वह्निलङ्घनात् ॥ १,२०८.२ ॥<br><br>
ग्मध्ये द्वितुर्यौ जौ चपला मुखपूर्वादिचापला  ।<br>
द्वितीयार्धे सजघना आर्याजातेश्च लक्षणम्  ॥ १,२०८.३ ॥<br><br>
आर्या प्रथमार्धलक्ष्म गीतिः स्याच्चेद्दलद्वये  ।<br>
उपगीतिर्द्वितीयार्धादुद्गीतिर्व्यत्ययाद्भवेत् ॥ १,२०८.४ ॥<br><br>
आर्यागीतिश्चान्तगुरुर्गोतिजातेश्च लक्षणम्  ।<br>
षट्कला विषमे चेत्स्युः समेऽष्टौ न निरन्तराः  ।<br>
समा पराश्रिता न स्याद्वैतालीये रलौ गुरुः  ॥ १,२०८.५ ॥<br><br>
अन्तेर्यौ पूर्ववदिदमौपच्छन्दसिकं मतम्  ॥ १,२०८.६ ॥<br><br>
भाद्गौ स्यादापातलिका ज्ञेयाथो दक्षिणान्तिका  ।<br>
पराश्रितो द्वितीयो लः पादेषु निखिलेष्वपि  ॥ १,२०८.७ ॥<br><br>
उदीच्यवृत्तिरसमे प्राच्यवृत्तिस्तु युग्मके  ।<br>
सपञ्चमश्चतुर्थांशे युगपत्तौ प्रवृत्तकम्  ॥ १,२०८.८ ॥<br><br>
उदीच्याद्यङ्घ्रिसंयोगाद्युग्मपादैकपादिका  ।<br>
चारुहासिन्ययुग्माङ्घ्रौ वैतालीयस्य संग्रहः  ॥ १,२०८.९ ॥<br><br>
वक्त्रं नाद्यान्नसौ स्यातां चतुर्थाद्यगणो भवेत् ।<br>
पथ्यावक्त्रं जेन समे विपरीतादिरन्यथा  ॥ १,२०८.१० ॥<br><br>
उसमे नश्च चपला विपुला लघुसप्तमा  ।<br>
निखिले वा सैतवस्य म्रौ न्तौ चाब्धेस्तत्पूर्वकौ  ॥ १,२०८.११ ॥<br><br>
षोडशलोऽचलधृतिर्मात्रासमकमुच्यते  ॥ १,२०८.१२ ॥<br><br>
नवमलस्तथा गोऽन्त्यः जो न्लौवाथाम्बुधेर्यथा  ।<br>
विश्लोकः स्यात्तच्चतुष्कद्विगुणाद्वानवासिका  ॥ १,२०८.१३ ॥<br><br>
बाणाष्टनवकेषु स्याल्लश्चित्रा षोडशात्मिका  ।<br>
सममात्रासमादिष्टं पदाकुलकमीरितम्  ॥ १,२०८.१४ ॥<br><br>
वृत्तमात्रा विना वर्णैर्ला वर्णा गुरुभिर्विना  ।<br>
गुरुवो लैर्दले नित्यं प्रमाणमिति निश्चितम्  ॥ १,२०८.१५ ॥<br><br>
अष्टाविंशातिला गन्ता प्रथमार्धे द्वितीयके  ।<br>
त्रिंशदस्यां शिखा गन्ता खञ्जातद्व्यत्ययाद्भवेत् ॥ १,२०८.१६ ॥<br><br>
षोडशानङ्गक्रीडा गा द्वात्रिंशच्चरमे च लाः  ।<br>
सप्तविंशातिला गन्ता दलयो रुचिरा द्वयोः  ॥ १,२०८.१७ ॥<br><br>
मात्रावृत्तानि चोक्तानि वर्णवृत्तानि वच्मि वै  ॥ १,२०८.१८ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे छन्दः शास्त्रे आर्यावृत्तादिछन्दोलक्षणनिरूपणं नामाष्टोत्तरद्विशततमोऽध्यायः
