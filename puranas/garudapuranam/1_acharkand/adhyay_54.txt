&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥ हरिरुवाच ॥<br>
अग्नीध्रश्चाग्निबाहुश्च वपुष्मान्ध्युतिमांस्तथा ॥<br>
मेधामेधातिथिर्भव्यः शबलः पुत्र एव च ॥ 54.1 ॥<br>
<br>
ज्योतिष्मान्दशमो जातः पुत्रा ह्येते प्रियव्रतात् ॥<br>
मेधाग्निबाहुपुत्रास्तु त्रयो योगपरायणाः ॥ 54.2 ॥<br>
<br>
जातिस्मरा महाभागा नैराज्याय मनो दधुः ॥<br>
विभज्य सप्त द्वीपानि सप्तानां प्रददौ नृपः ॥ 54.3 ॥<br>
<br>
योजनानां प्रमाणेन पञ्चाशत्कोटिराप्लुता ॥<br>
जलोपरि मही याता नौरिवास्ते सरिज्जले ॥ 54.4 ॥<br>
<br>
जम्बूप्लक्षाह्वयौ द्वीपौ शाल्मलश्चापरो हर ॥<br>
कुशः क्रौञ्चस्तथा शाकः पुष्करश्चैव सप्तमः ॥ 54.5 ॥<br>
<br>
एते द्वीपाः समुद्रैस्तु सप्त सप्तभिरावृताः ॥<br>
लवणेक्षुसुरासर्पिर्दाधिदुग्धजलैः समम् ॥ 54.6 ॥<br>
<br>
द्वीपात्तु द्विगुणो द्वीपः समुद्रश्च वृषध्वज ॥<br>
जम्बूद्वीपे स्थितो मेरुर्लक्षयोजनविस्तृतः ॥ 54.7 ॥<br>
<br>
चतुरशीतिसाहस्त्रैर्योजनैरस्य चोच्छ्रयः ॥<br>
प्रविष्टः षोडशाधस्ताद्द्वत्रिंशन्मूर्ध्नि विस्तृतः ॥ 54.8 ॥<br>
<br>
अधः षोडशसाहस्त्रः कर्णिकाकारसंस्थितः ॥<br>
हिमवान्हेमकूटश्च निषधश्चास्य दक्षिणे ॥ 54.9 ॥<br>
<br>
नीलः श्वेतश्च श्रृंगी च उत्तरे वर्षपर्वताः ॥<br>
प्लक्षादिषु नरा रुद्र ये वसन्ति सनातनाः ॥ 54.10 ॥<br>
<br>
शङ्कराथ न तेष्वस्ति युगावस्था कथञ्चन ॥<br>
जम्बूद्वीपेश्वरात्पुत्रा ह्यग्रीध्नादभवन्नव ॥ 54.11 ॥<br>
<br>
नाभिः किंपुरुषश्चैव हरिवर्षमिला वृतः ॥<br>
रम्यो हिरण्मयाख्यश्च कुरुर्भद्राश्व एव च ॥ 54.12 ॥<br>
<br>
केतुमालो नृपस्तेभ्यस्तत्संज्ञान् खण्डकान्ददौ ॥<br>
नाभेस्तु मेरुदेव्यां तु पुत्रोऽभूदृषभो हर ॥ 54.13 ॥<br>
<br>
तत्पुत्रो भरतो नाम शालग्रामे स्थितो व्रती ॥<br>
सुमतिर्भरतस्याभूत्तत्पुत्रस्तैजसोऽभवत् ॥ 54.14 ॥<br>
<br>
इन्द्रद्युम्नश्च तत्पुत्रः परमेष्ठी ततः स्मृतः ॥<br>
प्रतीहारश्चतत्पुत्रः प्रतिहर्त्ता तदात्मजः ॥ 54.15 ॥<br>
<br>
सुतस्तस्मादथै जातः प्रस्तारस्तत्सुतो विभुः ॥<br>
पृथुश्च तत्सुतो नक्तो नक्तस्यापि गयः स्मृतः ॥ 54.16 ॥<br>
<br>
नरो गयस्य तनयस्तत्पुत्रोभुद्विराडगतः ॥<br>
ततो धीमान्महातेजा भौवनस्तस्य चात्मजः ॥ 54.17 ॥<br>
<br>
त्वष्टा त्वष्टुश्च विरजा रजस्तस्याप्यभूत्सुतः ॥<br>
शतजिद्रजसस्तस्य विष्वग्ज्योतिः सुतः स्मृतः ॥ 54.18 ॥<br>
<br>
इति श्रागारुडे महापुराणे पूर्वखण्डे प्रथमांशाख्ये आचारकाण्डे भुवनकोशवर्णनोपयोगिप्रियव्रतवंशनिरूपणं नाम चतुः पञ्चाशत्तमोऽध्यायः ॥ 54 ॥
