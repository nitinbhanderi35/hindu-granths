श्रीगरुडमहापुराणम् १९९<br>
भैरव उवाच  ।<br>
अथ चूडामणिं वक्ष्ये शुभाशुभविशुद्धये  ।<br>
सूर्यं देवीं गणं सोम स्मृत्वा तु विलिखेन्नरः  ॥ १,१९९.१ ॥<br><br>
त्रिरेखा गोमूर्त्रिकाभा अथवा प्रश्रवाक्यतः  ।<br>
दिशस्थानप्रसूतो वा ध्वजादीन्गणयेत्क्रमात् ॥ १,१९९.२ ॥<br><br>
ध्वजो धूमोऽथ सिंहश्च श्वा वृषः खरदन्तिनौ  ।<br>
ध्वाङ्क्षश्च अष्टमो ज्ञेयो नाम मन्त्रैश्च तान्न्यसेत् ॥ १,१९९.३ ॥<br><br>
ध्वजस्थाने ध्वजं दृष्ट्वा राज्यचिन्ताधनादिकम्  ।<br>
ध्वजस्थाने स्थितो धूम्रो धातुचिन्ता च लाभकृत् ॥ १,१९९.४ ॥<br><br>
ध्वजस्थाने स्थिते सिंहे धनलाभादिकं भवेत् ।<br>
स्थिते शुनिध्वजस्थाने दासीचिन्तासुखादिकम्  ॥ १,१९९.५ ॥<br><br>
ध्वजस्थाने वृषं दृष्ट्वा स्थानचिन्ता च लाभकम्  ।<br>
ध्वजस्थाने खरं दृष्ट्वा दुः खक्लेशादिकं भवेत् ॥ १,१९९.६ ॥<br><br>
ध्वजस्थाने गजं दृष्ट्वा स्थानचिन्ताजयादिकम्  ।<br>
ध्वजस्थाने तथा ध्वाङ्क्षे क्लेशचिन्ता धनक्षयः  ॥ १,१९९.७ ॥<br><br>
धूम्रस्थाने ध्वजं दृष्ट्वा पूर्वं दुः खं ततो धनम्  ।<br>
धूम्रे धूम्रं तथा दृष्ट्वा कलिदुः खादिकं भवेत् ॥ १,१९९.८ ॥<br><br>
धूम्रस्थाने स्थिते सिंहे मनश्चिन्ताधनादिकम्  ।<br>
धूम्रस्थाने शुनि स्थिते जयलाभादिकं भवेत् ॥ १,१९९.९ ॥<br><br>
धूम्रस्थाने वृषं दृष्ट्वा नारीगोऽश्वधनादिकम्  ।<br>
धूम्रस्थाने खरं दृष्ट्वा व्याधिश्चापि धनक्षयः  ॥ १,१९९.१० ॥<br><br>
धूम्रस्थाने गजे दृष्टे राज्यलाभजयादिकम्  ।<br>
धूम्रस्थाने स्थिते ध्वाङ्क्षे धनराज्यविनाशनम्  ॥ १,१९९.११ ॥<br><br>
सिंहस्थाने ध्वजं दृष्ट्वा राज्यलाभादि निर्दिशेत् ।<br>
सिंहस्थाने स्थिते धूम्रे कन्याप्राप्तिर्धनादिकम्  ॥ १,१९९.१२ ॥<br><br>
सिंहस्थाने स्थिते सिंहे जयो मित्रसमागमः  ।<br>
कौलेयके सिंहगते स्त्रीचिन्ता ग्रामलाभकम्  ॥ १,१९९.१३ ॥<br><br>
सिंह स्थाने वृषं दृष्ट्वा गृहक्षेत्रार्थलाभकम्  ।<br>
सिंहस्थाने गजं दृष्ट्वा ग्रामस्वामित्वमेव च  ॥ १,१९९.१४ ॥<br><br>
सिंहस्थाने गजं दृष्ट्वा आरोग्यायुः सुखादिकम्  ।<br>
सिंहस्थानेस्थिते ध्वाङ्क्षे कन्याधान्यगुणादिकम्  ॥ १,१९९.१५ ॥<br><br>
शुनः स्थाने ध्वजं दृष्ट्वा स्थानचिन्तासुखादिकम्  ।<br>
शुनः स्थाने स्थिते धूम्रे कलहं कार्यनाशनम्  ॥ १,१९९.१६ ॥<br><br>
शुनः स्थान स्थिते सिंहे कार्यासिद्धिर्भविष्यति  ।<br>
स्थिते शुनि शुनः स्थाने धननाशो भविष्यति  ॥ १,१९९.१७ ॥<br><br>
शुनः स्थाने वृषं दृष्ट्वा रोगी रोगाद्वि मुच्यते  ।<br>
शुनः स्थाने खरं दृष्ट्वा कलहस्य भयं भवेत् ॥ १,१९९.१८ ॥<br><br>
शुनः स्थाने गजं दृष्ट्वा पुत्रभार्यासमागमः  ।<br>
श्वस्थाने च स्थिते ध्वाङ्क्षे पीडास्यात्कुलनाशनम्  ॥ १,१९९.१९ ॥<br><br>
वृषस्थाने ध्वजं दृष्ट्वा राजपूजासुखादिकम्  ।<br>
वृषस्थाने स्थिते धूम्रे राजपूजासुखादिकम्  ॥ १,१९९.२० ॥<br><br>
वृषस्थाने स्थिते सिंहे सौभाग्यञ्च धनादिकम्  ।<br>
स्थिते शुनि वृषस्थाने बलश्रीकाम ईरितः  ॥ १,१९९.२१ ॥<br><br>
वृषस्थाने वृषं दृष्ट्वा कीर्तितुष्टिसुखादिकम्  ।<br>
वृषस्थाने खरं दृष्ट्वा महालाभादिकं भवेत् ॥ १,१९९.२२ ॥<br><br>
वृषस्थाने गजं दृष्ट्वा स्त्रीगजादिसमागमः  ।<br>
वृषस्थाने स्थिते ध्वाङ्क्षे स्थानमानसमागमः  ॥ १,१९९.२३ ॥<br><br>
खरस्थाने ध्वजं दृष्ट्वा रोगशोकादिकं भवेत् ।<br>
खरस्थाने स्थिते धूम्रे तस्करादिभयं भवेत् ॥ १,१९९.२४ ॥<br><br>
खरस्थाने स्थिते सिंहे पूजाश्रीविजयादिकम्  ।<br>
स्थिते शुनिखरस्थाने सन्तापधननाशनम्  ॥ १,१९९.२५ ॥<br><br>
खरस्थाने वृषं दृष्ट्वा सुखं प्रियसमागमः  ।<br>
खरस्थाने खरं दृष्ट्वा दुः खीपीडादि निर्दिशेत् ॥ १,१९९.२६ ॥<br><br>
खरस्थाने गजं दृष्ट्वा सुखपुत्त्रादिकं भवेत् ।<br>
खरस्थाने स्थिते ध्वाङ्क्षे कलहो व्याधिरेव च  ॥ १,१९९.२७ ॥<br><br>
गजस्थाने ध्वजं दृष्ट्वा स्त्रीजयश्रीसुखादिकम्  ।<br>
गजस्थानेस्थिते धूम्रे धनधान्यसमागमः  ॥ १,१९९.२८ ॥<br><br>
गजस्थाने स्थिते सिंहे जयसिद्धिसमागमः  ।<br>
स्थिते शुनि गजस्थाने आरोग्यं सुखसम्पदः  ॥ १,१९९.२९ ॥<br><br>
गजस्थाने वृषं दृष्ट्वा राजमानधनादिकम्  ।<br>
गजस्थाने खरं दृष्ट्वा पूर्वं दुः खं ततः सुखम्  ॥ १,१९९.३० ॥<br><br>
गजस्थाने गजं दृष्ट्वा क्षेत्रधान्यसुखादिकम्  ।<br>
गजस्थानेस्थिते ध्वाङ्क्षे धनधान्यसमागमः  ॥ १,१९९.३१ ॥<br><br>
ध्वाङ्क्षस्थाने ध्वजं दृष्ट्वा कार्यनाशो भविष्यति  ।<br>
ध्वाङ्क्षस्थाने स्थिते धूम्रे कलिदुः खं गमिष्यति  ॥ १,१९९.३२ ॥<br><br>
ध्वाङ्क्षस्थाने स्थिते सिंहे विग्रहो दुः खमेव च  ।<br>
ध्वाङ्क्षस्थाने स्थिते श्वाने गृहभङ्गभयादिकम्  ॥ १,१९९.३३ ॥<br><br>
ध्वाङ्क्षस्थाने वृषं दृष्ट्वा स्थानभ्रंशभयादिकम्  ।<br>
ध्वाङ्क्षस्थाने खरं दृष्ट्वा धननाशपराजयौ  ॥ १,१९९.३४ ॥<br><br>
ध्वाङ्क्षस्थाने गजं दृष्ट्वा धनकीर्त्यादिकं भवेत् ।<br>
ध्वाङ्क्षस्थाने स्थिते ध्वाङ्क्षे विदेशगमनादिकम्  ॥ १,१९९.३५ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे नवनवत्यधिकशततमोऽध्यायः
