<br>
श्रीगरुडमहापुराणम् २३९<br>
श्रीभगवानुवाच  ।<br>
सन्नपि ब्रह्म तस्मात्खं मरुत्खाच्च ततोऽनलः  ॥ १,२३९.१ ॥<br><br>
अग्नेरापस्ततः पृथ्वी प्रपञ्चाकृतिसूतिका  ।<br>
ततः सप्तदशं लिङ्गं पञ्चकर्मेन्द्रियाणि च  ॥ १,२३९.२ ॥<br><br>
वाक्पाणिपादं पायुश्चाप्युपस्थमथ धीन्द्रियम्  ।<br>
श्रोत्रं त्वक्चक्षुषी जिह्वा घ्राणं स्यात्पञ्च वायवः  ॥ १,२३९.३ ॥<br><br>
प्राणोपानः समानश्च व्यानस्तूदान एव च  ।<br>
मनोन्तः करणं धीश्च स्यान्मनः संशयात्मकम्  ॥ १,२३९.४ ॥<br><br>
बुद्धिर्निश्चयरूपा तु एतत्सूक्ष्मस्वरूपकम्  ।<br>
हिरण्यगर्भमात्मीयसूत्रं तत्कार्यालिङ्गकम्  ॥ १,२३९.५ ॥<br><br>
पञ्चीकृतानि भूतानि ह्यपञ्चीकृतभूततः  ।<br>
पञ्चीकृतेभ्यो भूतेभ्यो ब्रह्माण्डं समजायत  ॥ १,२३९.६ ॥<br><br>
लोकप्रसिद्धं स्थूलाख्यं शरीरं चरणादिमत् ।<br>
पञ्चीकृतानि भूतानि तत्कार्यं तत्स्थमेव च  ॥ १,२३९.७ ॥<br><br>
सर्वं शरीरजातं च प्राणिनां स्थूलमीरितम्  ।<br>
त्रिधाह्रि परमात्मस्थं शरीरं प्रोच्यते बुधैः  ॥ १,२३९.८ ॥<br><br>
देहद्वयाभिगामी च त्वमथो जीव एकतः  ।<br>
स्वभेदवाक्याद्ब्रह्मैव प्रविष्टं देहयोर्द्वयोः  ॥ १,२३९.९ ॥<br><br>
जलार्क्ववद्वदरवज्जीवः प्राणादिधारणः  ।<br>
जाग्रत्स्वप्नसुषुप्तीनां साक्षी जीवः स च स्मृतः  ॥ १,२३९.१० ॥<br><br>
जाग्रत्स्वप्नसुषुप्त्याख्यैर्व्यातिरिक्तश्च निर्गुणः  ।<br>
निर्गातावयवोसंगो नित्यशुद्धस्वभावकः  ॥ १,२३९.११ ॥<br><br>
परमात्मैव यज्जाग्रत्स्वप्नाद्यैर्यस्त्रिधा मतः  ।<br>
अन्तः करणराशेश्चैवान्तः करणःस्थितः  ॥ १,२३९.१२ ॥<br><br>
जाग्रत्स्वप्नसुषुप्तीश्च पश्यतो विकृतिः सदा  ।<br>
फलक्रियाकारकयोर्जाग्रदादीन्वदाम्यहम्  ॥ १,२३९.१३ ॥<br><br>
इन्द्रियैरथ विज्ञानं जाग्रत्स्थानमुदीरितम्  ।<br>
जाग्रत्संस्कारसंभूतप्रत्ययो विषयार्थिनः  ॥ १,२३९.१४ ॥<br><br>
स्वप्नं सुषुप्तिः करणोपसंघाते धियः (प) स्थित (ति)  ।<br>
ब्रह्मणः कारणावस्थायां स्थितिः कालकात्मना  ॥ १,२३९.१५ ॥<br><br>
क्रमतोक्रमतो जीवो जाग्रदादि स पश्यति  ।<br>
समाध्यारंभकाले तु पूर्वमेवावधारयेत् ॥ १,२३९.१६ ॥<br><br>
मुमुक्षावथ संजाते अन्तः करणकेवले  ।<br>
विलापयेत्क्षेत्रजातं तत्क्षेत्रं परिशेषयेत् ॥ १,२३९.१७ ॥<br><br>
पञ्चीकृतेभ्यो भूतेभ्यो भाण्डादि व्यतिरिक्तकम्  ।<br>
यथा मृदो घटो भिन्नो नास्ति तत्कार्यतस्तथा  ॥ १,२३९.१८ ॥<br><br>
पञ्चीकृतानि भूतानि अपञ्चीकृतभूततः  ।<br>
शंसंति व्यतिरेकेण शिष्टाः सूक्ष्मशरीरकम्  ॥ १,२३९.१९ ॥<br><br>
अपञ्चीकृतभूतेभ्यो न लिङ्गं व्यतिरिक्तकम्  ।<br>
पृथ्व्याधारं विना नास्ति विना नास्ति च तेन सा  ॥ १,२३९.२० ॥<br><br>
तेजश्च वायुना नास्ति वायुः खेन विना न हि  ।<br>
यद्ब्रह्मणा च खं नास्ति शुद्ध ब्रह्म विना च खम्  ॥ १,२३९.२१ ॥<br><br>
शुद्धभावस्तदा जाग्रत्स्वप्नादीनामसंभवः  ।<br>
जीवत्ववर्जितः प्राप्तात्मचैतन्यानुरूपतः  ॥ १,२३९.२२ ॥<br><br>
नित्यं शुद्धं बुद्धमुक्तं सत्यं ब्रह्माद्वितीयकम्  ।<br>
तत्त्वंपदान्तौ शिष्टौ च तत्कारो ब्रह्मवाचकः  ॥ १,२३९.२३ ॥<br><br>
उकारश्च अकारश्च मकारोयमृगद्वयः  ।<br>
ब्रह्माहमस्म्यहं ब्रह्मज्ञानमज्ञानवर्धनम्  ॥ १,२३९.२४ ॥<br><br>
अयमात्मा परं ज्योतिश्चिन्नामानन्दरूपकः  ।<br>
सत्यं ज्ञानमनतं हि त्वमसीति श्रुतीरितम्  ॥ १,२३९.२५ ॥<br><br>
अहं ब्रह्मास्मि निर्लेपमहं ब्रह्मास्मि सर्वगम्  ।<br>
योसावादित्यपुरुषसोसावहमनादिमत् ।<br>
गीतासारोर्ऽजुनायोक्तो येन ब्रह्मणि वै लयः  ॥ १,२३९.२६ ॥<br><br>
इति श्रीगारुडे महापुराणे प्रथमांशे आचारकाण्डे ब्रह्मगीतासारो नामेकोनचत्वारिंशदुत्तरद्विशततमोऽध्यायः
