<span style="font-size: 14pt; line-height: 200%"><br>
धन्वन्तरिरुवाच  ।<br>
गारुडं संप्रवक्ष्यामि गरुडेन ह्युदीरितम्  ।<br>
कश्यपाय सुमित्रेण विषहृद्येन गारुडः  ॥ १,१९७.१ ॥<br>
पृथिव्यापस्तथा तेजो वायुराकाशमेवच  ।<br>
क्षित्यादिष्वेव वर्गाश्च ह्येते वै मण्डलाधिपाः  ॥ १,१९७.२ ॥<br>
पञ्चतत्त्वे स्थिता देवाः प्राप्यन्ते विष्णुसेवकैः  ।<br>
दीर्घस्वरविभिन्नाश्च नपुंसकविवर्जिताः  ॥ १,१९७.३ ॥<br>
सषडङ्गः शिवः प्रोक्तो हृच्छिरश्च शिखा क्रमात् ।<br>
कवचं नेत्रमस्त्रं स्यान्न्यासः स्वस्थलसंस्थितिः  ॥ १,१९७.४ ॥<br>
सर्वसिद्धिप्रदस्यान्ते कालवह्निर धोऽनिलः  ।<br>
षष्ठस्वरसमायुक्तमर्धेन्दुसंयुतं परम्  ॥ १,१९७.५ ॥<br>
परापरविभिन्नाश्च शिवस्योर्ध्वाध ईरिताः  ।<br>
रेफेणाङ्गेषु सर्वत्र न्यासं कुर्याद्यथाविधि  ॥ १,१९७.६ ॥<br>
हृदि पाणितले देहे कर्णे नेत्रे करोति च  ।<br>
जपात्तु सर्वसिद्धिः स्याच्चतुर्वक्त्रसमायुताम्  ॥ १,१९७.७ ॥<br>
चतुरश्रां सुविस्तारं पीतवर्णान्तु चिन्तयेत् ।<br>
पृथिवीं चेन्द्रदेवत्यां मध्ये वरुणमण्डलम्  ॥ १,१९७.८ ॥<br>
मध्ये पद्मं तथायुक्तमर्धचन्द्रं सुशीतलम्  ।<br>
इन्द्रनीलद्युतिं सौम्यमथवाग्नेयमण्डलम्  ॥ १,१९७.९ ॥<br>
त्रिकोणं स्वस्थिकैर्युक्तं ज्वालामा लानलं स्मरेत् ।<br>
भिन्नाञ्जननिभाकारं स्ववृत्तं बिन्दुभूषितम्  ॥ १,१९७.१० ॥<br>
क्षीरोर्मिसदृशाकारं शुद्धस्फटिकवर्चसम्  ।<br>
प्लावयन्तं जगत्सर्वं व्योमामृतमनुंस्मरेत् ॥ १,१९७.११ ॥<br>
वासुकिः शङ्खपालश्च स्थितौ पार्थिवमण्डले  ।<br>
कर्कोटः पद्मनाभश्च वारुणे तौ व्यवस्थितौ  ॥ १,१९७.१२ ॥<br>
आग्नेये चापि कुलिकस्तक्षश्चैव महाब्जकौ  ।<br>
वायुमण्डलसंस्थौ च पञ्च भूतानि विन्यसेत् ॥ १,१९७.१३ ॥<br>
अङ्गुष्ठादिकनिष्ठान्तमनुलोमविलोमतः  ।<br>
पर्वसन्धिषु च न्यस्या जया च विजया तथा  ॥ १,१९७.१४ ॥<br>
आस्यादिस्वपुरस्थाने न्यस्याच्छिवपडङ्गकम्  ।<br>
कनिष्ठादौ हृदादौ च शिखायां करयोर्न्यसेत् ॥ १,१९७.१५ ॥<br>
व्यापकन्तु तत्वपूर्वं क्रमादङ्गुलिपर्वसु  ।<br>
भूतानाञ्च पुनर्न्यासः शिवाङ्गानि तथैव च  ॥ १,१९७.१६ ॥<br>
प्रणवादिनमश्चान्ते नाम्नैव च समन्वितः  ।<br>
सर्वमन्त्रेषु कथितो विधिः स्थापनपूजने  ॥ १,१९७.१७ ॥<br>
आद्याक्षरं तन्नाम्नश्च मन्त्रोऽयं परिकीर्तितः  ।<br>
अष्टानां नागजातीनां मन्त्रः सान्निध्यकारकः  ॥ १,१९७.१८ ॥<br>
ओं स्वाहा क्रमशश्चैव पञ्चभूतपुरोगतम्  ।<br>
एष साक्षाद्भवेत्तार्क्ष्यः सर्वकर्मप्रसाधकः  ॥ १,१९७.१९ ॥<br>
करन्यासं स्वरैः कृत्वा शरीरे तु पुनर्न्यसेत् ।<br>
ज्वलन्तं चिन्तयेत्प्राणमात्मसंशुद्धिकारकम्  ॥ १,१९७.२० ॥<br>
बीजन्तु चिन्तयेत्पश्चाद्वर्षान्तममृतात्मकम्  ।<br>
एवञ्चाप्यायनं कृत्वा मूर्ध्नि सञ्चिन्त्य चात्मनः  ॥ १,१९७.२१ ॥<br>
पृथिवीं पादयोर्दद्यात्तप्तकाञ्चनसप्रभाम्  ।<br>
अशेषभुवनाकीर्णां लोकपालसमन्विताम्  ॥ १,१९७.२२ ॥<br>
एतां भगवतीं पृथ्वीं स्वदेहे विन्यसेद्बुधः  ।<br>
श्यामवर्णमयं ध्यायेत्पृथिवीद्विगुणं भवेत् ॥ १,१९७.२३ ॥<br>
ज्वालामालाकुलं दीप्तमाब्रह्मभुवनान्तकम्  ।<br>
नाभिग्रीवान्तरे न्यस्य त्रिकोणं मण्डलं रवेः  ॥ १,१९७.२४ ॥<br>
भिन्नाञ्जननिभाकारं निखिलं व्याप्य संस्थितम्  ।<br>
आत्ममूर्तिस्थितं ध्यायेद्वायव्यं तीक्ष्णमण्डलम्  ॥ १,१९७.२५ ॥<br>
सिखोपरि स्थितं दिव्यं शुद्धस्फटिकवर्चसम्  ।<br>
अप्रमाणमहाव्योमव्यापकं चामृतोपमम्  ॥ १,१९७.२६ ॥<br>
भूतन्यासं पुरा कृत्वा नागानाञ्च यथाक्रमम्  ।<br>
लकारान्ता बिन्दुयुता मन्त्रा भूतक्रमेण तु  ॥ १,१९७.२७ ॥<br>
शिवबीजं ततो दद्यात्ततो ध्यायेच्च मण्डलम्  ।<br>
योयस्य क्रमाख्यातो मण्डलस्य विचक्षणः  ।<br>
तस्य तच्चिन्तयेद्वर्णं कर्मकाले विधानवित् ॥ १,१९७.२८ ॥<br>
पादपक्षैस्तथा चञ्चत्कृष्णनागैर्विभूषितम्  ।<br>
तार्क्ष्यं ध्यायेत्ततो नित्यं विषे स्थावरजङ्गमे  ॥ १,१९७.२९ ॥<br>
ग्रहभूतपिशाचे च डाकिनीयक्षराक्षसे  ।<br>
नागैर्विवेष्टितं कृत्वा स्वदेहे विन्यसेच्छिवम्  ॥ १,१९७.३० ॥<br>
द्विधा न्यासः समाख्यातो नागानां चैव भूतयोः  ।<br>
एवं ध्यात्वा कर्म कुर्यादात्मतत्त्वादिकं क्रमात् ॥ १,१९७.३१ ॥<br>
त्रितत्त्वं प्रथं दत्त्वा सिवतत्त्वं ततः परम्  ।<br>
यथा देहे तथा देवे अङ्गुलीनां च पर्वसु  ॥ १,१९७.३२ ॥<br>
देहे न्यासं पुरा कृत्वा ह्यनुलोमविलोमतः  ।<br>
कन्दं नालं तथा पद्मं धर्मं ज्ञानादिमेव च  ॥ १,१९७.३३ ॥<br>
द्वितीयस्वरसम्भिन्नं वर्गान्तेन तु पूजयेत् ।<br>
शौमिति कर्णिकामध्ये मूर्ध्नि रेफेण संयुतम्  ॥ १,१९७.३४ ॥<br>
अकचटतपयशा वर्गाः पूर्वादिके न्यसेत् ।<br>
पत्रान्तकेसरान्ते तु द्वौ द्वौ पूर्वादिकौ तथा  ॥ १,१९७.३५ ॥<br>
केशरे तु स्वरान्न्यस्यादीशान्तान्षोडशार्चयेत् ।<br>
वामाद्याः शक्तयः प्रोक्तास्त्रितत्त्वन्तु ततो न्यसेत् ॥ १,१९७.३६ ॥<br>
आवाहयेत्ततो मर्ध्नि शिवमङ्गं ततः परम्  ।<br>
कर्णिकायां न्यसेद्देवं सांगं तत्र पुरः सरम्  ॥ १,१९७.३७ ॥<br>
पृतिवी पश्चिमे पत्रे आपश्चोत्तरसंस्थिताः  ।<br>
तेजस्तु दक्षिणे पत्रे वायुं पूर्वेण पूजयेत् ॥ १,१९७.३८ ॥<br>
स्वबीजं मूर्तिरूपन्तु प्रागुक्तं पारकल्पयेत् ।<br>
यं वायुमूलं नैरृत्ये रेफस्त्वनलसंस्थितः  ॥ १,१९७.३९ ॥<br>
वं च त्वीशे सदा पूज्य ओं हृदिस्थञ्च पूजयेत् ।<br>
तन्मात्रान्भूतमात्रांस्तान्बहिरेव प्रपूजयेत् ॥ १,१९७.४० ॥<br>
शिवाङ्गानि ततः पश्चाद्ध्यात्वा संपूजयेत्ततः  ।<br>
आग्नेय्यां हृदयं पूज्य शिर ईशानगोचरे  ॥ १,१९७.४१ ॥<br>
नैरृत्ये तु शिखां दद्याद्वायव्यां कवचं न्यसेत् ।<br>
अस्त्रन्तु बाह्यतो दद्यान्नेत्रमुत्तरसंस्थितम्  ॥ १,१९७.४२ ॥<br>
पत्राग्रे कर्णिकग्रे तु बीजानि परिपूजयेत् ।<br>
अनन्तादिकुलीरान्ता अष्टौ नागाः क्रमात्स्थिताः  ॥ १,१९७.४३ ॥<br>
पूर्वादिकक्रमेणैव त्वीशपर्यन्तमेव च  ।<br>
पूजयेच्च सदा मन्त्री विधानेन पृथक्पृथक् ॥ १,१९७.४४ ॥<br>
हृदि पद्मे विधानेन शिलादौ दत्तमण्डले  ।<br>
एतत्कार्यं समुद्दिष्टं नित्यनैमित्तिकेऽपि च  ॥ १,१९७.४५ ॥<br>
आत्मानं चिन्तयेन्नित्यं कामरूपं मनोहरम्  ।<br>
प्लावयन्तं जगत्सर्वं सृष्टिसंहारकारकम्  ॥ १,१९७.४६ ॥<br>
ज्वालामालाभिरुद्दीप्तं आब्रह्मभुवनान्तकम्  ।<br>
दशबाहुं चतुर्वक्त्रं पिङ्गाक्षं शूलपाणिनम्  ॥ १,१९७.४७ ॥<br>
दंष्ट्राकरालमत्युग्रं त्रिनेत्रं शशिशेखरम्  ।<br>
भैरवन्तु स्मरेत्सिद्ध्यै गरुडं सर्वकर्मसु  ॥ १,१९७.४८ ॥<br>
नागानां नाशनार्थाय गरुडं भीमभीषणम्  ।<br>
पादौ पातालं संस्थौ च दिशः पक्षास्तु संश्रिताः  ॥ १,१९७.४९ ॥<br>
सप्त स्वर्गा उरसि च ब्रह्माण्डं कण्ठमाश्रितम्  ।<br>
पूर्वादीशानपर्यन्तं शिरस्तस्य विचिन्तयेत् ॥ १,१९७.५० ॥<br>
सदाशिवशिखान्तस्थं शक्तित्रितयमेव च  ।<br>
परात्परं शिवं साक्षात्तार्क्ष्यं भुवननायकम्  ॥ १,१९७.५१ ॥<br>
त्रिनेत्रमुग्ररूपञ्च विषनागक्षयङ्करम्  ।<br>
ग्रसनं भीमवक्त्रं च गरुडं मन्त्रविग्रहम्  ॥ १,१९७.५२ ॥<br>
कालाग्निमिव दीप्तं च चिन्तयेत्सर्वकर्मसु  ।<br>
एवं न्यासविधिं कृत्वा यद्यन्मनसि चिन्तयेत् ॥ १,१९७.५३ ॥<br>
तत्तदेव भवेत्साध्यं नरो वै गरुडायते  ।<br>
प्रेता भूतास्तथा यक्षा नागा गन्धर्वराक्षसाः  ।<br>
दर्शनात्तस्य नश्यन्ति ज्वराश्चातुर्थिकादयः  ॥ १,१९७.५४ ॥<br>
धन्वन्तरिरुवाच  ।<br>
एवं स गरुडं प्रोचे गरुडः कश्यपाय च  ।<br>
महेश्वरो यथा गौरीं प्राह विद्यां तथा शृणु  ॥ १,१९७.५५ ॥<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे सप्तनवत्यधिकशततमोऽध्यायः<br>
</span>
