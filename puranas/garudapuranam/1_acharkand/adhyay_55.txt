&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥हरिरुवाच ॥<br>
मध्ये त्विलावृतो वर्षो भद्राश्वः पूर्वतोऽद्भुतः ॥<br>
पूर्वदक्षिणतो वर्षो हिरण्वान्वृषभध्वज ॥ 55.1 ॥<br>
<br>
ततः किम्पुरुषो वर्षो मेरोर्दक्षिणतः स्मृतः ॥<br>
भारतो दक्षिणे प्रोक्तो हरिर्दक्षिणपश्चिमे ॥ 55.2 ॥<br>
<br>
पश्चिमे केतुमालश्च रम्यकः पश्चिमोत्तरे ॥<br>
उत्तरे च कुरोर्वर्षः कल्पवृक्षसमावृतः ॥ 55.3 ॥<br>
<br>
सिद्धिः स्वाभाविकी रुद्र&nbsp;! वर्जयित्वा तु भारतम् ॥<br>
इन्द्रद्वीपः कशेरुमांस्ताम्रवर्णो गभस्तितमान् ॥ 55.4 ॥<br>
<br>
नागद्वीपः कटाहश्च सिंहलो वारुणस्तथा ॥<br>
अयं तुनवमस्तेषां द्वीपः सागरसंवृतः ॥ 55.5 ॥<br>
<br>
पूर्वे किरातास्तस्यास्ते पश्चिमे यवनाः स्थिताः ॥<br>
अन्ध्रा दक्षिणतो रुद्र&nbsp;! तुरष्कास्त्वपि चोत्तरे ॥ 55.6 ॥<br>
<br>
ब्राह्मणाः क्षत्त्रिया वैश्याः शूद्राश्चान्तरवासिनः ॥<br>
महेन्द्रो मलयः सह्यः शुक्तिमानृक्षपर्वतः ॥ 55.7 ॥<br>
<br>
विन्ध्यश्च पारियात्रश्च सप्तात्र कुलपर्वताः ॥<br>
वेदस्मृति र्नर्मदा च वरदा सुरसा शिवा ॥ 55.8 ॥<br>
<br>
तापी पयोष्णी सरयूः कावेरी गोमती तथा ॥<br>
गोदावरी भीमरथी कृष्णवेणी महानदी ॥ 55.9 ॥<br>
<br>
केतुमाला ताम्रपर्णो चन्द्रभागा सरस्वती ॥<br>
ऋषिकुल्या च कावेरी मृत्तगङ्गा पयस्विनी ॥ 55.10 ॥<br>
<br>
विदर्भा च शतद्रूश्च नद्यः पापहराः शुभाः ॥<br>
आसां पिबन्ति सलिलं मध्यदेशादयो जनाः ॥ 55.11 ॥<br>
<br>
पाञ्चालाः कुरवो मत्स्या यौधेयाः सपटच्चराः ॥<br>
कुन्तयः शूरसेनाश्च मध्यदेशजनाः स्मृताः ॥ 55.12 ॥<br>
<br>
वृषध्वज&nbsp;! जनाः पाद्माः सूतमागधचेदयः ॥<br>
काशय (षाया) श्च विदेहाश्च पूर्वस्यां कोशलास्तथा ॥ 55.13 ॥<br>
<br>
कलिंगवंगपुण्ड्रांगा वैदर्भा मूलकास्तथा ॥<br>
विन्ध्यान्तर्निलया देशाः पूर्वदक्षिणतः स्मृताः ॥ 55.14 ॥<br>
<br>
पुलन्दाश्मकजीमूतनयराष्ट्रनिवासिनः ॥<br>
कर्णा(र्ना)टकम्बोजघणा दक्षिणापथवासिनः ॥ 55.15 ॥<br>
<br>
अम्बष्ठद्रविडा लाटाः काम्बोजाः स्त्रीमुखाः शकाः ॥<br>
आनर्त्तवासिनश्चैव ज्ञेया यक्षिणपश्चिमे ॥ 55.16 ॥<br>
<br>
स्त्रीराज्याः सैन्धवा म्लेच्छा नास्ति का यवनास्तथा ॥<br>
पश्चिमेन च विज्ञेया माथुरा नैषधैः सह ॥ 55.17 ॥<br>
<br>
माण्डव्याश्च तुषाराश्च मूलिकाश्वमुखाः खशाः ॥<br>
महाकेशा महानादा देशास्तूत्तरपश्चिमे ॥ 55.18 ॥<br>
<br>
लम्ब (म्पा) का स्तननागाश्च माद्रगान्धारबाह्लिकाः ॥<br>
हिमाचलालया म्लेच्छा उदीचीं दिशमाश्रिताः ॥ 55.19 ॥<br>
<br>
त्रिगर्त्तनीलकोलात (भ) ब्रह्मपुत्राः सटङ्कणाः ॥<br>
अभीषाहाः सकाश्मीरा उदक्पर्वेण कीर्त्तिताः ॥ 55.20 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे भुवनकोशवर्णनं नाम पञ्चपञ्चाशत्तमोऽध्यायः ॥ 55 ॥<br>
