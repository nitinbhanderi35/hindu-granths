<span style="font-size: 14pt; line-height: 200%">               ॥रुद्रउवाच ॥<br>
विष्णोर्ध्यानं पुनर्ब्रूहि शङ्खचक्रगदाधर ॥<br>
येन विज्ञातमात्रेण कृतकृत्यो भवेन्नरः ॥ 92.1 ॥<br>
<br>
&nbsp;&nbsp;&nbsp;&nbsp;&nbsp;&nbsp;&nbsp;॥हरिरुवाच ॥<br>
प्रवक्ष्यामि हरेर्ध्यानं मायातन्त्रविमर्दकम् ॥<br>
मूर्त्तामूर्तादिभेदेन तद्ध्यानं द्विविधं हर ॥ 92.2 ॥<br>
<br>
अमूर्त्तं रुद्र कथितं हन्त मूर्त्तं ब्रवीम्यहम् ॥<br>
सूर्य्यकोटिप्रतीकाशो जिष्णुर्भाजिष्णुरेकतः ॥ 92.3 ॥<br>
<br>
कुन्दगोक्षीरधवलो हरिर्ध्येयो मुमुक्षुभिः ॥<br>
विशालेन सुसौम्येन शङ्खेन च समन्वितः ॥ 92.4 ॥<br>
<br>
सहस्त्रादित्यतुल्येन ज्वालामालोग्ररूपिणा ॥<br>
चक्रेण चान्वितः शान्तो गदाहस्तः शुभाननः ॥ 92.5 ॥<br>
<br>
किरीटेन महार्हेण रत्नप्रज्वलितेन च ॥<br>
सायुधः सर्वगो देवः सरोरुहधरस्तथा ॥ 92.6 ॥<br>
<br>
वनमालाधरः शुभ्रः समांसो हेमभूषणः ॥<br>
सुवस्त्रः शुद्धदेहश्च सुकर्णः पद्मसंस्थितः ॥ 92.7 ॥<br>
<br>
हिरण्मयशरीरश्च चारुहारी शुभाङ्गदः ॥<br>
केयूरेण समायुक्तो वनमालासमन्वितः ॥ 92.8 ॥<br>
<br>
श्रीवत्सकौस्तुभयुतो लक्ष्मीवन्द्येक्षणान्वितः ॥<br>
अणिमादिगुणैर्युक्तः सृष्टिसंहारकारकः ॥ 92.9 ॥<br>
<br>
मुनिध्येयोऽसुरध्येयो देवध्येयोऽतिसुन्दरः ॥<br>
ब्रह्मादिस्तम्बपर्य्यन्तभूतजातहृदिस्थितः ॥ 92.10 ॥<br>
<br>
सनातनोऽव्ययो मेध्यः सर्वानुग्रहकृत्प्रभुः ॥<br>
नारायणो महादेवः स्फुरन्मकरकुण्डलः ॥ 92.11 ॥<br>
<br>
सन्तापनाशनोऽभ्यर्च्यो मङ्गल्यो दुष्टनाशनः ॥<br>
सर्वात्मा सर्वरूपश्च सर्वगो ग्रहनाशनः ॥ 92.12 ॥<br>
<br>
चार्वङ्गुलीयसंयुक्तः सुदीप्तनख एव च ॥<br>
शरण्यः सुखकारी च सौम्यरूपो महेश्वरः ॥ 92.13 ॥<br>
<br>
सर्वालङ्कारसंयुक्तश्चारुचन्दनचर्चितः ॥<br>
सर्वदेवसमायुक्तः सर्वदेवप्रियङ्करः ॥ 92.14 ॥<br>
<br>
सर्वलोकहितैषी च सर्वेशः सर्वभावनः ॥<br>
आदित्यमण्डले संस्थो अग्निस्थो वारिसंस्थितः ॥ 92.15 ॥<br>
<br>
वासुदेवो जगद्धाता ध्येयो विष्णुर्मुमुक्षुभिः ॥<br>
वासुदेवोऽहमस्मीति आत्मा ध्येयो हरिर्हरिः ॥ 92.16 ॥<br>
<br>
ध्यायन्त्येवं च ये विष्णुं ते यान्ति परमां गतिम् ॥<br>
याज्ञवल्क्यः पुरा ह्येवं ध्यात्वा विष्णुं सुरेश्वरम् ॥ 92.17 ॥<br>
<br>
धर्मोपदेशकर्त्तृत्वं संप्राप्यागात्परं पदम् ॥<br>
तस्मात्त्वमपि देवेश&nbsp;! विष्णुं चिन्तय शङ्कर&nbsp;! ॥ 92.18 ॥<br>
<br>
विष्णुध्यानं पठेद्यस्तु प्राप्नोति परमां गतिम् ॥ 92.19 ॥<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुध्यानं नाम द्विनवतितमोऽध्यायः ॥ 92 ॥<br>
<br>
<br>
</span>
