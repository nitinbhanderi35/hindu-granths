श्रीगरुडमहापुराणम् १४१<br>
हरिरुवाच  ।<br>
शतानीको ह्यश्वमेधदत्तश्चाप्यधिसोमकः  ।<br>
कृष्णोऽनिरुद्धश्चाप्युष्णस्ततश्चित्ररथो नृपः  ॥ १,१४१.१ ॥<br><br>
शुचिद्रथो वृष्णिमांश्च सुपेणश्च सुनीथकः  ।<br>
नृचक्षुश्च मुखाबाणः मेधावी च नृपञ्जयः  ॥ १,१४१.२ ॥<br><br>
पारिप्लवश्च मुनयो मेधावी च नृपञ्जयः  ।<br>
बृहद्रथो हरिस्तिग्मो शतानीकः सुदानकः  ॥ १,१४१.३ ॥<br><br>
उदानोऽह्निनरश्चैव दण्डपाणिर्निमित्तकः  ।<br>
क्षेमकश्च ततः शूद्रः पिता पूर्वस्ततः सुतः  ॥ १,१४१.४ ॥<br><br>
बृहद्बलास्तु कथयन्ते नृपोश्चैक्ष्वाकुवंशजाः  ।<br>
बृहद्बलादुरुक्षयो वत्सव्यूहस्ततः परः  ॥ १,१४१.५ ॥<br><br>
वत्सव्यूहात्ततः सूर्यः सहदेवस्तदात्मजः  ।<br>
बृहदश्वो भानुरथः प्रतीच्यश्च प्रतीतकः  ।<br>
मनुदेवः सुनक्षत्रः किन्नरश्चान्तरिक्षकः  ॥ १,१४१.६ ॥<br><br>
सुपर्णः कृतजिच्चैव बृहद्भ्राजश्च धार्मिकः  ।<br>
कृतञ्जयो धनञ्जयः संजयः शाक्य एव च  ॥ १,१४१.७ ॥<br><br>
शुद्धोदनो बाहुलश्च सेनजित्क्षुद्रकस्तथा  ।<br>
सुमित्रः कुडवश्चातः सुमित्रान्मागधाञ्छणु  ॥ १,१४१.८ ॥<br><br>
जरासन्धः सहदेवः सोमापिश्च श्रुतश्रवाः  ।<br>
अयुतायुर्निरमित्रः सुक्षत्रो बहुकर्मकः  ॥ १,१४१.९ ॥<br><br>
श्रुतञ्जयः सेनजिच्च भूरिश्चैव शुचिस्तथा  ।<br>
क्षेम्यश्च सुव्रतो धर्मः श्मश्रुलो दृढसेनकः  ॥ १,१४१.१० ॥<br><br>
सुमतिः सुबलो नीतो सत्यजिद्विश्वजित्तथा  ।<br>
इषुञ्जयश्च इत्येते नृपा बार्हद्रथाः स्मृताः  ॥ १,१४१.११ ॥<br><br>
अधर्मिष्ठाश्च शूद्राश्च भविष्यन्ति नृपास्ततः  ।<br>
स्वर्गादिकृद्धि भगवान्साक्षान्नारायणोऽव्ययः  ॥ १,१४१.१२ ॥<br><br>
नैमित्तिकः प्राकृतिकस्तथैवात्यन्तिको लयः  ।<br>
याति भूः प्रलयं चाप्सु ह्यापस्तेजसि पावकः  ॥ १,१४१.१३ ॥<br><br>
वायौ वायुश्च वियति त्वाकाशौ यात्यहङ्कृतौ  ।<br>
अहं बुद्धौ मतिर्जोवे जीवोऽव्यक्ते तदात्मनि  ॥ १,१४१.१४ ॥<br><br>
आत्मा परेश्वरो विष्णुरेको नारायणो नरः  ।<br>
अविनाश्यपरं सर्वं जगत्स्वर्गादि नाशि हि  ॥ १,१४१.१५ ॥<br><br>
नृपादयो गता नाशमतः पापं विवर्जयेत् ।<br>
धर्मं कुर्यात्स्थिरं येन पापं हित्वा हरिं व्रजेत् ॥ १,१४१.१६ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे भविष्य राजवंश दृ नामैकचत्वारिंशदुत्तरशततमोऽध्यायः
