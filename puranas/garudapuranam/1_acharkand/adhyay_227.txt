श्रीगरुडमहापुराणम् २२७<br>
सूत उवाच  ।<br>
विष्णुभक्तिं प्रवक्ष्यामि यया सर्वमवाप्यते  ।<br>
यथा भक्त्या हरिस्तुष्येत्तथा नान्येन केनचित् ॥ १,२२७.१ ॥<br><br>
महतः श्रेयसो मूलं प्रसवः पुण्यसन्ततेः  ।<br>
जीवितस्य फलं स्वादु नियतं स्मरणं हरेः  ॥ १,२२७.२ ॥<br><br>
तस्मात्सेवा बुधैः प्रोक्ता भक्तिसाधनभूयसी  ।<br>
ते भक्ता लोकनाथस्य नामकर्मादिकीर्तने  ॥ १,२२७.३ ॥<br><br>
मुञ्चन्त्यश्रूणि संहर्षाद्ये प्रहृष्टनूरुहाः  ।<br>
जगद्धातुर्महेशस्य दिव्याज्ञाचरणा वयम्  ॥ १,२२७.४ ॥<br><br>
इह नित्यक्रियाः कुर्युः स्निग्धा ये वैष्णवास्तु ते  ।<br>
ब्रह्माक्षरं न शृण्वन्वै तया भगवतेरितम्  ॥ १,२२७.५ ॥<br><br>
प्रणामपूर्वकं भक्त्या यो वदेद्वैष्णवो हि सः  ।<br>
तद्भक्तजनवात्सल्यं पूजनं चानुमोदनम्  ॥ १,२२७.६ ॥<br><br>
तत्कथाश्रवणे प्रीतिरश्रुनेत्राङ्गविक्रियाः  ।<br>
येन सर्वात्मना विष्णौ भक्त्या भावो निवेशितः  ॥ १,२२७.७ ॥<br><br>
विप्रेभ्यश्च कृतात्मत्वान्महाभागवतो हि सः  ।<br>
विश्वोपकरणं नित्यं तदर्थं सङ्गवर्जनम्  ।<br>
स्वयमभ्यर्चनञ्चैव यो विष्णुञ्चोपजीवति  ॥ १,२२७.८ ॥<br><br>
भक्तिरष्टविधा ह्येषा यस्मिन्म्लेच्छोऽपि वर्तते  ।<br>
स विप्रेन्द्रो मुनिः श्रीमान्स याति परमां गतिम्  ॥ १,२२७.९ ॥<br><br>
तस्मै देयं ततो ग्राह्यं स च पूज्यो यथा हरिः  ।<br>
स्मृतः संभाषितो वापि पूजितो वा द्विजोत्तमः  ।<br>
पुनाति भगवद्भक्तश्चण्डालोऽपि यदृच्छया  ॥ १,२२७.१० ॥<br><br>
दयां कुरु प्रपन्नाय तवास्मीति च यो वदेत् ।<br>
अभयं सर्वभूतेभ्यो दद्यादेतद्व्रतं हरेः  ॥ १,२२७.११ ॥<br><br>
मन्त्रजापिसहस्रेभ्यः सर्ववेदान्तपारगः  ।<br>
सर्ववेदान्तवित्कोट्यां विष्णुभक्तो विशिष्यते  ॥ १,२२७.१२ ॥<br><br>
एकान्तिनः स्ववपुषा गच्छन्ति परमं पदम्  ।<br>
एकान्तेन समो विष्णुस्तस्मादेषां परायणः  ॥ १,२२७.१३ ॥<br><br>
यस्मादेकान्तिनः प्रोक्तास्तद्भागवतचेतसः  ।<br>
प्रियाणामपि सर्वेषां देवदेवस्य सुप्रियः  ॥ १,२२७.१४ ॥<br><br>
आपत्स्वपि सदा भस्य भक्तिरव्यभिचारिणा  ।<br>
या प्रीतिरधिका विष्णोर्विषयेष्वनपायिनी  ॥ १,२२७.१५ ॥<br><br>
विष्णुं संस्मरतः सा मे हृदयान्नोपसर्पति  ।<br>
दृढभक्तोऽपि वेदादिसर्वशास्त्रार्थपारगः  ॥ १,२२७.१६ ॥<br><br>
यो न सर्वेश्वरे भक्तस्तं विद्यात्पुरुषाधमम्  ।<br>
नाधीतवेदशास्त्रोऽपि न कृतोऽध्वरसम्भवः  ।<br>
यो भक्तिं वहते विष्णौ तेन सर्वं कृतं भवेत् ॥ १,२२७.१७ ॥<br><br>
यज्वानः क्रतुमुख्यानां वेदानां पारगा अपि  ।<br>
न तां यान्ति गतिं भक्ता यां यान्ति मुनिसत्तमाः  ॥ १,२२७.१८ ॥<br><br>
यः कश्चिद्वैष्णवो लोके मिथ्याचारोऽप्यनाश्रमी  ।<br>
पुनाति सकलांल्लोकान्सहस्रांशुरिवोदितः  ॥ १,२२७.१९ ॥<br><br>
ये नृशंसा दुरात्मानः पापाचररतास्तथा  ।<br>
तेऽपि यान्ति परं स्थानं नारायणपरायणाः  ॥ १,२२७.२० ॥<br><br>
दृढा जनार्दने भक्तिर्यदैवाव्यभिचारिणी  ।<br>
तदा कियत्स्वर्गसुखं सैव निर्वाणहेतुका  ॥ १,२२७.२१ ॥<br><br>
भ्राम्यतां तत्र संसारे नराणां कुर्मदुर्गमे  ।<br>
हस्तावलम्बने ह्येकं येन तुष्येज्जनार्दनः  ।<br>
न शृणोति गुणान्दिव्यान्देवदेवस्य चक्रिणः  ।<br>
स मरो बधिरो ज्ञेयः सर्वधर्मबहिष्कृतः  ॥ १,२२७.२२ ॥<br><br>
नाम्नि संकीर्तिते विष्णोर्यस्य पुंसो न जायते  ।<br>
शरीरं पुलकोद्भासि तद्भवेत्कुणपोपमम्  ॥ १,२२७.२३ ॥<br><br>
यस्मिन्भक्तिर्द्विजश्रेष्ठ मुक्तिरप्यचिराद्भवेत् ।<br>
निविष्टमनसां पुंसां सर्वथा वृजिनक्षयः  ॥ १,२२७.२४ ॥<br><br>
स्वपुरुषमभिवीक्ष्य पाशहस्तं वदति यमः किल तस्य कर्णमूले  ।<br>
परिहर मधुसूदनप्रापन्नन्प्रभुरहमन्यनृणां न वैष्णवानाम्  ॥ १,२२७.२५ ॥<br><br>
अपि चेत्सुदुराचारो भजते मामनन्यभाक् ।<br>
साधुरेव स मन्तव्यः सम्यगव्यवसितो हि सः  ॥ १,२२७.२६ ॥<br><br>
क्षिप्रं भवति धर्मात्मा शश्वच्छान्तिं स गच्छति  ।<br>
विप्रेन्द्र प्रतिजानीहि विष्णुभक्तो न नश्यति  ॥ १,२२७.२७ ॥<br><br>
धर्मार्थकामः किं तस्य मुक्तिस्तस्य करे स्थिता  ।<br>
समस्तजगतां मूलं यस्य भक्तिः स्थिरा हरौ  ॥ १,२२७.२८ ॥<br><br>
दैवी ह्येषा गुणमयी हरेर्माया दुरत्यया  ।<br>
तमेव ये प्रपद्यन्ते मायामेतां तरन्ति ते  ॥ १,२२७.२९ ॥<br><br>
किं यज्ञाराधने पुंसा शिष्यते हरिमेधसाम्  ।<br>
भक्त्यैवाराध्यते विष्णुर्नान्यत्तत्रोपकारकम्  ॥ १,२२७.३० ॥<br><br>
न दानैर्विविधैर्दत्तैः पुष्पैर्नैवानुलेपनैः  ।<br>
तोषमेति महात्मासौ यथा भक्त्या जनार्दनः  ॥ १,२२७.३१ ॥<br><br>
संसारविषवृक्षस्य द्वे फले ह्यमृतोपमे  ।<br>
कदाचित्केशवे भक्तिस्तद्भक्तैर्वा समागमः  ॥ १,२२७.३२ ॥<br><br>
पत्रेषु पुष्पेषु फलेषु तोयेष्वकष्टलभ्येषु सदैव सत्सु  ।<br>
भक्त्यैकलभ्ये पुरुषे पुराणे मुक्त्यैकलाभे क्रियते प्रयत्नः  ॥ १,२२७.३३ ॥<br><br>
आस्फोटयन्ति पितरः प्रनृत्यन्ति पितामाहः  ।<br>
वैष्णवोस्मत्कुले जातः स नः सन्तारयिष्यति  ॥ १,२२७.३४ ॥<br><br>
अज्ञानिनः सुखरे समधिक्षिपन्तो यत्पापिनोऽपि शिशुपालसुयोधनाद्याः  ।<br>
मुक्तिं गताः स्मरणमात्रविधूतपापाः कः संशयः परमभक्तिमतां जनानाम्  ॥ १,२२७.३५ ॥<br><br>
शरमं तं प्रपन्ना ये ध्यानयोगविवर्जिताः  ।<br>
तेऽपि मृत्युमतिक्रम्य यान्ति तद्वैष्णवं पदम्  ॥ १,२२७.३६ ॥<br><br>
भवोद्भवक्लेशशतैर्हतस्तथा परिभ्रमन्निन्द्रियरन्ध्रकैर्हयैः  ।<br>
नियम्यतां माधव&nbsp;! मे मनोहयस्त्वदङ्घ्रिशङ्कौ दृढभक्तिबन्धने  ॥ १,२२७.३७ ॥<br><br>
विष्णुरेव परं ब्रह्म त्रिभेदमिह पठ्यते  ।<br>
वेदसिद्धान्तमार्गेषु तन्न जानन्ति मोहिताः  ॥ १,२२७.३८ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे भगवद्भक्तिविवरणं नाम सप्तविंशत्यधिकद्विशततमोऽध्यायः
