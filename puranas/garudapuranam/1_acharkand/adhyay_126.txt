श्रीगरुडमहापुराणम् १२६<br>
ब्रह्मोवाच  ।<br>
येनार्चनेन वै लोको जगाम परमां गतिम्  ।<br>
तमर्चनं प्रवक्ष्यामि भुक्तिमुक्तिकरं परम्  ॥ १,१२६.१ ॥<br><br>
सामान्यमण्डलं न्यस्य धातारं द्वारदेशतः  ।<br>
विधातारं तथा गङ्गां यमुनां च महानदीम्  ॥ १,१२६.२ ॥<br><br>
द्वारश्रियं च दण्डं च प्रचण्डं वास्तुपूरुषम्  ।<br>
मध्ये चाधारशक्तिं च कूर्मं चानन्तमर्चयेत् ॥ १,१२६.३ ॥<br><br>
भूमिं धर्मं तथा ज्ञानं वैरग्यैश्वर्यमेव च  ।<br>
अधर्मादींश्च चतुरः कन्दं नालं च पङ्कजम्  ॥ १,१२६.४ ॥<br><br>
कर्णिकां केसरं सत्त्वं राजसं तामसं गुणम्  ।<br>
सुर्यादिमण्डलान्येव विमलाद्याश्च शक्तयः  ॥ १,१२६.५ ॥<br><br>
दुर्गां गणं सरस्वतीं क्षेत्रपालं च कोणके  ।<br>
आसनं मूर्तिमभ्यर्च्य वासुदेवं बलं स्मरन्  ॥ १,१२६.६ ॥<br><br>
अनिरुद्धं महात्मानं नारायणमथार्चयेत् ।<br>
हृदयादीनि चाङ्गानि शङ्खादीन्यायुधानि च  ॥ १,१२६.७ ॥<br>
