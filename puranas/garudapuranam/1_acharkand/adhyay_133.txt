श्रीगरुडमहापुराणम् १३३<br>
ब्रह्मोवाच  ।<br>
अशोककलिका ह्यष्टौ ये पिबन्ति पुनर्वसौ  ।<br>
चैत्रे मासि सिताष्टम्यां न ते शोकमवाप्नुयुः  ॥ १,१३३.१ ॥<br><br>
त्वामशोक&nbsp;! हराभीष्ट&nbsp;! मधुमाससमुद्भव  ।<br>
पिबामि शोकसन्तप्तो मामशोकं सदा कुरु  ॥ १,१३३.२ ॥<br><br>
(इत्यशोकाष्टमीव्रतम्)  ।<br>
ब्रह्मोवाच  ।<br>
शुक्लाष्टम्यामाश्वयुजे उत्तराषाढया युता  ।<br>
सा महानवमीत्युक्ता स्नानदानादि चाक्षयम्  ॥ १,१३३.३ ॥<br><br>
नवमी केवला चापि दुर्गां चैव तु पूजयेत् ।<br>
महाव्रतं महापुण्यं शङ्कराद्यैरनुष्ठितम्  ॥ १,१३३.४ ॥<br><br>
अयाचितादि षष्ठ्यादौ राजा शत्रुजयाया च  ।<br>
जपहोमसमायुक्तः कन्यां वा भोजयेत्सदा  ॥ १,१३३.५ ॥<br><br>
दुर्गेदुर्गे रक्षिणि स्वाहा मन्त्रोऽयं पूजनादिषु  ।<br>
दीर्घाकारादिमात्राभिर्नव देव्यो नमोऽन्तिकाः  ॥ १,१३३.६ ॥<br><br>
षड्भिः पदैर्नमः स्वाहा वषडादिहृदादिकम्  ।<br>
अङ्गुष्ठादिकनिष्ठान्तं न्यस्य वै पृजयेच्छिवाम्  ॥ १,१३३.७ ॥<br><br>
अष्टम्यां नव गेहानि दारुजान्येकमेव वा  ।<br>
तस्मिन्देवी प्रकर्तव्या हैमी वाराजतापि वा  ॥ १,१३३.८ ॥<br><br>
शूले खङ्गे पुस्तके वा पटे वा मण्डले (पे) यजेत् ।<br>
कपालं खेटकं घण्टां दर्पणं तर्जनीं धनः  ॥ १,१३३.९ ॥<br><br>
ध्वजं डमरुकं पाशं वामहस्तेषु बिभ्रती  ।<br>
शक्तिं च मुद्गरं शूलं वज्रं खङ्गं तथाङ्कुशम्  ॥ १,१३३.१० ॥<br><br>
शरं चक्रं शलाकां च दुर्गामायुधसंयुताम्  ।<br>
शेषाः षोडशहस्तां स्युरञ्जनं डमरुं विना  ॥ १,१३३.११ ॥<br><br>
रुद्रचण्डा प्रचण्डा च चण्डोग्रा चण्डनायिका  ।<br>
चण्डा चण्डवती चैव चण्डरूपातिचण्डिका  ॥ १,१३३.१२ ॥<br><br>
नवमी चोग्रचण्डा च मध्यमाग्निप्रभाकृतिः  ।<br>
रोचना त्वरुणा कृष्णा नीलं धूम्रा च शुक्रका  ॥ १,१३३.१३ ॥<br><br>
पाता च पाण्डुरा प्रोक्ता आलीढं हरितं तथा  ।<br>
म (मा) हिषोऽस्य स खड्गाग्रप्रकचग्रहमुष्टिकः  ॥ १,१३३.१४ ॥<br><br>
जप्त्वा दशाक्षरीं विद्यां नासौ केनापि बध्यते  ।<br>
पञ्च (ञ्चा) दशाङ्गुलं खड्गं त्रिशूलं च ततो यजेत् ।<br>
लिङ्गस्यां पूजयेद्वापि पादुकेऽथ जलेऽपि वा  ॥ १,१३३.१५ ॥<br><br>
विचित्रां रक्षयेत्पूजामष्टम्यामुपवासयेत् ।<br>
पञ्चाब्दं महिषं बस्तं रात्रिशेषे च घातयेत् ॥ १,१३३.१६ ॥<br><br>
विधिवत्कालिकालीति तदुत्थरुधिरादिकम्  ।<br>
नेरृत्यां पूतनां चैव वायव्यां पापराक्षसीम्  ॥ १,१३३.१७ ॥<br><br>
दद्याच्चरक्यै चैशान्यामाग्नेय्यां च विदारिकाम्  ॥ १,१३३.१८ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे महानवमीव्रतं नाम त्रयस्त्रिंशदुत्तरशततमोऽध्यायः
