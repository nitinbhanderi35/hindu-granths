श्रीगरुडमहापुराणम् १४७<br>
धन्वन्तरिरुवाच  ।<br>
वक्ष्ये ज्वरनिदानं हि सर्वज्वरविबुद्धये  ।<br>
ज्वरो रोगपतिः पाप्मा मृत्युराजोऽशनोऽन्तकः  ।<br>
क्रुद्धदक्षाध्वरध्वंसिरुद्रोर्ध्वनयनोद्भवः  ॥ १,१४७.१ ॥<br><br>
तत्सन्तापो मोहमयः सन्तापात्मापचारजः  ।<br>
विविधैर्नामभिः क्रूरो नानायोनिषु वर्तते  ॥ १,१४७.२ ॥<br><br>
पाकलो गजेष्वभितापो वाजिष्वलर्कः कुक्रुरेषु  ।<br>
इन्द्रमदो जलदेष्वप्सु नीलिका ज्योतिरोषधीषु भूम्यामूषरो नाम  ॥ १,१४७.३ ॥<br><br>
हृल्लासश्छर्दनं कासः स्तंभः शैत्य त्वगादिषु  ।<br>
अङ्गेषु च समुद्भूताः पिडकाश्च कफोद्भवे  ॥ १,१४७.४ ॥<br><br>
काले यथास्वं सर्वेषां प्रवृत्तिर्वृद्धिरेव वा  ।<br>
निदानोक्तोनुपशयो विपरीतोपशायिता  ॥ १,१४७.५ ॥<br><br>
अरुचिश्चाविपाकश्च स्तंभमालस्यमेव च  ।<br>
हृद्दाहश्च विपाकश्च तन्द्रा चालस्यमेव च  ।<br>
वस्तिर्विमर्दावनया दोषाणामप्रवर्तनम्  ॥ १,१४७.६ ॥<br><br>
लालाप्रसेको हृल्लासः क्षुन्नाशो रसदं मुखम्  ।<br>
स्वच्छमुष्णगुरुत्वञ्च गात्राणां बहुमूत्रता  ।<br>
न विजीर्णं न च म्लानिर्ज्वरस्यामस्य लक्षणम्  ॥ १,१४७.७ ॥<br><br>
क्षुत्क्षामता लघुत्वं च गात्राणां ज्वरमार्दवम्  ।<br>
दोषप्रवृत्तिरष्टाहान्निरामज्वरलक्षणम्  ॥ १,१४७.८ ॥<br><br>
यथा स्वलिङ्गं संसर्गे ज्वरसंसर्गजोऽपि वा  ।<br>
शिरोर्तिमूर्छावमिदेहदाहकण्ठास्यशोषारुचिपर्वभेदाः  ।<br>
उन्निद्रता संभ्रमरोमहर्षा जृंभातिवाक्त्वं पवनात्सपित्तात् ॥ १,१४७.९ ॥<br><br>
तापहान्यरुचिपर्वशिरोरुक्ष्ठीवनश्वसनकासविवर्णाः  ।<br>
शीतजाड्यतिमिरभ्रमितन्द्राश्लेष्मवातजनितज्वरलिङ्गम्  ॥ १,१४७.१० ॥<br><br>
शीतस्तम्भस्वेददाहाव्यवस्थास्तृष्णा कासः श्लेष्मपित्तप्रवृत्तिः  ।<br>
मोहस्तन्द्रालिप्ततिक्तास्यता च ज्ञेयं रूपं श्लेष्मपित्तज्वरस्य  ॥ १,१४७.११ ॥<br><br>
सर्वजो लक्षणैः सर्वैर्दाहोऽत्र च मुहुर्मुहुः  ।<br>
तदुच्छीतं महा निद्रा दिवा जागरणं निशि  ॥ १,१४७.१२ ॥<br><br>
सदा वा नैव वा निद्रा महास्वेदो हि नैव वा  ।<br>
गीतनर्तनहास्यादिः प्रकृतेहाप्रवर्तनम्  ॥ १,१४७.१३ ॥<br><br>
साश्रुणी कलुषे रक्ते भुग्ने लुलितपक्ष्मणी  ।<br>
अक्षिणी पिण्डिकापार्श्वशिरः पर्वास्थिरुग्भ्रमः  ॥ १,१४७.१४ ॥<br><br>
सस्वनौ सरुजौ कर्णौ महाशीतौ हि नैव वा  ।<br>
परिदग्धा खरा जिह्वा गुरुस्त्रस्ताङ्गसन्धिता  ॥ १,१४७.१५ ॥<br><br>
ष्ठीवनं रक्तपित्तस्य लोठनं शिरसोऽतितृट् ।<br>
कोष्ठानां श्यावरक्तानां मण्डलानां च दर्शनम्  ॥ १,१४७.१६ ॥<br><br>
हृद्व्यथा मलंससर्गः प्रवृत्तिर्वाल्पशोऽति वा  ।<br>
स्निग्धास्यता बलभ्रंशः स्वरसादः प्रलापितः  ॥ १,१४७.१७ ॥<br><br>
दोषपाकश्चिरं तन्द्रा प्रततं कण्ठकूजनम्  ।<br>
सन्निपातमभिन्यासं तं ब्रूयाच्च हतौजसम्  ॥ १,१४७.१८ ॥<br><br>
वायुना कण्ठरुद्धेन पित्तमन्तः सुपीडितम्  ।<br>
व्यवायित्वाच्च सौख्याच्च बहिर्मर्गं प्रपद्यते  ।<br>
तेन हारिद्रनेत्रत्वं सन्निपातोद्भवेज्वरे  ॥ १,१४७.१९ ॥<br><br>
दोषे विवृद्धे नष्टेऽग्नौ सर्वसंपूर्णलक्षणः  ।<br>
सान्निपातज्वरोऽसाध्यः कृच्छ्रसाध्यस्ततोऽन्यथा  ॥ १,१४७.२० ॥<br><br>
अन्यत्र सन्निपातोत्थं यत्र पित्तं पृथक्स्थितम्  ।<br>
त्वचि कोष्ठे च वा दाहं विदधाति पुरोऽनु वा  ॥ १,१४७.२१ ॥<br><br>
तद्वद्वातकफे शीतं दाहादिर्दुस्तरस्तयोः  ।<br>
शीतादौ तत्र पित्तेन कफे स्यान्दितशोषिते  ॥ १,१४७.२२ ॥<br><br>
पित्ते शान्तेऽथ वै मूर्छा मदस्तृष्णा च जायते  ।<br>
दाहादौ पुनरन्तेषु तन्द्रालस्ये वमिः क्रमात् ॥ १,१४७.२३ ॥<br><br>
आगन्तुरभिगाताभिषङ्गशापाभिचारतः  ।<br>
चतुर्धा तु कृतः स्वेदो दाहाद्यैरभिघातजः  ॥ १,१४७.२४ ॥<br><br>
श्रमाच्च तस्मिन्पवनः प्रायो रक्तं प्रदूषयन्  ।<br>
सव्यथाशोकवैवर्ण्यं सरुजं कुरुते ज्वरम्  ॥ १,१४७.२५ ॥<br><br>
ग्रहावेशौषधिविषक्रोधभीशोककामजः  ॥ १,१४७.२६ ॥<br><br>
अभिषङ्गग्रहोऽप्यस्मिन्नकस्माद्वासरोदने  ।<br>
ओषधीगन्धजे मूर्छा शिरोरुग्वमथुः क्षयः  ॥ १,१४७.२७ ॥<br><br>
विषान्मूर्छातिसारश्च श्यावता दाहकृद्भ्रमः  ।<br>
क्रोधात्कम्पः शिरोरुक्च प्रलापो भयशोकजे  ॥ १,१४७.२८ ॥<br><br>
कामाद्भ्रमोऽरुचिर्दाहो ह्रीनिद्राधीधृतिक्षयाः  ।<br>
ग्रहादौ सन्निपातस्य रूपादौ मरुतस्तयोः  ॥ १,१४७.२९ ॥<br><br>
कोपात्कोपेऽपि पित्तस्य यौ तु शापाभिचारजौ  ।<br>
सन्निपातज्वरौ घोरौ तावसह्यतमौ मतौ  ॥ १,१४७.३० ॥<br><br>
तन्त्रा भिचारिकैर्मन्त्रैर्दूयमानञ्च तप्यते  ।<br>
पूर्वञ्चैतस्ततो देहस्ततो विस्फोटदिग्भ्रमैः  ॥ १,१४७.३१ ॥<br><br>
सदाहमूर्छाग्रस्तस्य प्रत्यहं वर्धते ज्वरः  ।<br>
इति ज्वरोऽष्टधा दृष्टः समासाद्द्विबिधस्तु सः  ॥ १,१४७.३२ ॥<br><br>
शारीरो मानसः सौम्यस्तीक्ष्णोंन्तर्बहिराश्रयः  ।<br>
प्राकृतो वैकृतः साध्योऽसाध्यः सामो निरामकः  ॥ १,१४७.३३ ॥<br><br>
पूर्वं शरिरे शरीरे तापो मनसि मानसे  ।<br>
पवनैर्योगवाहित्वाच्छीतं श्लेष्मयुते भवेत् ॥ १,१४७.३४ ॥<br><br>
दाहः पित्तयुते मिश्रं मिश्रेऽन्तः संश्रये पुनः  ।<br>
ज्वरेऽधिकं विकाराः स्युरन्तः क्षोभो मलग्रहः  ॥ १,१४७.३५ ॥<br><br>
बहिरेव बहिर्वेगे तापोऽपि च स साधितः  ।<br>
वर्षाशरद्वसन्तेषु वाताद्यैः प्रकृतः क्रमात् ॥ १,१४७.३६ ॥<br><br>
वैकृतोऽन्यः स दुः साध्यः प्रायश्च प्राकृतोऽनिलात् ।<br>
वर्षासु मारुतो दुष्टः पित्तश्लेष्मान्वितं ज्वरम्  ॥ १,१४७.३७ ॥<br><br>
कुर्याच्च पित्तं शरदि तस्य चानुचरः कफः  ।<br>
तत्प्रकृत्या विसर्गाच्च तत्र नानशनाद्भयम्  ॥ १,१४७.३८ ॥<br><br>
कफो वसन्ते तमपि वातपित्तं भवेदनु  ।<br>
बलवत्स्वल्पदोषेषु ज्वरः साध्योऽनुपद्रवः  ॥ १,१४७.३९ ॥<br><br>
सर्वथा विकृतिज्ञाने प्रागसाध्य उदाहृतः  ।<br>
ज्वरोपद्रवतीक्ष्णत्वं मन्दाग्निर्बहुमूत्रता  ॥ १,१४७.४० ॥<br><br>
न प्रवृत्तिर्न विजीर्णा न क्षुत्सामज्वराकृतिः  ।<br>
ज्वरवेगोऽधिकस्तृष्णा प्रलापः श्वसनं भ्रमः  ॥ १,१४७.४१ ॥<br><br>
मलप्रवृत्तिरुत्क्लेशः पच्यमानस्य लक्षणम्  ।<br>
जीर्णतामविपर्यासात्सप्तरात्रं च लङ्घनम्  ॥ १,१४७.४२ ॥<br><br>
ज्वरः पञ्चविधः प्रोक्तो मलकालबलाबलात् ।<br>
प्रायशः सन्निपातेन भूयसामुपदिश्यते  ॥ १,१४७.४३ ॥<br><br>
सन्ततः सततोऽन्येद्युस्तृतीयकचतुर्थकौ  ।<br>
धातुमूत्रशकृद्वाहिस्नोत सां व्यापिनो मलाः  ॥ १,१४७.४४ ॥<br><br>
तापयन्तस्तनुं सर्वां तुल्यदृष्ट्यादिवर्धिताः  ।<br>
बलिनो गुरवस्तस्याविशेषेण रसाश्रिताः  ॥ १,१४७.४५ ॥<br><br>
सततं निष्प्रतिद्वन्द्वाज्वरं कुर्युः सुदुः सहम्  ।<br>
मलं ज्वरोष्णधातून्वा स शीघ्रं क्षपयेत्ततः  ॥ १,१४७.४६ ॥<br><br>
सर्वाकारं रसादीनां शुद्ध्यासुद्ध्यापि वा क्रमात् ।<br>
वातपित्तकफैः सप्तद शद्वादशवासरात् ॥ १,१४७.४७ ॥<br><br>
प्रायोऽनुयाति मर्यादां मोक्षाय च वधाय च  ।<br>
इत्यग्निवेशस्य मतं हारीतस्य पुनः स्मृतिः  ॥ १,१४७.४८ ॥<br><br>
द्विगुणा सप्तमी या च नवम्येकादशी तथा  ।<br>
एषा त्रिदोषमर्यादा मोक्षाय च वधाय च  ॥ १,१४७.४९ ॥<br><br>
शुद्ध्याशुद्ध्या ज्वरः कालं दीर्घमप्यत्र वर्तते  ।<br>
कृशानां व्याधियुक्तानां मिथ्याहारादिसेविनाम्  ॥ १,१४७.५० ॥<br><br>
अल्पोऽपि दोषो दुष्ट्यादेर्लब्ध्वान्यतमतो बलम्  ।<br>
स प्रत्यनीको विषमं यस्माद्वृद्धिक्षयान्वितः  ॥ १,१४७.५१ ॥<br><br>
सविक्षेपो ज्वरं कुर्याद्विषमक्षयवृद्धिभाक् ।<br>
दोषः प्रवर्तते तेषां स्वे काले ज्वरयन्बली  ॥ १,१४७.५२ ॥<br><br>
निवर्तते पुनश्चैव प्रत्यनीकबलाबलः  ।<br>
क्षीणदोषो ज्वरः सूक्ष्मो रसादिष्वेव लीयते  ॥ १,१४७.५३ ॥<br><br>
लीनत्वात्कार्श्यवैवर्ण्यजाड्यादीनां दधाति सः  ।<br>
आसन्नविकृतास्यत्वात्स्रोतसां रसवाहिनाम्  ॥ १,१४७.५४ ॥<br><br>
आशु सर्वस्य वपुषो व्याप्तिदोषो न जायते  ।<br>
सन्तः सततस्तेन विपरीतो विपर्ययात् ॥ १,१४७.५५ ॥<br><br>
विषमो विषमारम्भः क्षपाकालेन सङ्गवान्  ।<br>
दोषो रक्ताश्रयः प्रायः करोति सन्ततं ज्वरम्  ॥ १,१४७.५६ ॥<br><br>
अहोरात्रस्य सन्धौ स्यात्सकृदन्येद्युराश्रितः  ।<br>
तस्मिन्मांसवहा नाडी मेदोनाडी तृतीयके  ॥ १,१४७.५७ ॥<br><br>
ग्राही पित्तानिलान्मूर्ध्नस्त्रिकस्य कफपित्ततः  ।<br>
सपृष्ठस्यानिलकफात्स चैकाहान्तरः स्मृतः  ॥ १,१४७.५८ ॥<br><br>
चतुर्थको मलैर्मेदोमज्जास्थ्यन्यतरे स्थितः  ।<br>
मज्जास्थ एव ह्यपरः प्रभावमनुदर्शयेत् ॥ १,१४७.५९ ॥<br><br>
द्विधा कफोणिजङ्घाभ्यां स पूर्वं शिरसानिलात् ।<br>
अस्थिमज्जोरुपगतश्चतुर्थकविपर्ययः  ॥ १,१४७.६० ॥<br><br>
त्रिधा त्र्यहं ज्वरयति दिनमेकन्तु मुञ्चति  ।<br>
बला बलेन दोषणामन्यचेष्टादिजन्मनाम्  ॥ १,१४७.६१ ॥<br><br>
पक्रानामविपर्यासात्सप्तरात्रञ्च लङ्घयेत् ।<br>
ज्वरः स्यान्मनसस्तद्वत्कर्मणश्च तदातदा  ॥ १,१४७.६२ ॥<br><br>
गम्भीरधातुचारित्वात्सन्निपातेन सम्भवात् ।<br>
तुल्योच्छ्रयाच्च दोषाणां दुश्चिकित्स्यश्चतुर्थकः  ॥ १,१४७.६३ ॥<br><br>
सूक्षामात्सूक्ष्मज्वरेष्वेषु दूरद्दूरतरेषु च  ।<br>
दोषो रक्तादिमार्गेषु शनैरल्पश्चिरेण यत् ॥ १,१४७.६४ ॥<br><br>
याति देहञ्च नाशेषं सन्तापादीन्करोत्यतः  ।<br>
क्रमो यत्नेन विच्छिन्नः सतापो लक्ष्यते ज्वरः  ॥ १,१४७.६५ ॥<br><br>
विषमो विषमारम्भः क्षपाकालानुसारवान्  ।<br>
यथोत्तरं मन्दगतिर्मन्दशक्तिर्यथायथम्  ॥ १,१४७.६६ ॥<br><br>
कालेनाप्नोति सदृशान्स रसादींस्तथातथा  ।<br>
दोषो ज्वरयति क्रुद्धश्चिराच्चिरतरेण च  ॥ १,१४७.६७ ॥<br><br>
भूमौ स्थितं जलैः सिक्तं कालं नैव प्रतीक्षते  ।<br>
अङ्कुराय यथा बीजं दोषबीजं भवेत्तथा  ॥ १,१४७.६८ ॥<br><br>
वेगं कृत्वाविषं यद्वदाशये नयते बलम्  ।<br>
कुप्यत्याप्तबलं भूयः कालदोषविषन्तथा  ॥ १,१४७.६९ ॥<br><br>
एवं ज्वराः प्रवर्तन्ते विषमाः सततादयः  ।<br>
उत्क्लेशो गौरवं दैन्यं भङ्गोऽङ्गानां विजृम्भणम्  ॥ १,१४७.७० ॥<br><br>
अरोचको वमिः श्वासः सर्वस्मिन्रसगे ज्वरे  ।<br>
रक्तनिष्ठीवनं तृष्णा रूक्षोष्णं पीडकोद्यमः  ॥ १,१४७.७१ ॥<br><br>
दाहरागभ्रममदप्रलापो रक्तसंश्रिते  ।<br>
तृड्ग्लानिः स्पृष्टवर्चस्कमन्तर्दाहो भ्रमस्तमः  ॥ १,१४७.७२ ॥<br><br>
दौर्गन्ध्यं गात्रविक्षेपो मांसस्थे मेदसि स्थिते  ।<br>
स्वेदोऽतितृष्णा वमनं दौर्गन्ध्यं वा सहिष्णुता  ॥ १,१४७.७३ ॥<br><br>
प्रलापो ग्लानिररुचिरस्थिगे त्वस्थिभेदनम्  ।<br>
दोषप्रवृत्तिरुद्बोधः श्वासांगक्षेपकूजनम्  ॥ १,१४७.७४ ॥<br><br>
अन्तर्दाहो बहिः शैत्यं श्वासो हिक्का हि मज्जमे  ।<br>
तमसो दर्शनं मर्मच्छेदनं स्तब्धमेढ्रता  ॥ १,१४७.७५ ॥<br><br>
शुक्रप्रवृत्तौ मृत्युस्तु जायते शुक्रसंश्रये  ।<br>
उत्तरोत्तरदुः साध्याः पञ्चान्ये तु विपर्यये  ॥ १,१४७.७६ ॥<br><br>
प्रलिम्पन्निव गात्राणि श्लेष्मणा गौरवेण च  ।<br>
मन्दज्वरप्रलापस्तु सशीतः स्यात्प्रलेपकः  ॥ १,१४७.७७ ॥<br><br>
नित्यं मन्दज्वरो रूक्षः शीतकृच्छ्रेण गच्छति  ।<br>
स्तब्धाङ्गः श्लेष्मभूयिष्ठो भवेदङ्गबलाशकः  ॥ १,१४७.७८ ॥<br><br>
हरिद्राभेदवर्णाभस्तद्वल्लेपं प्रमेहति  ।<br>
स वै हारिद्रको नाम ज्वरभेदोऽन्तकः स्मृतः  ॥ १,१४७.७९ ॥<br><br>
कफवातौ समौ यत्र हीनपित्तस्य देहिनः  ।<br>
तीक्ष्णोऽथ वा दिवा मन्दो जायते रात्रिजो ज्वरः  ॥ १,१४७.८० ॥<br><br>
दिवाकरार्पितबले व्यायामाच्च विशोषिते  ।<br>
शरीरे नियतं वाताज्ज्वरः स्यात्पौर्वरात्रिकः  ॥ १,१४७.८१ ॥<br><br>
आमाशये यदात्मस्थे श्लेष्मपित्ते ह्यधः स्थिते  ।<br>
तदर्धं शीतलं देहे ह्यर्धं चोष्णं प्रजायते  ॥ १,१४७.८२ ॥<br><br>
काये पित्तं यदा न्यस्तं श्लेष्मा चान्ते व्यवस्थितः  ।<br>
उष्णत्वं तेन देहस्य शीतत्वं करपादयोः  ॥ १,१४७.८३ ॥<br><br>
रसरक्ताश्रयः साध्यो मांस मेदोगतश्च यः  ।<br>
अस्थिमज्जागतः कृच्छ्रस्तैस्तैः स्वाङ्गैर्हतप्रभः  ॥ १,१४७.८४ ॥<br><br>
विसंज्ञो ज्रवेगार्तः सक्रोध इव वीक्षते  ।<br>
सदोषमुष्णञ्च सदा शकृन्मुञ्चति वेगवत् ॥ १,१४७.८५ ॥<br><br>
देहो लघुर्व्यपगतक्लममोहतापः पाको मुखे करणसौष्ठवमव्यथत्वम्  ।<br>
स्वेदः क्षुवः प्रकृतियोगिमनोऽन्नलिप्सा कण्डूश्च मूर्ध्नि विगत्ज्वरलक्षणानि  ॥ १,१४७.८६ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ज्वरनिदानादिकं नाम सप्तचत्वारिंशदुत्तरशततमोऽध्यायः
