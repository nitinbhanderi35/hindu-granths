<b>।। ब्रह्मोवाच ।।</b><br>
सर्गादिकृद्धरिश्चैव पूज्यः स्वायम्भुवादिभिः ।।<br>
विप्राद्यैः स्वेन धर्मेण तद्धर्मं व्यास&nbsp;! वै श्रृणु ।। 49.1 ।।<br>
<br>
यजनं याजनं दानं ब्राह्मणस्य प्रतिग्रहः ।।<br>
अध्यापनञ्चाध्ययनं षट्‌ कर्माणिद्विजोत्तमे ।। 49.2 ।।<br>
<br>
दानमध्ययनं यज्ञो धर्मः क्षत्त्रियवैश्ययोः ।।<br>
दण्डस्तस्य कृषिर्वैश्यस्य शस्यते ।। 49.3 ।।<br>
<br>
शुश्रूषैव द्विजातीनां शूद्राणां धर्मसाधनम् ।।<br>
कारुकर्म तथाऽऽजीवोपाकयज्ञोऽपि धर्मतः ।। 49.4 ।।<br>
<br>
भिक्षाचर्य्याथ शुश्रूषा गुरोः स्वाध्याय एव च ।।<br>
सन्ध्याकर्माग्निकार्य्यञ्च धर्मोऽयं ब्रह्मचारिणः ।। 49.5 ।।<br>
<br>
सर्वेषामाश्रमाणां च द्वैविध्यं तु चतुर्विधम् ।।<br>
ब्रह्मचार्य्युपकुर्वाणो नैष्ठिको ब्रह्मतत्परः ।। 49.6 ।।<br>
<br>
योऽधीत्य विधिवद्वेदान् गृहस्थाश्रममाव्रजेत् ।।<br>
उपकुर्वाणको ज्ञेयो नैष्ठिको मरणान्तिकः ।। 49.7 ।।<br>
<br>
अग्नयोऽतिथिशुश्रूषा यज्ञो दानं सुरार्चनम् ।।<br>
गृहस्थस्य समासेन धर्मोऽयं द्विजसत्तम&nbsp;! ।। 49.8 ।।<br>
<br>
उदासीनः साधकश्च गृहस्थो द्विविधो भवेत् ।।<br>
कुटुम्बभरणे युक्तः साधकोऽसौ गृही भवेत् ।। 49.9 ।।<br>
<br>
ऋणानि त्रीण्यपाकृत्य त्यक्त्वा भार्य्याधनादिकम् ।।<br>
एकाकी यस्तु विचरेदुदासीनः स मौक्षिकः ।। 49.10 ।।<br>
<br>
भूमौ मूलफलाशित्वं स्वाध्यायस्तप एव च ।।<br>
संविभागो यथान्यायं धर्मोऽयं वनवासिनः ।। 49.11 ।।<br>
<br>
तपस्तप्यति योऽरण्ये यजेद्देवाञ्जुहोति च ।।<br>
स्वाध्याये चैव निरतो वनस्थस्तापसोत्तमः ।। 49.12 ।।<br>
<br>
तपसा कर्शितोऽत्यर्थं यस्तु ध्यानपरो भवेत् ।।<br>
सन्यासी स हि विज्ञेयो वानप्रस्थाश्रमे स्थितः ।। 49.13 ।।<br>
<br>
योगाभ्यासरतो नित्यमारुरुक्षुर्जितेन्द्रियः ।।<br>
ज्ञानाय वर्त्तते भिक्षुः प्रोच्यते पारमेष्ठिकः ।। 49.14 ।।<br>
<br>
यस्त्वात्मरतिरेव स्यान्नित्यतृप्तो महामुनिः ।।<br>
सम्यक्‌ चन्दनम् सम्पन्नः स योगी भिक्षुरुच्यते ।। 49.15 ।।<br>
<br>
भैक्ष्यं श्रुतं च मौनित्वं तपो ध्यानं विशेषतः ।।<br>
सम्यक् च ज्ञानवैराग्यं धर्मोऽयं भिक्षुके मतः ।। 49.16 ।।<br>
<br>
ज्ञानसन्यासिनः केचिद्वेदसन्यासिनोऽपरे ।।<br>
कर्मसन्यासिनः केचित्त्रिविधः पारमेष्ठिकः ।। 49.17 ।।<br>
<br>
योगी च त्रिविधो ज्ञेयो भौतिकः क्षत्त्र एवं च ।।<br>
तृतीयोऽन्त्याश्रमी प्रोक्तो योगमूर्त्तिंसमास्थितः ।। 49.18 ।।<br>
<br>
प्रथमा भावना पूर्वे मोक्षे त्वक्ष(दुष्क) रभावना ।।<br>
तृतीये चान्तिमा प्रोक्ता भावना पारमेश्वरी ।। 49.19 ।।<br>
<br>
धर्मात्संजायते मोक्षो ह्यर्थात्कामोऽभिजायते ।।<br>
प्रवृत्तिश्च निवृत्तिश्च द्विविधं कर्म वैदिकम् ।। 49.20 ।।<br>
<br>
ज्ञानं पूर्वं निवृत्तं स्यात्प्रवृत्तं चाग्निदेवकृत् ।। <br>
क्षमा दमो दया दानमलोभा (भो) भ्यास एव च ।। 49.21 ।।<br>
<br>
आर्जवं चान्सूया च तीर्थानुसरणं तथा ।।<br>
सत्यं संतोष आस्तिक्यं तथा चेन्द्रियनिग्रहः ।। 49.22 ।।<br>
<br>
देवताभ्यर्चनं पूजा ब्राह्मणानां विशेषतः ।।<br>
अहिंसा प्रियवादित्वमपैशुन्यमरूक्षता ।। 49.23 ।।<br>
<br>
एते आश्रमिका धर्माश्चतुर्वर्ण्यं ब्रवीम्यतः ।।<br>
प्राजापत्यं ब्राह्मणानां स्मृतं स्थानं क्रियावताम् ।। 49.24 ।।<br>
<br>
स्थानमैन्द्रं क्षत्त्रियाणां संग्रामेष्वपलायिनाम् ।।<br>
वैश्यानां मारुतं स्थानं स्वधरममनुवर्त्तताम् ।। 49.25 ।।<br>
<br>
गान्धर्वं शूद्रजातीनां परिचारे च वर्त्तताम् ।।<br>
अष्टाशीतिसहस्त्राणामृषीणामूर्द्ध्वरेतसाम् ।। 49.26 ।।<br>
<br>
स्मृतं तेषां तु यत्स्थानं तदेव वन (गुरु) वासिनाम् ।।<br>
सप्तर्षोणां तु यत्स्थानं स्थानं तद्वै वनौकसाम् ।। 49.27 ।।<br>
<br>
यतीनां यतचित्तानां न्यासिनामूर्द्ध्वरेतसाम् ।।<br>
आनन्दं ब्रह्म तत्स्थानं यस्मान्नावर्त्तते मुनिः ।। 49.28 ।।<br>
<br>
योगिनाममृतस्थानं व्योमाख्यं परमाक्षरम् ।।<br>
आनन्दमैश्वरं यस्मान्मुक्तो नावर्त्तते नरः ।। 49.29 ।।<br>
<br>
मुक्तिरष्टाङ्गविज्ञानात्संक्षेपात्तद्वदे श्रृणु ।।<br>
यमाः पञ्च त्वहिंसाद्या अहिंसा प्राण्यहिंसनम् ।। 49.30 ।।<br>
<br>
सत्यं भूतहितं वाक्यमस्तेयं स्वाग्रहं परम् ।।<br>
अमैथुनं ब्रह्मचर्य्यं सर्वत्यागोऽपरिग्रहः ।। 49.31 ।।<br>
<br>
नियमाः पञ्च सत्याद्या बाह्यमाभ्यन्तरं द्विधा ।।<br>
शौचं तुष्टिश्च सन्तोषस्तपश्चोंद्रियनिग्रहः ।। 49.32 ।।<br>
<br>
स्वाध्यायः स्यान्मन्त्रजापः प्रणिधानं हरेर्यजिः ।।<br>
आसनं पद्मकाद्युक्तं प्राणायामो मरुज्जयः ।। 49.33 ।।<br>
<br>
मन्त्रध्यान तो गर्भो विपरीतो ह्यगर्भकः ।।<br>
एवं द्विधा त्रिधाप्युक्तं पुरणात्पूरकः स च ।। 49.34 ।।<br>
<br>
कुम्भको निश्चलत्वाच्च रेचनाद्रेचकस्त्रिधा ।।<br>
लघुर्द्वादशमात्रः स्याच्चतुर्विंशतिकः परः ।। 49.35 ।।<br>
<br>
षट्‌त्रिंशन्मात्रिकः श्रेष्ठः प्रत्याहारश्च रोधनम् ।।<br>
ब्रह्मात्मचिन्ता ध्यानं स्याद्धारणा मनसो धृतिः ।। 49.36 ।।<br>
<br>
अहं ब्रह्मेत्यवस्थानं समाधिर्ब्रह्मणः स्थितिः ।।<br>
अहमात्मा परं ब्रह्म सत्यं ज्ञानमनन्तकम् ।। 49.37 ।।<br>
<br>
ब्रह्म विज्ञानमानन्दः स तत्त्वमसि केवलम् ।।<br>
अहं ब्रह्मास्म्यहं ब्रह्म अशरीरमानिन्द्रियम् ।। 49.38 ।।<br>
<br>
अहम्मनोबुद्धिमहदहङ्कारादिवर्जितम् ।।<br>
जाग्रत्स्वप्नसुषुप्त्यादियुक्तज्योतिस्तदीयकम् ।। 49.39 ।।<br>
<br>
नित्यं शुद्धं बुद्धमुक्तं सत्यमानन्दमद्वयम् ।।<br>
योऽसावादित्यपुरुषः सोऽसावहमखण्डितम् ।।<br>
इति ध्यायन्विमुच्येत् ब्राह्मणो भवबन्धनात् ।। 49.40 ।।<br>
<br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वर्णआश्रमधर्मनिरूपणं नामैकोनपञ्चाशत्तमोध्यायः ।। 49 ।।
