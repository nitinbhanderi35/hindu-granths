श्रीगरुडमहापुराणम् १८९<br>
हरिरुवाच  ।<br>
श्वेतापराजितापुष्परसेनाक्ष्णोश्च पूरणे  ।<br>
पटलं नाशमायाति नात्र कार्या विचारणा  ॥ १,१८९.१ ॥<br><br>
मूलं गोक्षुरकस्यैव चर्वित्वा नीललोहित  ।<br>
दन्तकीटव्यथा नश्येत्सुरासुरविमर्दन्  ॥ १,१८९.२ ॥<br><br>
नारी पुष्पादिने पीत्वा गोक्षीरेणोपवासतः  ।<br>
श्वेतार्कस्य तु वै मूलं तस्यास्तद्गुल्मशूलनुत् ॥ १,१८९.३ ॥<br><br>
श्वेतार्कपुष्पं विधिना गृहीतं पूर्वमन्त्रितम्  ।<br>
ऋतुशुद्धा च ललना कटौ बद्ध्वा प्रसूयते  ॥ १,१८९.४ ॥<br><br>
हस्तबद्धं पलाशस्य अपामार्गस्य वा हर  ।<br>
मूलं सर्वज्वरहरं भूतप्रेतादिनुद्भवेत् ॥ १,१८९.५ ॥<br><br>
पीतं वृश्चिकमूलञ्च प्रातः पर्युषिताम्बुना  ।<br>
सार्धं विनाशयेद्दाहज्वरञ्च परमेश्वर  ॥ १,१८९.६ ॥<br><br>
शिखायाञ्चैव तद्बद्धं भवेदैकाहिकाहिनुत् ।<br>
पीतं पर्युषिताद्भिश्च भवेत्सर्वविषापहृत् ॥ १,१८९.७ ॥<br><br>
यस्य लज्जालुकामूलं दीयते च स्वरेतसा  ।<br>
सार्धं स वैरं संयाति पुमान्स्त्री वा न संशयः  ॥ १,१८९.८ ॥<br><br>
पिष्ट्वा गव्यघृतेनैव पाठामूलं पिबेत्तु यः  ।<br>
सर्वं विषं विनश्येच्च नात्र कार्या विचारणा  ॥ १,१८९.९ ॥<br><br>
मूलं पर्युषितोदेन शिरीषस्य यथा तथा  ।<br>
रक्तचित्रकमूलस्य रसस्य भरणाद्धर  ।<br>
कर्णयोः कामलाव्याधिनाशः स्यान्नात्र संशयः  ॥ १,१८९.१० ॥<br><br>
श्वेतकोकिलाक्षमूलं छागीक्षीरेण संयुतम्  ।<br>
त्रिसप्ताहेन वै पीतं क्षयरोगं क्षयं नयेत् ॥ १,१८९.११ ॥<br><br>
नारिकेलस्य वै पुष्पं छागक्षीरेण संयुतम्  ।<br>
पिबेच्च त्रिविधस्तस्य रक्तवातो विनश्यति  ॥ १,१८९.१२ ॥<br><br>
कुर्यात्सुदर्शनामूलं माल्येन सुसमाहृतम्  ।<br>
कण्ठबद्ध त्र्याहिकादिग्रहभूतविनाशनम्  ॥ १,१८९.१३ ॥<br><br>
पुष्पं धवलगुञ्जाया गृहीतं मूलमेव च  ।<br>
मुखे तु निहितं रुद्र हरेन्नानाविषं बहु  ॥ १,१८९.१४ ॥<br><br>
हस्ते बद्धं काण्डयुक्तं कण्ठे बद्धं ग्रहादिहृत् ।<br>
कृष्णायान्तु चतुर्दश्यां कटिबद्धं समाहृतम्  ।<br>
सिंहादिश्वापदाद्भीतिं हरेच्च नीललोहित  ॥ १,१८९.१५ ॥<br><br>
विष्णुक्रान्तामूलमीश कर्णबद्धन्तु धारयेत् ।<br>
पट्टसूत्रेण भूतेश मकरादिभयं न वै  ॥ १,१८९.१६ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे एकोननवत्यधिकशततमोऽध्यायः
