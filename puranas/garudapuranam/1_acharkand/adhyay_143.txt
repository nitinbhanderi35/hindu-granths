श्रीगरुडमहापुराणम् १४३<br>
ब्रह्मोवाच  ।<br>
रामायणमतो वक्ष्ये श्रुतं पापविनाशनम्  ।<br>
विष्णुनाभ्यब्जतो ब्रह्मा मरीचिस्तत्सुतोऽभवत् ॥ १,१४३.१ ॥<br><br>
मरीचेः कश्यपस्तस्माद्रविस्तस्मान्मनुः स्मृतः  ।<br>
मनोरिक्ष्वाकुरस्याभूद्वंशे राजा रघुः स्मृतः  ॥ १,१४३.२ ॥<br><br>
रघोरजस्ततो जातो राजा दशरथो बली  ।<br>
तस्य पुत्रास्तु चत्वारो महाबलपराक्रमाः  ॥ १,१४३.३ ॥<br><br>
कौसल्यायाम भूद्रामो भरतः कैकयीसुतः  ।<br>
सुतौ लक्ष्मणशक्षुघ्नौ सुमित्रायां बभूवतुः  ॥ १,१४३.४ ॥<br><br>
रामो भक्तः पितुर्मातुर्विश्वामित्रादवाप्तवान्  ।<br>
अस्त्रग्रामं ततो यक्षीं ताटकां प्रजघान ह  ॥ १,१४३.५ ॥<br><br>
विशावमित्रस्य यज्ञे वै सुबाहुं न्यवधीद्बली  ।<br>
जनकस्य क्रतुं गत्वा उपयेमेऽथ जानकीम्  ॥ १,१४३.६ ॥<br><br>
ऊर्मिलां लक्ष्मणो वीरो भरतो माण्डवीं सुताम्  ।<br>
शत्रुघ्नो वै कीर्तिमतीं कुशध्वजसुते उभे  ॥ १,१४३.७ ॥<br><br>
पित्रादिभिरयोध्यायां गत्वा रामादयः स्थिताः  ।<br>
युधाजितं मातुलञ्च शत्रुघ्नभरतौ गतौ  ॥ १,१४३.८ ॥<br><br>
गतयोर्नृपवर्योऽसौ राज्यं दातुं समुद्यतः  ।<br>
स रामाय तत्पुत्राय कैकेय्या प्रार्थितस्तदा  ॥ १,१४३.९ ॥<br><br>
चतुर्दशसमावासो वनेरामस्य वाञ्छितः  ।<br>
रामः पितृहितार्थञ्च लक्ष्मणेन च सीतया  ॥ १,१४३.१० ॥<br><br>
राज्यञ्च तृणवत्त्यक्त्वा शृङ्गवेरपुरं गतः  ।<br>
रथं त्यक्त्वा प्रयागञ्च चित्रकूटगिरिं गतः  ॥ १,१४३.११ ॥<br><br>
रामस्य तु वियोगेन राजा स्वर्गं समाश्रितः  ।<br>
संस्कृत्य भरतश्चागाद्राममाह बलान्वितः  ॥ १,१४३.१२ ॥<br><br>
अयोध्यान्तु समागत्य राज्यं कुरु महामते  ।<br>
स नैच्छत्पादुके दत्त्वा राज्याय भरताय तु  ॥ १,१४३.१३ ॥<br><br>
विसर्जितोऽथ भरतो रामराज्यमपालयत् ।<br>
नन्दिग्रामे स्थितो भक्तो ह्ययोध्यां नाविशद्व्रती  ॥ १,१४३.१४ ॥<br><br>
रामोऽपि चित्रकूटाच्च ह्यत्रेराश्रममाययौ  ।<br>
नत्वा सुतीक्ष्णं चागस्त्यं दण्डकारण्यमागतः  ॥ १,१४३.१५ ॥<br><br>
तत्र शूर्पणखा नाम राक्षसी चात्तुमागता  ।<br>
निकृत्य कर्णो नासे च रामेणाथापवारिता  ॥ १,१४३.१६ ॥<br><br>
तत्प्रेरितः खरश्चागाद्दूषणस्त्रिशिरास्तथा  ।<br>
चतुर्दशसहस्रेण रक्षसान्तु बलेन च  ॥ १,१४३.१७ ॥<br><br>
रामोऽपि प्रेषयामास बाणैर्यमपुरञ्च तान्  ।<br>
राक्षस्या प्रेरितोऽभ्यागाद्रावणो हरणाय हि  ॥ १,१४३.१८ ॥<br><br>
मृगरूपं स मारीचं कृत्वाग्रेऽथ त्रिदण्डधृक् ।<br>
सीतया प्रेरितो रामो मारीचं निजघान ह  ॥ १,१४३.१९ ॥<br><br>
म्रियमाणः स च प्राह हा सीते&nbsp;! लक्ष्मणोति च  ।<br>
सीतोक्तो लक्ष्मणोऽथागाद्रामश्चानुददर्श तम्  ॥ १,१४३.२० ॥<br><br>
उवाच राक्षसी माया नूनं सीता हृतेति सः  ।<br>
रावणोऽन्तरमासाद्य ह्यङ्केनादाय जानकीम्  ॥ १,१४३.२१ ॥<br><br>
जटायुषं विनिर्भिद्य ययौ लङ्कां ततो बली  ।<br>
अशोकवृक्षच्छायायां रक्षितां तामधारयत् ॥ १,१४३.२२ ॥<br><br>
आगत्य रामः सून्याञ्च पर्णशालां ददर्श ह  ।<br>
शोकं कृत्वाथ जानक्या मार्गणं कृतवान्प्रभुः  ॥ १,१४३.२३ ॥<br><br>
जटायुषञ्च संस्कृत्य तदुक्तो दक्षिणां दिशम्  ।<br>
गत्वा सख्यं ततश्चक्रे सुग्रीवेण च राघवः  ॥ १,१४३.२४ ॥<br><br>
सप्त तालान्विनिर्भिद्य शरेणानतपर्वणा  ।<br>
वालिनञ्च विनिर्भिद्य किष्किन्धायां हरीश्वरम्  ॥ १,१४३.२५ ॥<br><br>
सुग्रीवं कृतवान्राम ऋश्यमूके स्वयं स्थितः  ।<br>
सुग्रीवः प्रेषयामास वानरान्पर्वतोपमान्  ॥ १,१४३.२६ ॥<br><br>
सीताया मार्गणं कर्तुं पूर्वाद्याशासु सोत्सवान्  ।<br>
प्रतीचीमुत्तरां प्राचीं दिशं गत्वा समागताः  ॥ १,१४३.२७ ॥<br><br>
दक्षिणान्तु दिशं ये च मार्गयन्तोऽथ जानकीम्  ।<br>
वनानि पर्वतान्द्वीपान्नदीनां पुलिनानि च  ॥ १,१४३.२८ ॥<br><br>
जानकीन्ते ह्यपश्यन्तो मरणे कृतनिश्चयाः  ।<br>
सम्पातिवचनाज्ज्ञात्वा हनूमान्कपिकुञ्जरः  ॥ १,१४३.२९ ॥<br><br>
शतयोजनविस्तीर्णं पुप्लुवे मकरालयम्  ।<br>
अपश्यज्जानकीं तत्र ह्यशोकवनिकास्थिताम्  ॥ १,१४३.३० ॥<br><br>
भर्त्सितां राक्षसीभिश्च रावणेन च रक्षसा  ।<br>
भव भार्येति वदता चिन्तयन्तीञ्च राघवम्  ॥ १,१४३.३१ ॥<br><br>
अङ्गुलीयं कपिर्दत्त्वा सीतां कौशल्यमब्रवीत् ।<br>
रामस्य तस्य दूतोऽहं शोकं मा कुरु मैथिलि  ॥ १,१४३.३२ ॥<br><br>
स्वाभिज्ञानञ्च मे देहि येन रामः स्मरिष्यति  ।<br>
तच्छ्रुत्वा प्रददौ सीता वेणीरत्नं हनूमते  ॥ १,१४३.३३ ॥<br><br>
यथा रामो नयेच्छीघ्रं तथा वाच्यं त्वया कपे  ।<br>
तथेत्युक्त्वा तु हनुमान्वनं दिव्यं बभञ्ज ह  ॥ १,१४३.३४ ॥<br><br>
हत्वाक्षं राक्षसांश्चान्यान्बन्धनं स्वयमागतः  ।<br>
सर्वैरिन्द्रजितो बाणैर्दृष्ट्वा रावणमब्रवीत् ॥ १,१४३.३५ ॥<br><br>
रामदूतोऽस्मि हनुमान्देहि रामाय मैथिलीम्  ।<br>
एतच्छ्रुत्वा प्रकुपितो दीपयामास पुच्छकम्  ॥ १,१४३.३६ ॥<br><br>
कपिर्ज्वलितलाङ्गूलो लङ्कां देहेऽ महाबलः  ।<br>
दग्ध्वा लङ्कां समायातो रामपार्श्वं स वानरः  ॥ १,१४३.३७ ॥<br><br>
जग्ध्वा फलं मधुवने दृष्टा सीतत्यवेदयत् ।<br>
वेणीरत्नञ्च रामाय रामो लङ्कापुर्री ययौ  ॥ १,१४३.३८ ॥<br><br>
ससुग्रीवः स हनुमान्सांगदश्च सलक्ष्मणः  ।<br>
विभीषणोऽपि सम्प्राप्तः शरणं राघवं प्रति  ॥ १,१४३.३९ ॥<br><br>
लङ्कैश्वर्येष्वभ्यषिञ्चद्रामस्तं रावणानुजम्  ।<br>
रामो नलेन सेतुञ्च कृत्वाब्धौ चोत्ततार तम्  ॥ १,१४३.४० ॥<br><br>
सुवेलावस्थितश्चैव पुरीं लङ्कां ददर्शह  ।<br>
अथ ते वानरा वीरा नीलाङ्गदनलादयः  ॥ १,१४३.४१ ॥<br><br>
धूम्रधूम्राक्षवीरेन्द्रा जाम्बवत्प्रमुखास्तदा  ।<br>
मैन्दद्विविदमुख्यास्ते पुरीं लङ्कां बभञ्जिरे  ॥ १,१४३.४२ ॥<br><br>
राक्षसांश्च महाकायान्कालाञ्जनचयोपमान्  ।<br>
रामः सलक्ष्मणो हत्वा सकपिः सर्वराक्षसान्  ॥ १,१४३.४३ ॥<br><br>
विद्युज्जिह्वञ्च धूम्राक्षं देवान्तकनरान्त कौ  ।<br>
महोदरमहापार्श्वावतिकायं महाबलम्  ॥ १,१४३.४४ ॥<br><br>
कुम्भं निकुम्भं मत्तञ्च मकराक्षं ह्यकम्पनम्  ।<br>
प्रहस्तं वीरमुन्मत्तं कुम्भकर्णं महाबलम्  ॥ १,१४३.४५ ॥<br><br>
रावणिं लक्ष्मणोऽच्छिन्त ह्यस्त्राद्यै राघवो बली  ।<br>
निकृत्य बाहुचक्राणि रावणन्तु न्यपातयन्  ॥ १,१४३.४६ ॥<br><br>
सीतां शुद्धां गृहीत्वाथ विमाने पुष्पके स्थितः  ।<br>
सवानरः समायातो ह्ययोध्यां प्रवरां पुरीम्  ॥ १,१४३.४७ ॥<br><br>
तत्र राज्यं चकाराथ पुत्त्रवत्पालयन्प्रजाः  ।<br>
दशाश्वमेधानाहृत्य गयाशिरसि पातनम्  ॥ १,१४३.४८ ॥<br><br>
पिण्डानां विधिवत्कृत्वा दत्त्वा दानानि राघवः  ।<br>
पुत्रौ कुशलवौ दृष्ट्वा तौ च राज्येऽभ्यषेचयत् ॥ १,१४३.४९ ॥<br><br>
एकादशसहस्राणि रामो राज्यमकारयत् ।<br>
शत्रुघ्नो लवणं जघ्ने शैलूषं भतस्ततः  ॥ १,१४३.५० ॥<br><br>
अगस्त्यादीन्मुनीन्नत्वा श्रुत्वोत्पत्तिञ्च रक्षसाम्  ।<br>
स्वर्गं गतो जनैः सार्धमयोध्यास्थैः कृतार्थकः  ॥ १,१४३.५१ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे रामायणवर्णनं नाम त्रिचत्वारिंशदुत्तरशततमोऽध्यायः
