श्रीगरुडमहापुराणम् १४८<br>
धन्वन्तरिरुवाच  ।<br>
अथातो रक्तपित्तस्य निदानं प्रवदाम्यहम्  ।<br>
भृशोष्णतिक्तकट्वम्ललवणादिविदाहिभिः  ॥ १,१४८.१ ॥<br><br>
कोद्रवोद्दालकैश्चान्यैस्तदुक्तैरति सेवितैः  ।<br>
कुपितं पैत्तिकैः पित्तं द्रवं रक्तञ्च मूर्छति  ॥ १,१४८.२ ॥<br><br>
तैर्मिथस्तुल्यरूपत्वमागम्य व्याप्नुवंस्तनुम्  ।<br>
पित्तरक्तस्य विकृतेः संसर्गाद्दषणादपि  ॥ १,१४८.३ ॥<br><br>
गन्धवर्णानुवृत्तेषु रक्तेन व्यपदिश्यते  ।<br>
प्रभवत्यसृजः स्थानात्प्लीहतो यकृतश्च सः  ॥ १,१४८.४ ॥<br><br>
शिरोगुरुत्वमरुचिः शीतेच्छा धूमकोऽम्लकः  ।<br>
छर्धितश्छर्दिबै भत्स्यं कासः श्वासो भ्रमः क्लमः  ॥ १,१४८.५ ॥<br><br>
लोहितो न हितो मत्स्यगन्धास्यात्वञ्च विज्वरे  ।<br>
रक्तहारिद्रहरितवर्णता नयनादिषु  ॥ १,१४८.६ ॥<br><br>
नीललोहित पीतानां वर्णानामविवेचनम्  ।<br>
स्वप्ने इन्मादधर्मित्वं भवत्यस्मिन्भविष्यति  ॥ १,१४८.७ ॥<br><br>
उर्ध्वं नासाक्षिकर्णास्यैर्मेढ्रयोनिगुदैरधः  ।<br>
कुपितं रोमकूपैश्च समस्तैस्तत्प्रवर्तते  ॥ १,१४८.८ ॥<br><br>
ऊर्ध्वं साध्यं कफाद्यस्मात्तद्विरेचनसाधितम्  ।<br>
बह्वौषधानि पित्तस्य विरेको हि वरौषधम्  ॥ १,१४८.९ ॥<br><br>
अनुबन्धी कफो यत्र तत्र तस्यापि शुद्धिकृत् ।<br>
कषायाः स्वादवो यस्य विशुद्धौ श्लेष्मला हिताः  ॥ १,१४८.१० ॥<br><br>
कटुतिक्तकषाया वा ये निसर्गात्कफावहाः  ।<br>
अधो याप्यञ्च नायुष्मांस्तत्प्रच्छर्दनसाधकम्  ॥ १,१४८.११ ॥<br><br>
अल्पौषधञ्च पित्तस्य वमनं नावमौषधम्  ।<br>
अनुबन्धि बलं यस्य शान्तपित्तनरस्य च  ॥ १,१४८.१२ ॥<br><br>
कषायश्च हितस्तस्य मधुरा एव केवलम्  ।<br>
कफमारुतसंस्पृष्टमसाध्यमुपनामनम्  ॥ १,१४८.१३ ॥<br><br>
असह्यं प्रतिलोमत्वादसाध्यादौषधस्य च  ।<br>
न हि संशोधनं किञ्चिदस्य च प्रतिलोमिनः  ॥ १,१४८.१४ ॥<br><br>
शोधनं प्रतिलोमञ्च रक्तपित्तेऽभिसर्जितम्  ।<br>
एवमेवोपशमनं संशोधनमिहेष्यते  ॥ १,१४८.१५ ॥<br><br>
संसृष्टेषु हि दोषेषु सर्वथा छर्दनं हितम्  ।<br>
तत्र दोषोऽत्र गमनं शिवास्त्र इव लक्ष्यते  ॥ १,१४८.१६ ॥<br><br>
उपद्रवाश्च विकृतिं फलतस्तेषु साधितम्  ॥ १,१४८.१७ ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे रक्तपित्तनिदानं नामाष्टचत्वारिंशदुत्तरशततमोऽध्यायः
