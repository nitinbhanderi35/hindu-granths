श्रीगरुडमहापुराणम् २२०<br>
ब्रह्मोवाच  ।<br>
सपिण्डीकरणं वक्ष्ये पूर्णेऽब्दे तत्क्षयेऽहनि  ।<br>
कृतं सम्यग्यथाकाले प्रेतादेः पितृलोकदम्  ॥ १,२२०.१ ॥<br><br>
सपिण्डीकरणं कुर्यादपराह्ने तु पूर्ववत् ।<br>
पितामहादिब्राह्मणनिमन्त्रणम्  ।<br>
ओं पुरूरवार्द्रवसंज्ञकेभ्यो देवेभ्य एतदासनं नमः  ।<br>
वामपार्श्वे चासनदानम्  ।<br>
आवाहनम्  ।<br>
ततः पितामहप्रपितामहवृद्धप्रपितामहानां सपत्नीकानां श्राद्धमहं करिष्ये इत्यनुज्ञाग्रहणंपात्रत्रयकरणंपात्रोपरि कुशं दत्त्वा पात्रान्तरेण पिधाय अच्छिद्रावधारणान्तं परिसमाप्य तथैव पितुरपि सपत्नीकस्य प्रेतपदान्तनाम्ना श्राद्धकरणानुज्ञापनं देवपात्राच्छिद्रावधारणम्  ॥ १,२२०.२ ॥<br><br>
तत्परिसमाप्य पितामहप्रपितामहवृद्धप्रपितामहक्रमेण पात्राणां मनाक्चालनम्  ।<br>
उद्धाटनं कृत्वाओं ये समानाः समनसः पितरो यमराज्ये  ।<br>
तेषां लोकः स्वधा नमो यज्ञो देवेषु कल्पताम्  ।<br>
ओं ये समानाः समनसो जीवा जीवेषु मामकाः  ।<br>
तेषां श्रीर्मयि कल्पतामस्मिन् लोके शतं समाः  ।<br>
एतन्मन्त्रद्वयेन पितृपात्रोदकं पितामहप्रपितामहपात्रे वृद्धप्रपितामहपात्रं परित्यज्य पितामहप्रपितामहयोरुदकं पवित्रञ्च पितृपात्रे क्षिपेत् ॥ १,२२०.३ ॥<br><br>
ततः पितृब्राह्मणहस्ते पात्रस्थपवित्रदानम्  ।<br>
पात्रस्थपुष्पेण शिरसः करपादार्चनं ब्राह्मणहस्तेऽन्य जलदानंहस्ताभ्यां पात्रमुत्थाप्य ओं या दिव्येति पठित्वा ओं अमुकगोत्र मत्पितामह अमुकदेवशर्मन् सपत्नीक एष ते अर्घ्यः स्वधा  ।<br>
पितृपात्रेणैव पितामहब्राह्मणहस्ते स्तोकमर्घ्योदकं सपवित्रङ्गृहीत्वास्तोकमुदकं पिण्डसेचनार्थं पात्रान्तरेण पिधाय पितृब्राह्मणवामपार्श्व दक्षिणाग्रकुशोपरि पितृभ्यः स्तानमसीति अधोमुखपात्रस्थपनम्  ॥ १,२२०.४ ॥<br><br>
पितामहप्रपितामहवृद्धप्रपितामहेभ्यो गन्धादिदानमग्नौकरणम्  ।<br>
अवशिष्टान्नं प्रपितामहादिपात्रे क्षिपेत् ।<br>
पितामहपात्राभिमन्त्रणपर्यन्तक्रमेण समाप्यापि ब्राह्मणपात्राभिमन्त्रणम्  ।<br>
अङ्गुष्ठनिवेशनं तिलविकरणं कृत्वा अमुकगोत्र एतत्ते अन्नं सघृतं सपानीयं सव्यञ्जनं प्रतिषिद्धवर्जितं ये चात्र त्वा मनुयाश्च त्वामनु तस्मै ते स्वधा इति  ॥ १,२२०.५ ॥<br><br>
ततो देवप्रभृतिभ्य अपोशानं दद्यात् ।<br>
अतिथिप्राप्तौ अतिधिश्राद्धं कुर्यात् ।<br>
अस्मिन्नवसरे विकिरणम्  ।<br>
पितामाहदौ प्रश्रं कृत्वा पितृब्राह्मणमों स्वदितं भवद्भिरिति प्रश्रः  ।<br>
ओं अमुकगोत्र मत्पितः अमुकशर्मन् सपत्नीक एष ते पिण्डो ये चात्रत्वामनुयाश्च त्वामनु तस्मै स्वधेति पिण्डपात्रमच्छिद्रमस्तु  ।<br>
ततः सङ्कल्प सिद्धिवाचनं समाप्य पिण्डं द्विधा कृत्वा ये समानाः सुमनस इति मन्त्रद्वयं पठित्वा पितामहवृद्धप्रपितामहपात्रेषु क्षिपेत् ।<br>
पिण्डेषु गन्धादिकं दत्त्वा पिण्डचालनम्  ।<br>
अतिथिब्राह्मणे स्वदितादिप्रश्रः  ।<br>
ब्राह्मणानामाचमनम्  ।<br>
भुक्तिक्रमेण ताम्बूलदानम्  ।<br>
सुप्रोक्षितमस्तु शिवा आपः सन्तुवृद्धप्रपितामहक्रमेण ब्राह्मणहस्ते जलदानम्  ।<br>
गोत्रस्याक्षय्यमस्तु पितृब्राह्मणहस्ते उपतिष्टतामिति सतिजलदानम्  ॥ १,२२०.६ ॥<br><br>
अघोराः पितरः सन्तु अस्त्वित्युक्ते स्वधां वाचयिण्य इति पितामाहदिब्राह्मणानुज्ञापनम्  ॥ १,२२०.७ ॥<br><br>
ओं वाच्यतां इत्युक्ते ओं पितामहादिभ्यः स्वधोच्यताम्  ।<br>
अस्तु स्वधेत्युक्ते पितृब्राह्मण पितृभ्यः स्वधोच्यतामिति  ।<br>
अस्तु स्वधेत्युक्ते ओं ऊर्जं वहन्तीरिति दक्षिणाभिमुखवारिधारात्यागः  ।<br>
ओं विश्वेदेवा अस्मिन् यज्ञे प्रीयन्तामिति देवब्राह्मणहस्ते ओं यवोदकदानम्  ।<br>
ओं देवताभ्य इति त्रिर्जपः  ॥ १,२२०.८ ॥<br><br>
पिण्डपात्राणि चालयित्वा आचम्य पितामहादिभ्यो दक्षिणां दत्त्वा ततः पितृ ब्राह्मणाय आशिषो मे प्रदीयन्तामित्याशीः प्रार्थनम्  ।<br>
प्रतिगृह्यतामित्युक्ते दातारो नोऽभिवर्धन्तामिति पात्रमुत्तानं कृत्वा वाजे वाजेदृविसर्जनम्  ।<br>
अभिरण्यतामिति पितृब्राह्मणविसर्जनम्  ॥ १,२२०.९ ॥<br><br>
सपिण्डीकरणश्राद्धं व्यासप्रोक्तं मया तव  ।<br>
श्राद्धं विष्णुः श्राद्धकर्ता फलं श्राद्धादिकं हरिः  ॥ १,२२०.१० ॥<br><br>
इति श्रीगारुडे महापुराणे पूर्वखण्डे प्रथमांशाख्ये आचारकाण्डे श्राद्धानुष्ठानं नामविंशाधिकद्विशततमोऽध्यायः
