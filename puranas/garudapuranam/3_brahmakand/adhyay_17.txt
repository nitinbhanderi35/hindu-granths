श्रीगरुडमहापुराणम् १७<br>
गरुड उवाच  ।<br>
चतुर्जन्मसु वै कृष्ण शच्याद्यैः सह भारती  ।<br>
एकदेह विशिष्टैव भुवि जातेति चोक्तवान्  ॥ ३,१७.१ ॥<br><br>
कारणं ब्रूहि मे ब्रह्मन् शिष्याय तव सुव्रत  ।<br>
गरुडेनैवमुक्तस्तमुवाच मधुसूदनः  ॥ ३,१७.२ ॥<br><br>
श्रीकृष्ण उवाच  ।<br>
विशिष्टदेहसं प्राप्तौ भारत्याः पक्षिसत्तम  ।<br>
वक्ष्यामि कारणं वीन्द्र सावधानमनाः शृणु  ॥ ३,१७.३ ॥<br><br>
पुरा कृतयुगे वीन्द्र रुद्रभार्या च पार्वती  ।<br>
इन्द्रभार्या शची देवी यम भार्याच शामला  ॥ ३,१७.४ ॥<br><br>
अश्विभार्या उषा देवी भर्तृभिः सहिता खग  ।<br>
ब्रह्मलोकं ययुस्तत्र ब्रह्माणं ददृशुस्तदा  ॥ ३,१७.५ ॥<br><br>
हावं भावं विलासं च दर्शयामासुरञ्जसा  ।<br>
दृष्ट्वा ता उद्धता ब्रह्मा शशाप खगसत्तम  ॥ ३,१७.६ ॥<br><br>
उद्धताश्च यतो यूयं मानुषीं योनिमाप्स्यथ  ।<br>
तत्र स्वभर्तृसंयोगमवाप्स्यथ खगेश्वर  ॥ ३,१७.७ ॥<br><br>
एवं शप्तास्तु ताः सर्वा आजग्मुर्मेरुपर्वतम्  ।<br>
तत्रोपविष्टं ब्रह्माणं वञ्चयामासुरञ्जसा  ॥ ३,१७.८ ॥<br><br>
तूष्णीमेव स्थिते वीन्द्र वञ्चयन्त्यः स्थिताः पुनः  ।<br>
ततस्तूष्णीं स्थितं वीन्द्र वञ्चयामासुरञ्जसा  ॥ ३,१७.९ ॥<br><br>
त्रिवारानन्तरं ब्रह्मा शप्तवांस्ता महाप्रभुः  ।<br>
त्रिवारं वञ्चनं यस्मादेकवारं च दर्शनम्  ॥ ३,१७.१० ॥<br><br>
किं चाश्रुत्वातः पश्चाच्चतुर्जन्मसु भूतले  ।<br>
एकदेहान्मानुषत्वं भविष्यति न संशयः  ॥ ३,१७.११ ॥<br><br>
द्वितीये जन्मनि तथा अन्यगात्वमवाप्स्यथ  ।<br>
तृतीये जन्मनि तथा भर्तृसंयोग माप्स्यथ  ॥ ३,१७.१२ ॥<br><br>
जन्मन्याद्ये चतुर्थे च नान्यगात्वमवाप्स्यथ  ।<br>
तथा स्वभर्तृसंयोगं नावाप्स्यथ च सर्वशः  ॥ ३,१७.१३ ॥<br><br>
एवं शप्तास्तु ताः सर्वा ब्रह्मणा पक्षिसत्तम  ।<br>
तदा विचारयामासुर्मिलित्वा मेरुमूर्धनि  ॥ ३,१७.१४ ॥<br><br>
ब्रह्मशापस्त्वनिर्वाय उपायैः शतशोपि च  ।<br>
नीचैः समागमो निन्द्यस्तथैव च विपत्तिदः  ॥ ३,१७.१५ ॥<br><br>
उत्तमेन च संगेन दैवेनाप्यर्थदो भवेत् ।<br>
देवानामुत्तमो वायुस्तदर्थं संगमाचरेत् ॥ ३,१७.१६ ॥<br><br>
विचार्यैवमुमाद्या भारत्याः सेवां तु चक्रिरे  ।<br>
सहस्रवत्सरान्ते सा भारती तोषिताब्रवीत् ॥ ३,१७.१७ ॥<br><br>
मत्सेवां च किमर्थं वै ह्याचरिष्यन्ति सुव्रताः  ।<br>
तस्यां रक्ताश्च ता देव्यस्त्वब्रुवन्स्वचिकीर्षितम्  ॥ ३,१७.१८ ॥<br><br>
पुरा वयं तु शप्ताः स्म ब्रह्मणा क्रोधरूपिणा  ।<br>
एकदेहान्मानुषत्वमवाप्स्यथ वराङ्गनाः  ॥ ३,१७.१९ ॥<br><br>
चतुर्थजन्मन्यप्येवं द्वितीये जन्मनि प्रभो  ।<br>
समाप्स्यथान्यगात्वं चेत्येवं शप्ता ह भामिनि  ॥ ३,१७.२० ॥<br><br>
अस्माकं वायुना देवेनान्यगात्वं न दोषभाक् ।<br>
अतस्त्वयैकदेहत्वमिच्छामो देवि जन्मसु  ॥ ३,१७.२१ ॥<br><br>
हत्युक्ता ताभिरथ च तथैत्युक्त्वा द्विजोत्तम  ।<br>
सा पार्वत्यादिभिर्युक्ता भारतीत्यभवद्भुवि  ॥ ३,१७.२२ ॥<br><br>
शिवनाम्नो द्विजस्यैव गृहे सा तु कुमारिका  ।<br>
कर्मैक्यार्थं तपश्चक्रेः विष्णोश्च शिवसंज्ञिनः  ॥ ३,१७.२३ ॥<br><br>
तपसा तोषिता विष्णुः शिव संज्ञो महाप्रभुः  ।<br>
वरं प्रादात्तृतीयेस्मिन्कृष्णजन्मनि भो स्त्रियः  ॥ ३,१७.२४ ॥<br><br>
सम्यक्त्वभर्तृसंयोगो भविष्यति विना भवम्  ।<br>
यतोनया च पार्वत्या प्रेरिता एव सर्वशः  ॥ ३,१७.२५ ॥<br><br>
विलासं दर्शयामास ब्रह्मणः परमेष्ठिनः  ।<br>
अतः सा पार्वाती श्रेष्ठा ब्रह्मदेहे न संशयः  ॥ ३,१७.२६ ॥<br><br>
कृष्णदेहेपि तस्यास्तु न भविष्यति संगमः  ।<br>
अन्यगात्वं द्वितीयेस्मिन्भविष्यति न संशयः  ॥ ३,१७.२७ ॥<br><br>
रुद्रान्तः स्थो हरिश्चैव वहं दत्त्वा स्त्रियां प्रभुः  ।<br>
अन्तर्धानं ययौ श्रीमान्स्वलोकं गतवानभूत् ॥ ३,१७.२८ ॥<br><br>
विसृज्य ताश्च तं देहं बभूवुर्नलकन्यकाः  ।<br>
इन्द्रसेनेति संज्ञां च लब्ध्वा ताश्च तपोवनम्  ॥ ३,१७.२९ ॥<br><br>
ययुस्तत्र चरन्त्यस्ता ददृशुर्मुद्गलं त्वृषिम्  ।<br>
तस्य दर्शनमात्रेण बभूवुः काममोहिताः  ॥ ३,१७.३० ॥<br><br>
मुद्गलस्याभिमानं हि नाशयित्वा च मारुतः  ।<br>
रमयामास तत्रस्था भारत्यादिवराङ्गनाः  ॥ ३,१७.३१ ॥<br><br>
तद्देहेन विसृष्टा सा बभूव द्रौपदीति च  ।<br>
यस्मात्सा द्रुपदाज्जाता तस्मात्सा द्रौपदी स्मृता  ॥ ३,१७.३२ ॥<br><br>
वेदिमध्यात्समुद्भूता तस्मात्सायोनिजा स्मृता  ।<br>
कृष्णवर्णा यतस्तस्मात्सा कृष्णा भूतले स्मृता  ॥ ३,१७.३३ ॥<br><br>
कृष्णादेहपि भारत्या अभिमानः सदा स्मृतः  ।<br>
शच्यादेरभिमानस्तु तस्मिन्देहे कदाचन  ॥ ३,१७.३४ ॥<br><br>
यस्याः स्वभर्तृसंयोगकाले च खगसत्तम  ।<br>
अभिमानस्तदैव स्यात्तस्या एव न चान्यथा  ॥ ३,१७.३५ ॥<br><br>
एतासां रमणे काले उमायाः पक्षिसत्तम  ।<br>
अभिमानश्च नास्त्येव स्वाप एव रताः सदा  ॥ ३,१७.३६ ॥<br><br>
पार्थस्य रमणे काले द्रौपद्याश्च कलेवरे  ।<br>
भारत्याश्च तथा शच्या अभिमानद्वयं स्मृतम्  ॥ ३,१७.३७ ॥<br><br>
उमादेः श्याम लादेश्च अभिमानक्षतिस्तदा  ।<br>
सर्वासां स्वाप एव स्यान्नात्र कार्या विचारणा  ॥ ३,१७.३८ ॥<br><br>
अर्जुनं वीररूपेण प्रविष्टो वायुरेव च  ।<br>
भारतीं रमते नित्यं शामलां च युधिष्ठिरः  ॥ ३,१७.३९ ॥<br><br>
सुंदरेण च रूपेण प्रविष्टो नकुले मरुत् ।<br>
रमते भारतीं नित्यं नकुलश्चाप्युषां खग  ॥ ३,१७.४० ॥<br><br>
नीतिरूपेण चाविष्टो सहदेवे च मारुतः  ।<br>
द्रौपदीं रमते नित्यं सहदेवोप्युषां खग  ॥ ३,१७.४१ ॥<br><br>
शच्याद्या द्रौपदीदेहे नापुः संगं च मारुतः  ।<br>
तासामतोन्यगामित्वं कृष्णादेहे न चिन्तयेत् ॥ ३,१७.४२ ॥<br><br>
धर्मादिदेहसंगं च भारत्या नैव चिन्तयेत् ।<br>
मनुजस्य च देहस्य तासां संगं चिन्तयेत् ॥ ३,१७.४३ ॥<br><br>
अपरोक्षवतीनां तु तासां लेपो न सर्वथा  ।<br>
अथवा मुद्गलस्येव रतिकाले खगेश्वर  ॥ ३,१७.४४ ॥<br><br>
रमणं चक्रुरेवं ता अतो दोषो न विद्यते  ।<br>
एकस्मिन्दिवसे वीन्द्र धर्मो वायुश्च तावुभौ  ॥ ३,१७.४५ ॥<br><br>
रमणं चक्रतुः सम्यक्कृष्णादेहेऽपि मानद  ।<br>
तथाप्यनन्यागामित्वं चिन्तनीयं न संशयः  ॥ ३,१७.४६ ॥<br><br>
सुराणां सुरभोग्याश्च भोगं जानन्ति देवताः  ।<br>
न जानन्त्येव मर्त्यांस्तु तेषु देहेषु ते पुनः  ॥ ३,१७.४७ ॥<br><br>
नीरक्षीरविविकं च हंसो वेत्ति न चापरः  ।<br>
अतः स्वभर्तृसंयोगं कृष्णादेहेन चिन्तयेत्कृष्णादेहेन्यगामित्वं नैव चिन्त्यं खगेश्वर  ॥ ३,१७.४८ ॥<br><br>
इति श्रीगारुडे महापुराणे उत्तरखण्डे तृतीयांशे ब्रह्मकाण्डे भारत्या विशिष्टदेह संप्राप्त्यै कारणनिरूपणं नाम सप्तदशोऽध्यायः
