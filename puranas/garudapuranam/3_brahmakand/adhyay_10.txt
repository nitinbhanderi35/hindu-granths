श्रीगरुडमहापुराणम् १०<br>
गरुड उवाच  ।<br>
देवैरेवं स्तुतो विष्णुर्भगवान्सात्त्वतां पतिः  ।<br>
कीदृशं ह्याश्रयं दत्त्वैषां विवेश महाप्रभुः  ॥ ३,१०.१ ॥<br><br>
एतद्वेदितुमिच्छामि कृष्णकृष्ण महाप्रभो  ।<br>
सम्यग्ब्रूहि दयालो त्वं यदि मच्छ्रोत्रमर्हति  ॥ ३,१०.२ ॥<br><br>
श्रीकृष्ण उवाच  ।<br>
तेषु तत्त्वेषु भगवान्स विवेश महाप्रभुः  ।<br>
क्षोभयामास भगवान् संबन्धविधुरो हरिः  ॥ ३,१०.३ ॥<br><br>
अदौ ससर्ज भगवान् ब्रह्माण्डं कन कात्मकम्  ।<br>
पञ्चाशत्कोटिविस्तीर्णं योजनानां समन्ततः  ॥ ३,१०.४ ॥<br><br>
तदूर्ध्वमण्ववयवस्तावान्कनकरूपकः  ।<br>
वर्तते तत ऊर्ध्वं तु पञ्चाशत्कोटिभूतलम्  ॥ ३,१०.५ ॥<br><br>
एवं कोटिशतं तस्यावयवः परिकीर्तितः  ।<br>
ततश्च सप्तावरणैः समतात्परिधीकृतम्  ॥ ३,१०.६ ॥<br><br>
कबन्धावरणं ह्याद्यं कोट्या दशसहस्रकम्  ।<br>
द्वितीया वरणं ज्ञेयं पावकस्य महात्मनः  ॥ ३,१०.७ ॥<br><br>
अपां दशगुणैर्युक्तं समन्तात्परिधी (खी) कृतम्  ।<br>
तृतीयावरणं ज्ञेयं हरस्यैव महात्मनः  ॥ ३,१०.८ ॥<br><br>
दशाधिकं पावकाच्च समन्तात्परिवारितम्  ।<br>
चतुर्थावरणं ज्ञेयं नभसोपि महाप्रभो  ॥ ३,१०.९ ॥<br><br>
हराद्दशगुणैरेवं समन्तात्परिवारितम्  ।<br>
पञ्चमावरणं ज्ञेयमहङ्काराख्यमेवच  ॥ ३,१०.१० ॥<br><br>
व्योम्नो दशगुणैरेवं समन्तात्परिवारि तम्  ।<br>
षष्ठमावरणं प्रोक्तं महत्तत्त्वं खगेश्वर  ॥ ३,१०.११ ॥<br><br>
अहङ्काराद्दशगुणं समन्तात्परिवारितम्  ।<br>
सप्तमावरणं प्रोक्तं त्रिगुणावरणं प्रभो  ॥ ३,१०.१२ ॥<br><br>
महत्तत्त्वाद्दशगुणैरधिकं परिकीर्तितम्  ।<br>
महत्तत्त्वानन्तरं च तमो ह्यावरणं स्मृतम्  ॥ ३,१०.१३ ॥<br><br>
महत्तत्त्वात्पञ्चगुणैरधिकं परिकीर्तितम्  ।<br>
तस्माच्च द्विगुणं ज्ञेयंरजो ह्यावरणं स्मृतम्  ॥ ३,१०.१४ ॥<br><br>
ततश्च द्विगुणं ज्ञेयं सत्त्वावरणमुत्तमम्  ।<br>
त्रयश्चैवं मिलित्वा तु एकावरणमीरितम्  ॥ ३,१०.१५ ॥<br><br>
अव्याकृताख्यमाकाशं तदनन्तरमीरितम्  ।<br>
मर्यादारहितश्चैवं तत्रास्ते हरिरव्ययः  ॥ ३,१०.१६ ॥<br><br>
अष्टमावरणं व्योम्नोरं तरा विरजा नदी  ।<br>
पञ्चयोजनविस्तीर्णा समन्तात्परीधीकृता  ॥ ३,१०.१७ ॥<br><br>
अस्ति पुण्यतमा ज्ञेया लोकसंसारनाशिनी  ।<br>
एवं चतुर्मुखेनैव तदा हृष्यं ति चाण्डज  ॥ ३,१०.१८ ॥<br><br>
ते सर्वे विरजानद्यां सम्यक्स्नात्वा विसर्ज्य च  ।<br>
लिङ्गदेहं ततः पश्चान्मोक्षं विन्दन्ति ते हरेः  ॥ ३,१०.१९ ॥<br><br>
अपरोक्षदृशामेवं ब्रह्मणा सह गामिनाम्  ।<br>
विरजातरणं विद्धि नान्येषां विनतासुत  ॥ ३,१०.२० ॥<br><br>
अपरोक्षदृशां ब्रह्मन्व्यासादीनां खगेश्वर  ।<br>
विरजातरणं नास्ति भोक्तव्यत्वाच्च कर्मणः  ॥ ३,१०.२१ ॥<br><br>
विरिञ्चेनैव साकं तु कल्पेस्मिन्नधिकारिणाम्  ।<br>
तेषां तु नियमेनैव सर्वप्रारब्धसंक्षयः  ॥ ३,१०.२२ ॥<br><br>
भवत्येवं न संदेहो नान्येषां सर्वसंक्षयः  ।<br>
अतस्तु विरजातरणं तेषामेव भवेत्पटो  ॥ ३,१०.२३ ॥<br><br>
विरजातरणं नास्ति तेषां त (तयोस्त)त्संगिनां तथा  ।<br>
सर्वारब्धक्षयो नास्ति यतस्तेषां खगाधिप  ॥ ३,१०.२४ ॥<br><br>
अतश्च सर्वथा नास्ति विरजातरणं प्रभो  ।<br>
प्रलये विरजानद्या लयो नास्ति खगेश्वर  ॥ ३,१०.२५ ॥<br><br>
लक्ष्म्यात्मिका तु सा ज्ञेया लिङ्गदेहविदारिणी  ।<br>
ब्रह्मत्वयोग्या ऋजवो नाम देवाः प्रकीर्तिताः  ॥ ३,१०.२६ ॥<br><br>
तेपि प्रत्येकशः संति ह्यनन्ताश्च पृथग्गणाः  ।<br>
पृथक्पृथक्च तैः साकं मोक्षयोग्याः खगेश्वर  ॥ ३,१०.२७ ॥<br><br>
जीवाः संति ह्यनेके च प्रतिकल्पे सृजन्ति ते  ।<br>
द्वात्रिंशल्लक्षणैः सम्यग्युक्ता वायुत्वयोग्यकाः  ॥ ३,१०.२९ ॥<br> (१०.२८)<br>
अष्टाविंशल्लक्षणैश्च गिरीशपदयोगिनः  ।<br>
चतुर्विंशतिमारभ्याषोडशाच्च सुराः स्मृताः  ॥ ३,१०.२९ ॥<br><br>
अष्टका ऋषयः प्रोक्तास्तदूनाश्चक्रवर्तिनः  ।<br>
शतजन्म समारभ्य ब्रह्मणः परमेष्ठिनः  ॥ ३,१०.३० ॥<br><br>
अपरोक्षमिति प्रोक्तं तथा ह्यारब्धसंक्षयः  ।<br>
एकेन शतकल्पेन वायुत्वं याति भो द्विज  ॥ ३,१०.३१ ॥<br><br>
शतजन्मनि ब्रह्मत्वं याति पश्चाद्धरेः पदम्  ।<br>
चत्वारिंशद्ब्रह्मकल्पं समारभ्य खगेश्वर  ॥ ३,१०.३२ ॥<br><br>
रुद्रस्याप्यापरोक्ष्यं स्यात्तथा प्रारब्धसंक्षयः  ।<br>
एकचत्वारिंशकल्पे शेषत्वं याति सुव्रत  ॥ ३,१०.३३ ॥<br><br>
ब्रह्मणा सह मोक्षं च याति सम्यङ्न चान्यथा  ।<br>
कल्पविंशतिमारभ्य ब्रह्मणः परमेष्ठिनः  ॥ ३,१०.३४ ॥<br><br>
इन्द्रस्याप्यापरोक्ष्यं स्यात्तथा प्रारब्धसंक्षयः  ।<br>
ब्रह्मणैव सहायाति हरिं नारायणं परम्  ॥ ३,१०.३५ ॥<br><br>
गरुड उवाच  ।<br>
पञ्चाशीतिब्रह्मकल्पं समारभ्य महाप्रभो  ।<br>
रुद्रस्याप्यापरोक्ष्यं स्यात्तथा प्रारब्धसंक्षयः  ॥ ३,१०.३६ ॥<br><br>
इति श्रुतं मया ब्रह्मन्ब्रह्मणोक्तं हरेः प्रियात् ।<br>
इत्थं त्वयोक्तं श्रीकृष्ण संशयोबाधते मम  ॥ ३,१०.३७ ॥<br><br>
अतो मे संशयं छिन्धि यथा न स्यात्तथा पुनः  ।<br>
इति तद्वचनं श्रुत्वा कृष्णो वचनमब्रवीत् ॥ ३,१०.३८ ॥<br><br>
श्रीकृष्ण उवाच  ।<br>
ब्रह्मोक्तस्य मयोक्तस्य विवादो नास्ति सर्वथा  ।<br>
संदेहस्त्वज्ञदृष्टीनां ज्ञानिनां नास्ति सर्वथा  ॥ ३,१०.३९ ॥<br><br>
अशीतिह्यष्टका प्रोक्ता अष्टपञ्च खगेश्वर  ।<br>
चत्वारिंशद्ब्रह्मकल्प एवं प्राह चतुर्मुखः  ॥ ३,१०.४० ॥<br><br>
तत्त्वानां बहुगोप्यत्वात्तथोक्तं ब्रह्मणा पुरा  ।<br>
अभिप्रायस्त्वेवमेव ज्ञातव्यो नात्र संशयः  ॥ ३,१०.४१ ॥<br><br>
पञ्चा शीतिब्रह्मकल्पं ये विजानन्ति भो द्विज  ।<br>
तेन्धं तमः प्रविशन्ति सत्यंसत्यं मयोदितम्  ॥ ३,१०.४२ ॥<br><br>
विरजानन्तरं विप्रं तथा व्याकृतमंबरम्  ।<br>
अनन्तपारं तदपि लक्ष्मीस्तस्याभिमानिनी  ॥ ३,१०.४३ ॥<br><br>
संख्यानुगणनं नाम यस्य नास्ति महाप्रभो  ।<br>
न दानं जातिप्रोक्तं सर्वदा नास्ति संशयः  ॥ ३,१०.४४ ॥<br><br>
अण्डाभिमानी ब्रह्मा तु विराडाख्यो ह्यभूत्तदा  ।<br>
एवं मतं स निर्माय भगवान्हरिख्ययः  ॥ ३,१०.४५ ॥<br><br>
विशेषात्तत्र गरुड देवैस्तत्त्वाभिमानिभिः  ।<br>
अधश्चोर्ध्वं तदाक्रम्य हरिस्तिष्ठति सर्वदा  ॥ ३,१०.४६ ॥<br><br>
एवं प्राकृतसर्गोक्तिर्वैकृतं शृणु पक्षिराट् ॥ ३,१०.४७ ॥<br><br>
गरुड उवाच  ।<br>
सृष्टिरुक्ता त्वया पूर्वं श्रुता सम्यङ्मया हरे  ॥ ३,१०.४८ ॥<br><br>
किं नाम प्राकृतं ज्ञेयं तथा किं वैकृतं प्रभो  ।<br>
एतद्विस्तीर्य मे ब्रूहि श्रोतुं कौतूहलं हि मे  ॥ ३,१०.४९ ॥<br><br>
श्रीकृष्ण उवाच  ।<br>
अव्यक्ताद्याः पृथिव्यन्ता अण्डाच्च बहिरुद्भवाः  ।<br>
ते सर्वे प्राकृताः प्रोक्तास्तेषां ज्ञानाद्विमच्यते  ॥ ३,१०.५० ॥<br><br>
ब्रह्माडं विकृतं ज्ञेयं ब्रह्माण्डान्तः खगेश्वर  ।<br>
या सृष्टिरुच्यते सद्भिः सैवोक्ता विकृतेति च  ॥ ३,१०.५१ ॥<br><br>
सृष्टिश्च प्रलयश्चैव संसारो भक्तिरेव च  ।<br>
देवता ऋषिमुख्याश्च लोका भूरादयस्तथा  ॥ ३,१०.५२ ॥<br><br>
अनाद्यनन्तकालीनाः सर्वदैकप्रकारकाः  ।<br>
जगत्प्रवाहः सत्योऽयं नैव मिथ्या कथञ्चन  ॥ ३,१०.५३ ॥<br><br>
यत्त्वेतदन्यथा ब्रूयुः सर्वहन्तार एव ते  ।<br>
जगत्प्रवाहः सत्योऽयं हरिसेवेतिसाथा  ॥ ३,१०.५४ ॥<br><br>
सत्यं सत्यं पुनः सत्यमुद्धत्य भुजमुत्यते  ।<br>
वेदाच्छास्त्रं परं नास्ति न देवः केशवात्परः  ॥ ३,१०.५५ ॥<br><br>
सर्वोत्कृष्टं केशवं च विहायान्यमुपासते  ।<br>
तेषामन्धं तमो ज्ञेयं पितॄणां गरुणामपि  ॥ ३,१०.५६ ॥<br><br>
इदानीं शृणु पक्षीन्द्र वैकृतं सर्गमुत्तमम्  ।<br>
सम्यग्जानाति यो लोके स याति परमं पदम्  ॥ ३,१०.५७ ॥<br><br>
इति श्रीगारुडे महापुराणे श्रीकृष्णगरुडसंवादे द्वितीयांशे धर्मकाण्डे प्रेतकल्पे ब्रह्माण्डादिवैकृतैकदेशप्राकृतसृष्टिनिरूपणं नाम दशमोऽध्यायः
