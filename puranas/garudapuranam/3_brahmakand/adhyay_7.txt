<span style="font-size: 14pt; line-height: 200%"><br>
श्रीगरुडमहापुराणम् ७<br>
श्रीकृष्ण उवाच  ।<br>
पार्वत्यानन्तरोत्पन्न इन्द्रो वचनमब्रवीत् ।<br>
इन्द्र उवाच  ।<br>
तव स्वरूपं हृदि संविजानन् समुत्सुकः स्यात्स्तवने यस्तु मूढः  ।<br>
अजानतः स्तवनं देवदेव तदेवाहुर्हेलनं चक्रपाणे  ॥ ३,७.१ ॥<br>
तथापि तद्वै तव नाम पूर्वं भवेत्तदा पुण्यकरं भवेदिति  ।<br>
रुद्रादिकानां स्तवने नास्ति शक्तिस्तदा वक्तव्यं मम नास्तीति किं वा  ॥ ३,७.२ ॥<br>
गुणांशतो दशभी रुद्रतो वै सदा न्यूनो मत्समः कामदेवः  ।<br>
ज्ञाने बले समता सर्वदास्ति तथाः कामः किं च दूतः सदैव  ॥ ३,७.३ ॥<br>
एवं स्तुत्वा देवदेवो हरिं च तूष्णीं स्थितः प्राञ्जलिर्नम्रभूर्धां  ।<br>
तदनन्तरजो ब्रह्मा अहङ्कारिक ऊचिवान्  ॥ ३,७.४ ॥<br>
अहङ्कारिक उवाच  ।<br>
नमस्ते गणपूर्णाय नमस्ते ज्ञानमूर्तये  ।<br>
नमोऽज्ञानविदूराय ब्रह्मणेनंतमूर्तये  ॥ ३,७.५ ॥<br>
इन्द्रादहं दशगुणैः सर्वदा न्यून उक्तो न जनि त्वां सर्वदा ह्यप्रमेय  ।<br>
तथापि मां पाहि जगद्गुरो त्वं दत्त्वा दिव्यं ह्यायतनं च विष्णो  ॥ ३,७.६ ॥<br>
आहङ्कारिक एवं तु स्तुत्वा तूष्णीं बभूव ह  ।<br>
तदनन्तरजा स्तोतुं शची वचनमब्रवीत् ॥ ३,७.७ ॥<br>
शच्युवाच  ।<br>
संचिन्तयामि अनिशं तव पादपद्मं वज्राङ्कुशध्वजसरोरुहलाञ्छनाढ्यम्  ।<br>
वागीश्वरैरपि सदा मनसापि धर्तुं नो शक्यमीश तव पादरजः स्मरामि  ॥ ३,७.८ ॥<br>
आहङ्कारिकप्राणाच्च गुणैश्च दशभिः सदा  ।<br>
न्यूनभूतां च मां पाहि कृपालो भक्तवत्सल  ॥ ३,७.९ ॥<br>
एवं स्तुत्वा शची देवी तूष्णीं भगवती ह्यभूत् ।<br>
तदनन्तरजा स्तोतुं रतिः समुपचक्रमे  ॥ ३,७.१० ॥<br>
रतिरुवाच  ।<br>
संचिन्तयामि नृहरेर्वदनारविन्दं भृत्यानुकंपितधिया हि गृहीतमूर्तिम्  ।<br>
यच्छ्रीनिकेतमजरुद्ररमादिकैश्च संलालितं कुटिलङ्कुन्तलवृन्दजुष्टम्  ॥ ३,७.११ ॥<br>
एतादृशं तव मुखं नुवितुं न शक्तिः शच्या समापि भगवन्परिपाहि नित्यम्  ।<br>
कृत्वा स्तुतिं रतिरियं परमादरेण तूष्णीं स्थिता भगवतश्च समीप एव  ॥ ३,७.१२ ॥<br>
रत्यनन्तरजो दक्षः स्तोतुं समुपचक्रमे  ॥ ३,७.१३ ॥<br>
दक्ष उवाच  ।<br>
संचिन्तये भगवतश्चरणोदतीर्थं भक्त्या ह्यजेन परिषिक्तमजादिवन्द्यम्  ।<br>
यच्छौचनिःसृतमजप्रवरावतारं गङ्गाख्यतीर्थमभवत्सरितां वरिष्ठम्  ॥ ३,७.१४ ॥<br>
रुद्रोपि तेन विधृतेन जटाकलापपूतेन पादरजसा ह्यशिवः शिवोभूत् ।<br>
एतादृशं ते चरणं करुणेश विष्णो स्तोतुं शक्तिर्मम नास्ति कृपावतार  ।<br>
रत्या समः श्रुतिगतो न गतोस्मि मोक्षमेतादृशं च परिपाहि निदानमूर्ते  ॥ ३,७.१५ ॥<br>
एवं स्तुत्वा स दक्षस्तु तूष्णीमेव बभूव ह  ।<br>
तदनन्तरजः स्तोतुं बृहस्पतिरुपाक्रमीत् ॥ ३,७.१६ ॥<br>
बृहस्पतिरुवाच  ।<br>
संचिन्तयामि सततं तव चाननाब्जं त्वं देहि दुष्टविषयेषु विरक्तिमीश  ॥ ३,७.१७ ॥<br>
एतेषु शक्तिर्यदि वै स जीवो कर्ता च भोक्ता च सदा च दाता  ।<br>
योषां च पुत्रसुहृदौ च पशूंश्च सर्वमेवं विनश्यति यतो हि तदाशु छिन्धि  ॥ ३,७.१८ ॥<br>
संसारचक्रभ्रमणेनैव देव संसारदुःखमनुभूयेहागतोस्मि  ।<br>
शक्तिर्न चास्ति नवने मम देवदेव सत्या समं च सततं परिपाहि नित्यम्  ॥ ३,७.१९ ॥<br>
एवं श्रुत्वा च परमं तूष्णीमेव स्थितो मुनिः  ।<br>
तदनन्तरजस्तोतुं ह्यनिरुद्धोपचक्रमे  ॥ ३,७.२० ॥<br>
अनिरुद्ध उवाच  ।<br>
एवं हरेस्तव कथां रसिकां विहाय स्त्रीणां भगे च वदने परिमुह्य नित्यम्  ।<br>
विष्ठान्त्रपूरितबिले रसिको हि नित्यं स्थायी च सूकरवदेव विमूढबुद्धिः  ॥ ३,७.२१ ॥<br>
मज्जास्थिपित्तकफरक्तमलादिपूर्णे चर्मान्त्रवेष्टितमुखे पतितं ह पीतम्  ।<br>
आस्वादने मम च पापगतेर्मुरारे मायाबलं तव विभो परमं निमित्तम्  ॥ ३,७.२२ ॥<br>
संसारचक्रे भ्रमतश्च नित्यं सुदुःखरूपे सुखलेशवर्जिते  ।<br>
मलं वमन्तं नवभिश्च द्वारैः शरीरमारुह्य सुमूढबुद्धिः  ॥ ३,७.२३ ॥<br>
नमामि नित्यं तव तत्कथामृतं विहाय देव श्रुतिमूलनाशनम्  ।<br>
कुटुंबपोषं च सदा च कुर्वन्दानाद्यकुर्वन्निवसन् गृहे च  ॥ ३,७.२४ ॥<br>
दूरे च संसारमलं त्विदं कुरु देहि ह्यदो दिव्यकथामृतं सदा  ।<br>
एतादृशोहं तव सद्गुणौघं स्तोतुं समर्थो नास्मि शचीसमश्च  ॥ ३,७.२५ ॥<br>
एवं स्तुत्वानिरुद्धस्तु तूष्णीमास खगेश्वर  ।<br>
तदनन्तरजः स्तोत्रं मनः स्वायंभुवोब्रवीत् ॥ ३,७.२६ ॥<br>
स्वायंभुव उवाच  ।<br>
स्तोतुं ह्यनुप्रविशतोपि न गर्भदुःखं तस्मादहं परमपूज्यपदं गतस्ते  ॥ ३,७.२७ ॥<br>
मनोर्भार्या मानवी च यमः संयमिनीपतिः  ।<br>
दिशाभिमानी चन्द्रस्तु सूर्यश्चक्षुर्नियामकः  ।<br>
परस्परसमा ह्येते मुक्त्वा संसारमेव च  ॥ ३,७.२८ ॥<br>
प्रवाहाद्विगुणोनश्चेत्येवं जानीहि चाण्डज  ।<br>
सूर्यानन्तरजः स्तोतुं वरुणः संप्रचक्रमे  ॥ ३,७.२९ ॥<br>
वरुण उवाच  ।<br>
त्वद्विच्छया रचिते देहगेहे पुत्त्रे कलत्रेपि धने द्रव्यजातौ  ।<br>
ममाहमित्यल्पधिया च मूढा संसारदुःखे विनिमज्जन्ति सर्वे  ॥ ३,७.३० ॥<br>
अतो हरे तादृशीं मे कुबुद्धिं विनाश्य मे देहि ते पाददास्यम्  ।<br>
अहं मनोः पादपादार्धभूतगुणेन हीनः सर्वदा वै मुरारे  ॥ ३,७.३१ ॥<br>
एवं स्तुत्वा तु वरुणः प्राञ्जलिः समुपस्थितः  ।<br>
वरुणानन्तरोत्पन्नो नारदो ह्यस्तुवद्धरिम्  ॥ ३,७.३२ ॥<br>
नारद उवाच  ।<br>
यन्नामधेयश्रवणानुकीर्तनात्स्वाद्वन्यतत्त्वं मम नास्ति विष्णो  ।<br>
पुनीह्यतश्चैव परोवरायान्यज्जिह्वाग्रे वर्तते नाम तस्य  ॥ ३,७.३३ ॥<br>
यज्जिह्वाग्रे हरिनामैव नास्ति स ब्राह्मणो नैव स एव गोखरः  ।<br>
अहं न जाने च तव स्वरूपं न्यूनो ह्यहं वरुणात्सर्वदैव  ॥ ३,७.३४ ॥<br>
एवं स्तुत्वा नारदो वै खगेन्द्रस्तूष्णीमभूद्देवदेवस्य चाग्रे  ।<br>
यो नारदानन्तरं संबभूव भृगुर्महात्मा स्तोतुमुपप्रचक्रमे  ॥ ३,७.३५ ॥<br>
भृगुरुवाच  ।<br>
किमासनं ते गरुडासनाय किं भूषणं कौस्तुभभूषणाय  ।<br>
लक्ष्मीकलत्राय किमस्ति देयं वागीश किं ते वचनीयमस्ति  ।<br>
अतो न जाने तव सद्गुणांश्च ह्यहं सदा वरुणात्पादहीनः  ॥ ३,७.३६ ॥<br>
एवं स्तुत्वा हरिं देवं भृगुस्तूष्णीं बभूव ह  ।<br>
तदनन्तरजो ह्यग्निरस्तावीत्पुरुषोत्तमम्  ॥ ३,७.३७ ॥<br>
अग्निरुवाच  ।<br>
यत्तेजसाहं सुसमिद्धतेजा हव्यं वहाम्यध्वरे आज्यसिक्तम्  ॥ ३,७.३८ ॥<br>
यत्तेजसाहं जठरे संप्रविश्य पचन्नन्नं सर्वदा पूर्णशक्तिः  ।<br>
अतो न जाने तव सद्गुणांश्च भृगोरहं सर्वदैवं समोस्मि  ॥ ३,७.३९ ॥<br>
तदनन्तरजा स्तोतुं प्रसूतिरुपचक्रमे  ॥ ३,७.४० ॥<br>
प्रसूतिरुवाच  ।<br>
यन्नामार्थविचारणेपि मुनयो मुह्यंति वै सर्वदा त्वद्भीता अपि देवता ह्यविरतं स्त्रीभिः सहैव स्थिताः  ।<br>
मान्धातृध्रुवनारदाश्च भृगवो वैवस्वताद्याखिलाः प्रेम्णा वै प्रणमाम्यहं हितकृते तस्मै नमो विष्णवे  ॥ ३,७.४१ ॥<br>
अतो न जाने तव सद्गुणान्सदा एवं विधा का मम शक्तिरस्ति  ।<br>
स्तुत्वा ह्येवं प्रसूतिस्तु तूष्णीमासीत्खगेश्वर  ॥ ३,७.४२ ॥<br>
अग्निर्वागात्मको ब्रह्मपुत्रो भृगु ऋषिस्तथा  ।<br>
तद्भार्या वै प्रसूतिस्तु त्रय एते समाः स्मृताः  ॥ ३,७.४३ ॥<br>
वरुणात्पादहीनाश्च प्रवहाद्विगुणाधमाः  ।<br>
दक्षाच्छतावरा ज्ञेया मित्रात्तु द्विगुणाधिकाः  ॥ ३,७.४४ ॥<br>
प्रसूत्यनन्तरं जातो वसिष्ठो ब्रह्मनन्दनः  ।<br>
विनयावनतो भूत्वा स्तोतुं समुपचक्रमे  ॥ ३,७.४५ ॥<br>
वसिष्ठ उवाच  ।<br>
नमोस्तु तस्मै पुरुषाय वेधसे नमोनमोऽसद्वृजिनच्छिदे नमः  ।<br>
नमोनमो स्वाङ्गभवाय नित्यं नतोस्मि हे नाथ तवाङ्घ्रिपङ्कजम्  ॥ ३,७.४६ ॥<br>
मां पाहि नित्यं भगवन्वासुदेव ह्यग्नेरहं सर्वदा न्यून एव  ।<br>
मित्रादहं सर्वदा किञ्चिदूनः स्तुत्वा देव सोभवत्तत्र तूष्णीम्  ॥ ३,७.४७ ॥<br>
यो वसिष्ठानन्तरजो मरीचिर्ब्रह्मनन्दनः  ।<br>
हरिन्तुष्टाव परया भक्त्या नारायणं गुरुम्  ॥ ३,७.४८ ॥<br>
मरीचिरुवाच  ।<br>
देवेन चाहं हतधीर्भवनप्रसङ्गात्सर्वाशुभोपगमनाद्विमुखेंद्रियश्च  ।<br>
कुर्वे च नित्यं सुखलेशलवादिना त्वद्दूरं मनस्त्वशुभकर्म समाचरिष्ये  ॥ ३,७.४९ ॥<br>
एतादृशोहं भगवाननन्तः सदा वसिष्ठस्य समान एव  ॥ ३,७.५० ॥<br>
एवं स्तुत्वा मरीचिस्तु तूष्णीमास तदा खग  ।<br>
तदतन्तरजोह्यत्रिरस्तावीत्प्राञ्जलिर्हरिम्  ॥ ३,७.५१ ॥<br>
आविर्भवज्जगत्प्रभवायावतीर्णं तद्रक्षणार्थमनवद्यञ्च तथाव्ययाय  ।<br>
तत्त्वार्थमूलमविकारि तव स्वरूपं ह्यानन्दसारमत एव विकारशून्यम्  ॥ ३,७.५२ ॥<br>
त्रैगुण्यशून्यमखिलेषु च संविभक्तं तत्र प्रविश्य भगवन्न हि पश्यतीव  ।<br>
अतो मुरारेस्तव सद्गुणांश्च स्तोतुं न शक्नोमि मरीचितुल्यः  ॥ ३,७.५३ ॥<br>
एवं स्तुत्वा ह्यत्रिरपितूष्णीमास तदा खग  ।<br>
तदनन्तरजः स्तोतुमङ्गिरा वाक्यमब्रवीत् ॥ ३,७.५४ ॥<br>
अङ्गिरा उवाच  ।<br>
द्रष्टुं न शक्नोमि तव स्वरूपं ह्यनन्तबाहूदरमस्तकं च  ।<br>
अनन्तसाहस्रकिरीटजुष्टं महार्हनानाभरणैश्च शोभितम्  ।<br>
एतादृशं रूपमनन्तपारं स्तोतुं ह्यशक्तस्तु समोस्मि चात्रेः  ॥ ३,७.५५ ॥<br>
एवं स्तुत्वा ह्यङ्गिराश्च तूष्णीमास खगेश्वर  ।<br>
तदनन्तरजः स्तोतुं पुलस्त्यो वाक्यमब्रवीत् ॥ ३,७.५६ ॥<br>
पुलस्त्य उवाच  ।<br>
यो वा हरिस्तु भगवान्स (स्व) उपासकानां संदर्शयेद्भुवनमङ्गलमङ्गलं च  ।<br>
(लश्च) यस्मै नमो भगवते पुरुषाय तुभ्यं यो वाविता निरयभागगमप्रसङ्गे  ॥ ३,७.५७ ॥<br>
एतादृशांस्तव गुणान्नवितुं न शक्तं मां पाहि भगवन्सदृशो ह्यङ्गिरसा च  ॥ ३,७.५८ ॥<br>
एवं स्तुत्वा पुलस्त्योपि स्तूष्णीमेव बभूव ह  ।<br>
तदनन्तरजः स्तोतुं पुलहो वाक्यमब्रवीत् ॥ ३,७.५९ ॥<br>
पुलह उवाच  ।<br>
निष्कामरूपरिहितस्य समर्पितं च स्नानावरोत्तमपयः फलपुष्पभोज्यम्  ।<br>
आराधनं भगवतस्तव सत्क्रियाश्च व्यर्थं भवेदिति वदन्ति महानुभावाः  ॥ ३,७.६० ॥<br>
तस्मै सदा भगवते प्रणमामि नित्यं निष्कामया तव समर्पणमात्रबुद्ध्या  ।<br>
वैकुण्ठनाथ भगवन्स्तवने न शक्तिः सोहं पुलस्त्यसदृशोस्मि न संशयोत्र  ॥ ३,७.६१ ॥<br>
एवं स्तुत्वा तु पुलहस्तूष्णीमास तदा खग  ।<br>
तदनन्तरजः स्तोतुं क्रतुः समुपचक्रमे  ॥ ३,७.६२ ॥<br>
क्रतुरुवाच  ।<br>
प्राणप्रयाणसमये भगवंस्तवैव नामानि संसृतिजदुःखविनाशकानि  ।<br>
येनैकजन्मशमलं सहसैव हित्वा संयाति मुक्तिममलां तमहं प्रपद्ये  ॥ ३,७.६३ ॥<br>
ये भक्त्या विवशा विष्णो नाममात्रैकजल्पकाः  ।<br>
तेपि मुक्तिं प्रयान्त्याशु किमुत ध्यायिनः सदा  ॥ ३,७.६४ ॥<br>
एवं स्तुत्वा क्रतुरपि तूष्णीमास खगेश्वर  ।<br>
तदनन्तरजः स्तोतुं मनुर्वैवस्वतोब्रवीत् ॥ ३,७.६५ ॥<br>
वैवस्वत उवाच  ।<br>
सोहं हि कर्मकरणे निरतः सदैव स्त्रीणां भोगे च निरतश्च गुदे प्रमत्तः  ।<br>
जिह्वेन्द्रिये च निरतस्तव दर्शने च सम्यग्विरागसहितः परमोदरेण  ॥ ३,७.६६ ॥<br>
मांसास्थिमज्जरुधिरैः सहिते च देहे भक्तिं सदैव भगवन्नपि तस्करे च  ।<br>
गुर्वग्निबाडबगवादिषु सत्सु दुःखात्सम्यग्विरक्तिमुपयामि सहस्व नित्यम्  ॥ ३,७.६७ ॥<br>
लोकानुवादश्रवणे परमा च शक्तिर्नारायणस्य नमने न च मेस्ति शक्तिः  ।<br>
लोकानुयानकरणे परमा च शक्तिः क्षेत्रादिमार्गगमने परमा ह्यशक्तिः  ॥ ३,७.६८ ॥<br>
वैश्यादिकेषु धनिकेषु परा च शक्तिः सद्ब्राह्मणेष्वपि न शक्तिरहो मुरारे  ॥ ३,७.६९ ॥<br>
वैवस्वतमनुर्देवं स्तुत्वा तूष्णीं बभूव ह  ।<br>
तदनन्तरजः स्तोतुं विश्वामित्रोपचक्रमे  ॥ ३,७.७० ॥<br>
विश्वामित्र उवाच  ।<br>
न ध्याते चरणांबुजे भगवतो संध्यापि नानुष्ठिता ज्ञानद्वारकपाटपाटनपटुर्धर्मोपि नोपार्जितः  ।<br>
अन्तर्व्याप्तमलाभिघातकरणे पट्वी श्रुता ते कथा नो देव श्रवणेन पाहि भगवन्मामत्रितुल्यं सदा  ॥ ३,७.७१ ॥<br>
विश्वामित्रऋषिस्त्वेवं स्तुत्वा तूष्णीं बभूव ह  ।<br>
भृगुनारदक्षांश्च विहाय ब्रह्मपुत्रकाः  ॥ ३,७.७२ ॥<br>
सप्तसंख्या वसिष्ठाद्या विश्वामित्रस्तथैव च  ।<br>
वैवस्वतमनुस्त्वेते परस्परसमाः स्मृताः  ॥ ३,७.७३ ॥<br>
वह्नेरप्यवरा नित्यं किञ्चिन्मित्राद्गुणाधिकाः  ।<br>
तदनन्तजस्तोत्रं वक्ष्ये शृणु खगेश्वर  ॥ ३,७.७४ ॥<br>
इति श्रीगारुडे महापुराणे उत्तरखण्डे तृतीयांशे ब्रह्मकाण्डे कृष्णगरुडसंवादे देवादिस्तुतितत्तत्तारतम्यनिरूपणं नाम सप्तमोऽध्यायः<br>
</span>
