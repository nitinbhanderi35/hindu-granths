श्रीगरुडमहापुराणम् २१<br>
श्रीकृष्ण उवाच  ।<br>
कालिन्द्या अपि चोत्पत्तिं प्रवक्ष्यामि खगेश्वर  ।<br>
विवस्वान्नाम सूर्योभत्तस्य पुत्री व्यजायत  ॥ ३,२१.१ ॥<br><br>
कालिन्दीसंज्ञका वीन्द्र यमुना यानुजा स्मृता  ।<br>
कृष्णपत्नीत्वकामेन चचार तप उत्तमम्  ॥ ३,२१.२ ॥<br><br>
तप आलोचनं प्रोक्तं तत्त्वानां च विनिर्णयः  ।<br>
पूर्वार्जितानां पापानामनुतापस्तपः स्मृतम्  ॥ ३,२१.३ ॥<br><br>
प्रायो नाम तपः प्रोक्तं चित्तनिग्रह उच्यते  ।<br>
प्रायश्चित्तमिति प्रोक्तं न तु क्षौरं खगेश्वर  ॥ ३,२१.४ ॥<br><br>
अनुतापयुतं भूतं तच्छणु त्वं खगेश्वर  ।<br>
पूर्वं न जप्तं दिव्यमन्त्रं मुकुन्द तप्तं सदा क्लेशदावानलेन  ॥ ३,२१.५ ॥<br><br>
न वै स्मृतं हरिनामामृतं च सदा स्मृतं हरिदोषादिकं च  ।<br>
न तु स्मृतं हरितत्त्वामृतं च सम्यक्श्रुतं लोलवार्तादिकं च  ॥ ३,२१.६ ॥<br><br>
न पूजितं हरिपादारविन्दं सुपूजिताः पुत्रमित्रादिकाश्च  ।<br>
न वन्दितं हरिपादारविन्दं सुवन्दितो मित्रपादः सुघोरः  ॥ ३,२१.७ ॥<br><br>
न दृष्टं वै धूपधूम्रैरुपेतं हरेर्वक्रं कुन्तलैः संवृतं च  ।<br>
पुत्रादिकं लालितं वै मुकुन्द न लालितं तव वक्रं मुरारे  ॥ ३,२१.८ ॥<br><br>
सुलालितं भूषणैः पुत्रमित्रं न लालितं सर्वपापापहारि  ।<br>
न भुक्तं वै हरिनैरवेद्यशेषं मित्रालये षड्रसान्नं च भुक्तम्  ॥ ३,२१.९ ॥<br><br>
सुपुष्पगन्धा नार्पिता ते मुरारे समर्पिताः पुत्रमित्रादिकेभ्यः  ।<br>
सन्तप्तोहं पुत्रमित्रादिकेषु कदा द्रक्ष्ये तव वक्त्रं मुकुन्द  ॥ ३,२१.१० ॥<br><br>
अवैष्णवान्नैः शिग्रुशाकादिकैश्च ह्यनर्पितान्नैश्च तथाप्यसंस्कृतैः  ।<br>
तथाप्यभक्ष्यै रसना च दग्धा कदा द्रक्ष्ये तव वक्त्रं मुकुन्द  ॥ ३,२१.११ ॥<br><br>
अष्टाक्षरीपूजया दिव्यतीर्थैर्विष्णोः पुरा भ्रामितैः शङ्खतीर्थैः  ।<br>
न पावितं मच्छरीरं मुरारे कदा द्रक्ष्ये तव व क्त्रं मुकुन्द  ॥ ३,२१.१२ ॥<br><br>
अनर्पितैर्गन्धपुष्पादिकैश्च अनर्पितैर्भूषणैर्वस्त्रजातैः  ।<br>
अवैष्णवानां दिग्धगन्धादिदोषैर्गात्रं दग्धं कदा ह्युद्धरिष्ये मुकुन्द  ॥ ३,२१.१३ ॥<br><br>
दग्धौ च पादौ मम वासुदेव न गच्छन्तौ क्षेत्रपथं हरेश्च  ।<br>
नेत्रे च दग्धे मम सर्वदापि नालोकितं तव देव प्रतीकम्  ॥ ३,२१.१४ ॥<br><br>
दग्धौ च हस्तौ मम वासुदेव न पूजितं तव विष्णोः प्रतीकम्  ।<br>
मया कृतं पापजातं मुरारे कदा द्रक्ष्ये तव वक्रं मुकुन्द  ॥ ३,२१.१५ ॥<br><br>
मदीयदोषान्गणयन्न पूर्ण दयां कुरु त्वं सुद्धदास्यान्मुकुन्द  ।<br>
यावन्ति लोमानि मदीयगात्रे संति प्रभो सर्वदोर्षर्विदूर  ॥ ३,२१.१६ ॥<br><br>
तावन्ति पापानि मदीयगात्रे कदा द्रक्ष्ये तव वक्त्रं मुकुन्द  ।<br>
अनन्तदेहे पतिपुत्रैर्गृहैश्च मित्रैर्धनैः पशुभृत्यादिकैश्च  ॥ ३,२१.१७ ॥<br><br>
सुखं नाप्तं ह्यपुमात्रं मुकुन्द सेवा मुक्ता तव देवस्य विष्णोः  ।<br>
इतः परं पुत्रमित्रादिकं च यास्ये नाहं तव दासी भवामि  ॥ ३,२१.१८ ॥<br><br>
येये ब्रूयुः पुत्रमित्रादिकैश्च सम्यक्सुखं जायते मर्त्यलोके  ।<br>
तेषामास्ये मूत्रविष्ठादिकं च सम्यक्सदा पतितं चेति जाने  ॥ ३,२१.१९ ॥<br><br>
मित्रादीनां यत्कृतं द्रव्यजातं वृथा गतं मलरूपं च जातम्  ।<br>
सद्वैष्णवानां यत्कृतं द्रव्यजातं हरिप्राप्तेः कारणं स्यात्सदैव  ॥ ३,२१.२० ॥<br><br>
एतादृशं तत्तु जातं मुकुन्द अलं ह्यलं तेन दुःखं च भुक्तम्  ।<br>
संगं दत्तात्सज्जनानां सदा त्वं विना च त्वं दुर्जनानां च संगात् ॥ ३,२१.२१ ॥<br><br>
संगैः सदा दुर्जनानां मुरारे गात्रं दग्धं न विरागेण युक्तम्  ।<br>
एतादृशाहं कां गातिं वा मुकुन्द यास्ये न जाने दयया मां च पाहि  ॥ ३,२१.२२ ॥<br><br>
एतादृशो ह्यनुतापः खगेन्द्र प्रायश्चित्तं न च क्षौरादिकं च  ।<br>
भानोः कन्या ह्यनुतापं च कृत्वा विचारयामास हरेः सुतत्त्वम्  ॥ ३,२१.२३ ॥<br><br>
सर्वोत्तमो हरिरेकः सदैव यतः पूर्णः सर्वगुणैस्ततश्च  ।<br>
सृष्टौ यस्माज्जयते विश्वजातमतो हरिः सर्वगुणैश्च पूर्णः  ॥ ३,२१.२४ ॥<br><br>
यो देवानामाद्य अकार एव यतो ब्रह्माद्या नैव पूर्णाः समस्ताः  ।<br>
लक्ष्मीप्रसादाच्चिरपुण्येन जातो यथायोग्यं पूर्णगुणो विरिञ्चः  ॥ ३,२१.२५ ॥<br><br>
न लक्ष्मीवद्गुणपूर्णो विरिञ्चो न विष्णुवद्गुणपूर्णा रमापि  ।<br>
न वायुवद्भारती चापि पूर्णा न शेषवद्वारुणी चापि पूर्णा  ॥ ३,२१.२६ ॥<br><br>
न वै रुद्रवत्पार्वती पूर्णरूपा ह्यन्येप्येवं नैव पूर्णाः सदैव  ।<br>
आलोचनामेवमेषा हि कृत्वा तपश्चक्रे यमुनायाश्च तीरे  ॥ ३,२१.२७ ॥<br><br>
तदाचाहं यमुनायाश्च तीरं पार्थेन साकं मृगयां गतः खग  ।<br>
दृष्ट्वा च तां तत्र तपश्चरन्तीं तदाब्रुवं मत्सखायं च पार्थम्  ॥ ३,२१.२८ ॥<br><br>
हे पार्थ शीघ्रं व्रज कन्यासमीपं त्वं पृच्छ कस्मादत्र तपः करोषि  ।<br>
एवं प्रोक्तस्तत्समीपं स गत्वा पृष्ट्वा चैतत्कारणं शीघ्रमेव  ॥ ३,२१.२९ ॥<br><br>
आगत्य मामवदत्फाल्गुनोयं सर्वं वृत्तांन्तं त्वसौ मत्समीपे  ।<br>
ततस्त्वहं सुमुहूर्ते च तस्याः पाणिग्रहं कृतवांस्तत्र सम्यक् ॥ ३,२१.३० ॥<br><br>
तस्याश्च तापात्संततं मद्विचारात्प्रसन्नोहं सततं सुप्रसन्नः  ।<br>
पूर्णानन्दे रममाणास्य नित्यं तया च मे किं सुखंस्यात्खगेन्द्र  ॥ ३,२१.३१ ॥<br><br>
मया विवाहोनुग्रहार्थं हि तस्या अङ्गीकृतो न तु सौख्याय वीन्द्र  ।<br>
तथा वक्ष्ये लक्ष्मणायाश्च रूपं पाणिग्राहे कारणं चापि वीन्द्रा  ॥ ३,२१.३२ ॥<br><br>
शृणुष्व तत्तव वक्ष्यामि गोप्यं सच्छिष्यके नास्ति गोप्यं गुरोश्च  ॥ ३,२१.३३ ॥<br><br>
इति श्रीगारुडे महापुराणे उत्तरखण्डे तृतीयांशे ब्रह्मकाण्डे भगवतः कालिन्द्या विवाहे हेतुनिरूपणं नामैकविंशोऽध्यायः
