<span style="font-size: 14pt; line-height: 200%">गरुड उवाच  ।<br>
त्वयोक्तं कृष्ण गोविन्द रुद्राच्छतगुणादपि  ।<br>
ब्रह्माणी भारती चोभे अधिके देवसत्तम  ॥ ३,१९.१ ॥<br>
मया श्रुतं विरिञ्चेन उमापर्यन्तमेव च  ।<br>
अनन्तांशैर्विहीनत्वं विरिञ्चोक्तं सुराधिप  ॥ ३,१९.२ ॥<br>
सहस्रांशैर्विहीनत्वं त्वयोक्तं कृष्ण माधव  ।<br>
सर्वेषां चैव पूर्वेषामवेक्ष्यैव हरे विभो  ॥ ३,१९.३ ॥<br>
ज्ञानानन्दबलादीनां वायुपर्यन्तमेव च  ।<br>
सहस्रांशैर्विहीनत्वं ज्ञानादीनां महेश्वर  ॥ ३,१९.४ ॥<br>
निर्णयं ब्रृहि गोविन्द सर्वज्ञोसि न संशयः  ।<br>
गरुडेनैवमुक्तस्तु वासुदेवोब्रवीद्ध्रुवम्  ॥ ३,१९.५ ॥<br>
श्रीकृष्ण उवाच  ।<br>
आनन्दांशैर्विहीनत्वमपेक्ष्यैव खगाधिप  ।<br>
उत्तरेषामुत्तरेषां योगादेवमिति स्फुटम्  ॥ ३,१९.६ ॥<br>
परिमाणे शतगुणे आनन्दे स्फुटतावशात् ।<br>
अनन्तगुणवत्त्वं च ब्रह्मणा समुदीरितम्  ॥ ३,१९.७ ॥<br>
सहस्रगुणितत्वं च वायुना समुदीरितम्  ।<br>
यथानन्दे तथा ज्ञाने विष्णौ भक्तौ बलाधिके  ॥ ३,१९.८ ॥<br>
सर्वे गुणैः शतगुणाः क्रमेणोक्ता नु तेऽखिलाः  ।<br>
भारत्याश्च शतं ज्ञानं सुखं भक्तिबलाधिके  ॥ ३,१९.९ ॥<br>
एवं ज्ञानं सुविज्ञेयं मारुतेस्तु बलादिकम्  ।<br>
एवं ज्ञानं शतं ज्ञेयं मारुते नात्र संशयः  ॥ ३,१९.१० ॥<br>
भारत्याश्च शतं ज्ञानं बलं च समुदाहृतम्  ।<br>
एवमेव च वायोश्च ज्ञानं चैवमिति स्फुटम्  ॥ ३,१९.११ ॥<br>
यथा दीपाच्छतगुणा अग्निज्वाला न दीपवत् ।<br>
स्फुटीभवेद्यथैवाग्निर्बहुलोपि न सूर्यवत् ॥ ३,१९.१२ ॥<br>
यथैव सूर्याद्द्विगुणश्चन्द्रो नैव स्फुटीभवेत् ।<br>
आनन्दतारतम्यं च यथोक्तं तु मया तव  ॥ ३,१९.१३ ॥<br>
तथैव जानीहि खग नान्यथा तु कथञ्चन  ।<br>
अहं विजानामि मयि स्थितान् गुणान्सर्वैर्विशेषैश्च खगेन्द्र संयुतान्  ॥ ३,१९.१४ ॥<br>
सुसूक्ष्मरूपांश्च सदा खगेन्द्र मयाप्यदृष्टो नास्ति नास्त्येव कश्चित् ॥ ३,१९.१५ ॥<br>
सर्वावतारेष्वपि विद्यमानं हरिं विजानाति रमापि देवी  ॥ ३,१९.१६ ॥<br>
हरेर्गुणान्सर्वविशेषसंयुतानखण्डरूपान्सा विजानाति देवी  ।<br>
सुसूक्ष्मरूपान्सा विजानाति देवी ब्रह्मादिभ्यो मत्प्रसादाधिकं च  ॥ ३,१९.१७ ॥<br>
स्वात्मस्वरूपं प्रविजानाति देवी सुसूक्ष्मरूपं सुविशेषैश्च युक्तम्  ।<br>
स्वान्यं प्रपञ्चं प्रविजानाति लक्ष्मीस्तथाप्यशेषैः सुविशेषैश्च युक्तम्  ॥ ३,१९.१८ ॥<br>
ब्रह्मापि पश्येत्सर्वगं वासुदेवं वाय्वादिभ्यो ह्यधिकान्सद्गुणांश्च  ।<br>
श्रोत्रं न जानाति हरेर्गुणांश्च सुसूक्ष्मरूपांश्च विशेषसंयुतान्  ॥ ३,१९.१९ ॥<br>
स्पष्टस्वरूपेण यथा विदुः सुरा मुक्त्वा ब्रह्माणं न तथा तेप्यमुक्ताः  ।<br>
स्वात्मानमन्यच्च सदा विशेषर्युक्तं विजानाति विधिश्च मारुतः  ॥ ३,१९.२० ॥<br>
वाणी विजानाति हरेर्गुणांश्च स्वयंभुवो नैव तावद्विशेषान्  ।<br>
त्रैगुण्यरूपात्परतः सदैव पश्येद्विष्णुं कृष्णरूपं खगेन्द्र  ॥ ३,१९.२१ ॥<br>
शेषो रुद्रो वीन्द्र एतैश्च सर्वे तमो मात्रे प्रविजानन्ति संस्थम्  ।<br>
वाणीदृष्टान्सविशेषान् गुणांस्ते जानन्ति नो सत्यमेवोक्तमङ्ग  ॥ ३,१९.२२ ॥<br>
उमा सुपर्णा वारुणी चेति तिस्रः सहैव तः प्रविजानन्ति सुस्थम्  ।<br>
हरेर्विशेषानरुद्र दृष्टान्खगेन्द्र जानन्ति नैताः क्वापि देशे च काले  ॥ ३,१९.२३ ॥<br>
इन्द्रादयः प्रविजानन्ति वीन्द्र अहङ्कारे व्याप्तरूपं हरिं च  ।<br>
दक्षाद्या वै बुद्धितत्त्वे स्थितं तं जानन्ति ते सोमसूर्यादयश्च  ॥ ३,१९.२४ ॥<br>
विष्णुं हरिं भूततत्त्वे स्थितं च ये चान्ये च प्रविजानन्ति नित्यम्  ।<br>
अन्ये च पश्यन्ति यथा स्वयोग्यमण्डान्तरस्थं हरिरूपं खगेन्द्र  ॥ ३,१९.२५ ॥<br>
केचित्प्रपश्यन्ति हरेश्च रूपं त्वदीयहृत्स्थं हृदि केचित्सदैव  ।<br>
एवंप्रकारं प्रविजानीहि वीन्द्र ह्यथो शृणु त्वंमम भार्याः षडेताः  ॥ ३,१९.२६ ॥<br>
रुक्मिण्याद्याः षण्महिष्यो ममश्रीर्नीला च या मम भार्या खगेन्द्र  ।<br>
सर्गे पूर्वस्मिन्हव्यवाहस्य पुत्री तास्ता भजे सद्य एवा विशेषात् ॥ ३,१९.२७ ॥<br>
कन्यैव सा कृष्णपत्नी च कामांस्तांस्तान् भजेन्मनसा चिन्तितांश्च  ।<br>
अतीव यत्नं कव्यवाहं खगेन्द्र पितृष्वेकः सर्वदा वै चकार  ॥ ३,१९.२८ ॥<br>
तथैव सा नैव भर्तारमाप यतस्तु सा कृष्णनिष्ठैकचित्ता  ॥ ३,१९.२९ ॥<br>
तदाब्रवीत्कव्यवाहश्च पुत्रीं पतिं किमर्थं नेच्छसि मूढबुद्धे  ।<br>
तदाब्रवीत्कव्यवाहं च पुत्त्री हरिं विना सर्वगुणोपपन्ने  ।<br>
जन्मन्यस्मिन् भर्तृता नास्ति देव यतो भर्ता हरिरेवैक एव  ॥ ३,१९.३० ॥<br>
यतो लोके सुस्त्रियः सर्व एव संदा ज्ञेया विधवास्ते हि नित्यम्  ।<br>
अनादिनित्यं भुवनैकसारं सुसुंदरं मोक्षदं कामदं च  ॥ ३,१९.३१ ॥<br>
एतादृशं न विजानन्ति यास्तु सर्वास्ता वै विधवाः सर्वदैव  ।<br>
निमित्तभूतं भर्तृरूपं च जीवं दैवोपेतं हरिभक्त्या विहीनम्  ॥ ३,१९.३२ ॥<br>
सुकश्मलं नवरन्ध्रैः स्रवन्तं दुर्गन्धयुक्तं सर्वदा कुत्सितं च  ।<br>
एतादृशे भर्तृजीवे नु तात प्रयोजनं नास्ति कृष्णं विहाय  ॥ ३,१९.३३ ॥<br>
देवस्त्रियो निजभर्तॄन्विहाय तत्र स्थितं प्रीणयन्त्येव नित्यम्  ।<br>
अतश्च ताः सधवाः सर्वदैव लोकैर्वन्द्या नात्र विचार्यमस्ति  ॥ ३,१९.३४ ॥<br>
भर्तास्ते हरिभक्ता यदि स्युरासां स्त्रीणां जन्मसाफल्यमेव  ।<br>
अनेकजन्मार्जितपुण्यसंचयैस्तद्भर्तारो हरिभक्ता भवेयुः  ॥ ३,१९.३५ ॥<br>
यद्भर्तारो हरिभक्ता न संति ताभिस्त्याज्यं स्वीयगात्रं भृशं हि  ।<br>
स्वभर्तृतं कृष्णरूपं हरिं च स्मृत्वा सम्यग्यदि गात्रं त्यजेयुः  ॥ ३,१९.३६ ॥<br>
तदा नैव ह्यात्महत्यादिदोषाः स्त्रीणामेवं निर्णयोयं हि शास्त्रे  ।<br>
यद्भर्तारो न विजानन्ति विष्णुं तासां संगो नैव कार्यः कदापि  ॥ ३,१९.३७ ॥<br>
अनेक जन्मार्जितपुण्यसंचयात्तद्भर्तारो विष्णुभक्ता भवेयुः  ।<br>
कलौ युगे दुर्लभा विष्णुभक्ता हरेभक्तिर्दुर्लभा सर्वदैव  ॥ ३,१९.३८ ॥<br>
हरेः कथा दुर्लभा मर्त्यलोके हरेर्दीक्षा दुर्लभा दुर्लभा च  ।<br>
हरेस्तत्त्वे निर्णयो दुर्लभो हि हरेर्दासैः संगमो दुर्लभश्च  ॥ ३,१९.३९ ॥<br>
प्रदक्षिणं दुर्लभं वै मुरारेर्नमस्कारो दुर्लभो वै कलौ च  ।<br>
तद्भक्तानां पालनं दुर्लभं च सद्वैष्णवानां दुर्लभं ह्यन्नदानम्  ॥ ३,१९.४० ॥<br>
तन्त्रोक्तपूजा दुर्लभा वै मुरारेर्नामग्रहो दुर्लभश्चव विष्णोः  ।<br>
सुवैष्णवानां पुजनं दुर्लभं हि सद्वैष्णवानां भाषणं दुर्लभं च  ॥ ३,१९.४१ ॥<br>
शालग्रामस्पर्शनं दुर्लभं च सद्वैष्णवानां दर्शनं दुर्लभं हि  ।<br>
गोस्पर्शनं दुर्लभं मर्त्यलोके सद्गायनं दुर्लभं सद्गुरुञ्च  ॥ ३,१९.४२ ॥<br>
सद्भार्याः सत्पुत्रका दुर्लभा हि शेषाचलस्थस्य हरेश्च दर्शनम्  ।<br>
सुदुर्लभं रङ्गनाथस्य तीरे कावेर्या वै दर्शनं विष्णुपद्याः  ॥ ३,१९.४३ ॥<br>
काञ्चीक्षेत्रे वरदराजस्य सेवा सुदुर्लभा दर्शनं चैव लोके  ।<br>
सुदुर्लभं दर्शनं रामसेतोः सुदुर्लभा मध्वशास्त्रे च शक्तिः  ॥ ३,१९.४४ ॥<br>
भीमातीरे संस्थितस्यापि विष्णोः सुदुर्लभं दर्शनं चाहुरार्याः  ।<br>
रेवातीरे संस्थितस्यापि विष्णोर्गयाक्षेत्रे विष्णुपादस्य चैव  ॥ ३,१९.४५ ॥<br>
तथा बद्रौ संस्थित स्यापि विष्णोः सुदुर्लभं मर्त्यलोके स्थितानाम्  ।<br>
शेषाचले श्रीनिवासाश्रमे च तपस्विनो दुर्लभा मर्त्यलोके  ॥ ३,१९.४६ ॥<br>
प्रयागाख्ये माधवस्यापि नित्यं सुदर्शनं दुर्लभं वै नृणां हि  ॥ ३,१९.४७ ॥<br>
अतो नेच्छामि भर्तारं कृष्णादन्यं कदाचन  ।<br>
एवमुक्त्वा सा पितरं ययौ शेषाचलं प्रति  ॥ ३,१९.४८ ॥<br>
कपिलाख्यमहातीर्थे आरुरोह महागिरिम्  ।<br>
तत्रस्थं श्रीनिवासं च दृष्ट्वा नत्वा महासती  ॥ ३,१९.४९ ॥<br>
त्रिदिनं समुपोष्याथ गत्वा पापविनाशनम्  ।<br>
तत्रस्नात्वा विवाहार्थमेकान्तं प्रययावथ  ॥ ३,१९.५० ॥<br>
तस्या उत्तरदिग्भागे क्रोशयुग्मे महातले  ।<br>
गर्तभूते च एकान्ते चचार तप उत्तमम्  ॥ ३,१९.५१ ॥<br>
ध्यात्वा नारायणं देवं तत्रासीच्च कुमारिका  ।<br>
दिव्यवर्षसहस्रान्ते स्तोतुं समुपचक्रमे  ॥ ३,१९.५२ ॥<br>
कुमार्युवाच  ।<br>
त्वमेव माता च पिता त्वमेव भर्ता च सखात्वमेव  ।<br>
त्वमेव पुत्रश्च गुरुर्गरीयान्मित्रं स्वसा त्वं मम वल्लभश्च  ॥ ३,१९.५३ ॥<br>
अनाद्यनन्तेष्वपि जन्मसु प्रभो विचार्यमाणा न विजानेप्यहं च  ।<br>
एतै हि सर्वे च निमित्तमात्रतः पित्रादयस्त्वं ह्यनिमित्तमात्रतः  ॥ ३,१९.५४ ॥<br>
अतो मुरारेश्च तवैव भार्या भूयासमित्येव तदा व्रतं मे  ।<br>
दुः संगमात्रादिसमागमं न संसिद्धिरित्येव वदान्यमूर्ते  ॥ ३,१९.५५ ॥<br>
त्वद्दूषकाणां तव दासवर्य विदूषकाणां दर्शनं छिन्धि देव  ।<br>
गुरुद्रुहां दर्शनं छिन्धि विष्णो भक्तद्रुहां मित्रतां छिन्धि कृष्ण  ॥ ३,१९.५६ ॥<br>
तव ध्रुग्भिर्भाषणं छिन्धि देव त्वं संगमं देहि पदारविन्दे  ।<br>
श्रीशैलवासाय नमोनमस्ते नमोनमः श्रीनिवासाय तुभ्यम्  ॥ ३,१९.५७ ॥<br>
स्वामिन् परावर रमेश निदानमूर्ते कालो महानपि गतश्च निदर्शनन्ते  ।<br>
अनन्तजन्मार्जितसाधनैश्च त्वद्दर्शनं स्याच्च चतुर्भुजस्य  ॥ ३,१९.५८ ॥<br>
कथं मम स्यात्तव दर्शनं प्रभो सर्वैश्च दोषैश्च सुसंगतायाः  ।<br>
दास्यास्पदायास्तव दासदास्याः प्रसीद देवेश जगन्निवास  ॥ ३,१९.५९ ॥<br>
एवं स्तुतस्तथा विष्णुः श्रीनिवासो दयानिधिः  ।<br>
प्रादुरासीद्वरदराट्भक्त्या तस्या जनार्दनः  ॥ ३,१९.६० ॥<br>
वरं वरय भद्रं ते वरदोहमिहागतः  ।<br>
हरिणोदीरितं वाक्यं श्रुत्वा प्राह स्मितानना  ॥ ३,१९.६१ ॥<br>
उवाच परया भक्त्या श्रीनिवासं जगत्प्रभुम्  ।<br>
अहं हि भार्या भूयासं तव माधव सुंदर  ॥ ३,१९.६२ ॥<br>
इति तस्या वचः श्रुत्वा श्रीनिवासोऽब्रवीद्वचः  ।<br>
श्रीभगवानुवाच  ।<br>
अहं कुमारि सुभगे कृष्णजन्मनि भूतले  ॥ ३,१९.६३ ॥<br>
भवामि तव भर्ताहं नात्र कार्या विचारणा  ।<br>
एवमुक्ता सुता कन्या पुरण्यराशिं हरिं परम्  ॥ ३,१९.६४ ॥<br>
उवाच परमप्रीता हर्षगद्गदया गिरा  ।<br>
कन्योवाच  ।<br>
कृष्णजन्मन्यहं पत्नी भूयासं प्रथमेहनि  ॥ ३,१९.६५ ॥<br>
संस्कारात्प्रथमं चाहमं गनाभ्यः समावृणे  ।<br>
ओमित्युक्तः पुनर्वाक्यमुवाच मधुसूदनः  ॥ ३,१९.६६ ॥<br>
श्रीभगवानुवाच  ।<br>
कुमार्या विधृतत्वाच्च मत्प्रदानाच्च भामिनि  ।<br>
तेषां मनोभीष्टसिद्धिर्भविष्यति न संशयः  ॥ ३,१९.६७ ॥<br>
इति तस्यै वरं दत्त्वा तत्रैवान्तरधीयत  ।<br>
देहं तत्रैव संत्यज्य कुमारी चैव पुत्रिका  ॥ ३,१९.६८ ॥<br>
कुम्भ कस्य गृहे जाता नीला नाम्ना तु सा स्मृता  ।<br>
कुंभकस्तु महाभाग नन्दशोभस्य शालकः  ॥ ३,१९.६९ ॥<br>
कल्पवाहः स विज्ञेयः पितॄणां प्रथमः स्मृतः  ।<br>
तस्य गत्वा गृहमहं वृषभाचलवासिनः  ।<br>
शिवस्य वरतश्चैव त्वजेयः खगसत्तम  ॥ ३,१९.७० ॥<br>
दितिजान्विनिहत्यैव नीला प्राप्ता खगेश्वर  ।<br>
ततो नाग्निजितो राज्ञो गृहे जाता कुमारिका  ॥ ३,१९.७१ ॥<br>
नाग्निजित्कव्यवाहोभूत्कन्या नीलाह्वयाभवत् ।<br>
तस्याः स्वयंवरे चाहं गोवृषान्सप्तसंख्यकान्  ॥ ३,१९.७२ ॥<br>
शिवस्य वरतश्चैवाप्यवध्यान्देवमानुषैः  ।<br>
बद्ध्वा वृषान्नृपाञ्जित्वा प्राप्ता नीला महाखग  ॥ ३,१९.७३ ॥<br>
कुंभकस्य सुता नीला देहस्थाः प्राविशन् भृशम्  ।<br>
एकावयवतो यस्मात्तस्मात्तत्रैव साविशत् ॥ ३,१९.७४ ॥<br>
भूमौ द्विधा संप्रजाता कुमार्येव न संशयः  ।<br>
भद्राजन्म प्रवक्ष्यामि शृणु पक्षीन्द्रसत्तम  ॥ ३,१९.७५ ॥<br>
इति श्रीगारुडे महापुराणे उत्तरखण्डे तृतीयांशे ब्रह्मकाण्डे नीलाविवाहनिर्णयो नामैकोनविंशोऽध्यायः<br>
</span>
