<span style="font-size: 14pt; line-height: 200%">श्रीकृष्ण उवाच  ।<br>
महालक्ष्म्याः स्वरूपं च अवतारान्खगेश्वर  ।<br>
शृणु सम्यङ्महाभाग तज्ज्ञानस्य विनिर्णयम्  ॥ ३,१६.१ ॥<br>
ईशादन्यस्य जगतो ह्यात्मो लोचन एव तु  ।<br>
विषयीकुरुते तत्स्याज्ज्ञानं लक्ष्म्याः प्रकीर्तितम्  ॥ ३,१६.२ ॥<br>
नित्यावियोगिनी देवी हरिपादैकसंश्रया  ।<br>
नित्यमुक्ता नित्यबुद्धा महालक्ष्मीः प्रकीर्तिता  ॥ ३,१६.३ ॥<br>
मूलस्य च हरेर्भार्या लक्ष्मीः संप्रकीर्तिता  ।<br>
पुंसो हि भार्या प्रकृतिः प्रकृतेश्चाभिमानिनी  ॥ ३,१६.४ ॥<br>
सृष्टिं कर्तुं गुणान्वीन्द्र पुरुषेण सह प्रभो  ।<br>
तमः पानं तथा कर्तुं प्रकृत्याख्या तदाभवत् ॥ ३,१६.५ ॥<br>
वासुदेवस्य भार्या तु माया नाम्नी प्रकीर्तिता  ।<br>
संकर्षणस्य भार्या तु जयेति परिकीर्तिता  ॥ ३,१६.६ ॥<br>
अनिरुद्धस्य भार्या तु शान्ता नाम्नीति कीर्तिता  ।<br>
कृतिः प्रद्युम्नभार्यापिं सृष्टिं कर्तुं बभूव ह  ॥ ३,१६.७ ॥<br>
विष्णुपत्नी कीर्तिता च श्रीदेवी सत्त्वमानिनी  ।<br>
तमोभिमानिनी दुर्गा कन्यकेति प्रकीर्तिता  ॥ ३,१६.८ ॥<br>
कृष्णावतारे कन्येव नन्दपुत्रानुजा हि सा  ।<br>
रजोभिमानिभूदेवी भार्या सा सूकरस्य च  ॥ ३,१६.९ ॥<br>
वेदाभिमानिनी वीन्द्र अन्नपूर्णा प्रकीर्तिता  ।<br>
नारायणस्य भार्या तु लक्ष्मीरूपा त्वजा स्मृता  ॥ ३,१६.१० ॥<br>
यज्ञाख्यस्य हरेर्भार्या दक्षिणा संप्रकीर्तिता  ॥ ३,१६.११ ॥<br>
जयन्ती वृषभस्यैव पत्नी संपरिकीर्तिता  ।<br>
विदेहपुत्री सीता तु रामभार्या प्रकीर्तिता  ॥ ३,१६.१२ ॥<br>
रुक्मिणीसत्यभामा च भार्ये कृष्णस्य कीर्तिते  ।<br>
इत्यादिका ह्यनन्ताश्चाप्यावताराः पृथग्विधाः  ॥ ३,१६.१३ ॥<br>
रमायाः संति विप्रेन्द्र भेदहीनाः परस्परम्  ।<br>
अनन्तानन्तगुणकाद्विष्णोर्न्यूनाः प्रकीर्तिताः  ॥ ३,१६.१४ ॥<br>
अथ ब्रह्मा च वायुश्च श्रियः कोटिगुणाधमौ  ।<br>
वक्ष्ये च ब्रह्मणो रूपं शृणु पक्षीन्द्रसत्तम  ॥ ३,१६.१५ ॥<br>
वासुदेवात्समुत्पन्नो मायायां च खगेश्वर  ।<br>
स एव पुरुषोनाम विरिञ्च इति कीर्तितः  ॥ ३,१६.१६ ॥<br>
अनिरुद्धात्तु शान्तायां महत्तत्त्वतनुस्त्वभूत् ।<br>
तदा महान्विरिञ्चेति संज्ञामाप खगेश्वर  ॥ ३,१६.१७ ॥<br>
रजसात्र समुत्पन्नो मायायां वासुदेवतः  ।<br>
विधिसंज्ञो विरिञ्चः स ज्ञातव्यः पक्षिसत्तम  ॥ ३,१६.१८ ॥<br>
ब्रह्माण्डान्तः पद्मनाभो यो जातः कमलासनः  ।<br>
स चर्तुमुखसंज्ञां चाप्यवाप खगसत्तम  ॥ ३,१६.१९ ॥<br>
एवं चत्वारिरूपाणि ब्रह्मणः कीर्तितानि च  ।<br>
वायोर्नामानि वक्ष्येहं शृणु पक्षीन्द्रसत्तम  ॥ ३,१६.२० ॥<br>
संकर्षणाच्च गरुड जयायां यो वभूव ह  ।<br>
स वायुः प्रथमो ज्ञेयो प्रधान इति कीर्तितः  ॥ ३,१६.२१ ॥<br>
लोकचेष्टाप्रदत्वात्स सूत्रनाम्नापि कीर्तितः  ।<br>
बदरीस्थस्य विष्णोश्च धैर्येण स्तवनाय सः  ॥ ३,१६.२२ ॥<br>
धृतिरूपं ययौ वायुस्तस्माद्धृतिरिति स्मृतः  ।<br>
योग्यानां हरिभक्तानां धृतिरूपेण संस्थितः  ॥ ३,१६.२३ ॥<br>
यतो हृदि स्थितो वायुस्ततो वै धृतिसंज्ञकः  ।<br>
सर्वेषां च हृदि स्थित्वा स्मरते सर्वदा हरिम्  ॥ ३,१६.२४ ॥<br>
अतो वायुःस्थितिर्नाम बभूव खगसत्तम  ।<br>
अथवा वायुरेवैकः श्वेतद्वीपगतं हरिम्  ॥ ३,१६.२५ ॥<br>
सदा स्मरति वै वीन्द्र अतोसौ स्मृतिसंज्ञकः  ।<br>
सर्वेषां च हृदिस्थित्वा ज्ञातो विष्णोरुदीरणात् ॥ ३,१६.२६ ॥<br>
अतो मे मुक्तिनामाभूद्वायुरेव न संशयः  ।<br>
ज्ञानद्वारेण भक्तानां मुक्तिदो मदनुज्ञया  ॥ ३,१६.२७ ॥<br>
यतो सौ वायुरेवैको मुक्तिनामा भूवह  ।<br>
विष्णौ भक्तिं वर्ध्यति भक्तानां हृदि संस्थितः  ॥ ३,१६.२८ ॥<br>
अतोसौ विष्णुभक्तश्च कीर्तितो नात्र संशयः  ।<br>
एषोसौ सर्वजीवानां चित्तसंज्ञानमेव च  ॥ ३,१६.२९ ॥<br>
चित्तरूपो यतो वायुरतश्चित्तमिति स्मृतः  ।<br>
प्रभुः प्रभूणां गरुड सोदराणां च सर्वशः  ॥ ३,१६.३० ॥<br>
अतस्तु वायुरेवैको महाप्रभुरिति स्मृतः  ।<br>
सर्वेषां च हृहि स्थित्वा बलं पश्यति सत्तम  ॥ ३,१६.३१ ॥<br>
अतो बलमिति ह्याख्यामवाप विनतासुत  ।<br>
सर्वेषां च हृदि स्थित्वा पुत्रपौत्रादिकैर्जनैः  ॥ ३,१६.३२ ॥<br>
याजनं कुरुते नित्यमतोसौ यष्टृसंज्ञकः  ।<br>
अनन्तकल्पमारभ्य वायुपर्यन्तमेव च  ॥ ३,१६.३३ ॥<br>
वक्रत्वं नास्ति योगस्य ऋजुर्योग्य इति स्मृतः  ।<br>
योगस्य वक्रता नाम काम्यता हरिपूजने  ।<br>
ईशरुद्रादिकानां च काम्येन हरिपूजनम्  ॥ ३,१६.३४ ॥<br>
कस्यचित्त्वथ पक्षीन्द्र ह्यतस्त्वनृजवः स्मृताः  ॥ ३,१६.३५ ॥<br>
ऋष्यादीनां च मध्येपि काम्येन हरिपूजनम्  ।<br>
अतो न ऋजवो ज्ञेया मनुष्याणां च का कथा  ॥ ३,१६.३६ ॥<br>
यावत्काम्यसपर्यां वै न जहाति नरोत्तमः  ।<br>
तथा ऋष्यादयश्चैव मोक्षस्य परिपन्थिनीम्  ॥ ३,१६.३७ ॥<br>
अनादिकालमारभ्य कर्मजन्या च वासना  ।<br>
मोक्षाधिकारिणः सर्वे कुर्वते कस्य पूजनम्  ॥ ३,१६.३८ ॥<br>
नष्टप्रायं च तत्सर्वं गुरोः संज्ञानबोधकात् ।<br>
प्राप्ययोगं समाचर्य अन्ते मोक्षमवाप्नुयात् ॥ ३,१६.३९ ॥<br>
काम्येन पूजनं विष्णोरैश्वर्यं प्रददाति च  ।<br>
ज्ञानं च विपरीतं स्यात्तेन यात्यधरं तमः  ॥ ३,१६.४० ॥<br>
तदेव विपरीतं चेज्ज्ञानाय परिकीर्तितम्  ।<br>
शिलायां विष्णुबुद्धिस्तु विष्णुबुद्धिर्द्विजे तथा  ॥ ३,१६.४१ ॥<br>
सलिले तीर्थबुद्धिस्तु रोणुकायां तथैव च  ।<br>
शिवे सूर्ये षण्मुखे च विष्णुबुद्धिः खगेश्वर  ॥ ३,१६.४२ ॥<br>
इत्याद्यमखिलं ज्ञानं विपरीतमिति स्मृतम्  ।<br>
शिलाद्येषु च सर्वेषु ऐक्येनैव विचिन्तनम्  ॥ ३,१६.४३ ॥<br>
विष्णुबुद्धिरिति प्रोक्तं न तु तत्रस्थवेदनम्  ।<br>
अनाद्यनन्तकालेपि काम्येन हरिपूजनम्  ॥ ३,१६.४४ ॥<br>
यतो नास्ति ततो वायुर्ऋजुर्योग्यः प्रकीर्तितः  ।<br>
अन्येषां सर्वदा नास्ति अतो न ऋजवः स्मृताः  ॥ ३,१६.४५ ॥<br>
हरिं दर्शयते वापि अपरोक्षेण सर्वदा  ।<br>
मोक्षाधिकारिणां काले अतः प्रज्ञेति कथ्यते  ॥ ३,१६.४६ ॥<br>
परोक्षेणापि सर्वेषां हरिं दर्शयते सदा  ।<br>
अतो वायुः सदा वीन्द्र ज्ञानमित्येव कीर्तितः  ॥ ३,१६.४७ ॥<br>
हिताहितोपदेष्टृत्वाद्भक्तानां हृदये स्थितः  ।<br>
ततश्च गुरुसंज्ञां चाप्यवाप स च मारुतः  ॥ ३,१६.४८ ॥<br>
योगिनां हृदये स्थित्वा सध्यायति हरिं परम्  ।<br>
पार्थक्येनापि तं ध्यायन्महाध्यातेति स स्मृतः  ॥ ३,१६.४९ ॥<br>
यद्योग्यतानुसारेण विजानाति परं हरिम्  ।<br>
रुद्रादौ विद्यमानांश्च गुणाञ्जानाति सर्वदा  ॥ ३,१६.५० ॥<br>
अतो वै विज्ञनामासौ प्रोक्तो हि खगसत्तम  ।<br>
काम्यानां कर्मणां त्यागाद्विराग इति स स्मृतः  ॥ ३,१६.५१ ॥<br>
अथवायोगिनां नित्यं हृदि स्थित्वा स मारुतः  ।<br>
वैराग्यं संजनयति विराग इति स स्मृतः  ॥ ३,१६.५२ ॥<br>
देवानां पुण्यपापाभ्यां सुखमेवोत्तरोत्तरम्  ।<br>
तत्सुखं तूत्तरेषां च वायुपर्यन्तमेव च  ॥ ३,१६.५३ ॥<br>
देवानां च ऋषीणां च उत्तमानां नृणां तथा  ।<br>
सुखांशं जनयेद्वायुर्यतोतः सुखसंज्ञकः  ॥ ३,१६.५४ ॥<br>
भुनक्ति सर्वदा वीद्रं तत्र मुख्यस्तु मारुतः  ।<br>
दुः खशोकादिकं किञ्चिद्देवानां भवति प्रभो  ॥ ३,१६.५५ ॥<br>
तच्चासुरावेशवशादित्यवेहि न संशयः  ।<br>
तज्जीवस्य भवेत्किञ्चिद्दैत्यानां क्रमशो भवेत् ॥ ३,१६.५६ ॥<br>
यतः कलिश्चाधिकः स्यादतो दुः खीति स स्मृतः  ।<br>
दैत्यानां पुण्यपापाभ्यां दुःखमेवोत्तरोत्तरम्  ॥ ३,१६.५७ ॥<br>
तद्दुःखमुत्तरेषां च कलिपर्यन्तमेव च  ।<br>
भुनक्ति सर्वदा वीन्द्र ततः कलिरिति स्मृतः  ॥ ३,१६.५८ ॥<br>
सुखहर्षादिकं किंचिद्दैत्यानां भवति प्रभो  ।<br>
देवावेशो भवेत्तस्य नात्र कार्या विचारणा  ॥ ३,१६.५९ ॥<br>
देवानां निरयो नास्ति दैत्यानां विनतासुत  ।<br>
सुखस्वरूपं तन्नास्ति विषयोत्थमपि द्विज  ॥ ३,१६.६० ॥<br>
विषयोत्थं किञ्चिदपि देवावेशादुदीरितम्  ।<br>
तमो नास्त्येव देवानां दुःखं नास्ति स्वरूपतः  ॥ ३,१६.६१ ॥<br>
विषयोत्थं महादुःखं देवानां नास्ति सर्वदा  ।<br>
दुःखशोकादिकं किं चिदसुरावेशतो भवेत् ॥ ३,१६.६२ ॥<br>
अतः कलिः सदा दुःखी सुखी वायुस्तु सर्वदा  ।<br>
मनुष्याणामृषीणां च सुखं दुःखं खगेश्वर  ॥ ३,१६.६३ ॥<br>
भवेत्तत्पुण्यपापाभ्यां पुण्यभोगी च मारुतः  ।<br>
कष्टभङ्गः कलिलयो नात्र कार्या विचारणा  ॥ ३,१६.६४ ॥<br>
प्राणादिसुखपर्यन्ता अंशा एकोनविंशतिः  ।<br>
प्रविष्टाः संति लोकेषु पृथक्संति खगेश्वर  ॥ ३,१६.६५ ॥<br>
मारुतरेवतारांश्च शृणु पक्षीन्द्रसत्तम  ।<br>
चतुर्दशसु चन्द्रेषु द्वितीयौ यो विरोचनः  ॥ ३,१६.६६ ॥<br>
स वायुरिति संप्रोक्त इन्द्रादीनां खगेश्वर  ।<br>
हरितत्त्वेषु सर्वेषु स विष्वग्याव्यतेक्षणः  ॥ ३,१६.६७ ॥<br>
अतो रोचननामासौ मरुदंशः प्रकीर्तितः। <br>
रामावतारे हनुमान्रामकार्यार्थसाधकः  ।<br>
स एव भीमसेनस्तु जातो भूम्यां महाबलः  ॥ ३,१६.६८ ॥<br>
कृष्णावतारे विज्ञेयो मरुदंशः प्रकीर्तितः  ॥ ३,१६.६९ ॥<br>
मणिमान्नाम दैत्यस्तु संकराख्यो भविष्यति  ।<br>
सर्वेषां संकरं यस्तु करिष्यति न संशयः  ॥ ३,१६.७० ॥<br>
तेन संकरनामासौ भविष्यति खगेश्वर  ।<br>
धर्मान्भागवतान्सर्वान्विनाशयति सर्वथा  ॥ ३,१६.७१ ॥<br>
तदा भूमौ वासुदेवो भविष्यति न संशयः  ।<br>
यज्ञार्थैः सदृशो यस्य नास्ति लोके चतुर्दशे  ॥ ३,१६.७२ ॥<br>
अतः स प्रज्ञया पूर्णो भविष्यति न संशयः  ।<br>
अवतारास्त्रयो वायोर्मतं भागवताभिधम्  ॥ ३,१६.७३ ॥<br>
स्थापनं दुष्टदमनं द्वयमेव प्रयोजनम्  ।<br>
नान्यत्प्रयोजनं वायोस्तथा वैरोचनात्मके  ॥ ३,१६.७४ ॥<br>
अवतारत्रये वीन्द्र दुःखं गर्भादिसंभवम्  ।<br>
नास्ति नास्त्येव वायोस्तु तथा वैरोचनादिके  ॥ ३,१६.७५ ॥<br>
शुक्रशोणितसंबन्धो ह्यवतारचतुष्टये  ।<br>
नास्ति नास्त्येव पक्षीन्द्र यतो नास्त्यशुभं ततः  ॥ ३,१६.७६ ॥<br>
पूर्वं गर्भं समाशोष्य समये प्रभवस्य च  ।<br>
प्रादुर्भवति देवेशी ह्यवतारचतुष्टये  ॥ ३,१६.७७ ॥<br>
त्रयोविंशतिरूपाणां वायोश्चैव खगेश्वर  ।<br>
रूपैर्ऋजुस्वरूपैश्च ब्रह्मणः परमेष्ठिनः  ॥ ३,१६.७८ ॥<br>
सत्यमेव न संदेहो नित्यानन्दसुखादिषु  ।<br>
एवमेव विजानीयान्नान्यथा तु कथञ्चन  ॥ ३,१६.७९ ॥<br>
एतस्य श्रवणादेव मोक्षं यान्ति न संशयः  ।<br>
तदनन्तरजान्वक्ष्ये शृणु पक्षीन्द्रसत्तम  ॥ ३,१६.८० ॥<br>
कृतौ प्रद्युम्नतश्चैव समुत्पन्ने खगेश्वर  ।<br>
स्त्रियौ द्वे यमले चैव तयोर्मध्ये तु यद्यिका  ॥ ३,१६.८१ ॥<br>
वाणीतिसंज्ञकां वीन्द्र ब्रह्माणीसंज्ञकां विदुः  ।<br>
पुरुषाख्यविरिञ्चस्य भार्या सावित्रिका मता  ।<br>
चतुर्मुखस्य भार्या तु कीर्तिता सा सरस्वती  ॥ ३,१६.८२ ॥<br>
एवं त्रिरूपं विज्ञेयं वाण्याश्च खगसत्तम  ।<br>
वक्ष्येऽवतारान् भारत्याः समाहितमनाः शृणु  ॥ ३,१६.८३ ॥<br>
सर्ववेदाभिमानित्वात्सर्ववेदात्मिका स्मृता  ।<br>
महाध्यातुश्च वायोस्तु भार्या सा परिकीर्तिता  ॥ ३,१६.८४ ॥<br>
ज्ञानरूपस्य वायोस्तु भार्या सा परिकीर्तिता  ।<br>
सदा सुखस्वरूपत्वाद्भारती तु सुखात्मिका  ॥ ३,१६.८५ ॥<br>
सुखस्वरूप वायोस्तु भार्या सा परिकीर्तिता  ।<br>
गुरुस्तु वायुरेवोक्तस्तस्मिन् भक्तियुता सती  ॥ ३,१६.८६ ॥<br>
ततस्तु भारती नित्या गुरुभक्तिरिति स्मृता  ।<br>
महागुरोर्हि वायोश्च भार्या वै परिकीर्तिता  ॥ ३,१६.८७ ॥<br>
हरौ स्नेहयुतत्वाच्च हरिप्रीतिरिति स्मृता  ।<br>
धृतिरूपस्य वायोश्च भार्या सा परिकीर्तिता  ॥ ३,१६.८८ ॥<br>
सर्वमन्त्राभिमानित्वात्सर्वमन्त्रात्मिका स्मृता  ।<br>
महाप्रभोश्च वायोश्च भार्या वै सा प्रकीर्तिता  ॥ ३,१६.८९ ॥<br>
भुज्यन्ते सर्वभोगास्तु विष्णुप्रीत्यर्थमेव च  ।<br>
अतस्तु भारती ज्ञेया भुजिनाम्ना प्रकीर्तिता  ॥ ३,१६.९० ॥<br>
चित्ररूपस्य वायोस्तु भार्या सा परिकीर्तिता  ।<br>
रोचनेन्द्रस्य भार्या च श्रद्धाख्या परिकीर्तिता  ॥ ३,१६.९१ ॥<br>
हनुमांश्च तदा जज्ञे त्रेतायां पक्षिसत्तम  ।<br>
तदा शिवाख्यविप्राच्च जज्ञे सा भारती स्मृता  ॥ ३,१६.९२ ॥<br>
न केवलं भारती सा शच्याद्यैश्चैव संयुता  ।<br>
तस्मिन्संजनिताः सर्वाः प्रापुर्योगं स्वभर्तृभिः  ॥ ३,१६.९३ ॥<br>
अन्यगेति च विज्ञेया कन्या तन्मतिसंज्ञिका  ।<br>
त्रेतान्ते सैव पक्षीन्द्र शच्याद्यैश्चैव संयुता  ॥ ३,१६.९४ ॥<br>
दमयन्त्यनलाज्जाता इन्द्रसेनेति चोच्यते  ।<br>
नलं नन्दयते यस्मात्तस्माच्च नलनन्दिनी  ॥ ३,१६.९५ ॥<br>
तत्र स्वभर्तृसंयोगं नैव चाप खगेश्वर  ।<br>
तत्रान्यगात्वं विज्ञेयं पुरुषस्थेन वायुना  ॥ ३,१६.९६ ॥<br>
किञ्चित्कालं तथा स्थित्वा कन्यैव मृतिमाप सा  ।<br>
शच्यादिसंयुता सैव द्रुपदस्य महात्मनः  ॥ ३,१६.९७ ॥<br>
वेदिमध्यात्समुद्भूता भीमसेनार्थमेव च  ।<br>
तत्रान्यगात्वं नास्त्येव योगश्च सह भर्तृभिः  ॥ ३,१६.९८ ॥<br>
केवला भारती ज्ञेया काशिराजस्य कन्यका  ।<br>
काली नाम्ना तु सा ज्ञेया भीमसेनप्रिया सदा  ॥ ३,१६.९९ ॥<br>
वाच्यादिभिः संयुतैव द्रौपदी द्रुपदात्मजा  ।<br>
देहं त्यक्त्वाविशिष्टैव कारटीग्रामसंज्ञकै  ॥ ३,१६.१०० ॥<br>
संकरस्य गृहे वीन्द्र भविष्यति कलौ युगे  ।<br>
वायोस्तृतीयरूपार्थं सा कन्यैव मृतिं गता  ॥ ३,१६.१०१ ॥<br>
इत्याद्या वायुभार्याश्च ब्रह्मभार्याश्च सत्तम  ।<br>
स्वभर्तृभ्यां च पक्षीन्द्र गुणैश्चैव शताधमाः  ॥ ३,१६.१०२ ॥<br>
<br>
इति श्रीगारुडे महापुराणे उत्तरखण्डे तृतीयांशे ब्रह्मकाण्डे महालक्ष्म्यवतारादिनिरूपणं नाम षोडशोऽध्यायः<br>
</span>
