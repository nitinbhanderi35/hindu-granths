<span style="font-size: 14pt; line-height: 200%">प्रवहानन्तरान्वक्ष्ये शृणु पक्षीन्द्रसत्तम  ।<br>
यो धर्मो ब्रह्मणः पुत्रो ह्यादिसृष्टौ त्वगुद्भवः  ॥१ ॥<br>
सज्जनान्सौम्यरूपेण धारणाद्धर्मनामकः  ।<br>
स एव सूर्यपुत्रोभूद्यमसंज्ञामवाप सः  ।<br>
पापिनां शिक्षकत्त्वात्स यम इत्युच्यते बुधैः  ॥२ ॥<br>
श्रीकृष्ण उवाच  ।<br>
प्रह्लादानन्तरं गङ्गा भार्या वै वरुणस्य च  ।<br>
प्रह्लादादधमा ज्ञेया महिम्ना वरुणाधिका  ॥३ ॥<br>
स्वरूपादधमा ज्ञेया नात्र कार्या विचारणा  ।<br>
ज्ञानस्वरूपदं विष्णुं यमो जानाति सर्वदा  ॥४ ॥<br>
अतो गङ्गेति सा ज्ञेया सर्वदा लोकपावनी  ।<br>
भक्त्या विष्णुपदीत्येव कीर्तिता नात्र संशयः  ॥५ ॥<br>
या पूर्वकाले यज्ञलिङ्गस्य विष्णोः साक्षाद्धरेर्विक्रमतः खगेन्द्र  ।<br>
वामस्य पादस्य नखाग्रतश्च निर्भिद्य चोर्ध्वाण्डकटाहखण्डम्  ॥६ ॥<br>
तदुदरमतिवेगात्सम्प्रविश्यावहन्तीं जगदघततिहन्तुः पादकिञ्जल्कशुद्धाम्  ।<br>
निखिलमलनिहन्त्रीं दर्शनात्स्पर्शनाच्च सकृदवगहनाद्वा भक्तिदां विष्णुपादे  ।<br>
शशिकरवरगौरां मीननेत्रां सुपूज्यां स्मरति हरिपदोत्थां मोक्षमेति क्रमेण  ॥७ ॥<br>
इन्द्रोपि वायुकरमर्दितवायुकूटबिन्दुं च प्राश्य शिरसि ह्यसहिष्णुमानः  ।<br>
भागीरथी हरिपदाङ्कमिति स्म नित्यं जानन्महापरमभागवतप्रधानः  ।<br>
भक्त्या च खिन्नहृदयः परमादरेण धृत्वा स्वमूर्ध्नि परमो ह्यशिवः शिवोऽभूत् ॥८ ॥<br>
भागीरथ्याश्च चत्वारि रूपाण्यासन्खगेश्वर  ।<br>
महाभिषग्जनेन्द्रस्य भार्या तु ह्यभिषेचनी  ॥९ ॥<br>
द्वितीयेनैव रूपेण गङ्गा भार्या च शन्तनोः  ।<br>
सुषेणा वै सुषेणस्य भार्या सा वानरी स्मृता  ॥१० ॥<br>
मण्डूकभार्या गङ्गा तु सैव मण्डूकिनी स्मृता  ।<br>
एवं चत्वारि रूपाणि गङ्गाया इति कीर्तितम्  ॥११ ॥<br>
आदित्याच्चैव गङ्गातः पर्जन्यः समुदाहृतः  ।<br>
प्रवर्षति सुवैराग्यं ह्यतः पर्जन्यनामकम्  ॥१२ ॥<br>
शरंवराय पञ्चजन्याच्च पञ्च हित्वा जग्ध्वा गर्वकं षट्क्रमेण  ।<br>
स्वबाणस्य स्वहृदि संस्थितस्य भजेत्सदा नैव भक्तिं विषं च  ॥१३ ॥<br>
लिङ्गं पुष्टं नैव कार्यं सदैव लिङ्गं पुष्टं कार्यमेवं सदापि  ।<br>
योनौ सक्तिर्नैव कार्या सदापि योनौ मुक्तेऽसंगतो याति मुक्तिम्  ॥१४ ॥<br>
वैराग्यमेवं प्रकारोत्येव नित्यमतः पर्जन्यस्त्वन्तकः पक्षिवर्य  ।<br>
एतावता शरभाख्यो महात्मा स चान्तरो स तु पर्जन्य एव  ॥१५ ॥<br>
शश्वत्केशा यस्य गात्रे खगेन्द्र प्रभास्यन्ते शरभाख्यो पयोतः  ।<br>
यमस्य भार्या श्यामला या खगेन्द्र यस्मात्सदा कलिभार्यापिया च  ॥१६ ॥<br>
मत्वा सम्यक्मानसं या करोति ह्यतश्च सा श्यामलासंज्ञकाभूत् ।<br>
मलं वक्ष्ये हरिभक्तेर्विरोधी सुलोहपात्रे सन्निधानं च तस्य  ॥१७ ॥<br>
तद्वैष्णवैस्त्याज्यमेवं सदैव वस्त्रं दग्धं सन्धिजं चैव जन्यम्  ॥१८ ॥<br>
चिकित्सितं परदुःखं खगेन्द्र हरेर्भक्तैस्त्याज्यमेवं सदैव  ॥१८ ॥<br>
नोच्चाश्च ते हरिभक्तेर्विहीनास्तेषां संगो नैव कार्यः सदापि  ।<br>
पुराणसंपर्कविसर्जिनं च पुराणतालं च पुराणवस्त्रम्  ॥१९ ॥<br>
सुजीर्णकन्थाजिनमेखलं च यज्ञोपवीतं च कलिप्रियं च  ।<br>
प्रियं गृहं चोर्णवितानकं च समित्कुशैः पूरितं कुत्सितं च  ॥२० ॥<br>
सर्वं चेत्कलिभार्याप्रियं च नैव प्रियं शार्ङ्गपाणेः कदाचित् ।<br>
कांस्ये सुपक्वं यावनालस्य चान्नं तुषः पिण्याकं तुम्बबिल्वे पलाण्डुः  ॥२१ ॥<br>
दीर्घं तक्रं स्वादुहीनं कटूष्णमेते सर्वे कलिभार्याप्रियाश्च  ।<br>
सुदुर्मुखं निन्दनं चार्यजानां सतोवमत्यात्मजानां प्रसह्य  ॥२२ ॥<br>
सुपीडनं सर्वदा भर्तृवर्गे गृहस्थितव्रीहिवस्त्रादिचौर्यात् ।<br>
प्रकीर्णभूतान्मूर्धजान्संदधानं करैर्युतं देवकलिप्रियं च  ॥२३ ॥<br>
इत्यादि सर्वं कलिभार्याप्रियञ्च सुनिर्मलं प्रकरोत्येव सर्वम्  ।<br>
अतश्च सा श्यामलेति स्वसंज्ञामवाप सा देवकी संबभूव  ॥२४ ॥<br>
युधिष्ठिरस्यैव बभूव पत्नीसंभाविता तत्र च देवकी सा  ।<br>
चन्द्रस्य भार्या रोहिणी वै तदेयमश्विन्यादिभ्योऽह्यधिका सर्वदैव  ॥२५ ॥<br>
रोणीं धृत्वा रोहति योग्यस्थानं तस्माच्च सा रोहिणीति प्रसिद्धा  ।<br>
आदित्यभार्या नाम संज्ञा खगेन्द्र ज्ञेया सा नारायणस्य स्वरूपा  ॥२६ ॥<br>
संजानातीत्येव संज्ञामवाप संज्ञेति लोके सूर्य भार्या खगेन्द्र  ।<br>
ब्रह्माण्डस्य ह्यभिमानी तु देवो विराडिति ह्यभिधामाप तेन  ॥२७ ॥<br>
गङ्गादिषट्कं सममेव नित्यं परस्परं नोत्तमं नाधमं च  ।<br>
प्रधानाग्नेः पाविकान्यैव गङ्गा सदा शुभा नात्र विचार्यमस्ति  ॥२८ ॥<br>
आसां ज्ञानत्पुण्यमाप्नोति नित्यं सदा हरिः प्रीयते केशवोलम्  ।<br>
गङ्गादिभ्यो ह्यवराह्यग्निजाया स्वाहासंज्ञाधिगुणा नैव हीना  ॥२९ ॥<br>
स्वाहाकारो मन्त्ररूपाभिमानी स्वाहेति संज्ञामाप सदैव वीन्द्र  ।<br>
अग्नेर्भार्यातो बुद्धिमान् संबभूव ब्रह्माभिमानी चन्द्रपुत्रो बुधश्च  ॥३० ॥<br>
बुद्ध्याहरद्वै राष्ट्रजातं च सर्वं धृतं त्वतो बुधसंज्ञामवाप  ।<br>
एवं चाभूदभिमन्युर्महात्मा सुभद्राया जठरे ह्यर्जुनाच्च  ॥३१ ॥<br>
कृष्णस्य चन्द्रस्य यमस्य चांशैः स संयुतस्त्वश्विनोर्वै हरस्य  ।<br>
स्वाहाधमश्चन्द्रपुत्रो बुधस्तु पादारविन्दे विष्णुदेवस्य भक्तः  ॥३२ ॥<br>
नामात्मिका त्वश्विभार्या उषा नाम प्रकीर्तिता  ।<br>
बुधाधमा सा विज्ञेया स्वाहा दशगुणाधमा  ॥३३ ॥<br>
नकुलस्य भार्या मागधस्यैव पुत्री शल्यात्मजा सहदेवस्य भार्या  ।<br>
उभे ह्येते अश्विभार्या ह्युषापि उपासते षड्गुणं विष्णुमाद्यम्  ।<br>
अतोऽप्युषासंज्ञका सा खगेन्द्र अनन्तराञ्छृणु वक्ष्ये महात्मन्  ॥३४ ॥<br>
ततः शक्तिः पृथिव्यात्मा शनैश्चरति सर्वदा  ।<br>
अतः शनैश्चरो नाम उषायाश्च दशाधमाः  ॥३५ ॥<br>
कर्मात्मा पुष्करो ज्ञेयः शनेरथ यमो मतः  ।<br>
नयाभिमानी पुरुषः किञ्चिन्नम्रो दशावरः  ॥३६ ॥<br>
हरिप्रीतिकरो नित्यं पुष्करे क्रीडते यतः  ।<br>
अतस्तु पुष्कलो नाम लोके स परिकीर्तितः  ॥३७ ॥<br>
हरि प्रीतिकरान्धर्मान्वक्ष्ये शृणु खगाधिप  ।<br>
प्रातः काले समुत्थाय स्मरेन्नारायणं हरिम्  ॥३८ ॥<br>
तुलसीवन्दनं कुर्याच्छ्रीविष्णुं संस्मरेत्खग  ।<br>
विण्मूत्रोत्सर्गकाले च ह्यपानात्मककेशवम्  ॥३९ ॥<br>
त्रिविक्रमं शौचकाले गङ्गापानकरं हरिम्  ।<br>
दन्तधावनकाले तु चन्द्रान्तर्यामिणं हरिम्  ॥४० ॥<br>
मुखप्रक्षालने काले माधवं संस्मरेत्खग  ।<br>
गवां कण्डूयने चैव स्मरेद्गोवर्धनं हरिम्  ॥४१ ॥<br>
सदा गोदोहने काले स्मरेद्गोपालवल्लभम्  ।<br>
अनन्तपुण्यार्जितजन्मकर्मणां सुपक्वकाले च खगेन्द्रसत्तम  ॥४२ ॥<br>
स्पर्शे गवां चैव सदा नृणां वै भवत्यतो नात्र विचार्यमस्ति  ।<br>
यस्मिन् गृहे नास्ति सदोत्तमा च गौर्यङ्गणे श्रीतुलसी च नास्ति  ॥४३ ॥<br>
यस्मिन् गृहे देवमहोत्सवश्च यस्मिन् गृहे श्रवणं नास्ति विष्णोः  ।<br>
तत्संसर्गाद्याति दुःखादिकं च तस्य स्पर्शो नैव कार्यः कदापि  ॥४४ ॥<br>
गोस्पर्शनविहीनस्य गोदोहनमजानतः  ।<br>
गोपोषणविहीनस्य प्राहुर्जन्म निरर्थकम्  ॥४५ ॥<br>
गोग्रासमप्रदातुश्च गोपुष्टिं चाप्यकुर्वतः  ।<br>
गतिर्नास्त्येव नास्त्येव ग्रामचाण्डालवत्स्मृतः  ॥४६ ॥<br>
वत्स्यस्य स्तनपाने च बालकृष्णं तु संस्मरेत् ।<br>
दधिनिर्मन्थने चैव मन्थाधारं स्मरेद्धरिम्  ॥४७ ॥<br>
मृत्तिकास्नान काले तु वराहं संस्मरेद्धरिम्  ।<br>
पुण्ड्राणां धारणे चैव केशवादींश्च द्वादश  ॥४८ ॥<br>
मुद्राणां धारणे चैव शङ्खचक्रगदाधरम्  ।<br>
पद्मं नारायणीं मुद्रां क्रुद्धोल्कादींश्च संस्मरेत् ॥४९ ॥<br>
श्रीरामसंस्मृतिं चैव संध्याकाले खगोत्तम  ।<br>
अच्युतानन्तगोविन्दाञ्छ्राद्धकाले च संस्मरेत् ॥५० ॥<br>
प्राणादिकपञ्चहोमेचानिरूद्धादींश्च संस्मरेत् ।<br>
अन्नाद्यर्पणकाले तु वासुदेवं च संस्मरेत् ॥५१ ॥<br>
अपोशनस्य काले तु वायोरन्तर्गतं हरिम्  ।<br>
वस्त्रधारणकाले तु उपेन्द्रं संस्मरेद्धरिम्  ॥५२ ॥<br>
यज्ञोपवीतस्य च धारणे तु नारायणं वामनाख्यं स्मरेत्तु  ।<br>
आर्तिक्यकाले च तथैव विष्णोः सम्यक्स्मरेत्पर्शुरामाख्यविष्णुम्  ॥५३ ॥<br>
अपोशनेवैश्वदेवस्य काले तदन्यहोमादिषु भस्मधारणे  ।<br>
स्मरेत्तु भक्त्या परमादरेण नारायणं जामदग्न्याख्यरामम्  ॥५४ ॥<br>
त्रिवारतीर्थग्रहणस्य काले कृष्णं रामं व्यासदेवं क्रमेण  ।<br>
शङ्खोदकस्योद्धरणे चैव काले मुकुन्दरूपं संस्मरेत्सर्वदैव  ॥५५ ॥<br>
ग्रासेग्रासे स्मरणं चैव कार्यं गोविन्दसंज्ञस्य विशुद्धमन्नम्  ।<br>
एकैकभक्ष्यग्रहणस्य काले सम्यक्स्मरेदच्युतं वै खगेन्द्र  ॥५६ ॥<br>
शाकादीनां भक्षणे चैव काले धन्वन्तरिं स्मरेच्चैव नित्यम्  ।<br>
तथा परान्नस्य च भोगकाले स्मरेच्च सम्यक्पाण्डुरङ्गं च विष्णुम्  ॥५७ ॥<br>
हैयङ्गवीनस्य च भक्षणे वै सम्यक्स्मरेत्ताण्डवाख्यं च कृष्णम्  ।<br>
दध्यन्नभक्षे परमं पुराणं गोपालकृष्णं संस्मरेच्चैव नित्यम्  ॥५८ ॥<br>
दुग्धान्नभोगे च तथैव काले सम्यक्स्मरेच्छ्रीनिवासं हरिं च  ।<br>
सुतैलसर्पिः षु विपक्वभक्षसंभोजने संस्मरेद्व्यङ्कटेशम्  ॥५९ ॥<br>
द्राक्षासुजम्बूकदलीरसालनारिङ्गदाडिम्बफलानि चारु  ।<br>
स्मरेत्तु रम्भोत्तमनारिकेलधात्रीसुभोगे खलु बालकृष्णम्  ॥६० ॥<br>
सुपानकस्यैव च पानकाले सम्यक्स्मरेन्नारसिंहाख्यविष्णुम्  ।<br>
गङ्गामृतस्यैव च पानकाले गङ्गातातं संस्मरेद्विष्णुमेव  ॥६१ ॥<br>
प्रयाणकाले संस्मरेत्तार्क्ष्यवाहं नारायणं निर्गुणं विश्वमूर्तिम्  ।<br>
पुत्रादीनां चुंबने चैव काले सुवेणुहस्तं संस्मरेत्कृष्णमेव  ॥६२ ॥<br>
सुखङ्गकाले स्वस्त्रियश्चैव नित्यं गोपि कुचद्वन्द्वविलासिनं हरिम्  ।<br>
तांबूलकाले संस्मरैच्चैव नित्यं प्रद्युम्नाख्यं वासुदेवं हरिं च  ॥६३ ॥<br>
शय्याकाले संस्मरेच्चैव नित्यं संकर्षणाख्यं विष्णुरूपं हरिं च  ।<br>
निद्राकाले संस्मरेत्पद्मनामं कथाकाले व्यासरूपं हरिं च  ॥६४ ॥<br>
सुगानकाले संस्मरेद्वेणुगीतं हरिं हरिं प्रवदेत्सर्वदैव  ।<br>
श्रीमत्तुलस्याश्छेदने चैव काले श्रीरामरामेति च संस्मरेत्तु  ॥६५ ॥<br>
पुष्पादीनां छेदने चैव काले सम्यक् स्मरेदेत्कपिलाख्यं हरिं च  ।<br>
प्रदक्षिणे गारुडान्तर्गतं च हरिं स्मरेत्सर्वदा वै खगेन्द्र  ॥६६ ॥<br>
प्रणामकाले देवदेवस्य विष्णोः शेषान्तस्थं संस्मरेच्चैव विष्णुम्  ।<br>
सुनीतिकाले संस्मरेन्नारसिंहं नारायणं संस्मरेत्सर्वदापि  ॥६७ ॥<br>
पूर्तिर्यदा क्रियते कर्मणां च सम्यक्स्मरेद्वासुदेवं हरिं च  ।<br>
एवं कृतानि कर्माणि हरिप्रीतिकराणि च  ॥६८ ॥<br>
सम्यक्प्रकुर्वन्नेतानि पुष्करो हरिवल्लभः  ॥६९ ॥<br>
एतस्मादेव पक्षीश कर्म यत्समुदाहृतं पुष्कराख्यानमतुलं शृणोति श्रद्धयान्वितः  ।<br>
हरिप्रीतिकरे धर्मे प्रीतियुक्तो भवेत्सदा  ॥७० ॥<br>
इति श्रीगारुडे महापुराणे उत्तरखण्डे तृतीयांशे ब्रह्मकाण्डे कृष्णगरुडसंवादे तत्त्वरहस्यं नामैकोनत्रिंशोध्यायः<br>
समाप्तमिदं गरुडमहापुराणम्  ।<br>
इति श्रीगरुडमहापुराणं समाप्तम्  ।</span>
