<span style="font-size: 14pt; line-height: 200%">श्रीकृष्ण उवाच  ।<br>
अथानन्तरजान्वक्ष्ये शृणु पक्षीन्द्रसत्तम  ।<br>
शृणु तान्सावधानेन श्रुत्वा तानवधारय  ॥ ३,१८.१ ॥<br>
पुरुषाख्यविरिञ्चानुजातः शेषो महाबलः  ।<br>
हरे रमायाश्च यस्य स्वस्मिन्निद्रां प्रकुर्वतः  ॥ ३,१८.२ ॥<br>
शयनार्थमभूदेष तेन कृत्यं हरेर्न तु  ।<br>
सर्वदा हरिदासोहं सर्वदा हरिपूजकः  ॥ ३,१८.३ ॥<br>
हरे सदा नमामि त्वां बहु जन्मनि जन्मनि  ।<br>
एवं बुद्ध्वा तु गरुडो ह्यभूच्च शयनं हरेः  ॥ ३,१८.४ ॥<br>
सूत्रनाम्नस्तथा वायोः सदायं विनतासुत  ।<br>
कालनामा च गरुडो वाहनार्थं हरेरभूत् ॥ ३,१८.५ ॥<br>
ततो महत्तत्त्वतनोर्विरिञ्चात्तु खगेश्वर  ।<br>
अहं कारात्मको रुद्रः समभूत्सोवितुं हरिम्  ॥ ३,१८.६ ॥<br>
त्रय एते महाभाग परस्परसमाः स्मृताः  ।<br>
गायत्रीभारतीभ्यां ते त्रयः शतगुणा वराः  ॥ ३,१८.७ ॥<br>
शेषः स एव विज्ञेयो भक्तो नारायणस्य च  ।<br>
विष्णोर्वायोरनन्तस्य त्रिभिरंशैर्युतः सदा  ॥ ३,१८.८ ॥<br>
सुमित्रांशो दशरथाज्जातो यो लक्ष्मणः खग  ।<br>
सोपि शेषस्तु विज्ञेयो वाय्वनन्तांशसंयुतः  ॥ ३,१८.९ ॥<br>
रामस्य सेवां कर्तुं सा सीता भूम्यां खगाधिप  ।<br>
बलभद्रस्तु रोहिण्यां वसुदेवादभूत्खग  ॥ ३,१८.१० ॥<br>
सोयमेप तु विज्ञेयस्त्वंशद्वयसमन्वितः  ।<br>
आविष्टः शुक्लकृष्णे हरिणा रोहिणीसुतः  ॥ ३,१८.११ ॥<br>
त्रय एते माहाभागावताराः फणिनः स्मृताः  ।<br>
न वीन्द्रास्यावतारोस्ति भूम्यां चाज्ञा तथा हरेः  ॥ ३,१८.१२ ॥<br>
रुद्रावतारान्वक्ष्येहं ताञ्छृणु त्वं समाहितः  ।<br>
योहङ्कारात्मको रुद्रः स एवाभूत्खगेश्वर  ॥ ३,१८.१३ ॥<br>
सदाशिव इति त्वाख्यामवाप स विनाशकः  ।<br>
तमोभिमानी स ज्ञेयस्त्वशिवत्वात्सदाशिवः  ॥ ३,१८.१४ ॥<br>
कपालमालामशिवां सदा धारयते यतः  ।<br>
अतः सदाऽशिवो ज्ञेयो न च भागवतः शिवः  ॥ ३,१८.१५ ॥<br>
गजाजिनं चापवित्रं यतो धारयते हरः  ।<br>
लोकानमङ्गलान्सर्वान्हरते च सदा हरः  ॥ ३,१८.१६ ॥<br>
हर्याज्ञया सदा लोकान्विषयासक्तचेतसः  ।<br>
विमुखान्कुरुते यस्माद्विष्णोस्तस्मात्सदाशिवः  ॥ ३,१८.१७ ॥<br>
कदाचिदसुरावेशाद्विरुद्धं कुरुते हरः  ।<br>
अतः सदाशिवो ज्ञेयो न च भागवतः शिवः  ॥ ३,१८.१८ ॥<br>
सोयं श्मशानवसतिं कर्तुमैच्छद्यतो हरः  ।<br>
अतः सदाशिवो ज्ञेयो न च भागवतः शिवः  ॥ ३,१८.१९ ॥<br>
दशवर्षं तपः कर्तुं विवेश लवणांभसि  ।<br>
अतो रुद्रस्तपः संज्ञामवाप च खगोत्तम  ॥ ३,१८.२० ॥<br>
व्यासपुत्रः शुकः प्रोक्तो वायोरावेशसंयुतः  ।<br>
रुद्रावतारो विज्ञेयो ज्ञानार्थमभवद्भुवि  ॥ ३,१८.२१ ॥<br>
अत्रिपत्न्यनुसूयायां जज्ञे रुद्रो महातपाः  ।<br>
दुर्वासास्तु स विज्ञेयो मानभङ्गाय भूभृताम्  ॥ ३,१८.२२ ॥<br>
द्रोणाज्जातो द्रौणिसंज्ञो रुद्र एव प्रकीर्तितः  ।<br>
प्रारब्धं भोक्तुकामोसौ परपक्षप्रकाशकः  ॥ ३,१८.२३ ॥<br>
ईशानकोणे संस्थितो यस्तु रुद्रो ह्यवाप वै वामदेवेति संज्ञाम्  ।<br>
स्ववामभागे संस्थितं चैव वायुस्तं योग्यभक्तं सेवते सर्वदैव  ॥ ३,१८.२४ ॥<br>
अतो रुद्रो वामदेवेति संज्ञा मवाप शिष्टत्वमथोत्तमत्वम्  ।<br>
कालात्मकत्वं च बलात्मकत्वमवाप रुद्रो न तु सुंदरत्वतः  ॥ ३,१८.२५ ॥<br>
सदा रुद्रो त्रिपुरस्थांश्च दैत्यान्विष्णुदुहो हन्तु कामो महात्मा  ।<br>
अघोररूपं धृपवान्रुद्र एव ततस्त्वघोरेति स आप संज्ञाम्  ॥ ३,१८.२६ ॥<br>
सेवां कर्तुं त्विच्छतो दैत्यसंघान्किञ्चित्कालं तपसा क्लिश्यमानान्  ।<br>
वरान्दातुं सद्य एवाभिजातः सद्योजातेत्येव संज्ञामवाप  ॥ ३,१८.२७ ॥<br>
उरोः पुत्रस्तु और्वश्च रुद्र एव प्रकीर्तितः  ।<br>
इत्यकृष्टवाचित्वाद्रुस्तुरोदनवाचकः  ॥ ३,१८.२८ ॥<br>
उरू रुद्रो ह्यतः प्रोक्तस्तत्पुत्रश्चौर्वसंज्ञकः  ।<br>
रुदमुर्वरितं कर्तुमौर्वोभूद्रुद्र एव सः  ॥ ३,१८.२९ ॥<br>
गरुड उवाच  ।<br>
रोदनं कुरुते कस्मादुरुसंज्ञो हरे हरः  ।<br>
रुदमुर्वरितं कस्मात्कुरुते और्वाकारकः  ॥ ३,१८.३० ॥<br>
एतद्विस्तार्य मेब्रूहि पौत्राय तव सुव्रत  ।<br>
इत्युक्तस्तेन स हरिरुवाच करुणानिधिः  ॥ ३,१८.३१ ॥<br>
श्रीकृष्ण उवाच  ।<br>
दृष्ट्वा स्वबिंबं सुगुणैस्तु पूर्णं संकर्षणाख्यं नतपादपद्म्  ।<br>
श्रीब्रह्मशेषैर्जिष्णुकामैस्तथान्यैर्भारत्या वै स्वस्ति पैश्चापि नित्यम्  ॥ ३,१८.३२ ॥<br>
दृष्ट्वा हरिं पुलकाङ्गस्तु रुद्रः सभाष्पचक्षू रुद्धकण्ठश्च हृष्टः  ।<br>
अनाद्यनन्तब्रह्मकल्पेषु नैव कृतं यया स्मरणं सर्वदैव  ॥ ३,१८.३३ ॥<br>
पादारविन्दे सुनखैर्विभूषिते दृष्टे मया केन पुण्येन देव  ।<br>
दृष्ट्वादृष्ट्वा पादपद्मं मुरारेः पुनः पुना रुद्धकण्ठो बभूव  ॥ ३,१८.३४ ॥<br>
रुरोद रुद्रो भयकंपिताङ्गः कथं पुनर्दर्शनं मे प्रभोः स्यात् ।<br>
मुकुन्द नारायण विश्वमूर्ते वागिन्द्रियेण स्तवनं मे कथं स्यात् ॥ ३,१८.३५ ॥<br>
मद्दर्शनं सर्वदा पापुयुक्तं तथा मद्वाक्सर्वदा पापयुक्ता  ।<br>
मद्दर्शनं सर्वदा स्त्रीषु सक्तमभूच्च ते दर्शनं मे ह्यसक्तम्  ॥ ३,१८.३६ ॥<br>
आसक्तता पुत्रदारादिकानां सम्यक्शक्तिस्तवने नास्ति विष्णोः  ।<br>
विष्णुस्तुतौ नावकाशोस्ति वाचो दृष्टोहं त्वं केन पुण्येन देव  ॥ ३,१८.३७ ॥<br>
अनन्तकर्णेश सुचन्द्रसंज्ञ श्रोत्रेण नित्यं न कथा श्रुता ते  ।<br>
श्रुता मया बहुधा लोकवार्ता दृष्टो मया त्वं केन पुण्येन देव  ॥ ३,१८.३८ ॥<br>
दृष्ट्वादृष्ट्वा पादपीठं हरेश्च पुनः पुना रुद्धङ्कठो बभूव  ।<br>
रुरोद रुद्रो भयकंपिताङ्गः कथं पुनः श्रवणं स्यात्कथायाः  ॥ ३,१८.३९ ॥<br>
त्वमीश वैकुण्ठ सुवायुसंज्ञस्त्वदर्पितं गन्धपुष्पादिकं च  ।<br>
सदा न लिप्तं च भुजैर्विलिप्तं तन्मूत्रविष्ठादिमकर्दमाम्बुभिः  ॥ ३,१८.४० ॥<br>
स्त्रीणां कुचोदैश्च कचोदकैश्चकक्षोदकैर्गात्रजलैर्मुकुन्द  ।<br>
अनर्पितैर्वस्त्रगन्धादिकैश्च दृष्टो मया केन पुण्येन देव  ॥ ३,१८.४१ ॥<br>
स्पृष्ट्वास्पृष्ट्वा हरिनिर्माल्यगन्धं पुनः पुना रुद्धकण्ठो बभूव  ।<br>
रुरोद रुद्रो भयकंपिताङ्गः कथं पुनः स्पर्शनं स्यात्सदा मे  ॥ ३,१८.४२ ॥<br>
नृसिंह नासास्थित नासिकेश मन्नासया क्वापि सुपद्मसौरभम्  ।<br>
नाघ्रातमित्थं पुनराघ्रातमेव ह्यनर्पितं गन्धपुष्पादिकं च  ॥ ३,१८.४३ ॥<br>
सुनासिकं सुष्ठुदन्तं मुरारे दृष्टं मुखं केन पुण्येन देव  ।<br>
घ्रात्वा घ्रात्वा विष्णुनिर्माल्यगन्धं पुनः पुना रुद्धकण्ठो बभूव  ॥ ३,१८.४४ ॥<br>
रुरोद रुद्रो भयकंपिताङ्गो जिघ्रामि निर्माल्यमिदं कथं ते  ।<br>
जिह्वास्थितो जिह्व संज्ञो मुरारे जिह्वेन्द्रियेणापि तथार्पितं च  ॥ ३,१८.४५ ॥<br>
नैवेद्यशेषं तुलसीविमिश्रितं विशेषतः पादजलेन सिक्तम्  ।<br>
यो स्नाति नित्यं पुरतो मुरारेः प्राप्नोति यज्ञायुतकोटिपुण्यम्  ॥ ३,१८.४६ ॥<br>
एतादृशं तव नैवेद्यशेषं न भुक्तं वै सर्वदादित्यरूपम्  ।<br>
अनर्पितं तव देवस्य विष्णोर्भुक्तं मया बहुवारं मुकुन्द  ॥ ३,१८.४७ ॥<br>
पादारविन्दे नार्पितं भक्ष्यभोज्यं दृष्टो मया केन पुण्येन देव  ।<br>
भुक्त्वाभुक्त्वा हरिनैरवेद्यजातं सुखं त्वदीयं रमया लालितं च  ॥ ३,१८.४८ ॥<br>
द्युभ्वाश्रयं तव मूर्धानमाहुः किरीटयुक्तं कुटिलैः कुन्तलैश्च  ।<br>
अनेकजन्मार्जितपुण्यसंचयैर्दृष्टं मया सज्जनसंगमाच्च  ॥ ३,१८.४९ ॥<br>
अनेकजन्मार्जितपापसंचयैरदर्शनं यास्यति देवदेव  ।<br>
एवं सुभक्त्या च रुरोद रुद्रो दृष्ट्वा हरिं सुर्वगुणैः संपूर्णम्  ॥ ३,१८.५० ॥<br>
पादारविन्दं तव विश्वमूर्ते योगीश्वरैर्हृदये संगृहीतम्  ।<br>
दृष्टं मया दयया वासुदेव द्रक्ष्ये कथं पुनरित्थं रुरोद  ॥ ३,१८.५१ ॥<br>
दृष्टं मया त्वरिवले भविनाशिशङ्खचक्रादिकैस्त्रिजगतापि च देव पूर्णम्  ।<br>
एतादृशं त्वदुदरं च कथं रमेश द्रक्ष्ये पुनः पुनरहं त्विति संरुरोद  ॥ ३,१८.५२ ॥<br>
आनन्दपूर्ण नखपूर्ण सुकेशपूर्ण लोमादिपूर्ण गुणपूर्ण सुघोणपूर्ण  ।<br>
वक्षः स्थलं तव विभोस्तु विशालभूतं सद्भूषणं विमलकौस्तुभशोभि लक्ष्म्या  ॥ ३,१८.५३ ॥<br>
सुकोमलं श्रीतुलस्यास्तथैव सुपुष्पितं चन्द नैश्चर्चितं च  ।<br>
एतादृशं तव वक्षः स्थलं च दृष्टं मया तव कारुण्यदृष्ट्या  ॥ ३,१८.५४ ॥<br>
पुनः पुनर्दर्शनं मे कथं स्यादेवं रुद्रः स च भक्त्या रुरोद  ।<br>
अतस्तूरुर्नाम संप्राप्य रुद्रस्तत्पुत्रोभूद्दौर्वसंज्ञः स एव  ॥ ३,१८.५५ ॥<br>
यस्माद्रुदं चोर्वरितं वै चकार तस्मात्स रुद्रस्त्वौर्वसंज्ञो बभूव  ।<br>
और्वस्तु लोकान्मोक्षयोग्यांश्च दृष्ट्वा ह्यत्यन्तं वै विषयेष्वेव निष्ठान्  ॥ ३,१८.५६ ॥<br>
स्तुवद्दैव चौर्वो विष्णुपादारविदं स्मृत्वास्मृत्वा रुद्धकण्ठो बभूव  ।<br>
ते पापिष्ठाः पापरूपान्भजन्तो दिनेदिने दुर्विषयान्कदिन्द्रियैः  ॥ ३,१८.५७ ॥<br>
कदा चैतान्हेयबुद्ध्या विमुञ्चे न जानेहं चेति सम्यग्रुरोद  ।<br>
एते हि मूर्खा विषयानर्थलब्ध्यै कुर्वन्ति यत्नं परमादरेण  ॥ ३,१८.५८ ॥<br>
कदिन्द्रियार्थं हि धनादिकं च त्यजन्ति च सर्वे विषयेषु निष्ठाः  ।<br>
त्वन्मायया मोहितान्नष्टबुद्धीन्कदा चैतान्मुञ्चसे विश्वमूर्ते  ॥ ३,१८.५९ ॥<br>
स्मृत्वास्मृत्वा वासुदेवस्य मायां रुरोद चौर्वो भयकंपिताङ्गः  ।<br>
अतीव कष्टेन च लोकवृत्त्या श्रिता दैन्यं स्वीयकार्यं विहाय  ॥ ३,१८.६० ॥<br>
अतीव दैन्येन धनादिकं च संपाद्य सर्वेऽपि सुपापशीलाः  ।<br>
कष्टार्जितं द्रव्यधनादिकं च त्यजन्ति सर्वे पशवो व्यर्थमेव  ॥ ३,१८.६१ ॥<br>
सत्पात्रभूते विष्णुबुद्ध्या कदापि त्यजन्ति नैते मायया वै मुरारेः  ।<br>
एषामायुर्व्यर्थमाहुर्महान्तः कथं नष्टा इति सम्यग्रुरोद  ॥ ३,१८.६२ ॥<br>
एषामायुर्व्यर्थमेवं गतं च एषां दृष्ट्वा यौवनं तु ध्रुवं च  ।<br>
स्कन्धस्थमृत्युर्हसते कृष्ण विष्णो तं वै न जानन्ति विमूढचेतसः  ॥ ३,१८.६३ ॥<br>
गृहं मदीयं शतवर्षं च जीवेत्पुत्रा मदीया शवतवर्षं तथैव  ।<br>
अहं च जीवे शतवर्षं सुखेन मदीयभार्यापि सुलक्षणाऽस्ते  ॥ ३,१८.६४ ॥<br>
गावश्च मे संति सदुग्धपूर्णा मित्राणि मे संति मुदा हि युक्ताः  ।<br>
दास्ये सुतं वारणार्थं तु वध्वै पुत्रीं विवाहार्थमहं ददामि  ॥ ३,१८.६५ ॥<br>
दास्ये चाहं सत्सु पुत्रीं धनं वा दास्ये चाहं धनिकेष्वेव नित्यम्  ।<br>
अदृष्टशून्यान् भगवान्वासुदेवो दृष्ट्वादृष्ट्वा हसते सर्वदैव  ॥ ३,१८.६६ ॥<br>
नाहं करिष्ये श्रवणं कथाया मद्भाग्यना शश्च भविष्यतीति  ।<br>
नाहं हरिं पूजयिष्ये सदैव पुत्रादिनाशश्च भविष्यतीति  ॥ ३,१८.६७ ॥<br>
कालेकाले दिष्टनामा हरिस्तु फलप्रदो वासुदेवोऽखिलस्य  ।<br>
एतादृशान्मूर्खजनांश्च दृष्ट्वा रुरोद चौर्वो वासुदेवैकनिष्ठः  ॥ ३,१८.६८ ॥<br>
अतस्त्वौर्वो रुद्ररूपी खगेन्द्र जानीहि नित्यं कृष्णसुशिक्षितार्थः  ।<br>
यदा सती दक्षपुत्री खगेन्द्र दक्षाध्वरे स्वशरीरं विसृज्य  ॥ ३,१८.६९ ॥<br>
जज्ञे पुनर्मेनकायां हिमाद्रेस्तदा रुद्रस्त्वौर्वसंज्ञा मवाप  ।<br>
ऊर्ध्वरेता भवेत्युक्त्वा ऊर्ध्वरेता बभूव ह  ॥ ३,१८.७० ॥<br>
पाणिग्राहं रुद्रदेवो महात्मा यदा हिमाद्रेः कन्यकायाश्चकार  ।<br>
तस्यां परं लंपटः संबभूव अतो रुद्रः परसंज्ञामवाप  ॥ ३,१८.७१ ॥<br>
सदाशिवाद्या दश रुद्रभ्रातरः सौमित्रेयो हौहिणेयस्त्रयश्च  ।<br>
समा एते मोक्षकाले सृतौ च शतैर्गुणैर्न्यूनभूताश्च ताभ्याम्  ॥ ३,१८.७२ ॥<br>
गरुड उवाच  ।<br>
आनन्दनिर्णयं ब्रूहि कृष्ण पूर्णदयानिघे  ।<br>
निर्णेतुं ज्ञानिनां यद्वज्ज्ञापनार्थं तथा मम  ॥ ३,१८.७३ ॥<br>
ब्रूहि शिष्याय दयया उद्धर्तुं मां च सर्वदा  ।<br>
पूर्णकामस्य ते कृष्ण का स्पृहा विद्यते प्रभो  ॥ ३,१८.७४ ॥<br>
एवमुक्तो हृषीकेशः पक्षीशेन महात्मना  ।<br>
उवाच कृपया कृष्णः प्रसन्नः कमलेक्षणः  ॥ ३,१८.७५ ॥<br>
श्रीकृष्ण उवाच  ।<br>
गायत्र्याश्च शतानन्द एकानन्दस्तु वेधसः एतादृशः शतानन्दो ब्रह्मणः परिकीर्तितः  ॥ ३,१८.७६ ॥<br>
शेषादेश्च शतानन्दः सरस्वत्याः खगोत्तम  ।<br>
एकानन्दस्तु विज्ञेयो भारत्या विनतासुत  ॥ ३,१८.७७ ॥<br>
एवं तु निर्णयो ज्ञेय आनन्दस्य सदा खग  ।<br>
एवमुक्तं मया सर्वं किमन्यच्छ्रोतुमिच्छसि  ॥ ३,१८.७८ ॥<br>
इति श्रीगारुडे महापुराणे उत्तरखण्डे तृतीयांशे ब्रह्मकाण्डे रुद्ररोदनहेत्वाननन्तानन्दतारतम्यनिरूपणं नामाष्टादशोध्यायः<br>
</span>
