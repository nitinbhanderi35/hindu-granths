<span style="font-size: 14pt; line-height: 200%"><br>
श्रीगरुडमहापुराणम्<br>
श्रीगणेशायनमः  ।<br>
श्रीलक्ष्मीनृसिंहाय नमः  ।<br>
श्रीदत्तात्रेयाय नमः  ।<br>
श्रीवेदव्यासाय नमः  ।<br>
श्रीहयग्रीवाय नमः  ।<br>
अथ गारुडे ब्रह्मकाण्डस्तृतीय आरभ्यते  ।<br>
ओं मल्लानामशनिर्नृणां नरवरः स्त्रीणां स्मरो मूर्तिमान् गोपानां स्वजनोऽसतां क्षितिभृतां शास्ता स्वपित्रोः शिशुः  ।<br>
मृत्युर्भोजपतेर्विधातृविहित स्तत्त्वं परं योगिनां वृष्णीनां च पतिः सदैव शुशुभे रङ्गेऽच्युतः साग्रजः  ॥ ३,१.१ ॥<br>
नमो नारायणायेति तस्मै वै मूलरूपिणे  ।<br>
नमस्कृत्य प्रवक्ष्यामि नारायणकथामिमाम्  ॥ ३,१.२ ॥<br>
शौनकाद्या महात्मानो ह्यृषयो ब्रह्मवादिनः  ।<br>
नैमिषाख्ये महापुण्ये तपस्तेपुर्महत्तरम्  ॥ ३,१.३ ॥<br>
जितेन्द्रिया जिताहाराः संतः सत्यपरायणाः  ।<br>
यजन्तः परया भक्त्या विष्णुमाद्यं जगद्गुरुम्  ॥ ३,१.४ ॥<br>
गृणन्तः परमं ब्रह्म जगच्चक्षुर्महौजसः  ।<br>
सर्वशास्त्रार्थतत्त्वज्ञास्तेपुर्नैमिष कानने  ॥ ३,१.५ ॥<br>
यज्ञैर्यज्ञपतिं केचिज्ज्ञानैर्ज्ञानात्मकं परम्  ।<br>
केचित्परमया भक्त्या नारायणमपूजयन्  ॥ ३,१.६ ॥<br>
एकदा तु महात्मानः समाजं चक्रुरुत्तमाः  ।<br>
धर्मार्थकाममोक्षाणामुपायं ज्ञातुमिच्छवः  ॥ ३,१.७ ॥<br>
षद्विंशतिसहस्राणि मुनीनामूर्ध्वरेतसाम्  ।<br>
तेषां शिष्यप्रशिष्याणां संख्या वक्तुं न शङ्क्यते  ॥ ३,१.८ ॥<br>
मुनयो भावितात्मानो मिलितास्ते महोजसः  ।<br>
लोकानुग्रहकर्तारो वीतरागा विमत्सराः  ॥ ३,१.९ ॥<br>
कथं हरौ मनुष्याणां भक्तिरव्यभिचारिणी  ।<br>
केन सिध्येत्तु सकलं कर्म त्रिविधमात्मनः  ॥ ३,१.१० ॥<br>
इत्येवं प्रष्टुमात्मानमुद्यतान्प्रेक्ष्य शौनकः  ।<br>
सांज लिर्वाक्यमाह स्म विनयावनतः सुधीः  ॥ ३,१.११ ॥<br>
शौनक उवाच  ।<br>
आस्ते सिद्धाश्रमे पुण्ये सूतः पौराणिकोत्तमः  ।<br>
स एतदखिलं वेत्ति व्यासशिष्यो यतीश्वरः  ॥ ३,१.१२ ॥<br>
तस्मात्तमेव पृच्छाम इत्येवं शौनको मुनिः  ।<br>
अथ ते ऋषयो जग्मुः पुण्यं सिद्धाश्रमं ततः  ॥ ३,१.१३ ॥<br>
पप्रच्छुस्ते सुखासीनं नैमिषारण्यवासिनः  ।<br>
ऋषय ऊचुः  ।<br>
वयं त्वतिथयः प्राप्तास्त्वातिथेयोसि सुव्रत  ॥ ३,१.१४ ॥<br>
स्नानदानोपचारेण पूजयित्वा यथाविधि  ।<br>
केन विष्णुः प्रसन्नः स्यात्स कथं पूज्यते नरैः  ॥ ३,१.१५ ॥<br>
मुक्तिसाधनभूतं च ब्रूहि तत्त्वविनिर्णयम्  ।<br>
सूत उवाच  ।<br>
शृणुध्वमृषयः सर्वे हरिं तत्त्वविनिर्णयम्  ॥ ३,१.१६ ॥<br>
नत्वा विष्णुं श्रियं वायुं भारतीं शेषसंज्ञकम्  ।<br>
द्वैपायनं गुरुं कृष्णं प्रवक्ष्यामि यथामति  ॥ ३,१.१७ ॥<br>
नास्ति नारायणसमं न भूतं न भविष्यति  ।<br>
एतेन सत्यवाक्येन सर्वार्थान्साधयाम्यहम्  ॥ ३,१.१८ ॥<br>
शौनक उवाच  ।<br>
किमर्थं नमनं विष्णोर्ग्रन्थादौ मुनिसत्तम  ।<br>
कर्तव्यं ब्रूहि मे ब्रह्मन्कृपया मम सुव्रत  ॥ ३,१.१९ ॥<br>
ततः श्रियं ततो वायुं भारतीं च ततः परम्  ।<br>
अन्ते व्यासं किमर्थं च त्वं नमस्कृतवानसि  ।<br>
सूतसूत महाभाग ब्रूहि कारणमत्र च  ॥ ३,१.२० ॥<br>
सूत उवाच  ।<br>
आदौ वन्द्यः सर्ववेदैकवेद्यो वेदे शास्त्रे सेतिहासे पुराणे  ।<br>
सत्तां प्रायो विष्णुरेवैक एव प्रकाशतेऽतो नम्य एको हरिर्हि  ॥ ३,१.२१ ॥<br>
सर्वत्र मुख्यस्त्वधिकोन्यतोपि स एव नम्यो न च शङ्कराद्याः  ।<br>
नमन्ति येऽविनयाच्छङ्करं तु विनायकं चण्डिकां रेणुकां च  ॥ ३,१.२२ ॥<br>
तथा सूर्यं भैरवं मातारश्व तथा वाणीं गिरिजां वै श्रियं च  ।<br>
सर्वेपि ते वैष्णवा नैव लोके न तद्भक्ता वेति चार्या वदन्ति  ॥ ३,१.२३ ॥<br>
न पार्थिक्यान्नमनं कार्यमेव प्रीणन्ति नैता देवताः पूजनेन  ।<br>
पूजां गृहीत्वा देवताश्चैव सर्वाः किञ्चिद्दत्वा फलदानेन तांश्च  ॥ ३,१.२४ ॥<br>
संतर्प्य तुष्टैः स्वमनोनु सारात्तैः कारितां काम्यपूजां तथैव  ।<br>
निवेदयित्वा परदेवतायां विष्णौ हरौ श्रीपुरुषादिवन्द्ये  ॥ ३,१.२५ ॥<br>
इहापरत्रापि सुखेतराणि दास्यन्ति पश्चादधरं वै तमश्च  ।<br>
अतो ह्येते नैव पूज्या न नम्या मोक्षेच्छुभिर्ब्राह्मणाद्यैर्द्विजेन्द्र  ॥ ३,१.२६ ॥<br>
तथैव सर्वाश्रमिभिश्च नित्यं महाविपत्तावपि विप्रवर्याः  ।<br>
श्रीकाम्य या ये तु भजन्ति नित्यं श्रीब्रह्मरुद्रेद्रयमादिदेवान्  ॥ ३,१.२७ ॥<br>
इहेव भुञ्जन्ति महच्च दुः खं महापदः कुष्ठभगन्दरादीन्  ।<br>
नमन्ति येऽवैष्णवान्ब्रह्मरुद्रवायु प्रतीकान्नैव ते विष्णुभक्ताः  ॥ ३,१.२८ ॥<br>
अभिप्रायं त्वत्र वक्ष्ये मुनीन्द्राः परं गोप्यं हृदि धार्यं हि तद्धि  ।<br>
वायोः प्रतीकं पूज्यमेवेह विप्रा न ब्रह्मरुद्रादिप्रतीकमेव  ॥ ३,१.२९ ॥<br>
पूजाकाले देवदेवस्य विष्णोर्वायोः प्रतीकं योग्यभागे निधाय  ।<br>
अन्तर्गतं तस्य वायोर्हरिं च लक्ष्मीपतिं पूजयित्वा हि सम्यक् ॥ ३,१.३० ॥<br>
पश्चाद्वायोः सुप्रतीकं च सम्यङ्निर्माल्यशेषेण हरेः समर्चयेत् ।<br>
पृथक्च स्रग्धूपविलेपनादिपूजां प्रकुर्वन्ति च ये विमूढः  ॥ ३,१.३१ ॥<br>
तेषां दुः खमिह लोके परत्र भविष्यते नात्र विचार्यमस्ति  ।<br>
प्रायश्चित्तं स्वस्ति विप्राः कथञ्चित्तत्कुर्वन्तु स्मरणं नाम विष्णोः  ॥ ३,१.३२ ॥<br>
पाषण्डरुद्रादिकसं प्रतिष्ठितान्हरेर्वायोः शङ्करस्य प्रतीकान्  ।<br>
नमन्ति ये फलबुद्ध्या विभूढास्तेषां फलं शाश्वतं दुः खमेव  ॥ ३,१.३३ ॥<br>
वायोः प्रतीकं यदि विप्रवर्यैः प्रतिष्ठितं चेन्नमनं हि कार्यम्  ।<br>
नैवेद्यशेषेण हरेश्च विष्णोः पूजा कृता चेन्न हि दोषलेशः  ॥ ३,१.३४ ॥<br>
गुरुर्हि मुख्यो हनुमज्जनिर्महान्रामाङ्घ्रिभक्तो हनुमान्सदैव  ।<br>
एवं विदित्वा परमं हरिं च पुत्रं पुनर्मुख्यदेवस्य वायोः  ॥ ३,१.३५ ॥<br>
नमस्कारो नान्यथा विप्रवर्या आधीयतां हृदि सर्वै रहस्यमम्  ।<br>
ये वैष्णवा वैष्ण वदासभृत्याः सर्वेपि ते सर्वदा विष्णुमेव  ॥ ३,१.३६  ।<br>
नमन्ति ये वै प्रतिपादयन्ति तथैव पुण्यानि च सात्त्विकानि  ।<br>
नमन्ति ये वासुदेवं हरिं च सम्यक्स्वशक्त्या प्रतिपादयन्ति  ॥ ३,१.३७ ॥<br>
प्रवृत्तिमार्गेण न पूजयन्ति ह्यापत्काले परदैवं तदन्यम्  ।<br>
ते वैष्णवा वैष्णवदासभृत्या अन्ये च सर्वेऽवैष्णवमात्रकाः स्मृताः  ॥ ३,१.३८ ॥<br>
उपक्रमैरुपसंहारस्य लिङ्गैर्हरिं गुरुं ह्यन्तरेणैव यान्ति  ।<br>
तानेवाहुः सत्पुराणानि विप्राः कलौ युगे नाभ्यसूयन्ति सर्वे  ॥ ३,१.३९ ॥<br>
यतो हितान्ये प्रतिपादयन्ति प्रवृत्तिधर्मान्स्वस्ववर्णानुरूपान्  ।<br>
अतो ह्यसूयन्ति सदा विमूढाः कलौ हि विप्राः प्रचुरा हि तेपि  ॥ ३,१.४० ॥<br>
न चास्ति विष्णोः सदृशं च दैवतं न चास्ति वायोः सदृशो गुरुश्च  ।<br>
न चास्ति तीर्थं सदृशं विष्णुपद्याः न विष्णुभक्तेन समोस्ति भक्तः  ॥ ३,१.४१ ॥<br>
अन्यानि विष्णोः प्रतिपादकानि सर्वाणि ते सात्त्विकानीति चाहुः  ।<br>
श्राव्याणि तान्येव मनुष्यलोके श्राव्याणि नान्यानि च दुःखदानि  ॥ ३,१.४२ ॥<br>
कलौ युगे सर्व पुराणमध्ये त्रीण्येव मुख्यानि हरिप्रियाणि  ।<br>
मुख्यं पुराणं हि कलौ नृणां च श्रेयस्करं भागवतं पुराणम्  ॥ ३,१.४३ ॥<br>
पूर्वं हि सृष्टिः प्रतिपाद्यते त्र यतो ह्यतो भागवतं परं स्मृतम्  ।<br>
यस्मिन्पुराणे कथयन्ति सृष्टिं ह्यादौ विष्णोर्ब्रह्मरुद्रादिकानाम्  ॥ ३,१.४४ ॥<br>
नानार्थमेवं कथयन्ति विप्र नीचोच्चरूपं ज्ञानमाहुर्महान्तः  ।<br>
तेनैव सिद्धं प्रवदन्ति सर्वं ह्यतः परं भागवतं पुराणम्  ॥ ३,१.४५ ॥<br>
ततः परं विष्णुपुराणमाहुस्ततः परं गारुडसंज्ञकं च  ।<br>
त्रीण्येव मुख्या नि कलौ नृणां तु तथा विशेषो गारुडे किञ्चिदस्ति  ॥ ३,१.४६ ॥<br>
शृणुध्वं वै तं विशेषं च विप्रास्त्र्यंशैर्युक्तं गारुडाख्यं पुराणम्  ।<br>
आद्यांशं वै कर्मकाण्डं वदन्ति द्वितीयांशं धर्मकाण्डं तमाहुः  ॥ ३,१.४७ ॥<br>
तृतीयांशं ब्रह्मकाण्डं वदन्ति तेषां मध्ये त्वन्तिमोयं वरिष्ठः  ।<br>
तृतीयांशश्रवणात्पुण्यमाहुस्तुल्यं पुण्यं भागवतस्य विप्राः  ॥ ३,१.४८ ॥<br>
तृतीयांशे पठिते वेदतुल्यं फलं भवेन्नात्र विचार्यमस्ति  ।<br>
तृतीयांशश्रवणादेव विप्राः फलं प्रोक्तं पठतोप्यर्थमेवम्  ॥ ३,१.४९ ॥<br>
तृतीयांशश्रवणादर्थतश्च पुण्यं चाहुः पठतो वै दशांशम्  ।<br>
ततो वरं मत्स्यपुराणमाहुस्ततो वरं कूर्मपूराणमाहुः  ॥ ३,१.५० ॥<br>
तथैव वै वायुपुराणमाहुस्त्रीण्येव चाहुः सात्त्विकानीति लोके  ।<br>
तत्रापि किञ्चिद्वेदितव्यं भवेच्च पुराणषट्के सत्त्वरूपे मुनीन्द्राः  ॥ ३,१.५१ ॥<br>
सत्त्वाधमे मात्स्यकौर्मे तथाहुर्वायु चाहुः सात्त्विकं मध्यमं च  ।<br>
विष्णोः पुराणं भागवतं पुराणं सत्त्वोत्तमं गारुडं चाहुरार्याः  ॥ ३,१.५२ ॥<br>
स्कान्दं पाद्मं वामनं वै वराहं तथाग्रेयं भविष्यं पर्वसृष्टौ  ।<br>
एतान्याहू राजसानीति विप्रास्तत्रैकदेशः सात्त्विकस्तामसश्च  ॥ ३,१.५३ ॥<br>
रजः प्राचुर्याद्राजसानीति च हुः श्राव्याणि नैतानि मुमुक्षुभिः सदा  ।<br>
तेषां मध्ये सात्त्विकांशाश्च संति तेषां श्रुतेर्गारुडीयं फलं च  ॥ ३,१.५४ ॥<br>
ब्रह्माण्डलैङ्ग्ये ब्रह्मवैवर्तकं वै मार्कंण्डेयं ब्राह्ममादित्यकं च  ।<br>
एतान्या हुस्तामसानीति विप्रास्तत्रैकदेशः सात्त्विको राजसश्च  ॥ ३,१.५५ ॥<br>
श्राव्याणि नैतानि मनुष्यलोके तत्त्वेच्छुभिस्तामसानीत्यतो हि  ।<br>
तेषु स्थिताः सात्त्विकांशा मुनीन्द्रास्तेषां श्रुतिर्गारुडैकाङ्घ्रितुल्या  ॥ ३,१.५६ ॥<br>
अल्पान्युपपुराणानि वदन्त्यष्टादशानि च  ।<br>
विष्णुधर्मोतरं चैव तन्त्रं भागवतं तथा  ॥ ३,१.५७ ॥<br>
तत्त्वसारं नारसिंहं वायुप्रोक्तं तथैव च  ।<br>
तथा हंसपुराणं च षडेतानि मुनीश्वराः  ॥ ३,१.५८ ॥<br>
सात्त्विकान्येव जानीध्वं प्रायशो नात्र संशयः  ।<br>
एतेषां श्रवणादेव गारुडार्धफलं श्रुतम्  ॥ ३,१.५९ ॥<br>
भविष्योत्तरनामानं बृहन्नारदमेव च  ।<br>
यमनारदसंवादं लघुनारदमेव च  ॥ ३,१.६० ॥<br>
विनायकपुराणं च बृहद्ब्रह्माण्डमेव च  ।<br>
एतानि राजसान्याहुः श्रवणाद्भुक्तरुत्तमा  ॥ ३,१.६१ ॥<br>
गारुडात्पादतुल्यं च फलं चाहुर्मनीषिणः  ।<br>
पुराणं भागवतं शैवं नन्दिप्रोक्तं तथैव च  ॥ ३,१.६२ ॥<br>
पाशुपत्यं रैणुकं च भैरवं च तथैव च  ।<br>
एतानि तामसान्याहुर्हरितत्त्वार्थवेदिनः  ॥ ३,१.६३ ॥<br>
एतेषां श्रवणाद्विप्रागारुडाङ्घ्यर्ध्मेव च  ।<br>
सर्वेष्वपि पुराणेषु श्रेष्ठं भागवतं स्मृतम्  ॥ ३,१.६४ ॥<br>
वेदैस्तुल्य सम पाठे श्रवणे च तदर्धकम्  ।<br>
अर्थतः श्रवणे चास्य पुण्यं दशगुणं स्मृतम्  ॥ ३,१.६५ ॥<br>
वक्तुः स्याद्द्विगुणं पुण्यं व्याख्यातुश्च तथाधिकम्  ।<br>
अनन्तवेदैःसाम्यमाहुर्महान्तः भारान्महत्त्वाद्भारतस्यापि विप्राः  ॥ ३,१.६६ ॥<br>
वेदोभ्योस्य त्वर्थतश्चाधिकत्वं वदन्ति बै विष्णुरहस्यवेदिनः  ॥ ३,१.६७ ॥<br>
तत्र श्रेष्ठां गीतिकामाहुरार्यास्तथैव विष्णोर्नामसाहस्रक च  ।<br>
तयोस्तत्र श्रवणाद्भारतस्य दशाधिकं फलमाहुर्महान्तः  ॥ ३,१.६८ ॥<br>
दैत्याः सर्व विप्रकुलेषु भूत्वा कृते युगे भारते षट्सहस्र्याम्  ।<br>
निष्कास्य कांश्चिन्नवनिर्मितानां निवेशनं तत्र कुर्वन्ति नित्यम्  ॥ ३,१.६९ ॥<br>
मत्वा हरिं भगवान्व्यासरूपी चक्रे तदा भागवतं पुराणम्  ।<br>
तथा समाख्याय च वैष्णवं तत्ततः परं गारुडाख्यं स चक्रे  ॥ ३,१.७० ॥<br>
अतो हि गारुडं मुख्यं पुराणं शास्त्रसंमतम्  ।<br>
गारुडेन समं नास्ति विष्णुधर्मप्रदर्शने  ॥ ३,१.७१ ॥<br>
यथा सुराणां प्रवरो जनार्दनो यथायुधानां प्रवरः सुदर्शनम्  ।<br>
यथाश्वमेधः प्रवरः क्रतूनां छिन्नेषु भक्तेषु तथैव रुद्रः  ॥ ३,१.७२ ॥<br>
नदीषु गङ्गा जलजेषु पद्ममच्छिन्नभक्तेषु तथैव वायुः  ।<br>
तथा पुराणेषु च गारुडं च मुख्यं तदाहुर्हरितत्त्वदर्शने  ॥ ३,१.७३ ॥<br>
गारुडाख्यपुराणे तु प्रतिपाद्यो हरिः स्मृतः  ।<br>
अतो हरिर्नमस्कार्यो गम्यो योग्यो हरिः स्मृतः  ॥ ३,१.७४ ॥<br>
भाग्यात्मकत्वाच्छ्रीदेव्या नमनं नदनु स्मृतम्  ।<br>
परो नरोत्तमो वा स साधकेशोपि च स्मृतः  ॥ ३,१.७५ ॥<br>
अतो नम्यो वायुरपि पुराणादौ द्विजोत्तमाः  ।<br>
भारती वाक्यरूपत्वान्नम्या वायोरनन्तरम्  ॥ ३,१.७६ ॥<br>
उपसाधको नरः प्रोक्तो यतोतस्तदनन्तरम्  ।<br>
नम्य इत्यच्यते सद्भिस्तारतम्येन सर्वदा  ॥ ३,१.७७ ॥<br>
अतो व्यासं नमस्कुर्याद्ग्रन्थकर्तृत्वहेतुतः  ।<br>
शौनक उवाच  ।<br>
व्यासस्य नमनं ह्यन्ते कथं कार्यं महात्मनः  ॥ ३,१.७८ ॥<br>
अन्ते च वन्दने तस्य कारणं ब्रूहि सुव्रत  ।<br>
सूत उवाच  ।<br>
विष्णोरनन्तरं व्यासनमनं मुख्यमेव हि  ॥ ३,१.७९ ॥<br>
हरिरेव यतो व्यासो वाच्यचक्रस्वरूपकः  ।<br>
व्यासो नैव समत्वेन प्रोक्तो भगवतो हरेः  ॥ ३,१.८० ॥<br>
तत्रापि कारणं वक्ष्ये सादरेण मुनीश्वराः  ।<br>
व्यासस्तु कश्चन ऋषिः पुराणे तामसे स्मृतः  ॥ ३,१.८१ ॥<br>
इति ज्ञाना वलंबेन दैत्या दैत्यानुगैः समाः  ।<br>
प्रविशन्ति ह्यन्धतम इति त्वन्ते नमस्कृतः  ॥ ३,१.८२ ॥<br>
यदिदं परमं गोप्यं हृदि धार्यं न संशयः  ।<br>
पराणां नम्यमेवोक्तं प्रतिपाद्यं यतोत्र हि  ॥ ३,१.८३ ॥<br>
समासव्यासभावाद्धि पराणां तत्प्रतीयते  ।<br>
वास्तवं तं न जानीयुरुपजीव्यो यतो हरिः  ॥ ३,१.८४ ॥<br>
हरिर्व्यासस्त्वेक एव व्यासस्तु हरिवत्स्मृतः  ।<br>
उपजीव्यतदीशत्वे तयोरेव न संशयः  ॥ ३,१.८५ ॥<br>
ईशकोटिप्रविष्टत्वाच्छ्रियः स्वामित्वमीरितम्  ।<br>
त्रयाणामुपजीव्यत्वात्सेव्यत्वात्स्वामिता स्मृताः  ॥ ३,१.८६ ॥<br>
वाय्वादीनां त्रयाणां च सेव्यत्वात्सेव्यता स्मृता  ।<br>
भूभारहरणे विष्णोः प्रधानाङ्गं हि मारुतिः  ॥ ३,१.८७ ॥<br>
वाक्यरूपा भारती तु द्वितीयाङ्गं हि सा स्मृता  ।<br>
तृतीयाङ्ग हरेः शेषो न नम्याः साम्यतो हरेः  ॥ ३,१.८८ ॥<br>
प्रतिपाद्या मुख्यतया नम्या एव समीरिताः  ।<br>
अवान्तराश्च वाय्वाद्या न नम्यास्तेन ते स्मृताः  ॥ ३,१.८९ ॥<br>
भीष्मद्रोणादिनामानि भीमादिष्वेव मुख्यतः  ।<br>
वाचकानि यतो नित्यं तन्नम्यास्ते मुनीश्वराः  ॥ ३,१.९० ॥<br>
पराणामेव नम्यत्वं प्रतिपाद्यत्वमेव हि  ।<br>
एतत्सर्वं मयाख्यातं किमन्यच्छ्रोतुमिच्छथ  ॥ ३,१.९१ ॥<br>
इति श्रीगारुडे महापुराणे सूतशौनकसंवादे उत्तरखण्डे तृतीयांशे ब्रह्मकाण्डे सात्त्विकादिपुराणविभागनम्यानम्यदेवविभागादिविषयनिरूपणं नाम प्रथमोऽध्यायः<br>
</span>
