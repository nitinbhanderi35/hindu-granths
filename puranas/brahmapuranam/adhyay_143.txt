<b>सिद्धतीर्थवर्णनम्	<br></b>
<b>ब्रह्मोवाच	<br></b>
सिद्धतीर्थमिति ख्‌यातं यत्र सिद्धेश्वरो हरः।	<br>
तस्य प्रभावं वक्ष्यामि सर्वसिद्धिकरं नृणाम्।। १४३.१ ।।	<br><br>
पुलस्त्यवंशसंभूतो रावणो लोकरावणः।	<br>
दिशो विजित्य सर्वाश्च सोमलोकमजीगमत्।। १४३.२ ।।	<br><br>
सोमेन सह योत्स्यन्तं दशास्यमहामब्रवम्।	<br>
मन्त्रं दास्ये निवर्तस्व सोमयुद्धाद्दशानन।। १४३.३ ।।	<br><br>
इत्युक्त्वाऽष्टोत्तरं मन्त्रं शतनामभिरन्वितम्।	<br>
शिवस्य राक्षसेन्द्राय प्रादां नारद शान्तये।। १४३.४ ।।	<br><br>
निःश्रीकाणां विपन्नानां नानाक्लेशजुषां नृणाम्।	<br>
शरणं शिव एवात्र संसारेऽन्यो न कश्चन।। १४३.५ ।।	<br><br>
ततो निवृत्तः स ह मन्त्रियुक्तस्तत्सोमलोकाज्जयमाप्य रक्षः।	<br>
स पुष्पकारूढगतिः सगर्वो, लोकान्पुनः प्राप जवाद्दशास्यः।। १४३.६ ।।	<br><br>
स प्रेक्षमाणो दिवमन्तरिक्षं, भुवं च नागांश्च गजांश्च विप्रान्।	<br>
आलोकयामास नगं महान्तं, कैलासमावास उमापतेर्यः। १४३.७ ।।	<br><br>
दृष्ट्वा स्मयोत्फुल्लदृगद्रिराजं, स मन्त्रिणौ रावण इत्युवाच।। १४३.८ ।।	<br><br>
<b>रावण उवाच	<br></b>
को वा गिरावत्र वसेन्महात्मा, गिरिं नयाम्येनमथाधि भूमेः।	<br>
लङ्कागतोऽयं गिरिराशु शोभां, लङ्काऽपि सत्यं श्रियमातनोति।। १४३.९ ।।	<br><br>
<b>ब्रह्मोवाच	<br></b>
इत्थं वचो राक्षसमन्त्रिणौ तौ, निशम्य रक्षोधिपतेश्च भावम्।	<br>
न युक्तमित्यूचतुरिष्टबुद्ध्या, निशाचरस्तद्वचनं न मेने।। १४३.१० ।।	<br><br>
संस्थाप्य तत्पुष्पकमाशु रक्षः, पुप्लाव कैलासिरेश्च मूले।	<br>
हिन्दोलयामास गिरिं दशास्यो, ज्ञात्वा भवः कृत्यमिदं चकार।। १४३.११ ।।	<br><br>
जित्वा दिगीशांश्च सगर्वितस्य, कैलासमान्दोलयतः सुरारेः।	<br>
अङ्गुष्ठकृत्यैव रसातलादिलोकांश्च यातस्य दशाननस्य।। १४३.१२ ।।	<br><br>
आलूनकायस्य गिरं निशम्य, विहस्य देव्या सह दत्तमिष्टम्।	<br>
तस्मै प्रसन्नः कुपितोऽपि शंभुरयुक्तदातेति न शंशयोऽत्र।। १४३.१३ ।।	<br><br>
ततोऽयमावाप्य वरान्सुवीरो, भवप्रसादात्कुसुमं जगाम।	<br>
गच्छन्स लङ्कां भवपूजनाय, गङ्गामगाच्छेभुजटाप्रसूताम्।। १४३.१४ ।।	<br><br>
संपूजयित्वा विविधैश्च मन्त्रैर्गङ्गाजलैः शंभुमदीनसत्त्वः।	<br>
असिं स लेभे शशिखण्डभूषात्सिद्धिं च सर्वर्धिमभीप्सितां च।। १४३.१५ ।।	<br><br>
मद्दत्तमन्त्रं शशिरक्षणाय, स साधयामास भवं प्रपूज्य।	<br>
सिद्धे तु मन्त्रे पुनरेव लङ्कामयात्स रक्षोधिपतिः स तुष्टः।। १४३.१६ ।।	<br><br>
ततः प्रभृत्येतदतिप्रभावं, तीर्थं महासिद्धिदमिष्टदं च।	<br>
समस्तपापौघविनाशनं च, सिद्धैरशेषैः परिसेवितं च।। १४३.१७ ।।	<br><br>
इति श्रीमहापुराणे आदिब्राह्मे तीर्थमाहात्म्ये सिद्धतीर्थाद्यष्टोत्तरशततीर्थवर्णनं नाम त्रिचत्वारिंशदधिकशततमोऽध्यायः।। १४३ ।।	<br><br>
गौतमीमाहात्म्ये चतुःसप्ततितमोध्यायः।। ७४ ।।	<br>
