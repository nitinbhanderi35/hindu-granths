<b>पुरुषोत्तमक्षेत्रमाहात्म्यवर्णनम्	<br></b>
<b>ब्रह्मोवाच	<br></b>
एवं वोऽनन्तमाहात्म्यं क्षेत्रं च पुरुषोत्तमम्।	<br>
भुक्तिमुक्तप्रदं नॄणां प्रोक्तं सुदुर्लभम्॥ १७७.१ ॥	<br><br>
यत्राऽऽस्ते पुण्डरीकाक्षः शङ्खचक्रगदाधरः।	<br>
पीताम्बरधरः कृष्णः कंसकेशिनिषूदनः॥ १७७.२ ॥	<br><br>
ये तत्र कृष्णं पस्यनति सुरासुरनमस्कृतम्।	<br>
संकर्षणं सुभद्रां च धन्यास्ते नात्र संशयः॥ १७७.३ ॥	<br><br>
त्रैलोक्याधिपतिं देवं सर्वकामफलप्रदम्।	<br>
ये ध्यायन्ति सदा कृष्णं मुक्तास्ते नात्र संशयः॥ १७७.४ ॥	<br><br>
त्रैलोक्याधिपतिं देवं सर्वकामफलप्रदम्।	<br>
कृष्णे रताः कृष्ममनुस्मरन्ति, रात्रौ च कृष्णं पुनरुत्थिता ये।	<br>
ते भिन्नदेहाः प्रविशन्ति कृष्णं हविर्यथा मन्त्रहुतं हुताशनम्॥ १७७.५ ॥	<br><br>
तस्मात्सदा मुनिश्रेष्ठाः कृष्णः कमललोचनः।	<br>
तस्मिन्क्षेत्रे प्रयत्नेन द्रष्टव्यो मोक्षकाङ्क्षिभिः॥ १७७.६ ॥	<br><br>
शयनोत्थापने कृष्णं ये पश्यन्ति मनीषिणः।	<br>
हलायुधं सुभद्रां हरेः स्थानं व्रजन्ति ते॥ १७७.७ ॥	<br><br>
सर्वकालेऽपि ये भक्त्या पश्यन्ति पुरुषोत्तमम्।	<br>
रौहिणेयं सुभद्रां च विष्णुलोकं व्रजन्ति ते॥ १७७.८ ॥	<br><br>
आस्ते यश्चतुरो मासान्वार्षिकान्तपुरुषोत्तमे।	<br>
पृथिव्यास्तीर्थयात्रायाः फलं प्राप्नोति चाधिकम्॥ १७७.९ ॥	<br><br>
ये सर्वकालं तत्रैव निवसन्ति मनीषिणः।	<br>
जितेन्द्रिया जितक्रोधा लभन्ते तपसः फलम्॥ १७७.१० ॥	<br><br>
तपस्तप्त्वाऽन्यतीर्थेषु वर्षाणामयुतं नरः।	<br>
यदाप्नोति तदाप्नोति मासेन पुरुषोत्तमे॥ १७७.११ ॥	<br><br>
तपसा ब्रह्मचर्येण सङ्गात्यागेन यत्फलम्।	<br>
तत्फलं सततं तत्र प्राप्नुवन्ति मनीषिणः॥ १७७.१२ ॥	<br><br>
सर्वतीर्थेषु यत्पुण्यं स्नानदानेन कीर्तितम्।	<br>
तत्फलं सततं तत्र प्राप्नुवन्ति मनीषिणः॥ १७७.१३ ॥	<br><br>
सम्यक्तीर्थेन यत्प्रोक्तं व्रतेन नियमेन च।	<br>
तत्फलं लभते तत्र प्रत्यहं प्रयतः शुचिः॥ १७७.१४ ॥	<br><br>
यस्तु नानविधैर्यज्ञैर्यत्फलं लभते नरः।	<br>
तत्फलं लभते तत्र प्रत्यहं संयतेन्द्रियः॥ १७७.१५ ॥	<br><br>
देहं त्यजन्ति पुरुषास्तत्र ये पुरुषोत्तमे।	<br>
कल्पवृक्षं समासाद्य मुक्तास्ते नात्र संशयः॥ १७७.१६ ॥	<br><br>
वटसागरयोर्मध्ये ये त्यजन्ति कलेवरम्।	<br>
ते दुर्लभं परं मोक्षं प्राप्नुवन्ति न संशयः॥ १७७.१७ ॥	<br><br>
अनिच्छन्नपि यस्तत्र पाणांस्त्यजति मानवः।	<br>
सोऽपि दुःखविनिर्मुक्तो मुक्तिं प्राप्नोति दुर्लभाम्॥ १७७.१८ ॥	<br><br>
कृमिकीटपतङ्गाद्यास्तिर्यग्योनिगताश्च ये।	<br>
तत्र देहं परित्यज्य ते यान्ति परमां गतिम्॥ १७७.१९ ॥	<br><br>
भ्रान्तिं लोकस्य पश्यध्वमन्यतीर्थं प्रति द्विजाः।	<br>
पुरुषाख्येन यत्प्राप्तमन्यतीर्थफलदिकम्॥ १७७.२० ॥	<br><br>
सकृत्पश्यति यो मर्त्यः श्रद्धया पुरुषोत्तमम्।	<br>
पुरुषाणां सहस्रेषु स भवेदुत्तमः पुमान्॥ १७७.२१ ॥	<br><br>
प्रकृते स परो यस्मात्पुरुषादपि चोत्तमः।	<br>
तस्माद्वेदे पुराणे च लोकेऽस्मिन्पुरुषोत्तमः॥ १७७.२२ ॥	<br><br>
योऽसौ पुराणे वेदान्ते परमात्मेत्युदाहृतः।	<br>
आस्ते विश्वोपकाराय तेनासौ पुरुषोत्तमः॥ १७७.२३ ॥	<br><br>
पथि श्मशाने गृहमण्डपे वा, रथ्याप्रदेशेष्वपि यत्र कुत्र।	<br>
इच्छन्ननिच्छन्नपि तत्र देहं, संत्यज्य मोक्षं लभते मनुष्यः॥ १७७.२४ ॥	<br><br>
तस्मात्सर्वप्रयत्नेन तस्मिन्क्षेत्रे द्विजोत्तमाः।	<br>
देहत्यागो नरैः कार्यः सम्यङ्मोक्षाभिकाङ्क्षिभिः॥ १७७.२५ ॥	<br><br>
पुरुषाख्यास्य महात्म्यं न भूतं न भविष्यति।	<br>
त्यक्त्वा यत्र नरो देहं मुक्तिं प्राप्नोति दुर्लभाम्॥ १७७.२६ ॥	<br><br>
गुणानामेकदेशोऽयं मया क्षेत्रस्य कीर्तितः।	<br>
कः समस्तान्गुणान्वक्तुं शक्तो वर्षशतैरपि॥ १७७.२७ ॥	<br><br>
यदि यूयं मुनिश्रेष्ठा मोक्षमिच्छथ शाश्वतम्।	<br>
तस्मिन्क्षेत्रवरे पुण्ये निवसध्वमतन्द्रिताः॥ १७७.२८ ॥	<br><br>
<b>व्यास उवाच	<br></b>
ते तस्य वचनं श्रुत्वा ब्रह्मणोऽव्यक्तजन्मनः।	<br>
निवासं चक्रिरे तत्र अवापुः परमं पदम्॥ १७७.२९ ॥	<br><br>
तस्माद्यूयं प्रयत्नेन निवसध्वं द्विजोत्तमाः।	<br>
पुरुषाख्ये वरे क्षेत्रे यदि मुक्तिमभीप्सथ॥ १७७.३० ॥	<br><br>
इति श्रीमहापुराणे आदिब्राह्मे ऋषिसंवादे क्षेत्रमाहात्म्यवर्णनं नाम सप्तसप्तत्यधिकशततमोध्यायः॥ १७७ ॥	<br>
