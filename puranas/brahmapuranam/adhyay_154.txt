<b>सहस्रकुण्डाख्यतीर्थवर्णनम्	<br></b>
<b>ब्रह्मोवाच	<br></b>
सहस्रकुण्डमाख्यातं तीर्थं वेदविदो विदुः।	<br>
यस्य स्मरणमात्रेण सुखी संपद्यते नरः।। १५४.१ ।।	<br><br>
पुरा दाशरथी रामः सेतुं बद्‌ध्वा महार्णवे।	<br>
लङ्कां दग्ध्वा रिपून्हत्वा रावणादीन्रणे शरैः।। १५४.२ ।।	<br><br>
वैदेहीं च समासाद्य रामो वचनमब्रवीत्।	<br>
पश्यत्सु लोकपालेषु तस्याऽऽचार्ये पुरः स्थिते।। १५४.३ ।।	<br><br>
अग्नौ शुद्धिगतां सीतां रामो लक्ष्मणसंनिधौ।	<br>
एहि वैदेहि शुद्धऽसि अङ्कमारोढुमर्हसि।। १५४.४ ।।	<br><br>
नेत्युवाच तदा श्रीमानङ्गदो हनुमांस्तथा।	<br>
अयोध्यायां तु वैदेहि सार्धं यामः सुहृज्जनैः।। १५४.५ ।।	<br><br>
तत्र शुद्धिमवाप्याथ पुनर्भातृषु मातृषु।	<br>
लौकिकेष्वपि पश्यत्सु ततः शुद्धा नृपात्मजा।। १५४.६ ।।	<br><br>
अयोध्यायां सुपुण्येऽह्नि अङ्कमारोढुमर्हंसि।	<br>
अस्याश्चरित्रविषये संदेहः कस्य जायते।। १५४.७ ।।	<br><br>
लोकापवादस्तदपि निरस्यः स्वजनेषु हि।	<br>
तयोर्वाक्यमनादृत्य लक्ष्मणः सविभीषणः।। १५४.८ ।।	<br><br>
रामश्च जाम्बवांश्चैव तामाह्वयन्नृपात्मजाम्।	<br>
स्वस्तीत्युक्ता देवताभी राज्ञोङ्कं चाऽऽरुरोह सा।। १५४.९ ।।	<br><br>
मुदतिस्ते ययुः शीघ्रं पुष्पकेण विराजता।	<br>
अयोध्यां नगरीं प्राप्य तथा राज्यं स्वकं तु यत्।। १५४.१० ।।	<br><br>
मुदितास्तेऽभवन्सर्वे सदा रामानुवर्तिनः।	<br>
ततः कतिपयाहेषु अनार्येभ्यो विरूपिकाम्।। १५४.११ ।।	<br><br>
वाचं श्रुत्वा स तत्याज गुर्विणीं तामयोनिजाम्।	<br>
मिथ्यापवादमपि हि न सहन्ते कुलोन्नताः।। १५४.१२ ।।	<br><br>
वाल्मीकेर्मुनिमुख्यस्य आश्रमस्य समीपतः।	<br>
तत्याज लक्ष्मणः सीतामदुष्टां रुदतीं रुदन्।। १५४.१३ ।।	<br><br>
नोल्लङ्घ्याऽऽज्ञा गुरूणामित्यसौ तदकरोद्भिया।	<br>
ततः कतिपयाहेतु व्यतीतेषु नृपात्मजः।। १५४.१४ ।।	<br><br>
रामः सौमित्रिणा सार्धं हयमेधाय दीक्षितः।	<br>
तत्रैवाऽऽजग्मतुरुभौ रामपुत्रौ यशस्विनौ।। १५४.१५ ।।	<br><br>
लवः कुशश्च विख्यातौ नारदाविव गायकौ।	<br>
रामायणं समग्रं तद्‌गन्धर्वाविव सुस्वरौ।। १५४.१६ ।।	<br><br>
रामाय चरितं सर्वं गायमानौ समीयतुः।	<br>
यज्ञवाटं राजसुतौ हेतुभिर्लक्षितौ तदा।। १५४.१७ ।।	<br><br>
रामपुत्रावुभौ शूरौ वैदेह्यास्तनयाविति।	<br>
तावानीय ततः पुत्रावभिषच्य यथाक्रमम्।। १५४.१८ ।।	<br><br>
अङ्कारूढौ ततः कृत्वा सस्वजे तौ पुनः पुनः।	<br>
संसारदुःखिन्नानामगतीनां शरीरिणाम्।। १५४.१९ ।।	<br><br>
पुत्रालिङ्गनमेवात्र परं विश्रान्तिकारणम्।	<br>
मुहुरालिङ्ग्य तौ पुत्रौ मुहुः स्वजति चुम्बति।। १५४.२० ।।	<br><br>
किमप्यन्तर्ध्याति च निःश्वसत्यपि वै मुहुः।	<br>
एतस्मिन्नन्तरे प्राप्ता राक्षसा लङ्कवासिनः।। १५४.२१ ।।	<br><br>
सुग्रीवो हनुमांश्चैव अङ्गदो जाम्बवांस्तथा।	<br>
अन्ये च वानराः सर्वे विभीषणपुरः सराः।। १५४.२२ ।।	<br><br>
ते चाऽऽगत्य नृपं प्राप्ताः सिंहासनमुपस्थितम्।	<br>
सीतामदृष्ट्वा हनुमानङ्गदः कनकाङ्गदः।। १५४.२३ ।।	<br><br>
क्व गताऽयोनिजा माता एको रामोऽत्र दृश्यते।	<br>
रामेण सा परित्यक्ता इत्यूचुर्द्वारपालकाः।। १५४.२४ ।।	<br><br>
पश्यत्सु लोकपालेषु आर्ये तत्र प्रवादिनि।	<br>
अग्नौ शुद्धिगतां(ता)सीतां(ता)किंतु राजा निरंकुशः।। १५४.२५ ।।	<br><br>
उत्पन्नैर्लौकिकैर्वाक्यै रामस्त्यजति तां प्रियाम्।	<br>
मरिष्याव इति ह्युक्त्वा गौतमीं पुनरीयतुः।। १५४.२६ ।।	<br><br>
रामस्तौ पृष्ठतोऽभ्येत्य(?)अयोध्यावासिभिः सह।	<br>
आगत्य गौतमीं तत्राकुर्वंस्त परमं तपः।। १५४.२७ ।।	<br><br>
स्मारं स्मारं निश्वसन्तस्तां सीतां लोकमातरम्।	<br>
संसारास्थाविरहिता गौतमीसेवनोत्सुकाः।। १५४.२८ ।।	<br><br>
लोकत्रयपतिः साक्षाद्रामोऽनुजसमन्वितः।	<br>
प्राप्तं स्नात्वा च गौतम्यां शिवाराधनतत्परः।। १५४.२९ ।।	<br><br>
परितापं हजौ सर्वं सहस्रपरिवारितः।	<br>
यत्र चाऽऽसीत्स वृत्तान्तः सहस्रकुण्डमुच्यते।। १५४.३० ।।	<br><br>
दशापराणि तीर्थानि तत्र सर्वार्थदानि च।	<br>
तत्र स्नानं च दानं च सहस्रफलदायकम्।। १५४.३१ ।।	<br><br>
यत्र श्रीगौतमीतीरे वसिष्ठादिमुनीश्वरैः।	<br>
सर्वापत्तारकं होममकारयदघान्तकम्।। १५४.३२ ।।	<br><br>
सहस्रसंख्यायुक्तेषु कुण्डेषु वसुधारया।	<br>
सर्वानपेक्षितान्कामानवापासौ महातपाः।। १५४.३३ ।।	<br><br>
गौतम्याः सरिदम्बायाः प्रसादाद्राक्षसान्तकः।	<br>
सहस्रकुण्डाभिधं तदभूत्तीर्थं महाफलम्।। १५४.३४ ।।	<br><br>
इति श्रीमहापुराणे आदिब्राह्मे तीर्थमाहात्म्ये सहस्रकुण्डादिदशतीर्थवर्णनं नाम चतुष्पञ्चाशदधिकशततमोऽध्यायः।। १५४ ।।	<br><br>
गौतमीमाहात्म्ये पञ्चाशीतितमोऽध्यायः।। ८५ ।।	<br>
