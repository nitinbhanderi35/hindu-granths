<b>देवागमतीर्थवर्णनम्	<br></b>
<b>ब्रह्मोवाच	<br></b>
देवागमं नाम तीर्थं सर्वक्रामप्रदं शिवम्।	<br>
भुक्तिमुक्तिप्रदं नृणां पितॄणां तृप्तिकारकम्॥ १६०.१ ॥	<br><br>
तत्र वृत्तं समाख्यास्ये तव यत्नेन नारद।	<br>
देवानामसुराणां च स्पर्धाऽभूद्धनहेतवे॥ १६०.२ ॥	<br><br>
स्वर्गः सुराणामभवदसुराणामिलाऽभवत्।	<br>
कर्मभूमिमवष्टभ्य असुराः सर्वतोऽभवन्॥ १६०.३ ॥	<br><br>
देवानां यज्ञभागांश्च दातॄन्घ्नन्त्यसुरास्ततः।	<br>
ततः सुरगणाः सर्वे यज्ञभागैर्विना कृताः॥ १६०.४ ॥	<br><br>
व्यथिता मामुपाजग्मुः किं कृत्यमिति चाब्रुवन्।	<br>
मया चोक्ताः सुरगणा युद्धे जित्वाऽसुरान्बलात्॥ १६०.५ ॥	<br><br>
भुवं प्राप्स्यथ कर्माणि हवींषि च यशांसि च।	<br>
तथेत्युक्त्वा गता देवा भूमिं ते समरार्थिनः॥ १६०.६ ॥	<br><br>
दैत्याश्च दानवाश्चैव राक्षसा बलदर्पिताः।	<br>
एकीभूत्व ययुस्ते।़पि जयिनो युद्धकाङ्‌क्षिणः॥ १६०.७ ॥	<br><br>
अहिर्वृत्रो बलिस्त्वाष्ट्रिर्नमुचिः शम्बरो मयः।	<br>
एते चान्ये च बहवो योद्धारो बलदर्पिताः॥ १६०.८ ॥	<br><br>
अग्नरिन्द्रोऽथ वरुणस्त्वष्टा पूषा तथाऽश्विनौ।	<br>
मरुतो लोकपालाश्च नानायुद्धविशारदाः॥ १६०.९ ॥	<br><br>
ते दानवाः सर्व एव याम्यां वै दिशि संगरे।	<br>
अकुर्वन्त महायत्नं दक्षिणार्णवसंस्थिताः॥ १६०.१० ॥	<br><br>
त्रिकूटः पर्वतश्रेष्ठो राक्षसानां पुराऽभवत्।	<br>
तद्वनेन ययुः सर्वे तैः सार्धं दक्षिणार्णवम्॥ १६०.११ ॥	<br><br>
सर्वेषां मेलनं यत्र पर्वतो मलयस्तु सः।	<br>
मलयस्यापि देशोऽसौ देवारीणामभूत्तदा॥ १६०.१२ ॥	<br><br>
देवानां गौतमीतीरे तत्र संनिहितः शिवः।	<br>
इति तेषां समायोगो देवानामभवत्किल॥ १६०.१३ ॥	<br><br>
देवाः स्वरथमारूढास्तत्र तत्र समागमन्।	<br>
गौतम्याः सरिदम्बायाः पुलिने विमलाशयाः॥ १६०.१४ ॥	<br><br>
प्रसन्नाऽभीष्टदा या स्यात् पितॄणामखिलस्य तु।	<br>
ततो देवगणाः सर्वे स्तुत्वा देवं महेश्वरम्॥	<br><br>
अभयं चिन्तयामासुस्ते सर्वेऽथ परस्परम्॥ १६०.१५ ॥	<br><br>
<b>देवा ऊचुः	<br></b>
अत्राप्युपायः कोऽस्माकं निर्जितानां परैर्हठात्।	<br>
एकमेवात्र नः श्रेयो विजयो वाऽथवा मृतिः॥	<br><br>
सपत्नैरभिभूतानां जीवितं धिङ्मनस्विनाम्॥ १६०.१६ ॥	<br><br>
<b>ब्रह्मोवाच	<br></b>
एतस्मिन्नन्तरे पुत्र वागुवाचाशरीरिणी॥ १६०.१७ ॥	<br><br>
<b>आकाशवागुवाच	<br></b>
क्लेशेनालं सुरगणा गौतमीमाशु गच्छत।	<br>
भक्त्या हरिहरौ तत्र समाराधयतेश्वरौ॥ १६०.१८ ॥	<br><br>
गौदावर्यास्तयोश्चैव प्रसादात्किंतु दुष्करम्॥ १६०.१९ ॥	<br><br>
<b>ब्रह्मोवाच	<br></b>
प्रसन्नाभ्यां हरीशाभ्यां देवा जयमभीप्सितम्।	<br>
अवाप्य सर्वतो जग्मुः पालयन्तो दिवौकसः॥ १६०.२० ॥	<br><br>
यत्र देवागमो जातस्तत्तीर्थं तेन विश्रुतम्।	<br>
देवागमं प्रशंसन्ति मुनयस्तत्त्वदर्शिनः॥ १६०.२१ ॥	<br><br>
तत्राशीतिसहस्राणि शिवलिङ्गानि नारद।	<br>
देवागमः पर्वतोऽसौ प्रिय इत्यपि कथ्यते।	<br>
ततः प्रभृति तत्तीर्थं देवप्रियमतो विदुः॥ १६०.२२ ॥	<br><br>
इति श्रीमहापुराणे आदिब्राह्मे तीर्थमाहात्म्ये देवागमतीर्थवर्णनं नाम षष्ट्यधिकशततमोऽध्यायः॥ १६० ॥	<br><br>
गौतमीमाहात्म्य एकनवतितमोऽध्यायः॥ ९१ ॥	<br>
