<b>तपस्तीर्थवर्णनम्	<br></b>
तपस्तीर्थमिति ख्यातं तपोवृद्धिकरं महत्।	<br>
सर्वकामप्रदं पुण्यां पितॄणां प्रीतिवर्धनम्॥ १२६.१ ॥	<br><br>
तस्मिंस्तीर्थे तु यद्धृत्तं श्रृणु पापप्रणाशनम्।	<br>
अपामग्नेश्च संवादमृषीणां च परस्परम्॥ १२६.२ ॥	<br><br>
अपो ज्येष्ठतमाः केचिन्मेनिरेऽग्नं तथाऽपरे।	<br>
एवं ब्रुवन्तो मुनयः संवादं चाग्निवारिणोः॥ १२६.३ ॥	<br><br>
विनाऽग्निं जीवनं क्व स्याज्जीवभूतो यतोऽनलः।	<br>
आत्मभूतो हव्यभूतश्चाग्निना जायतेऽखिलम्॥ १२६.४ ॥	<br><br>
अग्निना ध्रियते लोको ह्यग्निर्ज्योतिर्मयं जगत्।	<br>
तस्मादग्नेः परं नास्ति पावनं दैवतं महत्॥ १२६.५ ॥	<br><br>
अन्तर्ज्योर्तिः स एवोक्तः परं ज्योतिः स एव हि।	<br>
विनाऽग्निना किंचिदस्ति यस्य धाम जगत्त्रयम्॥ १२६.६ ॥	<br><br>
तस्मादग्नेः परं नास्ति भूतानां ज्यैष्ठ्यभाजनम्।	<br>
योषित्क्षेत्रेऽर्पितं बीजं पुरुषेण यथा तथा॥ १२६.७ ॥	<br><br>
तस्य देहादिका शक्तिः कृशानोरेव नान्यथा।	<br>
देवानां हि मुखं वहिनस्तस्मान्नतः परं विदुः॥ १२६.८ ।	<br>
अपरे तु ह्यपां ज्यैष्ठयं मेनिरे वेदवादिनः।	<br>
अद्भिः संपत्स्यते ह्यन्नं शुचिरद्भिः प्रजायते॥ १२६.९ ॥	<br><br>
अद्भिरेव धृतं सर्वमापो वै मातरः स्मृताः।	<br>
त्रैलोक्यजीवनं वारि वदन्तीति पुराविदः॥ १२६.१० ॥	<br><br>
उत्पन्नममृतं ह्यद्‌भयस्ताभ्यश्चौषधिसंभवः।	<br>
अग्निर्ज्येष्ठ इति प्राहुरापो ज्येष्ठतमाः परे॥ १२६.११ ॥	<br><br>
एवं मीमांसमानस्ते ऋषयो वेदवादिनः।	<br>
विरुद्धवादिनो मां च समभ्येत्येदमब्रुवन्॥ १२६.१२ ॥	<br><br>
<b>ऋषय ऊचुः	<br></b>
अग्नेरपां वद ज्यैष्ठ्यं त्रैलोक्यस्य भवान्प्रभुः॥ १२६.१३ ॥	<br><br>
<b>ब्रह्मोवाच	<br></b>
अहमप्यब्रवं प्राप्तानृषीन्सर्वान्यतव्रतान्।	<br>
उभौ पूज्यतमौ लोक उभाभ्यां जायते जगत्॥ १२६.१४ ॥	<br><br>
उभाभ्यां जायते हव्यं कव्यं चामृतमेव च।	<br>
उभाभ्यां जीवनं लोकं शरीरस्य च धारणम्॥ १२६.१५ ॥	<br><br>
नानयोश्च विशेषोऽस्ति ततो ज्यैष्ठ्यं समं मतम्।	<br>
ततो मद्वचनाज्ज्यैष्ठ्यमुभयोर्नैव कस्यचित्॥ १२६.१६ ॥	<br><br>
ज्यैष्ठ्यमन्यतरस्येति मेनिरे ऋषिंसत्तमाः।	<br>
न तृप्ता मम वाक्येन जग्मुर्वायुं तपर्स्विनः॥ १२६.१७ ॥	<br><br>
<b>मुनय ऊचुः	<br></b>
कस्य ज्यैष्ठ्यं भवान्प्राणो वायो सत्यं त्वयि स्थितम्॥ १२६.१८ ॥	<br><br>
<b>ब्रह्मोवाच	<br></b>
वायुराहानलो ज्येष्ठः सर्वमग्नौ प्रतिष्ठितम्।	<br>
नेत्युक्त्वाऽन्योन्यमृषयो जग्मुस्तेऽपि वसुंधराम्॥ १२६.१९ ॥	<br><br>
<b>मुनय ऊचुः	<br></b>
सत्यं भूमे वद ज्यैष्ठ्यमाधाराऽसि चराचरे॥ १२६.२० ॥	<br><br>
<b>ब्रह्मोवाच	<br></b>
भूमिरप्यराह विनयादागतांस्तानृषीनिदम्॥ १२६.२१ ॥ 	<br>
<b>भूमिरुवाच	<br></b>
ममाप्याधारभूताः स्युरापो देव्यः सनातनाः।	<br>
अद्‌भ्यस्तु जायते सर्वं ज्यैष्ठ्यमप्सु प्रतिष्ठितम्॥ १२६.२२ ॥	<br><br>
<b>ब्रह्मोवाच	<br></b>
नेत्युक्त्वाऽन्योन्यमृषयो जग्मुः क्षीरोदशायिनम्।	<br>
तुष्टुवुर्विविधैः स्तोत्रैः शङ्खचकगदाधरम्॥ १२६.२३ ॥	<br><br>
<b>ऋषय ऊचुः	<br></b>
यो वेद सर्वं भुवनं भविष्यद्यज्जायमानं च गुहानिविष्टम्।	<br>
लोकत्रयं चित्रविचित्ररूपमन्ते समस्ते च यमाविवेश॥ १२६.२४ ॥	<br><br>
यदक्षरं शाश्वतमप्रमेयं, यं वेदवेद्यमृषयो वदन्ति।	<br>
यमाश्रिताः स्वेप्सितमाप्नुवन्ति, तद्वस्तु सत्यं शरणं व्रजामः॥ १२६.२५ ॥	<br><br>
भूतं महाभूतजगत्प्रधानं, न विन्दते योगिनो विष्णुरूपम्।	<br>
तद्वक्तुमेते ऋषयोऽत्र याताः, सत्यं वदस्वेह जगन्निवास॥ १२६.२६ ॥	<br><br>
त्वमन्तरात्माऽखिलदेहभाजां, त्वमेव सर्वं त्वयि सर्वमीश।	<br>
तथाऽपि जानन्ति न केऽपि कुत्राप्यहो भवन्तं प्रकृतिप्रभावात्॥ 	<br>
अन्तर्बहिः सर्वत एव सन्तं, विश्वात्मना संपरिवर्तमानम्॥ १२६.२७ ॥	<br><br>
<b>ब्रह्मोवाच	<br></b>
ततः प्राह जगद्धात्री दैवी वागशरीरिणी॥ १२६.२८ ॥	<br><br>
<b>दैवी वागुवाच	<br></b>
उभावाराध्य तपसा भक्त्या च नियमेन च।	<br>
यस्य स्यात्प्रथमं सिद्धिस्तद्‌भूतं ज्येष्ठमुच्यते॥ १२६.२९ ॥	<br><br>
<b>ब्रह्मोवाच	<br></b>
तथेत्युक्त्वा ययुः सर्वे ऋषयो लोकपूजिताः॥	<br>
श्रान्ताः खिन्नान्तरात्मानः परं वैराग्यमाश्रिताः॥ १२६.३० ॥	<br><br>
सर्वलोककैजननीं भुवनत्रयपावनम्।	<br>
गौतमीमगमन्सर्वे तपस्तप्तुं यतव्रताः॥ १२६.३१ ॥	<br><br>
अब्दैवतं तथाऽग्निं च पूजनायोद्यतास्तदा।	<br>
अग्नेश्च पूजका ये च अपां वै पूजने स्थिताः॥	<br>
तत्र वागब्रवीद्दैवी वेदमाता सरस्वती॥ १२६.३२ ॥	<br><br>
अग्नेरापस्तथा योनिरद्भिः शौचमवाप्यते।	<br>
अग्नेश्च पूजका ये च विनाऽद्भिः पूजनं कथम्॥ १२६.३३ ॥	<br><br>
अप्सु जातासु सर्वत्र कर्मण्यधिकृतो भवेत्।	<br>
तावत्कर्मण्यनर्होऽयमशुचिर्मलिनो नरः॥ १२६.३४ ॥	<br><br>
न मग्नः श्रद्धया यावदप्सु शीतासु वेदवित्।	<br>
तस्मादापो वरिष्ठा स्युर्मातृभूता यतः स्मृताः॥	<br>
तस्माज्ज्यैष्ठ्यमपामेव जनन्योऽग्नेर्विशेषतः॥ १२६.३५ ॥	<br><br>
<i>ब्रह्मोवाच	<br></i>
एतद्वचः शुश्रृवुस्ते ऋषयो वेदवादिनः।	<br>
निश्चयं च ततश्चक्रुर्भवेज्ज्यैष्ठ्यमपामिति॥ १२६.३६ ॥	<br><br>
यत्र तीर्थे वृत्तमिदमृषिसत्रे च नारद।	<br>
तपस्तीर्थं तु तत्प्रोक्तं सत्रतीर्थं तदुच्यते॥ १२६.३७ ॥	<br><br>
अग्नितीर्थं च तत्प्रोक्तं तथा सारस्वतं विदुः।	<br>
तेषु स्नानं च दानं च सर्वकामप्रदं शुभम्॥ १२६.३८ ॥	<br><br>
चतुर्दश शतन्यत्र तीर्थानां पुण्यदायिनाम्।	<br>
तेषु स्नानं च दानं च स्वर्गमोक्षप्रदायकम्॥ १२६.३९ ॥	<br><br>
कृतं संदेहहरणमृषीणां यत्र भाषया।	<br>
सरस्वत्यभवत्तत्र गङ्गया संगता नदी॥	<br>
माहात्म्यं तस्य को वक्तुं संगमस्य क्षमो नरः॥ १२६.४० ॥	<br><br>
इति श्रीमहापुराणे आदिब्राह्मो तीर्थमाहात्म्ये तपस्तीर्थादिचतुर्दशशततीर्थवर्णनं नाम ष़ड्विंशाधिकशततमोऽध्यायः॥ १२६ ॥	<br><br>
गौतमीमाहात्म्ये सप्तपञ्चाशत्तमोऽध्यायः॥ ५७ ॥	<br>
