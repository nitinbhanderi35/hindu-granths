<b>अथ षडधिकशततमोऽध्यायः</b><br>
<b>देवदानवानां मेरुपर्वतं प्राप्य मन्त्रकरणम्</b><br>
<b>ब्रह्मोवाच</b><br>
प्रवरासंगमो नाम श्रेष्ठा चैव महानदी।<br>
यत्र सिद्धेश्वरो देवः सर्वलोकोपकारकृत्॥ १०६.१ ॥<br>
<br>
देवानां दानवानां च संगमोऽभूत्सुदारुणः।<br>
तेषां परस्परं वाऽपि प्रीतिश्चाभून्महामुने॥ १०६.२ ॥<br>
<br>
तेऽप्येवं मन्त्रयामासुर्देवा वै दानवा मिथः।<br>
मेरुपर्वतमासाद्य परस्परहितैषिणः॥ १०६.३ ॥<br>
<br>
देवदैत्या ऊचुः<br>
अमृतेनामरत्वं स्यादुत्पाद्यमृतमुत्तमम्।<br>
पिबामः सर्वं एवैते भवामश्चामरा वयम्॥ १०६.४ ॥<br>
<br>
एकीभूत्वा वयं लोकान्पालयामः सुखानि च।<br>
प्राप्स्यामः संगरं हित्वा संगरो दुःखकारणम्॥ १०६.५ ॥<br>
<br>
प्रीत्या चैवार्जितानर्थान्भोक्ष्यामो गतमत्सराः।<br>
यतः स्नेहेन वृत्तिर्या साऽस्माकं सुखदा सदा॥ १०६.६ ॥<br>
<br>
वैपरीत्यं तु यद्वृत्तं न स्मर्तव्यं कदाचन।<br>
न च त्रैलोक्यराज्योऽपि कैवल्ये वा सुखं मनाक्॥<br>
तदूर्ध्वमपि वा यत्तु निर्वैरत्वादवाप्यते॥ १०६.७ ॥<br>
<br>
ब्रहमोवाच<br>
एवं परस्परं प्रीताः सन्तो देवाश्च दानवाः एकीभूताश्च सुप्रीत विमथ्य वरुणालयम्॥ १०६.८ ॥<br>
<br>
मन्थानं मन्दरं कृत्वा रज्जुं कृत्वा तु वासुकिम्।<br>
देवाश्च दानवाः सर्वे ममन्थुर्वरुणालयम्॥ १०६.९ ॥<br>
<br>
उत्पन्नं च ततः पुण्यममृतं सुरवल्लभम्।<br>
निष्पन्ने चामृते पुण्ये ते च प्रोचुः परस्परम्॥ १०६.१० ॥<br>
<br>
यामः स्वं स्वमधिष्ठानं कृतार्याः श्रमं गताः।<br>
सर्वे समं च सर्वेभ्यो यथायोग्यं विभज्यताम्॥ १०६.११ ॥<br>
<br>
यदा सर्वागमो यत्र यस्मिंल्लग्ने शुभावहे।<br>
विभज्यतामिदं पुण्यममृतं सुरसत्तमाः॥ १०६.१२ ॥<br>
<br>
इत्युक्त्वा ते ययुः सर्वे दैत्यदानवराक्षसाः।<br>
गतेषु दैत्यसंघेषु देवाः सर्वेऽन्वमन्त्रयन्॥ १०६.१३ ॥<br>
<br>
देवा ऊचुः<br>
गतास्ते रिवोऽस्माकं दैवयोगादरिंदमाः।<br>
रिपूणाममृतं नैव देयं भवति सर्वथा॥ १०६.१४ ॥<br>
<br>
ब्रह्मोवाच<br>
बृहस्पतिस्तथेत्याह पुनराह सुरानिदम्॥ १०६.१५ ॥<br>
<br>
बृहस्पतिरुवाच<br>
न जानन्ति यथा पापा पिबध्वं च तथाऽमृतम्।<br>
अयमेवोचितो मन्त्रो यच्छत्रूणां पराभवः॥ १०६.१६ ॥<br>
<br>
द्वेष्याः सर्वात्मना द्वेष्या इति नीतिविदो विदुः।<br>
न विश्वास्या न चाऽऽख्येया नैव मन्त्र्याश्च शत्रवः॥ १०६.१७ ॥<br>
<br>
देभ्यो न देयममृतं भवेयुरमरास्ततः।<br>
अमरेषु च जातेषु तेषु दैत्येषु शत्रुषु ॥<br>
ताञ्जेतुं नैव शक्ष्यामो न देयममृतं ततः॥ १०६.१८ ॥<br>
<br>
ब्रह्मोवाच<br>
इति संमन्त्र्य ते देवा वाचस्पतिमथाब्रुवन्॥ १०६.१९ ॥<br>
<br>
देवा ऊचुः<br>
क्व यामः कुत्र मन्त्रः स्यात्क्व पिबामः क्व संस्थितिः।<br>
कुर्मस्तदेव प्रथमं वद वाचस्पते तथा॥ १०६.२० ।<br>
<br>
यान्तु ब्रह्माणममराः पृच्छन्त्वत्र गतिं पराम्।<br>
स तु ज्ञाता च वक्ता च दाता चैव पितामहः॥ १०६.२१ ॥<br>
<br>
ब्रह्मोवाच<br>
बृहस्पतेर्वचः श्रुत्वा मदन्तिकमथाऽऽगम्न्।<br>
नमस्य मां सुराः सर्वे यद्वृत्तं तन्न्यवेदयन्॥ १०६.२२ ॥<br>
<br>
तद्देववचनात्पुत्र तैः सुरैरगमं हरिम्।<br>
विष्णवे कथितं सर्वं शंभवे विषहारिणे॥ १०६.२३ ॥<br>
<br>
अहं विषणुश्च शंभुश्च देवगन्धर्वकिंनरैः।<br>
मेरुकंदरमागत्य न जानन्ति यथाऽसुराः॥ १०६.२४ ॥<br>
<br>
रक्षकं च हरिं कृत्वा सोमपानाय तस्थिरे।<br>
आदित्यस्तत्र विज्ञाता सोमभोज्यानथेतरान्॥ १०६.२५ ॥<br>
<br>
सोमो दाताऽमृतं भागं चक्रधृग्रक्षकस्तथा।<br>
नैव जानन्ति तद्देत्या दनुजा राक्षसास्तथा॥ १०६.२६ ॥<br>
<br>
विना राहुं महाप्राज्ञं सैहिकेयं च सोमपम्।<br>
कामरूपधरो राहुर्मरुतां मध्यमाविशत्॥ १०६.२७ ॥<br>
<br>
मरुद्रूपं समास्थाय पानपात्रधरस्तथा।<br>
ज्ञात्वा दिवाकरो दैत्यं तं सोमाय न्यवेदयत्॥ १०६.२८ ॥<br>
<br>
तदा तदमृतं तस्मै दैत्यायादैत्यरूपिणे।<br>
दत्त्वा सोमं तदा सोमो विष्णवे तन्न्यवेदयत्॥ १०६.२९ ॥<br>
<br>
विष्णुः पीतामृतं दैत्यं चक्रेणोद्यम्य तच्छिरः।<br>
चिच्छेद तरसा वत्स तच्छिरस्त्वमरं त्वभूत्॥ १०६.३० ॥<br>
<br>
शिरोमात्रविहीनं यद्देहं तदपतद्भुवि।<br>
देहं तदमृतस्पृष्टं पतितं दक्षिणे तटे॥ १०६.३१ ॥<br>
<br>
गौतम्या मुनिशार्दुल कम्पयद्वसुधातलम्।<br>
देहं चाप्यमरं पुत्र तदद्भुतिमिवाभवत्॥ १०६.३२ ॥<br>
<br>
देहं च शिरसोऽपेक्षे शिरो देहमपेक्षते।<br>
उभयं चामरं जातं दैत्यश्चायं महाबलः॥ १०६.३३ ॥<br>
<br>
शिरः काये समाविष्टं सर्वान्भक्षयते सुरान्।<br>
तस्माद्देहमिदं पूर्वं नाशयामो महीगतम्॥<br>
ततस्ते शंकरं प्राहुर्देवाः सर्वे ससंभ्रमाः॥ १०६.३४ ॥<br>
<br>
देवा ऊचुः<br>
महीगतं दैत्यदेहं नाशयस्व सुरोत्तम।<br>
त्वं देव करुणासिन्धुः शरणागतरक्षकः॥ १०६.३५ ॥<br>
<br>
शिरसा नैव युज्येत दैत्यदेहं तथा कुरु॥ १०६.३६ ॥<br>
<br>
ब्रह्मोवाच<br>
प्रेषयामास चेशोऽपि श्रेष्ठां शक्तिं तदाऽऽत्मनः।<br>
मातृभिः सहितां देवीं मातरं लोकपालिनीम्॥ १०६.३७ ॥<br>
<br>
ईशायुधधरा देवी ईशशक्तिसमन्विता॥<br>
महीगतं यत्र देहं तत्रागाद्भक्ष्यकाङ्क्षिणी॥ १०६.३८ ॥<br>
<br>
शिरोमात्रं सुराः सर्वे मेरौ तत्रैव सान्त्वयन्।<br>
देहो देव्या पुनस्तत्र युयुधे बहवः समाः॥ १०६.३९ ॥<br>
<br>
राहुस्तत्र सुरानाह भित्त्वा देहं पुरा मम(?)।<br>
अत्राऽऽस्ते रसमुत्कृष्टं तदाकृष्य शरीरतः(?)॥ १०६.४० ॥<br>
<br>
पृथग्भूते रसे देहं प्रवरेऽमृतमुत्तमम्।<br>
भस्मीभूयात्क्षणेनैव तस्मात्कुर्वन्तु तत्पुरा ॥ १०६.४१ ॥<br>
<br>
ब्रह्मोवाच<br>
एतद्राहुवचः श्रुत्वा प्रीताः सर्वेऽसुरारयः।<br>
अभ्यषिञ्चन्ग्रहाणां त्वं ग्रहो भूया मुदाऽन्वितः॥ १०६.४२ ॥<br>
<br>
तद्देववचनाच्छक्तिरीश्वरी य निगद्यते।<br>
देहं भित्त्वा दैत्यपतेः सुरशक्तिसमन्विता॥ १०६.४३ ॥<br>
<br>
आकृष्य शीघ्रमुत्कृष्टं प्रवरं चामृतं बहिः।<br>
स्थापयित्वा तु तद्देहं भक्षयामास चाम्बिका॥ १०६.४४ ॥<br>
<br>
कालरात्रिर्भद्रकाली प्रोच्यते या महाबलाः।<br>
स्थापितं रसमुत्कृष्टं रसानां प्रवरं रसम्(?)॥ १०६.४५ ॥<br>
<br>
व्यस्रवत्स्थापितं तत्तु प्रवरा साऽभवन्नदी।<br>
आकृष्टममृतं चैव स्थापितं साऽप्यटभक्षयत्॥ १०६.४६ ॥<br>
<br>
ततः श्रेष्ठा नदी जाता प्रवरा चामृता शुभा।<br>
राहुदेहसमुद्भूता रुद्रशक्तिसमन्विता॥ १०६.४७ ॥<br>
<br>
नदीनां प्रवरा रम्या चामृता प्रेरिता तथा।<br>
तत्र पञ्च सहस्राणि तीर्थानि गुणवन्ति च॥ १०६.४८ ॥<br>
<br>
तत्र शंभुः स्वयं तस्थौ सर्वदा सुरपूजितः।<br>
तस्यै तुष्टाः सुराः सर्वे देव्यै नद्यै पृथक् पृथक्॥ १०६.४९ ॥<br>
<br>
वरान्ददुर्मुदा युक्ता यथा पूजामवाप्स्यति।<br>
शंभुः सुरपतिर्लोके तथा पूजामवाप्स्यसि॥ १०६.५० ॥<br>
<br>
निवासं कुरु देवि त्वं लोकानां हितकाम्यया।<br>
सदा तिष्ठ रसेशानि सर्वेषां सर्वसिद्धिदा॥ १०६.५१ ॥<br>
<br>
स्तवनात्कीर्तनाद्ध्यानात्सर्वकामप्रदायिनी।<br>
त्वां नमस्यन्ति ये भक्त्वा किंचिदापेक्ष्य सर्वदा॥ १०६.५२ ॥<br>
<br>
तेषां सर्वाणि कार्याणि भवेयुर्देवताज्ञया।<br>
शिवशक्त्योर्यतस्तस्मिन्निवासोऽभूत्सनातनः॥ १०६.५३ ॥<br>
<br>
अतो वदन्ति मुनयो निवासपुरमित्यदः।<br>
प्रवरायाः पुरा देवाः सुप्रीतास्ते वरान्ददुः॥ १०६.५४ ॥<br>
<br>
गङ्गायाः संगमो यस्ते विख्यातः सुरवल्लभः।<br>
तत्राऽऽप्लुतानां सर्वेषां भुक्तिर्वा मुक्तिरेव च॥ १०६.५५ ॥<br>
<br>
यद्वाऽपि मनसः काम्यं देवानामपि दुर्लभम्।<br>
स्यात्तेषां सर्वमेवेह दत्त्वा सुरा ययुः॥ १०६.५६ ॥<br>
<br>
ततः प्रभृति तत्तीर्थं प्रवरासंगमं विदुः।<br>
प्रेरिता देवदेवेन शक्तिर्या प्रेरिता तु सा॥ <br>
अमृता सैव विख्याता प्रवरैवं महानदी॥ १०६.५७ ॥<br>
<br>
इति श्रीमहापुराणे आदिब्राह्मे स्वयंभुऋषिसंवादे शिवप्रेरितामृतासंगमादितीर्थवर्णनं नाम षडधिकशततमोऽध्यायः॥ १०६ ॥<br>
<br>
गौतमीमाहात्म्ये सप्तत्रिंशोऽध्यायः॥ ३७ ॥<br>
<br>
