<span style="font-size: 14pt; line-height: 200%">ब्रह्मोवाच<br>
विदर्भासंगमं पुण्यं रेवतीसंगमं तथा <br>
तत्र यद्वृत्तमाख्यास्ये यत्पुराणविदो विदुः  १<br>
भरद्वाज इति ख्यात ऋषिरासीत्तपोधिकः <br>
तस्य स्वसा रेवतीति कुरूपा विकृतस्वरा  २<br>
तां दृष्ट्वा विकृतां भ्राता भरद्वाजः प्रतापवान् <br>
चिन्तया परया युक्तो गङ्गाया दक्षिणे तटे  ३<br>
कस्मै दद्यामिमां कन्यां स्वसारं भीषणाकृतिम् <br>
न कश्चित्प्रतिगृह्णाति दातव्या च स्वसा तथा  ४<br>
अहो भूयान्न कस्यापि कन्या दुःखैककारणम् <br>
मरणं जीवतोऽप्यस्य प्राणिनस्तु पदे पदे  ५<br>
एवं विमृशतस्तस्य स्वाश्रमे चातिशोभने <br>
द्र ष्टुं मुनिवरः प्रायाद्भरद्वाजं यतव्रतम्  ६<br>
द्व्यष्टवर्षः शुभवपुः शान्तो दान्तो गुणाकरः <br>
नाम्ना कठ इति ख्यातो भरद्वाजं ननाम सः  ७<br>
विधिवत्पूज्य तं विप्रं भरद्वाजः कठं तदा <br>
तस्यागमनकार्यं च पप्रच्छ पुरतः स्थितः  ८<br>
कठोऽप्याह भरद्वाजं विद्यार्थ्यहमुपागतः <br>
तथा च दर्शनाकाङ्क्षी यद्युक्तं तद्विधीयताम्  ९<br>
भरद्वाजः कठं प्राह अधीष्व यदभीप्सितम् <br>
पुराणं स्मृतयो वेदा धर्मस्थानान्यनेकशः  १०<br>
सर्वं वेद्मि महाप्राज्ञ रुचिरं वद मा चिरम् <br>
कुलीनो धर्मनिरतो गुरुशुश्रूषणे रतः <br>
अभिमानी श्रुतधरः शिष्यः पुण्यैरवाप्यते  ११<br>
कठ उवाच<br>
अध्यापयस्व भो ब्रह्मञ्शिष्यं मां वीतकल्मषम् <br>
शुश्रूषणरतं भक्तं कुलीनं सत्यवादिनम्  १२<br>
ब्रह्मोवाच<br>
तथेत्युक्त्वा भरद्वाजः प्रादाद्विद्यामशेषतः <br>
प्राप्तविद्यः कठः प्रीतो भरद्वाजमथाब्रवीत्  १३<br>
कठ उवाच<br>
इच्छेयं दक्षिणां दातुं गुरो तव मनःप्रियाम् <br>
वदस्व दुर्लभं वापि गुरो तुभ्यं नमोऽस्तु ते  १४<br>
विद्यां प्राप्यापि ये मोहात्स्वगुरोः पारितोषिकम् <br>
न प्रयच्छन्ति निरयं ते यान्त्याचन्द्र तारकम्  १५<br>
भरद्वाज उवाच<br>
गृहाण कन्यां विधिवद्भार्यां कुरु मम स्वसाम् <br>
अस्यां प्रीत्या वर्तितव्यं याचेयं दक्षिणामिमाम्  १६<br>
कठ उवाच<br>
भ्रातृवत्पुत्रवच्चापि शिष्यः स्यात्तु गुरोः सदा <br>
गुरुश्च पितृवच्च स्यात्संबन्धोऽत्र कथं भवेत्  १७<br>
भरद्वाज उवाच<br>
मद्वाक्यं कुरु सत्यं त्वं ममाज्ञा तव दक्षिणा <br>
सर्वं स्मृत्वा कठाद्य त्वं रेवतीं भर तन्मनाः  १८<br>
ब्रह्मोवाच<br>
तथेत्युक्त्वा गुरोर्वाक्यात्कठो जग्राह पाणिना <br>
रेवतीं विधिवद्दत्तां तां समीक्ष्य कठस्त्वथ  १९<br>
तत्रैव पूजयामास देवेशं शंकरं तदा <br>
रेवत्या रूपसंपत्त्यै शिवप्रीत्यै च रेवती  २०<br>
सुरूपा चारुसर्वाङ्गी न रूपेणोपमीयते <br>
अभिषेकोदकं तत्र रेवत्या यद्विनिःसृतम्  २१<br>
साभवत्तत्र गङ्गायां तस्मात्तन्नामतो नदी <br>
रेवतीति समाख्याता रूपसौभाग्यदायिनी  २२<br>
पुनर्दर्भैश्च विविधैरभिषेकं चकार सः <br>
पुण्यरूपत्वसंसिद्ध्यै विदर्भा तदभून्नदी  २३<br>
श्रद्धया संगमे स्नात्वा रेवतीगङ्गयोर्नरः <br>
सर्वपापविनिर्मुक्तो विष्णुलोके महीयते  २४<br>
तथा विदर्भागौतम्योः संगमे श्रद्धया मुने <br>
स्नानं करोत्यसौ याति भुक्तिं मुक्तिं च तत्क्षणात्  २५<br>
उभयोस्तीरयोस्तत्र तीर्थानां शतमुत्तमम् <br>
सर्वपापक्षयकरं सर्वसिद्धिप्रदायकम्  २६<br>
इति श्रीमहापुराणे आदिब्राह्मे तीर्थमाहात्म्ये विदर्भासंगमरेवतीसंगमादितीर्थवर्णनं नामैकविंशत्यधिकशततमोऽध्यायः  १२१<br>
गौतमीमाहात्म्ये द्विपञ्चाशत्तमोऽध्यायः  ५२<br>
<br>
<br>
</span>
