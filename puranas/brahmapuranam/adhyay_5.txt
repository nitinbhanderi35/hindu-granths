<b>मन्वन्तर-वर्णनम्</b><br>
<b>ऋषय ऊचुः</b><br>
मन्वन्तराणि सर्वाणि विस्तरेण महामते।<br>
तेषां पूर्व्वविसृष्टिं च लोमहर्षण कीर्त्तय।। ५.१ ।।<br>
<br>
यावन्तो मनवश्चैव यावन्तं कालमेव च।<br>
मन्वन्तराणि भो सूत श्रोतुमिच्छाम तत्त्वतः।। ५.२ ।।<br>
<br>
लोमहर्षण उवाच<br>
न शक्यो विस्तरो विप्रा वक्तुं वर्षशतैरपि।<br>
मन्वन्तराणां सर्व्वेषां संक्षेपाच्छृणुत द्विजाः।। ५.३ ।।<br>
<br>
स्वायम्भुवो मनुः पूर्वं मनुः स्वारोचिषस्तथा।<br>
उत्तमस्तामसश्चैव रैवतश्चाक्षुषस्तथा।। ५.४ ।।<br>
<br>
वैवस्वतश्च भो विप्राः साम्प्रतं मनुरुच्यते।<br>
सावर्णिश्च मनुस्तद्वद्रैभ्यो रौच्यस्तथैव च।। ५.५ ।।<br>
<br>
तथैव मेरुसावर्ण्यश्चत्वारो मनवः स्मृताः।<br>
अतीता वर्त्तमानाश्च तथैवानागता द्विजाः।। ५.६ ।।<br>
<br>
कीर्त्तिता मनवस्तुभ्यं मयैवैते यथाश्रुताः।<br>
ऋषींस्त्वेषां प्रवक्ष्यामि पुत्रान्देवगणांस्तथा।। ५.७ ।।<br>
<br>
मरीचिरत्रिर्भगवानङ्गिराः पुलहः क्रतुः।<br>
पुलस्त्यश्च वशिष्ठश्च सप्तैते ब्रह्मणः सुताः।। ५.८ ।।<br>
<br>
उत्तरस्यां दिशि तथा द्विजाः सप्तर्षयस्तथा।<br>
आग्निध्रश्चाग्निबाहुश्च मेध्यो मेधातिथिर्व्वसुः।। ५.९ ।।<br>
<br>
ज्योतिष्मान्द्युतिमान्हव्यः सबलः पुत्रसंज्ञकः।<br>
मनोः महर्षयो विप्रा वायुप्रोक्ता महाव्रताः।। ५.१० ।।<br>
<br>
एतद्वै प्रथमं विप्रा मन्वन्तरमुदाहृतम्।<br>
और्वों वसिष्टपुत्रश्च स्तम्बः कश्यप एव च।। ५.११ ।।<br>
<br>
प्राणो बृहस्पतिश्चैव दत्तोऽत्रिश्च्यवनस्तथा।<br>
एते महर्षयो विप्रा वायुप्रोक्ता महाव्रताः।। ५.१२ ।।<br>
<br>
देवाश्च तुषिता नाम स्मृताः स्वारोचिषेऽन्तरे।<br>
हविघ्नः सुकृतिर्ज्योतिरापोमूर्त्तिरपि स्मृतः।। ५.१३ ।।<br>
<br>
प्रतीतश्च नभस्यश्च नभ ऊर्जस्तथैव च।<br>
स्वारोचिषस्य पुत्रास्ते मनोर्विप्रा महात्मनः।। ५.१४ ।।<br>
<br>
कीर्त्तिताः पृथिवीपाला महावीर्य्यपराक्रमाः।<br>
द्वितीयमेतत्कथितं विप्रा मन्वन्तरं मया।। ५.१५ ।।<br>
<br>
इदं तृतीयं वक्ष्यामि तद्बुध्यध्वं द्विजोत्तमाः।<br>
वसिष्ठपुत्राः सप्तासन् वासिष्ठा इति विश्रुताः।। ५.१६ ।।<br>
<br>
हिरण्यगर्भस्य सुता ऊर्जा जाताः सुतेजसः।<br>
ऋषयोऽत्र मया प्रोक्ताः कीर्त्त्यमानान्निबोधत।। ५.१७ ।।<br>
<br>
औत्तमेयान्मुनिश्रेष्ठा दश पुत्रान्मनोरिमान्। <br>
इष ऊर्जस्तनूर्जस्तु मधुर्माधव एव च।। ५.१८ ।।<br>
<br>
शुचिः शुक्रः सहश्चैव नभस्यो नभ एव च।<br>
भानवस्तत्र देवाश्च मन्वन्तरमुदाहृतम्।। ५.१९ ।।<br>
<br>
मन्वन्तरं चतुर्थं वः कथयिष्यामि साम्प्रतम्।<br>
काव्यः पृथुस्तथैवाग्निर्जहनुर्धाता द्विजोत्तमाः।। ५.२० ।।<br>
<br>
कपीवानकपीवांश्च तत्र सप्तर्षयो द्विजाः।<br>
पुराणे कीर्त्तिता विप्राः पुत्राः पौत्राश्च भो द्विजाः।। ५.२१ ।।<br>
<br>
तथा देवगणाश्चैव तामसस्यान्तरे मनोः।<br>
द्युतिस्तपस्यः सुतपास्तपोभूतः सनातनः।। ५.२२ ।।<br>
<br>
तपोरतिरकल्माषस्तन्वी धन्वी परन्तपः।<br>
तामसस्य मनोरेते दशा पुत्राः प्रकीर्त्तिताः।। ५.२३ ।।<br>
<br>
वायुप्रोक्ता मुनिश्रेष्ठाश्चतुर्थं चैतदन्तरम्।<br>
देवबाहुर्यदुध्रश्च मुनिर्व्वेदशिरास्तथा।। ५.२४ ।।<br>
<br>
हिरण्यरोमा पर्ज्जन्य ऊर्ध्वबाहुश्च सोमजः।<br>
सत्यनेत्रस्तथात्रेय एते सप्तर्षयोऽपरे।। ५.२५ ।।<br>
<br>
देवाश्चाभूतरजसस्तथा प्रकृतयः स्मृताः।<br>
वारिप्लवश्च रैभ्यश्च मनोरन्तरमुच्यते।। ५.२६ ।।<br>
<br>
अथ पुत्रानिमास्तस्य बुध्यध्वं गदतो मम।<br>
घृतिमानव्ययो युक्तस्तत्त्वदर्शी निरुत्सुकः।। ५.२७ ।।<br>
<br>
आरण्यस्च प्रकाशश्च निर्म्मोहः सत्यवाक्कृती।<br>
रैवतस्य मनोः पुत्राः पञ्चमं चैतदन्तरम्।। ५.२८ ।।<br>
<br>
षष्ठं तु सम्प्रवक्ष्यामि तद्बुध्यध्वं द्विजोत्तमाः।<br>
भृघुर्नभो विवस्वांश्च सुधामा विरजास्तथा।। ५.२९ ।।<br>
<br>
अतिनामा सहिष्णुश्च सप्तैते च महर्षयः।<br>
चाक्षुषस्यान्तरे विप्रा मनोर्देवास्त्विमे स्मृताः। ५.३० ।।<br>
<br>
आबालप्रथितास्ते वै पृथक्त्वेन दिवौकसः।<br>
लेखाश्च नामतो विप्राः पञ्च देवगणाः स्मृताः।। ५.३१ ।।<br>
<br>
ऋषेरङ्गिरसः पुत्रा महात्मानो महौजस।<br>
नाड्वलेयाः मुनिश्रेष्ठा दशा पुत्रास्तु विश्रुताः।। ५.३२ ।।<br>
<br>
रुरुप्रभृतयो विप्राश्चाक्षुषस्यान्तरे मनोः।<br>
षष्ठं मन्वन्तरं प्रोक्तं सप्तमं तु निबोधत।। ५.३३ ।।<br>
<br>
अत्रिर्व्वसिष्ठो भगवान् कश्यपश्च महानृषिः।<br>
गौतमोऽथ भरद्वाजो विश्वामित्रस्तथैव च।। ५.३४ ।।<br>
<br>
तथैव पुत्रो भगवानृचीकस्य महात्मनः।<br>
सप्तमो जमदग्निश्च ऋषयः साम्प्रतं दिवि।। ५.३५ ।।<br>
<br>
साध्या रुद्रास्च विश्वे च वसवो मरुतस्तथा।<br>
आदित्याश्चाश्विनौ चापि देवौ वैवस्वतौ स्मृतौ।। ५.३६ ।।<br>
<br>
मनोर्वैवस्वतस्यैते वर्त्तन्ते साम्प्रतेऽन्तरे।<br>
इक्ष्वाकुप्रमुखाश्चैव दश पुत्रा महात्मनः।। ५.३७ ।।<br>
<br>
एतेषां कीर्त्तितानान्तु महर्षीणां महौजसाम्।<br>
तेषां पुत्राश्च पौत्राश्च दिक्षु सर्वासु भो द्विजाः।। ५.३८ ।।<br>
<br>
मन्वन्तरेषु सर्व्वेषु प्रागासन् सप्त सप्तकाः।<br>
लोके धर्म्मव्यवस्थार्थं लोकसंरक्षणाय च।। ५.३९ ।।<br>
<br>
मन्वन्तरे व्यतिक्रान्ते चत्वारः सप्तका गणाः।<br>
कृत्वा कर्म्म दिवं यान्ति ब्रह्मलोकमनामयम्।। ५.४० ।।<br>
<br>
ततोऽन्ये तपसा युक्ताः स्थानं तत्पूरयन्त्युत।<br>
अतीता वर्त्तमानाश्च क्रमेणैतेन भो द्विजाः।। ५.४१ ।।<br>
<br>
अनागताश्च सप्तैते स्मृता दिवि महर्षयः।<br>
मनोरन्तरमासाद्य सावर्णस्येह भो द्विजाः।। ५.४२ ।।<br>
<br>
रामो व्यासस्तथात्रेयो दीप्तिमन्तो बहुश्रुताः।<br>
भारद्वाजस्तथा द्रौणिरश्वत्थामा महाद्युतिः।। ५.४३ ।।<br>
<br>
गौतमश्चाजरश्चैव शरद्वान्नाम गौतमः।<br>
कौशिको गलवश्चैव और्वः काश्यप एव च।। ५.४४ ।।<br>
<br>
एते सप्त महात्मानो भविष्या मुनिसत्तमाः।<br>
वैरी चैवाध्वरीवांश्च शमनो धृतिमान् वसुः।। ५.४५ ।।<br>
<br>
अरिष्टश्चाप्यधृष्टश्च वाजी सुमतिरेव च।।<br>
सावर्णस्य मनोः पुत्रा भविष्या मुनिसत्तमाः।। ५.४६ ।।<br>
<br>
एतेषां कल्यमुत्थाय कीर्त्तनात् सुखमेधते।<br>
यश्श्चाप्नोति सुमहदायुष्मांश्च भवेन्नरः।। ५.४७ ।।<br>
<br>
एतान्युक्तानि भो विप्राः सप्तसप्त च तत्त्वतः।<br>
मन्वन्तराणि संक्षेपाच्छृणुतानागतान्यपि।। ५.४८ ।।<br>
<br>
सावर्णा मनवो विप्राः पञ्च तांश्च निबोधतः।<br>
एको वैवस्वतस्तेषां चत्वारस्तु प्रजापतेः।। ५.४९ ।।<br>
<br>
परमेष्ठिसुता विप्रा मेरुसावर्ण्यतां गताः।<br>
दक्षस्यैते हि दौहित्राः प्रियायास्तनया नृपाः।। ५.५० ।।<br>
<br>
महता तपसा युक्ता मेरुपृष्ठे महौजसः।<br>
रुचेः प्रजापतेः पुत्रो रौच्यो नाम मनुः स्मृतः।। ५.५१ ।।<br>
<br>
भूत्यां चोत्पादितो देव्यां भौत्यो नाम रुचेः सुतः।<br>
अनागताश्च सप्तैते कल्पेऽस्मिन्मनवः स्मृताः।। ५.५२ ।।<br>
<br>
तैरियं पृथिवी सर्व्वा सप्तद्वीपा सपत्तना।<br>
पूर्णं युगसहस्रन्तु परिपाल्या द्विजोत्तमाः।। ५.५३ ।।<br>
<br>
प्रजापति(ते)श्च तपसा संहारं तेषु नित्यशः।<br>
युगानि सप्ततिस्तानि साग्राणि कथितानि च।। ५.५४ ।।<br>
<br>
कृतत्रेतादियुक्तानि मनोरन्तरमुच्यते।<br>
चतुर्दशैते मनवः कथिताः कीर्त्तिवर्द्धनाः।। ५.५५ ।।<br>
<br>
वेदेषु सपुराणेषु सर्व्वेषु प्रभविष्णवः।<br>
प्रजानां पतयो विप्रा धन्यमेषां प्रकीर्त्तनम्।। ५.५६ ।।<br>
<br>
मन्वन्तरेषु संहाराः संहारान्तेषु सम्भवाः। <br>
न शक्यतेऽतस्तेषां वै वक्तुं वर्षशतैरपि।। ५.५७ ।।<br>
<br>
विसर्गस्य प्रजानां वै संहारस्य च भो द्विजाः।<br>
मन्वन्तरेषु संहाराः श्रुतेन च समन्विताः।। ५.५८ ।।<br>
<br>
सशेषास्तत्र तिष्ठन्ति देवाः सप्तर्षिभिः सह।<br>
तपसा ब्रह्मचर्य्येण श्रुतेन च समन्विताः।। ५.५९ ।।<br>
<br>
पूर्णे युगसहस्रे तु कल्पो निःशेष उच्यते।<br>
तत्र भूतानि सर्वाणि दग्धान्यादित्यरशिमभिः।। ५.६० ।।<br>
<br>
ब्रह्माणमग्रतः कृत्वा सहादित्यगणैर्द्विजाः।<br>
प्रविशन्ति सुरश्रेष्ठं हरिनारायणं प्रभुम्।। ५.६१ ।।<br>
<br>
स्रष्टारं सर्व्वभूतानां कल्पान्तेषु पुनःपुनः।<br>
अव्यक्तं शाश्वतो देवस्तस्य सर्व्वमिदं जगत्।। ५.६२ ।।<br>
<br>
अत्र वः कीर्त्तयिष्यामि मनीर्वैवस्वतस्य वै।<br>
विसर्गं मुनिशार्दूलाः साम्प्रतस्य महाद्युतेः।। ५.६३ ।।<br>
<br>
अत्र वंशप्रसङ्गेन कथ्यमानं पुरातनम्।<br>
यत्रोऽपन्नो महात्मा स हरिर्वृष्णिकुले प्रभुः।। ५.६४ ।।<br>
<br>
इति श्रीब्राह्मे महापुराणे मन्वन्तरकीर्त्तनं नाम पञ्चमोऽध्यायः।। ५ ।।<br>
<br>
