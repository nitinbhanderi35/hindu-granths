<b>केशिवधनिरूपणम्	<br></b>
<b>व्यास उवाच	<br></b>
ककुद्‌मिनि हतेऽरिष्टे धेनुके च निपातिते।	<br>
प्रलम्बे निधनं नीते धृते गोवर्धनाचले।। १९०.१ ।।	<br><br>
दमिते कालिये नागे भग्ने तुङ्गद्रुमद्वये।	<br>
हतायां पूतनायां च शकटे परिवर्तिते।। १९०.२ ।।	<br><br>
कंसाय नारदः प्राह यथावृत्तमनुक्रमात्।	<br>
यशोदादेवकीगर्भपरिवर्ताद्यशेषतः।। १९०.३ ।।	<br><br>
श्रुत्वा तत्सकलं कंसो नारदाद्देवदर्शनात्।	<br>
वसुदेवं प्रति तदा कोपं चक्रे स दुर्मतिः।। १९०.४ ।।	<br><br>
सोऽतिकोपादुपालभ्य सर्वयादवसंसदि।	<br>
जगर्हे यादवांश्चापि कार्यं चैतदचिन्तयत्।। १९०.५ ।।	<br><br>
यावन्न बालमारूढौ बलकृष्णौ सुबालकौ।	<br>
तावदेव मया वध्यावसाध्यौ रुढयौवनौ।। १९०.६ ।।	<br><br>
चाणूरोऽत्र महावीर्यो मुष्टिकश्च महाबलः।	<br>
एताभ्यां मल्लयुद्धे तौ घातयिष्यामि दुर्मदौ।। १९०.७ ।।	<br><br>
धनुर्महमहायागव्याजेनाऽऽनीय तौ व्रजात्।	<br>
तथा तथा करिष्यामि यास्यतः संक्षयं यथा।। १९०.८ ।।	<br><br>
<b>व्यास उवाच	<br></b>
इत्यलोच्य स दुष्टात्मा कंसो रामजनार्दनौ।	<br>
हन्तुं कृतमतिर्वीरमक्रूरं वाक्यमब्रवीत्।। १९०.९ ।।	<br><br>
<b>कंस उवाच	<br></b>
भो भो दानपते वाक्यं क्रियतां प्रीतये मम।	<br>
इतः स्यन्दनमारुह्य गम्यतां नन्दगोकुलम्।। १९०.१० ।।	<br><br>
वसुदेवसुतौ तत्र विष्णोरंशसमुद्‌भवौ।	<br>
नाशाय संभूतौ मम दुष्टौ प्रवर्धतः।। १९०.११ ।।	<br><br>
धनुर्महमहायागश्चतुर्दश्यां भविष्यति।	<br>
आनेयौ भवता तौ तु मल्लयुन्नद्वाय तत्र वै।। १९०.१२ ।।	<br><br>
चाणूरमुष्टिकौ मल्लौ नियुद्धकुशलौ मम।	<br>
ताभ्यां सहानयोर्युद्धं सर्वलोकोऽत्र पश्यतु।। १९०.१३ ।।	<br><br>
नागः कुवलयापीडो महामात्रप्रचोदितः।	<br>
स तौ निहंस्यते पापौ वसुदेवात्मजौ शिशू।। १९०.१४ ।।	<br><br>
तौ हत्वा वसुदेवं च नन्दगोपं च दुर्मतिम्।	<br>
हनिष्ये पितरं चैव उग्रसेनं च दुर्मतिम्।। १९०.१५ ।।	<br><br>
ततः समस्तगोपानां गोधनान्यखिलान्यहम्।	<br>
वित्तं चापहरिष्यामि दुष्टानां मद्वधैषिणाम्।। १९०.१६ ।।	<br><br>
त्वामृते यादवाश्चेमे दुष्टा दानपते मम।	<br>
एतेषां च वधायाहं प्रयतिष्याम्यनुक्रमात्।। १९०.१७ ।।	<br><br>
ततो निष्कण्टकं सर्वं राज्यमेतदयादवम्।	<br>
प्रसाधिष्ये त्वया तस्मान्मत्प्रीत्या वीर गम्यताम्।। १९०.१८ ।।	<br><br>
यथा च महिषं सर्पिर्दधि चाप्युपहार्य वै।	<br>
गोपाः समानयन्त्याशु त्वया वाच्यास्तथा तथा।। १९०.१९ ।।	<br><br>
<b>व्यास उवाच	<br></b>
इत्याज्ञप्तस्तदाऽक्रूरो महाभागवतो द्विजाः।	<br>
प्रीतिमानभवत्कृष्णं श्वो द्रक्ष्यामीति सत्वरः।। १९०.२० ।।	<br><br>
तथेत्युक्त्वा तु राजानं रथमारुह्य सत्वरः।	<br>
निश्चक्राम तदा पूर्या मथुराया मधुप्रियः।। १९०.२१ ।।	<br><br>
<b>व्यास उवाच	<br></b>
केशी चापि बलोदग्रः कंसदूतः प्रचोदितः।	<br>
कृष्णस्य निधनाकाङ्क्षी वृन्दावनमुपागमत्।। १९०.२२ ।।	<br><br>
सखुरक्षतभूपृष्ठः सटाक्षेपधुताम्बुदः।	<br>
पुनर्विक्रान्तचन्द्रार्कमार्गो गोपान्तमागमत्।। १९०.२३ ।।	<br><br>
तस्य ह्रेषितशब्देन गोपाला दैत्यवाजिनः।	<br>
गोप्यश्च भयसंविग्ना गोविन्दं शरणं ययुः।। १९०.२४ ।।	<br><br>
त्राहि त्राहीति गोविन्दस्तेषां श्रुत्वा तु तद्वचः।	<br>
सतोयजलदध्वानागम्भीरमिदमुक्तवान्।। १९०.२५ ।।	<br><br>
<b>गोविन्द उवाच	<br></b>
अलं त्रासेन गोपालाः केशिनः किं भयातुरैः।	<br>
भवद्‌भिर्गोपजातीयैर्वोरवीर्यं विलोप्यते।। १९०.२६ ।।	<br><br>
किमनेनाल्पसारेण ह्रेषितारोपकारिणा।	<br>
दैतेयबलवाह्येन वल्गता दुष्टवाजिना।। १९०.२७ ।।	<br><br>
एह्येहि दुष्ट कृष्णोऽहं पूष्णस्त्विव पिनाकधृक्।	<br>
पातयिष्यामि दशनान्वदनादखिलांस्तव।। १९०.२८ ।।	<br><br>
<b>व्यास उवाच	<br></b>
इत्युक्त्वा स तु गोविन्दः केशिनः संमुखं ययौ।	<br>
विवृतास्यश्च सोऽप्येनं दैतेयश्च उपाद्रवत्।। १९०.२९ ।।	<br><br>
बाहुमाभोगिनं कृत्वा मुखे तस्य जनार्दनः।	<br>
प्रवेशयामास तदा केशिनो दुष्टवाजिनः।। १९०.३० ।।	<br><br>
केशिनो वदनं तेन विशता कृष्णबाहुना।	<br>
शातिता दशनास्तस्य सिताभ्रावयवा इव।। १९०.३१ ।।	<br><br>
कृष्णस्य ववृधे बाहुः केशिदेहगतो द्विजाः।	<br>
विनाशाय यथा व्याधिराप्तभूतैरुपेक्षितः।। १९०.३२ ।।	<br><br>
विपाटितौष्ठो बहुलं सफेनं रुधिरं वमन्।	<br>
सृक्कणी विवृते चक्रे विश्लिष्टे मुक्तबन्धने।। १९०.३३ ।।	<br><br>
जगाम धरणीं पादैः शकृन्मूत्रं समुत्सृजन्।	<br>
स्वेदार्द्रगात्रः श्रान्तश्च निर्यत्नः सोऽभवत्ततः।। १९०.३४ ।।	<br><br>
व्यादितास्यो महारौद्रः सोऽसुरः कृष्णबाहुना।	<br>
निपपात द्विधाभूतो वैद्युतेन यथा द्रुमः।। १९०.३५ ।।	<br><br>
द्विपादपृष्ठपुच्छार्धश्रवणैकाक्षनासिके।	<br>
केशिनस्ते द्विधा भूते शकले च विरेजतुः।। १९०.३६ ।।	<br><br>
हत्वा तु केशिनं कृष्णो मुदितैर्गोपकैर्वृतः।	<br>
अनायस्ततनुः पुण्डरीकाक्षमनुरागमनोरमम्।। १९०.३७ ।।	<br><br>
ततो गोपाश्च गोप्यश्च हते केशिनि विस्मिताः।	<br>
तुष्टुवुः पुण्डरीकाक्षमनुरागमनोरमम्।। १९०.३८ ।।	<br><br>
आययौ त्वरितो विप्रो नारदो जलदस्थितः।	<br>
केशिनं निहतं दृष्ट्वा हर्षनिर्भरमानसः।। १९०.३९ ।।	<br><br>
<b>नारद उवाच	<br></b>
साधु साधु जगन्नाथ लीलयैव यदच्युत।	<br>
निहतोऽयं त्वया केशी क्लेशदस्त्रिदिवौकसाम्।। १९०.४० ।।	<br><br>
सुकर्माण्यवतारे तु कृतानि मधुसूदन।	<br>
यानि वै विस्मितं चेतस्तोषमेतेन मे गतम्।। १९०.४१ ।।	<br><br>
तुरगस्यास्य शक्रोऽपि कृष्ण देवाश्च बिभ्यति।	<br>
धनुकेसरजालस्य ह्रेषतोऽभ्रावलोकिनः।। १९०.४२ ।।	<br><br>
यस्मात्त्वयैष दुष्टात्मा हतः केशी जनार्दन।	<br>
तस्मात्केशवनाम्ना त्वं लोके गेयो भविष्यसि।। १९०.४३ ।।	<br><br>
स्वस्त्यस्तु ते गमिष्यामि कंसयुद्धेऽधुना पुनः।	<br>
परश्वोऽहं समेष्यामि त्वया केशिनिषूदन।। १९०.४४ ।।	<br><br>
उग्रसेनसुते कंसे सानुगे विनिपातिते।	<br>
भारावतारकर्ता त्वं पृथिव्या धरणीधर।। १९०.४५ ।।	<br><br>
तत्रानेकप्रकारेण युद्धानि पृथिवीक्षिताम्।	<br>
द्रष्टव्यानि मया युष्मत्प्रणीतानि जनार्दन।। १९०.४६ ।।	<br><br>
सोऽहं यास्यामि गोविन्द देवकार्यं महत्कृतम्।	<br>
त्वया सभाजितश्चाहं स्वस्ति तेऽस्तु व्रजाम्यहम्।। १९०.४७ ।।	<br><br>
<b>व्यास उवाच	<br></b>
नारदे तु गते कृष्णः सह गोपैरविस्मितः।	<br>
विवेश गोकुलं गोपीनेत्रपानैकभाजनम्।। १९०.४८ ।।	<br><br>
इति श्रीमहापुराणे आदिब्राह्मे कृष्णबालचरिते केशिवधनिरूपणं नाम नवत्यधिकशततमोऽध्यायः।। १९० ।।	<br>
