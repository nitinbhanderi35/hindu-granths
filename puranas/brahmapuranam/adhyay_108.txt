<b>अथाष्टाधिकशततमोऽध्यायः</b><br>
<b>इलातीर्थवर्णनम्</b><br>
<br>
इलातीर्थमिति ख्यातं सर्वसिद्धिकरं नृणाम्।<br>
ब्रह्महत्यादिपापानां पावनं सर्वकामदम्॥ १०८.१ ॥<br>
<br>
वैवस्वतान्वये जात इलो नाम जनेश्वरः।<br>
महत्या सेनया सार्धं जगाम मृगयावनम्॥ १०८.२ ॥<br>
<br>
परिब्रभ्राम गहनं बहुव्यालसमाकुलम्।<br>
नानाकारद्विजयुतं विटपैः परिशोभितम्॥ १०८.३ ॥<br>
<br>
वनेचरं नृपक्षेष्ठो मृगयागतमानसः।<br>
तत्रैव मतिमाधत्त इलोऽमात्यानथाब्रवीत्॥ १०८.४ ॥<br>
<br>
इल उवाच<br>
गच्छन्तु नगरं सर्वे मम पुत्रेण पालितम्।<br>
देशं कोशं बलं राज्यं पालयन्तु पुनश्च तम्॥ १०८.५ ॥<br>
<br>
वसिष्ठोऽपि तथा यातु आदायाग्नीन्पितेव नः।<br>
पत्नीभिः सहितो धीमनरण्येऽहं वसाम्यथ॥ १०८.६ ॥<br>
<br>
अरण्यभोगभुग्भिश्च वाजिवारणमानुषैः।<br>
मृगयाशीलिभिः कैश्चिद्यान्तु सर्व इतः पुरीम्॥ १०८.७ ॥<br>
<br>
ब्रह्मोवाच<br>
तथेत्यक्त्वा ययुस्तेऽपि स्वयं प्रायाच्छनैर्गिरिम्।<br>
हिमवन्तं रत्नमयं वसंस्तत्र इलो नृपः॥ १०८.८ ॥<br>
<br>
ददर्श कन्दरं तत्र नानारत्नविचित्रितम्।<br>
तत्र यक्षेश्वरः कश्चित्समन्युरिति विश्रुतः॥ १०८.९ ॥<br>
<br>
तस्य भार्या समानाम्नी भर्तृव्रतपरायणा।<br>
तस्मिन्वसत्यसौ यक्षो रमणीये नगोत्तमे॥ १०८.१० ॥<br>
<br>
मृगरूपेण व्यचरद्भार्यया स महामतिः।<br>
स्वेच्छया स्ववने यक्षः क्रीडते नृत्यगीतकैः॥ १०८.११ ॥<br>
<br>
इत्थं स यक्षो जानाति मृगरूपधरोऽपि च।<br>
इलस्तु तं न जानाति कन्दरं यक्षपालितम्॥ १०८.१२ ॥<br>
<br>
यक्षस्य गेहं विपुलं नानारत्नविचित्रितम्।<br>
तत्रोपविष्टो नृपतिर्महत्या सेनया वृतः॥ १०८.१३ ॥<br>
<br>
वासं चक्रे स तत्रैव गेहे यक्षस्य धीमतः।<br>
स यक्षोऽधर्मकोपेन भार्यया मृगरूपधृक्॥ १०८.१४ ॥<br>
<br>
इलं जेतुं न शक्नोमि याचितो न ददाति च।<br>
हृतं गेहं ममानेन किं करोमीत्यचिन्तयत्॥ १०८.१५ ॥<br>
<br>
युधि मत्तं कथं हन्यां चेति स्थित्वा स यक्षराट्।<br>
आत्मीयान्प्रेषयामास यक्षाञ्शुरान्धनुर्धरान्॥ १०८.१६ ॥<br>
<br>
यक्ष उवाच<br>
युद्धे जित्वा च राजानमिलमुद्धतदन्तिनम्।<br>
गृहाद्यथाऽन्यतो याति मम तत्कर्तुमर्हथ॥ १०८.१७ ॥<br>
<br>
ब्रह्मोवाच<br>
यक्षेश्वरस्य तद्वाक्याद्यक्षास्ते युद्धदुर्मदाः।<br>
इलं गत्वाऽब्रुवन्सर्वे निर्गच्छास्माद्गुहालयात्॥ १०८.१८ ॥<br>
<br>
न चेद्युद्धात्परिभ्रष्टः पलाय्य क्व गमिष्यसि।<br>
तद्यक्षवचनात्कोपाद्युद्धं चक्रे स राजराट्॥ १०८.१९ ॥<br>
<br>
जित्वा यक्षान्बहुविधानुवास दश शर्वरीः।<br>
यक्षेश्वरो मृगो भूत्वा भार्ययाऽपि वने वसन्॥ १०८.२० ॥<br>
<br>
हृतगेहो वनं प्राप्तो हृतभृत्यः स यक्षिणीम्।<br>
प्राह चिन्तापरो भूत्वा मृगीरूपधरां प्रियाम्॥ १०८.२१ ॥<br>
<br>
यक्ष उवाच<br>
राजाऽयं दुर्मनाः कान्ते व्यसनासक्तमानसः।<br>
कथमायाति विपदं तत्रोपायो विचिन्त्यताम्॥ १०८.२२ ॥<br>
<br>
पापर्धिव्यसनान्तानि राज्यन्यखिलभूभुजाम्।<br>
प्रापयोमावनं सुभ्रूर्मूगी भूत्वा मनोहरा॥ १०८.२३ ॥<br>
<br>
प्रविशेत्तत्र राजाऽयं स्त्री भविष्यत्यसंशयम्।<br>
करणीयं त्वया भद्रे न चैतद्युज्यते मम॥<br>
अहं तु पुरुषो येन त्वं पुनः स्त्री च यक्षिणी॥ १०८.२४ ॥<br>
<br>
यक्षिण्युवाच<br>
कथं त्वया न गन्तव्यमुमावनमनुत्तमम्।<br>
गतेऽपि त्वयि को दोषस्तन्मे कथय तत्त्वतः॥ १०८.२५ ॥<br>
<br>
यक्ष उवाच<br>
हिमवत्पर्वतश्रेष्ठ उमया सहितः शिवः।<br>
देवैर्गणैरनुवृतो विचचार यथासुखम्॥<br>
पार्वती शंकरं प्राह कदाचिद्रहसि स्थितम्॥ १०८.२६ ॥<br>
<br>
पार्वत्युवाच<br>
स्त्रीणामेष स्वभावोऽस्ति रतं गोपायितं भवेत्।<br>
तस्मान्मे नियतं देशमाज्ञया रक्षितं तव॥ १०८.२७ ॥<br>
<br>
देहि मे त्रिदशेशान उमावनमिति श्रुतम्।<br>
विना त्वया गणेशेन कार्तिकेयेन नन्दिना॥ १०८.२८ ॥<br>
<br>
यस्त्वत्र प्रविशेन्नाथ स्त्रीत्वं तस्य भवेदिति॥ १०८.२९ ॥<br>
<br>
यक्ष उवाच<br>
इत्याज्ञोमावने दत्ता प्रसन्नेनेन्दुमौलिना।<br>
किं करोमि पुमान्कान्ते त्वया प्रणयनार्दितः॥<br>
तस्मान्मया न गन्तव्यमुमाया वनमुत्तमम्॥ १०८.३० ॥<br>
<br>
ब्रह्मोवाच<br>
तद्भर्तृवचनं श्रुत्वा यक्षिणी कामरूपिणी।<br>
मृगी भूत्वा विशालाक्षी इलस्य पुरतोऽभवत्॥ १०८.३१ ॥<br>
<br>
यक्षस्तु संस्थितस्तत्र ददर्शेलो मृगीं तदा।<br>
मृगयासक्तचित्तो वै मृगीं दृष्ट्वा विशेषतः॥ १०८.३२ ॥<br>
<br>
एक एव हयारूढो निर्ययौ तां मृगीमनु।<br>
साऽऽकर्षत शनैस्तं तु राजानं मृगयाकुलम्॥ १०८.३३ ॥<br>
<br>
शनैर्जगाम सा तत्र यदुमावनमुच्यते।<br>
अदृश्या तु मृगी तस्मै दर्शयन्ती क्वचित्क्वचित्॥ १०८.३४ ॥<br>
<br>
तिष्ठन्ती चैव गच्छन्ती धावन्ती च विभीतवत्।<br>
हरिणा चपलाक्षी सा तमाकर्षदुमावनम्॥ १०८.३५ ॥<br>
<br>
अनुप्राप्तो हयारूढस्तत्प्राप स उमावनम्।<br>
उमावनं प्रविष्टं तं ज्ञात्वा सा यक्षिणी तदा॥ १०८.३६ ॥<br>
<br>
मृगीरूपं परित्यज्य यक्षिणी कामरूपिणी।<br>
दिव्यरूपं समास्थाय चाशोकतरुसंनिधौ॥ १०८.३७ ॥<br>
<br>
तच्छाखालम्बितकरा दिव्यगन्धानुलेपना।<br>
दिव्यरूपधरा तन्वी कृतकार्या समा तदा॥ १०८.३८ ॥<br>
<br>
हसन्ति नृपतिं प्रेक्ष्य श्रान्तं हयगतं तदा।<br>
मृगीमालोकयन्तं तं चपलाक्षमिलं तदा॥ १०८.३९ ॥<br>
<br>
भर्तृवाक्यमशेषेण स्मरन्ती प्राह भूमिपम्॥ १०८.४० ॥<br>
<br>
समोवाच<br>
हयारूढाऽबला तन्वि क्व एकैव तु गच्छसि।<br>
पुरुषस्य च वेषेम इले कमनुयास्यसि॥ १०८.४१ ॥<br>
<br>
ब्रह्मोवाच<br>
इलेति वचनं श्रुत्वा राजाऽसौ क्रोधमूर्च्छितः।<br>
यक्षिणीं भर्त्सयित्वाऽसौ तामपृच्छन्मृगीं पुनः॥ १०८.४२ ॥<br>
<br>
तथापि यक्षिणी प्राह इले किमनुवीक्षसे।<br>
इलेति वचनं श्रुत्वा धृतचापो हयस्थितः॥ १०८.४३ ॥<br>
<br>
कुपितो दर्शयामास त्रैलोक्यविजयी धनुः।<br>
पुनः सा प्राह नृपतिं महात्मानमिले स्वयम्॥ १०८.४४ ॥<br>
<br>
प्रेक्षस्व पश्चान्मां ब्रूहि आसत्यां सत्यवादिनीम्।<br>
तदा चाऽऽलोकयद्राजा स्तनौ तुङ्गौ भुजान्तरे ॥ १०८.४५ ॥<br>
<br>
किमिदं मम संजातमित्येवं चकितोऽभवत्॥ १०८.४६ ॥<br>
<br>
इलोवाच<br>
किमिदं मम संजातं जानीते भवती स्फुटम्।<br>
वद सर्वं यथातथ्यं त्वं का वा वद सुव्रते॥ १०८.४७ ॥<br>
<br>
यक्षिण्युवाच<br>
हिमवत्कंदरश्रेष्ठे समन्युर्वसते पतिः।<br>
यक्षाणामधिपः श्रीमांस्तद्भार्याऽहं तु यक्षिणी॥ १०८.४८ ॥<br>
<br>
यत्कंदरे भवान्राजा तूविष्टः सुशीलते।<br>
यस्य यक्षा हता मोहात्त्वया हि संगरं विना॥ १०८.४९ ॥<br>
<br>
ततोऽहं निर्गमार्थं ते मृगी भूत्वा उमावनम्।<br>
प्रविष्टा त्वं प्रविष्टोऽपि पुरा प्राह महेश्वरः॥ १०८.५० ॥<br>
<br>
यस्त्वत्र प्रविशेन्मन्दः पुमान्स्त्रीत्वमवाप्स्यति।<br>
तस्मात्स्त्रीत्वमवाप्तोऽसि न त्वं दुःखितुमर्हसि॥<br>
प्रौढोऽपि कोऽत्र जानाति विचित्रवितव्यताम्॥ १०८.५१ ॥<br>
<br>
ब्रह्मोवाच<br>
यक्षिणीवचनं श्रुत्वा हयारूढस्तदाऽपतत्।<br>
तमाश्वास्य पुनः सैव यक्षिणी वाक्यमब्रवीत्॥ १०८.५२ ॥<br>
<br>
यक्षिण्युवाच<br>
स्त्रीत्वं जातं जातमेव न पुंस्त्वं कर्तुमर्हसि।<br>
गृहाण विद्यां स्त्रीयोग्यां नृत्यं गीतमलंकृतिम्॥<br>
स्त्रीललित्यं स्त्रीविलासं स्त्रीकृत्यं सर्वमेव तत्। १०८.५३ ॥<br>
<br>
ब्रह्मोवाच<br>
इला सर्वमथावाप्य यक्षिणीं वाक्यमब्रवीत्॥ १०८.५४ ॥<br>
<br>
इलोवाच<br>
को वा भर्ता किं तु कृत्यं पुनः पुंस्त्वं कथं भवेत्।<br>
एवद्वदस्व कल्याणी दुःखार्ताया विशषेतः॥<br>
आर्तानामार्तिशमनाच्छ्रेयो नाभ्यधिकं क्वचित्॥ १०८.५५ ॥<br>
<br>
यक्षिण्युवाच<br>
बुधः सोमसुतो नाम वनादस्माच्च पूर्वतः।<br>
आश्रमस्तस्य सुभगे पितरं नित्यमेष्यति॥ १०८.५६ ॥<br>
<br>
अनेनैव पथा सोमं पितरं स बुधो ग्रहः।<br>
द्रष्टुं याति ततो नित्यं नमस्कर्तुः तथैव च॥ १०८.५७ ॥<br>
<br>
यदा याति बुधः शान्तस्तदाऽऽत्मानं च दर्शय।<br>
तं दृष्ट्वा त्वं तु सुभगे सर्वकामानवाप्स्यसि॥ १०८.५८ ॥<br>
<br>
ब्रह्मोवाच<br>
तामश्वास्य ततः सुभ्रूर्यक्षिण्यन्तरधीयत।<br>
यक्षिणी सा तमाचष्ट यक्षोऽपि सुखमाप्तवान्॥ १०८.५९ ॥<br>
<br>
इलसैन्यं च तत्राऽऽसीत्तद्गतं च यथासुखम्।<br>
उमावनस्थिता चेला गायन्ती नृत्यती पुनः॥ १०८.६० ॥<br>
<br>
स्त्रीभावमनुचेष्टन्ती स्मरन्ती कर्मणो गतिम्।<br>
कदाचित्क्रियमाणे तु इलया नृत्यकर्मणिः॥ १०८.६१ ॥<br>
<br>
तामपश्यद्बुधो धीमान्पितरं गन्तुमुद्यतः।<br>
इलां दृष्ट्वा गतिं त्यक्त्वा तामागत्याब्रवीद्बुधः॥ १०८.६२ ॥<br>
<br>
बुध उवाच<br>
भार्या भव मम स्वस्था सर्वाभ्यस्त्वं प्रिया भव॥ १०८.६३ ॥<br>
<br>
ब्रह्मोवाच<br>
बुधवाक्यमिला भक्त्या त्वभिनन्द्य तथाऽकरोत्।<br>
स्मृत्वा च यक्षिणीवाक्यं ततस्तुष्टाऽऽभवन्मुने॥ १०८.६४ ॥<br>
<br>
बुधो रेमे तया प्रीत्वा स्वस्थानमुत्तमम्।<br>
सा चापि सर्वभावेन तोषयामास तं पतिम्॥<br>
ततो बहुतिथे काले बुधस्तुष्टोऽवदत्प्रियाम्॥ १०८.६५ ॥<br>
<br>
बुध उवाच<br>
किं ते देयं मया भद्रे प्रियं यन्मनसि स्थितम्॥ १०८.६६ ॥<br>
<br>
ब्रह्मोवाच<br>
तद्वाक्यमकालं तु पुत्रं देहीत्यभाषत।<br>
इला बुधं सोमसुतं प्रीतिमन्तं प्रियं तथा॥ १०८.६७ ॥<br>
<br>
बुध उवाच<br>
अमोघमेतन्मद्वीर्यं तथा प्रीतिसमुद्भवम्।<br>
पुत्रस्ते भविता तस्मात्क्षत्रियो लोकविश्रुतः॥ १०८.६८ ॥<br>
<br>
सोमवंशकरः श्रीमानादित्य इव तेजसा।<br>
बुद्ध्या बृहस्पतिसमः क्षमया पृथिवीसमः॥ १०८.६९ ॥<br>
<br>
वीर्येणाऽऽजौ हरिरिव कोपेन हुतभुग्यथा॥ १०८.७० ॥<br>
<br>
ब्रह्मोवाच<br>
तस्मिन्नुत्पद्यमाने तु बुधपुत्रे महात्मनि।<br>
जयशब्दश्च सर्वत्र त्वासीच्च सुरवेश्मनि॥ १०८.७१ ॥<br>
<br>
बुधपुत्रे समुत्पन्ने तत्राऽऽजग्मुः सुरेश्वराः।<br>
अहमप्यागमं तत्र मुदा युक्तो महामते॥ १०८.७२ ॥<br>
<br>
जातमात्रः सुतो रावमरोत्स पृथुस्वरम्।<br>
तेन सर्वेऽप्यवोचन्वै संगता ऋषयः सुराः॥ १०८.७३ ॥<br>
<br>
यस्मात्पुरूरवोऽस्येति तस्मादेष पुरूरवाः।<br>
स्यादित्येवं नाम चक्रुः सर्वे संतुष्टमानसाः॥ १०८.७४ ॥<br>
<br>
वृधोऽप्यध्यापयामास क्षात्रविद्यां सुतं शुभाम्।<br>
धनुर्वेदं सप्रयोगं बुधः प्रादात्तदाऽऽत्मजे॥ १०८.७५ ॥<br>
<br>
स शीघ्रं वृद्धिमगमच्छुक्लपक्षे यथा शशी॥<br>
स मातरं दुःखयुतां समीक्ष्येलां महामतिः॥<br>
तमस्याथ विनीतात्मा इलामैलोऽब्रवीदिदम्॥ १०८.७६ ॥<br>
<br>
ऐल उवाच<br>
बुधो मातर्मम पिता तव भर्ता प्रियस्तथा।<br>
अहं च पुत्रः कर्मण्यः कस्मात्ते मानसो ज्वरः॥ १०८.७७ ॥<br>
<br>
इलोवाच<br>
सत्यं पुत्र बुधो भर्ता त्वं च पुत्रो गुणाकरः।<br>
भर्तृपुत्रकृता चिन्ता न ममास्ति कदाचनः॥ १०८.७८ ॥<br>
<br>
तथाऽपि पूर्वजं किंचिद्दुःखं स्मृत्वा पुनः पुनः।<br>
चिन्तयेयं महाबुद्धे ततो मातरमब्रवीत्॥ १०८.७९ ॥<br>
<br>
ऐल उवाच<br>
निवेदयस्व मे मातस्तदेव प्रथमं मम॥ १०८.८० ॥<br>
<br>
ब्रह्मोवाच<br>
इला चैनमुवाचेदं रहोवाचं कथं वदे।<br>
तथाऽपि पुत्र ते वच्मि पित्रोः पुत्रो यतो गतिः॥<br>
मग्नानां दुःखपाथोऽब्धौ पुत्रः प्रवहणं परम्॥ १०८.८१ ॥<br>
<br>
ब्रह्मोवाच<br>
तन्मातृवचनं श्रुत्वा विनीतः प्राह मातरम्।<br>
पादयोः पतितश्चापि वद मातर्यथा तथा॥ १०८.८२ ॥<br>
<br>
ब्रह्मोवाच<br>
सा पुरुरवसं प्राह इक्ष्वाकूणां तथा कुलम्।<br>
तत्रोऽपत्तिं स्वस्य नाम राज्यप्राप्तिं प्रियान्सुतान्॥ १०८.८३ ॥<br>
<br>
पुरोधसं वसिष्ठं च प्रियां भार्यां स्वकं पदम्।<br>
वननिर्याणमेवाथ अमात्यानां पुरोधसः॥ १०८.८४ ॥<br>
<br>
प्रेषणं च नगर्यां तां मृगयासक्तिमेव च।<br>
हिमवत्कंदरगतिं यक्षेश्वरगृहे गतिम्॥ १०८.८५ ॥<br>
<br>
उमावनप्रवेशं च स्त्रीत्वप्राप्तिमशेषतः।<br>
महेश्वराज्ञया तत्र चाप्रवेशं नरस्य तु॥ १०८.८६ ॥<br>
<br>
यक्षिणीवाक्यमप्यस्य वरदानं तथैव च।<br>
बुधप्राप्तिं तथा प्रीतं पुत्रोत्पत्त्याद्यशेषतः॥ १०८.८७ ॥<br>
<br>
कथयामास तत्सर्वं श्रुत्वा मातरमब्रवीत्।<br>
पुरूरवाः किं करोमि किं कृत्वा सुकृतं भवेत्॥ १०८.८८ ॥<br>
<br>
एतावता ते तृप्तिश्चेदलमेतेन चाम्बिके।<br>
यदप्यन्यन्मनोवर्ति तदप्याज्ञापयस्व मे॥ १०८.८९ ॥<br>
<br>
इलोवाच<br>
इच्छेयं पुंस्त्वमुत्कृष्टमिच्छेयं राज्यमुत्तमम्।<br>
अभिषेकं च पुत्राणां तव चापि विशेषतः॥ १०८.९० ॥<br>
<br>
दानं दातुं च यष्टुं च मुक्तिमार्गस्य वीक्षणम्।<br>
सर्वं च कर्तुमिच्छामि तव पुत्र प्रसादतः॥ १०८.९१ ॥<br>
<br>
पुत्र उवाच<br>
उपायं त्व तु पृच्छामि येन पुंस्त्वमवाप्स्यसि।<br>
तपसो वाऽन्यतो वाऽपि वदस्व मम तत्त्वतः॥ १०८.९२ ॥<br>
<br>
इलोवाच<br>
बुधं त्वं पितरं पृच्छ गत्वा पुत्र यथार्थवत्।<br>
स तु सर्वं तु जानाति उपदेक्ष्यति ते हितम्॥ १०८.९३ ॥?<br>
<br>
ब्रह्मोवाच<br>
तन्मातृवचनादैलो गत्वा पितरमञ्जसा।<br>
उवाच प्रणतो भूत्वा मातुः कृत्यं तथाऽऽमनः॥ १०८.९४ ॥<br>
<br>
बुध उवाच<br>
इलं जाने महाप्राज्ञ इलां जातां पुनस्तथा।<br>
उमावनप्रवेशं च शंभोराज्ञां तथैव च॥ १०८.९५ ॥<br>
<br>
तस्माच्छंभुप्रसादेन उमायाश्च प्रसादतः।<br>
विशापो भविता पुत्र तावाराध्य न चान्यथा॥ १०८.९६ ॥<br>
<br>
पुरूरवा उवाच<br>
पश्येयं तं कथं देवं कथं वा मातरं शिवाम्।<br>
तीर्थाद्वा तपसो वाऽपि तत्पितः प्रथमं वद॥ १०८.९७ ॥<br>
<br>
बुध उवाच<br>
गौतमीं गच्छ पुत्र त्वं तत्राऽस्ते सर्वदा शिवः।<br>
उमया सहितः श्रीमाञ्शापहन्ता वरप्रदः॥ १०८.९८ ॥<br>
<br>
ब्रह्मोवाच<br>
पुरूरवाः पितुर्वाक्यं श्रुत्वा मुदितोऽभवत्।<br>
गौतमीं तपसे धीमान्गङ्गां त्रैलोक्यपावनीम्॥ १०८.९९ ॥<br>
<br>
पुंस्त्वमिच्छंस्तथा मातुर्जगामं तपसे त्वरन्।<br>
हिमवन्तं गिरिं नत्वा मातरं पितरं गुरुम्॥ १०८.१०० ॥<br>
<br>
गच्छन्तमन्वगात्पुत्रमिला सोमसुतस्तथा।<br>
ते सर्वे गौतमीं प्राप्ता हिमवत्पर्वतोत्तमात्॥ १०८.१०१ ॥<br>
<br>
तत्र स्नात्वा तपः किंचित्कृत्वा चक्रुः स्तुतिं पराम्।<br>
भवस्य देवदेवस्य स्तुतिक्रममिमं श्रृणु। १०८.१०२ ॥<br>
<br>
बुधस्तुष्टाव प्रथममिला च तदनन्तरम्।<br>
ततः पुरूरवाः पुत्रो गौरीं देवीं च शंकरम्॥ १०८.१०३ ॥<br>
<br>
बुध उवाच<br>
यौ कुङ्कुमेन स्वशरीरजेन, स्वभावहेमप्रतिमौ सरूपौ।<br>
यावर्चितौ स्कन्दगणेश्वराभ्यां, तौ मे शरण्यौ शरणं भवेताम्॥ १०८.१०४ ॥<br>
<br>
इलोवाच<br>
संसारतापत्रयदावदग्धाः, शरीरिणो यौ परिचिन्तयन्तः।<br>
सद्यः परां निर्वृतिमाप्नुवन्ति, तौ शंकरौ मे शरणं भवेताम्॥ १०८.१०५ ॥<br>
<br>
आर्ता ह्यहं पीडितमानसा ते, क्लेशादिगोप्ता न परोऽस्ति कश्चित्।<br>
देव त्वदीयौ चरणौ सुपुण्यौ,तौ मे शरण्यौ शरणं भवेताम्॥ १०८.१०६ ॥<br>
<br>
पुरूरवा उवाच<br>
ययोः सकाशादिदमभ्युदैति, प्रयाति चानते लयमेव सर्वम्।<br>
जगच्छरण्यौ जगदात्मकौ तु, गौरीहरौ शरणं भवेताम्॥ १०८.१०७ ॥<br>
<br>
यौ दववृन्देषु महोत्सवे तु, पादौ गृहाणेश(ति)गिरीशपुत्र्याः।<br>
प्रोक्तं धृतौ प्रीतिवशाच्छिवेन, तौ मे शरण्यौ शरणं भवेताम्॥ १०८.१०८ ॥<br>
<br>
श्रीदेव्युवाच<br>
किमभीष्टं प्रदास्यामि युष्मभ्यं तद्वदन्तु मे।<br>
कृतकृत्यः स्थ भद्रं वो देवनामपि दुष्करम्॥ १०८.१०९ ॥<br>
<br>
पुरूरवा उवाच<br>
इलो राजा तवाज्ञात्वा वनं प्रविशदम्बिके।<br>
तत्क्षमस्व सुरेशानि पुंस्त्वं दातुं त्वमर्हसि॥ १०८.११० ॥<br>
<br>
ब्रह्मोवाच<br>
तथेत्युवाच तान्सर्वान्भवस्य तु मते स्थिता।<br>
ततः स भगवानाह देवीवाक्यरतः सदा॥ १०८.१११ ॥<br>
<br>
शिव उवाच<br>
अत्राभिषेकमात्रेण पुंस्त्वं प्राप्नोत्वयं नृपः॥ १०८.११२ ॥<br>
<br>
ब्रह्मोवाच<br>
स्नाताया बुधभार्यायाः शरीराद्वारि सुस्रुवे।<br>
नृत्यं गीतं च लावण्यं यक्षिण्या यदुपार्जितम्॥ १०८.११३ ॥<br>
<br>
तत्सर्वं वारिधाराभिर्गङ्गाम्भसि समाविशत्।<br>
नृत्या गीता चसौभाग्या इमा नद्यो बभूविरे॥ १०८.११४ ॥<br>
<br>
ताश्चापि संगता गङ्गां ते पुण्याः संगमास्त्रयः।<br>
तेषु स्नानं च दानं च सुरराज्यफलप्रलदम्॥ १०८.११५ ॥<br>
<br>
इला पुंस्त्वमवाप्याथ गौरीशंभोः प्रसादतः।<br>
महाभ्युदयसिद्ध्यर्थं वाजिमेधमथाकरोत्॥ १०८.११६ ॥<br>
<br>
पुरोधसं वसिष्ठं च भार्यां पुत्रांस्तथैव च।<br>
अमात्यांश्च बलं कोशमानीय स नृपोत्तमः॥ १०८.११७ ॥<br>
<br>
चतुरङ्गं बलं राज्यं दण्डकेऽस्थापयत्तदा।<br>
इलस्य नाम्ना विख्यातं तत्र तत्पुरमुच्यते॥ १०८.११८ ॥<br>
<br>
पूर्वजातानतो पुत्रान्सूर्यवंशक्रमागते।<br>
राज्येऽभिषिच्य पश्चात्तमैलं स्नेहादसिञ्चयत्॥ १०८.११९ ॥<br>
<br>
सोमवंशकरः श्रीमानयं राजा भवेदिति।<br>
सर्वेभ्यो मतिमानेभ्यो जयेष्ठः श्रेष्ठोऽभवन्मुने॥ १०८.१२० ॥<br>
<br>
यत्र च क्रतवो वृत्ता इलस्य नृपतेः शुभाः।<br>
यत्र पुंस्तमवाप्याथ यत्र पुत्राः समागताः॥ १०८.१२१ ॥<br>
<br>
यक्षिणीदत्तनृत्यादिगीतसौभाग्यमङ्गलाः।<br>
नद्यो भूत्वा यत्र गङ्गां संगतास्तानि नारद॥ १०८.१२२ ॥<br>
<br>
तीर्थानि शुभदान्यासन्सहस्राण्यथ षोडश।<br>
उभयोस्तीरयोस्तात तत्र शंभुरिलेश्वरः॥<br>
तेषु स्नानं च दानं च सर्वक्रतुफलप्रदम्॥ १०८.१२३ ॥<br>
<br>
इति श्रीमहापुराणे आदिब्राह्मे स्वयंभवृषिसंवादे तीर्थमाहात्म्ये बुधेलापुरूरवोवसिष्ठनृत्यगीतसौभाग्येलेश्वरादिषोडशसहस्रतीर्थवर्णनं नामाष्टाधिकशततमोऽधायायः॥ १०८.१२४ ॥<br>
<br>
गौतमीमाहात्म्ये एकोनचत्वारिंशत्तमोऽध्यायः॥ ३९ ॥<br>
