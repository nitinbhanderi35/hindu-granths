<b>अथ षोडशाधिकशततमोऽध्यायः</b><br>
<b>वडवादिसहस्रतीर्थवर्णनम्</b><br>
<b>ब्रह्मोवाच</b><br>
महानलमिति ख्यातं वडवानलमुच्यते।<br>
महानलो यत्र देवो वडवा यत्र सा नदी॥ ११६.१ ॥<br>
<br>
तत्तीर्थं यत्र वक्ष्यामि मृत्युदोषजरापहम्।<br>
पुराऽऽसन्नैमिषारण्ये ऋषयः सत्रकारिणः॥ ११६.२ ॥<br>
<br>
शमितारं च ऋषयो मृत्युं चक्रुस्तपस्विनः।<br>
वर्तमाने सत्रयागे मृत्यौ शमितरि स्थिते॥ ११६.३ ॥<br>
<br>
न ममार तदा कश्चिदुभयं स्थास्तु जङगमम्।<br>
विना पशून्मुनिश्रेष्ठ मर्त्यं चामर्त्यतां गतम्॥ ११६.४ ॥<br>
<br>
ततस्त्रिविष्टपे शून्ये मर्त्ये चैवातिसंभृते।<br>
मृत्युनोपेक्षिते देवा राक्षसानूचिरे तदा॥ ११६.५ ॥<br>
<br>
देवा ऊचुः<br>
गच्छध्वमृषिसत्रं तन्नाशयध्वं महाध्वरम्।<br>
<br>
ब्रह्मोवाच<br>
इति देववचः श्रुत्वा प्रोचुस्ते राक्षसाः सुरान्॥ ११६.६ ॥<br>
<br>
असुरा ऊचुः<br>
विध्वंसयामस्तं यज्ञमस्माकं किं फलं ततः।<br>
प्रवर्तते विना हेतुं न कोऽपि क्वापि जातुचित्॥ ११६.७ ॥<br>
<br>
ब्रह्मोवाच<br>
देवा अप्यसुरानूचुर्यज्ञार्धं भवतामपि।<br>
भवेदेव ततो यान्तु ऋषीणां सत्रमुत्तमम्॥ ११६.८ ॥<br>
<br>
ते श्रुत्वा त्वरिताः सर्वे यत्र यज्ञः प्रवर्तते।<br>
जग्मुस्तत्र विनाशाय देववाक्याद्विशेषतः॥ ११६.९ ॥<br>
<br>
तज्ज्ञात्वा ऋषयो मृत्युमाहुः किं कुर्महे वयम्।<br>
आगता देववचनाद्राक्षसा यज्ञनाशिनः॥ ११६.१० ॥<br>
<br>
मृत्युना सह संमन्त्र्य नैमिषारण्यवासिनः।<br>
सर्वे त्यक्त्वा स्वाश्रमं तं शमित्रा सह नारद॥ ११६.११ ॥<br>
<br>
अग्निमात्रमुपादाय त्यक्त्वा पात्रादिकं तु यत्।<br>
क्रतुनिष्पत्तये जग्मुगौर्तमीं प्रति सत्वराः॥ ११६.१२ ॥<br>
<br>
तत्र स्नात्वा महेशानं रक्षणायोपतस्थिरे।<br>
कृताञ्जलिपुटास्ते तु तुष्टुवुस्त्रिदशेश्वरम्॥ ११६.१३ ॥<br>
<br>
ऋषय ऊचुः<br>
यो लीलया विश्वमिदं चकार, धाता विधाता भुवनत्रयस्य।<br>
यो विश्वरूपः सदसत्परो यः, सोमेश्वरं तं शरणं व्रजाम्॥ ११६.१४ ॥<br>
<br>
मृत्युरुवाच<br>
इच्छामात्रेण यः सर्वं हन्ति पाति करोति च।<br>
तमहं त्रिदशेशानं शरणं यामि शंकरम्॥ ११६.१५ ॥<br>
<br>
महानलं महाकायं महानागविभूषणम्।<br>
महामूर्तिधरं देवं शरणं यामि शंकरम्॥ ११६.१६ ॥<br>
<br>
ब्रह्मोवाच<br>
ततः प्रोवाच भगवान्मृत्यो का प्रीतिरस्तु ते॥ ११६.१७ ॥<br>
<br>
मृत्युरुवाच<br>
राक्षसेभ्यो भयं घोरमापन्नं त्रिदशेश्वर।<br>
यज्ञमस्मांश्च रक्षस्व यावत्सत्रं समाप्यते॥ ११६.१८ ॥<br>
<br>
ब्रह्मोवाच<br>
तथा चकार भगवांस्त्रिनेत्रो वृषभध्वजः।<br>
शमित्राः मृत्युना सत्रमृषीणां पूर्णतां ययौ॥ ११६.१९ ॥<br>
<br>
हविषां भागधेयाय आजग्मुरमराः क्रमात्।<br>
तानवोचन्मुनिगणाः संक्षुब्धा मृत्युना सह॥ ११६.२० ॥<br>
<br>
ऋषय ऊचुः<br>
अस्मन्मखविनाशाय राक्षसाः प्रेषिता यतः।<br>
तस्माद्भवद्भ्यः पापिष्ठा राक्षसाः सन्तु शत्रवः॥ ११६.२१ ॥<br>
<br>
ततः प्रभृति देवानां राक्षसा वैरिणोऽभवन्।<br>
कृत्यां च व़डवां तत्र देवाश्च ऋषयोऽमलाः॥ ११६.२२ ॥<br>
<br>
मृत्योर्भार्या भव त्वं तामित्युक्त्वा तेऽभ्यषेचयत्।<br>
अभिषेकोदकं यत्तु सा नदी वडवाऽभवत्॥ ११६.२३ ॥<br>
<br>
मृत्युना स्थापितं लिङ्गं महानलमिति श्रुतम्।<br>
ततः प्रभृति तत्तीर्थं वडवासंगमं विदुः॥ ११६.२४ ॥<br>
<br>
महानलो यत्र देवस्तत्तीर्थं भुक्तिमुक्तिदम्।<br>
सहस्रं तत्र तीर्थानां सर्वाभीष्टप्रदायिनाम्॥<br>
उभयोस्तीरयोस्तत्र स्मरणादघघातिनाम्॥ ११६.२५ ॥<br>
<br>
इति श्रीमहापुराणे आदिब्राह्मो तीर्थमाहात्म्ये व़डवादिसहस्रतीर्थवर्णनं नाम षोडशाधिकशततमोऽध्यायः॥ ११६ ॥<br>
<br>
गौतमिमाहात्म्ये सप्तचत्वारिंशोऽध्यायः॥ ४७ ॥<br>
