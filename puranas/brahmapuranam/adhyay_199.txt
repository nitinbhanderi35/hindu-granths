<b>रुक्मिणीविवाहवर्णनम्	<br></b>
<b>व्यास उवाच	<br></b>
भीष्मकः कुण्डिने राजा विदर्भविषयेऽभवत्।	<br>
रुक्मिणी तस्य दुहिता रुक्मी चैव सुतो द्विजाः॥ १९९.१ ॥	<br><br>
रुक्मिणीं चकमे कृष्णः सा च तं चारुहासिनी।	<br>
न ददौ याचते चैनां रुक्मी द्वेषेण चक्रिणे॥ १९९.२ ॥	<br><br>
ददौ स शिशुपालाय जरासंधप्रचोचितः।	<br>
भीष्मको रुक्मिणा सार्धं रूक्मिणीमुरुविक्रमः॥ १९९.३ ॥	<br><br>
विवाहार्यं ततः सर्वे जरासंधमुखा नृपाः।	<br>
भीष्मकस्य पुरं जग्मुः शिशुपालश्च कुण्डिनम्॥ १९९.४ ॥	<br><br>
कृष्णोऽपि बलभद्राद्यैर्यदुभिः परिवारितः।	<br>
प्रययौ कुण्डिनं द्रष्टुं विवाहं चैद्यभूपतेः॥ १९९.५ ॥	<br><br>
श्वोभाविनि विवाहे तु तां कन्यां हृतवान्हरिः।	<br>
विपक्षभावमासाद्य रामाद्येष्वेव बन्धुषु॥ १९९.६ ॥	<br><br>
ततश्च पौण्ड्रकः श्रीमान्दन्तवत्रो विदूरथः।	<br>
शिशुपालो जरासंधः शाल्वाद्याश्च महीभृतः॥ १९९.७ ॥	<br><br>
कुपितास्ते हरिं हन्तुं चक्रुरुद्योगमुत्तमम्।	<br>
निर्जिताश्च समागम्य रामाद्यैर्यदुपुंगवैः॥ १९९.८ ॥	<br><br>
कुण्डिनं न प्रवेक्ष्यामि अहत्वा युधि केशवम्।	<br>
कृत्वा प्रतिज्ञां रुक्मी च हन्तुं कृष्णमभिद्रुतः॥ १९९.९ ॥	<br><br>
हत्वा बलं स नागाश्वपत्तिस्यन्दसंकुलम्।	<br>
निर्जितः पातितश्चोर्व्यां लीलयैव स चक्रिणा॥ १९९.१० ॥	<br><br>
निर्जित्य रुक्मिणं सम्यगुपयेमे स रुक्मिणीम्।	<br>
राक्षसेने विधानेन संप्राप्तो मधुसूदनः॥ १९९.११ ॥	<br><br>
तस्यां जज्ञे च प्रद्युम्नो मदनांशः स वीर्यवान्।	<br>
जहार शम्बरो यं वै यो जघान च शम्बरम्॥ १९९.१२ ॥	<br><br>
इति श्रीमहापुराणे आदिब्राह्मे श्रीकृष्णचरिते नवनवत्यधिकशततमोऽध्यायः॥ १९९ ॥	<br>
