<b>आदित्योत्पत्ति-कथनम्</b><br>
<b>लोमहर्षण उवाच</b><br>
विवस्वान् कश्यपाज्जज्ञे दाक्षायण्यां द्विजोत्तमाः।<br>
तस्य भार्य्याभवत्संज्ञा त्वाष्ट्री देवी विवस्वतः॥ ६.१ ॥<br>
<br>
सुरेश्वरीति विख्याता त्रिपु लोकेषु भाविनी। <br>
सा वै भार्य्या भगवतो मार्त्तण्डस्य महात्मनः॥ ६.२ ॥<br>
<br>
भर्त्तृरूपेण नातुष्यद्रूपयोवनशालिनी।<br>
संज्ञा नाम सुतपसा सुदीप्तेन समन्विता॥ ६.३ ॥<br>
<br>
आदित्यस्य हि तद्रूपं मण्डलस्य सुतेजसा।<br>
गात्रेषु परिदग्धं वै नातिकान्तमिवाभवत्॥ ६.४ ॥<br>
<br>
न खल्वयं मृतोऽण्डस्थ इति स्नेहादभाषत।<br>
अजानन् काश्यपस्तस्मान्मार्त्तण्ड इति चोच्यते॥ ६.५ ॥<br>
<br>
तेजस्त्वभ्यधिकं तस्य नित्यमेव विवस्वतः।<br>
येनातितापयामास त्रींल्लोकान् कश्यपात्मजः॥ ६.६ ॥<br>
<br>
त्रीण्यपत्यानि भो विप्रा संज्ञायां तपतां वरः।<br>
आदित्यो जनयामास कन्यां द्वौ च प्रजापती॥ ६.७ ॥<br>
<br>
मनुर्वैवस्वतः पूर्व्वं श्राद्धदेवः प्रजापतिः।<br>
यमश्च यमुना चैव यमजौ सम्बभूवतुः॥ ६.८ ॥<br>
<br>
श्यामवर्णन्तु तद्रूपं संज्ञा दृष्ट्वा विवस्वतः।<br>
असहन्ती तु स्वां छायां सवर्णां निर्म्ममे ततः॥ ६.९ ॥<br>
<br>
मायामयी तु सा संज्ञा तस्यां छायासमुत्थिताम्।<br>
प्राञ्जलिः प्रणता भूत्वा छाया संज्ञां द्विजोत्तमाः॥ ६.१0 ॥<br>
<br>
उवाच किं मया कार्य्यं कथयस्व शुचिस्मिते।<br>
स्थितास्मि तव निर्देशे शाधि मां वरवर्णिनि॥ ६.११ ॥<br>
<br>
<b>संज्ञोवाच</b><br>
अहं यास्यामि भद्रं ते स्वमेव भवनं पितुः।<br>
त्वयैव भवने मह्यं वस्तव्यं निर्विशङ्कया॥ ६.१२ ॥<br>
<br>
इमौ च बालकौ मह्यं कन्या चेयं सुमध्यमा।<br>
सम्भाव्यास्ते न चाख्येयमिदं भगवते क्वचित्॥ ६.१३ ॥<br>
<br>
<b>सवर्णोवाच</b><br>
आ कचग्रहणाद्देवि आ शापान्नैव कर्हिचित्।<br>
आख्यास्यामि नमस्तुभ्यं गच्छ देवि यथासुखम्॥ ६.१४ ॥<br>
<br>
<b>लोमहर्षण उवाच</b><br>
समादिश्य सवर्णान्तु तथेत्युक्ता तया च सा।<br>
त्वष्टुः समीपमगमद्व्रीडितेव तपस्विनी॥ ६.१५ ॥<br>
<br>
पितुः समीपगा सा तु पित्रा निर्भर्त्सिता शुभा।<br>
भर्त्तुः समीपं गच्छेति नियुक्ता च पुनः पुनः॥ ६.१६ ॥<br>
<br>
आगच्छद्वडवा भूत्वाच्छाद्य रूपमनिन्दिता। <br>
कुरूनथोत्तरान् गत्वा तृणान्यथ चचार ह॥ ६.१७<br>
<br>
द्वितीयायान्तु संज्ञायां संज्ञेयमिति चिन्तयन्।<br>
आदित्यो जनयामास पुत्रमात्मसमं तदा॥ ६.१८ ॥<br>
<br>
पूर्व्वजस्य मनोर्विप्राः सदृशोऽयमिति प्रभुः।<br>
मनुरेवाभवन्नाम्ना सावर्ण इति चोच्यते॥ ६.१९ ॥<br>
<br>
द्वितीयो यः सुतस्तस्याः स विज्ञेय शनैश्चरः।<br>
संज्ञा तु पार्थिवी विप्राः स्वस्य पुत्रस्य वै तदा॥ ६.२0 ॥<br>
<br>
चकाराभ्यधिकं स्नेहं न तथा पूर्व्वजेषु वै।<br>
मनुस्तस्याः क्षमत्तत्तु यमस्तस्या न चक्षमे॥ ६.२१ ॥<br>
<br>
स वै रोषाच्च बाल्याच्च भाविनोऽर्थस्य वानघ।<br>
पदा सन्तर्ज्जयामास संज्ञां वैवस्वतो यमः॥ ६.२२ ॥<br>
<br>
तं शशाप ततः क्रोधात् सावर्णजननी तदा।<br>
चरणः पततामेष तवेति भृशदुःखिता॥ ६.२३ ॥<br>
<br>
यमस्तु तत्पितुः सर्व्वं प्राञ्जलिः प्रत्यवेदयत्।<br>
भृशं शापभयोद्विग्नः संज्ञावाक्यैर्विशङ्कितः॥ ६.२४ ॥<br>
<br>
शापोऽयं विनिवर्त्तव प्रोवाच पितरं द्विजाः।<br>
मात्रा स्नेहेन सर्व्वेषु वर्त्तितव्यं सुतेषु वै॥ ६.२५ ॥<br>
<br>
सेयमास्मानपास्येह विवस्वन् सम्बुभूषति। <br>
तस्यां मयोद्यतः पादो न तु देहे निपातितः॥ ६.२६ ॥<br>
<br>
बाल्याद्वा यदि वा लौल्यान्मोहात्तत्क्षन्तुमर्हसि।<br>
शप्तोऽहमस्मि लोकेश जनन्या तपतां वर॥ ६.२७ ॥<br>
<br>
तव प्रसादाच्चरणो न पतेन्मम गोपते <br>
<b>विवस्वानुवाच</b><br>
असंशयं पुत्र महृद्भविष्यत्यत्र कारणम्।<br>
येन त्वामाविशत् क्रोधो धर्म्मज्ञं सत्यवादिनम्॥ ६.२८ ॥<br>
<br>
न शक्यमेतन्मिथ्या तु कर्त्त मातृवचस्तव।<br>
कृमयो मांसमादाय यास्यन्त्यवनिमेव च॥ ६.२९ ॥<br>
<br>
कृतमेवं वचस्तथ्यं मातुस्तव भविष्यति।<br>
शापस्य परिहारेण त्वं च त्रातो भविष्यसि॥ ६.३0 ॥<br>
<br>
आदित्यश्चाब्रवीत् संज्ञां किमर्थं तनयेषु वै॥<br>
तुल्येष्वभ्यधिकः स्नेह एकस्मिन् क्रियते त्वया॥ ६.३१ ॥<br>
<br>
सा तत् परिहरन्ती तु नाचचक्षे विवस्वते।<br>
स चात्मानं समाधाय योगात्तथ्यमपश्यत॥ ६.३२ ॥<br>
<br>
तां शप्तुकामो भगवान्नाशपन्मुनिसत्तमाः।<br>
मूर्द्धजेषु निजग्राह स तु तां मुनिसत्त्माः॥ ६.३३ ॥<br>
<br>
ततः सर्व्वं यथावृत्तमाचचक्षे विवस्वते।<br>
विवस्वानथ तच्छ्रुत्वा क्रुद्धस्त्वष्टारमभ्यगात्॥ ६.३४ ॥<br>
<br>
दृष्ट्वा तु तं यथान्यायमर्च्चयित्वा विभावसुम्।<br>
निर्दग्धुकामं रोषेण सान्त्वयामास वै तदा॥ ६.३५ ॥<br>
<br>
<b>त्वष्टोवाच</b><br>
तवातितेजसाविष्टमिदं रूपं न शोभते।<br>
असहन्ती च संज्ञा सा वने चरति शाद्वले॥ ६.३६ ॥<br>
<br>
द्रष्टा हि तां भवानद्य स्वां भार्य्यां शुभचारिणीम्।<br>
श्लाघ्यां योगबलोपेतां योगमास्थाय गोपते॥ ६.३७ ॥<br>
<br>
अनुकूलं तु ते देव यदि स्यान्मम सम्मतम्।<br>
रूपं निर्वर्त्तयाम्यद्य तव कान्तमरिन्दम॥ ६.३८ ॥<br>
<br>
ततोऽभ्युपागमत्त्वष्टा मार्त्तण्डस्य विवस्वतः।<br>
भ्रमिमारोप्य तत्तेजः शातयामास भो द्विजाः॥ ६.३९ ॥<br>
<br>
ततो निर्भासितं रूपं तेजसा संहतेन वै।<br>
कान्तात् कान्ततरं द्रष्टुमधिकं शुसुभ तदा ॥ ६.४0 ॥<br>
<br>
ददर्श योगमास्थाय स्वां भार्य्यां वडवां ततः।<br>
अधृष्यां सर्व्वभूतानां तेजसा नियमेन च॥ ६.४१ ॥<br>
<br>
वडवावपुषा विप्राश्चरन्तीमकुतोभयाम्।<br>
सोऽश्वरूपेण भगवांस्तां मुखे समभावयत्॥ ६.४२ ॥<br>
<br>
मैथुनाय विचेष्टन्तीं परपुंसोऽवशङ्कया।<br>
सा तन्निरवमच्छुक्रं नासिकाभ्यां विवस्वतः॥ ६.४३ ॥<br>
<br>
देवौ तस्यामजायेतामश्विनौ भिषजां वरौ।<br>
नासत्यश्चैव दस्रश्च स्मृतौ द्वावश्विनाविति॥ ६.४४ ॥<br>
<br>
मार्त्तण्डस्यात्मजावेतावष्टमस्य प्रजापतेः।<br>
तां तु रूपेण कान्तेन दर्शयामास भास्करः॥ ६.४५ ॥<br>
<br>
सा तु दृष्ट्वैव भर्त्तारं तुतोष मुनिसत्तमाः।<br>
यमस्तु कर्म्मणा तेन भृशं पीडितमानसः॥ ६.४६ ॥<br>
<br>
धर्मेण रञ्जयामास धर्म्मराज इमाः प्रजाः।<br>
स लेभे कर्म्मणा तेन शुभेन परमद्युतिः॥ ६.४७ ॥<br>
<br>
पितणामाधिपत्यं च लोकपालत्वमेव च।<br>
मनुः प्रजापतिस्त्वासीत्सावर्णिः स तपोधनाः॥ ६.४८ ॥<br>
<br>
भाव्यः समागते तस्मिन्मनुः सावर्णिकेऽनतरे।<br>
मेरुपृष्ठे तपो नित्यमद्यापि स चरत्युत॥ ६.४९ ॥<br>
<br>
भ्राता शनैस्चरस्तस्य ग्रहत्वं स तु लब्धवान्।<br>
त्वष्टा तु तेजसा तेन विष्णोश्चक्रमकल्पयत्॥ ६.५0 ॥<br>
<br>
तदप्रतिहतं युद्धे दानवान्तचिकीर्षया।<br>
यवीयसी तु साप्यासीद्यामी कन्या यशस्विनी॥ ६.५१ ।<br>
<br>
अभवच्च सरिच्छ्रेष्ठा यमुना लोकपावनी<br>
मनुरित्युच्यते लोके सावर्ण इति चोच्यते॥ ६.५२ ॥<br>
<br>
द्वितीयो यः सुतस्तस्य मनोर्भ्राता शनैश्चरः।<br>
ग्रहत्वं स च लेभे वै सर्व्वलोकाभिपूजितः॥ ६.५३ ॥<br>
<br>
य इदं जन्म देवानां श्रुणुयान्नारसत्तमः।<br>
आपदं प्राप्य मुच्येत प्राप्नुयाच्च महद्यशः॥ ६.५४ ॥<br>
<br>
इति श्रीब्रह्मे महापुराणे आदित्योत्पत्तिकथनं नाम षष्ठोऽध्यायः॥ ६ ॥
