<b>अपसरोयुगसंगमतीर्थवर्णनम्	<br></b>
<b>ब्रह्मोवाच	<br></b>
अप्सरोयुगमाख्यातमप्सरासंगमं ततः।	<br>
तीरे च दक्षिणे पुण्यं स्मरणात्सुभगो भवेत्।। १४७.१ ।।	<br><br>
मुक्तो भवत्यसंदेहं तत्र स्नानादिना नरः।	<br>
स्त्री सती संगमे तस्मिन्नृतुस्नाता च नारद।। १४७.२ ।।	<br><br>
वन्ध्याऽपि जनयेत्पुत्रं त्रिमासात्पतिना सह।	<br>
स्नानदानेन वर्तन्ती नान्यथा मद्वचो भवेत्।। १४७.३ ।।	<br><br>
अप्सरोयुगमाख्यातं तीर्थं येन च हेतुना।	<br>
तत्रेदं कारणं वक्ष्ये शृणु नारद यत्नतः।। १४७.४ ।।	<br><br>
स्पर्धाऽऽसीन्महती ब्रह्मन्विश्वामित्रवसिष्ठयोः।	<br>
तपस्यन्तं गाधिसुतं ब्राह्मण्यार्थे यतव्रतम्।। १४७.५ ।।	<br><br>
गङ्गाद्वारे समासीनं प्रेरितेन्द्रेण मेनका।	<br>
तं गत्वा तपसो भ्रष्टं कुरु भद्रे ममाऽऽज्ञया।। १४७.६ ।।	<br><br>
तदोक्तेन्द्रेण सा मेन विश्वमित्रं तपश्च्युतम्।	<br>
कृत्वा कन्यां तथा दत्त्वा जगामेन्द्रपुरं पुनः।। १४७.७ ।।	<br><br>
तस्यां गतायां सस्मार गाधिपुत्रोऽखिलं कृतम्।	<br>
तं तु देशं परित्यज्य तीर्थं तु सुरवल्लभम्।। १४७.८ ।।	<br><br>
जगाम दक्षिणां गङ्गां यत्र कालंजरो हरः।	<br>
तपस्यन्तं तदोवाच पुनरिन्द्रः सहस्रदृक्।। १४७.९ ।।	<br><br>
उर्वशीं च ततो मेनां रम्भां चापि तिलोत्तमाम्।	<br>
नैवेत्यूचुर्भयत्रस्ताः पुनराह शचीपतिः।। १४७.१० ।।	<br><br>
गम्भीरां चातिगम्भीरामुभे ये गर्विते तदा।	<br>
ते ऊचतुरुभे देवं सहस्राक्षं पुरंदरम्।। १४७.११ ।।	<br><br>
<b>गम्भीरातिगम्भीरे ऊचतुः	<br></b>
आवां गत्वा तपस्यन्त गाधिपुत्रं महाद्युतिम्।	<br>
च्यावयावो नृत्यगति रूपयौवनसंपदा।। १४७.१२ ।।	<br><br>
यासामपाङ्गे हसिते वाचि विभ्रमसंपदि।	<br>
नित्यं वसति पञ्चेषुस्ताभिः कोऽत्र न जीयते।। १४७.१३ ।।	<br><br>
<b>ब्रह्मोवाच	<br></b>
तथात्युक्ते सहस्राक्षे त आगत्य महानदीम्।	<br>
ददृशाते तपस्यन्तं विश्वामित्रं महामुनिम्।। १४७.१४ ।।	<br><br>
मृत्योरपि दुराधर्षं भूमिस्थमिव धूर्जटिम्।	<br>
सहस्रमेकं वर्षाणामीक्षितुं न च शक्नुतः।। १४७.१५ ।।	<br><br>
दूरे स्थिते नृत्यगीतचाटुकाररते तदा।	<br>
विलोक्य मुनिशार्दूलस्ततः कोपाकुलोऽभवत्।। १४७.१६ ।।	<br><br>
प्रतीपाचरणं दृष्ट्वा क्रोधः कस्य न जायते।	<br>
निस्पृहोऽपि महाबाहुस्तमिन्द्रं प्रसहन्निव।। १४७.१७ ।।	<br><br>
आभ्यां मुक्तः सहस्राक्षो ह्यप्सरोभ्यां ब्रवन्निव।	<br>
शशाप ते स गाधेयो द्रवरूपे भविष्यथः।। १४७.१८ ।।	<br><br>
द्रवितुं मां समायाते यतस्त्विह ततो लघु।	<br>
ततः प्रसादितस्ताभ्यां सापमोक्षं चकार सः।। १४७.१९ ।।	<br><br>
भवेतां दिव्यरूपे वां गङ्गया संगते यदा।	<br>
तच्छापात्ते नदीरूपे तत्क्षणात्संबभूवतुः।। १४७.२० ।।	<br><br>
अप्सरोयुगमाख्यातं नदीद्वयमतोऽभवत्।	<br>
ताभ्यां परस्परं चापि ताभ्यां गङ्गासु संगमः।। १४७.२१ ।।	<br><br>
सर्वलोकेषु विख्यातो भुक्तिमुक्तिप्रदः शिवः।	<br>
तत्राऽऽस्ते दृष्ट एवासौ सर्वसिद्धिप्रदायकः।। १४७.२२ ।।	<br><br>
तत्र स्नात्वा तु तं दृष्ट्वा मुच्यते सर्वबन्धनात्।। १४७.२३ ।।	<br><br>
इति श्रीमहापुराणे आदिब्राह्मे तीर्थमाहात्म्येऽप्सरोयुगसंगमतीर्थवर्णनं नाम सप्तचत्वारिंशदधिकशततमोऽध्यायः।। १४७ ।।	<br><br>
गौतमीमाहात्म्येऽष्टसप्ततितमोऽध्यायः।। ७८ ।।	<br>
