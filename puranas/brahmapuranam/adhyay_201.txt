<b>अनिरुद्धविवाहे रुक्मिवधनिरूपणम्	<br></b>
<b>व्यास उवाच	<br></b>
चारुदेष्णं सुदेष्णं च चारुदेहं च शोभनम्।	<br>
सुषेणं(विचारुं)चारुगुप्तं च भद्रचारुं तथाऽपरम्॥ २०१.१ ॥	<br><br>
चारुविन्दं(चन्द्रं)सुचारुं च चारुं च बलिनां वरम्।	<br>
रुक्मिण्यजनयत्पुत्रान्कन्यां चारुमतीं तथा॥ २०१.२ 	<br>
अन्याश्च भार्याः कृष्णस्य बभूवुः सप्त शोभनाः।	<br>
कालिन्दी मित्रविन्दा च सत्या नाग्नजिती तथा॥ २०१.३ ॥	<br><br>
देवी जाम्बवती चापि सदा तुष्टा तु रोहिणी।	<br>
मद्रराजसुता चान्या शुशीला शीलमण्डला॥ २०१.४ ॥	<br><br>
सत्राजिती सत्यभामा लक्ष्मणा चारुहासिनी।	<br>
षोडशात्र सहस्राणि स्त्रीणामन्यानि चक्रिणः॥ २०१.५ ॥	<br><br>
प्रद्युम्नोऽपि महावीर्यो रुक्मिणस्तनयां शुभाम्।	<br>
स्वयंवरस्थां जग्राह साऽपि तं तनयं हरेः॥ २०१.६ ॥	<br><br>
तस्यामस्याभवत्पुत्रो महाबलपराक्रमः।	<br>
अनिरुद्धो रणे रुद्धो वीर्योदधिररिंदमः॥ २०१.७ ॥	<br><br>
तस्यापि रुक्मिणः पौत्री वरयामास केशवः।	<br>
दौहित्राय ददौ रुक्मी स्पर्धयन्नपि शौरिणा॥ २०१.८ ॥	<br><br>
तस्या विवाहे रामाद्या यादवा हरिणा सह।	<br>
रुक्मिणो नगरं जग्मुर्नाम्ना भोजकटं द्विजाः॥ २०१.९ ॥	<br><br>
विवाहे तत्र निर्वृत्ते प्राद्युम्नेः सुमहात्मनः।	<br>
कलिङ्गराजप्रमुखा रुक्मिणं वाक्यमब्रुवम्॥ २०१.१० ॥	<br><br>
<b>कलिङ्गादय ऊचुः	<br></b>
अनक्षज्ञो हली द्यूते तथाऽस्य व्यसनं महात्।	<br>
तन्न(ज्ज)यामो बलं तस्माद्‌द्यूतेनैव महाद्युते॥ २०१.११ ॥	<br><br>
<b>व्यास उवाच	<br></b>
तथेति तानाह नृपान्रक्मी बलसमन्वितः।	<br>
सभायां सह रामेण चक्रे द्यूतं च वै तदा॥ २०१.१२ ॥	<br><br>
सहस्रमेकं निष्काणां रुक्मिणा विजितो बलः।	<br>
द्वितीये दिवसे चान्यत्सहस्रं रुक्मिणा जितः॥ २०१.१३ ॥	<br><br>
ततो दश सहस्राणि निष्काणां पणमाददे।	<br>
बलभद्रप्रपन्नानि रुक्मी द्युतविदां वरः॥ २०१.१४ ॥	<br><br>
ततो जहासाथ बलं कलिङ्गाधिपतिर्द्विजाः।	<br>
दन्तान्विदर्शयन्मूढो रुक्मी चाऽऽह मदोद्धतः॥ २०१.१५ ॥	<br><br>
<b>रुक्म्युवाच	<br></b>
अविद्योऽयं महाद्यूते बलभद्रः पराजितः।	<br>
मृषैवाक्षावलोपत्वाद्योऽयं मेनेऽक्षकोविदम्॥ २०१.१६ ॥	<br><br>
दृष्ट्वा कलिङ्गराजं तु प्रकाशदशनाननम्।	<br>
रुक्मिणं चापि दुर्वाक्यं कोपं चक्रे हलायुधः॥ २०१.१७ ॥	<br><br>
<b>व्यास उवाच	<br></b>
ततः कोपपरीतात्मा निष्ककोटिं हलायुधः।	<br>
ग्लहं जग्राह रुक्मी च ततस्त्वक्षानपातयत्॥ २०१.१८ ॥	<br><br>
अजयद्‌बलदेवोऽथ प्राहोच्चैस्तं जितं मया।	<br>
ममेति रुक्मी प्राहोच्चैरलीकोक्तैरलं बलम्॥ २०१.१९ ॥	<br><br>
त्वयोक्तोऽयं ग्लहः सत्यं न ममैषोऽनुमोदितः।	<br>
एवं त्वया चेद्विजितं न मया विजितं कथम्॥ २०१.२० ॥	<br><br>
ततोऽन्तरिक्षे वागुच्चैः प्राह गम्भीरनादिनी।	<br>
बलदेवस्य तं कोपं वर्धयन्ती महात्मनः॥ २०१.२१ ॥	<br><br>
<b>आकाशवागुवाच	<br></b>
जितं तु बलदेवेन रुक्मिणा भाषितं मृषा।	<br>
अनुक्त्वा वचनं किंचित्कृतं भवति कर्मणा॥ २०१.२२ ॥	<br><br>
<b>व्यास उवाच	<br></b>
ततो बलः समुत्थाय क्रोधसंरक्तलोचनः।	<br>
जघानाष्टापदेनैव रुक्मिणं स महाबलः॥ २०१.२३ ॥	<br><br>
कलिङ्राजं चाऽऽदाय विस्फुरन्तं बलाद्‌बलः।	<br>
बभ़ञ्ज दन्तान्कुपितो यैः प्रकाशं जहास सः॥ २०१.२४ ॥	<br><br>
आकृष्य च महास्तम्भं जातरूपमयं बलः।	<br>
जघान ये तत्पक्षास्तान्भूभृतः कुपितो बलः॥ २०१.२५ ॥	<br><br>
ततो हाहाकृतं सर्वं पलायनपरं द्विजाः।	<br>
तद्राजमण्डलं सर्वं बभूव कुपिते बले॥ २०१.२६ ॥	<br><br>
बलेन निहतं श्रुत्वा रुक्मिणं मधुसूदनः।	<br>
नोवाच वचनं किंचिद्रुक्मिणीबलयोर्भयात्॥ २०१.२७ ॥	<br><br>
ततोऽनिरुद्धामादाय कृतोद्वाहं द्विजोत्तमाः।	<br>
द्वारकामाजगामाथ यदुचक्रं सकेशवम्॥ २०१.२८ ॥	<br><br>
इति श्रीमहापुराणे आदिब्राह्मेऽनिरुद्धविवाहे रुक्मिवधनिरूपणं नामैकाधिकद्विशततमोऽध्यायः॥ २०१ ॥	<br>
