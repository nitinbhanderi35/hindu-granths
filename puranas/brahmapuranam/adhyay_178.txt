<span style="font-size: 14pt; line-height: 200%">कण्डुचरित्रवर्णनम्<br>
{व्यास उवाच॒ }<br>
तस्मिन् क्षेत्रे मुनिश्रेष्ठाः सर्वसत्त्वसुखावहे।<br>
धर्मार्थकाममोक्षाणां फलदे पुरुषोत्तमे॥ १७८.१॥                  1.69.1<br>
कण्डुर्नाम महातेजा ऋषिः परमधार्मिकः।<br>
सत्यवादी शुचिर्दान्तः सर्वभूतहिते रतः॥ १७८.२॥<br>
जितेन्द्रियो जितक्रोधो वेदवेदाङ्गपारगः।<br>
अवाप परमां सिद्धिमाराध्य पुरुषोत्तमम्॥ १७८.३॥<br>
अन्येऽपि तत्र संसिद्धा मुनयः संशितव्रताः।<br>
सर्वभूतहिता दान्ता जितक्रोधा विमत्सराः॥ १७८.४॥<br>
{मुनय ऊचुः॒ }<br>
कोऽसौ कण्डुः कथं तत्र जगाम परमां गतिम्।<br>
श्रोतुमिच्छामहे तस्य चरितं ब्रूहि सत्तम॥ १७८.५॥<br>
{व्यास उवाच॒ }<br>
शृणुध्वं मुनिशार्दूलाः कथां तस्य मनोहराम्।<br>
प्रवक्ष्यामि समासेन मुनेस्तस्य विचेष्टितम्॥ १७८.६॥<br>
पवित्रे गोमतीतीरे विजने सुमनोहरे।<br>
कन्दमूलफलैः पूर्णे समित्पुष्पकुशान्वितैः॥ १७८.७॥<br>
नानाद्रुमलताकीर्णे नानापुष्पोपशोभिते।<br>
नानापक्षिरुते रम्ये नानामृगगणान्विते॥ १७८.८॥<br>
तत्राश्रमपदं कण्डोर्बभूव मुनिसत्तमाः।<br>
सर्वर्तुफलपुष्पाढ्यं कदलीखण्डमण्डितम्॥ १७८.९॥<br>
तपस्तेपे मुनिस्तत्र सुमहत्परमाद्भुतम्।<br>
व्रतोपवासैर्नियमैः स्नानमौनसुसंयमैः॥ १७८.१०॥<br>
ग्रीष्मे पञ्चतपा भूत्वा वर्षासु स्थण्डिलेशयः।<br>
आर्द्रवासास्तु हेमन्ते स तेपे सुमहत्तपः॥ १७८.११॥<br>
दृष्ट्वा तु तपसो वीर्यं मुनेस्तस्य सुविस्मिताः।<br>
बभूवुर्देवगन्धर्वाः सिद्धविद्याधरास्तथा॥ १७८.१२॥<br>
भूमिं तथान्तरिक्षं च दिवं च मुनिसत्तमाः।<br>
कण्डुः संतापयामास त्रैलोक्यं तपसो बलात्॥ १७८.१३॥<br>
अहोऽस्य परमं धैर्यमहोऽस्य परमं तपः।<br>
इत्यब्रुवंस्तदा दृष्ट्वा देवास्तं तपसि स्थितम्॥ १७८.१४॥<br>
मन्त्रयामासुरव्यग्राः शक्रेण सहितास्तदा।<br>
भयात्तस्य समुद्विग्नास्तपोविघ्नमभीप्सवः॥ १७८.१५॥<br>
ज्ञात्वा तेषामभिप्रायं शक्रस्त्रिभुवनेश्वरः।<br>
प्रम्लोचाख्यां वरारोहां रूपयौवनगर्विताम्॥ १७८.१६॥<br>
सुमध्यां चारुजङ्घां तां पीनश्रोणिपयोधराम्।<br>
सर्वलक्षणसंपन्नां प्रोवाच फलसूदनः॥ १७८.१७॥<br>
{शक्र उवाच॒ }<br>
प्रम्लोचे गच्छ शीघ्रं त्वं यदासौ तप्यते मुनिः।<br>
विघ्नार्थं तस्य तपसः क्षोभयस्वांशु सुप्रभे॥ १७८.१८॥<br>
{प्रम्लोचोवाच॒ }<br>
तव वाक्यं सुरश्रेष्ठ करोमि सततं प्रभो।<br>
किंतु शङ्का ममैवात्र जीवितस्य च संशयः॥ १७८.१९॥<br>
बिभेमि तं मुनिवरं ब्रह्मचर्यव्रते स्थितम्।<br>
अत्युग्रं दीप्ततपसं ज्वलनार्कसमप्रभम्॥ १७८.२०॥<br>
ज्ञात्वा मां स मुनिः क्रोधाद्विघ्नार्थं समुपागताम्।<br>
कण्डुः परमतेजस्वी शापं दास्यति दुःसहम्॥ १७८.२१॥<br>
उर्वशी मेनका रम्भा घृताची पुञ्जिकस्थला।<br>
विश्वाची सहजन्या च पूर्वचित्तिस्तिलोत्तमा॥ १७८.२२॥<br>
अलम्बुषा मिश्रकेशी शशिलेखा च वामना।<br>
अन्याश्चाप्सरसः सन्ति रूपयौवनगर्विताः॥ १७८.२३॥<br>
सुमध्याश्चारुवदनाः पीनोन्नतपयोधराः।<br>
कामप्रधानकुशलास्तास्तत्र संनियोजय॥ १७८.२४॥<br>
{ब्रह्मोवाच॒ }<br>
तस्यास्तद्वचनं श्रुत्वा पुनः प्राह शचीपतिः।<br>
तिष्ठन्तु नाम चान्यास्तास्त्वं चात्र कुशला शुभे॥ १७८.२५॥<br>
कामं वसन्तं वायुं च सहायार्थे ददामि ते।<br>
तैः सार्धं गच्छ सुश्रोणि यत्रास्ते स महामुनिः॥ १७८.२६॥<br>
शक्रस्य वचनं श्रुत्वा तदा सा चारुलोचना।<br>
जगामाकाशमार्गेण तैः सार्धं चाश्रमं मुनेः॥ १७८.२७॥<br>
गत्वा सा तत्र रुचिरं ददर्श वनमुत्तमम्।<br>
मुनिं च दीप्ततपसमाश्रमस्थमकल्मषम्॥ १७८.२८॥<br>
अपश्यत्सा वनं रम्यं तैः सार्धं नन्दनोपमम्।<br>
सर्वर्तुवरपुष्पाढ्यं शाखामृगगणाकुलम्॥ १७८.२९॥<br>
पुण्यं पद्मबलोपेतं सपल्लवमहाबलम्।<br>
श्रोत्ररम्यान् सुमधुराञ्शब्दान् खगमुखेरितान्॥ १७८.३०॥<br>
सर्वर्तुफलभाराढ्यान् सर्वर्तुकुसुमोज्ज्वलान्।<br>
अपश्यत्पादपांश्चैव विहंगैरनुनादितान्॥ १७८.३१॥<br>
आम्रानाम्रातकान् भव्यान्नारिकेरान् सतिन्दुकान्।<br>
अथ बिल्वांस्तथा जीवान् दाडिमान् बीजपूरकान्॥ १७८.३२॥<br>
पनसांल्लकुचान्नीपाञ्शिरीषान् सुमनोहरान्।<br>
पारावतांस्तथा कोलानरिमेदाम्लवेतसान्॥ १७८.३३॥<br>
भल्लातकानामलकाञ्शतपर्णांश्च किंशुकान्।<br>
इङ्गुदान् करवीरांश्च हरीतकीविभीतकान्॥ १७८.३४॥<br>
एतानन्यांश्च सा वृक्षान् ददर्श पृथुलोचना।<br>
तथैवाशोकपुंनाग केतकीबकुलानथ॥ १७८.३५॥<br>
पारिजातान् कोविदारान्मन्दारेन्दीवरांस्तथा।<br>
पाटलाः पुष्पिता रम्या देवदारुद्रुमांस्तथा॥ १७८.३६॥<br>
शालांस्तालांस्तमालांश्च निचुलांल्लोमकांस्तथा।<br>
अन्यांश्च पादपश्रेष्ठानपश्यत्फलपुष्पितान्॥ १७८.३७॥<br>
चकोरैः शतपत्त्रैश्च भृङ्गराजैस्तथा शुकैः।<br>
कोकिलैः कलविङ्कैश्च हारीतैर्जीवजीवकैः॥ १७८.३८॥<br>
प्रियपुत्रैश्चातकैश्च तथान्यैर्विविधैः खगैः।<br>
श्रोत्ररम्यं सुमधुरं कूजद्भिश्चाप्यधिष्ठितम्॥ १७८.३९॥<br>
सरांसि च मनोज्ञानि प्रसन्नसलिलानि च।<br>
कुमुदैः पुण्डरीकैश्च तथा नीलोत्पलैः शुभैः॥ १७८.४०॥<br>
कह्लारैः कमलैश्चैव आचितानि समन्ततः।<br>
कादम्बैश्चक्रवाकैश्च तथैव जलकुक्कुटैः॥ १७८.४१॥<br>
कारण्डवैर्बकैर्हंसैः कूर्मैर्मद्गुभिरेव च।<br>
एतैश्चान्यैश्च कीर्णानि समन्ताज्जलचारिभिः॥ १७८.४२॥<br>
क्रमेणैव तथा सा तु वनं बभ्राम तैः सह।<br>
एवं दृष्ट्वा वनं रम्यं तैः सार्धं परमाद्भुतम्॥ १७८.४३॥<br>
विस्मयोत्फुल्लनयना सा बभूव वराङ्गना।<br>
प्रोवाच वायुं कामं च वसन्तं च द्विजोत्तमाः॥ १७८.४४॥<br>
{प्रम्लोचोवाच॒ }<br>
कुरुध्वं मम साहाय्यं यूयं सर्वे पृथक्पृथक्॥* १७८.४५॥<br>
{ब्रह्मोवाच॒ }<br>
एवमुक्त्वा तदा सा तु तथेत्युक्ता सुरैर्द्विजाः।<br>
प्रत्युवाचाद्य यास्यामि यत्रासौ संस्थितो मुनिः॥ १७८.४६॥<br>
अद्य तं देहयन्तारं प्रयुक्तेन्द्रियवाजिनम्।<br>
स्मरशस्त्रगलद्रश्मिं करिष्यामि कुसारथिम्॥ १७८.४७॥<br>
ब्रह्मा जनार्दनो वापि यदि वा नीललोहितः।<br>
तथाप्यद्य करिष्यामि कामबाणक्षतान्तरम्॥ १७८.४८॥<br>
इत्युक्त्वा प्रययौ साथ यत्रासौ तिष्ठते मुनिः।<br>
मुनेस्तपःप्रभावेण प्रशान्तश्वापदाश्रमम्॥ १७८.४९॥<br>
सा पुंस्कोकिलमाधुर्ये नदीतीरे व्यवस्थिता।<br>
स्तोकमात्रं स्थिता तस्मादगायत वराप्सराः॥ १७८.५०॥<br>
ततो वसन्तः सहसा बलं समकरोत्तदा।<br>
कोकिलारावमधुरमकालिकमनोहरम्॥ १७८.५१॥<br>
ववौ गन्धवहश्चैव मलयाद्रिनिकेतनः।<br>
पुष्पानुच्चावचान्मेध्यान् पातयंश्च शनैः शनैः॥ १७८.५२॥<br>
पुष्पबाणधरश्चैव गत्वा तस्य समीपतः।<br>
मुनेश्च क्षोभयामास कामस्तस्यापि मानसम्॥ १७८.५३॥<br>
ततो गीतध्वनिं श्रुत्वा मुनिर्विस्मितमानसः।<br>
जगाम यत्र सा सुभ्रूः कामबाणप्रपीडितः॥ १७८.५४॥<br>
दृष्ट्वा तामाह संदृष्टो विस्मयोत्फुल्ललोचनः।<br>
भ्रष्टोत्तरीयो विकलः पुलकाञ्चितविग्रहः॥ १७८.५५॥<br>
{ऋषिरुवाच॒ }<br>
कासि कस्यासि सुश्रोणि सुभगे चारुहासिनि।<br>
मनो हरसि मे सुभ्रु ब्रूहि सत्यं सुमध्यमे॥ १७८.५६॥<br>
{प्रम्लोचोवाच॒ }<br>
तव कर्मकरा चाहं पुष्पार्थमहमागता।<br>
आदेशं देहि मे क्षिप्रं किं करोमि तवाज्ञया॥ १७८.५७॥<br>
{व्यास उवाच॒ }<br>
श्रुत्वैवं वचनं तस्यास्त्यक्त्वा धैर्यं विमोहितः।<br>
आदाय हस्ते तां बालां प्रविवेश स्वमाश्रमम्॥ १७८.५८॥<br>
ततः कामश्च वायुश्च वसन्तश्च द्विजोत्तमाः।<br>
जग्मुर्यथागतं सर्वे कृतकृत्यास्त्रिविष्टपम्॥ १७८.५९॥<br>
शशंसुश्च हरिं गत्वा तस्यास्तस्य च चेष्टितम्।<br>
श्रुत्वा शक्रस्तदा देवाः प्रीताः सुमनसोऽभवन्॥ १७८.६०॥<br>
स च कण्डुस्तया सार्धं प्रविशन्नेव चाश्रमम्।<br>
आत्मनः परमं रूपं चकार मदनाकृति॥ १७८.६१॥<br>
रूपयौवनसंपन्नमतीव सुमनोहरम्।<br>
दिव्यालंकारसंयुक्तं षोडशवत्सराकृति॥ १७८.६२॥<br>
दिव्यवस्त्रधरं कान्तं दिव्यस्रग्गन्धभूषितम्।<br>
सर्वोपभोगसंपन्नं सहसा तपसो बलात्॥ १७८.६३॥<br>
दृष्ट्वा सा तस्य तद्वीर्यं परं विस्मयमागता।<br>
अहोऽस्य तपसो वीर्यमित्युक्त्वा मुदिताभवत्॥ १७८.६४॥<br>
स्नानं संध्यां जपं होमं स्वाध्यायं देवतार्चनम्।<br>
व्रतोपवासनियमं ध्यानं च मुनिसत्तमाः॥ १७८.६५॥<br>
त्यक्त्वा स रेमे मुदितस्तया सार्धमहर्निशम्।<br>
मन्मथाविष्टहृदयो न बुबोध तपःक्षयम्॥ १७८.६६॥<br>
संध्यारात्रिदिवापक्ष मासर्त्वयनहायनम्।<br>
न बुबोध गतं कालं विषयासक्तमानसः॥ १७८.६७॥<br>
सा च तं कामजैर्भावैर्विदग्धा रहसि द्विजाः।<br>
वरयामास सुश्रोणिः प्रलापकुशला तदा॥ १७८.६८॥<br>
एवं कण्डुस्तया सार्धं वर्षाणामधिकं शतम्।<br>
अतिष्ठन्मन्दरद्रोण्यां ग्राम्यधर्मरतो मुनिः॥ १७८.६९॥<br>
सा तं प्राह महाभागं गन्तुमिच्छाम्यहं दिवम्।<br>
प्रसादसुमुखो ब्रह्मन्ननुज्ञातुं त्वमर्हसि॥ १७८.७०॥<br>
तयैवमुक्तः स मुनिस्तस्यामासक्तमानसः।<br>
दिनानि कतिचिद्भद्रे स्थीयतामित्यभाषत॥ १७८.७१॥<br>
एवमुक्ता ततस्तेन साग्रं वर्षशतं पुनः।<br>
बुभुजे विषयांस्तन्वी तेन सार्धं महात्मना॥ १७८.७२॥<br>
अनुज्ञां देहि भगवन् व्रजामि त्रिदशालयम्।<br>
उक्तस्तयेति स पुनः स्थीयतामित्यभाषत॥ १७८.७३॥<br>
पुनर्गते वर्षशते साधिके सा शुभानना।<br>
याम्यहं त्रिदिवं ब्रह्मन् प्रणयस्मितशोभनम्॥ १७८.७४॥<br>
उक्तस्तयैवं स मुनिः पुनराहायतेक्षणाम्।<br>
इहास्यतां मया सुभ्रु चिरं कालं गमिष्यसि॥ १७८.७५॥<br>
तच्छापभीता सुश्रोणी सह तेनर्षिणा पुनः।<br>
शतद्वयं किंचिदूनं वर्षाणां समतिष्ठत॥ १७८.७६॥<br>
गमनाय महाभागो देवराजनिवेशनम्।<br>
प्रोक्तः प्रोक्तस्तया तन्व्या स्थीयतामित्यभाषत॥ १७८.७७॥<br>
तस्य शापभयाद्भीरुर्दाक्षिण्येन च दक्षिणा।<br>
प्रोक्ता प्रणयभङ्गार्ति वेदिनी न जहौ मुनिम्॥ १७८.७८॥<br>
तया च रमतस्तस्य परमर्षेरहर्निशम्।<br>
नवं नवमभूत्प्रेम मन्मथासक्तचेतसः॥ १७८.७९॥<br>
एकदा तु त्वरायुक्तो निश्चक्रामोटजान्मुनिः।<br>
निष्क्रामन्तं च कुत्रेति गम्यते प्राह सा शुभा॥ १७८.८०॥<br>
इत्युक्तः स तया प्राह परिवृत्तमहः शुभे।<br>
संध्योपास्तिं करिष्यामि क्रियालोपोऽन्यथा भवेत्॥ १७८.८१॥<br>
ततः प्रहस्य मुदिता सा तं प्राह महामुनिम्।<br>
किमद्य सर्वधर्मज्ञ परिवृत्तमहस्तव।<br>
गतमेतन्न कुरुते विस्मयं कस्य कथ्यते॥ १७८.८२॥<br>
{मुनिरुवाच॒ }<br>
प्रातस्त्वमागता भद्रे नदीतीरमिदं शुभम्।<br>
मया दृष्टासि सुश्रोणि प्रविष्टा च ममाश्रमम्॥ १७८.८३॥<br>
इयं च वर्तते संध्या परिणाममहो गतम्।<br>
अवहासः किमर्थोऽयं सद्भावः कथ्यतां मम॥ १७८.८४॥<br>
{प्रम्लोचोवाच॒ }<br>
प्रत्यूषस्यागता ब्रह्मन् सत्यमेतन्न मे मृषा।<br>
किंत्वद्य तस्य कालस्य गतान्यब्दशतानि ते॥ १७८.८५॥<br>
ततः ससाध्वसो विप्रस्तां पप्रच्छायतेक्षणाम्।<br>
कथ्यतां भीरु कः कालस्त्वया मे रमतः सदा॥ १७८.८६॥<br>
{प्रम्लोचोवाच॒ }<br>
सप्तोत्तराण्यतीतानि नववर्षशतानि च।<br>
मासाश्च षट्तथैवान्यत्समतीतं दिनत्रयम्॥ १७८.८७॥<br>
{ऋषिरुवाच॒ }<br>
सत्यं भीरु वदस्येतत्परिहासोऽथवा शुभे।<br>
दिनमेकमहं मन्ये त्वया सार्धमिहोषितम्॥ १७८.८८॥<br>
{प्रम्लोचोवाच॒ }<br>
वदिष्याम्यनृतं ब्रह्मन् कथमत्र तवान्तिके।<br>
विशेषादद्य भवता पृष्टा मार्गानुगामिना॥ १७८.८९॥<br>
{व्यास उवाच॒ }<br>
निशम्य तद्वचस्तस्याः स मुनिर्द्विजसत्तमाः।<br>
धिग्धिङ्मामित्यनाचारं विनिन्द्यात्मानमात्मना॥ १७८.९०॥<br>
{मुनिरुवाच॒ }<br>
तपांसि मम नष्टानि हतं ब्रह्मविदां धनम्।<br>
हृतो विवेकः केनापि योषिन्मोहाय निर्मिता॥ १७८.९१॥<br>
ऊर्मिषट्कातिगं ब्रह्म ज्ञेयमात्मजयेन मे।<br>
गतिरेषा कृता येन धिक्तं काममहाग्रहम्॥ १७८.९२॥<br>
व्रतानि सर्ववेदाश्च कारणान्यखिलानि च।<br>
नरकग्राममार्गेण कामेनाद्य हतानि मे॥ १७८.९३॥<br>
विनिन्द्येत्थं स धर्मज्ञः स्वयमात्मानमात्मना  १७८.९४<br>
तामप्सरसमासीनामिदं वचनमब्रवीत् १७८.९४<br>
{ऋषिरुवाच॒ }<br>
गच्छ पापे यथाकामं यत्कार्यं तत्त्वया कृतम्  १७८.९४<br>
देवराजस्य यत्क्षोभं कुर्वन्त्या भावचेष्टितैः  १७८.९४<br>
न त्वां करोम्यहं भस्म क्रोधतीव्रेण वह्निना।<br>
सतां साप्तपदं मैत्र्यमुषितोऽहं त्वया सह॥ १७८.९५॥<br>
अथवा तव दोषः कः किं वा कुर्यामहं तव।<br>
ममैव दोषो नितरां येनाहमजितेन्द्रियः॥ १७८.९६॥<br>
यथा शक्रप्रियार्थिन्या कृतो मत्तपसो व्ययः।<br>
त्वया दृष्टिमहामोह मनुनाहं जुगुप्सितः॥ १७८.९७॥<br>
{व्यास उवाच॒ }<br>
यावदित्थं स विप्रर्षिस्तां ब्रवीति सुमध्यमाम्।<br>
तावत्स्खलत्स्वेदजला सा बभूवातिवेपथुः॥ १७८.९८॥<br>
प्रवेपमानां स च तां स्विन्नगात्रलतां सतीम्।<br>
गच्छ गच्छेति सक्रोधमुवाच मुनिसत्तमः॥ १७८.९९॥<br>
सा तु निर्भर्त्सिता तेन विनिष्क्रम्य तदाश्रमात्।<br>
आकाशगामिनी स्वेदं ममार्ज तरुपल्लवैः॥ १७८.१००॥<br>
वृक्षाद्वृक्षं ययौ बाला उदग्रारुणपल्लवैः।<br>
निर्ममार्ज च गात्राणि गलत्स्वेदजलानि वै॥ १७८.१०१॥<br>
ऋषिणा यस्तदा गर्भस्तस्या देहे समाहितः।<br>
निर्जगाम सरोमाञ्च स्वेदरूपी तदङ्गतः॥ १७८.१०२॥<br>
तं वृक्षा जगृहुर्गर्भमेकं चक्रे च मारुतः।<br>
सोमेनाप्यायितो गोभिः स तदा ववृद्धे शनैः॥ १७८.१०३॥<br>
मारिषा नाम कन्याभूद्वृक्षाणां चारुलोचना।<br>
प्राचेतसानां सा भार्या दक्षस्य जननी द्विजाः॥ १७८.१०४॥<br>
स चापि भगवान् कण्डुः क्षीणे तपसि सत्तमः।<br>
पुरुषोत्तमाख्यं भो विप्रा विष्णोरायतनं ययौ॥ १७८.१०५॥<br>
ददर्श परमं क्षेत्रं मुक्तिदं भुवि दुर्लभम्।<br>
दक्षिणस्योदधेस्तीरे सर्वकामफलप्रदम्॥ १७८.१०६॥<br>
सुरम्यं वालुकाकीर्णं केतकीवनशोभितम्।<br>
नानाद्रुमलताकीर्णं नानापक्षिरुतं शिवम्॥ १७८.१०७॥<br>
सर्वत्र सुखसंचारं सर्वर्तुकुसुमान्वितम्।<br>
सर्वसौख्यप्रदं नॄणां धन्यं सर्वगुणाकरम्॥ १७८.१०८॥<br>
भृग्वाद्यैः सेवितं पूर्वं मुनिसिद्धवरैस्तथा।<br>
गन्धर्वैः किंनरैर्यक्षैस्तथान्यैर्मोक्षकाङ्क्षिभिः॥ १७८.१०९॥<br>
ददर्श च हरिं तत्र देवैः सर्वैरलंकृतम्।<br>
ब्राह्मणाद्यैस्तथा वर्णैराश्रमस्थैर्निषेवितम्॥ १७८.११०॥<br>
दृष्ट्वैव स तदा क्षेत्रं देवं च पुरुषोत्तमम्।<br>
कृतकृत्यमिवात्मानं मेने स मुनिसत्तमः॥ १७८.१११॥<br>
तत्रैकाग्रमना भूत्वा चकाराराधनं हरेः।<br>
ब्रह्मपारमयं कुर्वञ्जपमेकाग्रमानसः।<br>
ऊर्ध्वबाहुर्महायोगी स्थित्वासौ मुनिसत्तमः॥ १७८.११२॥<br>
{मुनय ऊचुः॒ }<br>
ब्रह्मपारं मुने श्रोतुमिच्छामः परमं शुभम्।<br>
जपता कण्डुना देवो येनाराध्यत केशवः॥ १७८.११३॥<br>
{व्यास उवाच॒ }<br>
पारं परं विष्णुरपारपारः  १७८.११४<br>
परः परेभ्यः परमात्मरूपः  १७८.११४<br>
स ब्रह्मपारः परपारभूतः  १७८.११४<br>
परः पराणामपि पारपारः  १७८.११४<br>
स कारणं कारणसंश्रितोऽपि  १७८.११५<br>
तस्यापि हेतुः परहेतुहेतुः  १७८.११५<br>
कार्योऽपि चैष सह कर्मकर्तृ  १७८.११५<br>
रूपैरनेकैरवतीह सर्वम्  १७८.११५<br>
ब्रह्म प्रभुर्ब्रह्म स सर्वभूतो  १७८.११६<br>
ब्रह्म प्रजानां पतिरच्युतोऽसौ  १७८.११६<br>
ब्रह्माव्ययं नित्यमजं स विष्णुर् १७८.११६<br>
अपक्षयाद्यैरखिलैरसङ्गः  १७८.११६<br>
ब्रह्माक्षरमजं नित्यं यथासौ पुरुषोत्तमः।<br>
तथा रागादयो दोषाः प्रयान्तु प्रशमं मम॥ १७८.११७॥<br>
{व्यास उवाच॒ }<br>
श्रुत्वा तस्य मुनेर्जाप्यं ब्रह्मपारं द्विजोत्तमाः।<br>
भक्तिं च परमां ज्ञात्वा सुदृढां पुरुषोत्तमः॥ १७८.११८॥<br>
प्रीत्या स परया देवस्तदासौ भक्तवत्सलः।<br>
गत्वा तस्य समीपं तु प्रोवाच मधुसूदनः॥ १७८.११९॥<br>
मेघगम्भीरया वाचा दिशः संनादयन्निव।<br>
आरुह्य गरुडं विप्रा विनताकुलनन्दनम्॥ १७८.१२०॥<br>
{श्रीभगवानुवाच॒ }<br>
मुने ब्रूहि परं कार्यं यत्ते मनसि वर्तते।<br>
वरदोऽहमनुप्राप्तो वरं वरय सुव्रत॥ १७८.१२१॥<br>
श्रुत्वैवं वचनं तस्य देवदेवस्य चक्रिणः।<br>
चक्षुरुन्मील्य सहसा ददर्श पुरतो हरिम्॥ १७८.१२२॥<br>
अतसीपुष्पसंकाशं पद्मपत्त्रायतेक्षणम्।<br>
शङ्खचक्रगदापाणिं मुकुटाङ्गदधारिणम्॥ १७८.१२३॥<br>
चतुर्बाहुमुदाराङ्गं पीतवस्त्रधरं शुभम्।<br>
श्रीवत्सलक्ष्मसंयुक्तं वनमालाविभूषितम्॥ १७८.१२४॥<br>
सर्वलक्षणसंयुक्तं सर्वरत्नविभूषितम्।<br>
दिव्यचन्दनलिप्ताङ्गं दिव्यमाल्यविभूषितम्॥ १७८.१२५॥<br>
ततः स विस्मयाविष्टो रोमाञ्चिततनूरुहः।<br>
दण्डवत्प्रणिपत्योर्व्यां प्रणाममकरोत्तदा॥ १७८.१२६॥<br>
अद्य मे सफलं जन्म अद्य मे सफलं तपः।<br>
इत्युक्त्वा मुनिशार्दूलास्तं स्तोतुमुपचक्रमे॥ १७८.१२७॥<br>
{कण्डुरुवाच॒ }<br>
नारायण हरे कृष्ण श्रीवत्साङ्क जगत्पते।<br>
जगद्बीज जगद्धाम जगत्साक्षिन्नमोऽस्तु ते॥ १७८.१२८॥<br>
अव्यक्त जिष्णो प्रभव प्रधानपुरुषोत्तम।<br>
पुण्डरीकाक्ष गोविन्द लोकनाथ नमोऽस्तु ते॥ १७८.१२९॥<br>
हिरण्यगर्भ श्रीनाथ पद्मनाथ सनातन।<br>
भूगर्भ ध्रुव ईशान हृषीकेश नमोऽस्तु ते॥ १७८.१३०॥<br>
अनाद्यन्तामृताजेय जय त्वं जयतां वर।<br>
अजिताखण्ड श्रीकृष्ण श्रीनिवास नमोऽस्तु ते॥ १७८.१३१॥<br>
पर्जन्यधर्मकर्ता च दुष्पार दुरधिष्ठित।<br>
दुःखार्तिनाशन हरे जलशायिन्नमोऽस्तु ते॥ १७८.१३२॥<br>
भूतपाव्यक्त भूतेश भूततत्त्वैरनाकुल।<br>
भूताधिवास भूतात्मन् भूतगर्भ नमोऽस्तु ते॥ १७८.१३३॥<br>
यज्ञयज्वन् यज्ञधर यज्ञधाताभयप्रद।<br>
यज्ञगर्भ हिरण्याङ्ग पृश्निगर्भ नमोऽस्तु ते॥ १७८.१३४॥<br>
क्षेत्रज्ञः क्षेत्रभृत्क्षेत्री क्षेत्रहा क्षेत्रकृद्वशी।<br>
क्षेत्रात्मन् क्षेत्ररहित क्षेत्रस्रष्ट्रे नमोऽस्तु ते॥ १७८.१३५॥<br>
गुणालय गुणावास गुणाश्रय गुणावह।<br>
गुणभोक्तृ गुणाराम गुणत्यागिन्नमोऽस्तु ते॥ १७८.१३६॥<br>
त्वं विष्णुस्त्वं हरिश्चक्री त्वं जिष्णुस्त्वं जनार्दनः।<br>
त्वं भूतस्त्वं वषट्कारस्त्वं भव्यस्त्वं भवत्प्रभुः॥ १७८.१३७॥<br>
त्वं भूतकृत्त्वमव्यक्तस्त्वं भवो भूतभृद्भवान्।<br>
त्वं भूतभावनो देवस्त्वामाहुरजमीश्वरम्॥ १७८.१३८॥<br>
त्वमनन्तः कृतज्ञस्त्वं प्रकृतिस्त्वं वृषाकपिः।<br>
त्वं रुद्रस्त्वं दुराधर्षस्त्वममोघस्त्वमीश्वरः॥ १७८.१३९॥<br>
त्वं विश्वकर्मा जिष्णुस्त्वं त्वं शंभुस्त्वं वृषाकृतिः।<br>
त्वं शंकरस्त्वमुशना त्वं सत्यं त्वं तपो जनः॥ १७८.१४०॥<br>
त्वं विश्वजेता त्वं शर्म त्वं शरण्यस्त्वमक्षरम्।<br>
त्वं शंभुस्त्वं स्वयंभूश्च त्वं ज्येष्ठस्त्वं परायणः॥ १७८.१४१॥<br>
त्वमादित्यस्त्वमोंकारस्त्वं प्राणस्त्वं तमिस्रहा।<br>
त्वं पर्जन्यस्त्वं प्रथितस्त्वं वेधास्त्वं सुरेश्वरः॥ १७८.१४२॥<br>
त्वमृग्यजुः साम चैव त्वमात्मा संमतो भवान्।<br>
त्वमग्निस्त्वं च पवनस्त्वमापो वसुधा भवान्॥ १७८.१४३॥<br>
त्वं स्रष्टा त्वं तथा भोक्ता होता त्वं च हविः क्रतुः।<br>
त्वं प्रभुस्त्वं विभुः श्रेष्ठस्त्वं लोकपतिरच्युतः॥ १७८.१४४॥<br>
त्वं सर्वदर्शनः श्रीमांस्त्वं सर्वदमनोऽरिहा।<br>
त्वमहस्त्वं तथा रात्रिस्त्वामाहुर्वत्सरं बुधाः॥ १७८.१४५॥<br>
त्वं कालस्त्वं कला काष्ठा त्वं मुहूर्तः क्षणा लवाः।<br>
त्वं बालस्त्वं तथा वृद्धस्त्वं पुमान् स्त्री नपुंसकः॥ १७८.१४६॥<br>
त्वं विश्वयोनिस्त्वं चक्षुस्त्वं स्थाणुस्त्वं शुचिश्रवाः।<br>
त्वं शाश्वतस्त्वमजितस्त्वमुपेन्द्रस्त्वमुत्तमः॥ १७८.१४७॥<br>
त्वं सर्वविश्वसुखदस्त्वं वेदाङ्गं त्वमव्ययः।<br>
त्वं वेदवेदस्त्वं धाता विधाता त्वं समाहितः॥ १७८.१४८॥<br>
त्वं जलनिधिरामूलं त्वं धाता त्वं पुनर्वसुः।<br>
त्वं वैद्यस्त्वं धृतात्मा च त्वमतीन्द्रियगोचरः॥ १७८.१४९॥<br>
त्वमग्रणीर्ग्रामणीस्त्वं त्वं सुपर्णस्त्वमादिमान्।<br>
त्वं संग्रहस्त्वं सुमहत्त्वं धृतात्मा त्वमच्युतः॥ १७८.१५०॥<br>
त्वं यमस्त्वं च नियमस्त्वं प्रांशुस्त्वं चतुर्भुजः।<br>
त्वमेवान्नान्तरात्मा त्वं परमात्मा त्वमुच्यते॥ १७८.१५१॥<br>
त्वं गुरुस्त्वं गुरुतमस्त्वं वामस्त्वं प्रदक्षिणः।<br>
त्वं पिप्पलस्त्वमगमस्त्वं व्यक्तस्त्वं प्रजापतिः॥ १७८.१५२॥<br>
हिरण्यनाभस्त्वं देवस्त्वं शशी त्वं प्रजापतिः।<br>
अनिर्देश्यवपुस्त्वं वै त्वं यमस्त्वं सुरारिहा॥ १७८.१५३॥<br>
त्वं च संकर्षणो देवस्त्वं कर्ता त्वं सनातनः।<br>
त्वं वासुदेवोऽमेयात्मा त्वमेव गुणवर्जितः॥ १७८.१५४॥<br>
त्वं ज्येष्ठस्त्वं वरिष्ठस्त्वं त्वं सहिष्णुश्च माधवः।<br>
सहस्रशीर्षा त्वं देवस्त्वमव्यक्तः सहस्रदृक्॥ १७८.१५५॥<br>
सहस्रपादस्त्वं देवस्त्वं विराट्त्वं सुरप्रभुः।<br>
त्वमेव तिष्ठसे भूयो देवदेव दशाङ्गुलः॥ १७८.१५६॥<br>
यद्भूतं तत्त्वमेवोक्तः पुरुषः शक्र उत्तमः।<br>
यद्भाव्यं तत्त्वमीशानस्त्वमृतस्त्वं तथामृतः॥ १७८.१५७॥<br>
त्वत्तो रोहत्ययं लोको महीयांस्त्वमनुत्तमः।<br>
त्वं ज्यायान् पुरुषस्त्वं च त्वं देव दशधा स्थितः॥ १७८.१५८॥<br>
विश्वभूतश्चतुर्भागो नवभागोऽमृतो दिवि।<br>
नवभागोऽन्तरिक्षस्थः पौरुषेयः सनातनः॥ १७८.१५९॥<br>
भागद्वयं च भूसंस्थं चतुर्भागोऽप्यभूदिह।<br>
त्वत्तो यज्ञाः संभवन्ति जगतो वृष्टिकारणम्॥ १७८.१६०॥<br>
त्वत्तो विराट्समुत्पन्नो जगतो हृदि यः पुमान्।<br>
सोऽतिरिच्यत भूतेभ्यस्तेजसा यशसा श्रिया॥ १७८.१६१॥<br>
त्वत्तः सुराणामाहारः पृषदाज्यमजायत।<br>
ग्राम्यारण्याश्चौषधयस्त्वत्तः पशुमृगादयः॥ १७८.१६२॥<br>
ध्येयध्यानपरस्त्वं च कृतवानसि चौषधीः।<br>
त्वं देवदेव सप्तास्य कालाख्यो दीप्तविग्रहः॥ १७८.१६३॥<br>
जङ्गमाजङ्गमं सर्वं जगदेतच्चराचरम्।<br>
त्वत्तः सर्वमिदं जातं त्वयि सर्वं प्रतिष्ठितम्॥ १७८.१६४॥<br>
अनिरुद्धस्त्वं माधवस्त्वं प्रद्युम्नः सुरारिहा।<br>
देव सर्वसुरश्रेष्ठ सर्वलोकपरायण॥ १७८.१६५॥<br>
त्राहि मामरविन्दाक्ष नारायण नमोऽस्तु ते।<br>
नमस्ते भगवन् विष्णो नमस्ते पुरुषोत्तम॥ १७८.१६६॥<br>
नमस्ते सर्वलोकेश नमस्ते कमलालय।<br>
गुणालय नमस्तेऽस्तु नमस्तेऽस्तु गुणाकर॥ १७८.१६७॥<br>
वासुदेव नमस्तेऽस्तु नमस्तेऽस्तु सुरोत्तम।<br>
जनार्दन नमस्तेऽस्तु नमस्तेऽस्तु सनातन॥ १७८.१६८॥<br>
नमस्ते योगिनां गम्य योगावास नमोऽस्तु ते।<br>
गोपते श्रीपते विष्णो नमस्तेऽस्तु मरुत्पते॥ १७८.१६९॥<br>
जगत्पते जगत्सूते नमस्ते ज्ञानिनां पते।<br>
दिवस्पते नमस्तेऽस्तु नमस्तेऽस्तु महीपते॥ १७८.१७०॥<br>
नमस्ते मधुहन्त्रे च नमस्ते पुष्करेक्षण।<br>
कैटभघ्न नमस्तेऽस्तु सुब्रह्मण्य नमोऽस्तु ते॥ १७८.१७१॥<br>
नमोऽस्तु ते महामीन श्रुतिपृष्ठधराच्युत।<br>
समुद्रसलिलक्षोभ पद्मजाह्लादकारिणे॥ १७८.१७२॥<br>
अश्वशीर्ष महाघोण महापुरुषविग्रह।<br>
मधुकैटभहन्त्रे च नमस्ते तुरगानन॥ १७८.१७३॥<br>
महाकमठभोगाय पृथिव्युद्धरणाय च।<br>
विधृताद्रिस्वरूपाय महाकूर्माय ते नमः॥ १७८.१७४॥<br>
नमो महावराहाय पृथिव्युद्धारकारिणे।<br>
नमश्चादिवराहाय विश्वरूपाय वेधसे॥ १७८.१७५॥<br>
नमोऽनन्ताय सूक्ष्माय मुख्याय च वराय च।<br>
परमाणुस्वरूपाय योगिगम्याय ते नमः॥ १७८.१७६॥<br>
तस्मै नमः कारणकारणाय  १७८.१७७<br>
योगीन्द्रवृत्तनिलयाय सुदुर्विदाय  १७८.१७७<br>
क्षीरार्णवाश्रितमहाहिसुतल्पगाय  १७८.१७७<br>
तुभ्यं नमः कनकरत्नसुकुण्डलाय  १७८.१७७<br>
{व्यास उवाच॒ }<br>
इत्थं स्तुतस्तदा तेन प्रीतः प्रोवाच माधवः।<br>
क्षिप्रं ब्रूहि मुनिश्रेष्ठ मत्तो यदभिवाञ्छसि॥ १७८.१७८॥<br>
{कण्डुरुवाच॒ }<br>
संसारेऽस्मिञ्जगन्नाथ दुस्तरे लोमहर्षणे।<br>
अनित्ये दुःखबहुले कदलीदलसंनिभे॥ १७८.१७९॥<br>
निराश्रये निरालम्बे जलबुद्बुदचञ्चले।<br>
सर्वोपद्रवसंयुक्ते दुस्तरे चातिभैरवे॥ १७८.१८०॥<br>
भ्रमामि सुचिरं कालं मायया मोहितस्तव।<br>
न चान्तमभिगच्छामि विषयासक्तमानसः॥ १७८.१८१॥<br>
त्वामहं चाद्य देवेश संसारभयपीडितः।<br>
गतोऽस्मि शरणं कृष्ण मामुद्धर भवार्णवात्॥ १७८.१८२॥<br>
गन्तुमिच्छामि परमं पदं यत्ते सनातनम्।<br>
प्रसादात्तव देवेश पुनरावृत्तिदुर्लभम्॥ १७८.१८३॥<br>
{श्रीभगवानुवाच॒ }<br>
भक्तोऽसि मे मुनिश्रेष्ठ मामाराधय नित्यशः।<br>
मत्प्रसादाद्ध्रुवं मोक्षं प्राप्यसि त्वं समीहितम्॥ १७८.१८४॥<br>
मद्भक्ताः क्षत्रिया वैश्याः स्त्रियः शूद्रान्त्यजातिजाः।<br>
प्राप्नुवन्ति परां सिद्धिं किं पुनस्त्वं द्विजोत्तम॥ १७८.१८५॥<br>
श्वपाकोऽपि च मद्भक्तः सम्यक्श्रद्धासमन्वितः।<br>
प्राप्नोत्यभिमतां सिद्धिमन्येषां तत्र का कथा॥ १७८.१८६॥<br>
{व्यास उवाच॒ }<br>
एवमुक्त्वा तु तं विप्राः स देवो भक्तवत्सलः।<br>
दुर्विज्ञेयगतिर्विष्णुस्तत्रैवान्तरधीयत॥ १७८.१८७॥<br>
गते तस्मिन्मुनिश्रेष्ठाः कण्डुः संहृष्टमानसः।<br>
सर्वान् कामान् परित्यज्य स्वस्थचित्तो भवत्पुनः॥ १७८.१८८॥<br>
सर्वेन्द्रियाणि संयम्य निर्ममो निरहंकृतिः।<br>
एकाग्रमानसः सम्यग्ध्यात्वा तं पुरुषोत्तमम्॥ १७८.१८९॥<br>
निर्लेपं निर्गुणं शान्तं सत्तामात्रव्यवस्थितम्।<br>
अवाप परमं मोक्षं सुराणामपि दुर्लभम्॥ १७८.१९०॥<br>
यः पठेच्छृणुयाद्वापि कथां कण्डोर्महात्मनः।<br>
विमुक्तः सर्वपापेभ्यः स्वर्गलोकं स गच्छति॥ १७८.१९१॥<br>
एवं मया मुनिश्रेष्ठाः कर्मभूमिरुदाहृता।<br>
मोक्षक्षेत्रं च परमं देवं च पुरुषोत्तमम्॥ १७८.१९२॥<br>
ये पश्यन्ति विभुं स्तुवन्ति वरदं ध्यायन्ति मुक्तिप्रदं।<br>
भक्त्या श्रीपुरुषोत्तमाख्यमजरं संसारदुःखापहम्॥ १७८.१९३॥<br>
ते भुक्त्वा मनुजेन्द्रभोगममलाः स्वर्गे च दिव्यं सुखं।<br>
पश्चाद्यान्ति समस्तदोषरहिताः स्थानं हरेरव्ययम्॥ १७८.१९४॥<br>
<br>
<br>
</span>
