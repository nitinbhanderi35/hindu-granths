<b>वशिष्ठं प्रति मोक्षधर्मविषयको जनकप्रश्नः	<br></b>
<b>जनक उवाच	<br></b>
अक्षरक्षरयोरेष द्वयोः संबन्ध इष्यते।	<br>
स्त्रीपुंसयोर्वा सम्बन्ध स वै पुरुष उच्यते।। २४३.१ ।।	<br><br>
ऋते तु पुरुषं नेह स्त्री गर्भान्धारयत्युत।	<br>
ऋते स्त्रियं न पुरुषो रूपं निर्वर्तते तथा।। २४३.२ ।।	<br><br>
अन्योन्यस्याभिसंबन्धानयोन्यगुणसंश्रयात्।	<br>
रूपं निर्वर्तयेदेतदेवं सर्वासु योनिषु।। २४३.३ ।।	<br><br>
रत्यर्थमतिसंयोगादन्योन्यगुमसंश्रयात्।	<br>
ऋतौ निर्वर्तते रूपं तद्वक्ष्यामि निदर्शनम्।। २४३.४ ।।	<br><br>
ये गुणाः परुषस्येह ये च मातुर्गुणास्तथा।	<br>
अस्थि स्नायु च मज्जा च जानीमः पितृतो द्विज।। २४३.५ ।।	<br><br>
त्वङ्मासशोणितं चेति मातृजान्यनुशुश्रुम।	<br>
एवमेतद्‌द्विजश्रेष्ठ वेदशास्त्रेषु पठ्यते।। २४३.६ ।।	<br><br>
प्रमाणं यच्च वेदोक्तं शास्त्रोक्तं यच्च पठ्यते।	<br>
वेदशास्त्रप्रमाणं च प्रमाणं तत्सनातनम्।। २४३.७ ।।	<br><br>
एवमेवाभिसम्बन्धौ नित्यं प्रकृतिपूरुषौ।	<br>
यच्चापि भगवंस्तस्मान्मोक्षधर्मो न विद्यते।। २४३.८ ।।	<br><br>
अथवाऽनन्तरकृतं किंचिदेव निदर्शनम्।	<br>
तन्ममाऽऽचक्ष्व तत्त्वेन प्रत्यक्षो ह्यसि सर्वदा।। २४३.९ ।।	<br><br>
मोक्षकामा वयं चापि काङ्क्षामो यदनामयम्।	<br>
अजेयमजरं नित्यमतीन्द्रियमनीश्वरम्।। २४३.१० ।।	<br><br>
<b>वसिष्ठ उवाच	<br></b>
यदेतदुक्तं भवता वेदशास्त्रनिदर्शनम्।	<br>
एवमेतद्यता वक्ष्ये तत्त्वग्राही यथा भवान्।। २४३.११ ।।	<br><br>
धार्यते हि त्वाया ग्रन्थ उभयोर्वेदशास्त्रयोः।	<br>
न च ग्रन्थस्य तत्त्वज्ञो यथातत्त्वं नरेश्वर।। २४३.१२ ।।	<br><br>
यो हि वेदे च शास्त्रे च ग्रान्थधारणतत्परः।	<br>
न च ग्रन्तार्थतत्त्वज्ञस्तस्य तद्धारणं वृथा।। २४३.१३ ।।	<br><br>
भारं स वहते तस्य ग्रन्थस्यार्थं न वेत्ति यः।	<br>
यस्तु ग्रन्थार्थतत्त्वज्ञो नास्य ग्रन्थागमो वृथा।। २४३.१४ ।।	<br><br>
ग्रन्थस्यार्थं स पृष्टस्तु मादृशो वक्तुमर्हति।	<br>
यथातत्त्वाभिगमनादर्थं तस्य स विन्दति।। २४३.१५ ।।	<br><br>
न यः समुत्सुकः कश्चिद्‌ग्रन्थार्थं स्थूलबुद्धिमान्।	<br>
स कथं मन्दविज्ञानो ग्रन्थं वक्ष्यति निर्णयात्।। २४३.१६ ।।	<br><br>
अज्ञात्वा ग्रन्थतत्त्वानि वादं यः कुरुते नरः।	<br>
लोभाद्वाऽप्यथवा दम्भात्स पापी नरकं व्रजेत्।। २४३.१७ ।।	<br><br>
निर्णयं चापि च्छिद्रात्मा न तद्वक्ष्यति तत्त्वतः।	<br>
सोऽपीहास्यार्थतत्त्वज्ञो यस्मान्नैवाऽऽत्मवानपि।। २४३.१८ ।।	<br><br>
तस्मात्त्वं शृणु राजेन्द्र यथैतदनुदृश्यते।	<br>
यथा तत्त्वेन सांख्येषु योगेषु च महात्मसु।। २४३.१९ ।।	<br><br>
यदेव योगाः पश्यन्ति सांख्यं तदनुगम्यते।	<br>
एकं सांख्यां च योगं च यः यपश्यति स बुद्धिमान्।। २४३.२० ।।	<br><br>
त्वङ्मांसं रुधिरं मेदः पित्तं मज्जाऽस्थि स्नायु च।	<br>
एतदैन्द्रियकं तात यद्‌भवानित्थमात्थ माम्।। २४३.२१ ।।	<br><br>
द्रव्याद्‌द्रव्यस्य निर्वृत्तिरिन्द्रियादिन्द्रियं तथा।	<br>
देहाद्‌देहमवाप्नोति बीजाद्बीजं तथैव च।। २४३.२२ ।।	<br><br>
निरिन्द्रियस्य बीजस्य निर्द्रव्यस्यापि देहिनः।	<br>
कथं गुणा भविष्यन्ति निर्गुणत्वान्महात्मनः।। २४३.२३ ।।	<br><br>
गुणा गुणेषु जायन्ते तत्रैव विरमन्ति च।	<br>
एवं गुणाः प्रकृतिजा जायन्ते न च यान्ति च।। २४३.२४ ।।	<br><br>
त्वङ्मांसं रुधिरं मेदः पित्तं मज्जाऽस्ति स्नायु च।	<br>
अष्टौ तान्यथ शुक्रेण जानीहि प्राकृतेन वै।। २४३.२५ ।।	<br><br>
पुमांश्चैवापुमांस्चैव स्त्रीलिङ्गं प्राकृतं स्मृतम्।	<br>
वायुरेष पुमांश्चैव रस इत्यभिधीयते।। २४३.२६ ।।	<br><br>
अलिङ्गा प्रकृतिर्लिङ्गैरुपलभ्यति साऽऽत्मजैः।	<br>
यथा पुष्पफलैर्नित्यं मूर्तं चामूर्तयस्तथा।। २४३.२७ ।।	<br><br>
एवमप्यनुमानेन स लिङ्गमुपलभ्यते।	<br>
पञ्चविंशतिकस्तात लिङ्गेषु नियतात्मकः।। २४३.२८ ।।	<br><br>
अनादिनिधनोऽनन्तः सर्वदर्शनकेवलः।	<br>
केवलं त्वभिमानित्वाद्‌गुणेषु गुण उच्यते।। २४३.२९ ।।	<br><br>
गुणा गुणवतः सन्ति निर्गुणस्य कुतो गुणाः।	<br>
तस्मादेवं विजानन्ति ये जना गुणदर्शिनः।। २४३.३० ।।	<br><br>
यदा त्वेष गुणानेतान्प्राकृतानभिमन्यते।	<br>
तदा स गुणवानेव गुणभेदान्प्रपश्यति।। २४३.३१ ।।	<br><br>
यत्तद्‌बुद्धेः परं प्राहुः सांख्ययोगं च सर्वशः।	<br>
बुध्यमानं महाप्राज्ञाः प्रबुद्धपरिवर्जनात्।। २४३.३२ ।।	<br><br>
अप्रबुद्धं यथा व्यक्तं स्वगुणैः प्राहुरीश्वरम्।	<br>
निर्गुणं चेश्वरं नित्यमधिष्ठातारमेव च।। २४३.३३ ।।	<br><br>
प्रकृतेश्च गुणानां च पञ्चविंशतिकं बुधाः।	<br>
सांख्ययोगे च कुशला बुध्यन्ते परमैषिणः।। २४३.३४ ।।	<br><br>
यदा प्रबुद्धमव्यक्तमवस्थात(प)ननी(भी)रवः।	<br>
बुध्यमानं न बुध्यन्तेऽवगच्छन्ति समं तदा।। २४३.३५ ।।	<br><br>
एतन्नदर्शनं सम्यङ्न सम्यगनुदर्शनम्।	<br>
बुध्यमानं प्रबुध्यन्ते द्वाभ्यां पृथगरिंदम।। २४३.३६ ।।	<br><br>
परस्परेणैतदुक्तं क्षराक्षरनिदर्शनम्।	<br>
एकत्वदर्शनं चास्य नानात्वं चास्य दर्शनम्।। २४३.३७ ।।	<br><br>
प़ञ्चविंशतिनिष्ठोऽयं तदा सम्यक्प्रचक्षते।	<br>
एकत्वदर्शनं चास्य नानात्वं चास्य दर्शनम्।। २४३.३८ ।।	<br><br>
तत्त्ववित्तत्त्वयोरेव पृथगेतन्निदर्शनम्।	<br>
पञ्चविंसतिभिस्तत्त्वं तत्त्वमाहुर्मनीषिणः।। २४३.३९ ।।	<br><br>
निस्तत्त्वं पञ्चविंशस्य परमाहुर्मषिणः।	<br>
वर्ज्यस्य वर्ज्यमाचारं तत्त्वं तत्त्वात्सनातनम्।। २४३.४० ।।	<br><br>
<b>करालजनक उवाच	<br></b>
नानात्वैकत्वमित्युक्तं त्वयैतद्‌द्विजसत्तम।	<br>
पश्यतस्तद्वि संदिग्धमेतयोर्वै निदर्शनम्।। २४३.४१ ।।	<br><br>
तथा बुद्धप्रबुद्धाभ्यां बुध्यमानस्य चानघ।	<br>
स्थूलबुद्‌ध्या न पश्यामि तत्त्वमेतन्न संशयः।। २४३.४२ ।।	<br><br>
अक्षरक्षरयोरुक्तं त्वया यदपि कारणम्।	<br>
तदप्यस्थिरबुद्धित्वात्प्रनष्टमिव मेऽनघ।। २४३.४३ ।।	<br><br>
तदेतच्छ्रोतुमिच्छामि नानात्वैकत्वदर्शनम्।	<br>
द्वंद्वं चैवानिरुद्धं च बुध्यमानं च तत्त्वतः।। २४३.४४ ।।	<br><br>
विद्याविद्ये च भगवन्नक्षरं क्षरमेव च।	<br>
सांख्ययोगं च कृत्स्नेन बुद्धाबुद्धिं पृथक्पृथक्।। २४३.४५ ।।	<br><br>
<b>वसिष्ठ उवाच	<br></b>
हन्त ते संप्रवक्ष्यामि यदेतदनुपृच्छसि।	<br>
योगकृत्यं महाराज पृथगेव शृणुष्व मे।। २४३.४६ ।।	<br><br>
योगकृत्यं तु योगानां ध्यानमेव परं बलम्।	<br>
तच्चापि द्विविधं ध्यानमाहुर्विद्याविदो जनाः।। २४३.४७ ।।	<br><br>
एकग्रता च मनसः प्राणायामस्तथैव च।	<br>
प्राणायामस्तु सगुणो निर्गुणो मानसस्तथा।। २४३.४८ ।।	<br><br>
मूत्रोत्सर्गे पुरीषे च भोजने च नराधिप(?)।	<br>
द्विकालं नोपभृञ्जीत शेषं भुञ्जीत तत्परः।। २४३.४९ ।।	<br><br>
इन्द्रियाणीन्द्रियार्थेभ्यो निवर्त्य मनसा मुनिः।	<br>
दशद्वादशभिर्वाऽपि चतुर्विंशात्परं यतः।। २४३.५० ।।	<br><br>
स चोदनाभिर्मतिमान्नात्मानं चोदयेदथ।	<br>
तिष्ठन्तमजरं तं तु यत्तदुक्तं मनीषिभिः।। २४३.५१ ।।	<br><br>
विश्वात्मा सततं ज्ञेय इत्येवमनुसुश्रुम।	<br>
द्रव्यं ह्यहीनमनसो नान्यथेति विनिश्चयः।। २४३.५२ ।।	<br><br>
विमुक्तः सर्वसङ्गेभ्यो लवाहारो जितेन्द्रियः।	<br>
पूर्वरात्रे पार्धे च धारयीत मनो हृदि।। २४३.५३ ।।	<br><br>
स्थिरीकृत्येन्द्रियग्रामं मनसा मिथिलेश्वर।	<br>
मनो बुद्‌ध्या स्थिरं कृत्वा पाषाण इव निश्चलः।। २४३.५४ ।।	<br><br>
स्थाणुवच्चाप्यकम्प्यः स्याद्दारुवच्चापि निश्चलः।	<br>
बुद्‌ध्या विधिविधानज्ञास्ततो युक्तं प्रचक्षते।। २४३.५५ ।।	<br><br>
न शृणोति न चाऽऽघ्राति न च पश्यति किंचन।	<br>
न च सपर्शं विजानाति न च संकल्पते मनः।। २४३.५६ ।।	<br><br>
न चापि मन्यते किंचिन्न च बुध्येत काष्ठवत्।	<br>
तदा प्रकृतिमापन्नं युक्तमाहुर्मनीषिणः।। २४३.५७ ।।	<br><br>
न भाति हि यथा दीपो दीप्तिस्तद्वच्च दृश्यते।	<br>
निलिङ्गस्चाधश्चोर्ध्वं च तिर्यग्गतिमवाप्नुयात्।। २४३.५८ ।।	<br><br>
तदा तदुपपन्नश्च यस्मिन्दृष्टे च कथ्यते।	<br>
हृदयस्थोऽन्तरात्मेति ज्ञेयो ज्ञस्तात मद्विधैः।। २४३.५९ ।।	<br><br>
निर्धूम इव सप्तार्चिरादित्य इव रश्मिवान्।	<br>
वैद्युतोऽग्निरिवाऽकाशे पस्यत्यात्मानमात्मनि।। २४३.६० ।।	<br><br>
यं पस्यन्ति महात्मानो धृतिमन्तो मनीषिणः।	<br>
ब्राह्मणा ब्रह्मयोनिस्था ह्ययोनिममृतात्मकम्।। २४३.६१ ।।	<br><br>
तदेवाऽऽहुरणुभ्योऽणु तन्महद्‌भ्यो महत्तरम्।	<br>
सर्वत्र सर्वभूतेषु ध्रुवं तिष्ठन्न दृश्यते।। २४३.६२ ।।	<br><br>
बुद्धिद्रव्येण दृश्येन मनोदीपेन लोककृत्।	<br>
महतस्तमसस्ततात पारे तिष्ठन्न तामसः।। २४३.६३ ।।	<br><br>
तमसो दूर इत्युक्तस्तत्त्वज्ञैर्वेदपारगैः।	<br>
विमलो विमतश्चैव निर्लिङ्गोऽलिङ्गसंज्ञकः।। २४३.६४ ।।	<br><br>
योग एष हि लोकानां किमन्यद्योगलक्षणम्।	<br>
एवं पश्यन्प्रपश्येन आत्मानमजरं परम्।। २४३.६५ ।।	<br><br>
योगदर्शनमेतावदुक्तं ते तत्त्वतो मया।	<br>
सांख्यज्ञानं प्रवक्ष्यामि परिसंख्यानिदर्शनम्।। २४३.६६ ।।	<br><br>
अव्यक्तमाहुः प्रख्यानं परां प्रकृतिमात्मनः।	<br>
तस्मान्महात्समुत्पन्नं द्वितीयं राजसत्तम।। २४३.६७ ।।	<br><br>
अहंकारस्तु महतस्तृतीय इति नः श्रुतम्।	<br>
पञ्चभूतान्यहंकारादाहुः सांख्यात्मदर्शिनः।। २४३.६८ ।।	<br><br>
एताः प्रकृतयस्त्वष्टौ विकाराश्चापि षोडश।	<br>
पञ्च चैव विशेषाश्च तथा पञ्चेन्द्रियाणि च।। २४३.६९ ।।	<br><br>
एतावदेव तत्त्वानां सांख्यमाहुर्मनीषिणः।	<br>
सांख्ये सांख्यविधानज्ञा नित्यं सांख्यपथे स्थिताः।। २४३.७० ।।	<br><br>
यस्माद्यदभिजायेत तत्तत्रैव प्रलीयते।	<br>
लीयन्ते प्रतिलोमानि गृह्यन्ते चान्तरात्मना।। २४३.७१ ।।	<br><br>
आनुलोम्येन जायन्ते लीयन्ते प्रतिलोमतः।	<br>
गुणा गुणेषु सततं सागरस्योर्मयो यथा।। २४३.७२ ।।	<br><br>
सर्गप्रलय एतावान्प्रकृतेर्नृपसत्तम।	<br>
एकत्वं प्रलये चास्य बहुत्वं च तथा सृजि।। २४३.७३ ।।	<br><br>
एवमेव च राजेन्द्र विज्ञेयं ज्ञानकोविदैः।	<br>
अधिष्ठातारमव्यक्तमस्याप्येतन्निदर्शनम्।। २४३.७४ ।।	<br><br>
एकत्वं च बहुत्वं च प्रकृतेरनुतत्त्ववान्।	<br>
एक्तंव प्रलये चास्य बहुत्वं च प्रवर्तनात्।। २४३.७५ ।।	<br><br>
बहुलाऽऽत्मा राजेन्द्र प्रोच्यते यतिसत्तमैः।	<br>
अधिष्ठानादधिष्ठाता क्षेत्राणामिति नः श्रुतम्।। २४३.७६ ।।	<br><br>
अधिष्ठातेति राजेन्द्र प्रोच्यते यतिसत्तमैः।	<br>
अधिष्ठानादधिष्ठाता क्षेत्राणामिति नःश्रुतम्।। २४३.७७ ।।	<br><br>
क्षेत्रं जानाति चाव्यक्तं ज्ञेत्रज्ञ इति चोच्यते।	<br>
अव्यक्तिके पुरे शेते पुरुषश्चेति कथ्यते।। २४३.७८ ।।	<br><br>
अन्यदेव च क्षेत्रं स्यादन्यः क्षेत्रज्ञ उच्यते।	<br>
क्षेत्रमव्यक्त इत्युक्तं ज्ञातारं पञ्चविंशकम्।। २४३.७९ ।।	<br><br>
अन्यदेव च ज्ञानं स्यादन्यज्ज्ञेयं तदुच्यते।	<br>
ज्ञानमव्यक्तमित्युक्तं ज्ञेयो वै प़ञ्चविंशकम्।। २४३.८० ।।	<br><br>
अव्यक्तं क्षेत्रमित्युक्तं तथा सत्त्वं तथेश्वरम्।	<br>
अनीश्वरमतत्त्वं च तत्त्वं तत्पञ्चविंशकम्।। २४३.८१ ।।	<br><br>
सांक्यदर्शनमेतावत्परिसंख्या न विद्यते।	<br>
संख्यां प्रकुरुते चैव प्रकृतिं च प्रवक्ष्यते।। २४३.८२ ।।	<br><br>
चत्वारिंशच्चतुर्विंशत्प्रतिसंख्याय तत्त्वतः।	<br>
संख्या सहस्रकृत्या तु निस्तत्त्वः पञ्चविंशकः।। २४३.८३ ।।	<br><br>
पञ्चविंशत्प्रबुद्धात्मा बुध्यमान इति श्रुतः।	<br>
यदा बुध्यति आत्मानं तदा भवति केवलः।। २४३.८४ ।।	<br><br>
सम्यग्दर्शनमेतावद्भाषितं तव तत्त्वतः।	<br>
एवमेतद्‌विजानन्तः साम्यतां प्रतियान्त्युत।। २४३.८५ ।।	<br><br>
सम्यङ्निदर्शनं नाम प्रत्यक्षं प्रकृतेस्तथा।	<br>
गुणवत्त्वाद्यथैतानि निर्गुणेभ्यस्तथा भवेत्।। २४३.८६ ।।	<br><br>
सम्यङ्‌निदर्शनं नाम प्रत्यक्षं प्रकृतेस्तथा।	<br>
गुणवत्त्वाद्यथैतानि निर्गुणेभ्यस्तथा भवेत्।। २४३.८७ ।।	<br><br>
पश्यन्त्यमतयो ये नच सम्यक्तेषु च दर्शनम्।	<br>
ते व्यक्तिं प्रतिपद्यन्ते पुनः पुनररिंदम।। २४३.८८ ।।	<br><br>
सर्वमेतद्विजानन्तो न सर्वस्य प्रबोधनात्।	<br>
व्यक्तिभूता भविष्यन्ति व्यक्तस्यैवानुवर्तनात्।। २४३.८९ ।।	<br><br>
सर्वमव्यक्तमित्युक्तमसर्वः पञ्चविंशकः।	<br>
य एवमभिजानन्ति न भयं तेषु विद्यते।। २४३.९० ।।	<br><br>
इति श्रीमहापुराणे आदिब्राह्मे वसिष्ठकरालजनकसंवादे त्रिचत्वारिंशदधिकद्विशततमोऽध्यायः।। २४३ ।।	<br>
