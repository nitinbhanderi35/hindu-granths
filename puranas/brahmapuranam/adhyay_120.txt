<span style="font-size: 14pt; line-height: 200%"><br>
<b>अथ विंशत्यधिकशततमोऽध्यायः</b><br>
<b>धान्यतीर्थवर्णनम्</b><br>
<b>ब्रह्मोवाच</b><br>
धान्यतीर्थमिति ख्यातं सर्वकामप्रदं नृणाम्।<br>
सुभिक्षं क्षंमदं पुंसां सर्वापद्विनिवारणम्।। १२०.१ ।।<br>
ओषध्यः सोमराजानं पतिं प्राप्य मुदाऽन्विताः।<br>
ऊचुः सर्वस्य लोकस्य गङ्गायाश्चेप्सितं वचः।। १२०.२ ।।<br>
ओषध्य ऊचुः<br>
वैदिकी पुण्यगाथाऽस्ति यां वै वेदविदो विदुः।<br>
भूमिं सस्यवतीं कश्चिन्मातरं मातृसंमिताम्।। १२०.३ ।।<br>
गङ्गासमीपे यो दद्यात्सर्वकामानवाप्नुयात्।<br>
भूमीं सस्यवतीं गाश्च ओषधीश्च मुदाऽन्वितः।। १२०.४ ।।<br>
विष्णुब्रह्मेशरूपाय यो दद्याद्भक्तिमान्नरः।<br>
सर्वं तदक्षयं विद्यात्सर्वकामानवाप्नुयात्।। १२०.५ ।।<br>
ओषध्यः सोमराजन्याः सोमश्चाप्योषधीपतिः।<br>
इति ज्ञात्वा ब्रह्मविद ओषधीर्यः प्रदास्यति।। १२०.६ ।।<br>
सर्वान्कामानवाप्नोति ब्रह्मलोके महीयते।<br>
ता एव सोमराजन्याः प्रीताः प्रोचुः पुनः पुनः।। १२०.७ ।।<br>
ओषध्य ऊचुः<br>
योऽस्मान्ददाति गङ्गायां तं राजन्पारयामसि।<br>
त्वमुत्तमश्चौषधीश त्वदधीनं चराचरम्।। १२०.८ ।। (तु. ऋग्वेदः <a href="/wiki/%E0%A4%8B%E0%A4%97%E0%A5%8D%E0%A4%B5%E0%A5%87%E0%A4%A6%E0%A4%83_%E0%A4%B8%E0%A5%82%E0%A4%95%E0%A5%8D%E0%A4%A4%E0%A4%82_%E0%A5%A7%E0%A5%A6.%E0%A5%AF%E0%A5%AD" title="ऋग्वेदः सूक्तं १०.९७">१०.९७.२२</a>)<br>
ओषधयः संवदन्ते सोमेन सह राज्ञा।<br>
योऽस्मान्ददाति विप्रेभ्यस्तं राजन्पारयामसि।। १२०.९ ।।<br>
वयं च ब्रह्मरूपिण्यः प्राणरूपिण्य एव च।<br>
योऽस्मान्ददाति विप्रेभ्यस्तं राजन्पारयामसि।। १२०.१० ।।<br>
अस्मान्ददाति यो नित्यं ब्राह्मणेभ्यो जितव्रतः।<br>
उपास्तिरस्ति साऽस्माकं तं राजन्पारयामसि।। १२०.११ ।।<br>
स्थावरं जङ्गमं किंचिदस्माभिर्व्यापृतं जगत्।<br>
योऽस्मान्ददाति विप्रेभ्यस्तं राजान्पारयामसि।। १२०.१२ ।।<br>
हव्यं कव्यं यदमृतं यत्किंचिदुपभुज्यते।<br>
यद्गरीयश्च यो दद्यात्तं राजान्पारयामसि।। १२०.१३ ।।<br>
इत्येतां वैदिकीं गाथां यः शृणोति स्मरेत वा।<br>
पठते भक्तिमापन्नस्तं राजन्पारयामसि।। १२०.१४ ।।<br>
ब्रह्मोवाच<br>
यत्रैषा पठिता गाथा सोमेन सह राज्ञा।<br>
गङ्गातीरे चोषधीभिर्धान्यतीर्थं तदुच्यते।। १२०.१५ ।।<br>
ततः प्रभृति तत्तीर्थमौषघ्यं सौम्यमेव च।<br>
अमृतं वेदगाथं च मातृतीर्थं तथैव च।। १२०.१६ ।।<br>
एषु स्नानं जपो होमो दानं च पितृतर्पणम्।<br>
अन्नदानं तु यः कुर्यात्तदानत्त्याय कल्पते।। १२०.१७ ।।<br>
षट्शताधिकसाहस्रं तीर्थानां तीरयर्द्वयोः।<br>
सर्वपापनिहन्तॄणां सर्वसंपद्विवर्धनम्।। १२०.१८ ।।<br>
<br>
इति महापुराणे आदिब्राह्मे तीर्थमाहात्म्ये धान्यतीर्थादिषट्शताधिकसहस्रतीर्थवर्णनं नाम विंशत्यधिकशततमोऽघ्यायः।। १२० ।।<br>
<br>
गौतमीमाहात्म्ये एकपञ्चाशत्तमोऽध्यायः।। ५१ ।।<br>
<br>
</span>
