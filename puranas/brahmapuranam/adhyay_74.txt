<b>अथ चतुःसप्ततितमोऽध्यायः</b><br>
<b>गङ्गाया द्वैरूप्यकथनम्</b><br>
<b>नारद उवाच</b><br>
कमण्डलुस्थिता देवी महेश्वरजटागता।<br>
श्रुता देव यथा मर्त्यमागता तद्ब्रवीतु मे।। ७४.१ ।।<br>
<br>
ब्रह्मोवाच<br>
महेश्वरजटास्था या आपो देव्यो महामते।<br>
तासां च द्विविधो भेद आहर्तुर्द्वयकारणात्।। ७४.२ ।।<br>
<br>
एकांशो ब्राह्मणेनात्र व्रतदानसमाधिना।<br>
गौतमेन शिवं पूज्य आहृतो लोकविश्रुतः।। ७४.३ ।।<br>
<br>
अपरस्तु महाप्राज्ञ क्षत्रियेण बलीयसा।<br>
आराध्य शंकरं देवं तपोभिर्नियमैस्तथा।। ७४.४ ।।<br>
<br>
भगीरथेन भूपेन आहृतोंऽसोऽपरस्तथा।<br>
एवं द्वैरूप्यमभवद्गङ्गाया मुनिसत्तम।। ७४.५ ।।<br>
<br>
नारद उवाच<br>
महेश्वरजटास्था या हेतुना केन गौतमः।<br>
आहर्ता क्षत्रियेणापि आहृता केन तद्वदः।। ७४.६ ।।<br>
<br>
ब्रहमोवाच<br>
यथाऽऽनीता पुरा वत्स ब्राह्मणेनेतरेण वा।<br>
तत्सर्वं विस्तरेणाहं वदिष्ये प्रीतये तव।। ७४.७ ।।<br>
<br>
यस्मिन्काले सुरेशस्य उमा पत्न्यभवत्प्रिया।<br>
तस्मिन्नेवाभवद्गङ्गा प्रिया शंभोर्महामते।। ७४.८ ।।<br>
<br>
मम दोषापनोदाय चिन्तयानः शिवस्तदा।<br>
उमया सहितः श्रीमान्देवीं प्रेक्ष्य विशेषतः।। ७४.९ ।।<br>
<br>
रसवृत्तौ स्थितो यस्मान्निर्ममे रसमुत्तमम्।<br>
रसिकत्वात्प्रियत्वाच्च स्त्रैणत्वात्पावनत्वतः।। ७४.१० ।।<br>
<br>
सर्वाभ्यो ह्यधिकप्रीतिर्गङ्गाऽभूद्द्विजसत्तम।<br>
तामेव चिन्तयानोऽसौ पर्वदाऽऽस्ते महेश्वरः।। ७४.११ ।।<br>
<br>
सौवोद्भूता जटामार्गात्कस्मिश्चित्कारणान्तरे।<br>
स तु संगोपयामास गङ्गां शंभुर्जटागताम्।। ७४.१२ ।।<br>
<br>
शिरसा च धृतां ज्ञात्वा न शशाक उमा तदा।<br>
सोढुं ब्रह्मञ्जटाजूटे स्थितां दृष्ट्वा पुनः पुनः।। ७४.१३ ।।<br>
<br>
अमर्षेण भवं गौरी प्रेरयस्वेत्यभाषत।<br>
नैवासौ प्रैरयच्छंभू रसिको रसमुत्तमम्।। ७४.१४ ।।<br>
<br>
जटास्वेव तदा देवीं गोपायन्तं विमृश्य सा।<br>
विनायकं जयां स्कन्दं रहो वचनमब्रवीत्।। ७४.१५ ।।<br>
<br>
नैवायं त्रिदशेशानो गङ्गां त्यजति कामुकः।<br>
साऽपि प्रिया शिवस्याद्य कथं त्यजति तां प्रियाम्।। ७४.१६ ।।<br>
<br>
एवं विमृश्य बहुशो गौरी चाऽऽह विनायकम्।। ७४.१७ ।।<br>
<br>
पार्वत्युवाच<br>
न देवैर्नासुरैर्यक्षैर्न सिद्धैर्भवताऽपि च।<br>
न राजभिरथान्यैर्वा न गङ्गां त्यजति प्रभुः।। ७४.१८ ।।<br>
<br>
पुनस्तप्स्यामि वा गत्वा हिमवन्तं नगोत्तमम्।<br>
अथवा ब्राह्मणैः पुण्यैस्तपोभिर्हतकल्मषैः।। ७४.१९ ।।<br>
<br>
तैर्वा जटास्थिता गङ्गा प्रार्थिता भुवमाप्नुयात्।। ७४.२० ।।<br>
<br>
ब्रह्मोवाच<br>
एतच्छ्रुत्वा मातृवाक्यं मातरं विघ्नराट्। <br>
भ्रात्रा स्कन्देन जयया संमन्त्र्येह च युज्यते।। ७४.२१ ।।<br>
<br>
तत्कुर्मो मस्तकाद्गङ्गां यथा त्यजति मै पिता।<br>
एतस्मिन्नन्तरे ब्रह्मन्ननावृष्टिरजायत।। ७४.२२ ।।<br>
<br>
द्विर्द्वादश समा मर्त्ये सर्वप्राणिभयावहा।<br>
ततो विनष्टमभवज्जगत्स्थावरजङ्मम्।। ७४.२३ ।।<br>
<br>
विना तु गौतमं पुण्यमाश्रमं सर्वकामदम्।<br>
स्रष्टुकामः पुरा पुत्र स्थावरं जङ्गमं तथा।। ७४.२४ ।।<br>
<br>
कृतो यज्ञो मया पूर्वं स देवयजनो गिरिः।<br>
मन्नामा तत्र विख्यातस्ततो ब्रह्मगिरिः सदा।। ७४.२५ ।।<br>
<br>
तमश्रित्य नगश्रेष्ठं सर्वदाऽऽस्ते स गौतमः।<br>
तस्याऽऽश्रमे महापुण्ये श्रेष्ठे ब्रह्मगिरौ शुभे।। ७४.२६ ।।<br>
<br>
आधयो व्याधयो वाऽपि दुर्भिक्षं वाऽप्यवर्षणम्।<br>
भयशोकौ च दारिद्र्यं न श्रूयन्ते कदाचन।। ७४.२७ ।।<br>
<br>
तदाश्रमं विनाऽन्यत्र हव्यं वा कव्यमेव वा।<br>
नास्ति पुत्र तथा दाता होता यष्टा तथैव च।। ७४.२८ ।।<br>
<br>
सदैव गौतमो विप्रो ददाति च जुहोति च।<br>
तदैवाप्ययनं स्वर्गे सुराणामपि नान्यतः।। ७४.२९ ।।<br>
<br>
देवलोकेऽपि मर्त्ये वा श्रूयते गौतमो मुनिः।<br>
होता दाता च भोक्ता च स एवेति जना विदुः।। ७४.३० ।।<br>
<br>
तच्छ्रुत्वा मुनयः सर्वे नानाश्रमनिवासिनः।<br>
गौतमाश्रममापृच्छन्नागच्छन्तस्तपोधनाः।। ७४.३१ ।।<br>
<br>
तेषां मुनीनां सर्वेषामागतानां स गौतमः।<br>
शिष्वत्पुत्रवद्भक्त्या पितृवत्पोषकोऽभवत्।। ७४.३२ ।।<br>
<br>
यस्य(तेषां)यतेप्सितं कामं यतायोग्यं यथाक्रमम्।<br>
यतानुरूपं सर्वेषां शुश्रुषामकरोन्मुनिः।। ७४.३३ ।।<br>
<br>
आज्ञया गौतमस्याऽऽसन्नोषध्यो लोकमातरः।<br>
आराधिताः पुनस्तेन ब्रह्मविष्णुमहेश्वराः।। ७४.३४ ।।<br>
<br>
जायनते च तदौषध्यो लूयन्ते च तदैव हि।<br>
संपत्स्यन्ते तदोप्यन्ते गौतमस्य तपोबलात्।। ७४.३५ ।।<br>
<br>
सर्वाः समृद्धयस्तस्य संसिध्यन्ते मनोगताः।<br>
प्रत्यहं वक्ति विनयाद्गौतमस्त्वागतान्मुनीन्।। ७४.३६ ।।<br>
<br>
पुत्रवच्छिष्यवच्चैव प्रेष्यवत्करवाणि किम्।<br>
पितृवत्पोषयामास संवत्सरगणान्बहून्।। ७४.३७ ।।<br>
<br>
एवं वसत्सु मुनिषु त्रैलोक्ये ख्यातिराश्रयात्।<br>
ततो विनायकः प्राह मातरं भ्रातरं जयाम्।। ७४.३८ ।।<br>
<br>
विनायक उवाच<br>
देवानां सदने मातर्गीयते गौतमो द्विजः।<br>
यन्न साध्यं सुरगणैर्गौतमः कृतवानिति।। ७४.३९ ।।<br>
<br>
एवं श्रुतं मया देवि ब्राह्मणस्य तपोबलम्।<br>
स विप्रश्चालयेदेनां मातर्गङ्गां जटागताम्।। ७४.४० ।।<br>
<br>
तपसा वाऽन्यतो वाऽपि पूजयित्वा त्रिलोचनम्।<br>
स एव च्यावयेदेनां जटास्थां मे पितृप्रियाम्।। ७४.४१ ।।<br>
<br>
तत्र नीतिर्विधातव्या तां विप्रो याचयेद्यथा।<br>
तत्प्रभावात्सरिच्छ्रेष्ठा शिरसोऽवतरत्यपि।। ७४.४२ ।।<br>
<br>
ब्रह्मोवाच<br>
इत्युक्त्वा मातरं भ्रात्रा जयया सह विघ्नराट्।<br>
जगाम गौतम यत्र ब्रह्मसूत्रधरः कृशः।। ७४.४३ ।।<br>
<br>
वसन्कतिपयाहःसु गौतमाश्रमममण्डले।<br>
उवाच ब्राह्मणान्सर्वांस्तत्र तत्र च विघ्नराट्।। ७४.४४ ।।<br>
<br>
गच्छामः स्वमधिष्ठानमाश्रमाणि शुचीनि च।<br>
पुष्टाः स्म गौतमान्नेन पृच्छामो गौतमं मुनिम्।। ७४.४५ ।।<br>
<br>
इति संमन्त्र्य पृच्छन्ति मुनयो मुनिसत्तमाः।<br>
स तान्निवारयामास स्नेहबुद्ध्या मुनीन्पृथक्।। ७४.४६ ।।<br>
<br>
गौतम उवाच<br>
कृताञ्जलिः सविनयमासध्वमिह चैव हि।<br>
युष्मच्चरणशुश्रूषां करोमि मुनिपुंगवाः।। ७४.४७ ।।<br>
<br>
शुश्रुषौ पुत्रवन्नित्यं मयि तिष्ठति नोचितम्।<br>
भवतां भूमिदेवानामाश्रमान्तरसेवनम्।। ७४.४८ ।।<br>
<br>
इदमेवाऽऽश्रमं पुण्यं सर्वेषामिति मे मतिः।<br>
अलमन्येन मुनय आश्रमेव गतेन वा।। ७४.४९ ।।<br>
<br>
ब्रह्मोवाच<br>
इति श्रुत्वा मुनेर्वाक्यं विघ्नकृत्यमनुस्मरन्।<br>
उवाच प्राञ्जलिर्भूत्वा ब्राह्मणान्स गणाधिपः।। ७४.५० ।।<br>
<br>
गणाधिप उवाच<br>
अन्नक्रीता वयं किं नो निवारयत गौतमः।<br>
साम्नां नैव वयं शक्ता गन्तुं स्वं स्वं निवेशनम्।। ७४.५१ ।।<br>
<br>
नायमर्हति दण्डं वा उपकारी द्विजोत्तमः।<br>
तस्माद्बुद्ध्या व्यवस्यामि तत्सर्वैरनुमन्यताम्।। ७४.५२ ।।<br>
<br>
ब्रह्मोवाच<br>
ततः सर्वे द्विजश्रेष्ठाः क्रियतामित्यनुब्रुवन्।<br>
एतस्य तूपकाराय लोकानां हितकाम्यया।। ७४.५३ ।।<br>
<br>
ब्राह्मणानां च सर्वेषां श्रेयो यत्स्यात्तथाकुरु।<br>
ब्राह्मणानां वचः श्रुत्वा मेने वाक्यं गणाधिपः।। ७४.५४ ।।<br>
<br>
विनायक उवाच<br>
क्रियते गुणरूपं यद्गौतमस्तु विशेषतः।। ७४.५५ ।।<br>
<br>
ब्रह्मोवाच<br>
अनुमान्य द्विजान्सर्वान्पुनः पुनरुदारधीः।<br>
स्वयं च ब्राह्मणो भूत्वा प्रणम्य ब्राह्मणान्पुनः।।<br>
मातुर्मते स्थितो विद्वाञ्जयां प्राह गणेश्वरः।। ७४.५६ ।।<br>
<br>
विनायक उवाच<br>
यथा नान्यो विजानीते तथा कुरु शुभानने।<br>
गोरूपधारिणी गच्छ गौतमौ यत्र तिष्ठति ।। ७४.५७ ।।<br>
<br>
शालीन्खाद विनाश्याथ विकारं कुरु भामिनि।<br>
कृते प्रहारे हुंकारे प्रेक्षिते चापि किंचन।।<br>
पत दीनं स्वनं कृत्वा न म्रियस्व न जीव च।। ७४.५८ ।।<br>
<br>
तथा चकार विया विघ्नेश्वरमते स्थिता।<br>
यत्राऽऽसीद्गौतमो विप्रो जया गोरूपधारिणी।। ७४.५९ ।।<br>
<br>
जगाम शालीन्खादन्ती तां ददर्श स गौतमः।<br>
गां दृष्ट्वा विकृतां विप्रस्तां तृणेन न्यवारयत्।। ७४.६० ।।<br>
<br>
निवार्यमाणा सा तेन स्वनं कृत्वा पपात गौः।<br>
तस्यां तु पतितायां च हाहाकारो महानभूत्।। ७४.६१ ।।<br>
<br>
स्वनं श्रुत्वा च दृष्ट्वा च गौतमस्य विचेष्टितम्।<br>
व्यथिता ब्राह्मणाः प्राहुर्विघ्नराजपुरस्कृताः।। ७४.६२ ।।<br>
<br>
ब्राह्मणा ऊचुः<br>
इतो गच्छामहे सर्वे न स्थातव्यं तवाऽऽश्रमे।<br>
पुत्रवत्पोषिताः सर्वे पृष्टोऽसि मुनिपुंगव।। ७४.६३ ।।<br>
<br>
ब्रह्मोवाच<br>
इति श्रुत्वा मुनिर्वाक्यं विप्राणां गच्छतां तदा।<br>
वज्राहत इवाऽऽसीत्स विप्राणां पुरतोऽपतत्।। ७४.६४ ।।<br>
<br>
तमूचुर्ब्राह्मणाः सर्वे पश्येमां पतितां भुवि।<br>
रुद्राणां मातरं देवीं जगतां पावनीं प्रियाम्।। ७४.६५ ।।<br>
<br>
तीर्थदेवस्वरूपिण्यामस्यां गवि विधेर्बलात्।<br>
पतिततायां मुनिश्रेष्ठ गन्तव्यमवशिष्यते।। ७४.६६ ।।<br>
<br>
चोर्णं व्रतं क्षयं याति यथा वासस्त्वदाश्रमे।<br>
वयं नान्यधना ब्रह्मन्केवलं तु तपोधनाः।। ७४.६७ ।।<br>
<br>
ब्रह्मोवाच<br>
विप्राणां पुरतः स्थित्वा विनीतः प्राह गौतमः।। ७४.६८ ।।<br>
<br>
गौतम उवाच<br>
भवन्त एव शरणं पूतं मां कर्तुमर्हथ।। ७४.६९ ।।<br>
<br>
ब्रह्मोवाच<br>
ततः प्रोवाच भगवान्विघ्नराड्ब्राह्मणैर्वृतः।। ७४.७० ।।<br>
<br>
विघ्नराज उवाच<br>
नैवेयं म्रियते तत्र नैव जीवति तत्र किम्।<br>
वदामोऽस्मिन्सुसंदिग्धे निष्कृतिं गतिमेव वा।। ७४.७१ ।।<br>
<br>
गौतम उवाच<br>
कथमुत्थास्यतीयं गौरथ चास्मिंश्च निष्कृतिम्।<br>
वक्तुमर्हथ तत्सर्वं करिष्येऽहमसंशयम्।। ७४.७२ ।।<br>
<br>
ब्राह्मणा ऊचुः<br>
सर्वेषां च मतेनायं वदिष्यति च बुद्धिमान्।<br>
एतद्वाक्यमथास्माकं प्रमाणं तव गौतम।। ७४.७३ ।।<br>
<br>
ब्रह्मोवाच<br>
ब्राह्मणैः प्रेर्यमाणोऽसौ गौतमेन बलीयसा।<br>
विघ्नकृद्ब्रह्मवपुषा प्राह सर्वानिदं वचः।। ७४.७४ ।।<br>
<br>
विघ्नराज उवाच<br>
सर्वेषां च मतेनाहं वदिष्यामि यथार्थवत्।<br>
अनुमन्यन्तु मुनयो मद्वाक्यं गौतमोऽपि च।। ७४.७५ ।।<br>
<br>
महेश्वरजटाजूटे ब्रह्मणोऽव्यक्तजन्मनः।<br>
कम्ण्डलुस्थितं वारि तिष्ठतीति हि शुश्रुम।। ७४.७६ ।।<br>
<br>
तदानयस्व तरसा तपसा नियमेन च।<br>
तेनाभिषिञ्च गामेतां भगवन्भुवमाश्रिताम्।।<br>
ततो वत्स्यामहे सर्वे पूर्ववत्तव वेश्मनि।। ७४.७७ ।।<br>
<br>
ब्रह्मोवाच<br>
इत्युक्तवति विप्रेन्द्रे ब्राह्मणानां च संसदि।<br>
तत्रापतत्पुष्पवृष्टिर्जयशब्दो व्यवर्धत।।<br>
ततः कृताञ्जलिर्नम्रो गौतमो वाक्यमब्रवीत्।। ७४.७८ ।।<br>
<br>
गौतम उवाच<br>
तपसाऽग्निप्रसादेव देवब्रह्मप्रसादतः।<br>
भवतां च प्रसादेन सत्संकल्पोऽनुसिध्यताम्।। ७४.७९ ।।<br>
<br>
ब्रह्मोवाच<br>
एवमस्त्विति तं विप्रा आपृच्छन्मुनिपुंगवम्।<br>
स्वानि स्थानानि ते जग्मुः समृद्धान्यन्नवारिभिः।। ७४.८० ।।<br>
<br>
यातेषु तेषु विप्रेषु भ्रात्रा सह गणेश्वरः।<br>
जयया सह सुप्रीतः कृतकृत्यो न्यवर्तत।। ७४.८१ ।।<br>
<br>
गतेषु ब्रह्मवृन्देषु गणेशे च गते तथा।<br>
गौतमोऽपि मुनिश्रेष्ठस्तपसा हतकल्मषः।। ७४.८२ ।।<br>
<br>
ध्यायंस्तदर्थं स मुनिः किमिदं मम संस्थितम्।<br>
इत्येवं बहुशो ध्यायञ्ज्ञानेन ज्ञानवान्द्विज।। ७४.८३ ।।<br>
<br>
निश्चित्य देवकार्यार्थमात्मनः किल्विषां गतिम्।<br>
लोकानामुपकारं च शंभोः प्रीणनमेव च।। ७४.८४ ।।<br>
<br>
उमायाः प्रीणनं चापि गङ्गानयनमेव च।<br>
सर्वं श्रेयस्करं मनेये मयि नैव च किल्विषम्।। ७४.८५ ।।<br>
<br>
इत्येवं मनसा ध्यायन्सुप्रीतोऽभूद्द्विजोत्तमः।<br>
आराध्य जगतामीशं त्रिनेत्रं वृषभध्वजम्।। ७४.८६ ।।<br>
<br>
आनयिष्ये सरिच्छ्रेष्ठां प्रीताऽस्तु गिरिजा मम।<br>
सपत्नी जगदम्बाया महेश्वरजटास्थिता।। ७४.८७ ।।<br>
<br>
एवं हि संकल्प्य मुनिप्रवीरः, स गौतमो ब्रह्मगिरेर्जगाम।<br>
कैलासमाधिष्ठितमुग्रधन्वना, सुरार्चितं प्रियया ब्रह्मवृन्दैः।। ७४.८८ ।।<br>
<br>
इति श्रीमहापुराणे आदिब्राह्मे स्वयंभ्वृषिसंवादे तीर्थमाहात्म्ये विनायकगौतमव्यापारनिरूपणं नाम चतुःसप्ततितमोऽध्यायः।। ७४ ।।<br>
<br>
गौतमीमाहात्म्ये पञ्चमोऽध्यायः।। ५ ।।<br>
