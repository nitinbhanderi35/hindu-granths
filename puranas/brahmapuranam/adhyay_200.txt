<b>प्रद्युम्नाख्यानवर्णनम्	<br></b>
<b>मुनय ऊचुः	<br></b>
शम्बरेण हृतो वीरः प्रद्युम्नः स कथं पुनः।	<br>
शम्बरश्च महावीर्यः प्रद्युम्नेन कथं हतः।। २००.१ ।।	<br><br>
<b>व्यास उवाच	<br></b>
षष्ठेऽह्नि जातमात्रे प्रद्युम्नं सीतिकागृहात्।	<br>
ममैष हन्तेति द्विजा हृतवान्कालशम्बरः।। २००.२ ।।	<br><br>
नीत्वा चिक्षेप चैवैनं ग्राहोऽग्रे लवणार्णवे।	<br>
कल्लोलजनितावर्ते सुघोरे मकारालये।। २००.३ ।।	<br><br>
पतितं चैव तत्रैको मत्स्यो जग्राह बालकम्।	<br>
न ममार च तस्यापि जठरानलदीपितः।। २००.४ ।।	<br><br>
मत्स्यबन्धैश्च मत्स्योऽसौ मत्स्यैरन्यैः सह द्विजाः।	<br>
घातितोऽसुवर्याय शम्बराय निवेदितः।। २००.५ ।।	<br><br>
तस्य मायावती नाम पत्नी सर्वगृहेश्वरी।	<br>
कारयामास सूदानामाधिपत्यमनिन्दिता।। २००.६ ।।	<br><br>
दारिते मत्स्यजठरे ददृशे साऽतिशोभनम्।	<br>
कुमारं मन्मथतरोर्दग्धस्य प्रथमाङ्कुरम्।। २००.७ ।।	<br><br>
कोऽयं कथमयं मत्स्यजठरे समुपागतः।	<br>
इत्येवं कौतुकाविष्टां तां तन्वीं प्राह नारदः।। २००.८ ।।	<br><br>
<b>नारद उवाच	<br></b>
अयं समस्तजगतं सृष्टिसंहारकारिणा।	<br>
शम्बरेण हृतः कृष्णतनयः सूतिकागृहात्।। २००.९ ।।	<br><br>
क्षिप्तः समुद्रे मत्स्येन निगीर्णस्ते वशं गतः।	<br>
नररत्नमिदं सुभ्रु विश्रब्धा परिपालय।। २००.१० ।।	<br><br>
<b>व्यास उवाच	<br></b>
नारदेनैव मुक्ता सा पालयामास तं शिशुम्।	<br>
बाल्यादेवातिरागेण रूपतिशयमोहिता।। २००.११ ।।	<br><br>
स यदा यौवनाभोगभूषितोऽभूद्‌द्विजोत्तमाः।	<br>
साभिलाषा तदा सा तु बभुव गजगामिनी।। २००.१२ ।।	<br><br>
मायावती ददौ चास्मै माया सर्वा महात्मने।	<br>
प्रद्युम्नायाऽऽत्मभूताय तन्न्यस्तहृदयेक्षणा।।	<br>
प्रसज्जनतीं तु तामाह स कार्ष्णिः कमललोचनः।। २००.१३ ।।	<br><br>
<b>प्रद्युम्न उवाच	<br></b>
मातृभावं विहायैव किमर्थं वर्तसेऽन्यथा।। २००.१४ ।।	<br><br>
<b>व्यास उवाच	<br></b>
सा चास्मै कथयामास न पुत्रस्त्वं ममेति वै।	<br>
तनयं त्वामयं विष्णोर्हृतवान्कालशम्बरः।। २००.१५ ।।	<br><br>
क्षिप्तः समुद्रे मत्स्यस्य संप्राप्तो जठरान्मया।	<br>
सा तु रोदिति ते माता कान्ताऽद्याप्यतिवत्सला।। २००.१६ ।।	<br><br>
<b>व्यास उवाच	<br></b>
इत्युक्तः शम्बरं युद्धे प्रद्युम्नः स समाह्वयत्।	<br>
क्रोधाकुलीकृतमना युयुधे च महाबलः।। २००.१७ ।।	<br><br>
हत्वा सैन्यमशेषं तु तस्य दैत्यस्य माधविः।	<br>
सप्त माया व्यतिक्रम्य मायां संयुयुजेऽष्टमीम्।। २००.१८ ।।	<br><br>
तया जघान तं दैत्यं मायया कालशम्बरम्।	<br>
उत्पत्य च तया सार्धमाजगाम पितुः पुरम्।। २००.१९ ।।	<br><br>
अन्तःपुरे च पतितं मायावत्या समन्वितम्।	<br>
तं दृष्ट्वा हृष्टसंकल्पा बभूवुः कृष्णयोषितः।।	<br>
रुक्मिणी चाब्रवीत्प्रेम्णाऽऽसक्तदृष्टिरनिन्दता।। २००.२० ।।	<br><br>
<b>रुक्मिण्युवाच	<br></b>
धन्यायाः खल्वयं पुत्रो वर्तते नवयौवने।	<br>
अस्मिन्वयसि पुत्रो मे प्रद्युम्नो यदि जीवति।। २००.२१ ।।	<br><br>
सभाग्या जननी वत्स त्वया काऽपि विभूषिता।	<br>
अथवा मागृशः स्नेहो मम यादृग्वपुश्च ते।।	<br>
हरेरपत्यं सुव्यक्तं भवान्वत्स भविष्यति।। २००.२२ ।।	<br><br>
<b>व्यास उवाच	<br></b>
एतस्मिन्नन्तरे प्राप्तः सह कृष्णेन नारदः।	<br>
अन्तःपुरवरां देवीं रुक्मिणीं प्राह हर्षितः।। २००.२३ ।।	<br><br>
<b>श्रीकृष्ण उवाच	<br></b>
एष ते तनयः सुभ्रु हत्वा शम्बरमागतः।	<br>
हृतो येनाभवत्पूर्वं पुत्रस्ते सूतिकागृहात्।। २००.२४ ।।	<br><br>
इयं मायावती भार्या तनयस्यास्य ते सती।	<br>
शम्बरस्य न भार्येयं श्रूयतामत्र कारणम्।। २००.२५ ।।	<br><br>
मन्मथे तु गते नाशं तदुद्‌भवपरायणा।	<br>
शम्बरं मोहयामास मायामास मायारूपेण रुक्मिणि।। २००.२६ ।।	<br><br>
विवाहाद्युपभोगेषु रूपं मायामयं शुभम्।	<br>
दर्शयामास दैत्यस्य तस्येयं मदिरेक्षणा।। २००.२७ ।।	<br><br>
कामोऽवतीर्णः पुत्रस्ते तस्येयं दयिता रतिः।	<br>
विशङ्का नात्र कर्तव्या स्नुषेयं तव शोभना।। २००.२८ ।।	<br><br>
<b>व्यास उवाच	<br></b>
ततो हर्षसमाविष्टौ रुक्मिणीकेशवौ तदा।	<br>
नगरी च समस्ता सा साधु साध्वित्यभाषत।। २००.२९ ।।	<br><br>
चिरं नष्टेन पुत्रेण संगतं प्रेक्ष्य रुक्मिणीम्।	<br>
अवाप विस्मयं सर्वो द्वारवत्यां जनस्तदा।। २००.३० ।।	<br><br>
इति श्रीमहापुराणे आदिब्राह्मे शम्बरहृतप्रद्युम्नागमनवर्णनं नाम द्विशततमोऽध्यायः।। २०० ।।	<br>
