<b>पैशाचतीर्थवर्णनम्	<br></b>
<b>ब्रह्मोवाच	<br></b>
पैशाचं तीर्थमाख्यातं गङ्गाया उत्तरे तटे।	<br>
पिशाचत्वात्पुरा विप्रो मुक्तिमाप महामते॥ १५०.१ ॥	<br><br>
सुयवस्याऽऽत्मजो लोकेऽजीगर्तिरिति विश्रुतः।	<br>
कुटुम्बभारदुःखार्तो दुर्भिक्षेण तु पीडितः॥ १५०.२ ॥	<br><br>
मध्यमं तु शुनःशेपं पुत्रं ब्रह्मविदां वरम्।	<br>
विक्रीतवान्क्षत्रियाय वधाय बहुलैर्धनैः॥ १५०.३ ॥	<br><br>
किं नामाऽऽपद्‌गतः पापं नाऽऽचरत्यपि पण्डितः।	<br>
शमितृत्वे धनं चापि जगृहे बहुलं मुनिः॥ १५०.४ ॥	<br><br>
विदारणार्थं च धनं जगृहे ब्राह्मणाधमः।	<br>
ततोऽप्रतिसमाधेयमहारोगनिपीडितः॥ १५०.५ ॥	<br><br>
स मृतः कालपर्याये नरकेष्वथ पातितः।	<br>
भोगादृते न क्षयोऽस्ति प्राक्तनानामिहांहसाम्॥ १५०.६ ॥	<br><br>
किंकरैर्यमवाक्येन बहुयोन्यन्तरं गतः।	<br>
ततः पिशाचो ह्यभवद्दारुणो दारुणकृतिः॥ १५०.७ ॥	<br><br>
शुष्ककाष्ठेष्वथारण्ये निर्जले निर्जने तथा।	<br>
ग्रीष्मे ग्रीष्मदवव्याप्ते क्षिप्यते यमकिंकरैः॥ १५०.८ ॥	<br><br>
कन्यापुत्रमहीवाजिगवां विक्रयकारिणः।	<br>
नरकान्न निवर्तन्ते यावदाभूतसंप्लवम्॥ १५०.९ ॥	<br><br>
स्वकृताघविपाकेन दारुणैर्यमकिंकरैः।	<br>
संघाते पच्यमानोऽसौ रुरोदोच्चैः कृतं स्मरन्॥ १५०.१० ॥	<br><br>
पथि गच्छन्कदाचित्स जीगर्तेर्मध्यमः सुतः।	<br>
शुश्राव रुदतो वाणीं पिशाचस्य मुहुर्मुहुः॥ १५०.११ ॥	<br><br>
पुत्रक्रेतुर्ब्रह्महन्तुर्जीगर्तेस्तु पितुस्तदा।	<br>
पापिनः पुत्रविक्रेतुर्ब्रह्महन्तुः पितुश्च ताम्॥ १५०.१२ ॥	<br><br>
शुनःशेपस्तदोवाच को भवानतिदुःखितः।	<br>
जीगर्तिरब्रवीद्‌दुःखाच्छुनःशेपपिता ह्यहम्॥ १५०.१३ ॥	<br><br>
पापीयसीं क्रियां कृत्वा योनिं प्राप्तोऽस्मि दारुणाम्।	<br>
नरकेष्वथ पक्वश्च पुनः प्राप्तोऽन्तरालकम्॥	<br>
ये ये दुष्कृतकर्माणस्तेषां तेषामियं गतिः॥ १५०.१४ ॥	<br><br>
जीगर्तिपुत्रस्तमुवाच दुःखात्सोऽहं सुतस्ते मम दोषेण तात।	<br>
विक्रीत्वा मां नरकानेवमाप्तस्ततः करिष्ये स्वर्गतं त्वामिदानीम्॥ १५०.१५ ॥	<br><br>
एवं प्रतिज्ञाय स गाधिपुत्रपुत्रत्वमाप्तोऽथ मुनिप्रवीरः।	<br>
गङ्गामभिध्याय पितुश्च लोकाननुत्तमानीहमानो जगाम॥ १५०.१६ ॥	<br><br>
अशेषदुःखानलधूपितानां, निमज्जातां मोहमहासमुद्रे।	<br>
शरीरिणां नान्यदहो त्रिलोक्यामालम्बनं विष्णुपदीं विहाय॥ १५०.१७ ॥	<br><br>
एवं विनिश्चित्य मुनिर्महात्मासमुद्दिधीर्षुः पितरं स दुर्गतेः।	<br>
शुचिस्ततो गौतमीमाशु गत्वा, तत्र स्नात्वा संस्मरञ्छंभुविष्णू॥ १५०.१८ ॥	<br><br>
ददौ जलं प्रेतरूपाय पित्रे, पिशाचरूपाय सुदुःखिताय	<br>
तद्दानमात्रेण तदैव पूतोऽजीगर्तिरावाप वपुः सुपुण्यम्॥ १५०.१९ ॥	<br><br>
विमानयुक्तः सुरसंघजुष्टं विष्णोः पदं प्राप सुतप्रभावात्।	<br>
गङ्गाप्रभावाच्च हरेश्च शंभोर्विधातुरर्कायुततुल्यतेजाः॥ १५०.२० ॥	<br><br>
ततः प्रभृत्येतदतिप्रसिद्धं, पैशाचनाशं च महागदं च।	<br>
महान्ति पापानि च नाशमाशु, प्रयान्ति यस्य स्मरणेन पुंसाम्॥ १५०.२१ ॥	<br><br>
तीर्थस्य चेदं गदितं तवाद्य, माहात्म्यमेतत्त्रिशतानि यत्र।	<br>
तीर्थान्यथान्यानि भवन्ति भुक्तिमुक्तिप्रदायीनि किमन्यदत्र॥ १५०.२२ ॥	<br><br>
सर्वसिद्धिदमाख्यातमित्याद्यत्र शतत्रयम्।	<br>
तीर्थानां मुनिजुष्टानां स्मरणादप्यभीष्टदम्॥ १५०.२३ ॥	<br><br>
इति श्रीमहापुराणे आदिब्राह्मे तीर्थमाहात्म्ये पैशाचादिशतत्रयतीर्थवर्णनं नाम पञ्चाशदधिकशततमोऽध्यायः॥ १५० ॥	<br><br>
गौतमीमाहात्म्य एकाशीतितमोऽध्यायः॥ ८१ ॥	<br>
