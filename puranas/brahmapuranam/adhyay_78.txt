<b>अथाष्टसप्ततितमोऽध्यायः</b><br>
<b>सगराख्यानकथनम्</b><br>
<b>नारद उवाच</b><br>
द्विविधा सैव गदिता एकाऽपि सुरसत्तम्।<br>
एको भेदस्तु कथितो ब्राह्मणेनाऽऽहृतो यतः॥ ७८.१ ॥<br>
<br>
क्षत्रियेणापरोऽप्यंशो जटास्वेव व्यवस्थितः।<br>
भवस्य देवदेवस्य आहृतस्तद्वदस्व मे॥ ७८.२ ॥<br>
<br>
वैवस्वतान्वये जात इक्ष्वाकुकुलसंभवः।<br>
पुरा वै सगरो नाम राजाऽऽसीदतिधार्मिकः॥ ७८.३ ॥<br>
<br>
यज्वा दानपरो नित्यं धर्माचारविचारवान्।<br>
तस्य भार्याद्वयं चाऽऽसीत्पतिभक्तिपरायणम्॥ ७८.४ ॥<br>
<br>
तस्य वै संततिर्नाभूदिति चिन्तापरोऽभवत्।<br>
वसिष्ठं गृहमाहूय संपूज्य विधिवत्ततः॥ ७८.५ ॥<br>
<br>
उवाच वचनं राजा संततेः कारणं प्रति।<br>
इति तद्वचनं श्रुत्वा ध्यात्वा राजानमब्रवीत्॥ ७८.६ ॥<br>
<br>
वसिष्ठ उवाच<br>
सपत्नीकः सदा राजन्नृषिपूजापरे भव॥ ७८.७ ॥<br>
<br>
ब्रह्मोवाच<br>
इत्युक्त्वा स मुनिर्विप्र यथास्थानं जगाम ह।<br>
एकदा तस्य राजर्षेर्गृहमागात्तपोनिधिः॥ ७८.८ ॥<br>
<br>
तस्यर्षेः पूजनं चक्रे स संतुष्टोऽब्रवीद्वचः।<br>
वरं ब्रूहि महाभागेत्युक्ते पुत्रान्स चावृणोत्॥ ७८.९ ॥<br>
<br>
स मुनिः प्राह राजानमेकस्यां वंशधारकः।<br>
पुत्रो भूयात्तथाऽन्यस्यां षष्टिसाहस्रकं सुताः॥ ७८.१० ॥<br>
<br>
वरं दत्त्वा मुनौ याते पुत्रा जाताः सहस्रशः।<br>
स यज्ञान्सुबहूंश्चक्रे हयमेधान्सुदक्षिणान्॥ ७८.११ ॥<br>
<br>
एकस्मिन्हयमेधे वै दीक्षितो विधिवन्नृपः।<br>
पुत्रान्न्ययोजयद्राजा ससैन्यान्हयरक्षणे॥ ७८.१२ ॥<br>
<br>
क्वचिदन्तरमासाद्य हयं जह्रे शतक्रतुः।<br>
मार्गमाणाश्च ते पुत्रा नैवापश्यन्हयं तदा॥ ७८.१३ ॥<br>
<br>
सहस्राणां तथा षिष्टिर्नानायुद्धविशारदाः।<br>
तेषु पश्यत्सु रक्षांसि पुत्रेषु सगरस्य हि॥ ७८.१४ ॥<br>
<br>
प्रोक्षितं तद्धयं नीत्वा ते रसातलमागमन्।<br>
राक्षसान्मायया युक्तान्नैवापश्यन्त सागराः॥ ७८.१५ ॥<br>
<br>
न दृष्ट्वा ते हयं पुत्राः सगरस्य बलीयसः।<br>
इतश्चेतश्चनरन्तस्ते नैवापश्यन्हयं तदा॥ ७८.१६ ॥<br>
<br>
देवलोकं तदा जग्मुः पर्वतांश्च सरांसि च।<br>
वनानि च विचिन्वन्तो नैवापश्यन्हयं तदा॥ ७८.१७ ॥<br>
<br>
कृतस्वस्त्ययनो राजा ऋत्विग्भिः कृतमङ्लः।<br>
अदृष्ट्वा तु पशुं रम्यं राजा चिन्तामुपेयिवान्॥ ७८.१८ ॥<br>
<br>
अटन्तः सागराः सर्वे देवलोकमुपागमन्।<br>
हयं तमनुचिन्वन्तस्तत्रापि न हयोऽभवत्॥ ७८.१९ ॥<br>
<br>
ततो महीं समाजग्मुः पर्वतांश्च वनानि च।<br>
तत्रापि च हयं नैव दृष्टवन्तो नृपात्मजाः॥ ७८.२० ॥<br>
<br>
एतस्मिन्नन्तरे यत्र दैवी वागभवत्तदा।<br>
रसातले हयो बद्ध आस्ते नान्यत्र सागराः॥ ७८.२१ ॥<br>
<br>
इति श्रुत्वा ततो वाक्यं गन्तुकामा रसातलम्।<br>
अखनन्पृथिवीं सर्वां परितः सागरास्ततः॥ ७८.२२ ॥<br>
<br>
ते क्षुधार्ता मृदं शुष्कां भक्षयन्तस्त्वहर्निशम्।<br>
न्यखनंश्चापि जग्मुश्च सत्परास्ते रसातलम्॥ ७८.२३ ॥<br>
<br>
तानागतान्भूपसुतान्सागरान्बलिनः कृतीन्।<br>
श्रुत्वा रक्षांसि संत्रस्तां व्यगमन्कपिलान्तिकम्॥ ७८.२४ ॥<br>
<br>
कपिलोऽपि महाप्राज्ञस्तत्र शेते रसातले।<br>
पुरा च साधितं तेन देवानां कार्यमुत्तमम्॥ ७८.२५ ॥<br>
<br>
विनिद्रेण ततः श्रान्तः सिद्धे कार्ये सुरान्प्रति।<br>
अब्रवीत्कपिलः श्रीमान्निद्रास्थानं प्रयच्छथ(त)॥ ७८.२६ ॥<br>
<br>
रसातलं ददुस्तस्मै पुनराह सुरान्मुनिः।<br>
यो मामुत्थापयेन्मन्दो भस्मी भूयाच्च सत्वरम्॥ ७८.२७ ॥<br>
<br>
ततः शये तलगतो नो चेन्न स्वप्न एव हि।<br>
तथेत्युक्तः सुरगणैस्तत्र शेते रसातले॥ ७८.२८ ॥<br>
<br>
तस्य प्रभावं ते ज्ञात्वा राक्षसा मायया युताः।<br>
सागराणां च सर्वेषां वधोपायं प्रचक्रिरे॥ ७८.२९ ॥<br>
<br>
विना युद्धेन ते भीता राक्षसाः सत्वरास्तदा।<br>
आगत्य यत्र स मुनिः कपिलः कोपनो महान्॥ ७८.३० ॥<br>
<br>
शिरोदेशे हयं ते वै बद्ध्यवाऽथ त्वरयाऽन्विताः।<br>
दूरे स्थित्वा मौनिनश्च प्रेक्षन्तः किं भवेदिति॥ ७८.३१ ॥<br>
<br>
ततस्तु सागराः सर्वे निर्विशन्तो रसातलम्।<br>
ददृशुस्ते हयं बद्धं शयानं परुषं तथा॥ ७८.३२ ॥<br>
<br>
तं मेनिरे च हर्तारं क्रतुहन्तारमेव च।<br>
एनं हत्वा महापापं नयामोऽश्वं नृपान्तिकम्॥ ७८.३३ ॥<br>
<br>
केचिदूचुः पशुं बद्धं नयामोऽनेन किं फलम्।<br>
तदाऽऽहुरपरे शूरा राजानः शासका वयम्॥ ७८.३४ ॥<br>
<br>
उत्थाप्यैनं महापापं हन्मः क्षात्रेण वर्चसा।<br>
ते तं जघ्नुर्मुनिं पादैर्ब्रुवन्तो निष्ठुराणि च॥ ७८.३५ ॥<br>
<br>
ततः कोपेन महता कपिलो मुनिसत्तमः।<br>
सागरानीक्षयामास तान्कोपाद्भस्मसात्करोत्॥ ७८.३६ ॥<br>
<br>
जज्वलुस्ते ततस्तत्र सागराः सर्व एव हि।<br>
तत्तु सर्वं न जानाति दीक्षितः सगरो नृपः॥ ७८.३७ ॥<br>
<br>
नारदः कथयामास सगराय महात्मने।<br>
कपिलस्य तु संस्थानं हयस्यापि तु संस्थितिम्॥ ७८.३८ ॥<br>
<br>
राक्षसानां तु विकृतिं सागराणां च नाशनम्।<br>
ततश्चिन्तापरो राजा कर्तव्यं नावबुध्यत॥ ७८.३९ ॥<br>
<br>
अपरोऽपि सुतश्चाऽऽसीदसमञ्जा इति श्रुतः।<br>
स तु बालांस्तथा पौरान्मौर्ख्यात्क्षिपति चाम्भसि॥ ७८.४० ॥<br>
<br>
सगरोऽप्यथ विज्ञप्तः पौरैः संमिलितैस्तदा।<br>
दुर्नयं तस्य तं ज्ञात्वा ततः क्रुद्धोऽब्रवीन्नृपः॥ ७८.४१ ॥<br>
<br>
स्वानमात्यांस्तदा राजा देशत्यागं करोत्वयम्।<br>
असमञ्जाः क्षत्रधर्मत्यागी वै बालघातकः॥ ७८.४२ ॥<br>
<br>
सगरस्य तु तद्वाक्यं श्रुत्वाऽमात्यास्त्वरान्विताः।<br>
तत्यजुर्नृपतेः पुत्रमसमञ्जा गतो वनम्॥ ७८.४३ ॥<br>
<br>
सागरा ब्रह्मशापेन नष्टाः सर्वे रसातले।<br>
एकोऽपि च वनं प्राप्त इदानीं का गतिर्मम॥ ७८.४४<br>
<br>
अंशुमानिति विख्यातः पुत्रस्तस्यासमञ्जसः।<br>
आनाय्य बालकं राजा कार्यं तस्मै न्यवेदयत्॥ ७८.४५ ॥<br>
<br>
कपिलं च समाराध्य अंशुमानापि बालकः।<br>
सगराय हयं प्रादात्ततः पूर्णोऽभत्क्रतुः॥ ७८.४६ ॥<br>
<br>
तस्यापि पुत्रस्तेजस्वी दिलीप इति धर्मिकः।<br>
तस्यापि पुत्रो मतिमान्भगीरथ इति श्रुतः॥ ७८.४७ ॥<br>
<br>
पितामहानां सर्वेषां गतिं श्रुत्वा सुदुःखितः।<br>
सगरं नृपशार्दूलं पप्रच्छ विनयान्वितः॥ ७८.४८ ॥<br>
<br>
सगराणां तु सर्वेषां निष्कृतिस्तु कथं भवेत्।<br>
भगीरथं नृपः प्राह कपिलो वेत्ति पुत्रक॥ ७८.४९ ॥<br>
<br>
तस्य तद्वचनं श्रुत्वा बालः प्रायाद्रसातलम्।<br>
कपिलं च नमस्कृत्वा सर्वं तस्मै न्यवेदयत्॥ ७८.५० ॥<br>
<br>
स मुनिस्तु चिरं ध्यात्वा तपसाऽऽराध्य शंकरम्।<br>
जटाजलेन स्वपितॄनाप्लाव्य नृपसत्तम॥ ७८.५१ ॥<br>
<br>
ततः कृतार्थो भविता त्वं च ते पितरस्तथा।<br>
तथा करोमीति मुनिं प्रणम्य पुनरब्रवीत्॥ ७८.५२ ॥<br>
<br>
क्व गच्छेऽहं मुनिश्रेष्ठ कर्तव्यं चापि तद्वद॥ ७८.५३ ॥<br>
कपिल उवाच<br>
<br>
कैलासं तं नरश्रेष्ठ गत्वा स्तुहि महेश्वरम्।<br>
तपः कुरु यथाशक्ति ततश्चेप्सितमाप्स्यसि॥ ७८.५४ ॥<br>
<br>
ब्रह्मोवाच<br>
तच्छ्रुत्वा स मुनेर्वाक्यं मुनिं नत्वा त्वगान्नगम्।<br>
कैलासं स शुचिर्भूत्वा बालो बालक्रियान्वितः॥<br>
तपसे निश्चयं कृत्वा उवाच स भगीरथः॥ ७८.५५ ॥<br>
<br>
भगीरथ उवाच<br>
बालोऽहं बालबुद्धिश्च बालचन्द्रधर प्रभो। <br>
नाहं किमपि जानामि ततः प्रीतो भव प्रभो॥ ७८.५६ ॥<br>
<br>
वाग्भिर्मनोभिः कृतिभिः कदाचिन्ममोपकुर्वन्ति हिते रता ये।<br>
तेभ्यो हितार्थं त्विह चामरेश, सोमं नमस्यामि सुरादिपूज्यम्॥ ७८.५७ ॥<br>
<br>
उत्पादितो यैरभिवर्धितश्च, समानगोत्रश्च समानधर्मा।<br>
तेषामभीष्टानि शिवः करोतु, बालेन्दुमौलिं प्रणतोऽस्मि नित्यम्॥ ७८.५८ ॥<br>
<br>
ब्रह्मोवाच<br>
एवं तु ब्रुवतस्तस्य पुरस्तादभवच्छिवः।<br>
वरेण च्छन्दयानो वै भगीरथमुवाच ह॥ ७८.५९ ॥<br>
<br>
शिव उवाच<br>
यन्न साध्यं सुरगणैर्देयं तत्ते मया ध्रुवम्।<br>
वदस्व निर्भयो भूत्वा भगीरथ महामते॥ ७८.६० ॥<br>
<br>
ब्रह्मोवाच<br>
भगीरथः प्रणम्येशं हृष्टः प्रोवाच शंकरम्॥ ७८.६१ ॥<br>
<br>
भगीरथ उवाच<br>
जटस्थितां पितॄणां मे पावनाय सरिद्वराम्।<br>
तामेव देहि देवेश सर्वमाप्तं ततो भवेत्॥ ७८.६२ ॥<br>
<br>
ब्रह्मोवाच<br>
महेशोऽपि विहस्याथ भगीरथमुवाच ह॥ ७८.६३ ॥<br>
<br>
शिव उवाच<br>
दत्ता मयेयं ते पुत्र पुनस्तां स्तुहि सुव्रत॥ ७८.६४ ॥<br>
<br>
ब्रह्मोवाच<br>
तद्देववचनं श्रुत्वा तदर्थं तु तपो महत्।<br>
स्तुतिं चकार गङ्गाया भक्त्या प्रयतमानसः॥ ७८.६५ ॥<br>
<br>
तस्या अपि प्रसादं प्राप्य बालोऽप्यबालवत्।<br>
गङ्गां महेश्वरात्प्राप्तामादायागाद्रसातलम्॥ ७८.६६ ।<br>
<br>
न्यवेदयत्स मुनये कपिलाय महात्मने।<br>
यथोदितप्रकारेण गङ्गां संस्थाप्य यत्नतः॥ ७८.६७ ॥<br>
<br>
प्रदक्षिणमथाऽऽवर्त्य कृताञ्जलिपुटोऽब्रवीत्॥ ७८.६८ ॥<br>
<br>
भगीरथ उवाच<br>
देवि मे पितरः शापात्कपिलस्य महामुनेः॥<br>
प्राप्तास्ते विगतिं मातस्तस्मात्तान्पातुर्महसि॥ ७८.६९ ॥<br>
<br>
तथेत्युक्त्वा सुरनदी सर्वेषामुपकारिका।<br>
लोकनामुकारार्थं पितॄणां पावनाय च॥ ७८.७० ॥<br>
<br>
अगस्त्यपीतस्याम्भोधेः पूरणाय विशेषतः।<br>
स्मरणादेव पापानां नाशाय सुरनिम्नगा॥ ७८.७१ ॥<br>
<br>
भगीरथोदितं चक्रे रसातलतले स्थितान्।<br>
भस्मीभूतान्नृपसुतान्सागरांश्च विशेषतः॥ ७८.७२ ॥<br>
<br>
विनिर्दग्धानथाऽऽप्लाव्य खातपूरमथाकरोत्।<br>
ततो मेरुं समाप्लाव्य स्थितां बालोऽब्रवीन्नृपः॥ ७८.७३ ॥<br>
<br>
कर्मभूमौ त्वया भाव्यं तथेत्यागाद्धिमालयम्।<br>
हिमवत्पर्वतात्पुण्याद्भारतं वर्षमभ्यगात्॥ ७८.७४ ॥<br>
<br>
तन्मध्यतः पुण्यनदी प्रायात्पूर्वार्णवं प्रति।<br>
एवमेषाऽपि ते प्रोक्ता गङ्गा क्षात्रा महामुने॥ ७८.७५ ॥<br>
<br>
माहेश्वरी वैष्णवी च सैव ब्राह्मी च पावनी।<br>
भागीरथी देवनदी हिमवच्छिखराश्रया॥ ७८.७६ ॥<br>
<br>
प्रहेश्वरजटावारि एवं द्वैविध्यमागतम्।<br>
विन्ध्यस्य दक्षिणे गङ्गा गौतमी सा निगद्यते॥<br>
उत्तरे साऽपि विन्ध्यस्य भागीरथ्यभिधीयते॥ ७८.७७ ॥<br>
<br>
इति श्रीमहापुराणे आदिब्राह्मे स्वयंभुऋषिसंवादे भागीरथ्यवतरणं नामाष्टसप्ततितमोऽध्यायः॥ ७८ ॥<br>
<br>
गौतमीमाहात्म्ये नवमोऽध्यायः॥ ९ ॥<br>
