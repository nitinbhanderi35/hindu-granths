<b>द्विविदवानरवधवर्णनम्	<br></b>
<b>व्यास उवाच	<br></b>
शृणुध्वं मुनयः सर्वे बलस्य बलशालिनः।	<br>
कृतं यदन्यदेवाभूत्तदपि श्रूयतां द्विजाः।। २०९.१ ।।	<br><br>
नरकस्यासुरेन्द्रस्य देवपक्षविरोधिनः।	<br>
सखाऽभवन्महावीर्यो द्विविदो नाम वानरः।। २०९.२ ।।	<br><br>
वैरानुबन्धं बलवान्स चकार सुरान्प्रति।। २०९.३ ।।	<br><br>
<b>द्विविद उवाच	<br></b>
नरकं हतवान्कृष्णो बलदर्पसमन्वितम्।	<br>
करिष्ये सर्वदेवानां तस्मादेष प्रतिक्रियाम्।। २०९.४ ।।	<br><br>
यज्ञविध्वंसनं कुर्वन्मर्त्यलोकक्षयं तथा।	<br>
ततो विध्वंसयामास यज्ञानज्ञानमोहितः।। २०९.५ ।।	<br><br>
बिभेद साधुमर्यादां क्षयं चक्रे च देहिनाम्।	<br>
ददाह चपलो देशं पुरग्रामान्तराणि च।। २०९.६ ।।	<br><br>
क्वचिच्च पर्वतक्षेपाद्‌ग्रामादीन्समचूर्णयत्।	<br>
शैलानुत्पाट्य तोयेषु मुमोचाम्बुनिधौ तथा।। २०९.७ ।।	<br><br>
पुनश्वार्णवमध्यस्थः क्षोभयामास सागरम्।	<br>
तेनातिक्षोभितश्चाब्धिरुद्वेलो जायते द्विजाः।। २०९.८ ।।	<br><br>
प्लावयंस्तीरजन्ग्रामान्पुरादीनतिवेगवान्।	<br>
कामरूपं महारूपं कृत्वा सस्यान्यनेकशः।। २०९.१० ।।	<br><br>
लुठन्भ३मणसंमर्दः संचूर्णयति वानरः।	<br>
तेन विप्रकृतं सर्वं जगदेतद्‌दुरात्मना।। २०९.११ ।।	<br><br>
निःस्वाध्यायवषट्‌कारं द्विजाश्चाऽऽसीत्सुदुःखितम्।	<br>
कदाचिद्रैवतोद्याने पपौ पानं हलायुधः।। २०९.१२ ।।	<br><br>
रेवती च महाभागा तथैवान्या वरस्त्रियः।	<br>
उद्‌गीयमानो विलसल्ललनामौलिमध्यगः।। २०९.१३ ।।	<br><br>
मुशलं च चकारास्य संमुखः स विडम्बनाम्।	<br>
तथैव योषितां तासां जहासाभिमुखं कपिः।। २०९.१४ ।।	<br><br>
पानपूर्णांश्च करकांश्चिक्षेपाऽऽहत्य वै तदा।	<br>
ततः कोपपरीतात्मा भर्त्सयामास तं बलम्।। २०९.१५ ।।	<br><br>
तथाऽपि तमवज्ञाय चक्रे किलकिलाध्वनिम्।	<br>
ततः समुत्थाय बलो जगृहे मुशलं रुषा।। २०९.१६ ।।	<br><br>
सोऽपि शैलशिलां भीमां जग्राह प्लवगोत्तमः।	<br>
चिक्षेप च स तां क्षिप्तां मुशलेन सहस्रधा।। २०९.१७ ।।	<br><br>
बिभेद यादवश्रेष्ठः सा पपात महीतले।	<br>
अपतनमुशलं चासौ समुल्लङ्घ्य प्लवंघमः।। २०९.१८ ।।	<br><br>
वेगेनाऽऽयम्य रोषेण बलेनोरस्यताडयत्।	<br>
ततो बलेन कोपेन मुष्टिना मूर्ध्नि ताडितः।। २०९.१९ ।।	<br><br>
पपात रुधिरोद्‌गारी द्विविदः क्षीणजीवितः।	<br>
पतता तच्छरीरेण गिरेः श्रृङ्गमशीर्यत।। २०९.२० ।।	<br><br>
मुनयः शतधा वज्रिवज्रेणेव हि ताडितम्।	<br>
पुष्पवृष्टिं ततो देवा रामस्योपरि चिक्षिपुः।। २०९.२१ ।।	<br><br>
प्रशशंसुस्तदाऽभ्येत्य साध्वेतत्ते महत्कृतम्।	<br>
अनेन दुष्टकपिना दैत्यपक्षोपकारिणा।।	<br>
जगन्निराकृतं वीर दिष्ट्या स क्षयमागतः।। २०९.१२ ।।	<br><br>
<b>व्यास उवाच	<br></b>
एवंविधान्यनेकानि बलदेवस्य धीमतः।	<br>
कर्माण्यपरिमेयानि शेषस्य धरणीभृतः।। २०९.१३ ।।	<br><br>
इति श्रीमहापुराणे आदिब्राह्मे बलदेवामाहात्म्ये द्विविदवानरवधवर्णनं नाम नवाधिकद्विशततमोऽध्यायः।। २०९ ।।	<br>
