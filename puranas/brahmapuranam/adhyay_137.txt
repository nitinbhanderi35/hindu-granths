<b>लक्ष्मीतीर्थवर्णनम्	<br></b>
<b>ब्रह्मोवाच	<br></b>
लक्ष्मीतीर्थमिति ख्यातं साक्षाल्लक्ष्मीविवर्धनम्।	<br>
अलक्ष्मीनाशनं पुण्यमाख्यानं श्रृणु नारद॥ १३७.१ ॥	<br><br>
संवादश्च पुरा त्वासील्लक्ष्म्याः पुत्र दरिद्रया।	<br>
परस्परविरोधिन्यावुभे विश्वं समीयतुः॥ १३७.२ ॥	<br><br>
ताभ्यामव्यापृतं वस्तु तन्नास्ति भुवनत्रये।	<br>
मम जैष्ठ्यं मम ज्यैष्ठ्यमित्यूचतुरुभे मिथः॥	<br>
अहं पूर्वं समुद्‌भूता इत्याह श्रियमोजसा॥ १३७.३ ॥	<br><br>
<b>श्रीलक्ष्मीरुवाच	<br></b>
कुलं शीलं जीवितं वा देहिनामहमेव तु।	<br>
मया वना देहभाजो जीवन्तोऽपि मृता इव॥ १३७.४ ॥	<br><br>
<b>ब्रह्मोवाच	<br></b>
दरिद्रया च सा प्रोक्ता सर्वेभ्यो ह्यधिका ह्यहम्।	<br>
मुक्तिर्मदाश्रिता नित्यं दरिद्रैवं वचोऽब्रवीत्॥ १३७.५ ॥	<br><br>
कामः क्रोधश्च लोभश्च मदो मात्सर्यमेव च।	<br>
यत्राहमस्मि तत्रैते न तिष्ठन्ति कदाचन॥ १३७.६ ॥	<br><br>
न भयोद्‌भूतिरुन्माद ईर्ष्या उद्धतवृत्तिता।	<br>
यत्राहमस्मि तत्रैते न तिष्ठन्ति कदाचन॥ १३७.७ ॥	<br><br>
दरिद्राया वचः श्रुत्वा लक्ष्मीस्तां प्रत्यभाषत॥ १३७.८ ॥	<br><br>
अलंकृतो मया जन्तुः सर्वो भवति पूजितः।	<br>
निर्धनः शिवतुल्योऽपि सर्वैरप्यभिभूयते॥ १३७.९ ॥	<br><br>
देहीति वचनद्वारा देहस्थाः पञ्च देवताः।	<br>
सद्यो निर्गत्य गच्छन्ति धीश्रीह्रीशान्तिकीर्तयः॥ १३७.१० ॥	<br><br>
तावद्‌गुणा गुरुत्वं च यावन्नार्थयते परम्।	<br>
अर्थी चेत्पुरुषो जातः क्व गुणाः क्व च गौरवम्॥ १३७.११ ॥	<br><br>
तावत्सर्वोत्तमो जन्तुस्तावत्सर्वगुणालयः।	<br>
नमस्यः सर्वलोकानां यावन्नार्थयते परम्॥ १३७.१२ ॥	<br><br>
कष्टमेतन्महापापं निर्धनत्वं शरीरिणाम्।	<br>
न मानयति नो वक्ति न स्पृशत्यधनं जनः॥ १३७.१३ ॥	<br><br>
अहमेव ततः श्रेष्ठा दरिद्रे श्रृणु मे वचः॥ १३७.१४ ॥	<br><br>
<b>ब्रह्मोवाच	<br></b>
तल्लक्ष्मीवचनं श्रुत्वा दरिद्रा वाक्यमब्रवीत्॥ १३७.१५ ॥	<br><br>
<b>दरिद्रोवाच	<br></b>
वक्तुं न लक्ष्मीर्ज्येष्ठाऽहमिति वै लज्जसे मुहुः॥	<br>
पापेषु रमसे नित्यं विहाय पुरुषोत्तमम्॥ १३७.१६ ॥	<br><br>
विश्वस्तवञ्चका नित्यं भवती श्लाघसे कथम्।	<br>
सुखं न तादृक्त्वत्प्राप्तौ पश्चात्तापो यथा गुरुः॥ १३७.१७ ॥	<br><br>
न तथा जायते पुंसां सुरया दारुणो मदः।	<br>
त्वत्संनिधानमात्रेण यथा वै विदुषामपि॥ १३७.१८ ॥	<br><br>
सदैव रमसे लक्ष्मीः प्रायस्त्वं पापकारिषु।	<br>
अहं वसामि योग्येषु धर्मशीलेषु सर्वदा॥ १३७.१९ ॥	<br><br>
शिवविष्ण्वनुरक्तेषु कृतज्ञेषु महत्सु च।	<br>
सदाचारेषु शान्तेषु गुरुसेवोद्यतेषु च॥ १३७.२० ॥	<br><br>
सत्सु विद्वत्सु शूरेषु कृतबुद्धिषु साधुषु।	<br>
निवासामि सदा लक्ष्मीस्तस्माज्यैष्ठ्यं मयि स्थितम्॥ १३७.२१ ॥	<br><br>
ब्राह्मणेषु शुचिष्मत्सु व्रतचारिषु भिक्षुषु।	<br>
निर्भयेषु वसिष्यामि लक्ष्मीस्त्वं शृणु ते स्थितिम्॥ १३७.२२ ॥	<br><br>
राजवर्तिषु पापेषु निष्ठुरेषु खलेषु च।	<br>
पिशुनेषु च लुब्धेषु विकृतेषु शठेषु च॥ १३७.२३ ॥	<br><br>
अनार्येषु कृतघ्नेषु धर्मघातिषु सर्वदा।	<br>
मित्रद्रोहिष्वनिष्टेषु भग्नचित्तेषु वर्तसे॥ १३७.२४ ॥	<br><br>
<b>ब्रह्मोवाच	<br></b>
एवं विवदामाने ते जग्मतुर्मामुभे अपि।	<br>
तयोर्वक्यिमुपश्रुत्य मयोक्ते ते उभे अपि॥ १३७.२५ ॥	<br><br>
मत्तः पूर्वतरा पृथ्वी आपः पूर्वतरास्ततः।	<br>
स्त्रीणां विवादं ता एव स्त्रियो जानन्ति नेतरे॥ १३७.२६ ॥	<br><br>
विशेषतः पुनस्ताभ्यः कमण्डलुभवाश्च याः।	<br>
तत्रापि गौतमी देवी निश्चयं कथयिष्यति॥ १३७.२७ ॥	<br><br>
सैव सर्वार्तिसंहर्त्री सैव संदेहकर्तरी।	<br>
ते मद्वाक्याद्‌भुवं गत्वा भूम्या च सहिते अपि॥ १३७.२८ ॥	<br><br>
अद्भिश्च सहिताः सर्वा गौतमीं ययुरापगाम्।	<br>
भूमिरापस्तयोर्वाक्यं गौतम्यै क्रमशः स्फुटम्॥ १३७.२९ ॥	<br><br>
सर्वं निवेदयामासुर्यथावृत्तं प्रणम्य ताम्।	<br>
दरिद्रायाश्च लक्ष्म्याश्च वाक्यं मध्यस्थवत्तदा॥ १३७.३० ॥	<br><br>
श्रृण्वत्सु लोकपालेषु श्रृण्वत्यां भुवि नारद।	<br>
श्रृण्वतीष्वप्सु सा गङ्गा दरिद्रां वाक्यमब्रवीत्॥	<br>
संप्रशस्य तथा लक्ष्मीं गौतमीं वाक्यमब्रवीत्॥ १३७.३१ ॥	<br><br>
<b>गौतम्युवाच	<br></b>
ब्रह्मश्रीश्च तपःश्रीश्च यज्ञश्रीः कीर्तिसंज्ञिता।	<br>
धनश्रीश्च यशःश्रीश्च विद्या प्रज्ञा सरस्वती॥ १३७.३२ ॥	<br><br>
भुक्तिश्रीश्चाथ मुक्तिश्च स्मृतिर्लज्जा धृतिः क्षमा।	<br>
सिद्धिस्तुष्टिस्तथा पुष्टिः शान्तिरापस्तथा मही॥ १३७.३३ ॥	<br><br>
अहंशक्तिरथौषध्य श्रुतिः शुद्धिर्विभावरी।	<br>
द्यौर्ज्योत्स्ना आशिषः स्वस्तिर्व्याप्तिर्माया उषा शिवा॥ १३७.३४ ॥	<br><br>
यत्किंचिद्विद्यते लोके लक्ष्म्या व्याप्तं चराचरम्।	<br>
ब्राह्मणेष्वथ धीरेषु क्षमावत्स्वथ साधुषु॥ १३७.३५ ॥	<br><br>
विद्यायुक्तेषु चान्येषु भुक्तिमुक्त्यनुसारिषु।	<br>
यद्यद्रम्यं सुन्दरं वा तत्तल्लक्ष्मीविजृम्भितम्॥ १३७.३६ ॥	<br><br>
किमत्र बहुनोक्तेन सर्वं लक्ष्मीमयं जगत्।	<br>
यस्मिन्कस्मिश्च यत्किंचिदुत्कृष्टं परिदृश्यते॥ १३७.३७ ॥	<br><br>
लक्ष्मीमयं तु तत्सर्वं तया हीनं न किंचन।	<br>
अत्रेमां सुन्दरीं देवीं स्पर्धयन्ती न लज्जसे॥ १३७.३८ ॥	<br><br>
गच्छ गच्छेति तां गङ्गा दरिद्रां वाक्यमब्रवीत्।	<br>
ततः प्रभृति गङ्गाम्भो दरिद्रावैरकार्यभूत्॥ १३७.३९ ॥	<br><br>
तावद्दरिद्राभिभवो गङ्गा यावन्न सेव्यते।	<br>
ततः प्रभृति तत्तीर्थमलक्ष्मीनाशनं शुभम्॥ १३७.४० ॥	<br><br>
तत्र स्नानेन दानेन लक्ष्मीवान्पुण्यवान्भवेत्।	<br>
तीर्थानां षट्सहस्राणि तस्मिंतीर्थे महामते॥	<br>
देवर्षिमुनिजुष्टानां सर्वसिद्धिप्रदायिनाम्॥ १३७.४१ ॥	<br><br>
इति श्रीमहापुराणे आदिब्राह्मे तीर्थमाहात्म्ये लक्ष्मीतीर्थादिषट्‌सहस्रतीर्थवर्णनं नाम सप्तत्रिंशदधिकशततमोऽध्यायः॥ १३७ ॥	<br><br>
गौतमीमाहात्म्येऽष्टषष्टितमोऽध्यायः॥ ६८ ॥	<br>
