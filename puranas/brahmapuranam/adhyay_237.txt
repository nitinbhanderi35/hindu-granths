<span style="font-size: 14pt; line-height: 200%"><b>मुनय ऊचुः	<br></b>
यद्येवं वेदवचनं कुरु कर्म त्यजेति च।	<br>
कां दिशं विद्यया यान्ति कां च गच्छन्ति कर्मणा॥ २३७.१ ॥	<br>
एतद्वै श्रोतुमिच्छमस्तद्‌भवान्प्रब्रवीतु नः।	<br>
एतदन्योन्यवैरूप्यं वर्तते प्रतिकूलतः॥ २३७.२ ॥	<br>
<b>व्यास उवाच	<br></b>
श्रृणुध्वं मुनिशार्दूला यत्पृच्छध्वं समासतः।	<br>
कर्मविद्यामयौ चौभौ व्याख्यास्यामि क्षराक्षरौ॥ २३७.३ ॥	<br>
यां दिशं विद्यया यान्ति यां गच्छन्ति च कर्मणा।	<br>
श्रृणुध्वं सांप्रतं विप्रा गहनं ह्येतदुत्तरम्॥ २३७.४ ॥	<br>
अस्ति धर्म इति युक्तं नास्ति तत्रैव यो वदेत्।	<br>
यक्षस्य सादृश्यमिदं यक्षस्येदं भवेदथ॥ २३७.५ ॥	<br>
द्वाविमावथ पन्थानौ यत्र वेदाः प्रतिष्ठिताः।	<br>
प्रवृत्तिलक्षणो धर्मो निवृत्तो वा विभाषितः॥ २३७.६ ॥	<br>
कर्मणा बध्यते जन्तुर्विद्यया च विमुच्यते।	<br>
तस्मात्कर्म न कुर्वन्ति यतयः पारदर्शिनः॥ २३७.७ ॥ 	<br>
कर्मणा जायते प्रेत्य मूर्तिमान्षोडशात्मकः।	<br>
विद्यया जायते नित्यमव्यक्तं ह्यक्षरात्मकम्॥ २३७.८ ॥	<br>
कर्म त्वेके प्रशंसन्ति स्वल्पबुद्धिरता नराः।	<br>
तेन ते देहजालेन रमयन्त उपासते॥ २३७.९ ॥	<br>
ये तु बुद्धिं परां प्राप्ता धर्मनैपुण्यदर्शिनः।	<br>
न ते कर्म प्रशंसन्ति कूपं नद्यां पिबन्निवः॥ २३७.१० ॥	<br>
कर्मणां फलमाप्नोति सुखदुःखे भवाभवौ।	<br>
विद्यया तदवाप्नोति यत्र गत्वा न शोचति॥ २३७.११ ॥	<br>
न म्रियते यत्र गत्वा यत्र गत्वा न जायते।	<br>
न जीर्यते यत्र गत्वा यत्र गत्वा न वर्धते॥ २३७.१२ ॥	<br>
यत्र तद्‌ब्रह्म परममव्यक्तमचलं ध्रुवम्।	<br>
अव्याकृतमनायामममृतं चाधियोगवित्॥ २३७.१३ ॥	<br>
द्वंद्वैर्न यत्र बाध्यन्ते मानसेन च कर्मणा।	<br>
समाः सर्वत्र मैत्राश्च सर्वभूतहिते रताः॥ २३७.१४ ॥	<br>
विद्यामयोऽन्यः पुरुषो द्विजाः कर्ममयोऽपरः।	<br>
विप्राश्चन्द्रसमस्पर्शः सूक्ष्मया कलया स्थितः॥ २३७.१५ ॥	<br>
तदेतदृषिणा प्रोक्तं विस्तरेणानुगीयते।	<br>
न वक्तुं शक्यते द्रष्टुं चक्रतन्तुमिवाम्बरे॥ २३७.१६ ॥	<br>
एकादशविकारात्मा कलासंभारसंभृतः।	<br>
मूर्तिमानिति तं विद्याद्विप्राः कर्मगुणात्मकम्॥ २३७.१७ ॥	<br>
देवो यः संश्रितस्तस्मिन्बुद्धीन्दुरिव पुष्करे।	<br>
क्षेत्रज्ञं तं विजानीयान्नित्यं योगजितात्मकम्॥ २३७.१८ ॥	<br>
तमो रजश्च सत्त्वं च ज्ञेयं जीवगुणात्मकम्।	<br>
जीवमात्मगुणं विद्यादात्मानं परमात्मनः॥ २३७.१९ ॥	<br>
सचेतनं जीवगुणं वदन्ति, स चेष्टते जीवगुणं च सर्वम्।	<br>
ततः परं क्षेत्रविदो वदन्ति, प्रकल्पयन्तो भुवनानि सप्त॥ २३७.२० ॥	<br>
<b>व्यास उवाच	<br></b>
प्रकृत्यास्तु विकारा ये क्षेत्रज्ञास्ते परिश्रुताः।	<br>
ते चैनं न प्रजानन्ति न जानाति स तानपि॥ २३७.२१ ॥	<br>
तैश्चैव कुरुते कार्यं मनः षष्ठैरिहेन्द्रियैः।	<br>
सुदान्तैरिव संयन्ता दृढः परमवाजिभिः॥ २३७.२२ ॥	<br>
इन्द्रियेभ्यः परा ह्यर्था अर्थेभ्यः परमं मनः।	<br>
मनसस्तु परा बुद्धिर्बुद्धेरात्मा महान्परः॥ २३७.२३ ॥	<br>
महतः परमव्यक्तमव्यक्तात्परतोऽमृतम्।	<br>
अमृतान्न परं किंचित्सा काष्ठा परमा गतिः॥ २३७.२४ ॥	<br>
एवं सर्वेषु भूतेषु गूढात्मा न प्रकाशते।	<br>
दृश्यते त्वगय्रया बुद्ध्या सूक्ष्मया सूक्ष्मदर्शिभिः॥ २३७.२५ ॥	<br>
अन्तरात्मनि संलीय मनःषष्ठानि मेधया।	<br>
इन्द्रियैरिन्द्रियार्थांश्च बहुचित्तमचिन्तयन्॥ २३७.२६ ॥	<br>
ध्यानेऽपि परमं कृत्वा विद्यासंपादितं मनः।	<br>
अनीश्वरः प्रशान्तात्मा ततो गच्छेत्परं पदम्॥ २३७.२७ ॥	<br>
इन्द्रियाणां तु सर्वेषां वश्यात्मा चलितस्मृतिः।	<br>
आत्मनः संप्रदानेन मर्त्यो मृत्युमुपाश्नुते॥ २३७.२८ ॥	<br>
विहत्य सर्वसंकल्पान्सत्त्वे चित्तं निवेशयेत्।	<br>
सत्त्वे चित्तं समावेश्य ततः कालंजरो भवेत्॥ २३७.२९ ॥	<br>
चित्तप्रसादेन यतिर्जहातीह शुभाशुभम्।	<br>
प्रसन्नात्माऽऽत्मनि स्थित्वा सुखमत्यन्तमश्नुते॥ २३७.३० ॥	<br>
लक्षणं तु प्रसादस्य यथा स्वप्ने सुखं भवेत्।	<br>
निर्वाते वा यथा दीपो दीप्यमानो न कम्पते॥ २३७.३१ ॥	<br>
एवं पूर्वापरे रात्रे युञ्जन्नात्मानमात्मना।	<br>
लघ्वाहारो विशुद्धात्मा पश्यत्यात्मानमात्मनि॥ २३७.३२ ॥	<br>
रहस्यं सर्ववेदानामनैतिह्यमनागमम्।	<br>
आत्मप्रत्यायकं शास्त्रमिदं पुत्रानुशासनम्॥ २३७.३३ ॥	<br>
धर्माख्यानेषु सर्वेषु सत्याख्यानेषु यद्वसु।	<br>
दशवर्षसहस्राणि निर्मथ्यामृतमुद्धृतम्॥ २३७.३४ ॥	<br>
नवनीतं यथा दध्नः काष्ठादग्निर्यथैव च।	<br>
तथैव विदुषां ज्ञानं मुक्तिहेतोः समुद्धृतम्॥ २३७.३५ ॥	<br>
स्नातकानामिदं शास्त्रं वाच्यं पुत्रानुशासनम्।	<br>
तदिदं नाप्रशान्ताय नादान्ताय तपस्विने॥ २३७.३६ ॥	<br>
नावेदविदुषे वाच्यं तथा नानुगताय च।	<br>
नासूयकायानृजवे न चानिर्दिष्टकारिणे॥ २३७.३७ ॥	<br>
न तर्कशास्त्रदग्धाय तथैव पिशुनाय च।	<br>
श्लाघिने श्लाघनीयाय प्रशान्ताय तपस्विने॥ २३७.३८ ॥	<br>
इदं प्रियाय पुत्राय शिष्यायानुगताय तु।	<br>
रहस्यधर्मं वक्तव्यं नान्यस्मै तु कथंचन॥ २३७.३९ ॥	<br>
यदप्यस्य महीं दद्याद्रत्नपूर्णामिमां नरः।	<br>
इतमेव ततः श्रेय इति मन्येत तत्त्ववित्॥ २३७.४० ॥	<br>
अतो गुह्यतरार्थं तदध्यात्ममतिमानुषम्।	<br>
यत्तन्महर्षिभिर्दुष्टं वेदान्तेषु च गीयते॥ २३७.४१ ॥	<br>
तद्युष्मभ्यं प्रयच्छामि यन्मां पृच्छत सत्तमाः।	<br>
यन्मे मनसि वर्तेत यस्तु वो हृदि संशयः॥	<br>
श्रुतं भवद्भिस्तत्सर्वं किमन्यत्कथयामि वः॥ २३७.४२ ॥	<br>
<b>मुनय ऊचुः	<br></b>
अध्यात्मं विस्तरेणेह पुनरेव वदस्व नः।	<br>
यदध्यात्मं यथा विद्‌मो भगवन्नृषिसत्तम॥ २३७.४३ ॥	<br>
<b>व्यास उवाच	<br></b>
अध्यात्मं यदिदं विप्राः पुरुषस्येह पठ्यते।	<br>
युष्मभ्यं कथयिष्यामि तस्य व्याख्याऽवधार्यताम्॥ २३७.४४ ॥</span>
