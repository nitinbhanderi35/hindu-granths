<span style="font-size: 14pt; line-height: 200%"><b>ब्रह्मोवाच	<br></b>
कुशतर्पणमाख्यातं प्रणीतासंगमं तथा।	<br>
तीर्थं सर्वेषु लोकेषु भुक्तिमुक्तिप्रदायकम्।। १६१.१ ।।	<br>
तस्य स्वरूपं वक्ष्यामि श्रृणु पापहरं शुभम्।	<br>
विन्ध्यस्य दक्षिणे पार्श्वे सह्यो नाम महागिरिः।। १६१.२ ।।	<br>
यदङ्‌घ्रिभ्योऽभवन्नद्यो गोदाभीमरथीमुखाः।	<br>
यत्राभवत्तद्विरजमेकवीरा च यत्र सा।। १६१.३ ।।	<br>
न तस्य महिमा कैश्चिदपि शक्योऽनुवर्णितुम्।	<br>
तस्मिन्गिरौ पुण्यदेशे श्रृणु नारद यत्नतः।। १६१.४ ।।	<br>
गुह्याद्‌गुह्यतरं वक्ष्ये साक्षाद्वेदोदितं शुभम्।	<br>
यन्न जानन्ति मुनयो देवाश्च पितरोऽसुराः।। १६१.५ ।।	<br>
तदहं प्रीतये वक्ष्ये श्रवणात्सर्वमकामदम्।	<br>
परः स पुरुषो ज्ञेयो ह्यव्यक्तोऽक्षर एव तु।। १६१.६ ।।	<br>
अपरश्च क्षरस्तस्मात्प्रकृत्यन्वित एव च।	<br>
निराकारात्सावयवः पुरुषः समजायत।। १६१.७ ।।	<br>
तस्मादापः समुद्‌भूता अद्‌भ्यश्च पुरुषस्तथा।	<br>
ताभ्यामब्जं समुद्‌भूतं तत्राहमभवं मुने।। १६१.८ ।।	<br>
पृथिवी वायुराकाश आपो ज्योतिस्तथैव च।	<br>
एते मत्तः पूर्वतरा एकदैवाभवनन्मुने।। १६१.९ ।।	<br>
एतानेव प्रपश्यामि नान्यत्स्थावरजङ्मम्।	<br>
नैव वेदास्तदा चाऽऽसन्नाहं द्रष्टाऽस्मि किंचन।। १६१.१० ।।	<br>
यस्मादहं समुद्‌भूते न पश्येयं तमप्यथ।	<br>
तूष्णीं स्थिते मयि तदा अश्रैषं वाचमुत्तमाम्।। १६१.११ ।।	<br>
<b>आकाशवागुवाच	<br></b>
ब्रह्मन्कुरु जगत्सृष्टिं स्थावरस्य चरस्य च।। १६१.१२ ।।	<br>
<b>ब्रह्मोवाच	<br></b>
ततोऽहमब्रवं वाचं परुषां तत्र नारद।	<br>
कथं स्रक्ष्ये क्व वा स्रक्ष्ये केन स्रक्ष्य इदं जगत्।। १६१.१३ ।।	<br>
सैव वागब्रवीद्देवी प्रकृतिर्याऽभिधीयते।	<br>
विष्णुना प्रेतिरा माता जगदीशा जगन्मयी।। १६१.१४ ।।	<br>
<b>आकाशवागुवाच	<br></b>
यज्ञं पुरु ततः शक्तिस्ते भवित्री न संशयः।	<br>
यज्ञो वै विष्णुरित्येषा श्रुतिर्ब्रह्मन्सनातनी।। १६१.१५ ।।	<br>
किं यज्वनामसाध्यं स्यादिह लोके परत्र च।। १६१.१६ ।।	<br>
<b>ब्रह्मोवाच	<br></b>
पुनस्तामब्रवं देवीं क्व वा केनेति तद्वद।	<br>
यज्ञः कार्यो महाभागे ततः सोवाच मां प्रति।। १६१.१७ ।।	<br>
<b>आकाशवागुवाच	<br></b>
ओंकारभूता या देवी मातृकल्पा जगन्मयी।	<br>
कर्मभूमौ यजस्वेह यज्ञेशं यज्ञपूरुषम्।। १६१.१८ ।।	<br>
स एव साधनं ते स्यात्तेन तं यज सुव्रत।	<br>
यज्ञः स्वाहा स्वधा मन्त्रा ब्राह्मणा हविरादिकम्।। १६१.१९ ।।	<br>
हरिरेवाखिलं तेन सर्वं विष्णोरवाप्यते।। १६१.२० ।।	<br>
<b>ब्रह्मोवाच	<br></b>
पुनस्तामब्रवं देवीं कर्मभूः क्व विधीयते।	<br>
तदा नारद नैवाऽऽसीद्भागीरथ्यथ नर्मदा।। १६१.२१ ।।	<br>
यमुना नैव तापी मा सरस्वत्यथ गौतमी।	<br>
समुद्रो वा नदः कश्चिन्न सरः सरितोऽमलाः।।	<br>
सा शक्तिः पुनरप्येवं मामुवाच पुनः पुनः।। १६१.२२ ।।	<br>
<b>दैवी वागुवाच	<br></b>
सुमेरोर्दक्षिणे पार्श्वे तथा हिमवतो गिरेः।	<br>
दक्षिणे चापि विन्ध्यस्य सह्याच्चैवाथ दक्षिणे।।	<br>
सर्वस्य सर्वकाले तु कर्मभूमिः शुभोदया।। १६१.२३ ।।	<br>
<b>ब्रह्मोवाच	<br></b>
तत्तु वाक्यमथो श्रुत्वा त्यक्त्वा मेरुं महागिरिम्।	<br>
तं प्रदेशमथाऽऽगत्य स्थातव्यं क्वेत्यचिन्तयम्।।	<br>
ततो मामब्रवीत्सैव विष्णोर्वाण्यशरीरिणी।। १६१.२४ ।।	<br>
<b>आकाशवागुवाच	<br></b>
इतो गच्छ इतस्तिष्ठ तथोपविश चात्र हि।	<br>
संकल्पं कुरु यज्ञस्य स ते यज्ञः समाप्यते।। १६१.२५ ।।	<br>
कृते चैवाथ संकल्पे यज्ञार्थे सुरसत्तम।	<br>
यद्वदन्त्यखिला वेदा विधे तत्तत्समाचर।। १६१.२६ ।।	<br>
<b>ब्रह्मोवाच	<br></b>
इतिहासपुराणानि यदन्यच्छब्दगोचरम्।	<br>
स्वतो मुखे मम प्रायादभूच्च स्मृतिगोचरम्।। १६१.२७ ।।	<br>
वेदार्थश्च मया सर्वो ज्ञातोऽसौ तत्क्षणेन च।	<br>
ततः पुरुषसूक्तं तदस्मरं लोकविश्रुतम्।। १६१.२८ ।।	<br>
यज्ञोपकरणं सर्वं तदुक्तं च त्वकल्पयम्।	<br>
तदुक्तेन प्रकारेण यज्ञपात्राण्यकल्पयम्।। १६१.२९ ।।	<br>
अहं स्थित्वा यत्र देशे शुचिर्भूत्वा यतात्मवान्।	<br>
दीक्षितो विप्रदेशोऽसौ मन्नाम्ना तु प्रकीर्तितः।। १६१.३० ।।	<br>
मद्देवयजनं पुण्यं नाम्ना ब्रह्मगिरिः स्मृतः।	<br>
चतुदशीतिपर्यन्तं योजनानि महामुने।। १६१.३१ ।।	<br>
मद्देवयजनं पुण्यं पूर्वतो ब्रह्मणो गिरेः।	<br>
तत्र मध्ये वेदिका स्याद्‌गार्हपत्योऽस्य(?)दक्षिणे।। १६१.३२ ।।	<br>
तत्र चाऽऽहवनीयस्य एवमग्नींस्त्वकल्पयम्(?)।	<br>
विना पत्न्या न सिध्येत यज्ञ श्रुतिनिदर्शनात्।। १६१.३३ ।।	<br>
शरीरमात्मनोऽहं वै द्वेधा चाकरवं मुने।	<br>
पूर्वार्धेन ततः पत्नी ममाभूद्यज्ञसिद्धये।। १६१.३४ ।।	<br>
उत्तरेण त्वहं तद्वदर्धो जाया इति श्रुतेः।	<br>
कालं वसन्तमुत्कृष्टमाज्यरूपेण नारद।। १६१.३५ ।।	<br>
अकल्पयं तथा चेध्मं ग्रीष्मं चापि शरद्धविः।	<br>
ऋतं च प्रवृषं पुत्र तदा बर्हिरकल्पयम्।। १६१.३६ ।।	<br>
छन्दांसि सप्त वै तत्र तदा परिधयोऽभवन्।	<br>
कलाकाष्ठानिमेषा हि समित्पात्रकुशाः स्मृताः।। १६१.३७ ।।	<br>
योऽनादिश्च त्वनन्तश्च स्वयं कालोऽभवत्तदा<sup id="cite_ref-1" class="reference"><a href="#cite_note-1">[१]</a></sup>।	<br>
यूपरूपेण देवर्षे योक्त्रं च पशुबन्धनम्।। १६१.३८ ।।	<br>
सत्त्वादित्रिगुणाः पाशा नैव तत्राभवत्पशुः।	<br>
ततोऽहमब्रवं वाचं वैष्णवीमशरीरिणीम्।। १६१.३९ ।।	<br>
विनैव पशुना नायं यज्ञः परिसमाप्यते।	<br>
ततो मामवदद्देवी सैव नित्याऽशरीरिणी।। १६१.४० ।।	<br>
<b>आकाशवागुवाच	<br></b>
पौरुषेणाथ सूक्तेन स्तुहि तं पुरुषं परम्।। १६१.४१ ।।	<br>
<b>ब्रह्मोवाच	<br></b>
तथेत्युक्त्वा स्तूयमाने देवदेवे जनार्दने।	<br>
मम चोत्पादके भक्त्या सूक्तेन पुरुषस्य हि।। १६१.४२ ।।	<br>
सा च मामब्रवीद्देवी ब्रह्मन्मां त्वं पशुं कुरु।	<br>
तदा विज्ञाय पुरुषं जनकं मम चाव्ययम्।। १६१.४३ ।।	<br>
कालयूपस्य पार्श्वे तं गुणपाशैर्निवेशितम्।	<br>
बर्हिस्थितमहं प्रौक्षं पुरुषं जातमग्रतः।। १६१.४४ ।।	<br>
एतस्मिन्नन्तरे तत्र तस्मात्सर्वमभूदिदम्।	<br>
ब्राह्मणास्तु मुखात्तस्याभवन्बाह्वेश्च क्षत्रियाः।। १६१.४५ ।।	<br>
मुखादिन्द्रस्तथाऽग्निश्च श्वसनः प्राणतोऽभवत्।	<br>
दिशः श्रोत्रात्तथा शीर्ष्णः सर्वः स्वर्गौऽभवत्तदा।। १६१.४६ ।।	<br>
मनसश्चन्द्रमा जातः सूर्योऽभूच्चक्षुषस्तथा।	<br>
अन्तरिक्षं तथा नाभेरूरुभ्यां विश एव च।। १६१.४७ ।।	<br>
पद्भ्यां शूद्रश्च संजातस्तथा भूमिरजायत।	<br>
ऋषयो रोमकूपेभ्य ओषध्यः केशतोऽभवन्।। १६१.४८ ।।	<br>
ग्राम्यारण्याश्च पशवो नखेभ्यः सर्वतोऽभवन्।	<br>
कृमिकीटपतङ्गादि पायूपस्थादजायत।। १६१.४९ ।।	<br>
स्थावरं जङ्गमं किंचिद्‌दृश्यादृश्यं च किंचन।	<br>
तस्मात्सर्वमभूद्देवा मत्तश्चाप्यभवन्पुनः।।	<br>
एतस्मिन्नन्तरे सैव विष्णोर्वागब्रवीच्च माम्।। १६१.५० ।।	<br>
<b>आकाशवागुवाच	<br></b>
सर्वं संपूर्णमभवत्सृष्टिर्जाता तथेप्सिता।	<br>
इदानीं जुहुधि ह्यग्नौ पात्राणि च समानि च।। १६१.५१ ।।	<br>
विसर्जय तथा यूपं प्रणीतां च कुशांस्तथा।	<br>
ऋत्विग्रूपं यज्ञरूपमुद्देश्यं ध्येयमेव च।। १६१.५२ ।।	<br>
स्रुवं च पुरुषं पाशान्सर्वं ब्रह्मन्विसर्जय।। १६१.५३ ।।	<br>
तद्वाक्समकालं तु क्रमशो यज्ञयोनिषु।	<br>
गार्हपत्ये दक्षिणाग्नौ तथा चैव महामुने।। १६१.५४ ।।	<br>
पूर्वस्मिन्नपि चैवाग्नौ क्रमशो जुह्वतस्तदा।	<br>
तत्र तत्र जगद्योनिमनुसंधाय पूरुषम्।। १६१.५५ ।।	<br>
मन्त्रपूतं शुचिः सम्यग्यज्ञदेवो जगन्मयः।	<br>
लोकनाथो विश्वकर्ता कुण्डानां तत्र संनिधौ।। १६१.५६ ।।	<br>
शुक्लरूपधरो विष्णुर्भवेदाहवनीयके।	<br>
श्यामो विष्णुर्दक्षिणाग्नेः पीतो गृहपतेः कवेः।। १६१.५७ ।।	<br>
सर्वकालं तेषु विष्णुरतो देशेषु संस्थितः।	<br>
न तेन रहितं किंचिद्विष्णुना विश्वयोनिना।। १६१.५८ ।।	<br>
प्रणीतायाः प्रणयनं मन्त्रैश्चाकरवं ततः।	<br>
प्रणीतोदकमप्येतत्प्रणीतेति नदी शुभा।। १६१.५९ ।।	<br>
व्यसर्जयं प्रणीतां तां मार्जयित्वा कुशैरथ।	<br>
मार्जने क्रियमाणे तु प्रणीतोदकबिन्दवः।। १६१.६० ।।	<br>
पतितास्तत्र तीर्थानि जातानि गुणवन्ति च।	<br>
संजाता मुनिशार्दुल स्नानात्क्रतुफलप्रदा।। १६१.६१ ।।	<br>
याऽलंकृता सर्वाकालं देवदेवेन शार्ङ्गिणा।	<br>
सोपानपङ्क्तिः सर्वेषां वैकुण्ठारोहणाय सा।। १६१.६२ ।।	<br>
संमार्जिताः कुशा यत्र पतिता भूतले शुभे।	<br>
कुशतर्पणमाख्यातं बहुपण्यफलप्रदम्।। १६१.६३ ।।	<br>
कुशैश्च तर्पिताः सर्वे कुशतर्पणमुच्यते।	<br>
पश्चाच्च संगता तत्र गौतमी कारणान्तरात्।। १६१.६४ ।।	<br>
प्रणीतायां महाबुद्धे प्रणीतासंगमोऽभवत्।	<br>
कुशतर्पणदेशे तु तत्तीर्थं कुशतर्पणम्।। १६१.६५ ।।	<br>
तत्रैव कल्पितो यूपो मया विन्ध्यस्य चोत्तरे।	<br>
विसृष्टो लोकपूज्योऽसौ विष्णोरासीत्समाश्रयः।। १६१.६६ ।।	<br>
अक्षयश्चाभवच्छ्रीमानक्षयोऽसौ वटोऽभवत्।	<br>
नित्यश्च कालरूपोऽसौ स्मरणात्क्रतुपुण्यदः।। १६१.६७ ।।	<br>
मद्देवयजनं चेदं दण्डकारण्यमुच्यते।	<br>
संपूर्णे तु क्रतौ विष्णुर्मया भक्त्या प्रसादितः।। १६१.६८ ।।	<br>
यो विराडुच्यते वेदे यस्मान्मूर्तमजायत।	<br>
यस्माच्च मम चोत्पत्तिर्यस्येदं विकृतं जगत्।। १६१.६९ ।।	<br>
तमहं देवदेवशमभिवन्द्य व्यसर्जयम्।	<br>
योजनानि चतुर्विशंन्मद्देवयजनं शुभम्।। १६१.७० ।।	<br>
तस्मादद्यापि कुण्डानि सन्ति च त्रीणि नारद।	<br>
यज्ञेश्वरस्वरूपाणि विर्ष्णोर्वै चक्रपाणिनः।। १६१.७१ ।।	<br>
ततः प्रभृति चाऽऽख्यातं मद्देवयजनं च तत्।	<br>
तत्रस्थः कृमिकीटादिः सोऽप्यन्ते मुक्तिभाजनम्।। १६१.७२ ।।	<br>
धर्मबीजं मुक्तिबीजं दण्डकारण्यमुच्यते।	<br>
विशेषाद्‌गौतमीश्लिष्टो देशः पुण्यतमोऽभवत्।। १६१.७३ ।।	<br>
प्रणीतासंगमे चापि कुशतर्पण एव वा।	<br>
स्नानदानादि यः कुर्यात्स गच्छेत्परमं पदम्।। १६१.७४ ।।	<br>
स्मरणं पठनं वाऽपि श्रवणं चापि भक्तितः।	<br>
सर्वकामप्रदं पुंसां भुक्तिमुक्तिप्रदं विदुः।। १६१.७५ ।।	<br>
उभयोस्तीरयोस्तत्र तीर्थान्याहुर्मनीषिणः।	<br>
षडशीतिसहस्राणि तेषु पुण्यं पुरोदितम्।। १६१.७६ ।।	<br>
वाराणस्या अपि मुने कुशतर्पणमुत्तमम्।	<br>
नानेन सदृशं तीर्थं विद्यते सचराचरे।। १६१.७७ ।।	<br>
ब्रह्महत्यादिपापानां स्मरणादपि नाशनम्।	<br>
तीर्थमेतन्मुने प्रोक्तं स्वर्गद्वारं महीतले।। १६१.७८ ।।	<br>
इति श्रीमहापुराणे आदिब्राह्मे तीर्थमाहात्म्ये प्रणीतासंगमकुशतर्पणादिषडशीतिसहस्रतीर्थवर्णनं नामैकषष्ट्यधिकशततमोऽध्यायः।। १६१ ।।	<br>
गौतमीमाहात्म्ये द्विनवतितमोऽध्यायः।। ९२ ।।	<br>
</span>
