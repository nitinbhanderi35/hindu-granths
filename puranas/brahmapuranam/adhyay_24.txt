<span style="font-size: 14pt; line-height: 200%">लोमहर्षण उवाच॒ <br>
तारामयं भगवतः शिशुमाराकृति प्रभोः।<br>
दिवि रूपं हरेर्यत्तु तस्य पुच्छे स्थितो ध्रुवः॥ २४.१॥               <br>
सएष भ्रमन् भ्रामयति चन्द्रादित्यादिकान् ग्रहान्।<br>
भ्रमन्तमनु तं यान्ति नक्षत्राणि च चक्रवत्॥ २४.२॥<br>
सूर्याचन्द्रमसौ तारा नक्षत्राणि ग्रहैः सह।<br>
वातानीकमयैर्बन्धैर्ध्रुवे बद्धानि तानि वै॥ २४.३॥<br>
शिशुमाराकृति प्रोक्तं यद्रूपं ज्योतिषां दिवि।<br>
नारायणः परं धाम तस्याधारः स्वयं हृदि॥ २४.४॥<br>
उत्तानपादतनयस्तमाराध्य प्रजापतिम्।<br>
स ताराशिशुमारस्य ध्रुवः पुच्छे व्यवस्थितः॥ २४.५॥<br>
आधारः शिशुमारस्य सर्वाध्यक्षो जनार्दनः।<br>
ध्रुवस्य शिशुमारश्च ध्रुवे भानुर्व्यवस्थितः॥ २४.६॥<br>
तदाधारं जगच्चेदं सदेवासुरमानुषम्।<br>
येन विप्रा विधानेन तन्मे शृणुत सांप्रतम्॥ २४.७॥<br>
विवस्वानष्टभिर्मासैर्ग्रसत्यपो रसात्मिकाः।<br>
वर्षत्यम्बु ततश्चान्नमन्नादमखिलं जगत्॥ २४.८॥<br>
विवस्वानंशुभिस्तीक्ष्णैरादाय जगतो जलम्।<br>
सोमं पुष्यत्यथेन्दुश्च वायुनाडीमयैर्दिवि॥ २४.९॥<br>
जलैर्विक्षिप्यतेऽभ्रेषु धूमाग्न्यनिलमूर्तिषु।<br>
न भ्रश्यन्ति यतस्तेभ्यो जलान्यभ्राणि तान्यतः॥ २४.१०॥<br>
अभ्रस्थाः प्रपतन्त्यापो वायुना समुदीरिताः।<br>
संस्कारं कालजनितं विप्राश्चासाद्य निर्मलाः॥ २४.११॥<br>
सरित्समुद्रा भौमास्तु तथापः प्राणिसंभवाः।<br>
चतुष्प्रकारा भगवानादत्ते सविता द्विजाः॥ २४.१२॥<br>
आकाशगङ्गासलिलं तथाहृत्य गभस्तिमान्।<br>
अनभ्रगतमेवोर्व्यां सद्यः क्षिपति रश्मिभिः॥ २४.१३॥<br>
तस्य संस्पर्शनिर्धूत पापपङ्को द्विजोत्तमाः।<br>
न याति नरकं मर्त्यो दिव्यं स्नानं हि तत्स्मृतम्॥ २४.१४॥<br>
दृष्टसूर्यं हि तद्वारि पतत्यभ्रैर्विना दिवः।<br>
आकाशगङ्गासलिलं तद्गोभिः क्षिप्यते रवेः॥ २४.१५॥<br>
कृत्तिकादिषु ऋक्षेषु विषमेष्वम्बु यद्दिवः।<br>
दृष्ट्वार्कं पतितं ज्ञेयं तद्गाङ्गं दिग्गजोह्नितम्॥ २४.१६॥<br>
युग्मर्क्षेषु तु यत्तोयं पतत्यर्कोद्गितं दिवः।<br>
तत्सूर्यरश्मिभिः सद्यः समादाय निरस्यते॥ २४.१७॥<br>
उभयं पुण्यमत्यर्थं नृणां पापहरं द्विजाः।<br>
आकाशगङ्गासलिलं दिव्यं स्नानं द्विजोत्तमाः॥ २४.१८॥<br>
यत्तु मेघैः समुत्सृष्टं वारि तत्प्राणिनां द्विजाः।<br>
पुष्णात्योषधयः सर्वा जीवनायामृतं हि तत्॥ २४.१९॥<br>
तेन वृद्धिं परां नीतः सकलश्चौषधीगणः।<br>
साधकः फलपाकान्तः प्रजानां तु प्रजायते॥ २४.२०॥<br>
तेन यज्ञान् यथाप्रोक्तान्मानवाः शास्त्रचक्षुषः।<br>
कुर्वतेऽहरहश्चैव देवानाप्याययन्ति ते॥ २४.२१॥<br>
एवं यज्ञाश्च वेदाश्च वर्णाश्च द्विजपूर्वकाः।<br>
सर्वदेवनिकायाश्च पशुभूतगणाश्च ये॥ २४.२२॥<br>
वृष्ट्या धृतमिदं सर्वं जगत्स्थावरजङ्गमम्।<br>
सापि निष्पाद्यते वृष्टिः सवित्रा मुनिसत्तमाः॥ २४.२३॥<br>
आधारभूतः सवितुर्ध्रुवो मुनिवरोत्तमाः।<br>
ध्रुवस्य शिशुमारोऽसौ सोऽपि नारायणाश्रयः॥ २४.२४॥<br>
हृदि नारायणस्तस्य शिशुमारस्य संस्थितः।<br>
विभर्ता सर्वभूतानामादिभूतः सनातनः॥ २४.२५॥<br>
एवं मया मुनिश्रेष्ठा ब्रह्माण्डं समुदाहृतम्।<br>
भूसमुद्रादिभिर्युक्तं किमन्यच्छ्रोतुमिच्छथ॥ २४.२६॥<br>
इति श्रीब्राह्मे महापुराणे ध्रुवसंस्थितिनिरूपणं नाम चतुर्व्विंशोऽध्यायः॥ २४ ॥	<br>
<br>
</span>
