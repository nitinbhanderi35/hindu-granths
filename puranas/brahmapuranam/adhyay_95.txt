<span style="font-size: 14pt; line-height: 200%"><i>ब्रह्मोवाच'</i> <br>
शुक्रतीर्थमिति ख्यातं सर्वसिद्धिकरं नृणाम्।<br>
सर्वपापप्रशमनं सर्वव्याधिविनाशनम्॥ ९५.१ ॥<br>
अङ्गिराश्च भृगुश्चैव ऋषी परमधार्मिकौ।<br>
तयोः पुत्रौ महाप्राज्ञौ रूपबुद्धिविलासिनौ॥ ९५.२ ॥<br>
जीवः कविरिति ख्यातौ मातापित्रोर्वशे रतौ।<br>
उपनीतौ सुतौ दृष्ट्वा पितरावूचतुर्मिथः॥ ९५.३ ॥<br>
ऋषी ऊचतुः। <br>
आवयोरेक एवास्तु शास्ता नित्यं च पुत्रयोः।<br>
तस्मादेकः शासिता स्यात्तिष्ठत्वेको यथासुखम्॥ ९५.४ ॥<br>
ब्रह्मोवाच। <br>
एतच्छ्रुत्वा ततः शीघ्रमङ्गिराः प्राह भार्गवम्।<br>
अध्यापयिष्ये सदृशं सुखं तिष्ठतु भार्गवः॥ ९५.५ ॥<br>
एतच्छ्रुत्वा चाङ्गिरसो वाक्यं भृगृकुलोद्वहः।<br>
तथेति मत्वाऽङ्गिरसे शुक्रं तस्मै न्यवेदयत्॥ ९५.६ ॥<br>
उभावपि सुतौ नित्यमध्यापयति वै पृथक्।<br>
वैषम्यबुद्ध्या तौ बालौ चिराच्छुक्रोऽब्रवीदिदम्॥ ९५.७ ॥<br>
शुक्र उवाच। <br>
वैषम्येण गुरो मां त्वमध्यापयसि नित्यशः।<br>
गुरूणां नेदमुचितं वैषम्यं पुत्रशिष्ययोः॥ ९५.८ ॥<br>
वैषम्येण च वर्तन्ते मूढाः शिष्येषु देशिकाः।<br>
नैषा विषमबुद्धीनां संख्या पापस्य विद्यते॥ ९५.९ ॥<br>
आचार्य सम्यग्ज्ञातोऽसि नमस्येऽहं पुनः पुनः।<br>
गच्छेयं गुरुमन्यं वै मामनुज्ञातुर्महसि॥ ९५.१० ॥<br>
गच्छेयं पितरं ब्रह्मन्यद्यसौ विषमो भवेत्।<br>
ततो वाऽन्यत्र गच्छामि भवेत्।<br>
ततो वाऽन्यत्र गच्छामि स्वामिन्पृष्टोऽसि गम्यते॥ ९५.११ ॥<br>
ब्रह्मोवाच। <br>
गुरुं बृहस्पतिं दृ(पृ)ष्ट्वा अनुज्ञातस्त्वगात्ततः।<br>
अवाप्तविद्यः पितरं गच्छेयं चेत्यचिन्तयत्॥ ९५.१२ ॥<br>
तस्मात्कमनुपृच्छेयमुत्कृष्टः को गुरुर्भवेत्।<br>
इति स्मरन्महाप्राज्ञमपृच्छद्वृद्धगौतमम्॥ ९५.१३ ॥<br>
शुक्र उवाच। <br>
को गुरुः स्यान्मुनिश्रेष्ठ मम ब्रूहि गुरुर्भवेत्।<br>
त्रयाणामपि लोकानां यो गुरुस्तं व्रजाम्यहम्॥ ९५.१४ ॥<br>
ब्रह्मोवाच। <br>
स प्राह जगतामीशं शंभुं देवं जगद्गुरुम्।<br>
क्वाऽऽराधायामि गिरिशमित्युक्तः प्राह गौतमः॥ ९५.१५ ॥<br>
गौतम उवाच। <br>
गौतम्यान्तु शुचिर्भूत्वा स्तोत्रैस्तोषय शङ्करम्।<br>
ततस्तुष्टो जगन्नाथः स ते विद्यां प्रदास्यति॥ ९५.१६ ॥<br>
ब्रह्मोवाच। <br>
गौतमस्य तु तद्वाक्यात्प्रागाद्गङ्गां स भार्गवः।<br>
स्नात्वा भूत्वा शुचिः सम्यक्स्तुतिं चक्रे स बालकः॥ ९५.१७ ॥<br>
शुक्र उवाच। <br>
बालोऽहं बालबुद्धिश्च बालचन्द्रधर प्रभो।<br>
नाहं जानामि ते किंचित्स्तुतिं कर्तुं नमोऽस्तु ते॥ ९५.१८ ॥<br>
परित्यक्तस्य गुरुणा न ममास्ति सुहृत्सखा।<br>
त्वं प्रभुः सर्वभावेन जगन्नाथ नमोऽस्तु ते॥ ९५.१९ ॥<br>
गुरुर्गुरुमतां देव महतां च महानसि।<br>
अहमल्पतरो बालो जगन्मय नमोऽस्तु ते॥ ९५.२० ॥<br>
विद्यार्थं हि सुरेशान नाहं वेद्मि भवद्गतिम्।<br>
मां त्वं च कृपया पश्य लोकसाक्षिन्नमोऽस्तु ते॥ ९५.२१ ॥<br>
ब्रह्मोवाच। <br>
एवं तु स्तुवतस्तस्य प्रसन्नोऽभूत्सुरेश्वरः॥ ९५.२२ ॥<br>
शिव उवाच। <br>
कामं वरय भद्रं ते यच्चापि सुरदुर्लभम्॥ ९५.२३ ॥<br>
ब्रह्मोवाच। <br>
कविरप्याह देवेशं कृताञ्जलिरुदारधीः॥ ९५.२४ ॥<br>
शुक्र उवाच। <br>
ब्रह्मादिभिश्च ऋषिभिर्या विद्या नैव गोचरा।<br>
तां विद्यां नाथ याचिष्ये त्वं गुरुर्मम दैवतम्॥ ९५.२५ ॥<br>
ब्रह्मोवाच। <br>
मृतसंजीवनीं विद्यामज्ञातां त्रिदशैरपि।<br>
तां दत्तवान्सुरश्रेष्ठस्तस्मै शुक्राय याचते॥ ९५.२६ ॥<br>
इतरा लौकिकी विद्या वैदिकी चान्यगोचरा।<br>
किं पुनः शंकरे तुष्टे विचार्यमवशिष्यते॥ ९५.२७ ॥<br>
स तु लब्ध्वा महाविद्यां प्रायात्स्वपितरं गुरुम्।<br>
दैत्यानां च गुरुश्चाऽऽसीद्विद्याया पूजितः कविः॥ ९५.२८ ॥<br>
ततः कदाचित्तां विद्यां कस्मिंश्चित्कारणान्तरे।<br>
कचो बृहस्पतिसुतो विद्यां प्राप्तः कवेस्तु ताम्॥ ९५.२९ ॥<br>
कचाद्बृहस्पतिश्चापि ततो देवाः पृथक्पृथक्।<br>
अवापुर्महतीं विद्यां यामाहुर्मृतजीविनीम्॥ ९५.३० ॥<br>
यत्र सा कविना प्राप्ता विद्याऽऽपूज्य महेश्वरम्।<br>
गौतम्या उत्तरे पारे शुक्रतीर्थं तदुच्यते॥ ९५.३१ ॥<br>
मृतसंजीविनीतीर्थमायुरारोग्यवर्धनम्।<br>
स्नानं दानं च यत्किंचित्सर्वमक्षयपुण्यदम्॥ ९५.३२ ॥<br>
इति श्रीमहापुराणे आदिब्राह्मे स्वयंभुऋषिसंवादे मृतसंजीविनीतीर्थमाहात्म्यनिरूपणं नाम पञ्चनवतितमोऽध्यायः॥ ९५ ॥<br>
<br>
गौतमीमाहात्म्ये षड्विशोऽध्यायः॥ २६ ॥<br>
</span>
