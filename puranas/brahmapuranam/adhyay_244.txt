<b>विद्याविद्ययोःस्वरूपकथनम्	<br></b>
<b>वसिष्ठ उवाच	<br></b>
सांख्यदर्शनमेतावदुक्तं ते नृपसत्तम।	<br>
विद्याविद्ये त्विदानीं मे त्वं निबोधानुपूर्वशः॥ २४४.१ ॥	<br><br>
अभेद्यमाहुरव्यक्तं सर्गप्रलयधर्मिणः।	<br>
सर्गप्रलय इत्युक्तं विद्याविद्ये च विंशकः॥ २४४.२ ॥	<br><br>
परस्परस्य विद्या वै तन्निबोधानुपूर्वशः।	<br>
यथोक्तमृषिभिस्तात सांख्यस्यातिनिदर्शनम्॥ २४४.३ ॥	<br><br>
कर्मेन्द्रियाणां सर्वेषां विद्या बुद्धीन्द्रियं स्मृतम्।	<br>
बुद्धीन्द्रियाणां च तथा विशषा इति नः श्रुतम्॥ २४४.४ ॥	<br><br>
विषयाणां मनस्तेषां विद्यामाहुर्मनीषिणः।	<br>
मनसः पञ्च भूतानि विद्या इत्यभिचक्षते॥ २४४.५ ॥	<br><br>
अहंकारस्तु भूतानां पञ्चानां नात्र संशयः।	<br>
अहंकारस्तथा विद्या बुद्धिर्विद्या नरेश्वर॥ २४४.६ ॥	<br><br>
बुद्ध्या प्रकृतिरव्यक्तं तत्त्वानां परमेश्वरः।	<br>
विद्या ज्ञेया नरश्रेष्ठ विधिश्च परमः स्मृतः॥ २४४.७ ॥	<br><br>
अव्यक्तमपरं प्राहुर्विद्या वै पञ्चविंशकः।	<br>
सर्वस्य सर्वमित्युक्तं ज्ञेयज्ञानस्य पारगः॥ २४४.८ ॥	<br><br>
ज्ञानमव्यक्तमित्युक्तं ज्ञेयं वै प़ञ्चविंसकम्।	<br>
तथैव ज्ञानमव्यक्तं विज्ञाता पञ्चविंशकः॥ २४४.९ ॥	<br><br>
विद्याविद्ये तु तत्त्वेन मयोक्ते वै विशेषतः।	<br>
अक्षरं च क्षरं चैव यदुक्तं तन्निबोध मे॥ २४४.१० ॥	<br><br>
उभावेतौ क्षरावुक्तौ उभावेतावन(था)क्षरौ।	<br>
कारणं तु प्रवक्ष्यामि यथाज्ञानं तु ज्ञानतः॥ २४४.११ ॥	<br><br>
अनादिनिधनावेतौ उभावेवेश्वरौ मतौ।	<br>
तत्तवसंज्ञावुभावेव प्रोच्यते ज्ञानचिन्तकैः॥ २४४.१२ ॥	<br><br>
सर्गप्रलयधर्मित्वादव्यक्तं प्राहुरव्ययम्।	<br>
तदेतद्‌गुणसर्गाय विकुर्वाणं पुनः पुनः॥ २४४.१३ ॥	<br><br>
गुणानां महदादीनामुत्पद्यति परस्परम्।	<br>
अधिष्ठानं क्षेत्रमाहुरेतद्वै पञ्चविंशकम्॥ २४४.१४ ॥	<br><br>
यदन्तर्गुणजालं तु तद्‌व्यक्तात्मनि संक्षिपेत्।	<br>
तदहं तद्‌गुणैस्तस्तु पञ्चविंशे विलीयते॥ २४४.१५ ॥	<br><br>
गुणा गुणेषु लीयन्ते तदेका प्रकृतिर्भवेत्।	<br>
क्षेत्रज्ञोऽपि तदा तावत्क्षेत्रज्ञः संप्रणीयते॥ २४४.१६ ॥	<br><br>
यदाऽक्षरं प्रकृतिर्यं गच्छते गुणसंज्ञिता।	<br>
निर्गुणत्वं च वै देहे गुणेषु परिवर्तनात्॥ २४४.१७ ॥	<br><br>
एवमेव च क्षेत्रज्ञः क्षेत्रज्ञानपरिक्षयात्।	<br>
प्रकृत्या निर्गुणस्त्वेष इत्येवमनुशुश्रुम॥ २४४.१८ ॥	<br><br>
क्षरो भवत्येष यदा गुणवती गुणेष्वथ।	<br>
प्रकृतिं त्वथ जनाति निर्गुणत्वं तथात्मनः॥ २४४.१९ ॥	<br><br>
तथा विशुद्धो भवति प्रकृते परिवर्जनात्।	<br>
अन्योऽहमन्येयमिति यदा बुध्यति बुद्धिमान्॥ २४४.२० ॥	<br><br>
तदैषोऽव्यथतामेति न च मिश्रत्वमाव्रजेत्।	<br>
प्रकृत्या चैष राजेन्द्र मिश्रोऽन्योऽन्यस्य दृश्यते॥ २४४.२१ ॥	<br><br>
यदा तु गुणजालं तत्प्राकृतं विजुगुप्सते।	<br>
पश्यते च परं पश्यंस्तदा पश्यंस्तदा पश्यन्नु संसृजेत्॥ २४४.२२ ॥	<br><br>
किं मया कृतमेतावद्योऽहं कालनिमज्जनः।	<br>
यथा मत्स्यो ह्यभिज्ञानादनुवर्तितवाञ्जलम्॥ २४४.२३ ॥	<br><br>
अहमेव हि संमोहादन्यमन्यं जनाज्जनम्।	<br>
मत्स्यो यथोदकज्ञानादनुवर्तितवानिह॥ २४४.२४ ॥	<br><br>
मत्स्योऽन्यत्वमथाज्ञानादुदकान्नाभिमन्यते।	<br>
आत्मानं तदवज्ञानादन्यं चैव न वेद्‌म्यहम्॥ २४४.२५ ॥	<br><br>
ममास्तु धिक्कुबुद्धस्य योऽहं मग्न इमं पुनः।	<br>
अनुवर्तितवान्मोहादन्यमन्यं जनाज्जनम्॥ २४४.२६ ॥	<br><br>
अयमनुभवेद्‌बन्धुरनेन सह मे भयम्।	<br>
साम्यमेकत्वातं यातो यादृशस्तादृशस्त्वहम्॥ २४४.२७ ॥	<br><br>
तुल्यतामिह पश्यामि सदृशोऽहमनेन वै।	<br>
अयं हि विमलो व्यक्तमहमीदृशकस्तदा॥ २४४.२८ ॥	<br><br>
योऽहमज्ञानसंमोहादज्ञया संप्रवृत्तवान्।	<br>
संसर्गादतिसंसर्गात्स्थितः कालमिमं त्वहम्॥ २४४.२९ ॥	<br><br>
सोऽहमेवं वशीभूतः कालमेतं न बुद्धवान्।	<br>
उत्तमाधममध्यानां तामहं कथमावसे॥ २४४.३० ॥	<br><br>
समानमायया चेह सहवासमहं कथम्।	<br>
गच्छाम्यबुद्धभावत्वादिहेदीनीं स्थिरो व॥ २४४.३१ ॥	<br><br>
सहवासं न यास्यामि कालमेतं विवञ्चनात्।	<br>
वञ्चितो ह्यनया यद्धि निर्विकारो विकारया॥ २४४.३२ ॥	<br><br>
न तत्तदपराद्दं स्यादपराधो ह्ययं मम।	<br>
योऽहमत्रभवं सक्तः पराङ्मुखमुपस्थितः॥ २४४.३३ ॥	<br><br>
ततोऽस्मिन्बहुरूपोऽथ स्थितो मूर्तिरमूर्तिमान्।	<br>
अमूर्तिश्चाप्यमूर्तात्मा ममत्वेन प्रधर्षितः॥ २४४.३४ ॥	<br><br>
प्रकृत्या च तया तेन तासु तास्विह योनिषु।	<br>
निर्ममस्य ममत्वेन विकृतं तासु तासु च॥ २४४.३५ ॥	<br><br>
योनिषु वर्तमानेन नष्टसंज्ञेन चेतसा।	<br>
समता न मया काचिदहंकारे कृता मया॥ २४४.३६ ॥	<br><br>
आत्मानं बहुधा कृत्वा सोऽयं भूयो युनक्ति माम्।	<br>
इदानीमवबुद्धोऽस्मि निर्ममो निरहंकृतः॥ २४४.३७ ॥	<br><br>
ममत्वं मनसा नित्यमहंकारकृतात्मकम्।	<br>
अपलग्नामिमां हित्वा संश्रयिष्ये निरामयम्॥ २४४.३८ ॥	<br><br>
अनेन साम्यं यास्यामि नानयाऽहमचेतसा।	<br>
क्षेमं मम सहानेन नैवैकमनया सह॥ २४४.३९ ॥	<br><br>
एवं परमसंबोधात्पञ्चविंशोऽनुबुद्धवान्।	<br>
अक्षरत्वं निगच्छति त्यक्त्वा क्षरमनामयम्॥ २४४.४० ॥	<br><br>
अव्यक्तं व्यक्तधर्माणं सगुणं निर्गुणं तथा।	<br>
निर्गुणं प्रथमं दृष्ट्वा तादृग्भवति मैथिल॥ २४४.४१ ॥	<br><br>
अक्षरक्षरयोरेतदुक्तं तव निदर्शनम्।	<br>
मयेह ज्ञानसंपन्नं यथा श्रुतिनिद्रशनात्॥ २४४.४२ ॥	<br><br>
निःसंदिग्धं च सूक्ष्मं च विशुद्धं विमलं तथा।	<br>
प्रवक्ष्यामि तु ते भूयस्तन्निबोध यथाश्रुतम्॥ २४४.४३ ॥	<br><br>
सांख्ययोगो मया प्रोक्तः शास्त्रद्वयनिदर्शनात्।	<br>
यदेव सांक्यशास्त्रोक्तं योगदर्शनमेव तत्॥ २४४.४४ ॥	<br><br>
प्रबोधनपरं ज्ञानं सांख्यानामवनीपते।	<br>
विस्पष्टं प्रोच्यते तत्र शिष्याणां हितकाम्यया॥ २४४.४५ ॥	<br><br>
बृहच्चैवमिदं शास्त्रमित्याहुर्विदुषो जनाः।	<br>
अस्मिंश्च शास्त्रे योगानां पुनर्भवपुरःसरम्॥ २४४.४६ ॥	<br><br>
पञ्चविंशात्परं तत्त्वं पठ्यते च नराधिप।	<br>
सांख्यानां तु परं तत्त्वं यथावदनुवर्णितम्॥ २४४.४७ ॥	<br><br>
बुद्धमप्रतिबुद्धं च बुध्यमानं च तत्त्वतः।	<br>
बुध्यमानं च बुद्धत्वं प्राहुर्योगनिदर्शनम्॥ २४४.४८ ॥	<br><br>
बुद्धमप्रतिबुद्धं च बुध्यमानं च तत्त्वतः।	<br>
बुध्यमानं च बुद्धत्वं प्राहुर्योगनिदर्शनम्॥ २४४.४९ ॥	<br><br>
इति श्रीमहापुराणे आदिब्राह्मे वसिष्ठकरालजनकसंवादे चतुश्चत्वारिंशदधिकद्विशततमोऽध्यायः॥ २४४ ॥	<br>
