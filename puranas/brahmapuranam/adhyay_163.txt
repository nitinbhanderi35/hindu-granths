<b>सारस्वततीर्थवर्णनम्	<br></b>
<b>ब्रह्मोवाच	<br></b>
सारस्वतं नाम तीर्थं सर्वकामप्रदं शुभम्।	<br>
भुक्तिमुक्तिप्रदं नॄणां सर्वपापप्रणाशनम्॥ १६३.१ ॥	<br><br>
सर्वरोगप्रशमनं सर्वसिद्धिप्रदायकम्।	<br>
तत्रेमं श्रृणु वृत्तान्तं विस्तरेणाथ नारद॥ १६३.२ ॥	<br><br>
पुष्पोत्कटात्पूर्वभागे पर्वतो लोकविश्रुतः।	<br>
शुभ्रो नाम गिरिश्रेष्ठो गौतम्या दक्षिणे तटे॥ १६३.३ ॥	<br><br>
शाकल्य इति विख्यातो मुनिः परमनैष्ठिकः।	<br>
तस्मिञ्शुभ्रे पुण्यगिरौ तपस्तेपे ह्यनुत्तमम्॥ १६३.४ ॥	<br><br>
तपस्यन्तं द्विजश्रेष्ठं गौतमीतीरमाश्रितम्।	<br>
सर्वे भूतगणा नित्यं प्रणमन्ति स्तुवन्ति तम्॥ १६३.५ ॥	<br><br>
अग्निशुश्रूषणपरं वेदाध्यनतत्परम्।	<br>
ऋषिगन्धर्वसुमनःसेविते तत्र पर्वते॥ १६३.६ ॥	<br><br>
तस्मिन्गिरौ महापुण्ये देवद्विजभयंकरः।	<br>
यज्ञद्वेषी ब्रह्महन्ता परशुर्नाम राक्षसः॥ १६३.७ ॥	<br><br>
कामरूपी विचरति नानारूपधरो वने।	<br>
क्षणं च ब्रह्मरूपेण कदाचिद्‌व्याघ्ररूपधृक्॥ १६३.८ ॥	<br><br>
कदाचिद्देवरूपेण कदाचित्पशुरूपधृक्।	<br>
कदाचित्प्रमदारूपः कदाचिन्मृगरूपतः॥ १६३.९ ॥	<br><br>
कदाचिद्‌बालरूपेण एवं चरति पापकृत्।	<br>
यत्राऽऽस्ते ब्राह्मणो विद्वाञ्शाकल्यो मुनिसत्तमः॥ १६३.१० ॥	<br><br>
तमायाति महापापी परशू राक्षसाधमः।	<br>
शुचुष्मन्तं द्विजश्रेष्ठं परशुर्नित्यमेव च॥ १६३.११ ॥	<br><br>
नेतुं हन्तुं प्रवृत्तोऽपि न शशाक स पापकृत्।	<br>
स कदाचिद्‌द्विजश्रेष्ठो देवानाभ्यर्च्य यत्नतः॥ १६३.१२ ॥	<br><br>
भोक्तुकामः किलाऽऽयातस्तत्रायात्परशुर्मुने।	<br>
ब्रह्मरूपधरो भूत्वा शिथिसः पलितोऽबली॥ 	<br>
कन्यामादाय कांचिच्च शाकल्यं वाक्यमब्रवीत्॥ १६३.१३ ॥	<br><br>
<b>परशुरुवाच	<br></b>
भोजनस्यार्थिनं विद्धि मां च कन्यामिमां द्विज।	<br>
आतिथ्यकाले संप्राप्तं कृतकृत्योऽसि मानद॥ १६३.१४ ॥	<br><br>
त एव धन्या लोकेऽस्मिन्येषामतिथयो गृहात्।	<br>
पूर्णाभिलाषा निर्यान्ति जीवन्तोऽपि मृताः परे॥ १६३.१५ ॥	<br><br>
भोजने तूपविष्टे तु आत्मार्थं कल्पितं तु यत्।	<br>
अतिथिभ्यस्तु या दद्याद्‌दत्ता तेन वसुंधरा॥ १६३.१६ ॥	<br><br>
<b>ब्रह्मोवाच	<br></b>
एतच्छ्रुत्वा तु शाकल्यो ददामीत्येवमब्रवीत्।	<br>
आसने चोपवेश्याथाज्ञानात्तं परशुं द्विजम्॥ १६३.१७ ॥	<br><br>
यथान्यायं पूजयित्वा शाकल्यो भोजनं ददौ।	<br>
आपोशनं करे कृत्वा परशुर्वाक्यमब्रवीत्॥ १६३.१८ ॥	<br><br>
<b>परशुरुवाच	<br></b>
दूरादभ्यागतं श्रान्तमनुगच्छन्ति देवताः।	<br>
तस्मिंस्तृप्ते तु तृप्ताः स्युरतृप्ते तु विपर्ययः॥ १६३.१९ ॥	<br><br>
अतिथिश्चापवादी च द्वावेतौ विश्वबान्धवौ।	<br>
अपवादी हरेत्पापमतिथिः स्वर्गसंक्रमः॥ १६३.२० ॥	<br><br>
अभ्यागतं पथि श्रान्तं सावज्ञं योऽभिवीक्षते।	<br>
तत्क्षणादेव नश्यन्ति तस्य धर्मयशःश्रियः॥ १६३.२१ ॥	<br><br>
तस्मादभ्यागतः श्रान्तो याचेऽहं त्वं द्विजोत्तम।	<br>
दास्यसे यदि मे कामं तद्‌भोक्ष्येऽहं न चान्यथा॥ १६३.२२ ॥	<br><br>
<b>ब्रह्मोवाच	<br></b>
दत्तमित्येव शाकल्यो भुङ्‌क्ष्वेत्येवाऽऽह राक्षसम्।	<br>
ततः प्रोवाच परशुरहं राक्षससत्तमः॥ १६३.२३ ॥	<br><br>
नाहं द्विजस्तव रिपुर्न वृद्धः पलितः कृशः।	<br>
बहूनि मे व्यतीतानि वर्षाणि त्वां प्रपश्यतः॥ १६३.२४ ॥	<br><br>
शुष्यन्ति मम गात्राणि ग्रीष्मे स्वल्पोदकं यथा।	<br>
तस्मान्नेष्ये सानुगं त्वां भक्षयिष्ये द्विजोत्तम॥ १६३.२५ ॥	<br><br>
<b>ब्रह्मोवाच	<br></b>
श्रुत्वा परशुवाक्यं तच्छाकल्यो वाक्यमब्रवीत्॥ १६३.२६ ॥	<br><br>
<b>शाकल्य उवाच	<br></b>
ये महाकुलंभूता विज्ञातसकलागमाः।	<br>
तत्प्रतिश्रुतमभ्येति न जात्वत्र विपर्ययम्॥ १६३.२७ ॥	<br><br>
यथोचितं कुरु सखे तथाऽपि श्रृणु मे वचः।	<br>
निहन्तुमप्युद्यतेषु वक्तव्यं हितमुत्तमैः॥ १६३.२८ ॥	<br><br>
ब्राह्मणोऽहं वज्रतनुः सर्वतो रक्षको हरिः।	<br>
पादौ रक्षतु मे विष्णुः शिरो देवो जनार्दनः॥ १६३.२९ ॥	<br><br>
बाहू रक्षतु वाराहः पृष्ठं रक्षतु कूर्मराट्।	<br>
हृदयं रक्षतात्कृष्णो ह्यङ्गुली रक्षतान्मृगः॥ १६३.३० ॥	<br><br>
मुखं रक्षतु वागीशो नेत्रे रक्षतु पक्षिगः।	<br>
श्रोत्रं रक्षतु वित्तेशः सर्वतो रक्षताद्भवः॥	<br>
नानापत्स्वेकशरणं देवां नारायणः स्वयम्॥ १६३.३१ ॥	<br><br>
<b>ब्रह्मोवाच	<br></b>
एवमुक्त्वा तु शाकल्यो नय वा भक्ष वा सुखम्।	<br>
मां राक्षसेन्द्र परशो त्वमिदानीमतन्द्रितः॥ १६३.३२ ॥	<br><br>
राक्षसस्तस्य वचनाद्भक्षणाय समुद्यतः।	<br>
नास्त्येव हृदये नूनं पापिनां करुणाकणः॥ १६३.३३ ॥	<br><br>
दंष्ट्राकरालवदनो गत्वा तस्यान्तिकं तदा।	<br>
ब्राह्मणं तं निरीक्ष्यैवं परशुर्वाक्यमब्रवीत्॥ १६३.३४ ॥	<br><br>
<b>परशुरुवाच	<br></b>
शङ्खचक्रगदापाणिं त्वां पश्येऽहं द्विजोत्तम।	<br>
सहस्रपादशिरसं सहस्राक्षकरं विभुम्॥ १६३.३५ ॥	<br><br>
सर्वभूतैकनिलयं छन्दोरूपं जगन्मयम्।	<br>
त्वामद्य विप्र पश्यामि नास्ति ते पूर्वकं वपुः॥ १६३.३६ ॥	<br><br>
तस्मात्प्रसादये विप्र त्वमेव शरणं भव।	<br>
ज्ञानं देहि महाबुद्धे तीर्थं ब्रूह्यघनिष्कृतिम्॥ १६३.३७ ॥	<br><br>
महतां दर्शनं ब्रह्मञ्जायते नहि निष्फलम्।	<br>
द्वेषादज्ञानतो वाऽपि प्रसङ्गाद्वा प्रमादतः॥ १६३.३८ ॥	<br><br>
अयसः स्पर्शसंस्पर्शो रुक्मत्वायैव जायते॥ १६३.३९ ॥	<br><br>
<b>ब्रह्मोवाच	<br></b>
एतद्वाक्यं समाकर्ण्य राक्षसेन समीरितम्।	<br>
शाकल्यः कृपया प्राह वरदा सा सरस्वती॥ १६३.४० ॥	<br><br>
तवाचिराद्दैत्यपते ततः स्तुहि जनार्दनम्।	<br>
मनोरथफलप्राप्तौ नान्यन्नारायणस्तुतेः॥ १६३.४१ ॥	<br><br>
किंचिदप्यस्ति लोकेऽस्मिन्कारणं श्रृणु राक्षस।	<br>
प्रसन्ना तव सा देवी मद्वाक्याच्च भविष्यति॥ १६३.४२ ॥	<br><br>
<b>ब्रह्मोवाच	<br></b>
तथेत्युक्त्वा स परशुर्गङ्गां त्रैलोक्यपावनीम्।	<br>
स्नात्वा शुचिर्यतमना गङ्गामभिमुखः स्थितः॥ १६३.४३ ॥	<br><br>
तत्रापश्यद्दिव्यरूपां दिव्यगन्धानुलेपनाम्।	<br>
सरस्वतीं जगद्धात्रीं शाकल्यवचने स्थिताम्॥ १६३.४४ ॥	<br><br>
जगज्जाङ्यहरां विश्वजननीं भुवनेश्वरीम्।	<br>
तामुवाच विनीतात्मा परशुर्गतकल्मषः॥ १६३.४५ ॥	<br><br>
<b>परशुरुवाच	<br></b>
गुरुः शाकल्य इत्याह माकान्तं स्तुहि विध्वजम्।	<br>
तव प्रसादात्सा शक्तिर्यथा मे स्यात्तथा कुरु॥ १६३.४६ ॥	<br><br>
<b>ब्रह्मोवाच	<br></b>
तथाऽस्त्विति च सा प्राह परशुं श्रीसरस्वती।	<br>
सरस्वत्याः प्रसादेन परशुस्तं जनार्दनम्॥ १६३.४७ ॥	<br><br>
तुष्टाव विविधैर्वाक्यैस्ततस्तुष्टोऽभवद्धरिः।	<br>
वरं प्रादाद्राक्षसाय कृपासिन्धुर्जनार्दनः॥ १६३.४८ ॥	<br><br>
जनार्दन उवाच	<br>
यद्यन्मनोगतं रक्षस्तत्तत्सर्वं भविष्यति॥ १६३.४९ ॥	<br><br>
<b>ब्रह्मोवाच	<br></b>
शाकल्यस्य प्रसादेन गौतम्याश्च प्रसादतः।	<br>
सरस्वत्याः प्रसादेन नरसिंहप्रसादतः॥ १६३.५० ॥	<br><br>
पापिष्ठोऽपि तदा रक्षः परशुर्दिवमेयिवान्।	<br>
सर्वतीर्थाङ्‌घ्रिपद्‌मस्य प्रसादाच्छार्ङ्गधन्वनः॥ १६३.५१ ॥	<br><br>
ततः प्रभृति तत्तीर्थं सारस्वतमिति श्रुतम्।	<br>
तत्र स्नानेन दानेन विष्णुलोके महीयते॥ १६३.५२ ॥	<br><br>
वाग्जवैष्णवशाकल्यपरशुप्रभवाणि हि।	<br>
बहून्यभूवंस्तीर्थानि तस्मिन्वै श्वेतपर्वते॥ १६३.५३ ॥	<br><br>
इति श्रीमहापुराणे आदिब्राह्मे तीर्थमाहात्म्ये श्वेतपर्वतस्थशाकल्यादितीर्थवर्णनं नाम त्रिषष्ट्यधिकशततमोऽध्यायः॥ १६३ ॥	<br><br>
गौतमीमाहात्म्ये चतुर्नवतितमोऽध्यायः॥ ९४ ॥	<br>
