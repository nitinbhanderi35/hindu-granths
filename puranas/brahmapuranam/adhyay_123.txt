<span style="font-size: 14pt; line-height: 200%">रामतीर्थमिति ख्यातं भ्रूणहत्याविनाशनम्।<br>
तस्य श्रवणमात्रेण सर्वपापैः प्रमुच्यते॥ १॥                                      2.53.1<br>
इक्ष्वाकुवंशप्रभवः क्षत्रियो लोकविश्रुतः।<br>
बलवान्मतिमाञ्शूरो यथा शक्रः पुरंदरः॥ २॥<br>
पितृपैतामहं राज्यं कुर्वन्नास्ते यथा बलिः।<br>
तस्य तिस्रो महिष्यः स्यू राज्ञो दशरथस्य हि॥ ३॥<br>
कौशल्या च सुमित्रा च कैकेयी च महामते।<br>
एताः कुलीनाः सुभगा रूपलक्षणसंयुताः॥ ४॥<br>
तस्मिन् राजनि राज्ये तु स्थितेऽयोध्यापतौ मुने।<br>
वसिष्ठे ब्रह्मविच्छ्रेष्ठे पुरोधसि विशेषतः॥ ५॥<br>
न च व्याधिर्न दुर्भिक्षं न चावृष्टिर्न चाधयः।<br>
ब्रह्मक्षत्रविशां नित्यं शूद्राणां च विशेषतः॥ ६॥<br>
आश्रमाणां तु सर्वेषामानन्दोऽभूत्पृथक्पृथक्।<br>
तस्मिञ्शासति राजेन्द्र इक्ष्वाकूणां कुलोद्वहे॥ ७॥<br>
देवानां दानवानां तु राज्यार्थे विग्रहोऽभवत्।<br>
क्वापि तत्र जयं प्रापुर्देवाः क्वापि तथेतरे॥ ८॥<br>
एवं प्रवर्तमाने तु त्रैलोक्यमतिपीडितम्।<br>
अभून्नारद तत्राहमवदं दैत्यदानवान्॥ ९॥<br>
देवांश्चापि विशेषेण न कृतं तैर्मदीरितम्।<br>
पुनश्च संगरस्तेषां बभूव सुमहान्मिथः॥ १०॥<br>
विष्णुं गत्वा सुराः प्रोचुस्तथेशानं जगन्मयम्।<br>
तावूचतुरुभौ देवानसुरान् दैत्यदानवान्॥ ११॥<br>
तपसा बलिनो यान्तु पुनः कुर्वन्तु संगरम्।<br>
तथेत्याहुर्ययुः सर्वे तपसे नियतव्रताः॥ १२॥<br>
ययुस्तु राक्षसान् देवाः पुनस्ते मत्सरान्विताः।<br>
देवानां दानवानां च संगरोऽभूत्सुदारुणः॥ १३॥<br>
न तत्र देवा जेतारो नैव दैत्याश्च दानवाः।<br>
संयुगे वर्तमाने तु वागुवाचाशरीरिणी॥ १४॥<br>
{आकाशवागुवाच }<br>
येषां दशरथो राजा ते जेतारो न चेतरे॥* १५॥<br>
{ब्रह्मोवाच }<br>
इति श्रुत्वा जयायोभौ जग्मतुर्देवदानवौ।<br>
तत्र वायुस्त्वरन् प्राप्तो राजानमवदत्तदा॥ १६॥<br>
{वायुरुवाच }<br>
आगन्तव्यं त्वया राजन् देवदानवसंगरे।<br>
यत्र राजा दशरथो जयस्तत्रेति विश्रुतम्॥ १७॥<br>
तस्मात्त्वं देवपक्षे स्या भवेयुर्जयिनः सुराः॥* १८॥<br>
{ब्रह्मोवाच }<br>
तद्वायुवचनं श्रुत्वा राजा दशरथो नृपः।<br>
आगम्यते मया सत्यं गच्छ वायो यथासुखम्॥ १९॥<br>
गते वायौ तदा दैत्या आजग्मुर्भूपतिं प्रति।<br>
तेऽप्यूचुर्भगवन्नस्मत्साहाय्यं कर्तुमर्हसि॥ २०॥<br>
राजन् दशरथ श्रीमन् विजयस्त्वयि संस्थितः।<br>
तस्मात्त्वं वै दैत्यपतेः साहाय्यं कर्तुमर्हसि॥ २१॥<br>
ततः प्रोवाच नृपतिर्वायुना प्रार्थितः पुरा।<br>
प्रतिज्ञातं मया तच्च यान्तु दैत्याश्च दानवाः॥ २२॥<br>
स तु राजा तथा चक्रे गत्वा चैव त्रिविष्टपम्।<br>
युद्धं चक्रे तथा दैत्यैर्दानवैः सह राक्षसैः॥ २३॥<br>
पश्यत्सु देवसंघेषु नमुचेर्भ्रातरस्तदा।<br>
विविधुर्निशितैर्बाणैरथाक्षं नृपतेस्तथा॥ २४॥<br>
भिन्नाक्षं तं रथं राजा न जानाति स संभ्रमात्।<br>
राजान्तिके स्थिता सुभ्रूः कैकेय्याज्ञायि नारद॥ २५॥<br>
न ज्ञापितं तया राज्ञे स्वयमालोक्य सुव्रता।<br>
भग्नमक्षं समालक्ष्य चक्रे हस्तं तदा स्वकम्॥ २६॥<br>
अक्षवन्मुनिशार्दूल तदेतन्महदद्भुतम्।<br>
रथेन रथिनां श्रेष्ठस्तया दत्तकरेण च॥ २७॥<br>
जितवान् दैत्यदनुजान् देवैः प्राप्य वरान् बहून्।<br>
ततो देवैरनुज्ञातस्त्वयोध्यां पुनरभ्यगात्॥ २८॥<br>
स तु मध्ये महाराजो मार्गे वीक्ष्य तदा प्रियाम्।<br>
कैकेय्याः कर्म तद्दृष्ट्वा विस्मयं परमं गतः॥ २९॥<br>
ततस्तस्यै वरान् प्रादात्त्रींस्तु नारद सा अपि।<br>
अनुमान्य नृपप्रोक्तं कैकेयी वाक्यमब्रवीत्॥ ३०॥<br>
{कैकेय्युवाच }<br>
त्वयि तिष्ठन्तु राजेन्द्र त्वया दत्ता वरा अमी॥* ३१॥<br>
{ब्रह्मोवाच }<br>
विभूषणानि राजेन्द्रो दत्त्वा स प्रियया सह।<br>
रथेन विजयी राजा ययौ स्वनगरं सुखी॥ ३२॥<br>
योषितां किमदेयं हि प्रियाणामुचितागमे।<br>
स कदाचिद्दशरथो मृगयाशीलिभिर्वृतः॥ ३३॥<br>
अटन्नरण्ये शर्वर्यां वारिबन्धमथाकरोत्।<br>
सप्तव्यसनहीनेन भवितव्यं तु भूभुजा॥ ३४॥<br>
इति जानन्नपि च तच्चकार तु विधेर्वशात्।<br>
गर्तं प्रविश्य पानार्थमागतान्निशितैः शरैः॥ ३५॥<br>
मृगान् हन्ति महाबाहुः शृणु कालविपर्ययम्।<br>
गर्तं प्रविष्टे नृपतौ तस्मिन्नेव नगोत्तमे॥ ३६॥<br>
वृद्धो वैश्रवणो नाम न शृणोति न पश्यति।<br>
तस्य भार्या तथाभूता तावब्रूतां तदा सुतम्॥ ३७॥<br>
{मातापितरावूचतुः॒ }<br>
आवां तृषार्तौ रात्रिश्च कृष्णा चापि प्रवर्तते।<br>
वृद्धानां जीवितं कृत्स्नं बालस्त्वमसि पुत्रक॥ ३८॥<br>
अन्धानां बधिराणां च वृद्धानां धिक्च जीवितम्।<br>
जराजर्जरदेहानां धिग्धिक्पुत्रक जीवितम्॥ ३९॥<br>
तावत्पुंभिर्जीवितव्यं यावल्लक्ष्मीर्दृढं वपुः।<br>
यावदाज्ञाप्रतिहता तीर्थादावन्यथा मृतिः॥ ४०॥<br>
{ब्रह्मोवाच }<br>
इत्येतद्वचनं श्रुत्वा वृद्धयोर्गुरुवत्सलः।<br>
पुत्रः प्रोवाच तद्दुःखं गिरा मधुरया हरन्॥ ४१॥<br>
{पुत्र उवाच }<br>
मयि जीवति किं नाम युवयोर्दुःखमीदृशम्।<br>
न हरत्यात्मजः पित्रोर्यश्चरित्रैर्मनोरुजम्॥ ४२॥<br>
तेन किं तनुजेनेह कुलोद्वेगविधायिना॥* ४३॥<br>
{ब्रह्मोवाच }<br>
इत्युक्त्वा पितरौ नत्वा तावाश्वास्य महामनाः।<br>
तरुस्कन्धे समारोप्य वृद्धौ च पितरौ तदा॥ ४४॥<br>
हस्ते गृहीत्वा कलशं जगाम ऋषिपुत्रकः।<br>
स ऋषिर्न तु राजानं जानाति नृपतिर्द्विजम्॥ ४५॥<br>
उभौ सरभसौ तत्र द्विजो वारि समाविशत्।<br>
सत्वरं कलशे न्युब्जे वारि गृह्णन्तमाशुगैः॥ ४६॥<br>
द्विजं राजा द्विपं मत्वा विव्याध निशितैः शरैः।<br>
वनद्विपोऽपि भूपानामवध्यस्तद्विदन्नपि॥ ४७॥<br>
विव्याध तं नृपः कुर्यान्न किं किं विधिवञ्चितः।<br>
स विद्धो मर्मदेशे तु दुःखितो वाक्यमब्रवीत्॥ ४८॥<br>
{द्विज उवाच }<br>
केनेदं दुःखदं कर्म कृतं सद्ब्राह्मणस्य मे।<br>
मैत्रो ब्राह्मण इत्युक्तो नापराधोऽस्ति कश्चन॥ ४९॥<br>
{ब्रह्मोवाच }<br>
तदेतद्वचनं श्रुत्वा मुनेरार्तस्य भूपतिः।<br>
निश्चेष्टश्च निरुत्साहो शनैस्तं देशमभ्यगात्॥ ५०॥<br>
तं तु दृष्ट्वा द्विजवरं ज्वलन्तमिव तेजसा।<br>
असावप्यभवत्तत्र सशल्य इव मूर्च्छितः॥ ५१॥<br>
आत्मानमात्मना कृत्वा स्थिरं राजाब्रवीदिदम्॥* ५२॥<br>
{राजोवाच }<br>
को भवान् द्विजशार्दूल किमर्थमिह चागतः।<br>
वद पापकृते मह्यं वद मे निष्कृतिं पराम्॥ ५३॥<br>
ब्रह्महा वर्णिभिः किंतु श्वपचैरपि जातुचित्।<br>
न स्प्रष्टव्यो महाबुद्धे द्रष्टव्यो न कदाचन॥ ५४॥<br>
{ब्रह्मोवाच }<br>
तद्राजवचनं श्रुत्वा मुनिपुत्रोऽब्रवीद्वचः॥* ५५॥<br>
{मुनिपुत्र उवाच }<br>
उत्क्रमिष्यन्ति मे प्राणा अतो वक्ष्यामि किंचन।<br>
स्वच्छन्दवृत्तिताज्ञाने विद्धि पाकं च कर्मणाम्॥ ५६॥<br>
आत्मार्थं तु न शोचामि वृद्धौ तु पितरौ मम।<br>
तयोः शुश्रूषकः कः स्यादन्धयोरेकपुत्रयोः॥ ५७॥<br>
विना मया महारण्ये कथं तौ जीवयिष्यतः।<br>
ममाभाग्यमहो कीदृक्पितृशुश्रूषणे क्षतिः॥ ५८॥<br>
जाता मेऽद्य विना प्राणैर्हा विधे किं कृतं त्वया।<br>
तथापि गच्छ तत्र त्वं गृहीतकलशस्त्वरन्॥ ५९॥<br>
ताभ्यां देह्युदपानं त्वं यथा तौ न मरिष्यतः॥* ६०॥<br>
{ब्रह्मोवाच }<br>
इत्येवं ब्रुवतस्तस्य गताः प्राणा महावने।<br>
विसृज्य सशरं चापमादाय कलशं नृपः॥ ६१॥<br>
तत्रागात्स तु वेगेन यत्र वृद्धौ महावने।<br>
वृद्धौ चापि तदा रात्रौ तावन्योन्यं समूचतुः॥ ६२॥<br>
{वृद्धावूचतुः॒ }<br>
उद्विग्नः कुपितो वा स्यादथवा भक्षितः कथम्।<br>
न प्राप्तश्चावयोर्यष्टिः किं कुर्मः का गतिर्भवेत्॥ ६३॥<br>
न कोपि तादृशः पुत्रो विद्यते सचराचरे।<br>
यः पित्रोरन्यथा वाक्यं न करोत्यपि निन्दितः॥ ६४॥<br>
वज्रादपि कठोरं वा जीवितं तमपश्यतोः।<br>
शीघ्रं न यान्ति यत्प्राणास्तदेकायत्तजीवयोः॥ ६५॥<br>
{ब्रह्मोवाच }<br>
एवं बहुविधा वाचो वृद्धयोर्वदतोर्वने।<br>
तदा दशरथो राजा शनैस्तं देशमभ्यगात्॥ ६६॥<br>
पादसंचारशब्देन मेनाते सुतमागतम्॥* ६७॥<br>
{वृद्धावूचतुः॒ }<br>
कुतो वत्स चिरात्प्राप्तस्त्वं दृष्टिस्त्वं परायणम्।<br>
न ब्रूषे किंतु रुष्टोऽसि वृद्धयोरन्धयोः सुतः॥ ६८॥<br>
{ब्रह्मोवाच }<br>
सशल्य इव दुःखार्तः शोचन् दुष्कृतमात्मनः।<br>
स भीत इव राजेन्द्रस्तावुवाचाथ नारद॥ ६९॥<br>
उदपानं च कुरुतां तच्छ्रुत्वा नृपभाषितम्।<br>
नायं वक्ता सुतोऽस्माकं को भवांस्तत्पुरा वद॥ ७०॥<br>
पश्चात्पिबावः पानीयं ततो राजाब्रवीच्च तौ॥* ७१॥<br>
{राजोवाच }<br>
तत्र तिष्ठति वां पुत्रो यत्र वारिसमाश्रयः॥* ७२॥<br>
{ब्रह्मोवाच }<br>
तच्छ्रुत्वोचतुरार्तौ तौ सत्यं ब्रूहि न चान्यथा।<br>
आचचक्षे ततो राजा सर्वमेव यथातथम्॥ ७३॥<br>
ततस्तु पतितौ वृद्धौ तत्रावां नय मा स्पृश।<br>
ब्रह्मघ्नस्पर्शनं पापं न कदाचिद्विनश्यति॥ ७४॥<br>
निन्ये वै श्रवणं वृद्धं सभार्यं नृपसत्तमः।<br>
यत्रासौ पतितः पुत्रस्तं स्पृष्ट्वा तौ विलेपतुः॥ ७५॥<br>
{वृद्धावूचतुः॒ }<br>
यथा पुत्रवियोगेन मृत्युर्नौ विहितस्तथा।<br>
त्वं चापि पाप पुत्रस्य वियोगान्मृत्युमाप्स्यसि॥ ७६॥<br>
{ब्रह्मोवाच }<br>
एवं तु जल्पतोर्ब्रह्मन् गताः प्राणास्ततो नृपः।<br>
अग्निना योजयामास वृद्धौ च ऋषिपुत्रकम्॥ ७७॥<br>
ततो जगाम नगरं दुःखितो नृपतिर्मुने।<br>
वसिष्ठाय च तत्सर्वं न्यवेदयदशेषतः॥ ७८॥<br>
नृपाणां सूर्यवंश्यानां वसिष्ठो हि परा गतिः।<br>
वसिष्ठोऽपि द्विजश्रेष्ठैः संमन्त्र्याह च निष्कृतिम्॥ ७९॥<br>
{वसिष्ठ उवाच }<br>
गालवं वामदेवं च जाबालिमथ कश्यपम्।<br>
एतानन्यान् समाहूय हयमेधाय यत्नतः॥ ८०॥<br>
यजस्व हयमेधैश्च बहुभिर्बहुदक्षिणैः॥* ८१॥<br>
{ब्रह्मोवाच }<br>
अकरोद्धयमेधांश्च राजा दशरथो द्विजैः।<br>
एतस्मिन्नन्तरे तत्र वागुवाचाशरीरिणी॥ ८२॥<br>
{आकाशवाण्युवाच }<br>
पूतं शरीरमभवद्राज्ञो दशरथस्य हि।<br>
व्यवहार्यश्च भविता भविष्यन्ति तथा सुताः।<br>
ज्येष्ठपुत्रप्रसादेन राजापापो भविष्यति॥ ८३॥<br>
{ब्रह्मोवाच }<br>
ततो बहुतिथे काले ऋष्यशृङ्गान्मुनीश्वरात्।<br>
देवानां कार्यसिद्ध्यर्थं सुता आसन् सुरोपमाः॥ ८४॥<br>
कौशल्यायां तथा रामः सुमित्रायां च लक्ष्मणः।<br>
शत्रुघ्नश्चापि कैकेय्यां भरतो मतिमत्तरः॥ ८५॥<br>
ते सर्वे मतिमन्तश्च प्रिया राज्ञो वशे स्थिताः।<br>
तं राजानमृषिः प्राप्य विश्वामित्रः प्रजापतिः॥ ८६॥<br>
रामं च लक्ष्मणं चापि अयाचत महामते।<br>
यज्ञसंरक्षणार्थाय ज्ञाततन्महिमा मुनिः॥ ८७॥<br>
चिरप्राप्तसुतो वृद्धो राजा नैवेत्यभाषत॥* ८८॥<br>
{राजोवाच }<br>
महता दैवयोगेन कथंचिद्वार्धके मुने।<br>
जातावानन्दसंदोह दायकौ मम बालकौ॥ ८९॥<br>
सशरीरमिदं राज्यं दास्ये नैव सुताविमौ॥* ९०॥<br>
{ब्रह्मोवाच }<br>
वसिष्ठेन तदा प्रोक्तो राजा दशरथस्त्विति॥* ९१॥<br>
{वसिष्ठ उवाच }<br>
रघवः प्रार्थनाभङ्गं न राजन् क्वापि शिक्षिताः॥* ९२॥<br>
{ब्रह्मोवाच }<br>
रामं च लक्ष्मणं चैव कथंचिदवदन्नृपः॥* ९३॥<br>
{राजोवाच }<br>
विश्वामित्रस्य ब्रह्मर्षेः कुरुतां यज्ञरक्षणम्॥* ९४॥<br>
{ब्रह्मोवाच }<br>
वदन्निति सुतौ सोष्णं निश्वसन् ग्लपिताधरः।<br>
पुत्रौ समर्पयामास विश्वामित्रस्य शास्त्रकृत्॥ ९५॥<br>
तथेत्युक्त्वा दशरथं नमस्य च पुनः पुनः।<br>
जग्मतू रक्षणार्थाय विश्वामित्रेण तौ मुदा॥ ९६॥<br>
ततः प्रहृष्टः स मुनिर्मुदा प्रादात्तदोभयोः।<br>
माहेश्वरीं महाविद्यां धनुर्विद्यापुरःसराम्॥ ९७॥<br>
शास्त्रीमास्त्रीं लौकिकीं च रथविद्यां गजोद्भवाम्।<br>
अश्वविद्यां गदाविद्यां मन्त्राह्वानविसर्जने॥ ९८॥<br>
सर्वविद्यामथावाप्य उभौ तौ रामलक्ष्मणौ।<br>
वनौकसां हितार्थाय जघ्नतुस्ताटकां वने॥ ९९॥<br>
अहल्यां शापनिर्मुक्तां पादस्पर्शाच्च चक्रतुः।<br>
यज्ञविध्वंसनायाताञ्जघ्नतुस्तत्र राक्षसान्॥ १००॥<br>
कृतविद्यौ धनुष्पाणी चक्रतुर्यज्ञरक्षणम्।<br>
ततो महामखे वृत्ते विश्वामित्रो मुनीश्वरः॥ १०१॥<br>
पुत्राभ्यां सहितो राज्ञो जनकं द्रष्टुमभ्यगात्।<br>
चित्रामदर्शयत्तत्र राजमध्ये नृपात्मजः॥ १०२॥<br>
रामः सौमित्रिसहितो धनुर्विद्यां गुरोर्मताम्।<br>
तत्प्रीतो जनकः प्रादात्सीतां लक्ष्मीमयोनिजाम्॥ १०३॥<br>
तथैव लक्ष्मणस्यापि भरतस्यानुजस्य च।<br>
शत्रुघ्नभरतादीनां वसिष्ठादिमते स्थितः॥ १०४॥<br>
राजा दशरथः श्रीमान् विवाहमकरोन्मुने।<br>
ततो बहुतिथे काले राज्यं तस्य प्रयच्छति॥ १०५॥<br>
नृपतौ सर्वलोकानामनुमत्या गुरोरपि।<br>
मन्थरात्मकदुर्दैव प्रेरिता मत्सराकुला॥ १०६॥<br>
कैकेयी विघ्नमातस्थे वनप्रव्राजनं तथा।<br>
भरतस्य च तद्राज्यं राजा नैव च दत्तवान्॥ १०७॥<br>
पितरं सत्यवाक्यं तं कुर्वन् रामो महावनम्।<br>
विवेश सीतया सार्धं तथा सौमित्रिणा सह॥ १०८॥<br>
सतां च मानसं शुद्धं स विवेश स्वकैर्गुणैः।<br>
तस्मिन् विनिर्गते रामे वनवासाय दीक्षिते॥ १०९॥<br>
समं लक्ष्मणसीताभ्यां राज्यतृष्णाविवर्जिते।<br>
तं रामं चापि सौमित्रिं सीतां च गुणशालिनीम्॥ ११०॥<br>
दुःखेन महताविष्टो ब्रह्मशापं च संस्मरन्।<br>
तदा दशरथो राजा प्राणांस्तत्याज दुःखितः॥ १११॥<br>
कृतकर्मविपाकेन राजा नीतो यमानुगैः।<br>
तस्मै राज्ञे महाप्राज्ञ यावत्स्थावरजङ्गमे॥ ११२॥<br>
यमसद्मन्यनेकानि तामिस्रादीनि नारद।<br>
नरकाण्यथ घोराणि भीषणानि बहूनि च॥ ११३॥<br>
तत्र क्षिप्तस्तदा राजा नरकेषु पृथक्पृथक्।<br>
पच्यते छिद्यते राजा पिष्यते चूर्ण्यते तथा॥ ११४॥<br>
शोष्यते दश्यते भूयो दह्यते च निमज्ज्यते।<br>
एवमादिषु घोरेषु नरकेषु स पच्यते॥ ११५॥<br>
रामोऽपि गच्छन्नध्वानं चित्रकूटमथागमत्।<br>
तत्रैव त्रीणि वर्षाणि व्यतीतानि महामते॥ ११६॥<br>
पुनः स दक्षिणामाशामाक्रामद्दण्डकं वनम्।<br>
विख्यातं त्रिषु लोकेषु देशानां तद्धि पुण्यदम्॥ ११७॥<br>
प्राविशत्तन्महारण्यं भीषणं दैत्यसेवितम्।<br>
तद्भयादृषिभिस्त्यक्तं हत्वा दैत्यांस्तु राक्षसान्॥ ११८॥<br>
विचरन् दण्डकारण्ये ऋषिसेव्यमथाकरोत्।<br>
तत्रेदं वृत्तमाख्यास्ये शृणु नारद यत्नतः॥ ११९॥<br>
तावच्छनैस्त्वगाद्रामो यावद्योजनपञ्चकम्।<br>
गौतमीं समनुप्राप्तो राजापि नरके स्थितः॥ १२०॥<br>
यमः स्वकिंकरानाह रामो दशरथात्मजः।<br>
गौतमीमभितो याति पितरं तस्य धीमतः॥ १२१॥<br>
आकर्षन्त्वथ राजानं नरकान्नात्र संशयः।<br>
उत्तीर्य गौतमीं याति यावद्योजनपञ्चकम्॥ १२२॥<br>
रामस्तावत्तस्य पिता नरके नैव पच्यताम्।<br>
यदेतन्मद्वचः पुण्यं न कुर्युर्यदि दूतकाः॥ १२३॥<br>
ततश्च नरके घोरे यूयं सर्वे निमज्जथ।<br>
या काप्युक्ता परा शक्तिः शिवस्य समवायिनी॥ १२४॥<br>
तामेव गौतमीं सन्तो वदन्त्यम्भःस्वरूपिणीम्।<br>
हरिब्रह्ममहेशानां मान्या वन्द्या च सैव यत्॥ १२५॥<br>
निस्तीर्यते न केनापि तदतिक्रमजं त्वघम्।<br>
पापिनोऽप्यात्मजः कश्चिद्यश्च गङ्गामनुस्मरेत्॥ १२६॥<br>
सोऽनेकदुर्गनिरयान्निर्गतो मुक्ततां व्रजेत्।<br>
किं पुनस्तादृशः पुत्रो गौतमीनिकटे स्थितः॥ १२७॥<br>
यस्यासौ नरके पक्तुं न कैरपि हि शक्यते।<br>
दक्षिणाशापतेर्वाक्यं निशम्य यमकिंकराः॥ १२८॥<br>
नरके पच्यमानं तमयोध्याधिपतिं नृपम्।<br>
उत्तार्य घोरनरकाद्वचनं चेदमब्रुवन्॥ १२९॥<br>
{यमकिंकरा ऊचुः॒ }<br>
धन्योऽसि नृपशार्दूल यस्य पुत्रः स तादृशः।<br>
इह चामुत्र विश्रान्तिः सुपुत्रः केन लभ्यते॥ १३०॥<br>
{ब्रह्मोवाच }<br>
स विश्रान्तः शनै राजा किंकरान् वाक्यमब्रवीत्॥* १३१॥<br>
{राजोवाच }<br>
नरकेष्वथ घोरेषु पच्यमानः पुनः पुनः।<br>
कथं त्वाकर्षितः शीघ्रं तन्मे वक्तुमिहार्हथ॥ १३२॥<br>
{ब्रह्मोवाच }<br>
तत्र कश्चिच्छान्तमना राजानमिदमब्रवीत्॥* १३३॥<br>
{यमदूत उवाच }<br>
वेदशास्त्रपुराणादावेतद्गोप्यं प्रयत्नतः।<br>
प्रकाश्यते तदपि ते सामर्थ्यं पुत्रतीर्थयोः॥ १३४॥<br>
रामस्तव सुतः श्रीमान् गौतमीतीरमागतः।<br>
तस्मात्त्वं नरकाद्घोरादाकृष्टोऽसि नरोत्तम॥ १३५॥<br>
यदि त्वां तत्र गौतम्यां स्मरेद्रामः सलक्ष्मणः।<br>
स्नानं कृत्वाथ पिण्डादि ते दद्यात्स नृपोत्तम।<br>
ततस्त्वं सर्वपापेभ्यो मुक्तो यासि त्रिविष्टपम्॥ १३६॥<br>
{राजोवाच }<br>
तत्र गत्वा भवद्वाक्यमाख्यास्ये स्वसुतौ प्रति।<br>
भवन्त एव शरणमनुज्ञां दातुमर्हथ॥ १३७॥<br>
{ब्रह्मोवाच }<br>
तद्राजवचनं श्रुत्वा कृपया यमकिंकराः।<br>
आज्ञां च प्रददुस्तस्मै राजा प्रागात्सुतौ प्रति॥ १३८॥<br>
भीषणं यातनादेहमापन्नो निःश्वसन्मुहुः।<br>
निरीक्ष्य स्वं लज्जमानः कृतं कर्म च संस्मरन्॥ १३९॥<br>
स्वेच्छया विहरन् गङ्गामाससाद च राघवः।<br>
गौतम्यास्तटमाश्रित्य रामो लक्ष्मण एव च॥ १४०॥<br>
सीतया सह वैदेह्या सस्नौ चैव यथाविधि।<br>
नैव तत्राभवद्भोज्यं भक्ष्यं वा गौतमीतटे॥ १४१॥<br>
तद्दिने तत्र वसतां गौतमीतीरवासिनाम्।<br>
तद्दृष्ट्वा दुःखितो भ्राता लक्ष्मणो राममब्रवीत्॥ १४२॥<br>
{लक्ष्मण उवाच }<br>
पुत्रौ दशरथस्यावां तवापि बलमीदृशम्।<br>
नास्ति भोज्यमथास्माकं गङ्गातीरनिवासिनाम्॥ १४३॥<br>
{राम उवाच }<br>
भ्रातर्यद्विहितं कर्म नैव तच्चान्यथा भवेत्।<br>
पृथिव्यामन्नपूर्णायां वयमन्नाभिलाषिणः॥ १४४॥<br>
सौमित्रे नूनमस्माभिर्न ब्राह्मणमुखे हुतम्।<br>
अवज्ञया महीदेवांस्तर्पयन्त्यर्चयन्ति न॥ १४५॥<br>
ते ये लक्ष्मण जायन्ते सर्वदैव बुभुक्षिताः।<br>
स्नात्वा देवानथाभ्यर्च्य होतव्यश्च हुताशनः।<br>
ततः स्वसमये देवो विधास्यत्यशनं तु नौ॥ १४६॥<br>
{ब्रह्मोवाच }<br>
भ्रात्रोः संजल्पतोरेवं पश्यतोः कर्मणो गतिम्।<br>
शनैर्दशरथो राजा तं देशमुपजग्मिवान्॥ १४७॥<br>
तं दृष्ट्वा लक्ष्मणः शीघ्रं तिष्ठ तिष्ठेति चाब्रवीत्।<br>
धनुराकृष्य कोपेन रक्षस्त्वं दानवोऽथवा॥ १४८॥<br>
आसन्नं च पुनर्दृष्ट्वा याहि याह्यत्र पुण्यभाक्।<br>
रामो दाशरथी राजा धर्मभाक्पश्य वर्तते॥ १४९॥<br>
गुरुभक्तः सत्यसंधो देवब्राह्मणसेवकः।<br>
त्रैलोक्यरक्षादक्षोऽसौ वर्तते यत्र राघवः॥ १५०॥<br>
न तत्र त्वादृशामस्ति प्रवेशः पापकर्मणाम्।<br>
यदि प्रविशसे पाप ततो वधमवाप्स्यसि॥ १५१॥<br>
तत्पुत्रवचनं श्रुत्वा शनैराहूय वाचया।<br>
उवाचाधोमुखो भूत्वा स्नुषां पुत्रौ कृताञ्जलिः।<br>
मुहुरन्तर्विनिध्यायन् गतिं दुष्कृतकर्मणः॥ १५२॥<br>
{राजोवाच }<br>
अहं दशरथो राजा पुत्रौ मे शृणुतं वचः।<br>
तिसृभिर्ब्रह्महत्याभिर्वृतोऽहं दुःखमागतः।<br>
छिन्नं पश्यत मे देहं नरकेषु च पातितम्॥ १५३॥<br>
{ब्रह्मोवाच }<br>
ततः कृताञ्जली रामः सीतया लक्ष्मणेन च।<br>
भूमौ प्रणेमुस्ते सर्वे वचनं चैतदब्रुवन्॥ १५४॥<br>
{सीतारामलक्ष्मणा ऊचुः॒ }<br>
कस्येदं कर्मणस्तात फलं नृपतिसत्तम॥* १५५॥<br>
{ब्रह्मोवाच }<br>
स च प्राह यथावृत्तं ब्रह्महत्यात्रयं तथा॥* १५६॥<br>
{राजोवाच }<br>
निष्कृतिर्ब्रह्महन्तॄणां पुत्रौ क्वापि न विद्यते॥* १५७॥<br>
{ब्रह्मोवाच }<br>
ततो दुःखेन महता वृताः सर्वे भुवं गताः।<br>
राजानं वनवासं च मातरं पितरं तथा॥ १५८॥<br>
दुःखागमं कर्मगतिं नरके पातनं तथा।<br>
एवमाद्यथ संस्मृत्य मुमोह नृपतेः सुतः।<br>
विसंज्ञं नृपतिं दृष्ट्वा सीता वाक्यमथाब्रवीत्॥ १५९॥<br>
{सीतोवाच }<br>
न शोचन्ति महात्मानस्त्वादृशा व्यसनागमे।<br>
चिन्तयन्ति प्रतीकारं दैव्यमप्यथ मानुषम्॥ १६०॥<br>
शोचद्भिर्युगसाहस्रं विपत्तिर्नैव तीर्यते।<br>
व्यामोहमाप्नुवन्तीह न कदाचिद्विचक्षणाः॥ १६१॥<br>
किमनेनात्र दुःखेन निष्फलेन जनेश्वर।<br>
देहि हत्यां प्रथमतो या जाता ह्यतिभीषणा॥ १६२॥<br>
पितृभक्तः पुण्यशीलो वेदवेदाङ्गपारगः।<br>
अनागा यो हतो विप्रस्तत्पापस्यात्र निष्कृतिम्॥ १६३॥<br>
आचरामि यथाशास्त्रं मा शोकं कुरुतं युवाम्।<br>
द्वितीयां लक्ष्मणो हत्यां गृह्णातु त्वपरां भवान्॥ १६४॥<br>
{ब्रह्मोवाच }<br>
एतद्धर्मयुतं वाक्यं सीतया भाषितं दृढम्।<br>
तथेति चाहतुरुभौ ततो दशरथोऽब्रवीत्॥ १६५॥<br>
{दशरथ उवाच }<br>
त्वं हि ब्रह्मविदः कन्या जनकस्य त्वयोनिजा।<br>
भार्या रामस्य किं चित्रं यद्युक्तमनुभाषसे॥ १६६॥<br>
न कोपि भवतां किंतु श्रमः स्वल्पोऽपि विद्यते।<br>
गौतम्यां स्नानदानेन पिण्डनिर्वपणेन च॥ १६७॥<br>
तिसृभिर्ब्रह्महत्याभिर्मुक्तो यामि त्रिविष्टपम्।<br>
त्वया जनकसंभूते स्वकुलोचितमीरितम्॥ १६८॥<br>
प्रापयन्ति परं पारं भवाब्धेः कुलयोषितः।<br>
गोदावर्याः प्रसादेन किं नामास्त्यत्र दुर्लभम्॥ १६९॥<br>
{ब्रह्मोवाच }<br>
तथेति क्रियमाणे तु पिण्डदानाय शत्रुहा।<br>
नैवापश्यद्भक्ष्यभोज्यं ततो लक्ष्मणमब्रवीत्॥ १७०॥<br>
लक्ष्मणः प्राह विनयादिङ्गुद्याश्च फलानि च।<br>
सन्ति तेषां च पिण्याकमानीतं तत्क्षणादिव॥ १७१॥<br>
पिण्याकेनाथ गङ्गायां पिण्डं दातुं तथा पितुः।<br>
मनः कुर्वंस्ततो रामो मन्दोऽभूद्दुःखितस्तदा॥ १७२॥<br>
दैवी वागभवत्तत्र दुःखं त्यज नृपात्मज।<br>
राज्यभ्रष्टो वनं प्राप्तः किं वै निष्किंचनो भवान्॥ १७३॥<br>
अशठो धर्मनिरतो न शोचितुमिहार्हसि।<br>
वित्तशाठ्येन यो धर्मं करोति स तु पातकी॥ १७४॥<br>
श्रूयते सर्वशास्त्रेषु यद्राम शृणु यत्नतः।<br>
यदन्नः पुरुषो राजंस्तदन्नास्तस्य देवताः॥ १७५॥<br>
पिण्डे निपतिते भूमौ नापश्यत्पितरं तदा।<br>
शवं च पतितं यत्र शवतीर्थमनुत्तमम्॥ १७६॥<br>
महापातकसंघात विघातकृदनुस्मृतिः।<br>
तत्रागच्छंल्लोकपाला रुद्रादित्यास्तथाश्विनौ॥ १७७॥<br>
स्वं स्वं विमानमारूढास्तेषां मध्येऽतिदीप्तिमान्।<br>
विमानवरमारूढः स्तूयमानश्च किंनरैः॥ १७८॥<br>
आदित्यसदृशाकारस्तेषां मध्ये बभौ पिता।<br>
तमदृष्ट्वा स्वपितरं देवान् दृष्ट्वा विमानिनः॥ १७९॥<br>
कृताञ्जलिपुटो रामः पिता मे क्वेत्यभाषत।<br>
इति दिव्याभवद्वाणी रामं संबोध्य सीतया॥ १८०॥<br>
तिसृभिर्ब्रह्महत्याभिर्मुक्तो दशरथो नृपः।<br>
वृतं पश्य सुरैस्तात देवा अप्यूचिरे च तम्॥ १८१॥<br>
{देवा ऊचुः॒ }<br>
धन्योऽसि कृतकृत्योऽसि राम स्वर्गं गतः पिता।<br>
नानानिरयसंघातात्पूर्वजानुद्धरेत्तु यः॥ १८२॥<br>
स धन्योऽलंकृतं तेन कृतिना भुवनत्रयम्।<br>
एनं पश्य महाबाहो मुक्तपापं रविप्रभम्॥ १८३॥<br>
सर्वसंपत्तियुक्तोऽपि पापी दग्धद्रुमोपमः।<br>
निष्किंचनोऽपि सुकृती दृश्यते चन्द्रमौलिवत्॥ १८४॥<br>
{ब्रह्मोवाच }<br>
दृष्ट्वाब्रवीत्सुतं राजा आशीर्भिरभिनन्द्य च॥* १८५॥<br>
{राजोवाच }<br>
कृतकृत्योऽसि भद्रं ते तारितोऽहं त्वयानघ।<br>
धन्यः स पुत्रो लोकेऽस्मिन् पितॄणां यस्तु तारकः॥ १८६॥<br>
{ब्रह्मोवाच }<br>
ततः सुरगणाः प्रोचुर्देवानां कार्यसिद्धये।<br>
रामं च पुरुषश्रेष्ठं गच्छ तात यथासुखम्।<br>
ततस्तद्वचनं श्रुत्वा रामस्तानब्रवीत्सुरान्॥ १८७॥<br>
{राम उवाच }<br>
गुरौ पितरि मे देवाः किं कृत्यमवशिष्यते॥* १८८॥<br>
{देवा ऊचुः॒ }<br>
नदी न गङ्गया तुल्या न त्वया सदृशः सुतः।<br>
न शिवेन समो देवो न तारेण समो मनुः॥ १८९॥<br>
त्वया राम गुरूणां च कार्यं सर्वमनुष्ठितम्।<br>
तारिताः पितरो राम त्वया पुत्रेण मानद।<br>
गच्छन्तु सर्वे स्वस्थानं त्वं च गच्छ यथासुखम्॥ १९०॥<br>
{ब्रह्मोवाच }<br>
तद्देववचनाद्धृष्टः सीतया लक्ष्मणाग्रजः।<br>
तद्दृष्ट्वा गङ्गामाहात्म्यं विस्मितो वाक्यमब्रवीत्॥ १९१॥<br>
{राम उवाच }<br>
अहो गङ्गाप्रभावोऽयं त्रैलोक्ये नोपमीयते।<br>
वयं धन्या यतो गङ्गा दृष्टास्माभिस्त्रिपावनी॥ १९२॥<br>
{ब्रह्मोवाच }<br>
हर्षेण महता युक्तो देवं स्थाप्य महेश्वरम्।<br>
तं षोडशभिरीशानमुपचारैः प्रयत्नतः॥ १९३॥<br>
संपूज्यावरणैर्युक्तं षट्त्रिंशत्कलमीश्वरम्।<br>
कृताञ्जलिपुटो भूत्वा रामस्तुष्टाव शंकरम्॥ १९४॥<br>
{राम उवाच }<br>
नमामि शंभुं पुरुषं पुराणं  १९५<br>
नमामि सर्वज्ञमपारभावम्  १९५<br>
नमामि रुद्रं प्रभुमक्षयं तं  १९५<br>
नमामि शर्वं शिरसा नमामि  १९५<br>
नमामि देवं परमव्ययं तम्  १९६<br>
उमापतिं लोकगुरुं नमामि  १९६<br>
नमामि दारिद्र्यविदारणं तं  १९६<br>
नमामि रोगापहरं नमामि  १९६<br>
नमामि कल्याणमचिन्त्यरूपं  १९७<br>
नमामि विश्वोद्भवबीजरूपम्  १९७<br>
नमामि विश्वस्थितिकारणं तं  १९७<br>
नमामि संहारकरं नमामि  १९७<br>
नमामि गौरीप्रियमव्ययं तं  १९८<br>
नमामि नित्यं क्षरमक्षरं तम्  १९८<br>
नमामि चिद्रूपममेयभावं  १९८<br>
त्रिलोचनं तं शिरसा नमामि  १९८<br>
नमामि कारुण्यकरं भवस्य  १९९<br>
भयंकरं वापि सदा नमामि  १९९<br>
नमामि दातारमभीप्सितानां  १९९<br>
नमामि सोमेशमुमेशमादौ  १९९<br>
नमामि वेदत्रयलोचनं तं  २००<br>
नमामि मूर्तित्रयवर्जितं तम्  २००<br>
नमामि पुण्यं सदसद्व्यतीतं  २००<br>
नमामि तं पापहरं नमामि  २००<br>
नमामि विश्वस्य हिते रतं तं  २०१<br>
नमामि रूपाणि बहूनि धत्ते  २०१<br>
यो विश्वगोप्ता सदसत्प्रणेता  २०१<br>
नमामि तं विश्वपतिं नमामि  २०१<br>
यज्ञेश्वरं संप्रति हव्यकव्यं  २०२<br>
तथा गतिं लोकसदाशिवो यः  २०२<br>
आराधितो यश्च ददाति सर्वं  २०२<br>
नमामि दानप्रियमिष्टदेवम्  २०२<br>
नमामि सोमेश्वरमस्वतन्त्रम्  २०३<br>
उमापतिं तं विजयं नमामि  २०३<br>
नमामि विघ्नेश्वरनन्दिनाथं  २०३<br>
पुत्रप्रियं तं शिरसा नमामि  २०३<br>
नमामि देवं भवदुःखशोक  २०४<br>
विनाशनं चन्द्रधरं नमामि  २०४<br>
नमामि गङ्गाधरमीशमीड्यम्  २०४<br>
उमाधवं देववरं नमामि  २०४<br>
नमाम्यजादीशपुरंदरादि  २०५<br>
सुरासुरैरर्चितपादपद्मम्  २०५<br>
नमामि देवीमुखवादनानाम्  २०५<br>
ईक्षार्थमक्षित्रितयं य ऐच्छत् २०५<br>
पञ्चामृतैर्गन्धसुधूपदीपैर् २०६<br>
विचित्रपुष्पैर्विविधैश्च मन्त्रैः  २०६<br>
अन्नप्रकारैः सकलोपचारैः  २०६<br>
संपूजितं सोममहं नमामि  २०६<br>
{ब्रह्मोवाच }<br>
ततः स भगवानाह रामं शंभुः सलक्ष्मणम्।<br>
वरान् वृणीष्व भद्रं ते रामः प्राह वृषध्वजम्॥ २०७॥<br>
{राम उवाच }<br>
स्तोत्रेणानेन ये भक्त्या तोष्यन्ति त्वां सुरोत्तम।<br>
तेषां सर्वाणि कार्याणि सिद्धिं यान्तु महेश्वर॥ २०८॥<br>
येषां च पितरः शंभो पतिता नरकार्णवे।<br>
तेषां पिण्डादिदानेन पूता यान्तु त्रिविष्टपम्॥ २०९॥<br>
जन्मप्रभृति पापानि मनोवाक्कायिकं त्वघम्।<br>
अत्र तु स्नानमात्रेण तत्सद्यो नाशमाप्नुयात्॥ २१०॥<br>
अत्र ये भक्तितः शंभो ददत्यर्थिभ्य अण्वपि।<br>
सर्वं तदक्षयं शंभो दातॄणां फलकृद्भवेत्॥ २११॥<br>
{ब्रह्मोवाच }<br>
एवमस्त्विति तं रामं शंकरो हृषितोऽब्रवीत्।<br>
गते तस्मिन् सुरश्रेष्ठे रामोऽप्यनुचरैः सह॥ २१२॥<br>
गौतमी यत्र चोत्पन्ना शनैस्तं देशमभ्यगात्।<br>
ततः प्रभृति तत्तीर्थं रामतीर्थमुदाहृतम्॥ २१३॥<br>
दयालोरपतत्तत्र लक्ष्मणस्य कराच्छरः।<br>
तद्बाणतीर्थमभवत्सर्वापद्विनिवारणम्॥ २१४॥<br>
यत्र सौमित्रिणा स्नानं शंकरस्यार्चनं कृतम्।<br>
तत्तीर्थं लक्ष्मणं जातं तथा सीतासमुद्भवम्॥ २१५॥<br>
नानाविधाशेषपाप संघनिर्मूलनक्षमम्।<br>
यदङ्घ्रिसंगादभवद्गङ्गा त्रैलोक्यपावनी॥ २१६॥<br>
स यत्र स्नानमकरोत्तद्वैशिष्ट्यं किमुच्यते।<br>
तद्रामतीर्थसदृशं तीर्थं क्वापि न विद्यते॥ २१७॥<br>
<br>
</span>
