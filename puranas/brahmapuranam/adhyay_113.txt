<b>अथ त्रयोदशाधिकशततमोऽध्यायः।</b><br>
<b>ब्रह्मतीर्थवर्णनम्</b><br>
<b>ब्रह्मोवाच</b><br>
इदमप्यपरं तीर्थं देवानामपि दुर्लभम्।<br>
ब्रह्मतीर्थमिति ख्यातं भक्तिमुक्तिप्रदं नृणाम्॥ ११३.१ ॥<br>
<br>
स्थितेषु देवसैन्येषु प्रविष्टेषु रसातलम्।<br>
दैत्येषु च मुनिश्रेष्ठ तथा मातृषु ताननु॥ ११३.२ ॥<br>
<br>
मदीयं पञ्चमं वक्त्रं गर्दभाकृति भीषणम्।<br>
तद्वक्त्रं देवसैन्येषु मयि तिष्ठत्युवाच ह॥ ११३.३ ॥<br>
<br>
हे दैत्याः किं पलायन्ते न भयं वोऽस्तु सत्वरम्।<br>
आगच्छन्तु सुरान्सर्वान्भक्षियिष्वे क्षणादिति॥ ११३.४ ॥<br>
<br>
निवारयन्तं मामेव भक्षणायोद्यतं तथा। <br>
तं दृष्ट्वा विबुधाः सर्वे वित्रस्ता विष्णुमब्रुवन्॥ ११३.५ ॥<br>
<br>
त्राहि विष्णो जगन्नाथ ब्रह्मणोऽस्य मुखं लुन।<br>
चक्रधृग्विबुधानाह च्छेद्मि चक्रेण वै शिरः॥ ११३.६ ॥<br>
<br>
किं तु तच्छिन्नमेवेदं संहरेत्सचराचरम्।<br>
मन्त्रं ब्रूमोऽत्र विबुधाः श्रूयतां सर्वमेव हि॥ ११३.७ ॥<br>
<br>
त्रिनेत्रः कशिरश्छेत्ता स तच धत्ते न संशयः।<br>
मया च शंभुः सर्वैश्च स्तुतः प्रोक्तस्तथैव च॥ ११३.८ ॥<br>
<br>
यागः क्षणी दृष्टफलेऽसमर्थः, स नैव कर्तुः फलतीति मत्वा।<br>
फलस्य दाने प्रतिभूर्जटीति, निश्चित्य लोकः प्रतिकर्म यातः॥ ११३.९ ॥<br>
<br>
ततः सुरेशः संतुष्टो देवानां कार्यसिद्धये।<br>
लोकानामुपकारार्थं तथेत्याह सुरान्प्रति॥ ११३.१० ॥<br>
<br>
तद्वक्त्रं पापरूपं यद्भीषणं लोमहर्षणम्।<br>
निकृत्य नखशस्त्रैश्च क्व स्थाप्यं चेत्यथाब्रवीत्॥ ११३.११ ॥<br>
<br>
तत्रेला विबुधानाह नाहं वोढुं शिरः क्षमा।<br>
रसातलमथो यास्ये उदधिश्चाप्यथाब्रवीत्॥ ११३.१२ ॥<br>
<br>
शेषं यास्ये क्षणादेव पुनश्चेचुः शिवं सुराः।<br>
त्वयैवैतद्ब्रह्मशिरो धार्यं लोकानुकम्पया॥ ११३.१३ ॥<br>
<br>
अच्छेदे जगतं नाशश्छेदे दोषश्च तादृशः।<br>
एवं विमृश्य सोमेशो दधार कशिरस्तदा॥ ११३.१४ ॥<br>
<br>
तद्दृष्ट्वा दुष्करं कर्म गौतमीं प्राप्य पावनीम्।<br>
अस्तुवञ्जगतामीसं प्रणयाद्भक्तितः सुराः॥ ११३.१५ ॥<br>
<br>
देवष्वमित्रं कशिरोऽतिभीमं, तान्भक्षणायपगतं निकृत्य।<br>
नखाग्रसूच्या शकलेन्दुमौलिस्त्यागेऽपि दोषात्कृपयाऽनुधत्ते॥ ११३.१६ ॥<br>
<br>
तत्र ते विबुधाः सर्वे स्थिता ये ब्रह्मणोऽन्तिके।<br>
तुष्टुवुर्विबुधेशानं कर्म दृष्ट्वाऽतिदैवतम्॥ ११३.१७ ॥<br>
<br>
ततः प्रभृति तत्तीर्थं ब्रह्मतीर्थमिति श्रुतम्।<br>
अद्यापि ब्रह्मणो रूपं चतुर्मुखमवस्थितम्॥ ११३.१८ ॥<br>
<br>
शिरोमात्रं तु यः पश्येत्स गच्छेद्ब्रह्मणः श्रुतम्।<br>
यत्र स्थित्वा स्वयं रुद्रो लूनवान्ब्रह्मणः शिरः॥ ११३.१९ ॥<br>
<br>
रुद्रतीर्थं तदेव स्यात्तत्र साक्षाद्दिवाकरः।<br>
देवानां च स्वरूपेण स्थितो यस्मात्तदुत्तमम्॥ ११३.२० ॥<br>
<br>
सौर्य तीर्थं तदाख्यातं सर्वक्रतुफलप्रदम्।<br>
तत्र स्नात्वा रविं दृष्ट्वा पुनर्जन्म न विद्यते॥ ११३.२१ ॥<br>
<br>
महादेवेन यच्छिन्नं ब्रह्मणः पञ्चमं शिरः।<br>
क्षेत्रेऽपिमुक्ते संस्थाप्य देवातानां हितं कृतम्॥ ११३.२२ ॥<br>
<br>
ब्रह्मतीर्थे शिरोमात्रं यो दृष्ट्वा गौतमी तटे।<br>
क्षेत्रेऽविमुक्ते तस्यैव स्थापितं योऽनुपश्यति॥<br>
कपालं ब्रह्मणः ब्रह्महा पूततां व्रजेत्॥ ११३.२३ ॥<br>
<br>
<br>
इति श्रीमहापुराणे आदिब्राह्मे तीर्थमाहात्म्ये ब्रह्मतीर्थब्रह्मशिरोलिङ्गशिवतीर्थसूर्यतीर्थादिषडशीतितीर्थवर्णनं नाम त्रयोदशाधिकशततमोऽध्यायः॥ ११३ ॥<br>
<br>
गौतमीमाहात्म्ये चतुश्चत्वारिंशत्तमोऽध्यायः॥ ४४ ॥<br>
