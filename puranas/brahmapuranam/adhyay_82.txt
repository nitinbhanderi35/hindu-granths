<b>अथ द्व्यशीतितमोऽध्यायः</b><br>
<b>कृत्तिकातीर्थवर्णनम्</b><br>
<b>ब्रह्मोवाच</b><br>
यत्ख्यातं कृत्तिकातीर्थं कार्तिकेयादनन्तरम्।<br>
तस्य श्रवणमात्रेण सोमपानफलं लभेत्।। ८२.१ ।।<br>
<br>
पुरा तारकनाशाय भवरेतोऽपिबत्कविः।<br>
रेतोगर्भं कविं दृष्ट्वा ऋषिपत्न्योऽस्पृहन्मुने।। ८२.२ ।।<br>
<br>
सप्तर्षीणामृतुस्नातां वर्जयित्वा त्वरुन्धतीम्।<br>
तासु गर्भः समभवत्षट्सु स्त्रीषु तदाऽग्नितः।। ८२.३ ।।<br>
<br>
तप्यमानास्तु शोभिष्ठा(?)ऋतुस्नातास्तु ता मुने।<br>
किं कुर्मः क्व नु गच्छामः किं कृत्वा सुकृतं भवेत्।। ८२.४ ।।<br>
<br>
इत्युक्त्वा ता मिथो गङ्गां व्यग्रां गत्वा व्यपीडयन्।<br>
ताभ्यस्ते निःसृता गर्भाः फेनरूपास्तदाऽभ्भसि।। ८२.५ ।।<br>
<br>
अम्भसा त्वेकतां प्राप्ता वायुना सर्व एव हि।<br>
एकरूपस्तदा ताभ्यः षण्मुखः समजायत।। ८२.६ ।।<br>
<br>
स्रावयित्वा तु तान्गर्भानृषिपत्न्यो गृहान्ययुः।<br>
तासां विकृतरूपाणि दृष्ट्वा ते ऋषयोऽब्रुवन्।। ८२.७ ।।<br>
<br>
गम्यतां गम्यतां शीघ्रं स्वैरी वृत्तिर्न युज्यते।<br>
स्त्रीणामिति ततो वत्स निरस्ताः परिभिस्तु ताः।। ८२.८ ।।<br>
<br>
ततो दुःखं समाविष्टास्त्यक्ताः स्वपतिभिश्च षट्।<br>
ता दृष्ट्वा नारदः प्राह कार्तिकेयो हरोद्भवः।। ८२.९ ।।<br>
<br>
गङ्गेयोऽग्निभवश्चेति विख्यातस्तारकान्तकः।<br>
तं यान्तु चिरादेव प्रीतो भोगं प्रदास्यति।। ८२.१० ।।<br>
<br>
देवर्षेर्वचनादेव समभ्येत्य च षण्मुखम्।<br>
कृत्तिकाः स्वयमेवैतद्यथावृत्तं न्यवेदयन्।। ८२.११ ।।<br>
<br>
ताभ्यो वाक्यं कृत्तिकाभ्यः कार्तिकेयोऽनुमन्य च।<br>
गौतमीं यान्तु सर्वाश्च स्नात्वाऽऽपूज्य महेश्वरम्।। ८२.१२ ।।<br>
<br>
एष्यामि चाहं तत्रैव यास्यामि सुरमन्दिरम्।<br>
तथेत्युक्त्वा कृत्तिकाश्च स्नात्वा गङ्गां च गौतमीम्।। ८२.१३ ।।<br>
<br>
देवेश्वरं च संपूज्य कार्तिकेयानुशासनात्।<br>
देवेश्वरप्रसादेन प्रययुः सुरमन्दिरम्।। ८२.१४ ।।<br>
<br>
ततः प्रभृति तत्तीर्थं कृत्तिकातीर्थमुच्यते।<br>
कार्तिक्यां कृत्तिकायोगे तत्र यः स्नानमाचरेत्।। ८२.१५ ।।<br>
<br>
सर्वक्रतुफलं प्राप्य राजा भवति धार्मिकः।<br>
तत्तीर्थस्मरणं वाऽपि यः करोति श्रृणोति च।।<br>
<br>
सर्वपापविनिर्मुक्तो दीर्घमायुरवाप्नुयात्।। ८२.१६ ।।<br>
<br>
इति श्रीमहापुराणे आदिब्राह्मे तीर्थमाहात्म्ये कृत्तिकातीर्थवर्णनं नाम द्वयशीतितमोऽध्यायः।। ८२ ।।<br>
<br>
गौतमीमाहात्म्ये त्रयोदशोध्यायः।। १३ ।।<br>
