<b>अथ सप्तदशाधिकशततमोऽध्यायः॥</b><br>
<b>आत्मतीर्थवर्णनम्</b><br>
<b>ब्रह्मोवाच</b><br>
आत्मतीर्थमिति ख्यातं भुक्तिमुक्तिप्रदं नृणाम्।<br>
तस्य प्रभावं वक्ष्यामि यत्र ज्ञानेश्वरः शिवः॥ ११७.१ ॥<br>
<br>
दत्त इत्यपि विख्यातः सोऽत्रिपुत्रो हरप्रियः।<br>
दुर्वाससः प्रियो भ्राता सर्वज्ञानविशारदः॥<br>
स गत्वा पितरं प्राह विनयेन प्रणम्य च॥ ११७.२ ॥<br>
<br>
दत्त उवाच<br>
ब्रह्मत्रानं कथं मे स्यात्कं पृच्छामि क्व यामि च॥ ११७.३ ॥<br>
<br>
ब्रह्मोवाच<br>
तच्छ्रुत्वाऽत्रिः पुत्रवाक्यं ध्यात्वा वचनमब्रवीत्॥ ११७.४ ॥<br>
<br>
अत्रिरुवाच<br>
गौतमीं पुत्र गच्छ त्वं तत्र स्तुहि महेश्वरम्।<br>
स तु प्रीतो यदैव स्यात्तदा ज्ञानमवाप्स्यसि॥ ११७.५ ॥<br>
<br>
ब्रह्मोवाच<br>
तथेत्युक्त्वा तदाऽऽत्रेयो गङगां गत्वा शुचिर्यतः।<br>
कृताञ्जलिपुटो भूत्वा भक्त्वा तुष्टाव शंकरम्॥ ११७.६ ॥<br>
<br>
दत्त उवाच<br>
संसारकूपे पतितोऽस्मि दैवान्मोहेन गुप्तो भवदुःखपङके।<br>
अज्ञाननाम्ना तमसाऽऽवृतोऽहं, परं न विन्दामि सुराधिनाथ॥ ११७.७ ॥<br>
<br>
भिन्नस्त्रिशूलेन बलीयसाऽहं, पापेन चिन्ताक्षुरपाटितश्च।<br>
तप्तोऽस्मि पञ्चेन्द्रियतीव्रतापैः, श्रान्तोऽस्मि संतारय सोमनाथ॥ ११७.८ ॥<br>
<br>
बद्धोऽस्मि दारिद्र्यमयैश्च बन्धैर्हतोऽस्मि रोगानलतीव्रतापैः।<br>
क्रन्तोऽस्म्यहं मृत्युभुजंगमेन, भीतो भृशं किं करवाणि शंभो॥ ११७.९ ॥<br>
<br>
भवाभवाभ्यामतिपीडितोऽहं, तृष्णाक्षुधाभ्यां च रजस्तमोभ्याम्।<br>
ईदृक्षया जरया चाभिभूतः, पश्यावस्थां कृपया मेऽद्य नाथ॥ ११७.१० ॥<br>
<br>
कामेन कोपेन च मत्सरेण, दम्भेन दर्पादिभिरप्यनेकैः।<br>
एकैकशः कष्टगतोऽस्मि विद्धस्त्वं नाथवद्वारय नाथ शत्रून्॥ ११७.११ ॥<br>
<br>
कस्यापि कश्चित्पतितस्य पुंसो, दुःखप्रणोदी भवतीति सत्यम्।<br>
विना भवन्तं मम सोमनाथ, कुत्रापि कारुण्यवचोऽपि नास्ति॥ ११७.१२ ॥<br>
<br>
तावत्स कोपो भयमोहदुःखान्यज्ञानदारिद्र्यरुजस्तथैव।<br>
कामादयो मृत्युरपीह यावन्नमः शिवायेति न वच्मि वाक्यम्॥ ११७.१३ ॥<br>
<br>
न मेऽस्ति धर्मो न च मेऽस्ति भक्तिर्नाहं विवेकी करुणा कुतो मे।<br>
दाताऽसि तेनाऽऽशु शरण्य चित्ते, निधेहि सोमेति पदं मदीये॥ ११७.१४ ॥<br>
<br>
याचे न चाहं सुरभूपतित्वं, हृत्पद्ममध्ये मम सोमनाथ।<br>
श्रीसोमपादाम्बुजसंनिधानं, याचे विचार्यैंव च तत्कुरुष्व॥ ११७.१५ ॥<br>
<br>
यथा तवाहं विदितोऽस्मि पापस्तथाऽपि विज्ञापनम्श्रृणुष्व।<br>
संश्रूयते यत्र वचः शिवेति, तत्र स्थितिः स्यान्मम सोमनाथ॥ ११७.१६ ॥<br>
<br>
गौरीपते शंकर सोमनाथ, विश्वेश कारुण्यनिधेऽखिलात्मन्।<br>
संस्तूयते यत्र सदेति तत्र, केषामपि स्यात्कृतिनां निवासः॥ ११७.१७ ॥<br>
<br>
ब्रह्मोवाच<br>
इत्यात्रेयस्तुतिं श्रुत्वा तुतोष भगवान्हरः।<br>
वरदोऽस्मीति तं प्राह योगिनं विश्वकृद्भवः॥ ११७.१८ ॥<br>
<br>
आत्रेय उवाच<br>
आत्मज्ञानं च मक्तिं च भुक्तिं च विपुलां त्वयि।<br>
तीर्थस्यापि च माहात्म्यं वरोऽयं त्रिदशार्चित॥ ११७.१९ ॥<br>
<br>
ब्रह्मोवाच<br>
एवमस्त्विति तं शंभुरुक्त्वा चान्तरधीयत।<br>
ततः प्रभृति तत्तीर्थमात्मतीर्थं विदुर्बुधाः॥<br>
तत्र स्नानेन दानेन मुक्तिः स्यादिह नारद॥ ११७.२० ॥<br>
<br>
इति श्रीमहापुराणे आदिब्राह्मे तीर्थमाहात्म्य आत्मतीर्थवर्णनं नाम सप्तशाधिकशततमोऽध्यायः॥ ११७ ॥<br>
<br>
गौतमीमाहात्म्येऽष्टचत्वारिंशत्तमोऽघ्यायः॥ ४८ ॥<br>
