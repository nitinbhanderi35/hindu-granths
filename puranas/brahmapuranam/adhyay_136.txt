<b>विष्णुतीर्थवर्णनम्	<br></b>
<b>ब्रह्मोवाच	<br></b>
विष्णुतीर्थमिति ख्यातं तत्र वृत्तमिदं श्रृणु।	<br>
मौद्‌गल्य इति विख्यातो मुद्‌गलस्य सुतो ऋषिः॥ १३६.१ ॥	<br><br>
तस्य भार्या तु जाबाला नाम्ना ख्याता सुपुत्रिणी।	<br>
पिता ऋषिस्तथा वृद्धो मुद्‌गलो लोकविश्रुतः॥ १३६.२ ॥	<br><br>
तस्य भार्या तथा ख्याता नाम्ना भागीरथी शुभा।	<br>
स मौद्‌गल्यः प्रातरेव गङ्गां स्नाति यतव्रतः॥ १३६.३ ॥	<br><br>
नित्यमेव त्विदं कर्म तस्याऽऽसीन्मुनिसत्तम।	<br>
गङ्गातीरे कुशैर्मृद्भिः शमीपुष्पैरहर्निशम्॥ १३६.४ ॥	<br><br>
गुरूदितेन मार्गेण स्वमानससरोरुहे।	<br>
आवाहनं नित्यमेव विष्मोश्चक्रे स मौद्‌गलिः॥ १३६.५ ॥	<br><br>
तेनाऽऽहूतस्त्त्वरन्नेति लक्ष्मीभर्ता जगत्पतिः।	<br>
वैनतेयमथाऽऽरूह्य शङ्खचक्रगदाधरः॥ १३६.६ ॥	<br><br>
पूजितस्तेन ऋषिणा स मौद्‌गल्येन यत्नतः।	<br>
प्रब्रूते च कथाश्चित्रा मौद्‌गल्याय जगत्प्रभुः॥ १३६.७ ॥	<br><br>
ततोऽपराह्‌मसमये विष्णुः प्राह स मौद्‌गलिम्।	<br>
याहि वत्स स्वभवनं श्रान्तोऽसीति पुनः पुनः॥ १३६.८ ॥	<br><br>
एवमुक्तः स देवेन विष्णुना याति स द्विजः।	<br>
जगत्प्रभुस्ततो याति देवैर्युक्तः स्वमन्दिरम्॥ १३६.९ ॥	<br><br>
मौद्‌गल्योऽपि तथाऽभ्येत्य किंचिदादाय नित्यशः।	<br>
स्वमेव भवनं विद्वान्भार्यायै स्वार्जितं धनम्॥ १३६.१० ॥	<br><br>
ददाति स महाविष्णुचरणाब्जपरायणः।	<br>
मौद्‌गल्यस्य प्रिया साऽपि पतिव्रतपरायणा॥ १३६.११ ॥	<br><br>
शाकं मूलं फलं वाऽपि भर्त्राऽऽनीतं तु यत्नतः।	<br>
सुसंस्कृत्याप्यतिथीनां बालानां भर्तुरेव च॥ १३६.१२ ॥	<br><br>
दत्त्वा तु भोजनं तेभ्यः पश्चाद्‌भुङ्क्ते यतव्रता।	<br>
भुक्तवत्स्वथ सर्वेषु रात्रौ नित्यं स मौद्‌गलिः॥ १३६.१३ ॥	<br><br>
विष्णोः श्रुताः कथाश्चित्रास्तेभ्यो वक्त्यथ हर्षितः।	<br>
एवं बहुतिथे काले व्यतीते चातिविस्मिता॥	<br>
मौद्‌गल्यस्य रहो भार्या भर्तारं वाक्यमब्रवीत्॥ १३६.१४ ॥	<br><br>
<b>जाबालोवाच	<br></b>
यदि ते विष्णुरभ्येति समीपं त्रिदशार्चितं।	<br>
तथाऽपि कष्टमस्माकं कस्मादिति जगत्प्रभुम्॥ १३६.१५ ॥	<br><br>
तत्पृच्छ त्वं महाप्राज्ञ यदाऽसौ विष्णुरेति च।	<br>
यस्मिश्च स्मृतमात्रे तु जराजन्मरूजो मृतिः॥	<br>
नाशं यान्ति कुतो दृष्टे तस्मात्पृच्छ जगत्पतिम्॥ १३६.१६ ॥	<br><br>
<b>ब्रह्मोवाच	<br></b>
तथेत्युक्त्वा प्रियावाक्यान्मौद्‌गल्यो नित्यवद्धरिम्।	<br>
पूजयित्वा विनीतश्च पप्रच्छ स कृताञ्जलिः॥ १३६.१७ ॥	<br><br>
<b>मौद्‌गल्य उवाच	<br></b>
त्वयि स्मृते जगन्नाथ शोकदारिद्र्‌यदुष्कृतम्।	<br>
नाशं याति विपत्तिर्मे त्वयि दृष्टे कथं स्थिता॥ १३६.१८ ॥	<br><br>
<b>श्रीविष्णुरुवाच	<br></b>
स्वकृतं भुज्यते भूतैः सर्वैः सर्वत्र सर्वदा।	<br>
न कोऽथि कस्याचित्किंचित्करोत्यत्र हिताहिते॥ १३६.१९ ॥	<br><br>
यादृशं चोप्यते बीजं फलं भवति तादृशम्।	<br>
रसालः स्यान्न निम्बस्य बीजाज्जात्वपि कुत्रचित्॥ १३६.२० ॥	<br><br>
न कृता गौतमीसेवा नार्चितौ हरिशंकरौ।	<br>
न दत्तं यैश्च विप्रेभ्यस्ते कथं भाजनं श्रियः॥ १३६.२१ ॥	<br><br>
त्वया न दत्तं किंचिच्च ब्राह्मणेभ्यो ममापि च।	<br>
यद्दीयते तदेवेह परस्मिंश्चोपतिष्ठति॥ १३६.२२ ॥	<br><br>
मृद्भिर्वार्भिः कुशैर्मन्त्रैः शुचिकर्म सदैव यत्।	<br>
करोति तस्मात्पूतात्मा शरीरस्य च शोषणात्॥ १३६.२३ ॥	<br><br>
विना दानेन न क्वापि भोगावाप्तिर्नृणां भवेत्।	<br>
सत्कर्माचरणाच्छुद्धो विरक्तः स्यात्ततो नरः॥ १३६.२४ ॥	<br><br>
ततोऽप्रतिहतज्ञानो जीवन्मुक्तस्ततो भवेत्।	<br>
सर्वेषां सुलभा मुक्तिर्मद्भक्त्या चेह पूर्ततः॥ १३६.२५ ॥	<br><br>
भुक्तिर्दानादिना सर्वभूतदुःखनिबर्हणात्।	<br>
अथवा लप्स्यसे मुक्तिं भक्त्या भुक्तिं न लप्स्यसे॥ १३६.२६ ॥	<br><br>
<b>मौद्‌गल्य उवाच	<br></b>
भक्त्या मुक्तिः कथं भूयाद्‌भुक्तेर्मुक्तिः सुदुर्लभा।	<br>
जाता चेद्देहिनां मुक्तिः किमन्येन प्रयोजनम्॥ १३६.२७ ॥	<br><br>
भक्त्या मुक्तिः सर्वपूज्या तामिच्छेयं जगन्मय॥ १३६.२८ ॥	<br><br>
<b>विष्णुरुवाच	<br></b>
एतदेवान्तरं ब्रह्मन्दीयते मामनुस्मरन्।	<br>
ब्राह्मणायाथवाऽर्थिभ्यस्तदेवाक्षयतां व्रजेत्॥ १३६.२९ ॥	<br><br>
मामध्यात्वाऽथ यद्दद्यात्तत्तन्मात्रफलप्रदम्।	<br>
तत्पुनर्दत्तमेवेह न भोगायात्र कल्पते॥ १३६.३० ॥	<br><br>
तस्माद्दही महाबुद्धे भोज्यं किंचिन्मम ध्रुवम्।	<br>
अथवा विप्रमुख्याय गौतमीतीरमाश्रितः॥ १३६.३१ ॥	<br><br>
<b>ब्रह्मोवाच	<br></b>
मौद्‌गल्यः प्राह तं विष्णुं देयं मम न विद्यते।	<br>
नान्यत्किंचन देहादि यत्तत्त्वयि समर्पितम्॥ १३६.३२ ॥	<br><br>
ततो विष्णुर्गरुत्मन्तं प्राह शीघ्रं जगत्पतिः।	<br>
इहाऽऽनयस्व कणिशं ममायं चार्पयिष्यति॥ १३६.३३ ॥	<br><br>
ततो योग्यानयं भोगान्प्राप्स्यते मनसः प्रियान्।	<br>
आकर्ण्य स्वामिनाऽऽदिष्टं तथा चक्रे स पक्षिराट्॥ १३६.३४ ॥	<br><br>
विष्णुहस्ते कणान्प्रादात्स मौद्‌गल्यो यतव्रतः।	<br>
एतस्मिन्नन्तरे विष्णुर्विश्वकर्माण्मब्रवीत्॥ १३६.३५ ॥	<br><br>
यावच्चास्य कुले सप्त पुरुषास्तावदेव तु।	<br>
भवितारो महाबुद्धे तावत्कामा मनीषिताः॥	<br>
गावो हिरण्यं धान्यानि वस्त्राण्याभरणानि च॥ १३६.३६ ॥	<br><br>
<b>ब्रह्मोवाच	<br></b>
यच्च किंचिन्मनःप्रीत्यै लोके भवति भूषणम्।	<br>
तत्सर्वमाप मौद्‌गल्यो विष्णुगङ्गाप्रभावतः॥ १३६.३७ ॥	<br><br>
गृहं गच्छेति मौद्‌गल्यो विष्णुनोक्तस्ततो ययौ।	<br>
आश्रमे स्वस्य सर्वर्धिं दृष्ट्वा ऋषिरभाषत॥ १३६.३८ ॥	<br><br>
<b>ऋषिरुवाच	<br></b>
अहो दानप्रभावोऽयमहो विष्णोरनुस्मृतिः।	<br>
अहो गङ्गाप्रभावश्च कौर्विचार्यो महानयम्॥ १३६.३९ ॥	<br><br>
<b>ब्रह्मोवाच	<br></b>
मौद्‌गल्यो भार्यया सार्धं पुत्रैः पौत्रैश्च बन्धुभिः।	<br>
पितृभ्यां बुभुजे भोगान्भुक्तिं मुक्तिमवाप च॥ १३६.४० ॥	<br><br>
ततः प्रभृति तत्तीर्थं मौद्‌गल्यं वैष्णवं तथा।	<br>
तत्र स्नानं च दानं च भुक्तिमुक्तिफलप्रदम्॥ १३६.४१ ॥	<br><br>
तत्र श्रुतिः स्मृतिर्वाऽपि तीर्थस्य स्यात्कथंचन।	<br>
तस्य विष्णुर्भवेत्प्रीतः पापैर्मुक्तः सुखी भवेत्॥ १३६.४२ ॥	<br><br>
एकादश सहस्राणि तीर्थानां तीरयोर्द्वयोः।	<br>
सर्वार्थदायिनां तत्र स्नानदानजपादिभिः॥ १३६.४३ ॥	<br><br>
इति श्रीमहापुराणे आदिब्राह्मे तीर्थमाहात्म्ये मौद्‌गल्यविष्णुतीर्थाद्येकादशसहस्रतीर्थवर्णनं नाम षट्‌त्रिंशदधिकशततमोऽध्यायः॥ १३६ ॥	<br><br>
गौतमीमाहात्म्ये सप्तषष्टितमोऽध्यायः॥ ६७ ॥	<br>
