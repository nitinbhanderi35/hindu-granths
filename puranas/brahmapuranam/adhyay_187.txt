<b>रामकृष्णकृतबहुविधलीलावर्णनम्	<br></b>
<b>व्यास उवाच	<br></b>
तस्मिन्रासभदैतेये सानुजे विनिपातिते।	<br>
सर्वगोपालगोपीनां रम्यं तालवनं बभौ।। १८७.१ ।।	<br><br>
ततस्तौ जातहर्षौ तु वसुदेवसुतावुभौ।	<br>
शुशुभाते महात्मानौ बालशृङ्गाविवर्षभौ।। १८७.२ ।।	<br><br>
चारयन्तौ च गा दूरे व्याहरन्तौ च नामभिः।	<br>
नियोगपाशस्कन्धौ तौ वनमालाविभूषितौ।। १८७.३ ।।	<br><br>
सुवर्णाञ्जनचूर्णाभ्यां तदा तौ भूषिताम्बरौ।	<br>
महेन्द्रायुधसंकाशौ श्वेतकृष्णाविवाम्बुदौ।। १८७.४ ।।	<br><br>
चेरतुर्लोकसिद्धाभिः क्रीडाभिरितरेतरम्।	<br>
समस्तलोकनाथानां नाथभूतौ भुवं गतौ।। १८७.५ ।।	<br><br>
मनुष्यधर्माभिरतौ मानयन्तौ मनुष्यताम्।	<br>
तज्जातिगुमयुक्ताभिः क्रीडाभिश्चेरतुर्वनम्।। १८७.६ ।।	<br><br>
ततस्त्वान्दोलिकाभिश्च नियुद्धैश्च महाबलौ।	<br>
व्यायामं चक्रतुस्तत्र क्षेपणीयैस्तथाऽश्मभिः।। १८७.७ ।।	<br><br>
तल्लिप्सुरसुरस्तत्र उभयो रममाणयोः।	<br>
आजगाम प्रलम्बाख्यो गोपवेषतिरोहितः।। १८७.८ ।।	<br><br>
सोऽवगाहत निःशङ्कं तेषां मध्यममानुषः।	<br>
मानुषं रूपमास्थाय प्रलम्बो दानवोत्तमः।। १८७.९ ।।	<br><br>
तयोश्छिद्रान्तरप्रेप्सुरतिशीघ्रममन्यत।	<br>
कृष्णं ततो रौहिणेयं हन्तुं चक्रे मनोरथम्।। १८७.१० ।।	<br><br>
हरिणा क्रीडनं नाम बालक्रीडनकं ततः।	<br>
प्रक्रीडितास्तु ते सर्वे द्वौ द्वौ युगपदुत्पतन्।। १८७.११ ।।	<br><br>
श्रीदाम्ना सह गोविन्दः प्रलम्बेन तथा बलः।	<br>
गोपालैरपरैश्चान्ये गोपालाः सह पुप्लुवुः।। १८७.१२ ।।	<br><br>
श्रीदामानं ततः कृष्णः प्रलम्बं रोहिणीसुतः।	<br>
जितवान्कृष्णपक्षीयैर्गोपैरन्यैः पराजिताः।। १८७.१३ ।।	<br><br>
ते वाहयन्तस्त्वन्योन्यं भाण्डीरस्कन्धमेत्य वै।	<br>
पुनर्निवृत्तास्ते सर्वे ये ये तत्र पराजिताः।। १८७.१४ ।।	<br><br>
संकर्षणं तु स्कन्धेन शीघ्रमुत्क्षिप्य दानवः।	<br>
न तस्थौ प्रजगामैव सचन्द्र इव वारिदः।। १८७.१५ ।।	<br><br>
अशक्तो वहने तस्य संरम्भाद्दानवोत्तमः।	<br>
ववृधे सुमहाकायः प्रावृषीव बलाहकः।। १८७.१६ ।।	<br><br>
संकर्षणस्तु तं दुष्ट्वा दग्धशैलोपमाकृतिम्।	<br>
स्रग्दामलम्बाभरणं मुकुटाटोपमस्तकम्।। १८७.१७ ।।	<br><br>
रौद्रं शकटचक्राक्षं पादन्यासचलत्क्षितिम्।	<br>
ह्रियमाणस्ततः कृष्णमिदं वचनमब्रवीत्।। १८७.१८ ।।	<br><br>
<b>बलराम उवाच	<br></b>
कृष्ण कृष्ण ह्रिये त्वेष पर्वतोदग्रमूर्तिना।	<br>
केनापि पश्य दैत्येन गोपालच्छद्‌मरूपिणा।। १८७.१९ ।।	<br><br>
यदत्र सांप्रतं कार्यं मया मधुनिषूदन।	<br>
तत्कथ्यतां प्रयात्येष दुरात्माऽतित्वरान्वितः।। १८७.२० ।।	<br><br>
<b>व्यास उवाच	<br></b>
तमाह रामं गोविन्दः स्मितभिन्नौष्ठसंपुटः।	<br>
महात्मा रौहिणेयस्य बलवीर्यप्रमाणवित्।। १८७.२१ ।।	<br><br>
<b>कृष्ण उवाच	<br></b>
किमलं मानुषो भावो व्यक्तमेवावलम्ब्यते।।	<br>
सर्वात्मन्सर्वगुह्यानां गुह्याद्‌गुह्यात्मना त्वया।। १८७.२२ ।।	<br><br>
स्मराशेषजगदीश कारणं कारणाग्रज।	<br>
आत्मान्मेकं तद्वच्छ जगत्येकार्णवे च यः।। १८७.२३ ।।	<br><br>
भवानहं च विश्वात्मन्नेकमेव हि कारणम्।	<br>
जगतोऽस्य जगत्यर्थे भेदेनाऽवां व्यवस्थितौ।। १८७.२४ ।।	<br><br>
तत्स्मर्यताममेयात्मंस्त्वयाऽऽत्मा जहि दानवम्।	<br>
मानुष्यमेवमालम्ब्य बन्धूनां क्रियतामं हितम्।। १८७.२५ ।।	<br><br>
<b>व्यास उवाच	<br></b>
इति संस्मारितो विप्राः कृष्णेन सुमहात्मना।	<br>
विहस्य पीडयामास प्रलम्बं बलवान्बलः।। १८७.२६ ।।	<br><br>
मुष्टिना चाहनन्मूर्ध्नि कोपसंरक्तलोचनः।	<br>
तेन चास्य प्रहारेण बहिर्याते विलोचने।। १८७.२७ ।।	<br><br>
स निष्कासितमस्तिष्को मुखाच्छोणितमुद्वमन्।	<br>
निपपात महीपृष्ठे दैत्यवर्योममार च।। १८७.२८ ।।	<br><br>
प्रलम्बं निहतं दृष्ट्वा बलेनाद्‌भुतकर्मणा।	<br>
प्रहृष्टास्तुष्टुवुर्गोपाः साधु साध्विति चाब्रुवन्।। १८७.२९ ।।	<br><br>
संस्तूयमानो रामस्तु गोपैदैत्ये निपातिते।	<br>
प्रलम्बे सह कृष्णेन पुनर्गोकुलमाययौ।। १८७.३० ।।	<br><br>
<b>व्यास उवाच	<br></b>
तयोर्विहरतोरेवं रामकेशवयोर्व्रजे।	<br>
प्रावृड्व्यतीता विकसत्सरोजा चाभवच्छरत्।। १८७.३१ ।।	<br><br>
विमालाम्बरनक्षत्रे काले चाभ्यागते व्रजम्।	<br>
ददर्शेन्द्रोत्सवारम्भप्रवृत्तान्व्रजवासिनः।। १८७.३२ ।।	<br><br>
कृष्णस्तानुत्सुकान्दृष्ट्वा गोपानुत्सवलालसान्।	<br>
कौतूहलादिदं वाक्यं प्राह वृद्धान्महामतिः।। १८७.३३ ।।	<br><br>
<b>कृष्ण उवाच	<br></b>
कोऽयं शक्रमहो नाम येन वो हर्ष आगतः।	<br>
प्राह तं नन्दगोपश्च पृच्छन्तमतिसादरम्।। १८७.३४ ।।	<br><br>
<b>नन्द उवाच	<br></b>
मेघानां पयसामीशो देवराजः शतक्रतुः।	<br>
येन संचोदिता मेघा वर्षन्त्यम्बुमयं रसम्।। १८७.३५ ।।	<br><br>
तद्‌वृष्टिजनितं सस्यं वयमन्ये च देहिनः।	<br>
वर्तयामोपभुञ्जानास्तर्पयामश्च देवताः।। १८७.३६ ।।	<br><br>
क्षीरवत्य इमा गावो वत्सवत्यश्च निर्वृताः।	<br>
तेन संवर्धितैः सस्यैः पुष्टास्तुष्टा भवन्ति वै।। १८७.३७ ।।	<br><br>
नासस्या नानृणा भुमिर्न बुभुक्षार्दितो जनः।	<br>
दृश्यते यत्र दृश्यन्ते वृष्टिमन्तो बलाहकाः।। १८७.३८ ।।	<br><br>
भौममेतत्पयो गोभिर्धत्ते सूर्यस्य वारिदः।	<br>
पर्जन्यः सर्वलोकस्य भवाय भुवि वर्षति।। १८७.३९ ।।	<br><br>
तस्मात्प्रावृषि राजानः शक्रं सर्वे मुदानिविताः।	<br>
महे सुरेशमर्घन्ति वयमन्ये च देहिनः।। १८७.४० ।।	<br><br>
<b>व्यास उवाच	<br></b>
नन्दगोपस्य वचनं श्रुत्वेत्थं शक्रपूजने।	<br>
कोपाय त्रिदशेन्द्रस्य प्राह दामोदरस्तदा।। १८७.४१ ।।	<br><br>
<b>कृष्ण उवाच	<br></b>
न वयं कृषिकर्तारो वणिज्याजीविनो न च।	<br>
गावोऽस्मद्देवतं तात वयं वनचरा यतः।। १८७.४२ ।।	<br><br>
आन्वीक्षिकी त्रयी वार्ता दण्डनीतिस्तथाऽपरा।	<br>
विद्याचतुष्टयं त्वेतद्वार्तामत्र शृणुष्व मे।। १८७.४३ ।।	<br><br>
कृषिर्वणइज्या तद्वच्च तृतीयं पशुपालनम्।	<br>
विद्या ह्येता(षा)महाभागा वार्ता वृत्तित्रयाश्रया।। १८७.४४ ।।	<br><br>
कर्षकाणां कृषिर्वृत्तिः पण्यं तु पणजीविनाम्।	<br>
असमाकं गाः परा वृत्तिर्वार्ता भेदैरियं त्रिभिः।। १८७.४५ ।।	<br><br>
विद्यया यो यया युक्तस्तस्य सा दैवतं महत्।	<br>
सैव पूज्याऽर्चनीया च सैव तस्योपकारिका।। १८७.४६ ।।	<br><br>
योऽन्यस्याः फलमश्नन्वै पूजयत्यपरां नरः।	<br>
इह च प्रेत्य चैवासौ तात नाऽऽप्नोति शोभनम्।। १८७.४७ ।।	<br><br>
पूज्यन्तां प्रथिताः सीमाः सीमान्तं च पुनर्वनम्।	<br>
वनान्ता गिरयः सर्वे सा चास्माकं परा गतिः।छ। १८७.४८ ।।	<br><br>
गिरियज्ञस्त्वयं तस्माद्‌गोयज्ञश्च प्रवर्त्यताम्।	<br>
किमस्माकं महेन्द्रेण गावः शैलास्च देवताः।। १८७.४९ ।।	<br><br>
मन्त्रयज्ञपरा विप्राः सीरयज्ञाश्च कर्षकाः।	<br>
गिरिगोयज्ञशीलाश्च वयमद्रिवनाश्रयाः।। १८७.५० ।।	<br><br>
तस्माद्‌गोवर्धनः शैलो भवद्भिर्विविधार्हणैः।	<br>
अर्च्यतां मेध्यं पशुं हत्वा विधानतः।। १८७.५१ ।।	<br><br>
सर्वघोषस्य संदोहा गृह्यन्तांमाविचार्यताम्।	<br>
योज्यन्तांतेनवै विप्रास्तथाऽन्ये चापिवाञ्छकाः।। १८७.५२ ।।	<br><br>
तमर्चितं कृते होमे भोजितेषु द्विजातिषु।	<br>
शरत्पुष्पकृतापीडाः परिगच्छन्तु गोगणाः।। १८७.५३ ।।	<br><br>
एतन्मम मतं गोपाः संप्रीत्या क्रियते यदि।	<br>
ततः कृता भवेत्प्रीतिर्गवामद्रेस्तथा मम।। १८७.५४ ।।	<br><br>
<b>व्यास उवाच	<br></b>
इति तस्य वचः श्रुत्वा नन्दाद्यास्ते व्रजौकसः।	<br>
प्रीत्युत्फुल्लमुखा विप्राः साधु साध्वित्यथाब्रुवन्।। १८७.५५ ।।	<br><br>
शोभनं ते मतं वत्स तदेतद्भवतोदितम्।	<br>
तत्करिष्याम्यहं सर्वं गिरियज्ञः प्रवर्त्यताम्।। १८७.५६ ।।	<br><br>
तथा च कृतवन्तस्ते गिरियज्ञं व्रजौकसः।	<br>
दधिपायसमांसाद्यैर्ददुः शैलबलिं ततः।। १८७.५७ ।।	<br><br>
द्विजांश्च भोजयामासुः शतशोऽथ सहस्रशः।	<br>
गावः शैलं ततश्चक्रुरर्चितास्तं प्रदक्षिणम्।। १८७.५८ ।।	<br><br>
वृषभाश्चाभिनर्दन्तः सतोया जलदा इव।	<br>
गिरिमूर्धनि गोविन्दः शैलोऽहमिति मूर्तिमान्।। १८७.५९ ।।	<br><br>
बुभुजेऽन्नं बहुविधं गोपवर्याहृतं द्विजाः।	<br>
कृष्णस्तेनैव रूपेण गोपैः सह गिरेः शिरः।। १८७.६० ।।	<br><br>
अधिरुह्यार्चयामास द्वितीयामात्मनस्तनुम्।	<br>
अन्तर्धानं कृते तस्मिन्गोपा लब्ध्वा ततो वरान्।।	<br>
कृत्वा गिरिमहं गोष्ठं निजमभ्याययुः पुनः।। १८७.६१ ।।	<br><br>
इति श्रीमहापुराणे आदिब्राह्मे बालचरिते गोवर्धनगिरियज्ञप्रवर्तनं नाम सप्ताशीत्यधिकशततमोऽध्यायः।। १८७ ।।	<br>
