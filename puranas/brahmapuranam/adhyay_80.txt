<b>अथाशीतितमोऽध्यायः</b><br>
<b>कपोततीर्थवर्णनम्</b><br>
<b>ब्रह्मोवाच</b><br>
कुशावर्तस्य माहात्म्यमहं वक्तुं न ते क्षमः।<br>
तस्य स्मरणमात्रेण कृतकृत्यो भवेन्नरः।। ८०.१ ।।<br>
<br>
कुशावर्तमिति ख्यातं नराणां सर्वकामदम्।<br>
कुशोनाऽऽवर्तितं यत्र गौतमेन महात्मना।। ८०.२ ।।<br>
<br>
कुशोनाऽऽवर्तयित्वा तु आनयामास तां मुनिः।<br>
तत्र स्नानं च दानं च पितॄणां तृप्तिदायकम्।। ८०.३ ।।<br>
<br>
नीलगङ्गा सरित्छेष्ठा निःसृता नीलपर्वतात्।<br>
तत्र स्नानादि यकिंचित्करोति प्रयतो नरः।। ८०.४ ।।<br>
<br>
सर्वं तदक्षयं विद्यात्पितॄणां तृप्तिदायकम्।<br>
विश्रुतं त्रिषु लोकेषु कपोतं तीर्थमुत्तमम्।। ८०.५ ।।<br>
<br>
तस्य रूपं च वक्ष्यामि मुने शृणु महाफलम्।<br>
तत्र ब्रह्मगिरौ कश्चिद्व्याधः परमदारुणः।। ८०.६ ।।<br>
<br>
हिनस्ति ब्राह्मणान्साधून्यतीन्गोपक्षिणो मृगान्।<br>
एवंभूतः स पापात्मा क्रोधनोऽनृतभाषणः।। ८०.७ ।।<br>
<br>
भीषणकृतिरत्युग्रो नीलाक्षे ह्लास्वबाहुकः।<br>
दन्तुरो नष्टनासाक्षो ह्लास्वपात्पृथुकुक्षिकः।। ८०.८ ।।<br>
<br>
ह्लास्वोदरो हस्वभुजो विकृतो गर्दभस्वनः।<br>
पाशहस्तः पापचित्तः पापिष्ठः सधनुः सदा।। ८०.९ ।।<br>
<br>
तस्य भार्या तथाभूता अपत्यान्यपि नारद।<br>
तया तु प्रेर्यमाणोऽसौ विवेश गहनं वनम्।। ८०.१० ।।<br>
<br>
स जघान मृगान्पापः पक्षिणो बहुरूपिणः।<br>
पञ्जरे प्राक्षिपत्कांश्चिज्जीवमानांस्तथेतरान्।। ८०.११ ।।<br>
<br>
क्षुधया परितप्ताङ्गो विहवलस्तृषया तथा।<br>
भ्रान्तदेशो बहुतरं न्यवर्तत गृहं प्रति।। ८०.१२ ।।<br>
<br>
ततोऽपराह्णे संप्राप्ते निवृत्ते मधुमाधवे।<br>
क्षणात्तडिद्गर्जितं च साभ्रं चैवाभवत्तदा।। ८०.१३ ।।<br>
<br>
ववौ वायुः साश्मवर्षो वारिधारातिभीषणः।<br>
स गच्छंल्लुब्धकः श्रान्तः पन्थानं नावबुध्यत।। ८०.१४ ।।<br>
<br>
जलं स्थलं गर्तमथो पन्थनमथवा दिशः।<br>
न बुबोध तदा पापः श्रान्तः शरणमप्यथ।। ८०.१५ ।।<br>
<br>
क्व गच्छामि क्व तिष्ठेयं किं करोमीत्यचिन्तयत्।<br>
सर्वेषांप्राणिनां प्राणानाहर्ताऽहं यथाऽन्तकः।। ८०.१६ ।।<br>
<br>
ममाप्यन्तकरं भूतं संप्राप्तं चाश्मवर्षणम्।<br>
त्रातारं नैव पश्यामि शिलां वा वृक्षमन्तिके।। ८०.१७ ।।<br>
<br>
एवं बहुविधं व्याधो विचिन्त्यापश्यदन्तिके।<br>
वने वनस्पतिमिव नक्षत्राणां यथाऽत्रिजम्।। ८०.१८ ।।<br>
<br>
मृगाणां च यथा सिंहमाश्रमाणां गृहाधिपम्।<br>
इन्द्रियाणां मन इव त्रातारं प्राणिनां नगम्।। ८०.१९ ।।<br>
<br>
श्रेष्ठ विटपिनं शुभ्रं शाखापल्लवमण्डितम्।<br>
तमाश्रित्योपविष्टोऽभूत्क्लिन्नवासा स लुब्धकः।। ८०.२० ।।<br>
<br>
स्मरन्भार्यामपत्यानि जीवेयुरथवा न वा।<br>
एतस्मिन्नन्तरे तत्र चास्तं प्राप्त दिवाकरः।। ८०.२१ ।।<br>
<br>
तमेव नगमाश्रित्य कपोतो भार्यया सह।<br>
पुत्रपौत्रैः परिवृतो ह्यास्ते तत्र नगोत्तमे।। ८०.२२ ।।<br>
<br>
सुखेन निर्भयो भूत्वा सुतृप्तः प्रीत एव च।<br>
बहवो वत्सरा याता वसतस्तस्य पक्षिणः।। ८०.२३ ।।<br>
<br>
पतिव्रता तस्य भार्या सुप्रीता तेन चैव हि।<br>
कोटरे तन्नगे श्रेष्ठे जलवाय्वग्निवर्जिते।। ८०.२४ ।।<br>
<br>
भार्यापुत्रैः परिवृतः सर्वदाऽऽस्ते कपोतकः।<br>
तस्मिन्दि दैववशात्कपोतश्च कपोतकी।। ८०.२५ ।।<br>
<br>
भक्ष्यार्थं तु उभौ यातौ कपोतो नगमभ्यगात्।<br>
साऽपि दैववशात्पुत्र पञ्जरस्थैव वर्तते।। ८०.२६ ।।<br>
<br>
गृहीता लुब्धकेनाथ जीवमानेव वर्तते।<br>
कपोतकोऽप्यपत्यानि मातृहीनान्युदीक्ष्य च।। ८०.२७ ।।<br>
<br>
वर्षं च भीषणं प्राप्तमस्तं यातो दिवाकरः।<br>
स्वकोटरं तयाहीनमालोक्य विललाप सः।। ८०.२८ ।।<br>
<br>
तां बद्धां पञ्जरस्थां वा न बुबोध कपोतराट्।<br>
अन्वारेभे कपोतो वै प्रियाया गुणकीर्तनम्।। ८०.२९ ।।<br>
<br>
नाद्याप्यायाति कल्याणी मम हर्षविवर्धिनी।<br>
मम धर्मस्य जननी मम देहस्य चेश्वरी।। ८०.३० ।।<br>
<br>
धर्मार्थकाममोक्षाणां सैव नित्यं सहायिनी।<br>
तुष्टे हसन्ती रुष्टे च मम दुःखप्रमार्जनी।। ८०.३१ ।।<br>
<br>
सखी मन्त्रेषु सा नित्यं मम वाक्यरता सदा।<br>
नाद्याप्यायाति कल्याणी संप्रयातेऽपि भास्करे।। ८०.३२ ।।<br>
<br>
न जानाति व्रतं मन्त्रं दैवं धर्मार्थमेव च।<br>
पतिव्रता पतिप्राणा पतिमन्त्रा पतिप्रिया।। ८०.३३ ।।<br>
<br>
नद्याप्यायाति कल्याणी किं करोमि क्व यामि वा।<br>
किं मे गृहं काननं च तया हीनं हि दृश्यते।। ८०.३४ ।।<br>
<br>
तया युक्तं श्रिया युक्तं भीषणं वाऽपि शोभनम्।<br>
नाद्याप्यायाति मे कान्ता यया गृहमुदीरितम्।। ८०.३५ ।।<br>
<br>
विनाऽनया न जीविष्ये त्यजे वाऽपि प्रियां तनुम्।<br>
किं कुर्वन्तु त्वपत्यानि लुप्तधर्मस्त्वहं पुनः।। ८०.३६ ।।<br>
<br>
एवं विलपतस्तस्य भर्तुर्वाक्यं निशम्य सा।<br>
पञ्जरस्थैव सा वाक्यं भर्तारमिदमब्रवीत्।। ८०.३७ ।।<br>
<br>
कपोतक्युवाच<br>
अत्राहमस्मि बद्धैव विवशाऽस्मि खगोत्तम।<br>
आनीताऽहं लुब्धकेन बद्धा पाशैर्महामते।। ८०.३८ ।।<br>
<br>
धन्याऽस्म्यनुगृहीताऽस्मि पतिर्वक्ति गुणान्मम।<br>
सतो वाऽप्यसतो वाऽपि कृतार्थाऽहं न संशयः।। ८०.३९ ।।<br>
<br>
तुष्टे भर्रि नारीणां तुष्टाः स्युः सर्वदेवताः।<br>
विपर्यये तु नारीणामवश्यं नाशमाप्नुयात्।। ८०.४० ।।<br>
<br>
त्वं दैवं त्वं प्रभुर्मह्यं त्वं सुहृत्त्वं परायणम्।<br>
त्वं व्रतं त्वं परं ब्रह्म स्वर्गो मोक्षस्तत्वमेव च।। ८०.४१ ।।<br>
<br>
मा चिन्तां कुरु कल्याण धर्मे बुद्धिं स्थिरां कुरु।<br>
त्वत्प्रसादाच्च भुक्ता हि भोगाश्च विविधा मया।। ८०.४२ ।।<br>
<br>
अलं खेदेन मज्जेन धर्मे बुद्धिं कुरु स्थिराम्।। ८०.४३ ।।<br>
<br>
ब्रह्मोवाच<br>
इति श्रुत्वा प्रियावाक्यमुत्ततार नगोत्तमात्।<br>
यत्र सा पञ्जरस्था तु कपोती वर्तते त्वर (द्रुत)म्।। ८०.४४ ।।<br>
<br>
तामागत्य प्रियां दृष्ट्वा मृतवच्चापि लुब्धकम्।<br>
मोचयामीति तामाह निश्चेष्टो लुब्धकोऽधुना।। ८०.४५ ।।<br>
<br>
मा मुञ्चस्व महाभाग ज्ञात्वा संबन्धमस्थिरम्।<br>
लुब्धानां खेचरा ह्यन्नं जीवो जीवस्य चाशनम्।। ८०.४६ ।।<br>
<br>
नापराधं स्मराम्यस्य धर्मभुद्धिं स्थिरां कुरु।<br>
गुरुरग्निर्द्विजातीनां वर्णानां ब्राह्मणो गुरुः।। ८०.४७ ।।<br>
<br>
पतिरेव गुरुः स्त्रीणां सर्वस्याभ्यागतो गुरुः।<br>
अभ्यागतमनुप्राप्तं वचनैस्तोषयन्ति ये।। ८०.४८ ।।<br>
<br>
तेषां वागीश्वरी देवी तृप्ता भवति निश्चितम्।<br>
तस्यान्नस्य प्रदानेन शक्रस्तृप्तिमवाप्नुयात्।। ८०.४९ ।।<br>
<br>
पिरतः पादशौचेन अन्नाद्येन प्रजापतिः।<br>
तस्योपचारद्वै लक्ष्मीर्विष्णुना प्रीतिमाप्नुयात्।। ८०.५० ।।<br>
<br>
शयने सर्वदेवास्तु तस्मात्पूज्यतमोऽतिथिः।<br>
अभ्यागतमनुश्रान्तं सूर्योढं गृहमागतम्।।<br>
<br>
तं विद्याद्देवरूपेण सर्वक्रातुफलो ह्यसौ।। ८०.५१ ।।<br>
अभ्यागतं श्रान्तमनुव्रजन्ति, देवाश्च सर्वे पितरोऽग्नयश्च।<br>
<br>
तस्मिन्हि तृप्ते मुदमाप्नुवन्ति, गते निराशेऽपि च ते निराशाः।। ८०.५२ ।।<br>
तस्मात्सर्वात्मना कान्त दुःखं त्यक्त्वा शमं व्रज।<br>
<br>
कृत्वा तिष्ठ शुभां बुद्धिं धर्मकृत्यं समाचर।। ८०.५३ ।।<br>
उपकारोऽपकारश्च प्रवराविति संमतौ।<br>
<br>
उपकारिषु सर्वोऽपि करोत्युपकृतिं पुनः।। ८०.५४ ।।<br>
अपकारिषु यः साधु पुण्यभाक्स उदाहृतः।। ८०.५५ ।।<br>
<br>
कपोत उवाच<br>
आवयोरनुरूपं च त्वयोक्तं साधु मन्यसे।<br>
किंतु वक्तव्यमप्यस्ति तच्छृणुष्व वरानने।। ८०.५६ ।।<br>
<br>
सहस्रं भरते कश्चिच्छतमन्यो दशापरः।<br>
आत्मानं च सुखेनान्यो वयं कष्टोदरंभराः।। ८०.५७ ।।<br>
<br>
गर्तधान्यधनाः केचित्कुशूलधनिनोऽपरे।<br>
घटक्षिप्तधनाः केचिच्चञ्चुक्षिप्तधना वयम्।। ८०.५८ ।।<br>
<br>
पूजयामि कथं श्रान्तमभ्यागतमिमं शुभे।। ८०.५९ ।।<br>
<br>
अग्निरापः शुभा वाणी तृणकाष्ठादिकं च यत्।<br>
एतदप्यर्थिने देयं शीतार्तो लुब्धकस्त्वयम्।। ८०.६० ।।<br>
<br>
ब्रह्मोवाच<br>
एतच्छ्रुत्वा प्रियावाक्यं वृक्षमारुह्य पक्षिराट्।<br>
आलोकयामास तदा वह्निं दूरं ददर्श ह।। ८०.६१ ।।<br>
<br>
स तु गत्वा वह्निदेशं चञ्चुनोल्मुकमाहरत्।<br>
पुरोऽग्निं ज्वालयामास लुब्धकस्य कपोतकः।। ८०.६२ ।।<br>
<br>
शुष्ककाष्ठानि पर्णानि तृणानि च पुनः पुनः।<br>
अग्नौ निक्षेपयामास निशीथे स कपोतराट्।। ८०.६३ ।।<br>
<br>
तमग्निं ज्वलितं दृष्ट्वा लुब्धकः शीतदुःखितः।<br>
अवशानि स्वकाङ्गानि प्रताप्य सुखमाप्तवान्।। ८०.६४ ।।<br>
<br>
क्षुधाग्निना दह्यमानं व्याधं दृष्ट्वा कपोतकी।<br>
मा मुञ्चस्व महाभाग इति भर्तारमब्रवीत्।। ८०.६५ ।।<br>
<br>
स्वशरीरेण दुःखार्तं लुब्धकं प्रीणयामि तम्।<br>
इष्टतिथीनां ये लोकास्तांस्त्वं प्राप्नुहि सुव्रत।। ८०.६६ ।।<br>
<br>
कपोत उवाच<br>
मयि तिष्ठति नैवायं तव धर्मो विधियते।<br>
इष्टातिथिर्भवामीह अनुजानीहि मां शुभे।। ८०.६७ ।।<br>
<br>
ब्रह्मोवाच<br>
इत्युक्त्वाऽग्निं त्रिरावर्त्य स्मरन्देवं चतुर्भुजम्।<br>
विश्वात्मकं महाविष्णुं शरण्यं भक्तवत्सलम्।। ८०.६८ ।।<br>
<br>
यथासुखं जुषस्वेति वदन्नग्निं तथाऽऽविशत्।<br>
तं दृष्ट्वाऽग्नौ क्षिप्तजीवं लुब्धको वाक्यमब्रवीत्।। ८०.६९ ।।<br>
<br>
लुब्धक उवाच<br>
अहो मानुषदेहस्य धिग्जीवितमिदं मम।<br>
यदिदं पक्षिराजेन मदर्थे साहसं कृतम्।। ८०.७० ।।<br>
<br>
ब्रह्मोवाच<br>
एवं ब्रुवन्तं लुब्धं पक्षिणी वाक्यमब्रवीत्।। ८०.७१ ।।<br>
<br>
कपोत्युवाच<br>
मां त्वं मुञ्च महाभाग दूरं यात्येष मे पतिः।। ८०.७२ ।।<br>
<br>
ब्रह्मोवाच<br>
तस्यास्तद्वचनं श्रुत्वा पञ्जरस्थां कपोतकीम्।<br>
लुब्धको मोचयामास तरसा भीतवत्तदा।। ८०.७३ ।।<br>
<br>
साऽपि प्रदक्षिणं कृत्वा पतिमग्निं तदा जगौ।। ८०.७४ ।।<br>
<br>
कपोत्युवाच<br>
स्त्रीणामयं परो धर्मो यद्भर्तुरनुवेशनम्।<br>
वेदे च विहितो मार्गं सर्वलोकेषु पूजितः।। ८०.७५ ।।<br>
<br>
व्यालग्राही यथा व्यालं बिलादुद्धरते बलात्।<br>
एवं त्वनुगता नारी सह भर्त्रा दिवं व्रजेत्।। ८०.७६ ।।<br>
<br>
तिस्रः कोटच्योऽर्धकोटी च यानि रोमाणि मानुषे।<br>
तापत्कालं वसेत्स्वर्गे भर्तारं याऽनुगच्छति।। ८०.७७ ।।<br>
<br>
नमस्कृत्वा भुवं देवान्गङ्गां चापि वनस्पतीन्।<br>
आश्वास्य तान्यपत्यानि लुब्धकं वाक्यमब्रवीत्।। ८०.७८ ।।<br>
<br>
कपोत्युवाच<br>
त्वत्प्रसादान्महाभाग उपपन्नं ममेदृशम्।<br>
अपत्यानां क्षमस्वेह भर्त्रा यामि त्रिविष्टपम्।। ८०.७९ ।।<br>
<br>
ब्रह्मोवाच<br>
इत्युक्त्वा पक्षिणी साध्वी प्रविवेश हुताशनम्।<br>
प्रविष्टायां हुतवहे जयशब्दो न्यवर्तत।। ८०.८० ।।<br>
<br>
गगने सूर्यसंकाशं विमानमतिशोभनम्।<br>
तदाऽऽरूढौ सुरनिभौ दंपती ददृशे ततः।। ८०.८१ ।।<br>
<br>
हर्षेण प्रोचतुरुभौ लुब्धकं विस्मयान्वितम्।। ८०.८२ ।।<br>
<br>
दंपती ऊचतुः<br>
गच्छावस्त्रिदशस्थानमापृष्टोऽसि महामते।<br>
आवयोः स्वर्गसोपानमतिथिस्त्वं नमोऽस्तु ते।। ८०.८३ ।।<br>
<br>
ब्रह्मो उवाच<br>
विमानवरमारूढौ तौ दृष्ट्वा लुब्धकोऽपि सः।<br>
सधनुः पञ्जरं त्यक्त्वा कृताञ्जलिरभाषत।। ८०.८४ ।।<br>
<br>
लुब्धक उवाच<br>
न त्यक्तव्यो महाभागौ देयं किंचिदजानते।<br>
अहमत्रातिथिर्मान्यो निष्कृतिं वक्तुमर्हथः।। ८०.८५ ।।<br>
<br>
दंपती ऊचतुः<br>
गौतमीं गच्छ भद्रं ते तस्याः पापं निवेदय।<br>
तत्रैवाऽऽप्लवनात्पक्षं सर्वपापैर्विमोक्ष्यसे।। ८०.८६ ।।<br>
<br>
मुक्तपापः पुनस्तत्र गङ्गायामवगाहने।<br>
अश्वमेधफलं पुण्यं प्राप्य पुण्यो भविष्यसि।। ८०.८७ ।।<br>
<br>
सरिद्वरायां गौतम्यां ब्रह्मविष्ण्वीशसंभुवि।<br>
पुनराप्लवनादेव त्यक्त्वा देहं मलीमसम्।। ८०.८८ ।।<br>
<br>
विमानवरमारूढः स्वर्गं गन्ताऽस्यसंशयम्।। ८०.८९ ।।<br>
<br>
ब्रह्मोवाच<br>
तच्छ्रुत्वा वचनं ताभ्यां तथा चक्रे स लुब्धकः।<br>
विमानवरमारूढो दिव्यरूपधरोऽभवत्।। ८०.९० ।।<br>
<br>
दिव्यमाल्याम्बरधरः पूज्यमानोऽप्सरोगणैः।<br>
कपोतश्च कपोती च तृतीयो लुब्धकस्तथा।।<br>
गङ्गायाश्च प्रभावेण सर्वे वै दिवमाक्रमन्।। ८०.९१ ।।<br>
<br>
ततः प्रभृति तत्तीर्थं कापोतमिति विक्षुतम्।<br>
तत्र स्नानं च दानं च पितृपूजनमेव च।। ८०.९२ ।।<br>
<br>
जपयज्ञादिकं कर्मं तदानन्त्याय कल्पते।। ८०.९३ ।।<br>
<br>
इति श्रीमहापुराणे आदिब्राह्मे तीर्थमाहात्म्ये कपोततीर्थवर्णनं नामाशीतितमोऽध्यायः।। ८० ।।<br>
<br>
गौतमीमाहात्म्ये एकादशोऽध्यायः।। ११ ।।<br>
