<b>कपिलासंगमाख्यानवर्णनम्	<br></b>
<b>ब्रह्मोवाच	<br></b>
कपिलासंगमं नाम तीर्थं त्रैलोक्यविश्रुतम्।	<br>
तत्र नारद वक्ष्यामि कथां पुण्यामनुत्तमाम्॥ १४१.१ ॥	<br><br>
कपिलो नाम तत्त्वज्ञो मुनिरासीन्महायशाः।	<br>
क्रूरश्चापि प्रसन्नश्च तपोव्रतपरायणः॥ १४१.२ ॥	<br><br>
तपस्यन्तं मुनिश्रेष्ठं गौतमीतीरमाश्रितम्।	<br>
तमागत्य महात्मानं वामदेवादयोऽब्रुवन्॥ १४१.३ ॥	<br><br>
हत्वा वेनं ब्रह्मशापैर्नष्टधर्मे त्वराजके।	<br>
कपिलं सिद्धमाचार्यमूचुर्मुनिगणास्तदा॥ १४१.४ ॥	<br><br>
<b>मुनिगणा ऊचुः	<br></b>
गते वेदे गते धर्मे किं कर्तव्यं मुनीश्वर॥ १४१.५ ॥	<br><br>
<b>ब्रह्मोवाच	<br></b>
ततोऽब्रवीन्मुनिर्ध्यात्वा कपिलस्त्वागतान्मुनीन्॥ १४१.६ ॥	<br><br>
<b>कपिल उवाच	<br></b>
वेनस्योरुर्विमथ्योऽभूत्ततः कश्चिद्भविष्यति॥ १४१.७ ॥	<br><br>
<b>ब्रह्मोवाच	<br></b>
तथैव चक्रुर्मुनयो वेनस्योरुं विमथ्य वै।	<br>
तत्रोत्पन्नो महापाप कृष्णो रौद्रपराक्रमः॥ १४१.८ ॥	<br><br>
तं दृष्ट्वा मुनयो भीता निषीदस्वेति चाब्रुवन्।	<br>
निषादः सोऽभवत्तस्मान्निषादश्चाभवंस्ततः॥ १४१.९ ॥	<br><br>
वेनबाहुं ममन्थुस्ते दक्षिणं धर्मसंहितम्।	<br>
ततः पृथुस्वरश्चैव सर्वलक्षमलक्षितः॥ १४१.१० ॥	<br><br>
राजाऽभवत्पृथुः श्रीमान्ब्रह्मसामर्थ्यसंयुतः।	<br>
तमागत्य सुराः सर्वे अभिनन्द्य वराञ्शुभान्॥ १४१.११ ॥	<br><br>
तस्मै ददुस्तथाऽस्त्राणि मन्त्राणि गुणवन्ति च।	<br>
ततोऽब्रुवन्मुनिगणास्तं पृथुं कपिलेन च॥ १४१.१२ ॥	<br><br>
<b>मुनय ऊचुः	<br></b>
आहारं देहि जीवेभ्यो भुवा ग्रस्तौषधीरपि॥ १४१.१३ ॥	<br><br>
<b>ब्रह्मोवाच	<br></b>
ततः स धनुरादाय भुवमाह नृपोत्तमः॥ १४१.१४ ॥	<br><br>
<b>पृथुरुवाच	<br></b>
ओषधीर्देहि या ग्रस्ताः प्रजानां हितकाम्यया॥ १४१.१५ ॥	<br><br>
<b>ब्रह्मोवाच	<br></b>
तमुवाच मही भीता पृथुं तं पृथुलोचनम्॥ १४१.१६ ॥	<br><br>
<b>मह्‌युवाच	<br></b>
मयि जीर्णा महौषध्यः कथं दातुमहं क्षमा॥ १४१.१७ ॥	<br><br>
<b>ब्रह्मोवाच	<br></b>
ततः सकोपो नृपतिस्तामाह पृथिवीं पुनः॥ १४१.१८ ॥	<br><br>
<b>पृथुरुवाच	<br></b>
नो चेद्ददास्यद्य त्वां वै हत्वा दास्ये महौषधीः॥ १४१.१९ ॥	<br><br>
<b>भूमिरुवाच	<br></b>
कथं हंसि स्त्रियं राजञ्ज्ञानी भूत्वा नृपोत्तम।	<br>
विना मया कथं चेमाः प्रजाः संधारयिष्यसि॥ १४१.२० ॥	<br><br>
<b>पृथुरुवाच	<br></b>
यत्रोपकारोऽनेकानामेकनासे भविष्यति।	<br>
न दोषस्तत्र पृथिवी तपसा धारये प्रजाः॥ १४१.२१ ॥	<br><br>
न दोषमत्र पश्यामि नाऽऽचक्षेऽनर्थकं वचः।	<br>
यस्मिन्निपातिते सौख्यं बहूनामुपजायते॥	<br>
मुनयस्तद्वधं प्राहुरश्वमेधशताधिकम्॥ १४१.२२ ॥	<br><br>
<b>देवा ऊचुः	<br></b>
ततो देवाश्च ऋषयः सान्त्वयित्वा नृपोत्तमम्।	<br>
महीं च मातरं देवीमूचुः सुरगणास्तदा॥ १४१.२३ ॥	<br><br>
<b>ब्रह्मोवाच	<br></b>
भूमे गोरूपिणी भूत्वा पयोरूपा महौषधीः।	<br>
देही त्वं पृथवे राज्ञे ततः प्रीतो भवेन्नृपः॥	<br>
प्रजासंरक्षणं च स्यात्ततः क्षेमं भविष्यति॥ १४१.२४ ॥	<br><br>
<b>देवा ऊचुः	<br></b>
ततो गोरूपमास्थाय भूम्यासीत्कपिलान्तिके।	<br>
दुदोह च महौषध्यो(धी)राजा वेनकरोद्भवः॥ १४१.२५ ॥	<br><br>
यत्र देवाः सगन्धर्वा ऋषयः कपिलो मुनिः।	<br>
महीं गोरूपमापन्नां नर्मदायां महामुनेः॥ १४१.२६ ॥	<br><br>
सरस्वत्यां भागीरथ्यां गोदावर्यां विशेषतः।	<br>
महानदीषु सर्वासु दुदुहेऽसौ पयो महत्॥ १४१.२७ ॥	<br><br>
सा दुह्‌यमाना पृथुना पुण्यतोयाऽभवन्नदी।	<br>
गौतम्या संगता चाभूत्तदद्‌भुतमिवाभवत्॥ १४१.२८ ॥	<br><br>
ततः प्रभृति तत्तीर्थं कपिलासंगमं विदुः।	<br>
तत्राष्टाशीतिः पूज्यानि सहस्राणि महामते॥ १४१.२९ ॥	<br><br>
तीर्थान्याहुर्मुनिगणाः स्मरणादपि नारद।	<br>
पावनानि जगत्यस्मिंस्तानि सर्वाण्यनुक्रमात्॥ १४१.३० ॥	<br><br>
इति श्रीमहापुराणे आदिब्राह्मे स्वयंभ्वृषिसंवादे तीर्थमाहात्म्ये कपिलासंगमाद्यष्टाशीतिसहस्रतीर्थवर्णनं नामैकचत्वारिंशदधिकशततमोऽध्यायः॥ १४१ ॥	<br><br>
गौतमीमाहात्म्ये द्विसप्ततितमोऽध्यायः॥ ७२ ॥	<br>
