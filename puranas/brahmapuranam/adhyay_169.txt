<b>भिल्लतीर्थवर्णनम्	<br></b>
<b>ब्रह्मोवाच	<br></b>
भिल्लतीर्थमिति ख्यातं रोगघ्नं पापनाशनम्।	<br>
महादेवपदाम्भोजयुगभक्तिप्रदायकम्।। १६९.१ ।।	<br><br>
तत्राप्येवंविधां पुण्यां कथां श्रृणु महामते।	<br>
गङ्गाया दक्षिणे तीरे श्रीगिरेरुत्तरे तटे।। १६९.२ ।।	<br><br>
आदिकेश इति ख्यात ऋषिभिः परिपूजितः।	<br>
महादेवा लिङ्रूपी सदाऽऽस्ते सर्वकामदः।। १६९.३ ।।	<br><br>
सिन्धुद्वीप इति ख्यातो मुनिः परमधार्मिकः।	<br>
तस्य भ्राता वेद इति स चापि परमो ऋषिः।। १६९.४ ।।	<br><br>
तमादिकेशं वै देवं त्रिपुरारिं त्रिलोचनम्।	<br>
नित्यं पूजयते भक्त्या प्राप्ते मध्यन्दिने रवौ।। १६९.५ ।।	<br><br>
भिक्षाटनाय वेदोऽपि याति ग्रामं विचक्षणः।	<br>
याते तस्मिन्द्विजवरे व्याधः परमधार्मिकः।। १६९.६ ।।	<br><br>
तस्मिन्गिरिवरे पुण्ये मृगयां याति नित्यशः।	<br>
अटित्वा विविधान्देशान्मृगान्हत्वा यथासुखम्।। १६९.७ ।।	<br><br>
मुखे गृहीत्वा पानीयमभिषेकाय शूलिनः।	<br>
न्यस्य मांसं धनुष्कोट्यां श्रान्तो व्याधः शिवं प्रभुम्।। १६९.८ ।।	<br><br>
आदिकेशं समागत्य न्यस्य मांसं ततो बहिः।	<br>
गङ्गां गत्वा मुखे वारिगृहीत्वाऽऽगत्य तं शिवम्।। १६९.९ ।।	<br><br>
यस्य कस्यापि पत्राणि करेणाऽऽदाय भक्तितः।	<br>
अपरेण च मांसानि नैवेद्यार्थं च तन्मनाः।। १६९.१० ।।	<br><br>
आदिकेशं समागत्य वेदेनार्चितमोजसा।	<br>
पादेनाऽऽहत्य तां पूजां मुखानीतेन वारिणा।। १६९.११ ।।	<br><br>
स्नापयित्वा शिवंदेवमर्चयित्वा तु पत्रकैः।	<br>
कल्पयित्वा तु(समर्पयति)तन्मांसं शिवो मे प्रीयतामिति।। १६९.१२ ।।	<br><br>
नैव किंचित्स जानाति शिवभक्तिंविना शुभाम्।	<br>
ततो याति स्वकं स्थानं मांसेन तु यथागतम्।। १६९.१३ ।।	<br><br>
करोत्येतादृ गागत्याऽऽगत्य प्रत्यहमेव सः।	<br>
तथाऽपीशस्तुतोषास्य विचित्रा हीश्वरस्थितिः।। १६९.१४ ।।	<br><br>
यावन्नायात्यसौ भिल्लः शिवस्तावन्न सौख्यभाक्।	<br>
भक्तानुकम्पितां शंभोर्मानातीतां तु वेत्ति कः।। १६९.१५ ।।	<br><br>
संपूजयत्यादिकेशमुमया प्रत्यहं शिवम्।	<br>
एवं बहुतिथे काले याते वेदश्चुकोप ह।। १६९.१६ ।।	<br><br>
पूजां मन्त्रवतीं चित्रां शिवभक्तिसमन्विताम्।	<br>
कोनु विध्वंसते पापो मत्तः स वधमाप्नुयात्।। १६९.१७ ।।	<br><br>
गुरुदेवद्विजस्वामिद्रोही वध्यो मुनेरपि।	<br>
सर्वस्यापि वधार्होऽसौ शिवस्य द्रोहकृन्नरः।। १६९.१८ ।।	<br><br>
एवं निश्चित्य मेधावी वेदः सिन्धोस्तथाऽनुजः।	<br>
कस्येयं पापचेष्टा स्यात्पापिष्ठस्य दुरात्मनः।। १६९.१९ ।।	<br><br>
पुष्पैर्वन्यभवैर्दिव्यैः कन्दैर्मूलफलैः शुभैः।	<br>
कृतां पूजां स विध्वस्य ह्यन्यां पूजां करोति यः।। १६९.२० ।।	<br><br>
मांसेन तरुपत्रैश्च स च वध्यो भवेन्मम।	<br>
एवं संचिन्त्य मेधावी गोपयित्वा तनुं तदा।। १६९.२१ ।।	<br><br>
तं पश्येयमहं पापं पूजाकर्तारमीश्वरे।	<br>
एतस्मिन्नन्तरे प्रायाद्व्याधो देवं यथा पुरा।। १६९.२२ ।।	<br><br>
नित्यवत्पूजयन्तं तमादिकेशस्तदाऽब्रवीत्।। १६९.२३ ।।	<br><br>
<b>आदिकेश उवाच	<br></b>
भो भो व्याध महाबुद्धे श्रान्तोऽसीति पुनः पुनः।	<br>
चिराय कथमायात्स्त्वां विना तात दुःखितः।।	<br>
न विन्दामि सुखं किंचित्समाश्वसिहि पुत्रक।। १६९.२४ ।।	<br><br>
<b>ब्रह्मोवाच	<br></b>
तमेवं वादिनं देवं वेदः श्रुत्वा विलोक्य तु।	<br>
चुकोप विस्मयाविष्टो न च किंचिदुवाच ह।। १६९.२५ ।।	<br><br>
व्याधश्च नित्यवत्पूजां कृत्वा स्वभवनं ययौ।	<br>
वेदश्च कुपितो भूत्वा आगत्येशमुवाच ह।। १६९.२६ ।।	<br><br>
<b>वेद उवाच	<br></b>
अयं व्याधः पापरतः क्रियाज्ञानविवर्जितः।	<br>
प्राणिहिंसारतः क्रूरो निर्दयः सर्वजन्तुषु।। १६९.२७ ।।	<br><br>
हीनजातिरकिंचिज्ज्ञो गुरुक्रमविवर्जितः।	<br>
सदाऽनुचितकारी चानिर्जिताखिलगोगणः।। १६९.२८ ।।	<br><br>
तस्याऽऽत्मानं दर्शितवान्न मां किंचन वक्ष्यसि।	<br>
पूजां मन्त्रविधानेन करोमीश यतव्रतः।। १६९.२९ ।।	<br><br>
त्वदेकशरणो नित्यं भार्यापुत्रविवर्जितः।	<br>
व्याधो मांसेन दुष्टेन पूजां तव करोत्यसौ।। १६९.३० ।।	<br><br>
तस्य प्रसन्नो भगवान्न ममेति महाद्‌भुतम्।	<br>
शास्तिमस्य करिष्यामि भिल्लस्य ह्यपकारिणः।। १६९.३१ ।।	<br><br>
मृदोः कोऽपि भवेत्प्रीतः कोऽपि तद्वद्‌दुरात्मनः।	<br>
तस्मादहं मूर्ध्नि शिलः पातयेयमसंशयम्।। १६९.३२ ।।	<br><br>
<b>ब्रह्मोवाच	<br></b>
इत्युक्तवति वै वेदे विहस्येशोऽब्रवीदिदम्।। १६९.३३ ।।	<br><br>
<b>आदिकेश उवाच	<br></b>
श्वः प्रतीक्षस्व पश्चान्मे शिला पातय मूर्धनि।। १६९.३४ ।।	<br><br>
<b>ब्रह्मोवाच	<br></b>
तथेत्युक्त्वा स वेदोऽपि शिलां संत्यज्य बाहुना।	<br>
उपसंहृत्य तं कोपं श्वः करोमीत्युवाच ह।। १६९.३५ ।।	<br><br>
ततः प्रातः समागत्य कृत्वा स्नानादिकर्म च।	<br>
वेदोऽपि नित्यवत्पूजां कुर्वन्पश्यति मस्तके।। १६९.३६ ।।	<br><br>
लिङ्गस्य सव्रणां भीमां धारां च रुधिरप्लुताम्।	<br>
वेदः स विस्मितो भूत्वा किमिदं लिङ्गमूर्धनि।। १६९.३७ ।।	<br><br>
महोत्पातो भवेत्कस्य सूचयेदित्यचिन्तयत्।	<br>
मृद्‌भिश्च गोमयेनापि कुशैस्तं गाङ्वारिभिः।। १६९.३८ ।।	<br><br>
प्रक्षालयित्वा तां पूजां कृतवान्नित्यवत्तदा।	<br>
एतस्मिन्नन्तरे प्रायाद्‌व्याधो विगतकल्मषः।। १६९.३९ ।।	<br><br>
मूर्धानं व्रणसंयुक्तं सरक्तं लिङ्गमस्तके।	<br>
शंकरस्याऽऽदिकेशस्य ददृशेऽन्तर्गतस्तदा।। १६९.४० ।।	<br><br>
द्वष्ट्वैव किमिदं चित्रमित्युक्ताव निशितैः शरैः।	<br>
आत्मानं भेदयामास शतधा च सहस्रधा।। १६९.४१ ।।	<br><br>
स्वामिनो वैकृतं दृष्ट्वा कः क्षमेतोत्तमाशयः।	<br>
मुहुर्निनिन्द चाऽऽत्मानं मयि जीवत्यभूदिदम्।। १६९.४२ ।।	<br><br>
कष्टमापतितं कीदृगहो दुर्विधिवैशसात्।	<br>
तत्कर्म तस्य संवीक्ष्य महादेवोऽतिविस्मितः।।	<br>
ततः प्रोवाच भगवान्वेदं वेदविदां वरम्।। १६९.४३ ।।	<br><br>
<b>आदिकेश उवाच	<br></b>
पश्य व्याधं महाबुद्धे भक्तं भावेन संयुतम्।	<br>
त्वं तु मृद्‌भिः कुशैर्वार्भिर्मूर्धानं स्पृष्टवानसि।। १६९.४४ ।।	<br><br>
अनेन सहसा ब्रह्मन्ममाऽऽत्माऽपि निवेदितः।	<br>
भक्तिः प्रेमाथवा शक्तिर्विचारो यत्र विद्यते।।	<br>
तस्मादस्मै वरान्दास्ये पश्चात्तुभ्यं द्विजोत्तम।। १६९.४५ ।।	<br><br>
<b>ब्रह्मोवाच	<br></b>
वरेण च्छन्दयामास व्याधं देवो महेश्वरः।	<br>
व्याधः प्रोवाच देवेशं निर्माल्यं तव यद्भवेत्।। १६९.४६ ।।	<br><br>
तदस्माकं भवेन्नाथ मन्नाम्ना तीर्थमुच्यताम्।	<br>
सर्वक्रतुफलं तीर्थं स्मरणादेव जायताम्।। १६९.४७ ।।	<br><br>
<b>ब्रह्मोवाच	<br></b>
तथेत्युवाच देवेशस्ततस्तत्तीर्थमुत्तमम्।	<br>
भिल्लतीर्थं समस्ताघसंघविच्छेदकारणम्।। १६९.४८ ।।	<br><br>
श्रीमहादेवचरणमहाभक्तिविधायकम्।	<br>
अभवत्स्नानदानाद्यैर्भुक्तिमुक्तिप्रदायकम्।। 	<br>
वेदस्यापि वरान्प्रादाच्छिवो नानाविधान्बहून्।। १६९.४९ ।।	<br><br>
इति श्रीमहापुराणे आदिब्राह्मे तीर्थमाहात्म्ये भिल्लतीर्थमहिमवर्णनं नामैकोनसप्तत्यधिकशततमोऽध्यायः।। १६९ ।।	<br><br>
गौतमीमाहात्म्ये शततमोऽध्यायः।। १०० ।।	<br>
