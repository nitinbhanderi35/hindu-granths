<b>सदाचारवर्णनम्	<br></b>
<b>व्यास उवाच	<br></b>
एवं सम्यग्गृहस्थेन देवताः पितरस्तथा।	<br>
संपूज्या हव्यकव्याभ्यामन्नेनातिथिबान्धवाः॥ २२१.१ ॥	<br><br>
भूतानि भृत्याः सकलाः पशुपक्षिपिपीलिकाः।	<br>
भिक्षवो याचमानाश्च ये चान्ये पान्थका गृहे॥ २२१.२ ॥	<br><br>
सदाचाररता विप्राः साधुना गृहमेधिना।	<br>
पापं भुङ्क्ते समुल्लङ्घ्य नित्यनैमित्तिकीः क्रियाः॥ २२१.३ ॥	<br><br>
<b>मुनय ऊचुः	<br></b>
कथितं भवता विप्र नित्यनैमित्तिकं च यत्।	<br>
नित्यं नैमित्तिकं काम्यं त्रिविधं कर्म पौरुषम्॥ २२१.४ ॥	<br><br>
सदाचारं मुने श्रोतुमिच्छामो वदतस्तव।	<br>
यं कुर्वन्सुखमाप्नोति परत्रेह च मानवः॥ २२१.५ ॥	<br><br>
<b>व्यास उवाच	<br></b>
गृहस्तेन सदा कार्यमाचारपरिरक्षणम्।	<br>
न ह्याचारविहीनस्य भद्रमत्र परत्र वा॥ २२१.६ ॥	<br><br>
यज्ञदानतपांसीह पुरुषस्य न भूतये।	<br>
भवन्ति यः सदाचारं समुल्लङ्घ्य प्रवर्तते॥ २२१.७ ॥	<br><br>
दुराचारो हि पुरुषो नेहाऽऽयुर्विन्दते महत्।	<br>
कार्यो धर्मः सदाचार आचारस्यैव लक्षणम्॥ २२१.८ ॥	<br><br>
तस्य स्वरूपं वक्ष्यामि सदाचारस्य भो द्विजाः।	<br>
आत्मनैकमना भूत्वा तथैव परिपालयेत्॥ २२१.९ ॥	<br><br>
त्रिवर्गसाधने यत्नः कर्तव्यो गृहमेधिना।	<br>
तत्संसिद्धौ गृहस्थस्य सिद्धिरत्र परत्र च॥ २२१.१० ॥	<br><br>
पादेनाप्यस्य पराव्यं कुर्याच्छ्रेयः स्वमात्मवान्।	<br>
अर्धेन चाऽऽत्मभरणं नित्यनैमित्तिकानि च॥ २२१.११ ॥	<br><br>
पादेनैव तथाऽप्यस्य मूलभूतं विवर्धयेत्।	<br>
एवमाचरतो विप्रा अर्थः साफल्यमृच्छति॥ २२१.१२ ॥	<br><br>
तद्वत्पापनिषेधार्थं धर्मः कार्यो विपश्चिता।	<br>
परत्रार्थस्तथैवान्यः कार्योऽत्रैव फलप्रदः॥ २२१.१३ ॥	<br><br>
प्रत्यवायभयात्कामस्तथाऽन्यश्चाविरोधवान्।	<br>
द्विधा कामोऽपि रचितस्त्रिवर्गायाविरोदकृत्॥ २२१.१४ ॥	<br><br>
परस्पारानुबन्धांश्च सर्वानेतान्विचिन्तयेत्।	<br>
विपरीतानुबन्धांश्च बुध्यध्वं तान्द्विजोत्तमाः॥ २२१.१५ ॥	<br><br>
धर्मो धर्मानुबन्धार्थो धर्मो धर्मार्थावनुचिन्तयेत्।	<br>
समुत्थाय तथाऽऽचम्य प्रस्नातो नियतः शुचिः॥ २२१.१६ ॥	<br><br>
ब्राह्मे मुहूर्ते बुध्येत धर्मार्थावनुचिन्तयेत्।	<br>
समुत्थाय तथाऽऽचम्य प्रस्नातो नियतः शुचिः॥ २२१.१७ ॥	<br><br>
पूर्वां संध्यां सनक्षत्रां पश्चिमां सदिवाकराम्।	<br>
उपासीत यथान्यायं नैनां जह्यादनापदि॥ २२१.१८ ॥	<br><br>
असत्प्रलापमनृतं वाक्पारुष्यं च वर्जयेत्।	<br>
असच्चास्त्रमसद्वादमसत्सेवां च वै द्विजाः॥ २२१.१९ ॥	<br><br>
सायंप्रातस्तथा होमं कुर्वीत नियतात्मवान्।	<br>
नोदयास्तमने चैवमुदीक्षेत विवस्वतः॥ २२१.२० ॥	<br><br>
केशप्रसाधनादर्शदन्तधावनमञ्जनम्।	<br>
पूर्वाह्ण एव कार्याणि देवतानां च तर्पणम्॥ २२१.२१ ॥	<br><br>
ग्रामवसथतीर्थानां क्षेत्राणां चैव वर्त्मनि।	<br>
न विण्मूत्रमनुष्ठेयं न च कृष्टे न गोव्रजे॥ २२१.२२ ॥	<br><br>
नग्नां परिस्त्रियं नेक्षेन्न पश्योदात्मनः शकृत्।	<br>
उदक्यादर्शनस्पर्शमेवं संभाषणं तथा॥ २२१.२३ ॥	<br><br>
नाप्सु मूत्रं पुरीषं वा मैथुनं वा समाचरेत्।	<br>
नाधितिष्ठेच्छकृन्मूत्रे केशभस्मसपालिकाः॥ २२१.२४ ॥	<br><br>
तुषाङ्गारविशीर्णानि रज्जुवस्त्रादिकानि च।	<br>
नाधितिष्ठेत्तथा प्राज्ञ पथि वस्त्राणि वा भुवि॥ २२१.२५ ॥	<br><br>
पितृदेवमनुष्याणां भूतानां च तथाऽर्चनम्।	<br>
कृत्वा विभवतः पश्चाद्‌गृहस्थो भोक्तुमर्हति॥ २२१.२६ ॥	<br><br>
प्राङ्मुखोदङ्मुखो वाऽपि स्वाचान्तो वाग्यतः शुचिः।	<br>
भुञ्जीत चाऽन्नं तच्चित्तो ह्यन्तर्जानुः सदा नरः॥ २२१.२७ ॥	<br><br>
उपघातमृते दोषान्नस्यदीरयेद्‌बुधः।	<br>
प्रत्यक्षलवणं वर्ज्यमन्नमुच्छिष्टमेव च॥ २२१.२८ ॥	<br><br>
न गच्छन्न च तिष्ठन्वै विण्मूत्रोत्सर्गमात्मवान्।	<br>
कुर्वोत चैवमुच्छिष्टं न किंचिदपि भक्षयेत्॥ २२१.२९ ॥	<br><br>
उच्छिष्टो नालपेत्किंचित्स्वाध्यायं न विवर्जयेत्।	<br>
न पश्येच्च रविं चेन्दुं नक्षत्राणि च कामतः॥ २२१.३० ॥	<br><br>
भिन्नासनं च शय्यां च भाजनं च विवर्जयेत्।	<br>
गुरूणामासनं देयमभ्युत्थानादिसत्कृतम्॥ २२१.३१ ॥	<br><br>
अनुकूलं तथाऽऽलापमभिकुर्वीत बुद्धिमान्।	<br>
तत्रानुगमनं कुर्यात्प्रतिकूलं न संचरेत्॥ २२१.३२ ॥	<br><br>
नैकवस्त्रश्च भुञ्जीत न कुर्याद्‌देवतार्चनम्।	<br>
नाऽऽवाहयेद्‌द्विजानग्नौ होमं कुर्वीत बुद्धिमान्॥ २२१.३३ ॥	<br><br>
न स्नायीत नरो नग्नो न शयीत कदाचन।	<br>
न पाणिभ्यामुभाभ्यां तु कण्डुयेन शिरस्तथा॥ २२१.३४ ॥	<br><br>
न चाभीक्ष्णं शिरः स्नानं कार्यं निष्कारणं बुधैः।	<br>
शिरः स्नातश्च तैलेन नाङ्गं किंचिदुपस्पृशेत्॥ २२१.३५ ॥	<br><br>
अनध्यायेषु सर्वेषु स्वाध्यायं च विवर्जयेत्।	<br>
ब्राह्मणानलगोसूर्यान्नावमन्येत्कदाचन॥ २२१.३६ ॥	<br><br>
उदङ्मुखो दिवा रात्रावुत्सर्गं दक्षिणामुखः।	<br>
आबाधासु यथाकामं कुर्यान्मूत्रपुरीषयोः॥ २२१.३७ ॥	<br><br>
दुष्कुतं न गुरोर्ब्रूयात्क्रुद्धं चैनं प्रसादयेत्।	<br>
परिवादं न श्रृणुयादन्येषामपि कुर्वताम्॥ २२१.३८ ॥	<br><br>
पन्था देयो ब्राह्मणानां राज्ञो दुःखातुरस्य च।	<br>
विद्याधिकस्य गर्भिण्या रोगार्तस्य महीयतः॥ २२१.३९ ॥	<br><br>
मूकान्धबधिराणां च मत्तस्योन्मत्तकस्य च।	<br>
देवालयं चैद्यतरुं तथैव च चतुष्पथम्॥ २२१.४० ॥	<br><br>
विद्याधिकं गुरुं चैव बुधः कुर्यात्प्रदक्षिणम्।	<br>
उपानद्वस्त्रमाल्यादि धृतमन्यैर्न धारयेत्॥ २२१.४१ ॥	<br><br>
चतुर्दश्यां तथाऽष्टम्यां पञ्चदश्यां च पर्वसु।	<br>
तैलाभ्यङ्गं तथा भोगं योषितश्च विवर्जयेत्॥ २२१.४२ ॥	<br><br>
नोत्क्षिप्तबाहुजङ्घश्च प्राज्ञस्तिष्ठेत्कदाचन।	<br>
न चापि विक्षिपेत्पादौ पादं पादेन नाऽऽक्रमेत्॥ २२१.४३ ॥	<br><br>
पुंश्चल्याः कृतकार्यस्य बालस्य पतितस्य च।	<br>
मर्माभिघातमाक्रोशं पैशुन्यं च विवर्जयेत्॥ २२१.४४ ॥	<br><br>
दम्भाभिमानं तैक्ष्ण्यं च न कुर्वीत विचक्षणः।	<br>
मूर्खोन्मत्तव्यसनिनो विरूपानपि वा तथा॥ २२१.४५ ॥	<br><br>
न्यूनाङ्गांश्चाधनांश्चैव नोपहासेन दूषयेत्।	<br>
परस्य दण्डं नोद्यच्छेच्छिक्षार्थं शिष्यपुत्रयोः॥ २२१.४६ ॥	<br><br>
तद्वन्नोपविशेत्प्राज्ञः पादेनाऽऽकृष्य चाऽऽसनम्।	<br>
संयावं कृशरं मांसं नाऽऽत्मार्थमुपसाधयेत्॥ २२१.४७ ॥	<br><br>
सायं प्रातश्च भोक्तव्यं कृत्वा चातिथिपूजनम्।	<br>
प्राङ्मुखोदङ्मुखो वाऽपि वाग्यतो दन्तधावनम्॥ २२१.४८ ॥	<br><br>
कुर्वीत सततं विप्रा वर्जयेद्वर्ज्यवीरुधम्।	<br>
नोदक्शिराः स्वपेज्जातु न च प्रत्यक्शिरा नरः॥ २२१.४९ ॥	<br><br>
शिरस्त्वागस्त्यमाधाय शयीताथ पुरंदरीम्।	<br>
न तु गन्धवतीष्वप्सु शयीत न तथोषसि॥ २२१.५० ॥	<br><br>
उपरागे परं स्नानमृते दिनमुदाहृतम्।	<br>
अपमृज्यान् वस्त्रन्तैर्गात्राण्यम्बरपाणिभिः॥ २२१.५१ ॥	<br><br>
न चावधूनयेत्केशान्वाससी न च निर्धुनेत्।	<br>
अनुलेपनमादद्यान्नास्नातः कर्हिचिद्‌बुधः॥ २२१.५२ ॥	<br><br>
न चापि रक्तवासाः स्याच्चित्रासितधरोऽपि वा।	<br>
न च कुर्याद्विपर्यासं वाससोर्नापि भूषयोः॥ २२१.५३॥	<br>
वर्ज्यं च विदशं वस्त्रमत्यन्तोपहतं च यत्।	<br>
कीटकेशावपन्नं च तथा श्वभिरवेक्षितम्॥ २२१.५४ ॥	<br><br>
अवलीढं शुना चैव सारोद्धरणदूषितम्।	<br>
पृष्ठमांसं वृथामांसं वर्ज्यमांसं च वर्जयेत्॥ २२१.५५ ॥	<br><br>
न भक्षयेच्च सततं प्रत्यक्षं लवणं नरः।	<br>
वर्ज्यं चिरोषितं विप्राः शुष्कं पर्युषितं च यत्॥ २२१.५६ ॥	<br><br>
पिष्टशाकेक्षुपयसां विकारा द्विजसत्तमाः।	<br>
तथा मांसविकाराश्च नैव वर्ज्याश्चिरोषिताः॥ २२१.५७ ॥	<br><br>
उदयास्तमने भानोः शयनं च विवर्जयेत्।	<br>
नास्नातो नैव संविष्टो न चैवान्यमना नरः॥ २२१.५८ ॥	<br><br>
न चैव शयने नोर्व्यामुपिविष्टो न शब्दकृत्।	<br>
प्रेष्याणामप्रदायाथ न भुञ्जीत कदाचन॥ २२१.५९ ॥	<br><br>
भुञ्जीत पुरुषः स्नातः सायंप्रातर्यथाविधि।	<br>
परदारा न गन्तव्याः पुरुषेण विपश्चिता॥ २२१.६० ॥	<br><br>
इष्टापूर्तायुषां हन्त्री परदारगतिर्नृणाम्।	<br>
न हीदृशमनायुष्यं लोके किंचन विद्यते॥ २२१.६१ ॥	<br><br>
यादृशं पुरुषस्येह परदाराभिर्मशनम्।	<br>
देवाग्निपितृकार्यामि तथा गुर्वभिवादनम्॥ २२१.६२ ॥	<br><br>
कुर्वीत सम्यगाचम्य तद्वदन्नभुजिक्रियाम्।	<br>
अफोनशब्दगन्धाभिरद्भिरच्छाभिरादरात्॥ २२१.६३ ॥	<br><br>
आचामेच्चैव तद्वच्च प्राङ्मुखोदङ्मुखोऽपि वा।	<br>
अन्तर्जलादावसथाद्वल्मीकान्मूषिकास्थलात्॥ २२१.६४ ॥	<br><br>
कृतशौचावशिष्टाश्च वर्जयेत्पञ्च वै मृदः।	<br>
प्रक्षाल्य हस्तौ पादौ च समभ्युक्ष्य समाहितः॥ २२१.६५ ॥	<br><br>
अन्तर्जानुस्तथाऽऽचामेत्त्रिश्चतुर्वाऽपि वै नरः।	<br>
परिमृज्य द्विरावर्त्य खानि मूर्धानमेव च॥ २२१.६६ ॥	<br><br>
सम्यगाचम्य तोयेन क्रियां कुर्वीत वै शुचिः।	<br>
क्षुतेऽवलीढे वाते च तथा निष्ठीवनादिषु॥ २२१.६७ ॥	<br><br>
कुर्यादाचमनं स्पर्शे वाऽस्पृष्टस्यार्कदर्शनम्।	<br>
कुर्वीताऽऽलम्भनं चापि दक्षिणश्रवणस्य च॥ २२१.६८ ॥	<br><br>
यथाविभवतो ह्येतत्पूर्वाभावे ततः परम्।	<br>
न विद्यमाने पूर्वोक्त उत्तरप्राप्तिरिष्यते॥ २२१.६९ ॥	<br><br>
न कुर्याद्‌दन्तसंघर्षं नाऽऽत्मनो देहताडनम्।	<br>
स्वापेऽध्वनि तथा भुञ्जन्स्वाध्यायं च विवर्जयेत्॥ २२१.७० ॥	<br><br>
संध्यायां मैथुनं चापि तथा प्रस्थानमेव च।	<br>
तथाऽपराह्णे कुर्वीत श्रद्धया पितृतर्पणम्॥ २२१.७१ ॥	<br><br>
शिरः स्नानं च कुर्वीत दैवं पित्र्यमथापि च।	<br>
प्राङ्मुखोदङ्खो वाऽपि श्मश्रुकर्म च कारयेत्॥ २२१.७२ ॥	<br><br>
व्यङ्गिनीं वर्जयेत्कन्यां कुलजा वाऽप्यरोगिणीम्।	<br>
उद्वहेत्पितृमात्रोश्च सप्तमीं पञ्चमीं तथा॥ २२१.७३ ॥	<br><br>
रक्षेद्‌दारांस्त्यजेदीर्ष्यां तथाऽह्नि स्वप्नमैथुने।	<br>
परोपतापकं कर्म जन्तुपीडां च सर्वदा॥ २२१.७४ ॥	<br><br>
उदक्या सर्ववर्णानां वर्ज्या रात्रिचतुष्टयम्।	<br>
स्त्रीजन्मपरिहारार्थं पञ्चमीं चापि वर्जयेत्॥ २२१.७५ ॥	<br><br>
ततः षष्ठ्यां व्रजेद्रात्र्यां ज्येष्ठयुग्मासु रात्रिषु।	<br>
युग्मासु पुत्रा जायन्ते स्त्रियोऽयुग्मासु रात्रिषु॥ २२१.७६ ॥	<br><br>
विधर्मिणो वै पर्वादौ संध्याकालेषु षण्ढकाः।	<br>
क्षुरकर्मणि रिक्तां वै वर्जयीत विचक्षणः॥ २२१.७७ ॥	<br><br>
ब्रुवतामविनीतानां न श्रोतव्यं कदाचन।	<br>
न चोत्कृष्टासनं देयमनुत्कृष्टस्य चाऽऽदरात्॥ २२१.७८ ॥	<br><br>
क्षुरकर्मणि चा(वा)न्ते च स्त्रीसंभोगे च भो द्विजाः।	<br>
स्नायीन चैलवान्प्राज्ञः कूटभूमिमुपेत्य च॥ २२१.७९ ॥	<br><br>
देववेदद्विजातीनां साधुसत्यमहात्मनाम्।	<br>
गुरोः पतिव्रतानां च ब्रह्मयज्ञतपस्विनाम्॥ २२१.८० ॥	<br><br>
परिवादं न कुर्वीत परिहासं च भो द्विजाः।	<br>
धवलाम्बरसंवीतः सितपुष्पविभूषितः॥ २२१.८१ ॥	<br><br>
सदा मांगल्यवेषः स्यान्न वाऽमाङ्गल्यवान्भवेत्।	<br>
नोद्धतोन्मत्तमूढैश्च नाविनीतैश्च पण्डितः॥ २२१.८२ ॥	<br><br>
गच्छेन्मैत्रीमशीलेन न वयोजातिदूषितैः।	<br>
न चातिव्ययशीलैश्च पुरुषैर्नैव वैरिभिः॥ २२१.८३ ॥	<br><br>
कार्याक्षमैर्निन्दितैर्न न चैव विटसङ्गिभिः।	<br>
निस्वैर्न वादैकपरेर्नरैश्चान्यैस्तथाऽधमैः॥ २२१.८४ ॥	<br><br>
सुहद्‌दीक्षितभूपालस्नातकश्वशुरैः सह।	<br>
उत्तिष्ठेद्विभवाच्चैनानर्चयेद्‌गृहमागतान्॥ २२१.८५ ॥	<br><br>
यथाविभवतो विप्राः प्रतिसंवत्सरोषितान्।	<br>
सम्यग्गृहेऽर्चनं कृत्वा यथास्थानमनुक्रमात्॥ २२१.८६ ॥	<br><br>
संपूजयेत्तथा वह्नौ प्रदद्याच्चाऽऽहुतीः क्रमात्।	<br>
प्रथमां ब्रह्मणे दद्यात्प्रजानां पतये ततः॥ २२१.८७ ॥	<br><br>
तृतीयां चैव गृह्येभ्यः कश्यपाय तथाऽपराम्।	<br>
ततोऽनुमतये दद्याद्‌दद्याद्‌बहु(द्‌गृह)बलिं ततः॥ २२१.८८ ॥	<br><br>
पूर्वं ख्याता मया या तु नित्यक्रमविधौ क्रिया।	<br>
वैश्वदेवं ततः कुर्याद्वदत श्रृणुत द्विजाः॥ २२१.८९ ॥	<br><br>
यथास्थानविभागं तु देवानुद्दिस्य वै पृथक्।	<br>
पर्जन्यापोधरित्रीणां दद्यात्तु मणिके त्रयम्॥ २२१.९० ॥	<br><br>
वायवे च प्रतिदिशं दिग्भ्यः प्राच्यादिषु क्रमात्।	<br>
ब्रह्मणे चान्तरिक्षाय सूर्याय च यथाक्रमात्॥ २२१.९१ ॥	<br><br>
विश्वेभ्यश्चैव देवेभ्यो विस्वभूतेभ्य एव च।	<br>
उषसे भूतपतये दद्याद्वोत्तरतः शुचिः॥ २२१.९२ ॥	<br><br>
स्वधा च नम इत्युक्त्वा पितृभ्यश्चैव दक्षिणे।	<br>
कृत्वाऽपसव्यं वायव्यां यक्ष्मैतत्तति संवदन्॥ २२१.९३ ॥	<br><br>
अन्नावशेषमिश्रं वै तोयं दद्याद्यथाविधि।	<br>
देवानां च ततः कुर्याद्‌ब्राह्मणानां नमस्क्रियाम्॥ २२१.९४ ॥	<br><br>
अङ्गुष्ठोत्तरतो रेखा पाणेर्या दक्षिणस्य च।	<br>
एतद्‌ब्राह्ममिति ख्यातं तीर्थमाचमनाय वै॥ २२१.९५ ॥	<br><br>
तर्जन्यङ्गुष्ठयोरन्तः पित्र्यं तीर्थमुदाहृतम्।	<br>
पितॄणां तेन तोयानि दद्यान्नन्दीमुखादृते॥ २२१.९६ ॥	<br><br>
अङ्गल्यग्रे तथा दैवं तेन दिव्यक्रियाविधिः।	<br>
तीर्थं कनिष्ठिकामूले कायं तत्र प्रजापतेः॥ २२१.९७ ॥	<br><br>
एवमेभिः सदा तीर्थैर्विधानं पितृभिः सह।	<br>
सदा कार्याणि कुर्वीत नान्यतीर्थै कदाचन॥ २२१.९८ ॥	<br><br>
ब्राह्मेणाऽचमनं शस्तं पैत्र्यं पित्र्येण सर्वदा।	<br>
देवतीर्थेन देवानां प्राजापत्यं जिते(त्यजले)न च॥ २२१.९९ ॥	<br><br>
नान्दीमुखानां कुर्वीत प्राज्ञः पिणडोदकक्रियाम्।	<br>
प्राजापत्येन तीर्थेन यच्च किंचित्प्रजापतेः॥ २२१.१०० ॥	<br><br>
युगपज्जलमग्निं च बिभृयान्न विचक्षणः।	<br>
गुरुदेवपितॄन्विप्रान् च पादौ प्रसारयेत्॥ २२१.१०१ ॥	<br><br>
नाऽऽचक्षीत धयन्तीं गां जलं नाञ्जलिना पिबेत्।	<br>
शौचकालेषु सर्वेषु गुरुष्वल्पेषु वा पुनः॥	<br>
न विलम्बेत मेधावी न मुखेनानलं धमेत्॥ २२१.१०२ ॥	<br><br>
तत्र विप्रा न वस्तव्यं यत्र नास्ति चतुष्टयम्।	<br>
ऋणप्रदाता वैद्यश्च श्रोत्रियः सजला नदी॥ २२१.१०३ ॥	<br><br>
जितभृत्यो नृपो यत्र बलवान्धर्मतत्परः।	<br>
तत्र नित्यं वसेत्प्राज्ञः कुतः कुनृपतौ सुखम्॥ २२१.१०४ ॥	<br><br>
पौराः सुसंहता यत्र सततं न्यायवर्तिनः।	<br>
शान्तामत्सरिणो लोकास्तत्र वासः सुखोदयः॥ २२१.१०५ ॥	<br><br>
यस्मिन्कृषीवला राष्ट्रे प्रायशो नातिमानिनः।	<br>
यत्रौषधान्यशेषाणि वसेत्तत्र विचक्षणः॥ २२१.१०६ ॥	<br><br>
तत्र विप्रा न वस्तव्यं यत्रैतत्त्रितयं सदा।	<br>
जिगीषुः पूर्ववैरश्च जनश्च सततोत्सवः॥ २२१.१०७ ॥	<br><br>
वसेन्नित्यं सुशीलेषु सहचारिषु पण्डितः।	<br>
यत्राप्रधृष्यो नृपतिर्यत्र सस्यप्रदा मही॥ २२१.१०८ ॥	<br><br>
इत्येतत्कथितं विप्रा मया वो हितकाम्यया।	<br>
अतः परं प्रवक्ष्यामि भक्ष्यभोज्यविधिक्रियाम्॥ २२१.१०९ ॥	<br><br>
भोज्यमन्नं पर्युषितं स्नेहाक्तं चिरसंभृतम्।	<br>
अस्नेहा अपि गोधूमयवगोरसविक्रियाः॥ २२१.११० ॥	<br><br>
शशकः कच्छपो गोधा श्वाविन्मत्स्योऽथ शल्यकः।	<br>
भक्ष्याश्चैते तथा वर्ज्यो ग्रामशूकरकुक्कुटौ॥ २२१.१११ ॥	<br><br>
पितृदेवादिशेषं च श्राद्धे ब्राह्मणकाम्यया।	<br>
प्रोक्षितं चौषधार्थं च खादन्मांसं न दुष्यति॥ २२१.११२ ॥	<br><br>
शङ्खाश्मस्वर्णरूप्याणां रज्जूनामथ वाससाम्।	<br>
शाकमूलफलानां च तथा विदलचर्मणाम्॥ २२१.११३ ॥	<br><br>
मणिवस्त्रप्रवालानां तथा मुक्ताफलस्य च।	<br>
पात्राणां चमसानां च अम्बुना शौचमिष्यते॥ २२१.११४ ॥	<br><br>
तथाऽश्मकानां तोयेन अश्मसंघर्षणेन च।	<br>
सस्नेहानां च पात्राणां शुद्धिरुष्णेन वारिणा॥ २२१.११५ ॥	<br><br>
शूर्पाणार्माजनानां च मुशलोलूखलस्य च।	<br>
संहतानां च वस्त्राणां प्रोक्षणात्संचयस्य च॥ २२१.११६ ॥	<br><br>
वल्कलानामशेषाणामम्बुमृच्छौचमिष्यते।	<br>
आविकानां समस्तानां केशानां चैवमिष्यते॥ २२१.११७ ॥	<br><br>
सिद्धार्थकानां कल्केन तिलकल्केन वा पुनः।	<br>
शोधनं चैव भवति उपघातवतां सदा॥ २२१.११८ ॥	<br><br>
तथा कार्पासिकानां च शुद्धिः स्याज्यलभस्मना।	<br>
दारुदन्तास्थिश्रृङ्गाणां तक्षणाच्छुद्धिरिष्यते॥ २२१.११९ ॥	<br><br>
पुनः पाकेन भाण्डानां पार्थिवानाममेध्यता।	<br>
शुद्धं भैक्ष्यं कारुहस्तः पण्यं योषिन्मुखं तथा॥ २२१.१२० ॥	<br><br>
रथ्यागमनविज्ञानं दासवर्गेण संस्कृतम्।	<br>
पाक्प्रशस्तं चिरातीतमनेकान्तरितं लघु॥ २२१.१२१॥	<br>
अन्तः प्रभूतं बालं च वृद्धान्तरविचेष्टितम्।	<br>
कर्मान्तागारशालाश्च स्तनद्वयं शुचि स्त्रियाः॥ २२१.१२२ ॥	<br><br>
शुचयश्च तथैवाऽऽपः स्रवन्त्यो गन्धवर्जिताः।	<br>
भूमिर्वशुद्धते कालाद्‌दाहमार्जनगोकुलैः॥ २२१.१२३ ॥	<br><br>
लेपादुल्लखनात्सेकाद्वेश्म संमार्जनादिना।	<br>
केशकीटावपन्ने च गोघ्राते मक्षिकान्विते॥ २२१.१२४ ॥	<br><br>
मृदम्बु भस्म चाप्यन्ने प्रक्षेप्तव्यं विशुद्धये।	<br>
औदुम्बराणामम्लेन वारिणा त्रपुसीसयोः॥ २२१.१२५ ॥	<br><br>
भस्माम्बुभिश्च कांस्यानां शुद्धिः प्लावो द्रवस्य च।	<br>
अमेध्याक्तस्य मृत्तोयैर्गन्धापहरणेन च॥ २२१.१२६ ॥	<br><br>
अन्येषां चैव द्रव्याणां वर्णगन्धांश्च हारयेत्।	<br>
शुचि मांसं तु चाण्डालक्रव्यादैर्विनिपातितम्॥ २२१.१२७ ॥	<br><br>
रथ्यागतं च तैलादि शुचि गोतृप्तिदं पयः।	<br>
रजोऽग्निरश्वगोछायारश्मयः पवनो मही॥ २२१.१२८ ॥	<br><br>
विप्लुषो मक्षिकाद्याश्च दुष्टसङ्गाददोषिणः।	<br>
अजाश्वं मुखतो मेध्यं न गोर्वत्सस्य चाऽऽननम्॥ २२१.१२९ ॥	<br><br>
मातुः प्रस्रवणे(णं)मेध्यं शकुनिः फलपातने।	<br>
आसनं शयनं यानं तटौ नद्यास्तृणानि च॥ २२१.१३० ॥	<br><br>
सोमसूर्यांशुपवनैः शुध्यन्ते तानि पण्यवत्।	<br>
रथ्यापसर्पणे स्नाने क्षुत्पानानां च कर्मसु॥ २२१.१३१ ॥	<br><br>
आचामेत यथान्यायं वाससः परिधापने।	<br>
स्पृष्टानामथ संस्पर्शैर्द्विरथ्याकर्दमाम्भसि॥ २२१.१३२ ॥	<br><br>
पक्वेष्टकचितानां च मेध्यता वायुसंश्रयात्।	<br>
प्रभूतोपहतादन्नादग्रमुद्धृत्य संत्यजेत्॥ २२१.१३३ ॥	<br><br>
शेषस्य प्रोक्षणं कुर्यादाचम्याद्‌भिस्तथा मृदा।	<br>
उपवासस्त्रिरात्रं तु दुष्टभक्ताशिनो भवेत्॥ २२१.१३४ ॥	<br><br>
अज्ञाने ज्ञानपूर्वे तु तद्दोषोपशमे न तु।	<br>
उदक्यां वावलग्नां च सूतिकान्त्यावसायिनः॥ २२१.१३५ ॥	<br><br>
स्पृष्ट्वा स्नायीत शौचार्थं तथैव मृतहारिणः।	<br>
नारं स्पृष्ट्वाऽस्थि सस्नेहं स्नात्वा विप्रो विशुध्यति॥ २२१.१३६ ॥	<br><br>
आचम्यैव तु निः स्नेहं गामालभ्यार्कमीक्ष्य वा।	<br>
न लङ्घयेत्तथैवाथ ष्ठीवनोद्वर्तनानि च॥ २२१.१३७ ॥	<br><br>
गृहादुच्छिष्टविण्मुत्रं पादाम्भस्तत्क्षिपेद्‌बहिः।	<br>
पञ्चपिण्डाननुद्धृत्य न स्नायात्परवारिणि॥ २२१.१३८ ॥	<br><br>
स्नायीत देवखातेषु गङ्गाह्रदसरित्सु च।	<br>
नोद्यानादौ विकालेषु प्राज्ञस्तिष्ठेत्कदाचन॥ २२१.१३९ ॥	<br><br>
नाऽऽलपेज्जनविद्विष्टान्वीरहीनास्तथा स्त्रियः।	<br>
देवतापितृसच्छास्त्रयज्विसंन्यासिनिन्दकैः॥ २२१.१४० ॥	<br><br>
कृत्वा तु स्पर्शनालापं शुध्यत्यर्कावलोकनात्।	<br>
अवलोक्य तथोदक्यां संन्यस्तं पतितं शवम्॥ २२१.१४१ ॥	<br><br>
विधर्मिसूतिकाषण्ढविवस्त्रान्त्यावसायिनः।	<br>
मृतनिर्यातकांश्चैव परदाररताश्च ये॥ २२१.१४२ ॥	<br><br>
एतदेव हि कर्तव्यं प्राज्ञैः शोधनमात्मनः।	<br>
अभोज्यभिक्षुपाखण्डमार्जारखरकुक्कुटान्॥ २२१.१४३ ॥	<br><br>
पतितापविद्धचाण्डालमृताहारांश्च धर्मवित्।	<br>
संस्पृश्य शुध्यते स्नानादुदक्याग्रामशूकरौ॥ २२१.१४४ ॥	<br><br>
तद्वच्च सूतिकाशौचदूषितौ पुरुषावपि।	<br>
यस्य चानुदिनं हानिर्गृहे नित्यस्य कर्मणः॥ २२१.१४५ ॥	<br><br>
यश्च ब्राह्मणसंत्यक्तः किल्बिषाशी नराधमः।	<br>
नित्यस्य कर्मणो हानिं न कुर्वीत कदाचन॥ २२१.१४६ ॥	<br><br>
तस्य त्वकरणं वक्ष्ये केवलं मृतजन्मसु।	<br>
दशाहं ब्राह्मणस्तिष्ठेद्‌दानहोमविवर्जितः॥ २२१.१४७ ॥	<br><br>
क्षत्रियो द्वादशाहं च वैश्यो मासार्धमेव च।	<br>
शूद्रश्च मासमासीत निजकर्मविवर्जितः॥ २२१.१४८ ॥	<br><br>
ततः परं निजं कर्म कुर्युः सर्वे यथोचितम्।	<br>
प्रेताय सलिलं देयं बहिर्गत्वा तु गोत्रकैः॥ २२१.१४९ ॥	<br><br>
प्रथमेऽह्नि चतुर्थे च सप्तमे नवमे तथा।	<br>
तस्यास्थिसंचयः कार्यश्चतुर्थेऽहनि गोत्रकैः॥ २२१.१५० ॥	<br><br>
ऊर्ध्वं संचयनात्तेषामङ्गस्पर्शौ विधीयते।	<br>
गोत्रकैस्तु क्रियाः सर्वाः कार्याः संचयनात्परम्॥ २२१.१५१ ॥	<br><br>
स्पर्श एव सपिण्डानां मृताहनि तथोभयोः।	<br>
अन्वर्थमिच्छया शस्त्ररज्जुबन्धनवह्निषु॥ २२१.१५२ ॥	<br><br>
विषप्रतापादिमृते प्रायानाशकयोरपि।	<br>
बाले देशान्तरस्थे च तथा प्रव्रजिते मृते॥ २२१.१५३ ॥	<br><br>
सद्यः शौत्तं मनुष्याणां त्र्यहमुक्तमशौचकम्।	<br>
सपिण्डानां सपिण्डस्तु मृतेऽन्यस्मिन्मृतो यदि॥ २२१.१५४ ॥	<br><br>
पूर्वशौचं समाख्यातं कार्यास्तत्र दिनक्रियाः।	<br>
एष एव विधिर्दृष्टो जन्मन्यपि हि सूतके॥ २२१.१५५ ॥	<br><br>
सपिण्डानां सपिण्डेषु यथावत्सोदकेषु च।	<br>
पुत्रे जाते पितुः स्नानं सचैलस्य विधीयते॥ २२१.१५६ ॥	<br><br>
तत्रापि यदि वाऽऽन्यस्मिन्ननुयातस्ततः परम्।	<br>
तत्रापि शुद्धिरुदिता पूर्वजन्मवतो दिनैः॥ २२१.१५७ ॥	<br><br>
दशद्वादशमासार्धमाससंख्यैर्दिनैर्गतैः।	<br>
स्वाः स्वाः कर्मक्रियाः कुर्यः सर्वे वर्णा यथाविधि॥ २२१.१५८ ॥	<br><br>
प्रेतमुद्दिश्य कर्तव्यमेकोद्दिष्टमतः परम्।	<br>
दानानि चैव दैयानि ब्राह्मणेभ्यो मनीषिभिः॥ २२१.१५९ ॥	<br><br>
यद्यदिष्टतमं लोके यच्चास्य दयितं गृहे।	<br>
तत्तद्‌गुणवते देयं तदेवाक्षयमिच्छता॥ २२१.१६० ॥	<br><br>
पूर्णैस्तु दिवसैः स्पृष्ट्वा सलिलं वाहनायुधैः।	<br>
दत्तप्रेतोदपिण्डाश्च सर्वे वर्णाः कृतक्रियाः॥ २२१.१६१ ॥	<br><br>
कुर्युः समग्राः शुचिनः परत्रेह च भूतये।	<br>
अध्येतव्या त्रयी नित्यं भवितव्यं विपश्चिता॥ २२१.१६२ ॥	<br><br>
धर्मतो धनमाहार्यं यष्टव्यं चापि यत्नतः।	<br>
येन प्रकुपितो नाऽऽत्मा जुगुप्सामेति भो द्विजाः॥ २२१.१६३ ॥	<br><br>
तत्कर्तव्यमशङ्केन यन्न गोप्यं महाजनैः।	<br>
एवमाचरतो विप्राः पुरुषस्य गृहे सतः॥ २२१.१६४ ॥	<br><br>
धर्मर्थकामं संप्राप्य परत्रेह च शोभनम्।	<br>
इदं रहस्यमायुष्यं धन्यं बुद्धिविवर्धनम्॥ २२१.१६५ ॥	<br><br>
सर्वपापहरं पुण्यं श्रीपुष्ट्यारोग्यदं शिवम्।	<br>
यशःकीर्तिप्रदं नृणां तेजोबलविवर्धनम्॥ २२१.१६६ ॥	<br><br>
अनुष्टेयं सदा पुंभिः स्वर्गसाधनमुत्तमम्।	<br>
ब्राह्मणैः क्षत्रियैर्वैश्यैः शूद्रैश्च मुनिसत्तमाः॥ २२१.१६७ ॥	<br><br>
ज्ञातव्यं सुप्रयत्नेन सम्यक्श्रेयोभिकाङ्क्षिभिः।	<br>
ज्ञात्वैव यः सदा कालमनुष्ठानं करोति वै॥ २२१.१६८ ॥	<br><br>
सर्वपापिविनिर्मुक्ताः स्वर्गलोके महीयते।	<br>
सारात्सारतरं चेदमाख्यातं द्विजसत्तमाः॥ २२१.१६९ ॥	<br><br>
श्रुतिस्मृत्युदितं धर्मं न देयं यस्य कस्यचित्।	<br>
न नास्तिकाय दातव्यं न दुष्टमतये द्विजाः॥	<br>
न दाम्भिकाय मूर्खाय न कुतर्कप्रलापिने॥ २२१.१७० ॥	<br><br>
इति श्रीमहापुराणे आदिब्राह्मे व्यासर्षिसंवादे सदाचारनिरूपणं नामैर्काविंशत्यधिकद्विशततमोऽध्यायः॥ 	<br>
२२१ ॥	<br>
