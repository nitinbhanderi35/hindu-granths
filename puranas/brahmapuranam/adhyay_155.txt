<span style="font-size: 14pt; line-height: 200%"><br>
<b>कपिलातीर्थवर्णनम्	<br></b>
<b>ब्रह्मोवाच	<br></b>
कपिलातीर्थमाख्यातं तदेवाऽऽङ्गिरसं स्मृतम्।	<br>
तदेवाऽऽदित्यमाख्यातं सैंहिकेयं तदुच्यते॥ १५५.१ ॥	<br>
गौतम्या दक्षिणे पारे आदित्यान्मुनिसत्तम।	<br>
अयाजयन्नङ्गिरसो दक्षिणां ते भुवं ददुः॥ १५५.२ ॥	<br>
अङ्गिरोभ्यस्तदाऽऽदित्यास्तपसेऽङ्गिरसो ययुः।	<br>
सा भूमिः सैंहिका भूत्वा जनान्सर्वानभक्षयत्॥ १५५.३ ॥	<br>
तत्रसुस्ते जनाः सर्वे अङ्गिरोभ्यो न्यवेदयन्।	<br>
विभीता ज्ञानतो ज्ञात्वा भुवं तां सैहिकीमिति॥ १५५.४ ॥	<br>
आदित्याननुगत्वाऽथ वाचमङ्गिरसोऽब्रुवन्।	<br>
भुवं गृह्णन्तु या दत्ता नेत्यादित्यास्तदाऽब्रुवन्॥ १५५.५ ॥	<br>
निवृत्तां दक्षिणां नैव प्रतिगृह्णन्ति सूरयः।	<br>
स्वदत्तां परदत्तां वा यो हरेत वसुंधराम्॥ १५५.६ ॥	<br>
षष्टिर्वर्षसहस्राणि विष्ठायां जायते कृमिः।	<br>
भूमेः स्वपरदत्ताया हरणान्नाधिकं क्वचित्॥ १५५.७ ॥	<br>
पापमस्ति महारौद्रं न स्वीकुर्मः पुनस्तु ताम्।	<br>
एवं यदा स्वदत्ताया हरणे किं तदा भवेत्॥ १५५.८ ॥	<br>
तथाऽपि क्रयरूपेण गृह्णीमो दक्षिणां भुवम्।	<br>
तथेत्युक्ते तु ते देवाः कपिलां शुभलक्षणाम्॥ १५५.९ ॥	<br>
गङ्गाया दक्षिणे पारे भुवः स्थाने तु तां ददुः।	<br>
भुक्तिमुक्तिप्रदः साक्षाद्विष्णुस्तिष्ठति मूर्तिमान्॥ १५५.१० ॥	<br>
कपिलासंगमं तच्च सर्वाघौघविनाशनम्।	<br>
तत्राभवद्दानतोयादापगा कपिलाभिधा॥ १५५.११ ॥	<br>
सस्यवत्या अपि भुवो दानाद्‌गोदानमुत्तमम्।	<br>
लोकरक्षां चकारासौ कृत्वा विनिमयं मुनिः॥ १५५.१२ ॥	<br>
यत्र तीर्थे च तद्‌वृत्तं गोतीर्थं तदुदाहृतम्।	<br>
पुण्यदं तत्र तीर्थानां शतमुक्तं मनीषिभिः॥ १५५.१३ ॥	<br>
तत्र स्नानेन दानेन भूमिदानफलं लभेत्।	<br>
संगता गङ्गया तच्च कपिलासंगमं विदुः॥ १५५.१४ ॥	<br>
इति श्रीमहापुराणे आदिब्राह्मे तीर्थमाहात्म्ये कपिलासंगमादिशततीर्थवर्णनं नाम पञ्चपञ्चाशदधिकशततमोऽध्यायः॥ १५५ ॥	<br>
गौतमीमाहात्म्ये षडशीतितमोऽध्यायः॥ ८६ ॥	<br>
</span>
