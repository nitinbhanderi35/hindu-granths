<b>सोमवंशवर्णन आयुवंश-वर्मनम्</b><br>
<b>लोमहर्षण उवाच</b><br>
उत्पन्नाः पितृकन्यायां विरजायां महौजसः।<br>
नहुषस्य तु दायादाः षडिन्द्रोपमतेजसः॥ १२.१ ॥<br>
<br>
यतिर्ययातिः संयातिरायातिर्यातिरेव च।<br>
सुयातिः षष्ठस्तेषां वै ययातिः पार्थिवोऽभवत्॥ १२.२ ॥<br>
<br>
ककुत्स्थकन्यां गां नाम लेभे परमधार्मिकः।<br>
यतिस्तु मोक्षमास्थाय ब्रह्मभूतोऽभवन् मुनिः॥ १२.३ ॥<br>
<br>
तेषां ययातिः पञ्चानां विजित्य वसुधामिमाम्।<br>
देवयानीमुशनसः सुतां भार्य्यामवाप सः॥ १२.४ ॥<br>
<br>
शर्म्मिष्ठामासुरीं चैव तनयां वृषपर्व्वणः।<br>
यदुञ्च चतुर्व्वसुञ्चैव देवयानी व्यजायत॥ १२.५ ॥<br>
<br>
द्रुह्यं चानुं च पुरुं च शर्म्मिष्ठा वार्षपर्व्वणी।<br>
तस्मै शक्रो ददौ प्रीतो रथं परमभास्वरम्॥ १२.६ ॥<br>
<br>
अङ्गदं काञ्चनं दिव्यं दिव्यैः परमवाजिभिः।<br>
युक्तं मनोजवैः शुभ्रैर्येन कार्य्यं समुद्वहन्॥ १२.७ ॥<br>
<br>
स तेन रथमुख्येन षड्रात्रेणाजयन्मीम्।<br>
ययातिर्युधि दुर्द्धर्षस्तथा देवान् सदानवान्॥ १२.८ ॥<br>
<br>
स रथः कौरवाणां तु सर्व्वषामभवत्तदा।<br>
संवर्त्तवसुनामस्तु कौरवाज्जनमेजयात्॥ १२.९ ॥<br>
<br>
कुरोः पुत्रस्य राजेन्द्रराज्ञः पारिक्षितस्य ह।<br>
जगाम स रथो नाशं सापाद्गर्गस्य धीमतः॥ १२.१० ॥<br>
<br>
गर्गस्य हि सुतं बालं स राजा जनमेजयः।<br>
कालेन हिंसयामास ब्रह्महत्यामवाप सः॥ १२.११ ॥<br>
<br>
स लोहगन्धो राजर्षिः परिधावन्नितस्ततः।<br>
पौरजानपदैस्तयवतो न लेभे शर्म्म कर्हिचित्॥ १२.१२ ॥<br>
<br>
ततः स दुःखसन्तप्तो नालभत्संविदं क्वचित्।<br>
विप्रेन्द्रं शौनकं राजा शरणं प्रत्ययद्यत॥ १२.१३ ॥<br>
<br>
याजयामास च ज्ञानी शौनको जनमेजयम्।<br>
अश्वमेधेन राजानं पावनार्थं द्विजोत्तमाः॥ १२.१४ ॥<br>
<br>
स लोहगन्धो व्यनशत्तस्यावभृथमेत्य ह।<br>
स च दिव्यरथो राज्ञो वशश्चेदिपतेस्तदा॥ १२.१५ ॥<br>
<br>
दत्तः शक्रेण तुष्टेन लेभे तस्माद्बृहद्रथः।<br>
बृहद्रथात्क्रमेणैव गतो बार्हद्रथं नृपम्॥ १२.१६ ॥<br>
<br>
ततो हत्वा जरासन्धं भीमस्तं रथमुत्तमम्।<br>
प्रददौ वासुदेवाय प्रीत्या कौरवनन्दनः॥ १२.१७ ॥<br>
<br>
सपत्द्वीपां ययातिस्तु जित्वा पृथ्वीं ससागराम्।<br>
विभज्य पञ्चधा राज्यं पुत्राणां नाहुषस्तदा॥ १२.१८ ॥<br>
<br>
ययातिर्दिशि पूर्व्वस्यां यदुं ज्येष्ठं न्ययोजयत्।<br>
मध्ये पुरुं च राजानमभ्यषिञ्चत् स नाहुषः॥ १२.१९ ॥<br>
<br>
दिशि दक्षिणपूर्व्वस्यां तुर्व्वसुं मतिमान्नृपः।<br>
तैरियं पृथिवी सर्व्वा सप्तद्वीपा सपत्तना॥ १२.२० ॥<br>
<br>
यथाप्रदेशमद्यापि धर्म्मेण प्रतिपाल्यते।<br>
प्रजास्तेषां पुरस्तात्तु वक्ष्यामि मुनिसत्तमाः॥ १२.२१ ॥<br>
<br>
धनुर्न्यस्य पृषत्कांश्च पञ्चभिः पुरुषर्षभैः।<br>
जरावानभवद्राजा भारमावेश्य बन्धुषु॥ १२.२२ ॥<br>
<br>
विक्षिप्तशस्त्रः पृथिवीं चचार पृथिवीपतिः।<br>
प्रीतिमानभवद्राजा ययातिरपराजितः॥ १२.२३ ॥<br>
<br>
एवं विभज्य पृथिवीं ययातिर्यदुमब्रवीत्।<br>
जरां मे प्रतिगृह्णीष्व पुत्र कृत्यान्तरेण वै॥ १२.२४ ॥<br>
<br>
तरुणस्तव रूपेण चरेयं पृथिवीमिमाम।<br>
जरां त्वयि समाधाय तं यदुः प्रत्युवाच ह॥ १२.२५ ॥<br>
<br>
<b>यदुरुवाच</b><br>
अनिर्दिष्टा मया भिक्षा ब्राह्मणस्य प्रतिश्रुता।<br>
अनपाकृत्य तां ग्रहीष्यमि ते जराम्॥ १२.२६ ॥<br>
<br>
जरायां बहवो दोषाः पानभोजनकारिताः।<br>
तस्माज्जरां न ते राजन् ग्रहीतुमहमुत्सहे॥ १२.२७ ॥<br>
<br>
सन्ति ते बहवः पुत्रा मत्तः प्रियतरा नृप।<br>
प्रतिग्रहीतुं धर्म्मज्ञ पुत्रमन्यं वृणीष्व वै॥ १२.२८ ॥<br>
<br>
स एवमुक्तो यदुना राजा कोपसमन्वितः।<br>
उवाच वदतां श्रेष्ठो ययातिर्गर्हयन् सुतम्॥ १२.२९ ॥<br>
<br>
<b>ययातिरुवाच</b><br>
क आश्रमस्तवान्योऽस्ति को वा धर्म्मो विधीयत्।<br>
मामनादृत्य दुर्व्बुद्धे यदहं तव देशिकः॥ १२.३० ॥<br>
<br>
एवमुक्त्वा यदुं विप्राः शशापैनं स मन्युमान।<br>
अराज्या ते प्रजा मूढ भवित्रीति न संशयः॥ १२.३१ ॥<br>
<br>
द्रुहयुं च तुर्व्वसुं चैवाप्यनुं च द्विजसत्तमाः।<br>
एवमेवाब्रवीद्राजा प्रत्याख्यातश्च तैरपि॥ १२.३२ ॥<br>
<br>
शशेप तानतिक्रुद्धो ययातिरपराजितः।<br>
यथावत् कथितं सर्व्वं मयास्य द्विजसत्तममाः॥ १२.३३ ॥<br>
<br>
एवं शप्त्वा सुतान् सर्व्वाश्चतुरः पुरुपुर्व्वजान्।<br>
तदेव वचनं राजा पुरुमप्याह भो द्विजाः॥ १२.३४ ॥<br>
<br>
तरुणास्तव रूपेण चरेयं पृथिवीमिमाम्।<br>
जरां त्वयि समाधाय त्वं पुरो यदि मन्यसे॥ १२.३५ ॥<br>
<br>
स जरां प्रतिजग्राह पितुः पुरुः प्रतापवान्।<br>
ययातिरपि रूपेम पुरोः पर्य्यचरन् महीम्॥ १२.३६ ॥<br>
<br>
स मार्गमाणः कामानामन्तं नृपतिसत्तमः॥<br>
विश्वाच्या सहितो रेमे वने चैत्ररथे प्रभुः॥ १२.३७ ॥<br>
<br>
यदा स तृप्तः कामेषु भोगेषु च नराधिपः।<br>
तदा पुरोः सकाशाद्वै स्वां जरां प्रत्यपद्यत॥ १२.३८ ॥<br>
<br>
यत्र गाथा मुनिश्रेष्ठा गीताः किल ययातिना।<br>
याभिः प्रत्याहरेत्कामान् सर्वशोऽङ्गानि कूर्म्मवत्॥ १२.३९ ॥<br>
<br>
न जातु कामः कामानामुपभोगेन शाम्यति।<br>
हविषा कृष्णवर्त्मेव भूय एवाभिवर्द्धते॥ १२.४० ॥<br>
<br>
यत्पुथिव्यां व्रीहियवं हिरण्यं पश्वः स्त्रियः।<br>
नालमेकस्य तत्सर्वमिति कृत्वा न मुह्यति॥ १२.४१ ॥<br>
<br>
यदा भावं न कुरुते सर्व्वभूतेषु पापकम्।<br>
कर्म्मणा मनसा वाचा ब्रह्म सम्पद्यते तदा॥ १२.४२ ॥<br>
<br>
यदा तेभ्यो न बिभेति यदा चास्मान्न बिब्यति।<br>
यदा नेच्छति न द्वेष्टि ब्रह्म सम्पद्यते तदा॥ १२.४३ ॥<br>
<br>
या दुस्त्यजा दुर्म्मतिभिर्या न जीर्य्यति जीर्य्यतः।<br>
योऽसौ प्राणान्तिको रोगस्तां तृष्णां त्यजतः सुखम्॥ १२.४४ ॥<br>
<br>
जीर्य्यन्ति जीर्य्यतः केशा दन्ता जीर्य्यन्ति जीर्य्यतः।<br>
धनाशा जीविताशा चजीर्य्यतोऽपि न जीर्य्यति॥ १२.४५ ॥<br>
<br>
यच्च कामसुखं लोके यच्च दिव्यं महत्सुखम्।<br>
तृष्माक्षयसुखस्यैते नार्हन्ति षोडशीं कलाम्॥ १२.४६ ॥<br>
<br>
एवमुक्त्वा स राजर्षिः सदारः प्राविशद्वनम्।<br>
कालेन महता नार्हन्ति षोडशीं कलाम्॥ १२.४७ ॥<br>
<br>
भृगुतुङ्गे गतिं प्राप तपसोऽन्ते महायशाः।<br>
अनश्नन् देहमुत्सृज्य सदारः स्वर्गमाप्तवान्॥ १२.४८ ॥<br>
<br>
तस्य वंशे मुनिश्रेष्ठाः पञ्च राजर्षिसत्तमाः।<br>
यैर्व्याप्ता पृतिवी सर्व्वा सूर्य्यस्येव गभस्तिभिः॥ १२.४९ ॥<br>
<br>
यदोस्तु वंशं वक्ष्यामि श्रुणुध्वं राजसत्कृतम्।<br>
यत्र नारायणो जज्ञे हरिर्वृष्णिकुलोद्वहः॥ १२.५० ॥<br>
<br>
सुस्तः प्रजावानायुष्मान् कीर्त्तिमांश्च भवेन्नरः।<br>
ययातिचरितं नित्यमिदं श्रुण्वन् द्विजोत्तमाः॥ १२.५१ ॥<br>
<br>
इति श्रीब्राह्मे महापुराणे सोमवंशे ययातिचरितनिरूपणं नाम द्वादशोऽध्यायः॥ १२ ॥
