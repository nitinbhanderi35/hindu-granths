<span style="font-size: 14pt; line-height: 200%"><b>ब्रह्मोवाच</b><br>
अश्वत्थतीर्थमाख्यातं पिप्पलं च ततः परम्।<br>
उत्तरे मन्दतीर्थं तु तत्र व्यष्टिमित श्रृणु॥ ११८.१ ॥<br>
<br>
पुरा त्वगस्त्यो भगवान्दक्षिणाशापतिः प्रभुः।<br>
देवैस्तु प्रेरितः पूर्वं विन्घ्यस्य प्रार्थनं प्रति॥ ११८.२ ॥<br>
<br>
स शनैर्विन्ध्यमभ्यागात्सहस्रमुनिभिर्वृतः।<br>
तमागत्य नगश्रेष्ठं बहुवृक्षसमाकुलम्॥ ११८.३ ॥<br>
<br>
स्पर्धिनं मेरुभानुभ्यां विन्घ्यं श्रृङ्गशतैर्वृतः।<br>
अत्युन्नतं नगं धीरो लोपामुद्रापतिर्मुनिः॥ ११८.४ ॥<br>
<br>
कृतातिथ्यो द्विजैः सार्धं प्रशस्य च नगं पनः।<br>
इदमाह मुनिश्रेष्ठो देवकार्यार्थसिद्धये॥ ११८.५ ॥<br>
<br>
अगस्त्य उवाच<br>
अहं यामि नगश्रेष्ठ मुनिभिस्तत्तवदर्शिभिः।<br>
तीर्थयात्रां करोमीति दक्षिणाशां व्रजाम्यहम्॥ ११८.६ ॥<br>
<br>
देहि मार्गं नगपते आतिथ्यं देहि याचते।<br>
यावदागमनं मे स्यात्स्थातव्यं तावदेव हि॥ ११८.७ ॥<br>
<br>
नान्यथा भवितव्यं ते तथेत्याह नगोत्तमः।<br>
आक्रामन्दक्षिणामाशां तैर्वृतो मुनिभिर्मुनिः॥ ११८.८ ॥<br>
<br>
शनैः स गौतमीमागात्सत्रयागाय दीक्षितः।<br>
यावत्संवत्सरं सत्रमकरोदृषिभिर्वृतः॥ ११८.९ ॥<br>
<br>
कैटभस्य सुतौ पापौ राक्षसौ धर्मकण्टकौ।<br>
अश्वत्थः पिप्पलश्चेति विख्यातौ त्रिदशालये॥ ११८.१० ॥<br>
<br>
अश्वत्थोऽश्वत्थरूपेण पिप्पलो ब्रह्मरूपधृक्।<br>
तावुभावन्तरं प्रेप्सू यज्ञविघ्वंसनाय तु॥ ११८.११ ॥<br>
<br>
कुरुतां काङक्षितं रूपं दानवौ पापचेतसौ।<br>
अश्वत्थो वृक्षरूपेण पिप्पलो ब्राह्मणाकृतिः॥ ११८.१२ ॥<br>
<br>
उभौ तौ ब्राह्मणान्नित्यं पीडयेतां तपोधन।<br>
आलभन्ते च येऽश्वत्थं तांस्तानश्नात्यसौ तरुः॥ ११८.१३ ॥<br>
<br>
पिप्पलः सामगो भूत्वा शिष्यानश्नाति राक्षसः।<br>
तस्मादद्यापि विप्रेषु सामगोऽतीव निष्कृपः॥ ११८.१४ ॥<br>
<br>
क्षीयमाणान्द्विजान्दृष्ट्वा मुनयो राक्षसाविमौ।<br>
इति बुद्ध्वा महाप्राज्ञा दक्षिणं तीरमाश्रितम्॥ ११८.१५ ॥<br>
<br>
सौरिं शनैश्चरं मन्दं तपस्यन्तं धृतव्रतम्।<br>
गत्वा मुनिगणाः सर्वे रक्षःकर्म न्यवेदयन्॥ ११८.१६ ॥<br>
<br>
सौरिर्मुनिगणानाह पूर्णे तपसि मे द्विजाः।<br>
राक्षसौ हन्म्यपूर्णे तु तपस्यक्षम एव हि॥ ११८.१७ ॥<br>
<br>
पुनः प्रोचुर्मुनिगण दास्यामस्ते तपो महत्।<br>
इत्युक्तो ब्राह्मणैः सौरिः कृतिमित्याह तानपि॥ ११८.१८ ॥<br>
<br>
सौरिर्ब्राह्मणवेषेण प्रायादश्वत्थरूपिणम्।<br>
राक्षसं ब्राह्मणो भूत्वा प्रदक्षिणमथाकरोत्॥ ११८.१९ ॥<br>
<br>
प्रदक्षिणं तु कुर्वाणं मेने ब्राह्मणमेव तम्।<br>
नित्यवद्राक्षसः पापो भक्षयामास मायया॥ ११८.२० ॥<br>
<br>
तस्य कायं समाविश्य चक्षुषाऽन्त्राण्यपश्यत।<br>
दृष्टः स राक्षसः पापो मन्देन रविसूनुना॥ ११८.२१ ॥<br>
<br>
भस्मीभूतः क्षणेनैव गिरिर्वज्रहतो यथा।<br>
अश्वत्थं भस्मसात्कृत्वा अन्यं ब्राह्मणरूपिणम्॥ ११८.२२ ॥<br>
<br>
राक्षसं पापनिलयमेक एव तमभ्यगात्।<br>
अधीयाने विप्र इव शिष्यरूपो विनीतवत्॥ ११८.२३ ॥<br>
<br>
पिप्पलः पूर्वच्चापि भक्षयामास भानुजम्।<br>
स भक्षितः पूर्ववच्च कुक्षावन्त्राण्यवैक्षत॥ ११८.२४ ॥<br>
<br>
तेनाऽऽलोकितमात्रोऽसौ राक्षसो भस्मासादभूत्।<br>
उभौ हत्वा भानुसुतः किं कृत्यं मे वदन्त्वथ॥ ११८.२५ ॥<br>
<br>
मुनयो जातसंहर्षाः सर्व एव तपस्विनः।<br>
ततः प्रसन्ना ह्मभवन्नृषयोऽगस्त्यपूर्वकाः॥ ११८.२६ ॥<br>
<br>
वरान्ददुर्यथाकामं सौरये मन्दगामिने।<br>
स प्रीतो ब्राह्मणानाह शनिः सूर्यसुतो बली॥ ११८.२७ ॥<br>
<br>
सौरिरुवाच<br>
मद्द्वारे नियता ये च कुर्वन्त्यश्वत्थलम्भनम्।<br>
तेषां सर्वाणि कार्याणि स्युः पीडा मद्भवा न च॥ ११८.२८ ॥<br>
<br>
तीर्थे चाश्वत्थसंज्ञे वै स्नानं कुर्वन्ति ये नराः।<br>
तेषां सर्वाणि कार्याणि भवेयुरपरो वरः॥ ११८.२९ ॥<br>
<br>
चक्षुष्पंदं भुजस्पंदं दुःस्वप्नं दुर्विचिन्तनम्।<br>
शत्रूणां च समुत्थानं समयाश्वत्थ चाशु मे॥११८.३०॥<br>
<br>
मन्त्रेणानेन देवर्षे शिवध्यानपरायणाः ।<br>
मन्दवारे तु येऽश्वत्थं प्रातरुत्थाय मानवाः।<br>
आभलन्ते च तेषां ग्रहपीडा व्यपोहतु॥ ११८.३१ ॥<br>
<br>
ब्रह्मोवाच<br>
ततः प्रभृति तत्तीर्थमश्वत्थं पिप्पलं विदुः।<br>
तीर्थं शनैश्चरं तत्र तत्रागस्त्यं च सात्रिकम्॥ ११८.३२ ॥<br>
<br>
याज्ञिकं चापि तत्तीर्थं सामगं तीर्थमेव च॥<br>
इत्याद्यष्टोत्तराण्यासन्सहस्राण्यथ षोडश॥<br>
तेषु स्नानं च दानं च सत्रयागफलप्रदम्॥ ११८.३३ ॥<br>
<br>
इति श्रीमहापुराणे आदिब्राह्मे गौतमीमाहात्म्येऽश्वत्थाद्यष्टोत्तरषोडशसहस्रतीर्थवर्णनं नामाष्टाधिकशततमोऽध्यायः॥ ११८ ॥<br>
<br>
गौतमीमाहात्म्य ऊनपञ्चाशत्तमोऽध्यायः॥ ४९ ॥<br>
<br>
<br>
<br>
</span>
