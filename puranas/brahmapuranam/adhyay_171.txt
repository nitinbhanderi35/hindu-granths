<b>उर्वशीतीर्थवर्णनम्	<br></b>
<b>ब्रह्मोवाच	<br></b>
उर्वशीतीर्थमाख्यातमश्वमेधफलप्रदम्।	<br>
स्नानदानमहादेववासुदेवार्चनादिभिः।। १७१.१ ।।	<br><br>
महेश्वरो यत्र देवो यत्र शार्ङ्गधरो हरिः।	<br>
प्रमतिर्नाम राजाऽऽसीत्सार्वभौमः प्रतापवान्।। १७१.२ ।।	<br><br>
रिपूञ्जित्वा जगामाऽऽशु इन्द्रलोकं सुरैर्वृतम्।	<br>
तत्रापश्यत्सुरपतिं मरुद्‌भिः सह नारद।। १७१.३ ।।	<br><br>
जाहसेन्द्रं पाशहस्तं प्रमतिः क्षत्रियर्षभः।	<br>
तं हसन्तमथाऽऽलक्ष्य हरिः प्रमतिमब्रवीत्।। १७१.४ ।।	<br><br>
<b>इन्द्र उवाच	<br></b>
देवालये महाबुद्धे मरुद्‌भिः क्रीडितैरलम्।	<br>
दिशो जित्वा दिवं प्राप्तः कुरु क्रीडां मया सह।। १७१.५ ।।	<br><br>
<b>ब्रह्मोवाच	<br></b>
सकषायं हरिवाचो निशम्य प्रमतिर्नृपः।	<br>
तथेत्युवाच देवेन्द्रं निष्कृतिं कां तु मन्यसे।।	<br>
तच्छ्रुत्वा प्रमतेर्वाक्यं सुरराण्नृपमब्रवीत्।। १७१.६ ।।	<br><br>
<b>इन्द्र उवाच	<br></b>
उर्वश्येव पणोऽस्माकं प्राप्या या निखिलैर्मखैः।। १७१.७ ।।	<br><br>
<b>ब्रह्मोवाच	<br></b>
एतच्छ्रुत्वेन्द्रवचनं प्रमतिः प्राह गर्वितः।	<br>
उर्वशीं निष्कृतिं मन्ये त्वं राजन्किं नु मन्यसे।। १७१.८ ।।	<br><br>
यद्‌ब्रवीषि सुरेशान तन्मन्येऽहं शतक्रतो।	<br>
प्राहेन्द्रं प्रमतिस्तद्वन्निष्कृत्यै दक्षिणं करम्।।	<br>
सवर्म सशरं धर्म्यं देहि(मन्ये)दीव्यामहे वयम्।। १७१.९ ।।	<br><br>
<b>ब्रह्मोवाच	<br></b>
तावेवं संविदं कृत्वा देवनायोपतस्थतुः।	<br>
प्रमतिर्जितवांस्तत्र उर्वशीं दैवतस्त्रियम्।। १७१.१० ।।	<br><br>
<b>प्रमतिरुवाच	<br></b>
निष्कृत्यै पुनरन्यन्मे पश्चाद्‌दीव्ये त्वया विभो।। १७१.११ ।।	<br><br>
<b>इन्द्र उवाच	<br></b>
देवयोग्यमथो वज्रं जैत्रं सरथमुत्तमम्।	<br>
दीव्येऽहं तेन नृपते करेणाप्यविचारयन्।। १७१.१२ ।।	<br><br>
<b>ब्रह्मोवाच	<br></b>
स गृहीत्वा तदा पाशानन्यांश्च मणिभूषितान्।	<br>
जितमित्यब्रवीच्छक्रं प्रमतिः प्रहसंस्तदा।। १७१.१३ ।।	<br><br>
एतस्मिन्नन्तरे प्रायादक्षज्ञस्तत्र नारद।	<br>
विश्वावसुरिति ख्यातो गन्धर्वाणां महेश्वरः।। १७१.१४ ।।	<br><br>
<b>विश्वावसुरुवाच	<br></b>
गन्धर्वविद्यया राजंस्तया दीव्यामहे त्वया।	<br>
तथेत्युक्त्वा स नृपतिर्जितमित्यब्रवीत्तदा।। १७१.१५ ।।	<br><br>
तां जित्वा नृपतिर्मौर्ख्याद्देवेन्द्रं प्राह कश्मलम्।। १७१.१६ ।।	<br><br>
<b>प्रमतिरुवाच	<br></b>
रणे वा देवने वाऽपि न त्वं जेता कथंचन।	<br>
महेन्द्र सततं तस्मादस्मदाराधको भव।।	<br>
वद केन प्रकारेण जाता देवेन्द्रता तव।। १७१.१७ ।।	<br><br>
<b>ब्रह्मोवाच	<br></b>
तथा प्राहोर्वशीं गर्वाद्‌गच्छ कर्मकरी भव।	<br>
उर्वशी प्राह देवेषु यथा वर्ते तथा त्वयि।।	<br>
वर्तेयं सर्वभावेन न मां धिक्कर्तुमर्हसि।। १७१.१८ ।।	<br><br>
<b>ब्रह्मोवाच	<br></b>
ततस्तां प्रमतिः प्राह त्वादृश्यः सन्ति चारिकाः।	<br>
त्वं किं विलज्जसे भद्रे गच्छ कर्मकरी भव।। १७१.१९ ।।	<br><br>
एतच्छ्रुत्वा नृपेणोक्तं गन्धर्वाधिपतिस्तदा।	<br>
चित्रसेन इति ख्यातः(प्राह)सुतो विश्वावसोर्बली।। १७१.२० ।।	<br><br>
<b>चित्रसेन उवाच	<br></b>
दीव्येऽहं वै त्वया राजन्सर्वेणानेन भूपते।	<br>
राज्येन जीवितेनापि मदीयेन तवापि च।। १७१.२१ ।।	<br><br>
<b>ब्रह्मोवाच	<br></b>
तथेत्युक्त्वा पुनरुभौ चित्रसेननृपोत्तमौ।	<br>
दीव्येतामभिसंरब्धौ चित्रसेनोऽजयत्तदा।। १७१.२२ ।।	<br><br>
गान्धर्वैस्तं महापाशैर्बबन्ध नृपतिं तदा।	<br>
चित्रसेनोऽजयत्सर्वमुर्वशीमुख्यतः पणैः।। १७१.२३ ।।	<br><br>
राज्यं कोशं बलं चैव यदनयद्वसु किंचन।	<br>
चित्रसेनस्य तज्जातं यदासीत्प्रमतेर्धनम्।। १७१.२४ ।।	<br><br>
तां जित्वा प्रमतिः प्राह संरम्भात्तं शतक्रतुम्।। १७१.२५ ।।	<br><br>
<b>प्रमतिपुत्र उवाच	<br></b>
किं मे पित्रा कृतं पापं क्व वा बद्धो महामतिः।	<br>
कथमेष्यति स्वं स्थानं कथं पाशैर्विमोक्ष्यते।। १७१.२६ ।।	<br><br>
<b>ब्रह्मोवाच	<br></b>
सुमतेर्वचनं श्रुत्वा ध्यात्वा स मुनिसत्तमः।	<br>
मधुच्छन्दा जगादेदं प्रमतेर्वर्तनं तदा।। १७१.२७ ।।	<br><br>
<b>मधुच्छन्दा उवाच	<br></b>
देवलोके तव पिता बद्ध आस्ते महामते।	<br>
कैतवैर्बहुदोषैश्च भ्रष्टराज्यो बभूव ह।। १७१.२८ ।।	<br><br>
यो याति कैतवसभां स चापि क्लेशभाग्भवेत्।	<br>
द्यूतमद्यामिषादीनि व्यसनानि नृपात्मज।। १७१.२९ ।।	<br><br>
पापिनामेव जायन्ते सदा पापात्मकानि हि।	<br>
एकैकमप्यनर्थाय पापाय नरकाय च।। १७१.३० ।।	<br><br>
यानासनाभिलापाद्यैः कृतैः कैतववर्तिभिः।	<br>
कुलीनाः कलुषीभूताः किं पुनः कितवो जनः।। १७१.३१ ।।	<br><br>
कितवस्य तु या जाया तप्यते नित्यमेव सा।	<br>
स चापि कितवः पापो योषितं वीक्ष्य तप्यते।। १७१.३२ ।।	<br><br>
तां दृष्ट्वा विगतानन्दो नित्यं वदति पापकृत्।	<br>
अहो संसारचक्रेऽस्मिन्मया तुल्यो न पातकी।। १७१.३३ ।।	<br><br>
नकिंचिदपि यस्याऽऽस्ते लोके विषयजं सुखम्।	<br>
लोकद्वयेऽपि न सुखी कितवः कोऽपि दृश्यते।। १७१.३४ ।।	<br><br>
विभाति च तथा नित्यं लज्जया दग्धमानसः।	<br>
गतधर्मो निरानन्दो ग्रस्तगर्वस्तथाऽटति।। १७१.३५ ।।	<br><br>
अकैतवी च या वृत्तिः सा प्रशस्ता द्विजन्मनाम्।	<br>
कृषिगोरक्ष्यवाणिज्यमपि कुर्यान्न कैतबम्।। १७१.३६ ।।	<br><br>
यस्तु कैतववृत्त्या हि धनमाहर्तुमिच्छति।	<br>
धर्मार्थकामाभिजनैः स विमुच्येत पौरुषात्।। १७१.३७ ।।	<br><br>
वेदेऽपि दूषितं कर्म तव पित्रा तदाऽऽदृतम्।	<br>
तस्मात्किं कुर्महे वत्स यदुक्तं ते विधीयते।। १७१.३८ ।।	<br><br>
विधातृविहितं मार्गं को नु वाऽत्येति पण्डितः।। १७१.३९ ।।	<br><br>
<b>ब्रह्मोवाच	<br></b>
एतत्पुरोधसो वाक्यं श्रुत्वा सुमतिरब्रवीत्।। १७१.४० ।।	<br><br>
<b>सुमति रुवाच	<br></b>
किं कृत्वा प्रमतिस्तातः पुना राज्यचमवाप्नुयात्।। १७१.४१ ।।	<br><br>
<b>ब्रह्मोवाच	<br></b>
पुनर्ध्यात्वा मधुच्छन्दाः सुमतिं चेदमब्रवीत।। १७१.४२ ।।	<br><br>
<b>मधुच्छन्दा उवाच	<br></b>
गौतमीं याहि वत्स त्वं तत्र पूजय शंकरम्।	<br>
अदितिं वरुणं विष्णुं ततः पाशाद्विमोक्ष्यते।। १७१.४३ ।।	<br><br>
<b>ब्रह्मोवाच	<br></b>
तथेत्युक्त्वा जगामाऽऽशु गङ्गां नत्वा जनार्दनम्।	<br>
पूजयायास शंभुं च तपस्तेपे यतव्रतः।। १७१.४४ ।।	<br><br>
सहस्रमेकं वर्षाणां बद्धं पितरमात्मनः।	<br>
मोचयामास देवेभ्यः पुना राज्यमवाप सः।। १७१.४५ ।।	<br><br>
शिवे(हरि)शाभ्यां मुक्तपाशो राज्यं प्राप सुतात्स्वकात्।	<br>
अवाप्य विद्यां गान्धर्वी प्रियश्चाऽऽसीच्छतक्रतोः।। १७१.४६ ।।	<br><br>
शांभवं वैष्णवं चैव उर्वशीतीर्थमेव च।	<br>
ततः प्रभृति तत्तीर्थं कैतवं चेति विश्रुतम्।। १७१.४७ ।।	<br><br>
शिवविष्णुसरिन्मातुः प्रसादादाप्यते न किम्।	<br>
तत्र स्नानं च दानं च बहुपुण्यफलप्रदम्।।	<br>
पापपाशविमोक्षं तु सर्वदुर्गतिनाशनम्।	<br>
इति श्रीमहापुराणे आदिब्राह्मे तीर्थमाहात्म्य उर्वश्यादितीर्थवर्णनं नामैकसप्त्यधिकशततमोऽध्यायः।। १७१ ।।	<br><br>
गौतमीमाहात्म्ये द्व्यधिकशततमोऽध्यायः।। १०२ ।।	<br>
