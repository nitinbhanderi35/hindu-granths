<span style="font-size: 14pt; line-height: 170%"><br>
<b>धर्मश्रैष्ठ्यवर्णनम्	<br></b>
<b>लोमहर्षण उवाच	<br></b>
श्रुत्वैवं यममार्गं ते नरकेषु च यातनाम्।	<br>
पप्रच्छुश्च पुनर्व्यासं संशयं मुनिसत्तमाः॥ २१७.१ ॥	<br><br>
<b>मुनय ऊचुः	<br></b>
भगवन्सर्वधर्मज्ञ सर्वशास्त्रविशारद।	<br>
मर्त्यस्य कः सहायो वै पिता माता सुतो गुरुः॥ २१७.२ ॥	<br><br>
ज्ञातिसंबन्धिवर्गश्च मित्रवर्गस्तथैव च।	<br>
गृहं शरीरमुत्सृज्य काष्ठलोष्टसमं जनः॥	<br>
गच्छन्त्यमुत्र लोके वै कश्च ताननुगच्छति॥ २१७.३ ॥	<br><br>
<b>व्यास उवाच	<br></b>
एकः प्रसूयते विप्रा एक एव हि नश्यति।	<br>
एकस्तरति दुर्गाणि गच्छत्येकस्तु दुर्गतिम्॥ २१७.४ ॥	<br><br>
असहायः पिता माता तथा भ्राता सुतो गुरुः।	<br>
ज्ञातिसंबन्धिवर्गश्च मित्रवर्गस्तथैव च॥ २१७.५ ॥	<br><br>
मृतं शरीरमुत्सृज्य काष्ठलोष्टसमं जनाः।	<br>
मुहूर्तमिव रोदित्वा ततो यान्ति पराङ्मुखाः॥ २१७.६ ॥	<br><br>
तैस्तच्छरीरमुत्सृष्टं धर्म एकोऽनुगच्छति।	<br>
तस्माद्धर्मः सहायश्च सेवितव्यः सदा नृभिः॥ २१७.७ ॥	<br><br>
प्राणी धर्मसमायुक्तो गच्छेत्स्वर्गगतिं पराम्।	<br>
तथैवाधर्मसंयुक्तो नरकं चोपपद्यते॥ २१७.८ ॥	<br><br>
तस्मात्पापगतैरर्थै र्नानुरज्येत पण्डितः।	<br>
धर्म एको मनुष्याणां सहायः परिकीर्तितः॥ २१७.९ ॥	<br><br>
लोभान्मोहादनुक्रोशाद्‌भयाद्वाऽथ बहुश्रुतः।	<br>
नरः करोत्यकार्याणि पार्थे लोभमोहितः॥ २१७.१० ॥	<br><br>
धर्मश्चार्थश्च कामश्च त्रितयं जीवतः फलम्।	<br>
एतत्त्रयमवाप्तव्यमधर्मपरिवर्जितम्॥ २१७.११ ॥	<br><br>
<b>मुनय ऊचुः	<br></b>
श्रुतं भगवतो वाक्यं धर्मयुक्तं परं हितम्।	<br>
शरीरनिचयं ज्ञातुं बुद्धिर्नोऽत्र प्रजायते॥ २१७.१२ ॥	<br><br>
मृतं शरीरं हि नृणां सूक्ष्ममव्यक्ततां गतम्।	<br>
अचक्षुर्विषयं प्राप्तं कथं धर्मोऽनुगच्छति॥ २१७.१३ ॥	<br><br>
<b>व्यास उवाच	<br></b>
पृथिवी वायुराकाशमापो ज्योतिर्मनोन्तरम्।	<br>
बुद्धिरात्मा च सहिता धर्मं पश्यन्ति नित्यदा॥ २१७.१४ ॥	<br><br>
प्राणिनामिह सर्वेषां साक्षिभूता दिवानिशम्।	<br>
एतैश्च सह धर्मो हि तं जीवमनुगच्छति॥ २१७.१५ ॥	<br><br>
त्वगस्थि मांसं शुक्रं च शोणितं च द्विजोत्तमाः।	<br>
शरीरं वर्जयन्त्येते जीवितेन विवर्जितम्॥ २१७.१६ ॥	<br><br>
ततो धर्मसमायुक्तः स जीवः सुखमेधते।	<br>
इह लोके परे चैव किं भूयः कथयामि वः॥ २१७.१७ ॥	<br><br>
<b>मुनय ऊचुः	<br></b>
तद्‌दर्शितं भगवता यथा धर्मोऽनुगच्छति।	<br>
एतत्तु ज्ञातुमिच्छामः कथं रेतः प्रवर्तते॥ २१७.१८ ॥	<br><br>
<b>व्यास उवाच	<br></b>
अन्नमश्नन्ति ये देवाः शरीरस्था द्विजोत्तमाः।	<br>
पृथिवी वायुराकाशमापो ज्योतिर्मनस्तथा॥ २१७.१९ ॥	<br><br>
ततस्तृप्तेषु भो विप्रास्तेषु भूतेषु पञ्चसु।	<br>
मनः षष्ठेषु शुद्धात्मा रेतः संपद्यते महत्॥ २१७.२० ॥	<br><br>
ततो गर्भः संभवति श्लेष्मा स्त्रीपुंसयोर्द्विजाः।	<br>
एतद्वः सर्वमाख्यातं किं भूयः श्रोतुमिच्छथ॥ २१७.२१ ॥	<br><br>
<b>मुनय ऊचुः	<br></b>
आख्यातं नो भगवता गर्भः संजायते यथा।	<br>
यथा जातस्तु पुरुषः प्रपद्येत तदुच्यताम्॥ २१७.२२ ॥	<br><br>
<b>व्यास उवाच	<br></b>
आसन्नमात्रपुरुषस्तैर्भूतैरभिभूयते।	<br>
विप्रयुक्तस्तु तैभूतैः पुनर्यात्यपरां गतिम्॥ २१७.२३ ॥	<br><br>
स च भूतसमायुक्तः प्राप्नोति जीवमेव हि।	<br>
ततोऽस्य कर्म पश्यनति शुभं वा यदि वाऽशुभम्॥	<br>
देवताः पञ्चभूतस्थाः किं भूयः श्रोतुमिच्छथ॥ २१७.२४ ॥	<br><br>
<b>मुनय ऊचुः	<br></b>
त्वगस्थि मांसमुत्सृज्य तैस्तु भूतैर्विवर्जितः।	<br>
जीवः स भगवन्क्वस्थः सुखदुःखे समश्नुते॥ २१७.२५ ॥	<br><br>
<b>व्यास उवाच	<br></b>
जीवः कर्मसमायुक्तः शीघ्रं रेतः समागतः।	<br>
स्त्रीणां पुष्पं समासाद्य ततः कालेन भो द्विजाः॥ २१७.२६ ॥	<br><br>
यमस्य पुरुषैः क्लेशो यमस्य पुरुषैर्वधः।	<br>
दुःखं संसारचक्रं च नरः क्लेशं तच विन्दति॥ २१७.२७ ॥	<br><br>
इह लोके स तु प्राणी जन्मप्रभृति भो द्विजाः।	<br>
सुकृतं कर्म वै भुङ्क्ते धर्मस्य फलमाश्रितः॥ २१७.२८ ॥	<br><br>
यदि धर्मं समायुज्य जन्मप्रभृति सेवते।	<br>
ततः स पुरुषो भूत्वा सेवते नित्यदा सुखम्॥ २१७.२९ ॥	<br><br>
अथान्तरान्तरं धर्ममधर्ममुपसेवते।	<br>
सुखस्यानन्तरं दुःखं स जीवोऽप्यधिगच्छति॥ २१७.३० ॥	<br><br>
अधर्मेण समायुक्तो यमस्य विषयं गतः।	<br>
महादुःखं समासाद्य तिर्यग्योनौ प्रजायते॥ २१७.३१ ॥	<br><br>
कर्मणा येन येनेह यस्यां योनौ प्रजायते।	<br>
जीवो मोहसमायुक्तस्तन्मे श्रृणुत सांप्रतम्॥ २१७.३२ ॥	<br><br>
यदेतदुच्यते शास्त्रैः सेतिहासैश्च छन्दसि।	<br>
यमस्य विषयं घोरं मर्त्यलोकं प्रवर्तते॥ २१७.३३ ॥	<br><br>
इह स्थानानि पुण्यानि देवतुल्यानि भो द्विजाः।	<br>
तिर्यग्योन्यतिरिक्तानि गतिमन्ति च सर्वशः॥ २१७.३४ ॥	<br><br>
यमस्य भवने दिव्ये ब्रह्मलोकसमे गुणैः।	<br>
कर्मभिर्नियतैर्बद्धो जन्तुर्दुःखान्युपाश्नुते॥ २१७.३५ ॥	<br><br>
येन येन हि भावेन येन वै कर्मणां गतिम्।	<br>
प्रयाति पुरुषो घोरां तथा वक्ष्याम्यतः परम्॥ २१७.३६ ॥	<br><br>
अधीत्य चतुरो वेदान्द्विजो मोहसमन्वितः।	<br>
पतितात्प्रतिगृह्याथ खरयोनौ प्रजायते॥ २१७.३७ ॥	<br><br>
खरो जीवति वर्षाणि दश पञ्च च भो द्विजाः।	<br>
खरो मृतो बलीवर्दः सप्त वर्षाणि जीवति॥ २१७.३८ ॥	<br><br>
बलीवर्दो मृतश्चापि जायते ब्रह्मराक्षसः।	<br>
ब्रह्मरक्षस्तु मासांस्त्रींस्ततो जायेत ब्राह्मणः॥ २१७.३९ ॥	<br><br>
पतितं याजयित्वा तु कृमियोनौ प्रजायते।	<br>
तत्र जीवति वर्षाणि दश पञ्च च भो द्विजाः॥ २१७.४० ॥	<br><br>
क्रिमिभावाद्विनिर्मुक्तस्ततो जायेत गर्दभः।	<br>
गर्दभः पञ्च वर्षाणि पञ्च वर्षाणि शूकरः॥ २१७.४१ ॥	<br><br>
कुक्कुटः पञ्च वर्षाणि पञ्च वर्षाणि जम्बुकः। 	<br>
श्वा वर्षमेकं भवति ततो जायेन मानवः॥ २१७.४२ ॥	<br><br>
उपाध्यायस्य यः पापं शिष्यः कुर्यादबुद्धिमान्।	<br>
स जन्मानीह संसारे त्रीनाप्नोति न संशयः॥ २१७.४३ ॥	<br><br>
प्रक्श्वा भवति भो विप्रास्ततः क्रव्यात्ततः खरः।	<br>
प्रेत्य च परिक्लिष्टेषु पश्चाज्जायेत ब्राह्मणः॥ २१७.४४ ॥	<br><br>
मनसाऽपि गुरोर्भार्यां यः शिष्यो याति पापकृत्।	<br>
उदग्रान्प्रैति संसारानधर्मेणेह चेतसा॥ २१७.४५ ॥	<br><br>
श्वयोनौ तु स संभूतस्त्रीणि वर्षाणि जीवति।	<br>
तत्रापि निधनं प्राप्तः क्रिमियोनौ प्रजायते॥ २१७.४६ ॥	<br><br>
कृमिभावमनुप्राप्तो वर्षमेकं तु जीवति।	<br>
ततस्तु निधनं पाप्यः ब्रह्मयोनौ प्रजायते॥ २१७.४७ ॥	<br><br>
यदि पुत्रसमं शिष्यं गुरुर्हन्यादकारणम्।	<br>
आत्मनः कामकारेण सोऽपि हिंस्रः प्रजायते॥ २१७.४८ ॥	<br><br>
पितरं मातरं चैव यस्तु पुत्रोऽवमन्यते।	<br>
सोऽपि विप्रा मृतो जन्तुः पूर्वं जायेत गर्दभः॥ २१७.४९ ॥	<br><br>
गर्दभत्वं तु संप्राप्य दश वर्षाणि जीवति।	<br>
संवत्सरं तु कुम्भीरस्ततो जायेत मानवः॥ २१७.५० ॥	<br><br>
पुत्रस्य मातापितरौ यस्य रुष्टावुभावपि।	<br>
गुर्वपध्यानतः सोऽपि मृतो जयेत गर्दभः॥ २१७.५१ ॥	<br><br>
खरो जीवति मासांश्च दश चापि चतुर्दश।	<br>
बिडालः सप्त मासांस्तु ततो जायेत मानवः॥ २१७.५२ ॥	<br><br>
मातापितारावाक्रुस्य सारीकः संप्राजयते।	<br>
ताडयित्वा तु तावेव जायते कच्छपो द्विजाः॥ २१७.५३ ॥	<br><br>
कच्छपो दश वर्षाणि त्रीणि वर्षाणि शल्यकः।	<br>
व्यालो भुत्वा तु षण्मासांस्ततो जायेत मानुषः॥ २१७.५४ ॥	<br><br>
भर्तृपिण्डमुपाश्नीनो(दत्ते)राजद्विष्टानि सेवते।	<br>
सोऽपि मोहसमापन्नो मृतो जायेत वानरः॥ २१७.५५॥	<br>
वानरो दश वर्षाणि सप्त वर्षाणि मूषकः।	<br>
श्वा च भूत्वा तु षण्मासंस्ततो जायेत मानवः॥ २१७.५६ ॥	<br><br>
न्यासापहर्ता तु नरो यमस्य विषयं गतः।	<br>
संसाराणां शतं गत्वा कृमियोनौ प्रजायते॥ २१७.५७ ॥	<br><br>
तत्र जीवति वर्षाणि दश पञ्च च भो द्विजाः।	<br>
दुष्कृतस्य क्षयं कृत्वा ततो जायेत मानुषः॥ २१७.५८ ॥	<br><br>
असूयको नरश्चापि मृतो जायेत शार्ङ्गकः।	<br>
विश्वासहर्ता च नरो मीनो जायेत दुर्मतिः॥ २१७.५९ ॥	<br><br>
भूत्वा मीनोऽष्टवर्षाणि मृगो जायेत भो द्विजाः।	<br>
मृगस्तु चतुरो मासांस्ततश्छागः प्रजायते॥ २१७.६० ॥	<br><br>
छागस्तु निधनं प्राप्य पूर्णे संवत्सरे ततः।	<br>
कीटः संजायते जन्तुस्ततो जायेत मानुषः॥ २१७.६१ ॥	<br><br>
धान्यान्यवांस्तिलान्माषान्कुलित्थान्सर्षपांश्चणान्।	<br>
कलायानथ मुद्‌गांश्च गोधूमानतसीस्तथा॥ २१७.६२ ॥	<br><br>
सस्यान्यन्यानि हर्ता च मर्त्यो मोहादचेतनः।	<br>
संजायते मुनिश्रेष्ठा मूषिको निरपत्रपः॥ २१७.६३ ॥	<br><br>
ततः प्रेत्य मुनिश्रेष्ठा मृतो जायेत शूकरः।	<br>
शूकरो जातमात्रस्तु रोगेण म्रियते पुनः॥ २१७.६४ ॥	<br><br>
श्वा ततो जायते मूकः कर्मणा तेन मानवः।	<br>
भूत्वा श्वा पञ्च वर्षाणि ततो जायेत मानवः॥ २१७.६५ ॥	<br><br>
परदाराभिमर्शं तु कृत्वा जायेत वै वृकः।	<br>
श्वा श्रृगालस्ततो गृध्रो व्यालः कङ्को बकस्तथा॥ २१७.६६ ॥	<br><br>
भ्रातुर्भार्यां तु पापात्मा यो धर्षयति मोदितः।	<br>
पुंस्कोकिलत्वमाप्नोति सोऽपि संवत्सरं द्विजाः॥ २१७.६७ ॥	<br><br>
सखिभार्यां गुरोर्भार्यां राजभार्यां तथैव च।	<br>
प्रधर्षयित्वा कामात्मा मृतो जायेत शूकरः॥ २१७.६८ ॥	<br><br>
शुकरः पञ्च वर्षाणि दशा वर्षाणि बकः।	<br>
पिपीलिकस्तु मासांस्त्रीन्कीटः स्यान्मासमेव च॥ २१७.६९ ॥	<br><br>
एतानासाद्य संसारान्कृमियोनौ प्रजायते।	<br>
तत्र जीवति मासांस्तु कृमियोनौ चतुर्दश॥ २१७.७० ॥	<br><br>
नरोऽधर्मक्षयं कृत्वा ततो जायेत मानुषः।	<br>
पूर्वं दत्त्वा तु यः कन्यां द्वितीये दातुमिच्छति॥ २१७.७१ ॥	<br><br>
सोऽपि विप्रा मृतो जन्तुः क्रिमियोनौ प्रजायते।	<br>
तत्र जीवति वर्षाणि त्रयोदश द्विजोत्तमाः॥ २१७.७२ ॥	<br><br>
अधर्मसंक्षये मुक्तस्ततो जायेत मानुषः	<br>
देवकार्यमकृत्वा तु पिताकार्यमथापि वा॥ २१७.७३ ॥	<br><br>
अनिर्वाप्य पितॄन्देवान्मृतो जायेत वायसः।	<br>
वायसः शतवर्षाणि ततो जायेत कुक्कुटः॥ २१७.७४ ॥	<br><br>
जायते व्यालकश्चापि मासं तस्मात्तु मानुषः।	<br>
ज्येष्ठं पितृसमं चापि भ्रातरं योऽवमन्यते॥ २१७.७५ ॥	<br><br>
सोऽपि मृत्युमुपागम्य क्रौञ्चयोनौ प्रजायते।	<br>
क्रौञ्चो जीवति वर्षाणि दश जायेत जीवकः॥ २१७.७६ ॥	<br><br>
ततो निधनमाप्नोति मानुषत्वमवाप्नुयात्।	<br>
वृषलो ब्राह्मणीं गत्वा कृमियोनौ प्रजायते॥ २१७.७७ ॥	<br><br>
ततः संप्राप्य निधनं जायते शूकरः पुनः।	<br>
शूकरो जातमात्रस्तु रोगेण म्रियते द्विजाः॥ २१७.७८ ॥	<br><br>
श्वा च वै जायते मूढः कर्मणा तेन भो द्विजाः।	<br>
श्वा भूत्वा कृतकर्माऽसौ जायते मानुषस्ततः॥ २१७.७९ ॥	<br><br>
तत्रापत्यं समुत्पाद्य मृतो जायेत मूषिकः।	<br>
कृतघ्नस्तु मृतो विप्रा यमस्य विषयं गतः॥ २१७.८० ॥	<br><br>
यमस्य विषये क्रूरैर्बद्धः प्राप्नोति वेदनाम्।	<br>
दण्डकं मुद्‌गरं शूलमग्निदण्डं च दारुणम्॥ २१७.८१ ॥	<br><br>
असिपत्रवनं घोरं वालुकां कूटशाल्मलीम्।	<br>
एताश्चान्याश्च बहवो यमस्य विषयं गताः॥ २१७.८२ ॥	<br><br>
यातनाः प्राप्य घोरास्तु ततो याति च भो द्विजाः।	<br>
संसारचक्रमासाद्य क्रिमियोनौ प्रजायते॥ २१७.८३ ॥	<br><br>
क्रिमिर्भवति वर्षाणि दश पञ्च च भो द्विजाः।	<br>
ततो गर्भं समासाद्य तत्रैव म्रियते नरः॥ २१७.८४ ॥	<br><br>
ततो गर्भशतैर्जन्तुर्बहुशः संप्रपद्यते।	<br>
संसारान्सुबहून्गत्वा ततस्तिर्यक्प्रजायते॥ २१७.८५ ॥	<br><br>
ततो दुःखमनुप्राप्य बहुर्वषगणानि वै।	<br>
स पुनर्भवसंयुक्तस्ततः कूर्मः प्रजायते॥ २१७.८६ ॥	<br><br>
दधि हृत्वा बकश्चापि प्लवो मत्स्यानसंस्कृतान्।	<br>
चोरयित्वा तु दुर्बुद्धिर्मधुदंशः प्रजायते॥ २१७.८७ ॥	<br><br>
फलं वा मूलकं हृत्वा पूपं वाऽपि पिपीलिकः।	<br>
चोरयित्वा तु निष्पावं जायते फलमूषकः॥ २१७.८८ ॥	<br><br>
पायसं चोरयित्वा तु तित्तिरत्वमावाप्नुयात्।	<br>
हृत्वा पिष्टमयं पूपं कुम्भोलूकः प्रजायते॥ २१७.८९ ॥	<br><br>
अपो हृत्वा तु दुर्बुद्धिर्वायसो जायते नरः।	<br>
कांस्यं हृत्वा तु दुर्बुद्धिर्हारीतो जायते नरः॥ २१७.९० ॥	<br><br>
राजतं भाजनं हृत्वा कपोतः संप्रजायते।	<br>
हृत्वा तु काञ्चनं भाण्डं कृमियोनौ प्रजायते॥ २१७.९१ ॥	<br><br>
पत्रोर्णं चोरयित्वा तु कुररत्वं नियच्छति।	<br>
कोशकारं ततो हृत्वा नरो जायेत नर्तकः॥ २१७.९२ ॥	<br><br>
अंशुकं चोरयित्वा तु शुको जायेत मानवः।	<br>
चोरयित्वा दुकूलं तु मृतो हंसः प्रजायते॥ २१७.९३ ॥	<br><br>
क्रौञ्चः कार्पासिकं हृत्वा मृतो जायेत मानवः।	<br>
चोरयित्वा नरः पट्टं त्वाविकं चैव भो द्विजाः॥ २१७.९४ ॥	<br><br>
क्षौमं च वस्त्रमाहृत्य शशो जन्तुः प्रजायते।	<br>
चूर्णं तु हृत्वा पुरुषो मृतो जायेत बर्हिणः॥ २१७.९५ ॥	<br><br>
हृत्वा रक्तानि वस्त्राणि जायते जीवजीवकः।	<br>
वर्णकादींस्तथा गन्धांश्चोरयित्वेह मानवः॥ २१७.९६ ॥	<br><br>
चुच्छुन्दरित्वमाप्नोति विप्रो लोभपरायणः।	<br>
तत्र जीवति वर्षाणि ततो दश च पञ्च च॥ २१७.९७ ॥	<br><br>
अधर्मस्य क्षयं कृत्वा ततो जायेत मानवः।	<br>
चोरयित्वा पयश्चापि बलाका संप्रजायते॥ २१७.९८ ॥	<br><br>
यस्तु चोरयते तैलं नरो मोहसमन्वितः।	<br>
सोऽपि विप्रा मृतो जन्तुस्तैलपायी प्रजायते॥ २१७.९९ ॥	<br><br>
अशस्त्रं पुरुषं हत्वा सशस्त्रः पुरुषाधमः।	<br>
अर्थार्थं यदि वा वैरी मृतो जायेत वै खरः॥ २१७.१०० ॥	<br><br>
खरो जीवति वर्षे द्वे ततः शस्त्रेण वध्यते।	<br>
स मृतो मृगयोनौ तु नित्योद्धिग्नोऽभिजायते॥ २१७.१०१ ॥	<br><br>
मृगो विध्येत शस्त्रेण गते संवत्सरे ततः।	<br>
हतो मृगस्ततो मीनः सोऽपि जालेन बध्यते॥ २१७.१०२ ॥	<br><br>
मासे चतुर्थे संप्राप्ते श्वापदः संप्रजायते।	<br>
श्वापदो दश वर्षाणि द्वीपी वर्षाणि पञ्च च॥ २१७.१०३ ॥	<br><br>
ततस्तु निधनं प्राप्तः कालपर्यायचोदितः।	<br>
अधर्मस्य क्षयं कृत्वा मानुषत्वमवाप्नुयात्॥ २१७.१०४ ॥	<br><br>
वाद्यं हृत्वा तु पुरुषो लोमशः संप्रजायते।	<br>
तथा पिण्याकसंमिश्रमन्नं यश्चोरयेन्नरः॥ २१७.१०५ ॥	<br><br>
स जायते बभ्रुसटो दारुणो मूषिको नरः।	<br>
दशन्वै मानुषान्नित्यं पापात्मा स द्विजोत्तमाः॥ २१७.१०६ ॥	<br><br>
घृतं हृत्वा तु दुर्बुद्धिः काको मद्‌गुः प्रजायते।	<br>
मत्स्यमांसमथो हृत्वा काको जायेत मानवः॥ २१७.१०७ ॥	<br><br>
लवणं चोरयित्वा तु चिरिकाकः प्रजायते।	<br>
विश्वासेन तु निक्षिप्तं योऽपनिह्नोति मानवः॥ २१७.१०८ ॥	<br><br>
स गतायुर्नरस्तेन मत्स्ययोनौ प्रजायते।	<br>
मत्स्ययोनिमनुप्राप्य मृतो जायेत मानुषः॥ २१७.१०९ ॥	<br><br>
मानुषत्वमनुप्राप्य क्षीणायुरुपजायते।	<br>
पापानि तु नरः कृत्वा तिर्यग्जायेत भो द्विजाः॥ २१७.११० ॥	<br><br>
न चाऽऽत्मनः प्रमाणं तु धर्मं जानाति किंचन।	<br>
ये पापानि नराः कृत्वा निरस्यन्ति व्रतैः सदा॥ २१७.१११ ॥	<br><br>
सुखदुःखसमायुक्ता व्याधिमन्तो भवन्त्युत।	<br>
असंवीताः प्रजायन्ते श्मलेच्छाश्चापि न संशयः॥ २१७.११२ ॥	<br><br>
नराः पापसमाचारा लोभमोहसमन्विताः।	<br>
वर्जयन्ति हि पापानि जन्मप्रभृति ये नराः॥ २१७.११३ ॥	<br><br>
अरोगा रूपवन्तश्च धनिनस्ते भवन्त्युत।	<br>
स्त्रियोऽप्येतेन कल्पेन कृत्वा पापमवाप्नुयुः॥ २१७.११४ ॥	<br><br>
एतेषामेव पापानां भार्यात्वमुपयान्ति ताः।	<br>
प्रायेण हरणे दोषाः सर्वं एव प्रकीर्तिताः॥ २१७.११५ ॥	<br><br>
एतद्वै लेशमात्रेण कथितं वो द्विजर्षभाः।	<br>
अपरस्मिन्कथायोगे भूयः श्रोष्यथ भो द्विजाः॥ २१७.११६ ॥	<br><br>
एतन्मया महाभागा ब्रह्मणो वदतः पुरा।	<br>
सुरर्षीणां श्रुतं मध्ये पृष्टं चापि यथा तथा॥ २१७.११७ ॥	<br><br>
मयाऽपि तुभ्यं कार्त्स्येन यथावदनुवर्णितम्।	<br>
एतच्छ्रुत्वा मुनिश्रेष्ठा धर्मे कुरुत मानसम्॥ २१७.११८ ॥	<br><br>
इति श्रीमहापुराणे आदिब्राह्मे व्यासर्षिसंवादे संसारचक्रनिरूपणं नाम सप्तदशाधिकद्विशततमोऽध्यायः॥ २१७ ॥	<br><br>
</span>
