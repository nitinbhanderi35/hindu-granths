<font size="4.9"><br>
<b>अथ पञ्चाशीतितमोऽध्यायः </b><br>
<b>क्षुधातीर्थवर्णनम्</b><br>
<b>ब्रह्मोवाच</b><br>
क्षुधातीर्थमिति ख्यातं श्रृणु नारद तत्मनाः।<br>
कथ्यमानं महापुण्यं सर्वकामप्रदं नृणाम्।। ८५.१ ।।<br>
<br>
ऋषिरासीत्पुरा कण्वस्तपस्वी वेदवित्तमः।<br>
परिभ्रमन्नाश्रमाणि क्षुधया परिपीडितः।। ८५.२ ।।<br>
<br>
गौतमस्याऽऽश्रमं पुण्यं समृद्धं चान्नवारिणा।<br>
आत्मानं च क्षुधायुक्तं समृद्धं चापि गौतमम्।। ८५.३ ।।<br>
<br>
वीक्ष्य कण्वोऽथ वैषम्यं वैराग्यमगमत्तदा।<br>
गौतमोऽपि द्विजश्रेष्ठो ह्यहं तपसि निष्ठितः।। ८५.४ ।।<br>
<br>
समेन याच्ञाऽयुक्ता स्यात्तस्माद्गौतमवेश्मनि।<br>
न भोक्ष्येऽहं क्षुधार्तोऽपि पीडितेऽपि कलेवरे।। ८५.५ ।।<br>
<br>
गच्छेयं गौतमीं गङ्गामर्जयेयं च संपदम्।<br>
इति निश्चित्य मेधावी गत्वा गङ्गां च पावनीम्।। ८५.६ ।।<br>
<br>
स्नात्वा शुचिर्यतमना उपविश्य कुशासने।<br>
तुष्टाव गौतमीं गङ्गां क्षुधां च परमापदम्।। ८५.७ ।।<br>
<br>
कण्व उवाच<br>
नमोऽस्तु गङ्गे परमार्तिहारिणि, नमः क्षुधे सर्वजनार्तिकारिणि।<br>
नमो महेशानजटोद्भवे शुभे, नमो महामृत्युमुखाद्विनिःसृते।। ८५.८ ।।<br>
<br>
पुण्यात्मनां शान्तरूपे क्रोधरूपे दुरात्मनाम्।<br>
सरिद्रूपेण सर्वेषां तापपापापहारिणि।। ८५.९ ।।<br>
<br>
क्षुधारूपेण सर्वेषां तापपापप्रदे नमः।<br>
नमः श्रेयस्करि देवि नमः पापप्रतर्दिनि।।<br>
नमः शान्तिकरि देवि नमो दारिद्र्यनाशिनि।। ८५.१० ।।<br>
<br>
ब्रहोवाच<br>
इत्येवं स्तुवतस्तस्य पुरस्तादभवद्द्वयम्।<br>
एकं गाङ्गं मनोहारि ह्यपरं भीषणाकृति।।<br>
नमः कृताञ्जलिर्भूत्वा नमस्कृत्वा द्विजोत्तमः।। ८५.११ ।।<br>
<br>
कण्व उवाच<br>
सर्वमङ्गलमङ्गल्ये ब्राह्मि माहेश्वरि शुभे।<br>
वैष्णवि त्र्यम्बके देवि गोदावरि नमोऽस्तु ते।। ८५.१२ ।।<br>
<br>
त्र्यंबकस्य जटोद्भूते गौतमस्याघनाशिनि।<br>
सप्तधा सागरं यान्ति गोदावरि नमोऽस्तु ते।। ८५.१३ ।।<br>
<br>
सर्वपापकृतां पापे धर्मकामार्थनाशिनि।<br>
दुःखलोभमयि देवि क्षुधे तुभ्यं नमो नमः।। ८५.१४ ।।<br>
<br>
ब्रह्मोवाच<br>
तत्कण्ववचनं श्रुत्वा सुप्रीते आहतुर्द्विजम्।। ८५.१५ ।।<br>
<br>
गङ्गाक्षुधे ऊचतुः<br>
अभीष्टं वद कल्याणा वरान्वरय सुव्रत।। ८५.१६ ।।<br>
<br>
ब्रह्मोवाच<br>
प्रोवाच प्रणतो गङ्गां कण्वः क्षुधां यथाक्रमम्।। ८५.१७ ।।<br>
<br>
कण्व उवाच<br>
देहि देवि मनोज्ञानि कामानि विभवं मम।<br>
आयुर्वित्तं च भुक्तिं च मुक्तिं गङ्गे प्रयच्छ मे।। ८५.१८ ।।<br>
<br>
ब्रह्मोवाच<br>
इत्युक्त्वा गौतमीं गङ्गां क्षुधां चाऽऽह द्विजोत्तमः।। ८५.१९ ।।<br>
<br>
कण्व उवाच<br>
मयि मद्वंशजे चापि क्षुधे तृष्णे दरिद्रिणि।<br>
याहि पापतरे रूक्षे न भूयास्त्वं कदाचन।। ८५.२० ।।<br>
<br>
अनेन स्तवेन ये वै त्वां स्तुवन्ति क्षुधातुराः।<br>
तेषां दारिद्र्यदुःखानि न भवेयुर्वरोऽपरः।। ८५.२१ ।।<br>
<br>
अस्मिंस्तीर्थे महापुण्ये स्नानदानजपादिकम्।<br>
ये कुर्वन्ति नरा भक्त्या लक्ष्मीभाजो भवन्तु ते।। ८५.२२ ।।<br>
<br>
यस्त्विदं पठते स्तोत्रं तीर्थे वा यदि वा गृहे।<br>
तस्य दारिद्र्यदुःखेभ्यो न भयं स्याद्वरोऽपरः।। ८५.२३ ।।<br>
<br>
ब्रह्मोवाच<br>
एवमस्त्विति चोक्त्वा ते कण्वं याते स्वमालयम्।<br>
ततः प्रभृति तत्तीर्थं काण्वं गङ्गां क्षुधाभिधम्।।<br>
सर्वपापहरं वत्स पितॄणां प्रीतिवर्धनम्।। ८५.२४ ।।<br>
<br>
इति श्रीमहापुराणे आदिब्राह्मे तीर्थमाहात्म्ये क्षुधातीर्थवर्णनं नाम पञ्चाशीतितमोऽध्यायः।। ८५ ।।<br>
<br>
गौतमीमाहात्म्ये षोडशोऽध्यायः।। १६ ।।</font><br>
