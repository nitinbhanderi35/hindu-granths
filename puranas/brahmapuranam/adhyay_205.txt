<b>अनिरुद्धचरित्रवर्णनम्	<br></b>
<b>व्यास उवाच	<br></b>
प्रद्युम्नाद्य हरेः पुत्रा रुक्मिण्यां कथिता द्विजाः।	<br>
भान्वादिकांश्च वै पुत्रान्सत्यभामा व्यजायत।। २०५.१ ।।	<br><br>
दीप्तिमन्तः प्रपक्षाद्या रोहिण्यास्तनया हरेः।	<br>
बभूवुर्जाम्बवत्याश्च साम्बाद्या बाहुशालिनः।। २०५.२ ।।	<br><br>
तनया भद्रविन्दाद्य नाग्नजित्यां महाबला।	<br>
संग्रामजित्प्रधानास्तु शैब्यायां चाभवन्सुताः।। २०५.३ ।।	<br><br>
वृकाद्यास्तु सुता माद्री गात्रवत्प्रमुखान्सुतान्।	<br>
अवाप लक्ष्मणा पुत्रान्कालिन्द्याश्च श्रुतादयः।। २०५.४ ।।	<br><br>
अन्यासां चैव भार्याणां समुत्पन्नानि चक्रिणः।	<br>
अष्टायुतानि पुत्राणां सहस्राणि शतं तथा।। २०५.५ ।।	<br><br>
प्रद्युम्नः प्रमुखस्तेषां रुक्मिण्यास्तु सुतस्ततः।	<br>
प्रद्युम्नानिरुद्धोऽभूद्वज्रस्तस्मादजायत।। २०५.६ ।।	<br><br>
अनिरुद्धो रणे रुद्धो बलेः पौत्रीं महाबलः।	<br>
बाणस्य तनयामू(मु)षामुपयेमे द्विजोत्तमाः।। २०५.७ ।।	<br><br>
यत्र युद्धमभूद्‌घोरं हरिशंकरयोर्महत्।	<br>
छिन्नं सहस्रं बाहूनां यत्र बाणस्य चक्रिणा।। २०५.८ ।।	<br><br>
<b>मुनय ऊचुः	<br></b>
कथं युद्धमभूद्‌ब्रह्मन्नुषार्थे हरकृष्णयोः।	<br>
कथं क्षयं च बाणस्य बाहूनां कृतवान्हरिः।। २०५.९ ।।	<br><br>
एतस्सर्वं महाभागा वक्तुमर्हसि नोऽखिलम्।	<br>
महत्कौतूहलं जातं श्रोतुमेतां कथां शुभाम्।। २०५.१० ।।	<br><br>
<b>व्यास उवाच	<br></b>
उषा बाणसुता विप्राः पार्वतीं शंभुना सह।	<br>
क्रीडन्तीमुपलक्ष्योच्चैः स्पृहां चक्रे तदा स्वयम्।।	<br>
ततः सकलचित्तज्ञा गौरी तामाह भामिनीम्।। २०५.११ ।।	<br><br>
<b>गौर्युवाच	<br></b>
अलमित्यनुतापेन भर्त्रा त्वमपि रंस्यसे।। २०५.१२ ।।	<br><br>
<b>व्यास उवाच	<br></b>
इत्युक्ता सा तदा चक्रे कदेति मतिमात्मनः।	<br>
को वा भर्ता ममेत्येनां पुनरप्याह पार्वती।। २०५.१३ ।।	<br><br>
<b>पार्वत्युवाच	<br></b>
वैशाखे शुक्लद्वादश्यां स्वप्ने योऽभिभवं तव।	<br>
करिष्यति स ते भर्ता राजपुत्रि भविष्यति।। २०५.१४ ।।	<br><br>
<b>व्यास उवाच	<br></b>
तस्यां तिथौ पुमान्स्वप्ने यथा देव्या उदीरितः।	<br>
तथैवाभिभवं चक्रे रागं चक्रे च तत्र सा।।	<br>
ततः प्रबुद्धा पुरुषमपश्यन्ती तमुत्सुका।। २०५.१५ ।।	<br><br>
<b>उषोवाच	<br></b>
क्व गतोऽसीति निर्लज्जा द्विजाश्चोक्तवती सखीम्।	<br>
बाणस्य मन्त्री कुम्भाण्डश्चित्रलेखा तु तत्सुता।। २०५.१६ ।।	<br><br>
तस्याः सख्यभवत्सा च प्राह कोऽयं त्वयोच्यते।	<br>
यदा लज्जाकुला नास्य कथयामास सा सखी।। २०५.१७ ।।	<br><br>
तदा विश्वासमानीय सर्वमेवान्ववेदयत्।	<br>
विदितायां तु तामाह पुनरुषा यथोदितम्।।	<br>
देव्या तथैव तत्प्राप्तौ योऽभ्युपायः कुरुष्व तम्।। २०५.१८ ।।	<br><br>
<b>व्यास उवाच	<br></b>
ततः पटे सुरान्दैत्यान्गन्धर्वांश्च प्रधानतः।	<br>
मनुष्यांश्चाभिलिख्यसौ चित्रलेखाऽप्यदर्शयत्।। २०५.१९ ।।	<br><br>
अपास्य सा तु गन्धर्वांस्तथोरगसुरासुरान्।	<br>
मनुष्येषु ददौ दृष्टिं तेष्वप्यनधकवृष्णिषु।। २०५.२० ।।	<br><br>
कृष्णरामौ विलोक्याऽऽकीत्सुभ्रूर्लज्जायतेक्षणा।	<br>
प्रद्युम्नदर्शने व्रीडादृष्टिं नित्ये ततो द्विजाः।। २०५.२१ ।।	<br><br>
दृष्ट्वाऽनिरुद्धं च ततो लज्जा क्वापि निराकृता।	<br>
सोऽयं सोऽयं ममेत्युक्ते तथा सा योगगामिनी।।	<br>
ययौ द्वारवतीमू(मु)षां समाश्वास्य ततः सखी।। २०५.२२ ।।	<br><br>
इति श्रीमहापुराणे आदिब्राह्मे बाणयुद्धे पञ्चाधिकद्विशततमोऽध्यायः।। २०५ ।।	<br>
