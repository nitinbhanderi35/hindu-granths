<b>खड्गतीर्थवर्णनम्	<br></b>
<b>ब्रह्मोवाच	<br></b>
खड्गतीर्थमिति ख्यातं गौतम्या उत्तरे तटे।	<br>
तत्र स्नानेन दानेन मुक्तिभागी भवेन्नरः।। १३९.१ ।।	<br><br>
तत्र वृत्तं प्रवक्ष्यामि श्रृणु नारद यत्नतः।	<br>
पैलूष इति विख्यातः कवषस्य सुतो द्विजः।। १३९.२ ।।	<br><br>
कुटुम्बभारात्परितो ह्यर्थार्थो परिधावति।	<br>
न किमप्याससादासौ ततो वैराग्यमस्थितः।। १३९.३ ।।	<br><br>
अत्यन्तविमुखे दैवे व्यर्थीभूते तु पौरुषे।	<br>
न वैराग्यादन्यदस्ति पाण्डतस्यावलम्बनम्।। १३९.४ ।।	<br><br>
इति संचिन्तयामास तदाऽसौ निःश्वसन्मुहुः।	<br>
क्रमागतं धनं नास्ति पोष्याश्च बहवो मम।। १३९.५ ।।	<br><br>
मानी चाऽऽत्मा न कष्टार्हो हा धिग्दुर्दैवचोष्टितम्।	<br>
स कटाचिद्धृत्तियुतो वृत्तिभिः परिवर्तयन्।। १३९.६ ।।	<br><br>
न लेभे तद्धनं वृत्तोर्विरागमगमत्तदा।	<br>
सेवा निषिद्धा या काचिद्‌गहना दुष्करं तपः।। १३९.७ ।।	<br><br>
बलादाकर्षतीयं मां तृष्णा सर्वत्र दुष्कृते।	<br>
त्वयाऽपकृतमज्ञानात्तस्मात्तृष्णे नमोऽस्तु ते।। १३९.८ ।।	<br><br>
एवं विचिन्त्य मेधावी तृष्णाछेदाय किं भवेत्।	<br>
इत्यालोच्य स पैलूषः पितरं वाक्यमब्रवीत्।। १३९.९ ।।	<br><br>
<b>पैलूष उवाच	<br></b>
ज्ञानासिना क्रोधलोभौ संसृतिं चातिदुस्तराम्।	<br>
छेद्‌मीमां केन हे तात तमुपायं वद प्रभो।। १३९.१० ।।	<br><br>
<b>कवष उवाच	<br></b>
ईश्वराज्ज्ञानमन्विच्छेदित्येषा वैदिकी श्रुतिः।	<br>
तस्मादाराधयेशानं ततो ज्ञानमवाप्स्यसि।। १३९.११ ।।	<br><br>
<b>ब्रह्मोवाच	<br></b>
तथेत्युक्त्वा स पैलूषो ज्ञानायेश्वरमार्चयत्।	<br>
ततस्तुष्टो महेशानो ज्ञानं प्रादाद्‌द्विजातये।।	<br>
प्राप्तज्ञानो महाबुद्धिर्गाथाः प्रोवाच मुक्तिदाः।। १३९.१२ ।।	<br><br>
<b>पैलूष उवाच	<br></b>
क्रोधस्तु प्रथमं शत्रुर्निष्फलो देहनाशनः।	<br>
ज्ञानखड्गेन तं छित्त्वा परमं सुखमाप्नुयात्।। १३९.१३ ।।	<br><br>
तृष्णा बहुविधा माया बन्धनी पापकारिणी।	<br>
छित्त्वैतां ज्ञानखड्गेन सुखं तिष्ठति मानवः।। १३९.१४ ।।	<br><br>
सङ्गस्तु परमोऽधर्मो देवादीनामिति श्रुतिः।	<br>
असङ्गस्याऽऽत्मनोऽप्यस्य सङ्गोऽयं परमो रिपुः।। १३९.१५ ।।	<br><br>
छित्त्वैनं ज्ञानखड्गेन शिवैकत्वमवाप्नुयात्।	<br>
संशयः परमो नाशो धर्मार्थानां विनाशकृत्।। १३९.१६ ।।	<br><br>
छित्त्वैनं संशयं जन्तुः परमेप्सितमाप्नुयात्।	<br>
पिशाचीव विशत्याशा निर्दहत्यखिलं सुखम्।।	<br>
पूर्णाहन्तासिना छित्त्वा जीवन्मुक्तिमवाप्नुयात्।। १३९.१७ ।।	<br><br>
<b>ब्रह्मोवाच	<br></b>
ततो ज्ञानमवाप्यासौ गङ्गीतीरं समाश्रितः।	<br>
ज्ञानखड्गेन निर्मोहस्ततो मुक्तिमवाप सः।। १३९.१८ ।।	<br><br>
ततः प्रभृति तत्तीर्थं खड्गतीर्थमिति स्मृतम्।	<br>
ज्ञानतीर्थं तच कवषं पैलूषं सर्वकामदम्।। १३९.१९ ।।	<br><br>
इत्यादिषट्‌सहस्राणि तीर्थान्याहुमहर्षयः।	<br>
अशेषपापतापौघहराणीष्टप्रदानि च।। १३९.२० ।।	<br><br>
इति श्रीमहापुराणे आदिब्राह्मे तीर्थमाहात्म्ये खड्गतीर्थवर्णनं नामैकोनचत्वारिंशदधिकशततमोऽध्यायः।। १३९ ।।	<br><br>
गौतमीमाहात्म्ये सप्ततितमोऽध्यायः
