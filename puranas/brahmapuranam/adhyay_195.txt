<b>जरासंधेन सह रामजनार्दनयुद्धवर्णनम्	<br></b>
<b>व्यास उवाच	<br></b>
जरासन्धसुते कंस उपयेमे महाबलः।	<br>
अस्तिः प्राप्तिश्च भो विप्रास्तयोर्भर्तृहणं हरिम्॥ १९५.१ ॥	<br><br>
महाबलपरीवारो मागधाधिपतिर्बली।	<br>
हन्तुमभ्याययौ कोपाज्जरासंधः सयादवम्॥ १९५.२ ॥	<br><br>
उपेत्य मथुरां सोऽथ रुरोध मगधेश्वरः।	<br>
अक्षौहिणीभिः सैन्यस्य त्रयोविंशतिभिर्वृतः॥ १९५.३ ॥	<br><br>
निष्क्रम्याल्पपरीवारावभौ रामजनार्दनौ।	<br>
युयुधाते समं तस्य बलिनौ बलिसैनिकैः॥ १९५.४ ॥	<br><br>
ततो बलश्च कृष्णश्च मतिं चक्रे महाबलः।	<br>
आयुधानां पुराणानामादाने मुनिसत्तमाः॥ १९५.५ ॥	<br><br>
अनन्तरं चक्रशार्ङ्गे तूणौ चाप्यक्षयो शरैः।	<br>
आकाशादागतौ वीरौ तदा कौमोदकी गदा॥ १९५.६ ॥	<br><br>
हलं च बलभद्रस्य गगनादागमत्करम्।	<br>
बलस्याभिमतं विप्राः सुनन्दं मुशलं तथा॥ १९५.७ ॥	<br><br>
ततो युद्धे पराजित्य स्वसैन्यं मगधाधिपम्।	<br>
पुरीं विवशतुर्वीरावुभौ रामजनार्दनौ॥ १९५.८ ॥	<br><br>
जिते तस्मिन्सुदुर्वृत्ते जरासंधे द्विजोत्तमाः।	<br>
जीवमाने गते तत्र कृष्णो मेने न तं जितम्॥ १९५.९ ॥	<br><br>
पुनरप्याजगामात जरासंधो बलान्वितः।	<br>
जितश्च रामकृष्णाभ्यमापकृत्य द्विजोत्तमा॥ १९५.१० ॥	<br><br>
दश चाष्टौ च संग्रामानेवमत्यन्तदुर्मदः।	<br>
यदुभिर्मागधो राजा चक्रे कृष्णपुरोगमैः॥ १९५.११ ॥	<br><br>
सर्वेष्वेव च युद्धेषु यदुभिः स पराजितः।	<br>
अपक्रान्तो जरासंधः स्वल्पसैन्यैर्बलाधिकः॥ १९५.१२ ॥	<br><br>
तद्‌बलं यादवानां वै रक्षितं यदनेकशः।	<br>
तत्तु संनिधिमाहात्म्यं विष्णोरंशस्य चक्रिणः॥ १९५.१३ ॥	<br><br>
मनुष्यधर्मशीलस्य लीला सा जगतः पते।	<br>
अस्त्राण्यनेकरूपाणि यदरातिषु मुञ्चति॥ १९५.१४ ॥	<br><br>
मनसैव जगत्सृष्टिसंहारं तु करोति यः।	<br>
तस्यारिपक्षक्षपणे कियानुद्यमविस्तरः॥ १९५.१५ ॥	<br>	<br>
तथाऽपि च मनुष्याणां धर्मस्तदनुवर्तनम्।	<br>
कुर्वन्बलवता संधिं हीनैर्युद्धं करोत्यसौ॥ १९५.१६ ॥	<br><br>
साम चोपप्रादानं च तथा भेदं च दर्शयन्।	<br>
करोति दण्डपातं च क्वचिदेव पलायनम्॥ १९५.१७ ॥	<br><br>
मनुष्यदेहिनां चेष्टामित्येवमनुवर्तते।	<br>
लीला जगत्पतेस्तस्य च्छन्दतः संप्रवर्तते॥ १९५.१८ ॥	<br><br>
इति श्रीमहापुराणे आदिब्राह्मे श्रीकृष्णचरिते पञ्चवत्यधिकशततमोऽध्यायः॥ १९५ ॥	<br>
