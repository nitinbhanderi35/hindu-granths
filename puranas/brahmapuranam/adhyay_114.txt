<b>अथ चतुर्दशाधिकशततमोऽध्यायः</b><br>
<b>अविघ्नतीर्थवर्णनम्</b><br>
<b>ब्रह्मोवाच</b><br>
अविध्नं तीर्थमाख्यातं सर्वविघ्नविनाशनम्।<br>
तत्रापि वृत्तमाख्यास्ते श्रृणु नारद भक्तितः॥ ११४.१ ॥<br>
<br>
देवसत्रे प्रवृत्ते तु गौतम्याश्चोत्तरे तटे।<br>
समाप्तिर्नैव सत्रस्य संजाता विघ्नदोषतः॥ ११४.२ ॥<br>
<br>
ततः सुरगणाः सर्वे मामवोचन्हरिं तदा।<br>
ततो ध्यानगतोऽहं तानवोचं वीक्ष्य कारणम्॥ ११४.३ ॥<br>
<br>
विनायककृतैर्विघ्नैर्नै तत्सत्रं समाप्यते।<br>
तस्मात्स्तुवन्तु ते सर्वे आदिदेवं विनायकम्॥ ११४.४ ॥<br>
<br>
तथेत्युक्त्वा सुरगणाः स्नात्वा ते गौतमीतटे।<br>
अस्तुवन्भक्तिततो देवा आदिदेवं गणेश्वरम्॥ ११४.५ ॥<br>
<br>
देवा ऊचुः<br>
यः सर्वकार्येषु सदा सुराणामपीशविष्ण्वम्बुजसंभवानाम्।<br>
पूज्यो नमस्यः परिचिन्तनीयस्तं विघ्नराजं शरणं व्रजामः॥ ११४.६ ॥<br>
<br>
न विघ्नराजेन समोऽस्ति कश्चिद्देवो मनोवाञ्छितसंप्रदाता।<br>
निश्चित्य चैतत्त्रिपुरान्तकोऽपि, तं पूजयामास वधे पुराणाम्॥ ११४.७ ॥<br>
<br>
करोतु सोऽस्माकमविघ्नमस्मिन्महाक्रतौ सत्वरमाम्बिकेयः।<br>
ध्यातेन येनाखिलदेहभाजां, पूर्णा भविष्यन्ति मनोभिलाषाः॥ ११४.८ ॥<br>
<br>
महोत्सवोऽभूदखिलस्य देव्या, जातः सुतश्चिन्तितमात्र एव।<br>
अतोऽवदन्सुरसंघाः कृतार्थाः, सद्योजातं विघ्नराजं नमन्तः॥ ११४.९ ॥<br>
<br>
यो मातुरुत्सङ्गगतोऽथ मात्रा, निवार्यमाणोऽपि बलाच्च चन्द्रम्।<br>
संगोपयामास पितुर्जटासु, गणाधिनाथस्य विनोद एषः॥ ११४.१० ॥<br>
<br>
पपौ स्तनं मातुरथापि तृप्तो, यो भ्रातृमात्सर्यकषायबुद्धिः।<br>
लम्बोदरस्त्वं भव विघ्नराजो, लम्बोदरं नाम चकार शंभुः॥ ११४.११ ॥<br>
<br>
संवेष्टितो देवगणैर्महेशः, प्रवर्ततां नृत्यमितीत्युवाच।<br>
संतोषितो नूपुररावमात्राद्गणेश्वरत्वेऽभिषिषेच पुत्रम्॥ ११४.१२ ॥<br>
<br>
यो विघ्नपाशं च करेण बिभ्रत्स्कंधे कुठारं च तथा परेण।<br>
अपूजितो विघ्नमथोऽपि मातुः, करोति को विघ्नपतेः समोऽन्यः॥ ११४.१३ ॥<br>
<br>
धर्मार्थकामादषु पूर्वपूज्यो, देवासुरैः पूज्यत एव नित्यम्।<br>
यस्यार्चनं नैव विनाशमस्ति, तं पूर्वपूज्यं प्रथमं नमामि॥ ११४.१४ ॥<br>
<br>
यस्यार्चनात्प्रार्थनयाऽनुरूपां, दृष्ट्वा तु सर्वस्य फलस्य सिद्धिम्।<br>
स्वतन्त्रसामर्थ्यकृतातिगर्वं, भ्रातृप्रियं त्वाखुरथं तमीडे॥ ११४.१५ ॥<br>
<br>
यो मातरं सरसैर्नृत्यगीतैस्तथाऽभिलाषैरखिलैर्विनोदैः।<br>
संतोषयामास तदाऽतितुष्टं, तं श्रीगणेशं शरणं प्रपद्ये॥ ११४.१६ ॥<br>
<br>
सुरोपकारैरसुरैश्च युद्धैः, स्तोत्रैर्नमस्कारपरैश्च मन्त्रैः।<br>
पितृप्रसादेन सदा समृद्धं, तं श्रीगणेशं शरणं प्रपद्ये॥ ११४.१७ ॥<br>
<br>
जये पुराणामकरोत्प्रतीपं, पित्राऽपि हर्षात्प्रतिपूजितो यः।<br>
निर्विघ्नतां चापि पुनश्चकार, तस्मै गणेशाय नमस्करोमि॥ ११४.१८ ॥<br>
<br>
ब्रह्मोवाच<br>
इति स्तुतः सुरगणैर्विघ्नेशः प्राह तान्पुनः। ११४.१९ ॥<br>
<br>
गणेश उवाच<br>
इति निर्विघ्नता सत्रे मत्तः स्यादसुरारिणः॥ ११४.२० ॥<br>
<br>
ब्रह्मोवाच<br>
देवसत्रे निवृत्ते तु गणेशः प्राह तान्सुरान्॥ ११४.२१ ॥<br>
<br>
गणेश उवाच<br>
स्तोत्रेणानेन ये भक्त्या मां स्तोष्यन्ति यतव्रताः।<br>
तेषां दारिद्र्यदुःखानि न भवेयुः कदाचन॥ ११४.२२ ॥<br>
<br>
अत्र ये भक्तितः स्नानं दानं कुर्युरतन्द्रिताः।<br>
तेषां सर्वाणि कार्याणि भवेयुरिति मन्यताम्॥ ११४.२३ ॥<br>
<br>
ब्रह्मोवाच<br>
तद्वाक्यसमकालं तु तथेत्यूचुः सुरा अपि।<br>
निवृत्ते तु मखे तस्मिन्सुरा जग्मुः स्वमालयम्॥ ११४.२४ ॥<br>
<br>
ततः प्रभृति तत्तर्थमविघ्नमिति गद्यते॥<br>
सर्वकामप्रदं पुंसां सर्वविघ्नविनाशनम्॥ ११४.२५ ॥<br>
<br>
इति श्रीमहापुराणे आदिब्राह्मे तीर्थमाहात्म्येऽविघ्नतीर्थवर्णनं नाम चतुर्दशाधिकशततमोऽध्यायः॥ ११४ ॥<br>
<br>
गौतमीमाहात्म्ये पञ्चचत्वारिंशोऽध्यायः॥ ११४ ॥<br>
