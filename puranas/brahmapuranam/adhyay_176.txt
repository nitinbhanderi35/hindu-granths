<b>अनन्तवासुदेवमाहात्म्यवर्णनम्	<br></b>
<b>मुनय ऊचुः	<br></b>
न हि नस्तृप्तिरस्तीह शृण्वतां भगवत्कथाम्।	<br>
पुनरेव परं गुह्यं वक्तुमर्हस्यशेषतः।। १७६.१ ।।	<br><br>
अनन्तवासुदेवस्य न सम्यग्वर्णितं त्वया।	<br>
श्रोतुमिच्छामहे देव विस्तरेण वदस्व नः।। १७६.२ ।।	<br><br>
<b>ब्रह्मोवाच	<br></b>
प्रवक्ष्यामि मुनिश्रेष्ठाः सारात्सारतरं परम्।	<br>
अनन्तवासुदेवस्य माहात्म्यं भुवि दुर्लभम्।। १७६.३ ।।	<br><br>
आदिकल्पे पुरा विप्रास्त्वहमव्यक्तजन्मवान्।	<br>
विश्वकर्माणमाहूय वचनं प्रोक्तवानिदम्।। १७६.४ ।।	<br><br>
वरिष्ठं देवशिल्पीन्द्रं विश्वकर्माग्रकर्मिणम्।	<br>
प्रतिमां वासुदेवस्य कुरु शैलमयीं भुवि।। १७६.५ ।।	<br><br>
यां प्रेक्ष्य विधिवद्‌भक्ताः सेन्द्रा वै मानुषादयः।	<br>
येन दानवरक्षोभ्यो विज्ञाय सुमहद्‌भयम्।। १७६.६ ।।	<br><br>
त्रिदिवं समनुप्राप्य सुमेरुशिखरं चिरम्।	<br>
वासुदेवं समाराध्य निरातङ्का वसन्ति ते।। १७६.७ ।।	<br><br>
मम तद्वचनं श्रुत्वा विश्वकर्मा तु तत्क्षणात्।	<br>
चकार प्रतिमां शुद्धां शङ्खचक्रगदाधराम्।। १७६.८ ।।	<br><br>
सर्वलक्षणसंयुक्तां पुण्डरीकायतेक्षणाम्।	<br>
श्रीवत्सलक्ष्संयुक्तामत्युग्रां प्रतिमोत्तमाम्।। १७६.९ ।।	<br><br>
वनमालावृतोरस्कां मुकुटाङ्गदधारिणीम्।	<br>
पीतवस्त्रां सुपीनांसां कुण्डलाभ्यामलंकृताम्।। १७६.१० ।।	<br><br>
एवं सा प्रतिमा दिव्या गुह्यमन्त्रैस्तदा स्वयम्।	<br>
प्रतिष्ठाकालमासाद्य मयाऽऽसौ निर्मिता पुरा।। १७६.११ ।।	<br><br>
तस्मिन्काले तदा शक्रो देवराट्खेचरैः सह।	<br>
जगाम ब्रह्मसदनमारुह्य गजमुत्तमम्।। १७६.१२ ।।	<br><br>
प्रसाद्य प्रतिमां शक्रः स्नानदानैः पुनः पुनः।	<br>
प्रतिमां तां समाराध्य(दाय)स्वपुरं पुनरागमत्।। १७६.१३ ।।	<br><br>
तां समाराध्य सुचिरं यतवाक्कायमानसः।	<br>
वृत्राद्यानसुरान्क्रूरान्नमुचिप्रमुखान्स च।। १७६.१४ ।।	<br><br>
निहत्य दानवान्भीमान्भूक्तवान्भुवनत्रयम्।	<br>
द्वितीये च युगे प्राप्ते त्रेतायां राक्षसाधिपः।। १७६.१५ ।।	<br><br>
बभूव सुमहावीर्यो दशग्रीवः प्रतापवान्।	<br>
दश वर्षसहस्राणि निराहारो जितेन्द्रियः।। १७६.१६ ।।	<br><br>
चचार व्रतमत्युग्रं तपः परमदुश्चरम्।	<br>
तपसा तेन तुष्टोऽहं वरं तस्मै प्रदत्तवान्।। १७६.१७ ।।	<br><br>
अवध्यः सर्वदेवानां स दैत्योरगयक्षसाम्।	<br>
शापप्रहरणैरुग्रैरवध्यो यमकिंकरैः।। १७६.१८ ।।	<br><br>
वरं प्राप्य तदा रक्षो यक्षान्सर्वगणानिमान्।	<br>
धनाध्यक्षं विनिर्जित्य शक्रं जेतुं समुद्यतः।। १७६.१९ ।।	<br><br>
संग्रामं सुमहाघोरं कृत्वा देवैः स राक्षसः।	<br>
देवराजं विनिर्जित्य तदा इन्द्रिजितेति वै।। १७६.२० ।।	<br><br>
राक्षसस्तत्सुरो नाम मेघनादः प्रलब्धवान्।	<br>
अमरावतीं ततः प्राप्य देवराजगृहे शुभे।। १७६.२१ ।।	<br><br>
ददर्शाञ्जनसंकाशां रावणस्तु बलान्वितः।	<br>
प्रतिमां वासुदेवस्य सर्वलक्षणसंयुताम्।। १७६.२२ ।।	<br><br>
श्रीवत्सलक्ष्मसंयुक्तं पद्मपत्रायतेक्षणाम्।	<br>
वनमालावृतोरस्कां सर्वकामफलप्रदाम्।। १७६.२३ ।।	<br><br>
शङ्खचक्रगदाहस्तां पीतवस्त्रां चतुर्भुजाम्।	<br>
सर्वाभरणसंयुक्तां सर्वकामफलप्रदाम्।। १७६.२४ ।।	<br><br>
विहाय रत्नसङ्घांश्च प्रतिमां शुभलक्षणाम्।	<br>
पुष्पकेण विमानेन लङ्कां प्रास्थापयद्‌द्रुतम्।। १७६.२५ ।।	<br><br>
पुराध्यक्षः स्थितः श्रीमान्धर्मात्मा स विभीषणः।	<br>
रावणस्यानुजो मन्त्री नारायणपरायणः।। १७६.२६ ।।	<br><br>
दृष्ट्वा तां प्रतिमां दिव्यां देवेन्द्रभवनच्युताम्।	<br>
रोमाञ्चिततनुर्भूत्वा विस्मयं समपद्यत।। १७६.२७ ।।	<br><br>
प्रणम्य शिरसा देवं प्रहृष्टेनान्तरात्मना।	<br>
अद्य मे सफलं जन्म अद्य मे सफलं तपः।। १७६.२८ ।।	<br><br>
इत्युक्त्वा स तु धर्मात्मा प्रणिपत्य मुहुर्मुहुः ।	<br>
ज्येष्ठं भ्रातरमासाद्य कृताञ्जलिरभाषत।। १७६.२९ ।।	<br><br>
राजन्प्रतिमया त्वं मे प्रसादं कर्तुमर्हसि।	<br>
यामाराध्य जगन्नाथ निस्तरेयं भवार्णवम्।। १७६.३० ।।	<br><br>
भ्रातुर्वचनमाकर्ण्य रावणस्तं तदाऽब्रवीत्।	<br>
गृहाण प्रतिमां वीर त्वनया किं करोम्यहम्।। १७६.३१ ।।	<br><br>
स्वयंभुवं समाराध्य त्रैलोक्यं विजये त्वहम्।	<br>
नानाश्चर्यमयं देवं सर्वभूतभवोद्भवम्।। १७६.३२ ।।	<br><br>
विभीषणो महाबुद्धिस्तदा तां(रासाद्य)प्रतिमां शुभाम्।	<br>
शतमष्टोत्तरं चाब्दं समाराध्य जनार्दनम्।। १७६.३३ ।।	<br><br>
अजरामरणं प्राप्तमणिमादिगुणैर्युतम्।	<br>
राज्यं लङ्काधिपत्यं च भोगान्भुङ्क्ते यथेप्सितान्।। १७६.३४ ।।	<br><br>
<b>मुनय ऊचुः	<br></b>
अहो नो विस्मयो जातः श्रुत्वेदं परमामृतम्।	<br>
अनन्तवासुदेवस्य संभवं भुवि दुर्लभम्।। १७६.३५ ।।	<br><br>
श्रोतुमिच्छामहे देव विस्तरेण यथातथम्।	<br>
तस्य देवस्य माहात्म्यं वक्तुमर्हस्यशेषतः।। १७६.३६ ।।	<br><br>
<b>ब्रह्मोवाच	<br></b>
तदा स राक्षसः क्रूरो देवागन्धर्वकिन्नरान्।	<br>
लोकपालान्समनुजान्मुनिसिद्धांश्च पापकृत्।। १७६.३७ ।।	<br><br>
विजित्य समरे सर्वानाजहार तदङ्गनाः।	<br>
संस्थाप्य नगरीं लङ्कां पुनः सीतार्थ(तां च)मोहितः।। १७६.३८ ।।	<br><br>
शङ्कितो मृगरूपेण सौवर्णेन च रावणः।	<br>
ततः क्रुद्धेन रामेण रणे सौमित्रिणा सह।। १७६.३९ ।।	<br><br>
रावणस्य वधार्थाय हत्वा वालिं मनोजवम्।	<br>
अभिषिक्तश्च सुग्रीवो युवराजोऽङ्गदस्तथा।। १७६.४० ।।	<br><br>
हनुमान्नलनीलश्च जाम्बवान्पनसस्तथा।	<br>
गवयश्च गवाक्षश्च पाठीनः परमौजसः।। १७६.४१ ।।	<br><br>
एतैश्चान्यैश्च बहुभिर्वानरैः समहाबलैः।	<br>
समावृतो महाघोरै रामो राजीवलोचनः।। १७६.४२ ।।	<br><br>
गिरीणां सर्वसंघातैः सेतुं बद्‌ध्वा महोदधौ।	<br>
बलेन महता रामः समुत्तीर्य महोदधिम्।। १७६.४३ ।।	<br><br>
संग्राममतुलं चक्रे रक्षोगणसमन्वितः।	<br>
यमहस्तं प्रहस्तं च निकुम्भं कुम्भमेव च।। १७६.४४ ।।	<br><br>
नरान्तकं महावीर्यं तथा चैव यमान्तकम्।	<br>
मालाढ्यं मालिकाढ्यं च हत्वा रामस्तु वीर्यवान्।। १७६.४५ ।।	<br><br>
पुनरिन्द्रजितं हत्वा कुम्भकर्णं सरावणम्।	<br>
वैदेहीं चाग्निनाऽऽसोध्य दत्त्वा राज्यं विभिषणे।। १७६.४६ ।।	<br><br>
वासुदेवं समादाय यानं पुष्पकमारुहत्।	<br>
लीलया समनुप्रापदयोध्यां पूर्वपालिताम्।। १७६.४७ ।।	<br><br>
कनिष्ठं भरतं स्नेहाच्छत्रुघ्नं भक्तवत्सलः।	<br>
लीलया समनुप्रापदयोध्यां पूर्वपालिताम्।। १७६.४८ ।।	<br><br>
पुरातनीं स्वमूर्तिं च समाराध्य ततो हरिः।	<br>
दश वर्षसहस्राणि दश वर्षशतानि च।। १७६.४९ ।।	<br><br>
भुक्ताव सागरपर्यन्तां मेदिनीं स तु राघवः।	<br>
राज्यमासाद्य सुगतिं वैष्णवं पदमाविशत्।। १७६.५० ।।	<br><br>
तां चापि प्रतिमां रामः समुद्रेशाय दत्तवान्।	<br>
धन्यो रक्षयितासि त्वं तोयरत्नसमन्वितः।। १७६.५१ ।।	<br><br>
द्वापरं युगमासाद्य यदा देवो जगत्पतिः।	<br>
धरण्याश्चानुरोधेन भावशैथिल्यकारणात्।। १७६.५२ ।।	<br><br>
अवतीर्णः स भगवान्वसुदेवकुले प्रभुः।	<br>
कंसादीनां वधार्थाय संकर्षणसहायवान्।। १७६.५३ ।।	<br><br>
तदा तां प्रतिमां विप्राः सर्ववाञ्छाफलप्रदाम्।	<br>
सर्वलोकहितार्थाय कस्यचित्कारणान्तरे।। १७६.५४ ।।	<br><br>
तस्मिन्क्षेत्रवरे पुण्ये दुर्लभे पुरुषोत्तमे।	<br>
उज्जहार स्वयं तोयात्समुद्रः सरितां पतिः।। १७६.५५ ।।	<br><br>
तदा प्रभृति तत्रैव क्षेत्रे मुक्तिप्रदे द्विजाः।	<br>
आस्ते स देवो देवानां सर्वकामफलप्रदः।। १७६.५६ ।।	<br><br>
ये संश्रयन्ति चानन्तं भक्त्या सर्वेश्वरं प्रभुम्।	<br>
वाङ्मनः कर्मभिर्नित्यं ते यान्ति परमं पदम्।। १७६.५७ ।।	<br><br>
दृष्ट्वाऽनन्तं सकृद्‌भक्त्या संपूज्य प्रणिपत्य च।	<br>
राजसूयाश्वमेधाभ्यां फलं दशगुणं लभेत्।। १७६.५८ ।।	<br><br>
सर्वकामसमृद्धेन कामगेन सुवर्चसा।	<br>
विमानेनार्कवर्णेन किङ्किणीजालमालिना।। १७६.५९ ।।	<br><br>
त्रिःसप्तकुलमुद्धृत्य दिव्यस्त्रीगणसेवितः।	<br>
उपगीयमानो गन्धर्वैर्नरो विष्णुपुरं व्रजेत्।। १७६.६० ।।	<br><br>
तत्र भुक्त्वा वरान्भोगाञ्जरामरणवर्जितः।	<br>
दिव्यरूपधरः श्रीमान्यावदाभूतसंप्लवम्।। १७६.६१ ।।	<br><br>
पुण्यक्षयादिहाऽऽयातश्चतुर्वेदी द्विजोत्तमः।	<br>
वैष्णवं योगमास्थाय ततो मोक्षमवाप्नुयात्।। १७६.६२ ।।	<br><br>
एवं मया त्वनन्तोऽसौ कीर्तितो मुनिसत्तमाः।	<br>
कः शक्नोति गुणान्वक्तुं तस्य वर्षशतैरपि।। १७६.६३ ।।	<br><br>
इति श्रीमहापुराणे आदिब्राह्मे स्वयंभ्वृषिसंवादेऽनन्तवासुदेवमाहात्म्यनिरूपणं नाम षट्सप्तत्यधिकशततमोऽध्यायः।। १७६ ।।	<br>
