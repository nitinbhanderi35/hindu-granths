<span style="font-size: 14pt; line-height: 200%"><b>व्यास उवाच	<br></b>
एवं दैत्यवधं कृष्णो बलदेवसहायवान्।	<br>
चक्रे दुष्टक्षितिशानां तथैव जगतः कृते।। २१०.१ ।।	<br>
क्षितेश्च भारं भगवान्फाल्गुनेन समं विभुः।	<br>
अवतारयामास हरिः समस्ताक्षौहिणीवधात्।। २१०.२ ।।	<br>
कृत्वा भारावतरणं भुवो हत्वाऽखिलान्नृपान्।	<br>
शापव्यजेन विप्राणामुपसंहृतवान्कुलम्।। २१०.३ ।।	<br>
उत्सृज्य द्वारकां कृष्णस्त्यक्त्वा मानुष्यमात्मभूः।	<br>
स्वांशो विष्णुमयं स्थानं प्रविवेश पुनर्निजम्।। २१०.४ ।।	<br>
<b>मुनय ऊचुः	<br></b>
स विप्रशापव्याजेन संजह्ने स्वकुलं कथम्।	<br>
कथं च मानुषं देहमुत्ससर्ज जनार्दनः।। २१०.५ ।।	<br>
<b>व्यास उवाच	<br></b>
विश्वामित्रस्तथा कण्वो नारदश्च महामुनिः।	<br>
पिण्डारके महातीर्थे दृष्टा यदुकुमारकैः।। २१०.६ ।।	<br>
ततस्ते यौवनोन्मत्ता भाविकार्यप्रचोदिताः।	<br>
साम्बं जाम्बवतीपुत्रं भूषयित्वा स्त्रियं यथा।।	<br>
प्रसृतास्तान्मुनीनूचुः प्रणिपातपुरः सरम्।। २१०.७ ।।	<br>
कुमारा ऊचुः	<br>
इयं स्त्री पुत्रकामा तु प्रभो किं जनयिष्यति।। २१०.८ ।।	<br>
<b>व्यास उवाच	<br></b>
दिव्यज्ञानोपपन्नास्ते विप्रलब्धा कुमारकैः।	<br>
शापं ददुस्तदा विप्रास्तेषां नाशाय सुव्रताः।। २१०.९ ।।	<br>
मुनयः कुपिताः प्रोचुर्मुशलं जनयिष्यति।	<br>
येनाखिलकुलोत्सादो यादवानां भविष्यति।। २१०.१० ।।	<br>
इत्युक्तास्तैः कुमारास्त आचचक्षुर्यथातथम्।	<br>
उग्रसेनाय मुशलं जज्ञे साम्बस्य चोदरात्।। २१०.११ ।।	<br>
तदुग्रसेनो मुशलमयश्चूर्णमकारयत्।	<br>
जज्ञे तच्चैरका चूर्णं प्रक्षिप्तं वै महोदधौ।। २१०.१२ ।।	<br>
मुसलस्याथ लौहस्य चूर्णितस्यान्धकैर्द्विजाः।	<br>
खण्डं चूर्णयितुं शेकुर्नैव ते तोमराकृति।। २१०.१३ ।।	<br>
तदप्यम्बुनिधौ क्षिप्तं मत्स्यो जग्राह जालिभिः।	<br>
घातितस्योदरात्तस्य लुब्धो जग्राह तज्जरा।। २१०.१४ ।।	<br>
विज्ञातपरमार्थोऽपि भगवान्मधुसूदनः।	<br>
नैच्छत्तदन्यथा कर्तुं विधिना यत्समाहृतम्।। २१०.१५ ।।	<br>
देवैश्च प्रहितो दूतः प्रणिपत्याऽऽह केशवम्।	<br>
रहस्येवमहं दूतः प्रहितो भगवन्सुरैः।। २१०.१६ ।।	<br>
वस्वश्विमरूदादित्यरुद्रसाध्यादिभिः सह।	<br>
विज्ञापयति वः शक्रस्तदिदं श्रूयतां प्रभो।। २१०.१७ ।।	<br>
<b>देवा ऊचुः	<br></b>
भारावतरणार्थाय वर्षाणामधिकं शतम्।	<br>
भगवानवतीर्णोऽत्र त्रिदशैः संप्रसादितः।। २१०.१८ ।।	<br>
दुर्वृत्ता निहता दैत्या भुवो भारोऽवतारितः।	<br>
त्वया सनाथास्त्रिदशा व्रजन्तु त्रिदिवेशताम्।। २१०.१९ ।।	<br>
तदतीतं जगन्नाथ वर्षाणामधिकं शतम्।	<br>
इदानीं गम्यतां स्वर्गो भवते यदि रोचते।। २१०.२० ।।	<br>
देवैर्विज्ञापितो देवोऽप्यथात्रैव रतिस्तव।	<br>
तत्स्थीयतां यथाकालमाख्येयमनुजीविभिः।। २१०.२१ ।।	<br>
<b>श्रीभगवानुवाच	<br></b>
यत्त्वमात्थाखिलं दूत वेद्‌मि चैतदहं पुनः।	<br>
प्रारब्ध एव हि मया यादवानामपि क्षयः।। २१०.२२ ।।	<br>
भुवो नामातिभारोऽयं यादवैरबर्हितैः।	<br>
अवतारं करोम्यस्य सप्तरात्रेण सत्वरः।। २१०.२३ ।।	<br>
यथागृहीतं चाम्भोधौ हृत्वाऽहं द्वारकां पुनः।	<br>
यादवानुपसंहृत्य यास्यामि त्रिदशालयम्।। २१०.२४ ।।	<br>
मनुष्यदेहमुत्सृज्य संकर्षणसहायवान्।	<br>
प्राप्त एवास्मि मन्तव्यो देवेन्द्रेण तथा सुरैः।। २१०.२५ ।।	<br>
जरासंधादयो येऽन्ये निहता भारहेतवः।	<br>
क्षितेस्तेंभ्यः स भारो हि यदूनां समधीयत।। २१०.२६ ।।	<br>
तदेतत्सुमहाभारमवतार्य क्षितेरहम्।	<br>
यास्याम्यमरलोकस्य पालनाय ब्रवीहि तान्।। २१०.२७ ।।	<br>
<b>व्यास उवाच	<br></b>
इत्युक्तो वासुदेवेन देवदूतः प्रणम्य तम्।	<br>
द्विजाः स दिव्यया गत्या देवराजान्तिकं ययौ।। २१०.२८ ।।	<br>
भगवानप्यथोत्पातान्दिव्यान्भौमान्तरिक्षगान्।	<br>
ददर्श द्वारकापुर्यां विनाशाय दिवानिशम्।। २१०.२९ ।।	<br>
तान्दृष्ट्वा यादवानाह पश्यध्वमतिदारुणान्।	<br>
महोत्पाताञ्शमयैषां प्रभासं याम मा चिरम्।। २१०.३० ।।	<br>
<b>व्यास उवाच	<br></b>
महाभागवतः प्राह प्रणिपत्योद्धवो हरिम्।। २१०.३१ ।।	<br>
<b>उद्धव उवाच	<br></b>
भगवन्यन्मया कार्यं तदाज्ञापय सांप्रतम्।	<br>
मन्ये कुलमिदं सर्वं भगवान्संहरिष्यति।।	<br>
नाशायास्य निमित्तनि कुलस्याच्युत लक्षये।। २१०.३२ ।।	<br>
<b>श्रीभगवानुवाच	<br></b>
गच्छ त्वं दिव्यया गत्या मत्प्रसादसमुत्थया।	<br>
बदरीमाश्रमं पुण्यं गन्धमादनपर्वते।। २१०.३३ ।।	<br>
नरनारायणस्थाने पवित्रितमहीतले।	<br>
मन्मना मत्प्रसादेन तत्र सिद्धिमवाप्स्यसि।। २१०.३४ ।।	<br>
अहं स्वर्गं गमिष्यामि उपसंहृत्य वै कुलम्।	<br>
द्वारकां च मया त्यक्तां समुद्रः प्लावयिष्यति।। २१०.३५ ।।	<br>
<b>व्यास उवाच	<br></b>
इत्युक्तः प्रणिपत्यैनं जगाम स तदोद्धवः।	<br>
नरनारायणस्थानं केशवेनानुमोदितः।। २१०.३६ ।।	<br>
ततस्ते यादवाः सर्वे रथनारुह्य शीघ्रगान्।	<br>
प्रभासं प्रययुः सार्धं कृष्णरामादिभिर्द्विजाः।। २१०.३७ ।।	<br>
प्राप्य प्रभासं प्रयता प्रीतास्ते कुक्कुरान्धकाः।	<br>
चक्रुस्तत्र सुरापानं वासुदेवानुमोदिताः।। २१०.३८ ।।	<br>
पिबतां तत्र वै तेषां संघर्षेण परस्परम्।	<br>
यादवानां ततो जज्ञे कलहाग्निः क्षयावहः।। २१०.३९ ।।	<br>
जघ्नुः परस्परं ते तु शस्त्रैर्दैवबलात्कृताः।	<br>
क्षीणशस्त्रास्तु जगृहुः प्रत्यासन्नामथैरकाम्।। २१०.४० ।।	<br>
एरका तु गृहीता तैर्वज्रभूतेव लक्ष्यते।	<br>
तया परस्परं जघ्नुः संप्रहारैः सुदारुणैः।। २१०.४१ ।।	<br>
प्रद्युम्नसाम्बप्रमुखाः कृतवर्माऽथ सात्यकिः।	<br>
अनिरुद्धादयश्चन्ये पृथुर्विपृथुरेव च।। २१०.४२ ।।	<br>
चारुवर्मा सुचारुश्च तथाऽक्रूरादयो द्विजाः।	<br>
एरकारूपिभिर्वज्रैस्ते निजघ्नुः परस्परम्।। २१०.४३ ।।	<br>
निवारयामास हरिर्यादवास्ते च केशवम्।	<br>
सहायं मेनिरे प्राप्तं ते निजध्नुः परस्परम्।। २१०.४४ ।।	<br>
कृष्णोऽपि कुपितस्तेषामेरकामुष्टिमाददे।	<br>
वधाय तेषां मुशलं मुष्टिलोहमभूत्तदा।। २१०.४५ ।।	<br>
जघान तेन निःशेषानातततायी स यादवान्।	<br>
जघ्नुश्च सहसाऽभ्येत्य तथाऽन्ये तु परस्परम्।। २१०.४६ ।।	<br>
ततश्चार्णवमध्येन जैत्रोऽसौ चक्रिणो रथः।	<br>
पश्यतो दारुकस्याऽऽसु हृतोऽश्वैर्द्विजसत्तमाः।। २१०.४७ ।।	<br>
चक्रं गदा तथा शार्ङ्गं तूणौ शङ्खोऽसिरेव च।	<br>
पश्यतो दारुकस्याऽऽशु हृतोऽश्वैर्द्विजसत्तमाः।। २१०.४८ ।।	<br>
क्षणमात्रेण वै तत्र यादवानामभूत्क्षयः।	<br>
ऋते कृष्णं महाबाहुं दारुकं च द्विजोत्तमाः।। २१०.४९ ।।	<br>
चङ्क्रम्यमाणौ तौ रामं वृक्षमूलकृतासनम्।	<br>
ददृशाते मुखाच्चास्य निष्क्रामन्तं महोरगम्।। २१०.५० ।।	<br>
निष्क्रम्य स मुखात्तस्य महाभोगो भुजंगमः।	<br>
प्रयातश्चार्णवं सिद्धैः पूज्यमानस्तथोरगैः।। २१०.५१ ।।	<br>
तमर्घ्यमादाय तदा जलधिः संमुखं ययौ।	<br>
प्रविवेश च तत्तोयं पूजितः पन्नगोत्तमैः।।	<br>
दृष्ट्वा बलस्य निर्याणं दारुकं प्राह केशवः।। २१०.५२ ।।	<br>
<b>श्रीभगवानुवाच	<br></b>
इदं सर्वं त्वमाचक्ष्व वसुदेवोग्रसेनयोः।	<br>
निर्याणं बलदेवस्य यादवानां तथा क्षयम्।। २१०.५३ ।।	<br>
योगे स्थित्वाऽहमप्येतत्परित्यज्य कलेवरम्।	<br>
वाच्यश्च द्वारकावासी जनः सर्वस्तथाऽऽहुकः।। २१०.५४ ।।	<br>
यथेमां नगरीं सर्वां समुद्रः प्लावयिष्यति।	<br>
तस्माद्रतैः सुसज्जैस्तु प्रतीक्ष्यो ह्यर्जुनागमः।। २१०.५५ ।।	<br>
न स्थेयं द्वारकामध्ये निष्क्रान्ते तत्र पाण्डवे।	<br>
तेनैव सह गन्तव्यं यत्र याति स कौरवः।। २१०.५६ ।।	<br>
गत्वा च ब्रूहि कौन्तेयमर्जुनं वचनं मम।	<br>
पालनीयस्त्वया शक्त्या जनोऽयं मत्परिग्रहः।। २१०.५७ ।।	<br>
इत्यर्जुनेन सहितो द्वारवत्यां भवाञ्जनम्।	<br>
गृहीत्वा यातु वज्रश्च यदुराजो भविष्यति।। २१०.५८ ।।	<br>
इति श्रीमहापुराणे आदिब्राह्मे श्रीकृष्णचरिते श्रीकृष्णनिजधामगमननिरूपणं नाम दशाधिकद्विशततमोऽध्यायः।। २१० ।।	<br>
</span>
