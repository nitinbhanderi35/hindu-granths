<span style="font-size: 14pt; line-height: 200%"><br>
<b>अथ त्रयधिकशततमोऽध्यायः</b><br>
<b>शम्यादितीर्थवर्णनम्</b><br>
<b>ब्रह्मोवाच</b><br>
शमीतीर्थमिति ख्यातं सर्वपापोपशान्तिदम्।<br>
तस्याऽऽख्यानं प्रवक्ष्यामि श्रृणु यत्नेन नारद।। १०३.१ ।।<br>
<br>
आसीत्प्रियव्रतो नाम क्षत्रियो जयतां वरः।<br>
गौतम्या दक्षिणे तीरे दीक्षां चक्रे पुरोधसा।। १०३.२ ।।<br>
<br>
हयमेध उपक्रान्ते ऋत्विग्भिर्ऋषिभिर्वृते।<br>
तस्य राज्ञो महाबाहोर्वसिष्ठस्तु पुरोहितः।। १०३.३ ।।<br>
<br>
तद्यज्ञवाटमगमद्दानवोऽथ हिरण्यकः।<br>
तं दानवमभिप्रेक्ष्य देवास्त्विन्द्रपुरोगमाः।। १०.३.४ ।।<br>
<br>
भीताः केचिद्दिवं जग्मुर्हव्यवाट्शमिमाविशत्।<br>
अश्वत्थं विष्णुरगमद्भानुरर्कं वटं शिवः।। १०३.५ ।।<br>
<br>
सोमः पलाशमगमद्गङ्गाम्भो हव्यवाहनः।<br>
अश्विनौ तु हयं गृह्य वायसोऽभूद्यमः स्वयम्।। १०३.६ ।।<br>
<br>
एतस्मिन्नन्तरे तत्र वसिष्ठो भगवानृषिः।<br>
यष्टिमादाय दैतेयान्न्यवारयदथाऽज्ञया।। १०३.७ ।।<br>
<br>
ततः प्रवृत्तः पुनरेव यज्ञो, दैत्यो गतः स्वेन बलेन युक्तः।<br>
इमानि तीर्थानि ततः शुभानि, दशाश्वमेधस्य फलानि दद्युः।। १०३.८ ।।<br>
<br>
प्रथमं तु शमीतीर्थं द्वितीयं वैष्णवं विदुः।<br>
आर्कं शैवं च सौम्यं च वासिष्ठं सर्वकामदम्।। १०३.९ ।।<br>
<br>
देवाश्च ऋषयः सर्वे निवृत्ते मखविस्तरे।<br>
तुष्टाः प्रोचुर्वसिष्ठं तं यजमानं प्रियव्रतम्।। १०३.१० ।।<br>
<br>
तांश्च वृक्षांस्तां च गङ्गां मुदा युक्ताः पुनः पुनाः।<br>
हयमेधस्य निष्पत्त्यै एते याता इतस्ततः।। १०३.११ ।।<br>
<br>
हयमेधफलं दद्युस्तीर्थानीत्यवदन्सुराः।<br>
तस्मात्स्नानेन दानेन तेषु तीर्थेषु नारद।।<br>
हयमेधफलं पुण्यं प्राप्नोति न मृषा वचः।। १०३.१२ ।।<br>
<br>
इति श्रीमहापुराणे आदिब्राह्मे स्वयंभुऋषिसंवादे तीर्थमाहात्म्ये शम्यादितीर्थवर्णनं नाम त्र्यधिकशाततमोऽध्यायः।। १०३ ।।<br>
<br>
गौतमीमाहात्म्ये चतुस्त्रिंशोऽध्यायः।। ३४ ।।<br>
<br>
</span>
