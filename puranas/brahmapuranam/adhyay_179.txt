<span style="font-size: 14pt; line-height: 200%"><br>
<b>बादरायणं प्रति श्रीकृष्णावतारविषयको मुनीनां प्रश्नः	<br></b>
<b>लोमहर्षण उवाच	<br></b>
व्यासस्य वचनं श्रुत्वा मुनयः संयतेन्द्रियाः।	<br>
प्रीति बभूवः संहृष्टा विस्मिताश्च पुनः पुनः।। १ ।।	<br>
<b>मुनय ऊचुः	<br></b>
अहो भारतवर्षस्य त्वया संकीर्तिता गुणाः।	<br>
तद्वच्छ्रीपुरुषाख्यस्य क्षेत्रस्य पुरुषोत्तम।। २ ।।	<br>
विस्मयो हि न चैकस्य श्रुत्वा माहात्म्यमुत्तमम्।	<br>
पुरुषाख्यस्य क्षेत्रस्य प्रीतिश्च वदतां वर।। ३ ।।	<br>
चिरात्प्रभृति चास्माकं संशयो हृदि वर्तते।	<br>
त्वदृते संशयस्यास्य छेत्ता नान्योऽस्ति भूतले।। ४ ।।	<br>
उत्पत्तिं बलदेवस्य कृष्णस्य च महीतले।	<br>
भद्रायाश्चैव कार्त्स्न्येन पृच्छामस्त्वां महामुने।। ५ ।।	<br>
किमर्थं तौ समुत्पन्नौ कृष्णसंकर्षणावुभौ।	<br>
वसुदेवसुतौ वीरौ स्थितौ नन्दगृहे मुने।। ६ ।।	<br>
निःसारे मृत्युलोकेऽस्मिन् दुःखप्रायेऽतिचञ्चले।	<br>
जलबुद्‌बुदसंकाशे भैरवे लोमहर्षणे।। ७ ।।	<br>
विण्मूत्रपिच्छलं कष्टं संकटं दुःखदायकम्।	<br>
कथं घोरतरं तेषां गर्भवासमरोचत।। ८ ।।	<br>
यानि कर्माणि चक्रुस्ते समुत्पन्ना महीतले।	<br>
विस्तरेण मुने तानि ब्रूहि नो वदतां वर।। ९ ।।	<br>
समग्रं चरितं तेषामद्‌भुतं चातिमानुषम्।	<br>
कथं स भगवान्देवः सुरेशः सुरसत्तमः।। १० ।।	<br>
वसुदेवकुले धीमान्वासुदेवत्वमागतः।	<br>
अमरैश्चाऽऽवृतं पुण्यं पुण्यकृदिभरलंकृतम्।। ११ ।।	<br>
देवलोकं किमुत्सृज्य मर्त्यलोक इहाऽऽगतः।	<br>
देवमानुषयोर्नेता द्योर्भुवः प्रभवोऽव्ययः।। १२ ।।	<br>
किमर्थं दिव्यमात्मानं मानुषेषु न्ययोजयत्।	<br>
यश्चक्रं वर्तयत्येको मानुषाणामनामयम्।। १३ ।।	<br>
स मानुष्ये कथं बुद्धिं चक्रे चक्रगदाधरः।	<br>
गोपायनं यः कुरुते जगतः सार्वभौतिकम्।। १४ ।।	<br>
स कथं गां गतो विष्णुर्गोपत्वमकरोत्प्रभुः।	<br>
महाभूतानि भूतात्मा यो दधार चकार च।। १५ ।।	<br>
श्रीगर्भः स कथं गर्भे स्त्रिया भूचरया धृतः।	<br>
येन लोकान्क्रमैर्जित्वा त्रिभिर्वै त्रिदशेप्सया।। १६ ।।	<br>
स्थापिता जगतो मार्गास्त्रिवर्गाश्चाभवंस्त्रयः।	<br>
योऽन्तकाले जगत्पीत्वा कृत्वा तोयमयं वपुः।। १७ ।।	<br>
लोकमेकार्णवं चक्रे दृश्यादृश्येन चाऽऽमना।	<br>
यः पुराणः पुराणात्मा वाराहं रूपमास्थितः।। १८ ।।	<br>
विषाणाग्रेण वसुधामुज्जहारारिसूदनः।	<br>
यः पुरा पुरुहूतार्थे त्रैलोक्यमिदमव्ययम्।। १९ ।।	<br>
ददौ जित्वा वसुमतीं सुराणां सुरसत्तमः।	<br>
येन सैंहवपुः कृत्वा द्विधा कृत्वा च तत्पुनः।। २० ।।	<br>
पूर्वदैत्यो महावीर्यो हिरण्यकशिपुर्हतः।	<br>
यः पुरा ह्यनलो भूत्वा और्वः संवर्तको विभुः।। २१ ।।	<br>
पातालस्थोऽर्णवरसं पपौ तोयमयं हरिः।	<br>
सहस्रचरणं ब्रह्म सस्रांशुसहस्रदम्।। २२ ।।	<br>
सहस्रशिरसं देवं यमाहुर्वै युगे युगे।	<br>
नाभ्यां पद्मं सुमुद्भूतं यस्य पैतामहं गृहम्।। २३ ।।	<br>
एकार्णवे नागलोके सद्धिरण्मयपङ्कजम्।	<br>
येन ते निहता दैत्याः संग्रामे तारकामये।। २४ ।।	<br>
येन देवमयं कृत्वा सर्वायुधधरं वपुः।	<br>
गुहासंस्थेन चोत्सिक्तः कालनेमिर्निपातितः।। २५ ।।	<br>
उत्तरान्ते समुद्रस्य क्षीरोदस्यामृतोदधौ।	<br>
यः शेते शाश्वतं योगमास्थाय तिमिरं महत्।। २६ ।।	<br>
सुरारणी गर्भमत्त दिव्यं तपः प्रकर्षाददितिः पुराणम्।	<br>
शक्रं च यो दैत्यगणावरुद्धं, गर्भावधानेन कृतं चकार।। २७ ।।	<br>
पदानि यो योगमयानि कृत्वा, चकार दैत्यान्सलिलेशयस्थान्।	<br>
कृत्वा स देवांस्त्रिदशेश्वरांस्तु, चक्रे सुरेशं पुरुहूतमेव।। २८ ।।	<br>
गार्हपत्येन विधिना अन्वाहार्येण कर्मणा।	<br>
अग्निमावहनीयं च वेदं दीक्षां समिद्‌धुवम्।। २९ ।।	<br>
प्रक्षणीयं स्रुवं चैव आवभृथ्यं तथैव च।	<br>
अवाक्पाणस्तु यश्चक्रे हव्यभागभुजस्तथा।। ३० ।।	<br>
हव्यादांश्च सुरांश्चक्रे कव्यादांश्च पितृनथ।	<br>
भोगार्थे यज्ञविधिनाऽयोजयद्यज्ञकर्मणि।। ३१ ।।	<br>
पात्राणि दक्षिणां दीक्षां चरूंश्चोलूखलानि च।	<br>
यूपं समित्स्रुवं सोमं पवित्रान्परिधीनपि।। ३२ ।।	<br>
यज्ञियानि च द्रव्याणि चमसांश्च तथाऽपरान्।	<br>
सदस्यान्यजमानांश्च मेधादींश्च क्रतूत्तमान्।। ३३ ।।	<br>
विबभाज पुरा यस्तु पारमेष्ठ्येन कर्मणा।	<br>
युगानुरूपं यः कृत्वा लोकाननुपराक्रमात्।। ३४ ।।	<br>
क्षणा निमेषाः काष्ठाश्च कलास्त्रैकाल्यमेव च।	<br>
मुहूर्तास्थिथयो मासा दिनं संवत्सरस्तथा।। ३५ ।।	<br>
ऋतवः कालयोगाश्च प्रमाणं त्रिविधं त्रिषु।	<br>
आयुःश्रेत्राण्युपचयो लक्षणं रूपसौष्ठवम्।। ३६ ।।	<br>
त्रयो लोकास्त्रयो देवास्त्रैविद्यं पावकास्त्रयः।	<br>
त्रैकाल्यं त्रीणि कर्माणि त्रयो वर्णास्त्रयोगुणाः।। ३७ ।।	<br>
सृष्टा लोकाः पुरा सर्वे येनानन्तेन कर्मणा।	<br>
सर्वभूतगतः स्रष्टा सर्वभूतगुणात्मकः।। ३८ ।।	<br>
नृणामिन्द्रियपूर्वेण योगेन रमते च यः।	<br>
गतागताभ्यां योगेन य एव विधिरीश्वरः।। ३९ ।।	<br>
या गतिर्धर्मयुक्तानामगतिः पापकर्मणाम्।	<br>
चातुर्वर्ण्यस्य प्रभवश्चातुर्वर्ण्यस्य रक्षिता।। ४० ।।	<br>
चातुर्विद्यस्य यो वेता चातुराश्रम्यसंश्रयः।	<br>
दिगन्तरं नमो भूमिर्वायुर्वाऽपि विभावसुः।। ४१ ।।	<br>
चन्द्रसूर्यमयं ज्योतिर्युगेशः क्षणदाचरः।	<br>
यः परं श्रूयते ज्योतिर्यः परं श्रूयते तपः।। ४२ ।।	<br>
यं परं प्राहुरपरं यः परः परमत्मवान्।	<br>
आदित्यानां तु यो देवो यश्च दैत्यान्तको विभुः।। ४३ ।।	<br>
युगान्तेष्वन्तको यश्च यश्च लोकान्तकान्तकः।	<br>
सेतुर्यो लोकसेतूनां मेध्यो यो मेध्यकर्मणाम्।। ४४ ।।	<br>
वेद्यो यो वेदविदुषां प्रभुर्यः प्रभवात्मनाम्।	<br>
सोमभूतश्च सौम्यानामग्निभूतोऽग्निवर्चसाम्।। ४५ ।।	<br>
यः शक्राणामीशभूतस्तपोभूतस्तपस्विनाम्।	<br>
विनयो नयवृत्तीनां तेजस्तेजस्विनामपि।। ४६ ।।	<br>
विग्रहो विग्रहार्हाणां गतिर्गतिमतामपि।	<br>
आकाशप्रभवो वायुर्वायोः प्राणाद्‌धुताशनः।। ४७ ।।	<br>
दिवो हुताशनः प्राणः प्राणोऽग्निर्मधुसूदनः।	<br>
रसाच्छोणितसंभूतिः शोणितान्मांसमुच्यते।। ४८ ।।	<br>
मांसात्तु मेदसो जन्म मेदसोऽस्थि निरुच्यते।	<br>
अस्थ्नो मज्जा समभवान्मज्जातः शुक्रसम्भवः।। ४९ ।।	<br>
शुक्रद्‌गर्भः समभवद्रसमूलेन कर्मणा।	<br>
तत्रापां प्रथमो भागः स सौम्यो राशिरुच्यते।। ५० ।।	<br>
गर्भोष्मसंभवो ज्ञेयो द्वितीयो राशिरुच्यते।	<br>
शुक्रं सोमात्मकं विद्यादार्तवं पावकात्मकम्।। ५१ ।।	<br>
भावा रसानुगाश्चैषां बीजे च शशिपावकौ।	<br>
कफवर्गे भवेच्छुक्रं पित्तवर्गे च शोणितम्।। ५२ ।।	<br>
कफस्य हृदयं स्थनं नाभ्यां पित्तं प्रतिष्ठितम्।	<br>
देहस्य मध्ये हृदयं स्थानं तन्मनसः स्मृतम्।। ५३ ।।	<br>
नाभिकोष्ठान्तरं यत्तु तत्र देवो हुताशनः।	<br>
मनः प्रजापतिर्ज्ञेयः कफः सोमो विभाव्यते।। ५४ ।।	<br>
पित्तमग्निः स्मृतं त्वेवमग्निसोमात्मकं जगत्।	<br>
एवं प्रवर्तिते गर्भे वर्धितेऽर्बुदसंनिभे।। ५५ ।।	<br>
वायुः प्रवेशं संचक्रे संगतः परमात्मनः।	<br>
स पञ्चधा शरीरस्थो भिद्यते वर्तते पुनः।। ५६ ।।	<br>
प्राणापानौ समानश्च उदानो व्यान एव च।	<br>
प्राणोऽस्य परमात्मानं वर्धयन्परिवर्तते।। ५७ ।।	<br>
अपानः पश्चिमं कायमुदानोऽर्धं शरीरिणः।	<br>
व्यानस्तु व्याप्यते येन समानः संनिवर्तते।। ५८ ।।	<br>
भूतावाप्तिस्ततस्तस्य जायेतेन्द्रियगोचरा।	<br>
पृथिवी वायुराकाशमापो ज्योतिश्च पञ्चमम्।। ५९ ।।	<br>
तस्येन्द्रियनिविष्टानि स्वं स्वं भागं प्रचक्रिरे।	<br>
पार्थिवं देहमाहुस्तु प्राणात्मानं च मारुतम्।। ६० ।।	<br>
छिद्राण्याकाशयोनीनि जलात्स्रावः प्रवर्तते।	<br>
ज्योतिश्चक्षूंषि तेजश्च आत्मा तेषां मनः स्मृतम्।। ६१ ।।	<br>
ग्रामाश्च विषयाश्चैव यस्य वीर्यात्प्रवर्तिताः।	<br>
इत्येतान्पूरुषः सर्वान्सृजँल्लोकान्सनातनः।। ६२ ।।	<br>
नैदनेऽस्मिन्कथं लोके नरत्वं विष्णुरागतः।	<br>
एष नः संशयो व्रह्मन्नेष नो विस्मयो महान्।। ६३ ।।	<br>
कथं गतिर्गतिमतामापन्नो मानुषीं तनुम्।	<br>
आश्चर्यं परमं विष्णुर्देवैर्दैत्यैश्च कथ्यते।। ६४ ।।	<br>
विष्णोरुत्पत्तिमाश्चर्यं कथयस्व महामुने।	<br>
प्रख्यातबलवीर्यस्य विष्णोरमिततेजसः।। ६५ ।।	<br>
कर्मणाऽऽश्चर्यभूतस्य विष्णोस्तत्त्वमिहोच्यताम्।	<br>
कथं स देवो देवानामार्तिहा पुरुषोत्तमः।। ६६ ।।	<br>
सर्वव्यापी जगन्नाथः सर्वलोकमहेश्वरः।	<br>
सर्गस्थित्यन्तकृद्देवः सर्वलोकसुखावहः।। ६७ ।।	<br>
अक्षयः शाश्वतोऽनन्तः क्षयवृद्धिविवर्जितः।	<br>
निर्लेपो निर्गुणः सूक्ष्मो निर्विकारो निरञ्जनः।। ६८ ।।	<br>
सर्वोपाधिविनिर्मुक्तः सत्तामात्रव्यवस्थितः।	<br>
अविकारी विभुर्नित्यः परमात्मा सनातनः।। ६९ ।।	<br>
अचलो निर्मलो व्यापी नित्यतृप्तो निराश्रयः।	<br>
विशुद्धं श्रूयते यस्य हरित्वं च कृते युगे।। ७० 	<br>
वैकुण्ठत्वं च देवेषु कृष्णत्वं मानुषेषु च।	<br>
ईश्वरस्य हि तस्येमां गहनां कर्मणो गतिम्।। ७१ ।।	<br>
समतीतां भविष्यं च श्रोतुमिच्छा प्रवर्तते।	<br>
अव्यक्तो व्यक्तलिङ्गस्थो य एष भगवान्प्रभुः।। ७२ ।।	<br>
नारायणो ह्यनन्तात्मा प्रभवोऽव्यय एव च।	<br>
एष नारायणो भूत्वा हरीरासीत्समनातनः।। ७३ ।।	<br>
ब्रह्मा शक्रश्च रुद्रश्च धर्मः शुक्रो बृहस्पतिः।	<br>
प्रधानात्मा पुरा ह्येष ब्रह्माणमसृजत्प्रभुः।। ७४ ।।	<br>
सोऽसृजत्पूर्वपुरुषः पुरा कल्पे प्रजापतीन्।	<br>
एवं स भगवान्विष्णुः सर्वलोकमहेश्वरः।।	<br>
किमर्थ मर्त्यलोकेऽस्मिन्यातो यदुकुले हरिः।। ७५ ।।	<br>
इति श्रीमहापुराणे आदिब्राह्मे स्वयंभुऋषिसंवादे ऋषिप्रश्ननिरूपणं नामोनाशीत्यधिकशततमोऽध्यायः।। १७९ ।।	<br>
</span>
