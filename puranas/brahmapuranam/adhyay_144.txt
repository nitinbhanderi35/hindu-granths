<b>परुष्णीसंगमतीर्थवर्णनम्	<br></b>
<b>ब्रह्मोवाच	<br></b>
परुष्णीसंगमं चेति तीर्थं त्रैलोक्यविश्रुतम्।	<br>
तस्य स्वरूपं वक्ष्यामि श्रृणु पापविनाशनम्॥ १४४.१ ॥	<br><br>
अत्रिराराधयामास ब्रह्मविष्णुमहेश्वरान्।	<br>
तेषु दुष्टेषु स प्राह पुत्रा यूयं भविष्यथ॥ १४४.२ ॥	<br><br>
तथा चैका रूपवती कन्या मम भवेत्सुराः।	<br>
तथा पुत्रत्वमापुस्ते ब्रह्मविष्णुमहेश्वराः॥ १४४.३ ॥	<br><br>
कन्यां च जनयामास शुभाऽऽत्रेयीति नामतः।	<br>
दत्तः सोमोऽथ दुर्वासाः पुत्रास्तस्य महात्मनः॥ १४४.४ ॥	<br><br>
अग्नेरङ्गिरसो जातो ह्यङ्गारैरङ्गिरा यतः।	<br>
तस्मादङ्गिरसे प्रादादात्रेयीमातरोचिषम्॥ १४४.५ ॥	<br><br>
अग्नेः प्रभावात्परुषमात्रेयीं सर्वदाऽवदत्।	<br>
आत्रेय्यापि च शुश्रूषां कुर्वती सर्वदाऽभवत्॥ १४४.६ ॥	<br><br>
तस्यामाङ्गिरसा जाता महाबलपराक्रमाः।	<br>
अङ्गिराः परुषं वादीदात्रेयीं नित्यमेव च॥ १४४.७ ॥	<br><br>
पुत्रास्त्वाऽङ्गिरसा नित्यं पितरं शमयन्ति ते।	<br>
सा कदाचिद्भर्तृवाक्यादुद्विग्ना परुषाक्षरात्॥	<br>
कृताञ्जलिपुटा दीना प्राब्रवीच्छ्वशुरं गुरुम्॥ १४४.८ ॥	<br><br>
<b>आत्रेय्युवाच	<br></b>
अत्रिजाऽहं हव्यवाह भार्या तव सुतस्य वै।	<br>
शुश्रुषणपरा नित्यं पुत्राणां भर्तुरेव च॥ १४४.९ ॥	<br><br>
पतिर्मां परुषं वक्ति वृथैवोद्वीक्षते रुषा।	<br>
प्रशाधि मां सुरज्येष्ठ भर्तारं मम दैवतम्॥ १४४.१० ॥	<br><br>
<b>ज्वलन उवाच	<br></b>
अङ्गारेभ्यः समुद्‌भूतो भर्ता ते ह्यङ्गिरा ऋषिः।	<br>
यथा शान्तो भवेद्‌भद्रे तथा नीतिर्विधीयताम्॥ १४४.११ ॥	<br><br>
आग्नेयोऽग्निं समायातो तव भर्ता वरानने।	<br>
तदा त्वं जलरूपेण प्लावयेथा मदाज्ञया॥ १४४.१२ ॥	<br><br>
<b>आत्रेय्युवाच	<br></b>
सहेयं परुषं वाक्यं मा भर्ताऽग्निं समाविशेत्।	<br>
भर्तरि प्रतिकूलानां योषितां जीवनेन किम्॥ १४४.१३ ॥	<br><br>
<b>ज्वलन उवाच	<br></b>
इच्छेयं शान्तिवाक्यानि भर्तारं लभते तथा॥ १४४.१४ ॥	<br><br>
अग्निस्त्वप्सु शरीरेषु स्थावरे जङ्गमे तथा।	<br>
तव भर्तुरहं धाम नित्यं च जनको मतः॥ १४४.१५ ॥	<br><br>
योऽहं सोऽहमिति ज्ञात्वा न चिन्तां कर्तुमर्हसि।	<br>
किंचाऽऽपो मातरो देव्यो ह्यग्निः श्वशुर इत्यपि॥	<br>
इति बुद्ध्या विनिश्चित्य मा विषण्णा भव स्नुषे॥ १४४.१६ ॥	<br><br>
<b>स्नुषोवाच	<br></b>
आपो जनन्य इति यद्‌बाभाषे, अग्नेरहं तव पुत्रस्य भार्या।	<br>
कथं भूत्वा जननी चापि भार्या, विरुद्धमेतज्जलरूपेण नाथ॥ १४४.१७ ॥	<br><br>
<b>ज्वलन उवाच	<br></b>
आदौ तु पत्नीं भरणात्तु भार्या, जनेस्तु जाया स्वगुणैः कलत्रम्।	<br>
इत्यादिरूपाणि बिभर्षि भद्रे, कुरुष्व वाक्यं मदुदीरितं यत्॥ १४४.१८ ॥	<br><br>
योऽस्यां प्रजातः स तु पुत्र एव, सा तस्य मातैव न संशयोऽत्र	<br>
तस्माद्वदन्ति श्रुतितत्त्वविज्ञाः,सा नैव योषित्तनयेऽभिजाते॥ १४४.१९ ॥	<br><br>
<b>ब्रह्मोवाच	<br></b>
श्वशुरस्य तु तद्वाक्यं श्रुत्वाऽऽत्रेयी तदैव तत्।	<br>
आग्नेयं रूपमापन्नमम्भसाऽप्लावयत्पतिम्॥ १४४.२० ॥	<br><br>
उभौ तौ दंपती ब्रह्मन्संगतौ गाङ्गवारिणा।	<br>
शान्तरूपधरौ चोभौ दंपती संबभूवतुः॥ १४४.२१ ॥ 	<br>
लक्ष्म्या युक्तो यथा विष्णुरुमया शंकरो यथा॥ 	<br>
रोहिण्या च यथा चन्द्रस्तथाऽभून्मिथुनं तदा॥ १४४.२२ ॥	<br><br>
भर्तारं प्लावयन्ती सा दधाराम्बुमयं वपुः।	<br>
परुष्णी चेति विख्याता गङ्गया संगता नदी॥ १४४.२३ ॥	<br><br>
गोशतार्पणजं पुण्यं परुष्णीस्नानतो भवेत्।	<br>
तत्र चाऽऽङ्गिरसाश्चक्रुर्यज्ञांश्च बहुदक्षिणान्॥ १४४.२४ ॥	<br><br>
तत्र त्रीणि सहस्राणि तीर्थन्याहुः पुराणगाः।	<br>
उभयोस्तीरयोस्तात पृथग्यागफलं विदुः॥ १४४.२५ ॥	<br><br>
तेषु स्नानं च दानं च वाजपेयाधिकं मतम्।	<br>
विशेषतस्तु गङ्गायाः परुष्ण्या सह संगमे॥ १४४.२६ ॥	<br><br>
स्नानदानादिभिः पुण्यं यत्तद्वक्तुं न शक्यते॥ १४४.२७ ॥	<br><br>
इति श्रीमहापुराणे आदिब्राह्मे तीर्थमाहात्म्ये परुष्णीसंगमादित्रिसहस्रतीर्थवर्णनं नाम चतुश्चत्वारिंशदधिकशततमोऽध्यायः॥ १४४ ॥	<br><br>
गौतमीमाहात्म्ये पञ्चसप्ततितमोऽध्यायः॥ ७५ ॥	<br>
