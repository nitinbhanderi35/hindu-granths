<b>यमतीर्थवर्णनम्	<br></b>
<b>ब्रह्मोवाच	<br></b>
यमतीर्थमिति ख्यातं पितॄणां प्रीतिवर्धनम्।	<br>
अशेषपापशमनं तत्र वृत्तमिदं श्रृणु॥ १३१.१ ॥	<br><br>
तत्राऽऽख्यानमिदं त्वासीदितिहासं पुरातनम्।	<br>
सरमेति प्रसिद्धाऽस्ति नाम्ना देवशुनी मुने॥ १३१.२ ॥	<br><br>
तस्याः पुत्रौ महाश्रेष्ठौ श्वानौ नित्यं जनाननु। 	<br>
गामिनौ पवनाहारौ चतुरक्षौ यमप्रियौ॥ १३१.३ ॥	<br><br>
गा रक्षति स्म देवानां यज्ञार्थं कल्पितान्पशून्।	<br>
रक्षन्तीमनुजग्मुस्ते राक्षसा दैत्यदानवाः॥ १३१.४ ॥	<br><br>
रक्षन्तीं तां महाप्राज्ञाः श्वानयोर्मातरं शुनीम्।	<br>
प्रलोभयित्वा विविधैर्वाक्यैर्दानैश्च यत्नतः॥ १३१.५ ॥	<br><br>
हृता गा राक्षसैः पापैः पश्वर्थे कल्पिताः शुभाः।	<br>
तत आगत्य सा देवानिदमाह क्रमाच्छुनी॥ १३१.६ ॥	<br><br>
<b>सरमोवाच	<br></b>
मां बद्‌ध्वा राक्षसैः पाशैस्ताडयित्वा प्रहारकैः।	<br>
नीता गा यज्ञसिद्ध्यर्थं कल्पिताः पश्वः सुराः॥ १३१.७ ॥	<br><br>
<b>ब्रह्मोवाच	<br></b>
तस्या वाचं निशम्याऽऽशु सुरान्प्राह बृहस्पतिः। १३१.८ ॥	<br><br>
<b>बृहस्पतिरुवाच	<br></b>
इयं विकृतरूपाऽऽस्ते अस्याः पापं च लक्ष्ये।	<br>
अस्या मतेन ता गावो नीता नान्येन हेतुना॥	<br>
पापेयं सुकृतीवेति लक्ष्यते देहचेष्टितैः॥ १३१.९ ॥	<br><br>
<b>ब्रह्मोवाच	<br></b>
तद्‌गुरोर्वचनाच्छक्रः पदा तां प्राहरच्छुनीम्।	<br>
पदाघातात्तदा तस्या मुखात्क्षीरं प्रसुस्रुवे॥ १३१.१० ॥	<br><br>
पुनः प्राह शचीभर्ता क्षीरं पीतं त्वया शुनि।	<br>
राक्षसैश्च तदा दत्तं तस्मान्नीतास्तु गा मम॥ १३१.११ ॥	<br><br>
<b>सरमोवाच	<br></b>
नापराधोऽस्ति मे नाथ न चान्यस्यापि कस्यचित्।	<br>
नापराधो न चोपेक्षा ममास्ति त्रिदशेश्वर॥	<br>
तस्माद्रुष्टोऽसि किं नाथ रिपवो बलिनस्तु ते॥ १३१.१२ ॥	<br><br>
<b>ब्रह्मोवाच	<br></b>
ततो ध्यात्वा देवगुरुर्ज्ञात्वा तस्या विचेष्टितम्।	<br>
सत्यं शक्रं त्वियं दुष्टा रिपूणां पक्षकारिणी॥ १३१.१३ ॥	<br><br>
ततः शशाप तां शक्रः पापिष्ठे त्वं शुनी भव।	<br>
मर्त्यलोके पापभूता अज्ञानात्पापकारिणी॥ १३१.१४ ॥	<br><br>
तदेन्द्रस्य तु शापेन मानुषे सा यजायत।	<br>
यथा शप्ता मघवता पापात्सा ह्यतिभीषणा॥ १३१.१५ ॥	<br><br>
गावो या राक्षसैर्नीतास्तामामानयनाय च।	<br>
यत्नं कुर्वन्सुरपतिर्विष्णवे तन्न्‌यवेदयत्॥ १३१.१६ ॥	<br><br>
विष्णुदैत्यांश्च दनुजान्गोहर्तंश्चैव राक्षसान्।	<br>
हन्तुं प्रयत्नमकरोज्जगृहे च हद्धनुः॥ १३१.१७ ॥	<br><br>
शार्ङ्ग यल्लोकविख्यातं दैत्यनाशनमेव च।	<br>
जितारिः पूजितो देवैः स्वयं स्थित्वा जनार्दनः॥ १३१.१८ ॥	<br><br>
यत्र वै दण्डकारण्ये शार्ङ्गपाणिर्जगत्प्रभुः।	<br>
तत्रस्थान्दैत्यदनुजान्राक्षसांश्च बलीयसः॥ १३१.१९ ॥	<br><br>
पुनर्जघ्ने स वै विष्णुर्गा यैर्नाताश्च राक्षसैः।	<br>
तत्र वै दण्डकारण्ये शार्ङ्गपाणिरिति श्रुतः॥ १३१.२० ॥	<br><br>
युध्यमानस्ततो विष्णुर्दितिजै राक्षसैः सह।	<br>
ते जग्मुर्दक्षिणामाशां विष्णोस्त्रासान्महामुने॥ १३१.२१ ॥	<br><br>
अन्वगच्छत्ततो विष्णुस्तानेव परमेश्वरः।	<br>
गरुत्मता तानवाप्य शार्ङ्गमुक्तैर्मनोजवैः॥ १३१.२२ ॥	<br><br>
बाणैस्तान्व्याहनद्विष्णुर्गङ्गाया उत्तरे तटे।	<br>
देवारयः क्षयं नीता विष्णुना प्रभविष्णुना॥ १३१.२३ ॥	<br><br>
शार्ङ्गमुक्तैर्महावेगैः सुस्वनैश्च सुमन्त्रितः।	<br>
क्षयं प्राप्ता विष्णुबाणैस्ततस्ते देवशत्रवः॥ १३१.२४ ॥	<br><br>
गावो लब्धा यत्र देवैर्बाणतीर्थं तदुच्यते।	<br>
वैष्णवं लोकविदितं गोतीर्थं चेति विश्रुतम्॥ १३१.२५ ॥	<br><br>
पश्वर्थे कल्पिता गावो गङ्गाया दक्षिणे तटे।	<br>
प्रद्रुतास्ते सुराः सर्वे गङ्गायां संन्यवेशयन्॥ १३१.२६ ॥	<br><br>
तन्मध्ये कारयामासुर्द्धीपं चैवाऽऽश्रयं गवाम्।	<br>
तैर्गोभिस्तत्र गङ्गायां सुरयज्ञो व्यजायत॥ १३१.२७ ॥	<br><br>
यज्ञतीर्थं तु तत्प्रोक्तं गोद्वीपं गाङ्गमध्यतः।	<br>
देवानां यजनं तच्च सर्वकामप्रदं शुभम्॥ १३१.२८ ॥	<br><br>
स्वयं मूर्तिमती भूत्वा गङ्गाशक्तिर्महाद्युते।	<br>
असारापारसंसारसागरोत्तरणे तरिः॥ १३१.२९ ॥	<br><br>
विश्वेश्वरी योगमाया सद्‌भक्ताभयदायिनि।	<br>
गोरक्षं तु ततस्तीर्थं गङ्गाया दक्षिणे तटे॥ १३१.३० ॥	<br><br>
तौ श्वानौ सरमापुत्रौ चतुरक्षो यमप्रियौ।	<br>
मातुः शापं चापराधं सर्वं चापि सविस्तरम्॥ १३१.३१ ॥	<br><br>
निवेद्य तु यथान्यायं कार्यं चापि सुखप्रदम्।	<br>
विशापकरणं चापि पप्रच्छतुरुभौ यमम्॥ १३१.३२ ॥	<br><br>
स ताभ्यां सहितः सौरिः पित्रे सूर्याय चाब्रवीत्।	<br>
श्रुत्वा सूर्यः सुतं प्राह गङ्गायां सुरसत्तम॥ १३१.३३ ॥	<br><br>
लोकत्रयैकपावन्यां गौतम्यां दण्डके वने।	<br>
श्रद्धया परया वत्स सुस्नातः सुसमाहितः॥ १३१.३४ ॥	<br><br>
ब्रह्माणं चैव विष्णुं च मामीशं च यथाक्रमम्।	<br>
स्तुहि त्वं सर्वभावेन भृत्यौ प्रीतिमवाप्स्यतः॥ १३१.३५ ॥	<br><br>
तत्पितुर्वचनं श्रुत्वा यमः प्रीतमनास्तदा।	<br>
तयोश्च प्रीयते प्रायाद्देवतर्पणयोर्यमः॥ १३१.३६ ॥	<br><br>
गोतम्वामघहारिण्यां सुसमाहितमानसः।	<br>
तथैव तोषयामास गङ्गायां सुरसत्तमान्॥ १३१.३७ ॥	<br><br>
श्वभ्यां च सहितः श्रीमान्दक्षिणाशापतिः प्रभुः।	<br>
ब्रह्माणं तोषयामास भानुं वै दक्षिणे तटे॥ १३१.३८ ॥	<br><br>
ईशानमुत्तरे विष्णुं स्वयं धर्मः प्रतापवान्।	<br>
दत्तवन्तो वरं श्रेष्ठं सरमाया विशापकम्॥	<br>
वरानयाचत बहूंल्लोकानामुपकारकान्॥ १३१.३९ ॥	<br><br>
<b>यम उवाच	<br></b>
एषु स्नानं तु ये कुर्युर्ब्रह्मविष्णुमहेश्वराः।	<br>
आत्मार्थं च परार्थं च ते कामानाप्नुयुः शुभान्॥ १३१.४० ॥	<br><br>
&nbsp;तु ये स्नात्वा शाङ्गेपणिं स्मरन्ति वै।	<br>
तेभ्यो दारिद्र्‌यदुःखानि न भवेयुर्युगे युगे॥ १३१.४१ ॥	<br><br>
गोतीर्थे ब्रह्मतीर्थे वा यस्तु स्नात्वा यतव्रतः।	<br>
ब्रह्माणं तं नमस्याथ द्वीपस्यापि प्रदक्षिणम्॥ १३१.४२ ॥	<br><br>
यः कुर्यात्तेन पृथिवी सप्तद्वीपा वसुंधरा।	<br>
प्रदक्षिणीकृता तत्र किंचिद्दत्त्वा वसु द्विजम्॥ १३१.४३ ॥	<br><br>
तद्देवयजनं प्राप्य किंचिद्‌धुत्वा हुताशने।	<br>
अश्वमेधादियज्ञानां फलं प्राप्नोति पुष्कलम्॥ १३१.४४ ॥	<br><br>
यः सकृत्तत्र पठति गायत्रीं वेदमातरम्।	<br>
अधीतास्तेन वेदा वै निष्कामो प्राप्नोति पुष्कलम्॥ १३१.४५ ॥	<br><br>
स्नात्वा तु दक्षिणे कूले शक्तिं देवीं तु भक्तितः।	<br>
पूजयित्वा यथान्यायं सर्वान्कामानवाप्नुयात्॥ १३१.४६ ॥	<br><br>
ब्रह्मविष्णुमहेशानां शक्तिर्माता त्रयीमयी।	<br>
सर्वान्कामानवाप्नोति(स्नात्वाऽत्र पूजयेद्यस्तां)॥	<br>
पुत्रवान्धनवान्भवेत्॥ १३१.४७ ॥	<br><br>
आदित्यं भक्तितो यस्तु दक्षिणे नियतो नरः।	<br>
स्नात्वा पश्येत तेनेष्टा यज्ञा विविधदक्षिणाः॥ १३१.४८ ॥	<br><br>
कूले यश्चोतरे चैव गङ्गाया दैत्यसूदनम्।	<br>
स्नात्वा पश्येत तं नत्वा तस्य विष्णोः परं पदम्॥ १३१.४९ ॥	<br><br>
यमेश्वरं ततो यस्तु यमतीर्थे तु पूजितम्।	<br>
स्नातः पश्यति युक्तात्मा स करोत्यचिरेण हि॥ १३१.५० ॥	<br><br>
पितृणामक्षयं पुण्यं फलदं कीर्तिवर्धनम्।	<br>
तत्र स्नानेन दानेन जपेन स्तवनेन च॥	<br>
अपि दुष्कृतकर्माणः पितरो मोक्षमाप्नुयुः॥ १३१.५१ ॥	<br><br>
<b>ब्रह्मोवाच	<br></b>
इत्याद्यष्ट सहस्राणी तीर्थानि त्रीणि नारद।	<br>
तेषु स्नानं च दानं च सर्वमक्षयपुण्यदम्॥ १३१.५२ ॥	<br><br>
एतेषां स्मरणं पुण्यं नानाजन्माघनाशनम्।	<br>
श्रवणात्पितृभिः सार्धं पठनात्स्वकुलैः सह॥ १३१.५३ ॥	<br><br>
तेषामप्यतिपापानि नाशं यान्ति ममाऽऽज्ञया।	<br>
तत्र स्नानादि यः कृत्वा किंचिद्दत्वा यतात्मवान्॥ १३१.५४ ॥	<br><br>
पितॄणां पिण्डनानादि कृत्वा नत्वा सुरानिमान्।	<br>
धनं धान्यं यशो वीर्यमायुरारोग्यसंपदः॥ १३१.५५ ॥	<br><br>
पुत्रान्पौत्रान्प्रियां भार्यां लब्ध्वा चान्यन्मनीषितम्।	<br>
अवियुक्तः प्रीतमना बन्धुभिश्चातिमानितः॥ १३१.५६ ॥	<br><br>
नरकस्थानपि पितॄंस्तारयित्वा कुलानि च।	<br>
पावयित्वा प्रियैर्युक्तो ह्यन्ते विष्णुं शिवं स्मरेत्॥	<br>
ततो मुक्तिपदं गच्छेद्‌देवानां वचनं यथा॥ १३१.५७ ॥	<br><br>
इति श्रीमहापुराणे आदिब्राह्मे तीर्थमाहात्म्ये बाणतीर्थशार्ङगपाणीयगोद्वीपदेवयजनब्रह्मतीर्थशक्तियमादित्यसुपर्णदैत्यसूदनयमेश्वरपितृतीर्थादि त्र्यधिकाष्टसहस्रतीर्थवर्णनं नामैकत्रिंशदधिकशततमोऽध्यायः॥ १३१ ॥	<br><br>
गौतमीमाहात्म्ये द्विषष्टितमोऽध्यायः॥ ६२ ॥	<br>
