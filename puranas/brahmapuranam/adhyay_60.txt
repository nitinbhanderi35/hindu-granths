<b>अथ षष्टितमोऽध्यायः</b><br>
<b>समुद्रस्नानविधिवर्णनम्</b><br>
<b>ब्रह्मोवाच</b><br>
श्वेतमाधवमालोक्य समीपे मत्स्यमाधवम्।<br>
एकार्णवजले पूर्वं रोहितं रूपमास्थितम्।। ६०.१ ।।<br>
<br>
वेदानां हरणार्थाय रसातलतले स्थितम्।<br>
चिन्तयित्वा क्षितिं सम्यक्तस्मिन्स्थाने प्रतिष्ठितम्।। ६०.२ ।।<br>
<br>
आद्यावतरणं रूपं माधवं मत्स्यरूपिणम्।<br>
प्रणम्य प्रणतो भूत्वा सर्वदुःखाद्विमुच्यते।। ६०.३ ।।<br>
<br>
प्रयाति परमं स्थानं यत्र देवो हरिः स्वयम्।<br>
काले पुनरिहाऽऽयातो राजा स्यात्पृथिवीतले।। ६०.४ ।।<br>
<br>
वत्समाधवमासाद्य दुराधर्षो भवेन्नरः।<br>
दाता भोक्ता भवेद्यज्वा वैष्णवः सत्यसंगरः।। ६०.५ ।।<br>
<br>
योगं प्राप्य हरेः पश्चात्ततो मोक्षमवाप्नुयात्।<br>
मत्स्यमाधवमाहात्मयं मया संपरिकीर्तितम्।।<br>
यं दृष्ट्वा मुनिशार्दूलाः सर्वान्कामानवाप्नुयात्।। ६०.६ ।।<br>
<br>
मुनय ऊचुः<br>
भगवञ्श्रोतुमिच्छामो मार्जनं वरुणालये।<br>
क्रियते स्नानदानादि तस्याशेषफलं वद।। ६०.७ ।।<br>
<br>
ब्रह्मोवाच<br>
श्रृणुध्वं मुनिशार्दूला मार्जनस्य यथाविधि।<br>
भक्त्या तु तन्मना भूत्वा संप्राप्य पुण्यमुत्तमम्।। ६०.८ ।।<br>
<br>
मार्कण्डेयह्रदे स्नानं पूर्वकाले प्रशस्यते।<br>
चतुर्दश्यां विशेषेण सर्वपापप्रणाशनम्।। ६०.९ ।।<br>
<br>
तद्वत्स्नानं समुद्रस्य सर्वकालं प्रशस्यते।<br>
पौर्णमास्यां विशेषेण हयमेधफलं लभेत्।। ६०.१० ।।<br>
<br>
मार्कण्डेयं वटं कृष्णं रौहिणेयं महोदधिम्।<br>
इन्द्रद्युम्नसरश्चैव पञ्चतीर्थोविधिः स्मृतः(?)।। ६०.११ ।।<br>
<br>
पूर्णिमा ज्येष्ठमासस्य ज्येष्ठा ऋक्षं यदा भवेत्।<br>
तदा गच्छेद्विशेषेण तीर्थराजं परं शुभम्।। ६०.१२ ।।<br>
<br>
कायवाङ्मानसैः शुद्धस्तद्भावो नान्यमानसः।<br>
सर्वद्वंद्वविनिर्मुक्तो वीतरागो विमत्सरः।। ६०.१३ ।।<br>
<br>
कल्पवृक्षवटं रम्यं तत्र स्नात्वा जनार्दनम्।<br>
प्रदक्षिणं प्रकुर्वीत त्रिवारं सुसमाहितः।। ६०.१४ ।।<br>
<br>
यं दृष्ट्वा मुच्यते पापात्सप्तजन्मसमुद्भवात्।<br>
पुण्यं चाऽऽप्नोति विपुलं गतिमिष्टां च भो द्विजाः।। ६०.१५ ।।<br>
<br>
तस्य नामानि वक्ष्यामि प्रमाणं च युगे युगे।<br>
यथासंख्यं च भो विप्राः कृतादिषु यथाक्रमम्।। ६०.१६ ।।<br>
<br>
वटं वटेश्वरं कृष्णं पुराणपुरुषं द्विजाः।<br>
वटस्यैतानि नामानि कीर्तितानि कृतादिषुः।। ६०.१७ ।।<br>
<br>
योजनं पादहीनं च योजनार्धं तदर्धकम्।<br>
प्रमाणं कल्पवृक्षस्य कृतादौ परिकीर्तितम्।। ६०.१८ ।।<br>
<br>
यथोक्तेन तु मन्त्रेण नमस्कृत्वा तु तं वटम्।<br>
दक्षिणाभिमुखो गच्छेद्धन्वन्तरशतत्रयम्।। ६०.१९ ।।<br>
<br>
यत्रासौ दृश्यते विष्णुः स्वर्गद्वारं मनोरमम्।<br>
सागराम्भः समाकृष्टं काष्ठं सर्वगुणान्वितम्।। ६०.२० ।।<br>
<br>
प्रणिपत्य ततस्तं भो परिपूज्य ततः पुनः।<br>
मुच्यते सर्वरोगाद्यैस्तथा पापैर्ग्रहादिभिः।। ६०.२१ ।।<br>
<br>
उग्रसेनं पुरा दृष्ट्वा स्रवर्गद्वारेण सागरम्।<br>
गत्वाऽऽचम्य शुचिस्तत्र ध्यात्वा नारायणं परम्।। ६०.२२ ।।<br>
<br>
न्यसेदष्टाक्षरं मन्त्रं पश्चाद्धस्तशरीरयोः।<br>
ॐ नमो नारायणायेति यं वदन्ति मनीषिणः।। ६०.२३ ।।<br>
<br>
किं कार्यं बहुभिमन्त्रर्मनोविभ्रमकारकैः।<br>
ॐ नमो नारायणायेति मन्त्रः सर्वार्थसाधकः।। ६०.२४ ।।<br>
<br>
आपो नरस्य सूनुत्वान्नारा इतीह कीर्तिताः।<br>
विष्णोस्तास्त्वयनं पूर्वं तेन नारायणः स्मृतः।। ६०.२५ ।।<br>
<br>
नारायणपरा वेदा नारायणपरा द्विजाः।<br>
नारायणपरा यज्ञा नारायणपराः क्रियाः।। ६०.२६ ।।<br>
<br>
नारायणपरा पृथ्वी नारायणपरं जलम्।<br>
नारायणपरो वह्निर्नारायणपरं नभः।। ६०.२७ ।।<br>
<br>
नारायणपरो वायुर्नारायणपरं मनः।<br>
अहंकारश्च बुद्धिश्च उभे नारायणात्मके।। ६०.२८ ।।<br>
<br>
भूतं भव्यं भविष्यं च यत्किंचिज्जीवसंज्ञितम्।<br>
स्थूल सूक्ष्मं परं चैव सर्वं नारायणात्मकम्।। ६०.२९ ।।<br>
<br>
शब्दाद्य विषयाः सर्वे श्रोत्रादीनीन्द्रियाणि च।<br>
प्रकृतिः पुरुषश्चैव सर्वे नारायणात्मकाः।। ६०.३० ।।<br>
<br>
जले स्थले च पाताले स्वर्गलोकेऽम्बरे नगे।<br>
अवष्टभ्य इदं सर्वमास्ते नारायणः प्रभुः।। ६०.३१ ।।<br>
<br>
किं चात्र बहुनोक्तेन जगदेतच्चराचरम्।<br>
ब्रह्मादिस्तम्बपर्यन्तं सर्वं नारायणात्मकम्।। ६०.३२ ।।<br>
<br>
नारायणात्पर किंचिन्नेह पश्यामि भो द्विजाः।<br>
तेन व्याप्तमिदं सर्वं दृश्यादृश्यं चराचरम्।। ६०.३३ ।।<br>
<br>
आपो ह्यायतनं विष्णोः स च एवाम्भसां पतिः।<br>
तस्मादप्सु स्मरेन्नित्यं नारायणमघापहम्।। ६०.३४ ।।<br>
<br>
स्नानकाले विशेषेण चोपस्थाय जले शुचिः।<br>
स्मरेन्नारायणं ध्यायेद्धस्ते काये च विन्यसेत्।। ६०.३५ ।।<br>
<br>
ओंकारं च नकारं च अङ्गुष्ठे हस्तयोर्न्यसेत्।<br>
शेषैर्हं(षान्ह)स्ततलं(ले)यावत्तर्जन्यादिषु विन्यसेत्।। ६०.३६ ।।<br>
<br>
ओंकारं वामपादे तु नकारं दक्षिणे न्यसेत्।<br>
मोकारं वामकट्यां तु नाकारं दक्षिणे न्यसेत्।। ६०.३७ ।।<br>
<br>
राकारं नाभिदेशे तु यकारं वामबाहुके।<br>
णाकारं दक्षिणे न्यस्य यकारं मूर्ध्नि विन्यसेत्।। ६०.३८ ।।<br>
<br>
अधश्चोर्ध्वं च हृदये पार्श्वतः पृष्ठतोऽग्रतः।<br>
ध्यात्वा नारायणं पश्चादारभेत्कवचं बुधः।। ६०.३९ ।।<br>
<br>
पूर्वे मां पातु गोविन्दो दक्षिणे मधुसूदनः।<br>
पश्चिमे श्रीधरो देवः केशवस्तु तथोत्तरे।। ६०.४० ।।<br>
<br>
पातु विष्णुस्तथाऽऽग्नेये नैर्ऋते माधवोऽव्ययः।<br>
वायव्ये तु हृषीकेशस्तथेशाने च वामनः।। ६०.४१ ।।<br>
<br>
भूतले पातु वाराहस्तथोर्ध्वं च त्रिविक्रमः।<br>
कृत्वैवं कवचं पश्चादात्मानं चिन्तयेत्ततः।। ६०.४२ ।।<br>
<br>
अहं नारायणो देवः शङ्खचक्रगदाधरः।<br>
एवं ध्यात्वा तदाऽऽत्मानमिमं मन्त्रमुदीरयेत्।। ६०.४३ ।।<br>
<br>
त्वमग्निर्द्विपदां नाथ रेतोधाः कामदीपनः।<br>
प्रधानः सर्वभुतानां जीवानां प्रभुरव्ययः।। ६०.४४ ।।<br>
<br>
अमृतस्यारणिस्त्वं हि देवयोनिरपां पते।<br>
वृजिनं हर मे सर्वं तीर्थराज नमोऽस्तु ते।। ६०.४५ ।।<br>
<br>
एवमुच्चार्य विधिवत्ततः स्नानं समाचरेत्।<br>
अन्यथा भो द्विजश्रेष्ठाः स्नानं तत्र न शस्यते।। ६०.४६ ।।<br>
<br>
कृत्वा तु वैदिकैर्मन्त्रैभिषेकं च मार्जनम्।<br>
अन्तर्जले जपेत्पश्चात्त्रिरावृत्त्याऽघमर्षणम्।। ६०.४७ ।।<br>
<br>
हयमेधो यथा विप्राः सर्वपापहरः क्रतुः।<br>
तथाऽघमर्षणं चात्र सूक्तं सर्वाघनाशनम्।। ६०.४८ ।।<br>
<br>
उत्तीर्य वाससी धौते निर्मले परिधाय वै।<br>
प्राणानायम्य चाऽऽचम्य संध्यां चोपास्य भास्करम्।। ६०.४९ ।।<br>
<br>
उपतिष्ठेत्ततश्चोर्ध्वं क्षिप्त्वा पुष्पजलाञ्जलिम्।<br>
उपस्थायोर्ध्वबाहुश्च तल्लिङ्गैर्भास्करं ततः।। ६०.५० ।।<br>
<br>
गायत्रीं पावनीं देवीं जपेदष्टोत्तरं शतम्।<br>
अन्यांश्च सौरमन्त्रांश्च जप्त्वा तिष्ठन्समाहितः।। ६०.५१ ।।<br>
<br>
कृत्वा प्रदक्षिणं सूर्यं नमस्कृत्योपविश्य च।<br>
स्वाध्यायं प्राङ्मुखः कृत्वा तर्पर्येद्दैवतान्यृषीन्।। ६०.५२ ।।<br>
<br>
मनुष्यांश्च पितॄँश्चान्यान्नामगोत्रेण मन्त्रवित्।<br>
तोयेन तिलमिश्रेण विधिवत्सुसमाहितः।। ६०.५३ ।।<br>
<br>
तर्पणं देवतानां च पूर्वं कृत्वा समाहितः।<br>
अधिकारी भवेत्पश्चात्पितॄणां तर्पणे द्विजः।। ६०.५४ ।।<br>
<br>
श्राद्धे हवनकाले च पाणिनैकेन निर्वपेत्।<br>
तर्पणे तूभयं कुर्यादेष एव विधिः सदा।। ६०.५५ ।।<br>
<br>
अन्वारब्धेन सव्येन पाणिना दक्षिणेन तु।<br>
तृप्यतामिति सिञ्चेत्तु नामगोत्रेण वाग्यतः।। ६०.५६ ।।<br>
<br>
कायस्थैर्यस्तिलैर्मोहात्करोति पितृतर्पणम्।<br>
तर्पितास्तेन पितरस्त्वङ्मांसरुधिरास्थिभिः।। ६०.५७ ।।<br>
<br>
अङ्गस्थैर्न तिलैः कुर्याद्देवतापितृतर्पणम्।<br>
रुधिरं तद्भवेत्तोयं प्रदाता किल्बिषी भवेत्।। ६०.५८ ।।<br>
<br>
भूम्यां यद्दीयते तोयं दाता चैव जले स्थितः।<br>
वृथा तन्मुनिशार्दूला नोपतिष्ठति कस्यचित्।। ६०.५९ ।।<br>
<br>
स्थले स्थित्वा जले यस्तु प्रयच्छेदुदकं नरः।<br>
पितॄणां नोपतिष्ठेत सलिलं तन्निरर्थकम्।। ६०.६० ।।<br>
<br>
उदके नोदकं कुर्यात्पितृभ्यश्च कदाचन।<br>
उत्तीर्य तु शुचौ देशे कुर्यादुदकतपेणम्।। ६०.६१ ।।<br>
<br>
नोदकेषु न पात्रेषु न क्रुद्धो नैकपाणिना।<br>
नोपतिष्ठति तत्तोयं यद्भूम्यां न प्रदीयते।। ६०.६२ ।।<br>
<br>
पितॄणामक्षयं स्थानं मही दत्ता मया द्विजाः।<br>
तस्मात्तत्रैव दातव्यं पितृणां प्रीतिमिच्छता।। ६०.६३ ।।<br>
<br>
भूमिपृष्ठे समुत्पन्ना भूम्यां चैव च संस्थिताः।<br>
भूम्यां चैव लयं याता भूमौ दद्यात्ततो जलम्।। ६०.६४ ।।<br>
<br>
आस्तीर्य च कुशान्साग्रांस्तानावाह्य स्वमन्त्रतः।<br>
प्राचीनाग्रेषु वै देवान्याम्याग्रेषु तथा पितॄन्।। ६०.६५ ।।<br>
<br>
इति श्रीमहापुराणे आदिब्राह्मे स्वयंभुऋषिसंवादे समुद्रस्नानविधिनिरूपणं नाम षष्टितमोऽध्यायः।। ६० ।।<br>
