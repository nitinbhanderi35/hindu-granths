<b>अथैकोनविंशत्यधिकशततमोऽध्यायः</b><br>
<b>सोमतीर्थवर्णनम्</b><br>
<b>ब्रह्मोवाच</b><br>
सोमतीर्थमिति ख्यातं तदप्युक्तं महात्मभिः।<br>
तत्र स्नानेन दानेन सोमपानफलं लभेत्॥ ११९.१ ॥<br>
<br>
जगतां मातरः पूर्वमोषध्यो जीवसंमताः।<br>
ममापि मातरो देव्यः पूर्वासां पूर्ववत्तराः॥ ११९.२ ॥<br>
<br>
आसु प्रतिष्ठितो धर्मः स्वाध्यायो यज्ञकर्म च।<br>
आभिरेव धृतं सर्वं त्रैलोक्यं सचराचरम्॥ ११९.३ ॥<br>
<br>
अशेषरोगोपशमो भवत्याभिरसंशयम्।<br>
अन्नमेताभिरेव स्यादशेषप्राणरक्षणम्॥<br>
अत्रौषध्यो जगद्वन्द्या मामूचुरनहंकृताः॥ ११९.४ ॥<br>
<br>
ओषध्य ऊचुः<br>
अस्माकं त्वं पतिं देहि राजानं सुरसत्तम॥ ११९.५ ॥<br>
<br>
ब्रह्मोवाच<br>
तच्छ्रुत्वा वचनं तासां मयोक्ता ओषधीरिदम्।<br>
पतिं प्राप्स्यथ सर्वाश्च राजानं प्रीतिवर्धनम्॥ ११९.६ ॥<br>
<br>
राजानमिति तच्छ्रुत्वा मामूचुः पुनर्मुने।<br>
गन्तव्यं क्व पुनश्चोक्त गौतमीं यान्तु मातरः॥ ११९.७ ॥<br>
<br>
तुष्टायामथ तस्यां वो राजा स्याल्लोकपूजितः।<br>
ताश्च गत्वा मुनिश्रेष्ठ तुष्टुवुर्गौतमीं नदीम्॥ ११९.८ ॥<br>
<br>
ओषध्य ऊचुः<br>
किं वाऽकरिष्यन्भवर्तिनो जना, नानाघसंघाभिभवाच्च दुःखिताः।<br>
न चाऽऽगमिष्यद्भवती भुवं चेत्पुण्योदके गौतमि शंभुकान्ते॥ ११९.९ ॥<br>
<br>
को वेत्ति भाग्यं नरदेहभाजां, महीगतानां सरितामधीशे।<br>
एषां महापातकसंघहन्त्री, त्वमम्ब गङ्गे सुलभा सदैव॥ ११९.२० ॥<br>
<br>
न ते विभूतिं ननु वेत्ति कोऽपि, त्रैलोक्यवन्द्ये जगदम्ब गङ्गे।<br>
गौरीसमालिङ्गितविग्रहोऽपि, धत्ते स्मरारिः शिरसाऽपि यत्त्वाम्॥ ११९.२१ ॥<br>
<br>
नमोऽस्तु ते मातरभीष्टदायटिनि, नमोऽस्तु ते ब्रह्मयेऽघनाशिनि।<br>
नमोऽस्तु ते विष्णुपदाब्जनिःसृते, नमोऽस्तु ते शंभुजटाविनिःसृते॥ ११९.२२ ॥<br>
<br>
ब्रह्मोवाच<br>
इत्येवं स्तुवतामीशा किं ददामीत्यवोचत॥ ११९.२३ ॥<br>
<br>
ओषध्य ऊचुः<br>
पतिं देहि जगन्माता राजानमतितेजसम्॥ ११९.२४ ॥<br>
<br>
ब्रह्मोवाच<br>
तदोवाच नदी गङ्गा ओषधीस्ता इदं वचः॥ ११९.२५ ॥<br>
<br>
गङ्गोवाच<br>
अहं चामृतरूपाऽस्मि ओषध्यो मातरोऽमृताः।<br>
तादृशं चामृतात्मानं पतिं सोमं ददामि वः॥ ११९.२६ ॥<br>
<br>
ब्रह्मोवाच<br>
देवाश्च ऋषयो वाक्यं मेनिरे सोम एव च।<br>
ओषध्यश्चापि तद्वाक्यं ततो जग्मुः स्वमालयम्॥ ११९.२७ ॥<br>
<br>
यत्र चाऽऽपुर्महौषध्यो राजानममृतात्मकम्।<br>
सोमं समस्तसंतापपापसंघनिवारकम्॥ ११९.२८ ॥<br>
<br>
सोमतीर्थं तु तत्ख्यातं सोमपानफलप्रदम्।<br>
तत्र स्नानेन दानेन पितरः स्वर्गमाप्नुयुः॥ ११९.२९ ॥<br>
<br>
य इदं शृणुयान्नित्यं पठेद्वा भक्तितः स्मरेत्।<br>
दीर्घमायुरावप्नोति स पुत्री धनवान्भवेत्॥ ११९.३० ॥<br>
<br>
इति श्रीमहापुराणे आदिब्राह्मे तीर्थमाहात्म्ये सोमतीर्थवर्णनं नामोनविंशत्यधिकशततमोध्यायः॥ ११९ ॥<br>
<br>
गौतमीमाहात्म्ये पञ्चाशत्तमोऽध्यायः॥ ५० ॥<br>
