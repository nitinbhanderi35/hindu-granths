<b>गंगासागरसंगमवर्णनम्	<br></b>
<b>ब्रह्मोवाच	<br></b>
सा संगता पूर्वमपांपतिं तं, गङ्गा सुराणामपि वन्दनीया।	<br>
देवैश्च सर्वैरनुगम्यमाना, संस्तूयमाना मुनिभिर्मरुद्‌भिः॥ १७४.१ ॥	<br><br>
वसिष्ठजाबालिसयाज्ञवल्क्यक्रत्वङ्गिरोदक्षमरीचिवैष्णवाः।	<br>
शातातपः शौनकदेवरातभृग्वग्निवेश्यात्रिमरीचिमुख्याः॥ १७४.२ ॥	<br><br>
सुधूतपापा मनुगौतमादयः, सकौशिकास्तुम्बरुपर्वताद्याः।	<br>
अगस्त्यमार्कण्डसपिप्पलाद्याः, सगालवा योगपरायणाश्च॥ १७४.३ ॥	<br><br>
सवामदेवाङ्गिरसोऽथ भार्गवाः, स्मृतिप्रवीणाः श्रुतिभिर्मनोज्ञाः।	<br>
सर्वे पुराणार्थविदो बहुज्ञास्ते गौतमीं देवनदीं तु गत्वा॥ १७४.४ ॥	<br><br>
स्तोष्यन्ति मन्त्रैः श्रुतिभिः प्रभूतैर्हृद्यैश्च तुष्टैर्मुदितैर्मनोभिः।	<br>
तां संगतां वीक्ष्य शिवो हरिश्च, आत्मानमादर्शयतां मुनिभ्यः॥ १७४.५ ॥	<br><br>
तथाऽमराऽस्तौ पितृभिश्च दुष्टौ, स्तुवन्ति देवौ सकलार्तिहारिणौ॥ १७४.६ ॥	<br><br>
आदित्या वसवो रुद्रा मरुतो लोकपालकाः।	<br>
कृताञ्जलिपुटाः सर्वे स्तुवन्ति हरिशंकरौ॥ १७४.७ ॥	<br><br>
संगमेषु प्रसिद्धेषु नित्यं सप्तसु नारद।	<br>
समुद्रस्य च गङ्गाया नित्यं देवौ प्रतिष्ठितौ॥ १७४.८ ॥	<br><br>
गौतमेश्वर आख्यातो यत्र देवो महेश्वरः।	<br>
नित्यं संनिहितस्तत्र माधवो रमया सह॥ १७४.९ ॥	<br><br>
ब्रहमेश्वर इति ख्यातो मयैव स्थापितः शिवः।	<br>
लोकानामुपकारार्थमात्मनः कारणान्तरे॥ १७४.१० ॥	<br><br>
चक्रपाणिरिति ख्यातः स्तुतो देवैर्मया सह।	<br>
तत्र संनिहितो विष्णुर्देवैः सह मरुद्‌गणैः॥ १७४.११ ॥	<br><br>
ऐन्द्रतीर्थमिति ख्यातं तदेव हयमूर्धकम्। 	<br>
हयमूर्धा तत्र विष्णुस्तन्मूर्धनि सुरा अपि॥	<br>
सोमतीर्थमिति ख्यातं यत्र सोमेश्वरः शिवः॥ १७४.१२ ॥	<br><br>
इन्द्रस्य सोमश्रवसो देवैश्च ऋषिभिस्तथा।	<br>
प्रार्थितः सोम एवाऽऽदाविन्द्रायेन्दो परिस्रव॥ १७४.१३ ॥	<br><br>
सप्त दिशो नानासूर्याः सप्त होतार ऋत्विजः।	<br>
देवा आदित्या ये सप्त तेभिः सोमाभिरक्ष न इन्द्रायेन्दो परिस्रव॥ १७४.१४ ॥	<br><br>
यत्ते चाजञ्छृतं हविस्तेन सोमाभिरक्ष नः।	<br>
अराती वा मा नस्तारीन्मो च नः किंचनामदिन्द्रयेन्दो परिस्रव॥ १७४.१५ ॥	<br><br>
ऋषे मन्त्रकृतां स्तोमैः कश्यपोद्वर्धयन्गिरः।	<br>
सोमं नमस्य राजानं यो जज्ञेवीरुधां पतिरिन्द्रायेन्दो परिस्रव॥ १७४.१६ ॥	<br><br>
कारुरहं ततो भिषगुपलप्रक्षिणी नना।	<br>
नानाधियोवसूयवोऽनु गा इव तस्थिमेन्द्रायेन्दो परिस्रव॥ १७४.१७ ॥	<br><br>
एवमुक्त्वा च ऋषिभिः सोमं प्राप्य च वज्रिणे।	<br>
तेभ्यो दत्त्वा ततो यज्ञः पूर्णो जातः शतक्रतोः॥ १७४.१८ ॥	<br><br>
तत्सोमतीर्थमाख्यातामाग्नेयं पुरतस्तु तत्।	<br>
अग्निरिष्ट्वा महायज्ञैर्मामाराध्य मनीषितम्॥ १७४.१९ ॥	<br><br>
संप्राप्तवान्मत्प्रसादादहं तत्रैव नित्यशः।	<br>
स्थितो लोकोपकारार्थं तत्र विष्णुः शिवस्तथा॥ १७४.२० ॥	<br><br>
तस्मादाग्नेयमाख्यातमादित्यं तदनन्तरम्।	<br>
यत्राऽऽदित्यो वेदमयो नित्यमेति उपासितुम्॥ १७४.२१ ॥	<br><br>
रूपान्तरेण मध्याह्ने द्रष्टुं मां शंकरं हरिम्।	<br>
नमस्कार्यस्तत्र सदा मध्याह्ने सकलो जनः॥ १७४.२२ ॥	<br><br>
रूपेण केन सविता समायातीत्यनिश्चयात्।	<br>
तस्मादादित्यमाख्यातं बार्हस्पत्यमनन्तरम्॥ १७४.२३ ॥	<br><br>
बृहस्पतिः सुरैः पूजां तस्मात्तीर्थादवाप ह।	<br>
ईजे च यज्ञान्विविधान्बार्हस्पत्यं ततो विदुः॥ १७४.२४ ॥	<br><br>
तत्तीर्थस्मरणादेव ग्रहशान्तिर्भविष्यति।	<br>
तस्मादप्यपरं तीर्थमिन्द्रगोपे नगोत्तमे॥ १७४.२५ ॥	<br><br>
प्रतिष्ठितं महालिङ्गं कस्मिश्चित्कारणान्तरे।	<br>
हिमालयेन तत्तीर्थमद्रितीर्थं तदुच्यते॥ १७४.२६ ॥	<br><br>
तत्र स्नानं च दानं च सर्वकामप्रदं शुभम्।	<br>
एवं सा गौतमी गङ्गा ब्रह्माद्रेश्च विनिःसृता॥ १७४.२७ ॥	<br><br>
यावत्सागरगा देवी तत्र तीर्थानि कानिचित्।	<br>
संक्षेपेण मयोक्तानि रहस्यानि शुभानि च॥ १७४.२८ ॥	<br><br>
वेदे पुराणे ऋषिभिः प्रसिद्धा, या गौतमी लोकनमस्कृता च।	<br>
वक्तुं कथं तामतिसुप्रभावामशेषतो नारद कस्य शक्तिः॥ १७४.२९ ॥	<br><br>
भक्त्या प्रवृत्तस्य यथाकथंचिन्नैवापराधोऽस्ति न संशयोऽत्र।	<br>
तस्माच्च दिङ्मात्रमतिप्रयासात्संसूचितं लोकहिताय तस्याः॥ १७४.३० ॥	<br><br>
कस्तस्याः प्रतितीर्थं तु प्रभावं वक्तुमीश्वरः।	<br>
अपि लक्ष्मीपतिर्विष्णुरलं सोमेश्वरः शिवः॥ १७४.३१ ॥	<br><br>
क्वचित्कस्मिंश्च तीर्थानि कालयोगे भवन्ति हि।	<br>
गुणवन्ति महाप्राज्ञ गौतमी तु सदा नृणाम्॥ १७४.३२ ॥	<br><br>
सर्वत्र सर्वदा पुण्या को न्वस्या गुणकीर्तनम्।	<br>
वक्तुं शक्तस्ततस्तस्यै नम इत्येव युज्यते॥ १७४.३३ ॥	<br><br>
इति श्रीमहापुराणे आदिब्राह्मे तीर्थमाहात्म्ये गङ्गासागरसंगमवर्णनं नाम चतुःसप्तत्यधिकशततमोऽध्यायः॥ १७४ ॥	<br><br>
गौतमीमाहात्म्ये पञ्चादिकशततमोऽध्यायः॥ १०५ ॥	<br>
