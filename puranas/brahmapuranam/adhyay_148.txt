<span style="font-size: 14pt; line-height: 200%"><br>
<b>कोटितीर्थवर्णनम्	<br></b>
<b>ब्रह्मोवाच	<br></b>
कोटितीर्थमिति ख्यातं गङ्गाया दक्षिणे तटे।	<br>
यस्यानुस्मरणादेव सर्वपापैः प्रमुच्यते॥ १४८.१ ॥	<br>
यत्र कोटीश्वरो देवः सर्वं कोटिगुणं भवेत्।	<br>
कोटिद्वयं तत्र पूर्णं तीर्थानां शुभदायिनाम्॥ १४८.२ ॥	<br>
तत्र व्युष्टिं प्रवक्ष्यामि श्रृणु नारद तन्मनाः।	<br>
कण्वस्य तु सुतो ज्येष्ठो बाह्‌लीक इति विश्रुतः॥ १४८.३ ॥	<br>
काण्वश्चेति जनैः ख्यातो वेदवेदाङ्गपारगः।	<br>
इष्टीः पार्वायणानीर्याः सभार्यो वेदपारगः॥ १४८.४ ॥	<br>
कुर्वन्नास्ते स गौतम्यास्तीरस्थो लोकपूजितः।	<br>
प्रातःकाले सभार्योऽसौ जुह्वदग्नौ समाहितः॥ १४८.५ ॥	<br>
सर्वदाऽऽस्ते कदाचित्तु हवनाय समुद्यतः।	<br>
एकाहुतिं स हुत्वा तु समिद्धे हव्यवाहने॥ १४८.६ ॥	<br>
आहुत्यन्तरदानाय हविर्द्रव्यं करेऽहीत्।	<br>
एतस्मिन्नन्तरे वह्निरुपशान्तोऽभवत्तदा॥ १४८.७ ॥	<br>
ततश्चिन्तापरः काण्वः कर्तव्यं किं भवेदिति। <br>
अन्तर्विचारयामास विषादं परमं गतः॥ १४८.८ ॥	<br>
आहुत्योश्च द्वयोर्मध्य उपशान्तो हुताशनः।	<br>
अग्न्यन्तरमुपादेयं वैदिकं लौकिकं तथा॥ १४८.९ ॥	<br>
क्व होष्यं स्याद्‌द्वितीयं तु आहुत्यन्तरमेव च।	<br>
एवं मीमांसमाने तु दैवी वागब्रवीत्तदा॥ १४८.१० ॥	<br>
अग्न्यन्तरं नैव तेऽत्र उपादेयं भविष्यति।	<br>
यानि तत्र भविष्यन्ति शकलानि समीपतः॥ १४८.११ ॥	<br>
अर्धदग्धेषु काष्ठेषु विप्रराज प्रहूयताम्।	<br>
नेत्युवाच तदा काण्वः सैव वागब्रवीत्पुनः॥ १४८.१२ ॥	<br>
अग्नेः पुत्रो हिरण्यस्तु पिता पुत्रः स एव तु।	<br>
पुत्रे दत्तं प्रियायैव पितुः प्रीत्यै भविष्यति॥ १४८.१३ ॥	<br>
पित्रे देयं सुते दद्यात्कोटिप्रीतिगुणं भवेत्।	<br>
दैवी वागब्रवीदेवं ततः सर्वे महर्षयः॥ १४८.१४ ॥	<br>
निश्चित्य धर्मसर्वस्वं तथा चक्रुर्यथोदितम्।	<br>
एतज्ज्ञात्वा जगत्यत्र पुत्रे दत्तं पितुर्भवेत्॥ १४८.१५ ॥	<br>
अपत्याद्युपकारेण पित्रोः प्रीतिर्यथा भवेत्।	<br>
तथा नान्येन केनापि जगत्येतद्वि विश्रुतम्॥ १४८.१६ ॥	<br>
सुप्रसिद्धं जगत्येतत्सर्वलोकेषु पूजितम्।	<br>
तस्मिन्दत्ते भवेत्पुण्यं सर्वं कोटिसुणं सुत॥ १४८.१७ ॥	<br>
मनोग्लानिनिवृत्तिश्च जायते च महत्सुखम्।	<br>
पुनरप्याह सा वाणी काण्वेऽस्मिंस्तीर्थ उत्तमे॥ १४८.१८ ॥	<br>
अभवत्तन्महत्तीर्थं काण्वपुण्यप्रभावतः।	<br>
लोकत्रयाश्रयाशेषतीर्थेभ्योऽपि महाफलम्॥ १४८.१९ ॥	<br>
स्नानदानादिकं किंचिद्भक्त्या कुर्वन्समाहितः।	<br>
फलं प्राप्स्यस्यशेषेण सर्वं कोटिगुणं मुने॥ १४८.२० ॥	<br>
यत्किंचित्क्रियते चात्र स्नानदानादिकं नरैः।	<br>
सर्वं कोटिगुणं विद्यात्कोटितीर्थं ततो विदुः॥ १४८.२१ ॥	<br>
यत्रैतद्‌वृत्तमाग्नेयं काण्वं पौत्रं हिरण्यकम्।	<br>
वाणीसंज्ञं कोटितीर्थं कोटितीर्थफलं यतः॥ १४८.२२ ॥	<br>
कोटितीर्थस्य माहात्म्यमत्र वक्तुं न शक्यते।	<br>
वाचस्पतिप्रभृतिभिरथ वाऽन्यैः सुरैरपि॥ १४८.२३ ॥	<br>
यात्रानुष्ठीयमानं हि सर्वं कर्म यथा तथा।	<br>
गोदावर्याः प्रसादेन सर्वं कोटिगुणं भवेत्॥ १४८.२४ ॥	<br>
कोटितीर्थे द्विजाग्य्राय गामेकां यः प्रयच्छति।	<br>
तस्य तीर्थस्य माहात्म्याद्‌गोकोटिफलमश्नुते॥ १४८.२५ ॥	<br>
तस्मिंस्तीर्थे शुचिर्भूतम्वा भूमिदानं करोति यः।	<br>
श्रद्धायुक्तेन मनसा स्यात्तत्कोटिगुणोत्तरम्॥ १४८.२६ ॥	<br>
सर्वत्र गौतमीतीरे पितृणां दानमुत्तमम्।	<br>
विशेषतः कोटितीर्थे तदनन्तफलप्रदम्॥	<br>
अत्रैकन्यूनपञ्चाशत्तीर्थानि मुनयो विदुः॥ १४८.२७ ॥	<br>
इति श्रीमहापुराणे आदिब्रह्मे तीर्थमाहात्म्ये काण्वाद्येकोनपञ्चाशत्तीर्थवर्णनं नामाष्टचत्वारिंशदधिकशततमोऽध्यायः॥ १४८ ॥	<br>
गौतमीमाहात्म्य ऊनाशीतितमोऽध्यायः॥ ७९ ॥	<br>
</span>
