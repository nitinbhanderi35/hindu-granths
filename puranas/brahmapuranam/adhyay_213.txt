<span style="font-size: 14pt; line-height: 170%"><br>
<b>वराहावतारवर्णनम्	<br></b>
<b>मुनय ऊचुः	<br></b>
अहो कृष्णस्य माहात्म्यमद्‌भुतं चातिमानुषम्।	<br>
रामस्य च मुनिश्रेष्ठ त्वयोक्तं भुवि दुर्लभम्॥ २१३.१ ॥	<br><br>
न तृप्तिमधिगच्छामः श्रृण्वन्तो भगवत्कथाम्।	<br>
तस्माद्‌ब्रूहि महाभाग भूयो देवस्य चेष्टितम्॥ २१३.२ ॥	<br><br>
प्रादुर्भावः पुराणेषु विष्णोरमिततेजसः।	<br>
सतां कथयतामेष वराह इति नः श्रुतम्॥ २१३.३ ॥	<br><br>
न जानीमोऽस्य चरितं न विधिं च च विस्तरम्।	<br>
न कर्मगुणसद्भावं न हेतुत्वमनीषितम्॥ २१३.४ ॥	<br><br>
किमात्मको वराहोऽसौ का मूर्तिः का च देवता।	<br>
किमाचारप्रभावो वा किंवा तेन तदा कृतम्॥ २१३.५ ॥	<br><br>
यज्ञार्थे समवेतानां मिषतां च द्विजन्मनाम्।	<br>
महावराहचरितं सर्वलोकसुखावहम्॥ २१३.६ ॥	<br><br>
यथा नारायणो ब्रह्मन्वाराहं रूपमास्थितः।	<br>
दंष्ट्रया गां समुद्रस्थमुज्जहारारिमर्दनः॥ २१३.७ ॥	<br><br>
विस्तरेणैव कर्माणि सर्वाणि रिपुघातिनः।	<br>
श्रोतुं नो वर्तते बुद्धिर्हरेः कृष्णस्य धीमतः॥ २१३.८ ॥	<br><br>
कर्मणामानुपूर्व्या च प्रादुर्भावाश्च ये विभोः।	<br>
या वाऽस्य प्रकृतिर्ब्रह्मंस्ताश्चाऽऽख्यातुं त्वमर्हसि॥ २१३.९ ॥	<br><br>
<b>व्यास उवाच	<br></b>
प्रश्नभारो महानेष भविद्भिः समुदाहृतः।	<br>
यथाशक्त्या तु वक्ष्यामि श्रुयतां वैष्णवं यशः॥ २१३.१० ॥	<br><br>
विष्णोः प्रभावश्रवणे दिष्ट्या वो मतिरुत्थिता।	<br>
तस्माद्विष्णोः समस्ता वै शृणुध्वं या प्रवृत्तयः॥ २१३.११ ॥	<br><br>
सहस्रास्यं सहस्राक्षं सहस्रचरणं च यम्।	<br>
सहस्रशिरसं देवं सहस्रकरमव्ययम्॥ २१३.१२ ॥	<br><br>
सहस्रजिह्‌वं भास्वन्तं सहस्रमुकुटं प्रभुम्।	<br>
सहस्रदं सहस्रादिं सहस्रभुजमव्ययम्॥ २१३.१३ ॥	<br><br>
हवनं सवनं चैव होतारं हव्यमेव च।	<br>
पात्राणि च पवित्राणि वेदिं दीक्षां समित्स्रुवम्॥ २१३.१४ ॥	<br><br>
स्रुक्सोमसूर्यमुशलं प्रोक्षणीं दक्षिणायनम्।	<br>
अध्वर्युं सामगं विप्रं सदस्यं सदनं सदः॥ २१३.१५ ॥	<br><br>
?Bयूपं चक्रं ध्रुवां दर्वीं चरुंश्चोलूखलानि च।	<br>
प्राग्वंशं यज्ञभूमीं च होतारं च परं च यत्॥ २१३.१६ ॥	<br><br>
हस्वाण्यतिप्रमाणानि स्थावराणि चराणि च।	<br>
प्रायश्चित्तानि वाऽर्घ्यं च स्थाण्डिलानि कुशास्तथा॥ २१३.१७ ॥	<br><br>
मन्त्रयज्ञवहं वह्निं भागं भागवहं च यत्।	<br>
अग्रासिनं सोमभुजं हुतार्चिषमुदायुधम्॥ २१३.१८ ॥	<br><br>
आहुर्वेदविदो विप्रा यं यज्ञे शाश्वतं प्रभुम्।	<br>
तस्य विष्णो सुरेशस्य श्रीवत्साङ्कस्य धीमतः॥ २१३.१९ ॥	<br><br>
प्रादुर्भवसहस्राणि समतीतान्यनेकशः।	<br>
भूयश्चैव भविष्यन्ति ह्येवमाह पितामहः॥ २१३.२० ॥	<br><br>
यत्पृच्छध्वं महाभागा दिव्यां पुण्यामिमां कथाम्।	<br>
प्रादुर्भावाश्रितां विष्णोः सर्वपापहरां शिवाम्॥ २१३.२१ ॥	<br><br>
शृणुध्वं तां महाभागास्तद्‌गतेनान्तरात्मना।	<br>
प्रवक्ष्याम्यानुपूर्व्येण यत्पृच्छध्वं ममानघाः॥ २१३.२२ ॥	<br><br>
वासुदेवस्य माहात्म्यं चरितं च महामतेः।	<br>
हितार्थं सुरमर्त्यानां लोकानां प्रभवाय च॥ २१३.२३ ॥	<br><br>
बहुशः सर्वभूतात्मा प्रादुर्भवति वीर्यवान्।	<br>
प्रादुर्भावांश्च वक्ष्यामि पुण्यान्दिव्यान्गुणान्वितान्॥ २१३.२४ ॥	<br><br>
सुप्तो युगसहस्रं यः प्रादुर्भवति कार्यतः।	<br>
पूर्णे युगसहस्रेऽथ देवदेवो जगत्पतिः॥ २१३.२५ ॥	<br><br>
ब्रह्म च कपिश्चैव त्र्यम्बकस्त्रिदशास्तथा।	<br>
देवाः सप्तर्षयश्चैव नागाश्चाप्सरसस्तथा॥ २१३.२६ ॥	<br><br>
सनत्कुमारश्च महानुभावो, मनुर्महात्मा भगवान्प्रजाकरः।	<br>
पुराणदेवोऽथ पुराणि चक्रे प्रदीप्तवैश्वानरतुल्यतेजा॥ २१३.२७ ॥	<br><br>
योऽसौ चार्णवमध्यस्थो नष्टे स्थावरजङ्गमे।	<br>
नष्टे देवासुरनरे प्रनष्टोरगराक्षसे॥ २१३.२८ ॥	<br><br>
योद्धुकामौ दुराधर्षौ तावुभौ मधुकेटभौ।	<br>
हतौ भगवता तेन तयोर्दत्त्वाऽमितं वरम्॥ २१३.२९ ॥	<br><br>
पुरा कमलनाभस्य स्वपतः सागराम्भसि।	<br>
पुष्करे तत्र संभूता देवाः सर्षिगणास्तथा॥ २१३.३० ॥	<br><br>
एष पौष्करको नाम प्रादुर्भावो महात्मनः।	<br>
पुराणं कथ्यते यत्र देवश्रुतिसमाहितम्॥ २१३.३१ ॥	<br><br>
वाराहस्तु श्रुतिमुखः प्रादुर्भावो महात्मनः।	<br>
यत्र विष्णुः सुरश्रेष्ठो वाराहं रुपमास्थितः॥ २१३.३२ ॥	<br><br>
वेदपादो यूपदंष्ट्रः क्रतुदन्तश्चितीमुखः।	<br>
अग्निजिह्वो दर्भरोमा ब्रह्मशीर्षो महातपाः॥ २१३.३३ ॥	<br><br>
अहोरात्रेक्षणो दिव्यो वेदाङ्गः श्रुतिभूषणः।	<br>
आज्यनासः स्रुवतुण्डः सामघोषस्वरो महान्॥ २१३.३४ ॥	<br><br>
सत्यधर्ममयः श्रीमान्क्रमविक्रमसत्कृतः।	<br>
प्रायश्चित्तनखौ मन्त्रस्फिग्विकृतः सोमशोणितः॥ २१३.३५ ॥	<br><br>
उद्‌गातान्त्रो होमलिङ्गो बीजौषधिमहाफलः।	<br>
वाद्यान्तरात्मा मन्त्रस्फिग्विकृतः सोमशोणितः॥ २१३.३६ ॥	<br><br>
वेदिस्कन्धो हविर्गन्धो हव्यकव्यातिवेगवान्।	<br>
प्राग्वंशकायो द्युतिमान्नानादीक्षाभिरन्वितः॥ २१३.३७ ॥	<br><br>
दक्षिणाहृदयो योगी महासत्रमयो महान्।	<br>
उपाकर्माष्टरुचकः प्रवर्गावर्तभूषणः॥ २१३.३८ ॥	<br><br>
नानाच्छन्दोगतिपथो गृह्योपनिषदासनः।	<br>
छायापत्नीसहायोऽसौ मणिश्रृङ्ग इवोत्थितः॥ २१३.३९ ॥	<br><br>
महीं सागरपर्यन्तां सशैलवनकाननाम्।	<br>
एकार्णवजलभ्रण्टामेकार्णवगतः प्रभुः॥ २१३.४० ॥	<br><br>
दंष्ट्रया यः समुद्धृत्य लोकानां हितकाम्यया।	<br>
सहस्रशीर्षो लोकादिश्चकार जगतीं पुनः॥ २१३.४१ ॥	<br><br>
एवं यज्ञवराहेण भूत्वा भूतहितार्थिना।	<br>
उद्धृता पृथिवी देवी सागराम्बुधरा पुरा॥ २१३.४२ ॥	<br><br>
वाराह एष कथितो नारसिंहस्ततो द्विजाः।	<br>
यत्र भूत्वा मृगन्द्रेण हिरण्यकशिपुर्हतः॥ २१३.४३ ॥	<br><br>
पुरा कृतयुगे नाम सुरारिर्बलर्पितः।	<br>
दैत्यानामादिपुरुषश्चकार सुमहत्तपः॥ २१३.४४ ॥	<br><br>
दश वर्षसहस्राणि शतानि दश पञ्च च।	<br>
जपोपवासनिरतस्तस्थौ मौनव्रतस्थितः॥ २१३.४५ ॥	<br><br>
ततः शमदमाभ्यां च ब्रह्मचर्येण चैव हि।	<br>
प्रीतोऽभवत्ततस्तस्य तपसा नियमेन च॥ २१३.४६ ॥	<br><br>
तं वै स्वयंभूर्भगवान्स्वयमागम्य भो द्विजाः।	<br>
विमानेनार्कवर्णेन हंसयुक्तेन भास्वता॥ २१३.४७ ॥	<br><br>
आदित्यैर्वसुभिः सार्धं मरुद्भिर्दैवतैस्तथा।	<br>
रुद्रैर्विश्वसहायैश्च यक्षराक्षसकिंनरैः॥ २१३.४८ ॥	<br><br>
दिशाभिः प्रदिशाभिश्च नदीभिः सागरैस्तथा।	<br>
नक्षत्रैश्च मुहूर्तैश्च खेचरैश्च महाग्रहैः॥ २१३.४९ ॥	<br><br>
देवर्षिभिस्तपोवृद्धैः सिद्धैर्विद्वद्भिरेव च।	<br>
राजर्षिभिः पुण्यतमैर्गन्धर्वैरप्सरोगणैः॥ २१३.५० ॥	<br><br>
चराचरगुरुः श्रीमान्वृतः सर्वैः सुरैस्तथा।	<br>
ब्रह्मा ब्रह्मविदां श्रेष्ठो दैत्यं वचनमब्रवीत्॥ २१३.५१ ॥	<br><br>
<b>ब्रह्मोवाच	<br></b>
प्रीतोऽस्मि तव भक्तस्य तपसाऽनेन सुव्रत।	<br>
वरं वरय भद्रं ते यथेष्टं काममाष्नुहि॥ २१३.५२ ॥	<br><br>
<b>हिरण्यकशिपुरुवाच	<br></b>
न देवासुरगन्धर्वा न यक्षोरगराक्षसाः।	<br>
ऋषयो वाऽथ मां शापैः क्रुद्धा लोकपितामह॥ २१३.५३ ॥	<br><br>
शपेयुस्तपसा युक्ता शर एष वृतो मया।	<br>
न शस्त्रेण न वाऽस्त्रेण गिरिणा पादपेन वा॥ २१३.५४ ॥	<br><br>
न शुष्केण न चाऽऽर्द्रेण न चैवोर्ध्वं न चाप्यधः।	<br>
पाणिप्रहारेणैकेन सभृत्यबलवाहनम्॥ २१३.५५ ॥	<br><br>
यो मां नाशयितुं शक्तः स मे मृत्युर्भविष्यति।	<br>
भवेयमहमेवार्कः सोमो वायुर्हुताशनः॥ २१३.५६ ॥	<br><br>
सलिलं चान्तरिक्षं च आकाशं चैव सर्वशः।	<br>
अहं क्रोधश्च कामश्च वरुणो वासवो यमः॥	<br>
धनदश्च धनाध्यक्षो यक्षः किंपुरुषाधिपः॥ २१३.५७ ॥	<br><br>
<b>ब्रह्मोवाच	<br></b>
एते दिव्या शरास्तात मया दत्तास्तवाद्‌भुताः।	<br>
सर्वान्कामानिमांस्तात प्राप्स्यसि त्वं न संशयः॥ २१३.५८ ॥	<br><br>
<b>व्यास उवाच	<br></b>
एवमुक्त्वा तु भगवाञ्जगामाऽऽशु पितामहः।	<br>
वैराजं ब्रह्मसदनं ब्रह्मर्षिगणसेवितम्॥ २१३.५९ ॥	<br><br>
अतो देवाश्च नागाश्च गन्धर्वा मुनयस्तथा।	<br>
वरप्रदानं श्रुत्वैव पितामहमुपस्थिताः॥ २१३.६० ॥	<br><br>
<b>देवा ऊचुः	<br></b>
वरेणानेन भगवन्बाधिष्यति स नोऽसुरः।	<br>
तत्प्रसीदाऽऽशु भगवन्वधोऽप्यस्य विचिन्त्यताम्॥ २१३.६१ ॥	<br><br>
भगवन्सर्वभूतानां स्वयंभूरादिकृत्प्रभुः।	<br>
स्रष्टा च हव्यकव्यानामव्यक्तं प्रकृतिर्ध्रुवम्॥ २१३.६२ ॥	<br><br>
<b>व्यास उवाच	<br></b>
ततो लोकहितं वाक्यं श्रुत्वा देवः प्रजापितः।	<br>
प्रोवाच भगवान्वाक्यं सर्वदेवगणांस्तथा॥ २१३.६३ ॥	<br><br>
<b>ब्रह्मोवाच	<br></b>
अवश्यं त्रिदशास्तेन प्राप्तव्यं तपसः फलम्।	<br>
तपसोऽन्ते च भगवान्वधं विष्णुः करिष्यति॥ २१३.६४ ॥	<br><br>
<b>व्यास उवाच	<br></b>
एतछ्रुत्वा सुराः सर्वे वाक्यं पङ्कजजन्मनः।	<br>
स्वानि स्थानानि दिव्यानि जग्मुस्ते वै मुदान्विताः॥ २१३.६५ ॥	<br><br>
लब्धमत्रे वरे चापि सर्वाः सोऽबाधत प्रजाः।	<br>
हिरण्यकशिपुर्दैत्यो वरदानेन दर्पितः॥ २१३.६६ ॥	<br><br>
आश्रमेषु महाभागान्मुनीन्वै संशितव्रतान्।	<br>
सत्यधर्मरतान्दान्तांस्तदा धर्षितवांस्तथा॥ २१३.६७ ॥	<br><br>
त्रिदिवस्थांस्तथा देवान्पराजित्य महाबलः।	<br>
त्रैलोक्यं वशमानीय स्वर्गे वसति सोऽसुरः॥ २१३.६८ ॥	<br><br>
यदा वरमदोन्मत्तो विचरन्दानवो भुवि। 	<br>
यज्ञीयानकरोद्दैत्यानयज्ञीयाश्च देवताः॥ २१३.६९ ॥	<br><br>
आदित्या वसवः साध्या विश्वे च मरुतस्तथा।	<br>
शरण्यं विष्णुमुपतस्थुर्महाबलम्॥ २१३.७० ॥	<br><br>
देवब्रह्मयं यज्ञं ब्रह्मदेवं सनातनम्।	<br>
भूतं भव्यं भविष्यं च प्रभुं लोकनमस्कृतम्॥	<br>
नारायणं विभुं देवं शरण्यं शरणं गताः॥ २१३.७१ ॥	<br><br>
<b>देवा ऊचुः	<br></b>
त्रायस्व नोऽद्य देवेश हिरण्यकशिपोर्भयात्।	<br>
त्वं हि नः परमो देवस्त्वं हि नः परमो गुरुः॥ २१३.७२ ॥	<br><br>
त्वं हि नः परमो धाता ब्रह्मादीनां सुरोत्तम।	<br>
उत्फुल्लामलपत्राक्ष शत्रुपक्षक्षयंकर॥	<br>
क्षयाय दितिवंशस्य शरणं त्वं भवस्व नः॥ २१३.७३ ॥	<br><br>
<b>वासुदेव उवाच	<br></b>
भयं त्यजध्वममरा अभयं वो ददाम्यहम्।	<br>
तथैव त्रिदिवं देवाः प्रतिलप्स्यथ मा चिरम्॥ २१३.७४ ॥	<br><br>
एषोऽहं सगणं दैत्यं वरदानेन दर्पितम्।	<br>
अवध्यममरेन्द्राणां दानवेन्द्रं निहन्मि तम्॥ २१३.७५ ॥	<br><br>
<b>व्यास उवाच	<br></b>
एवमुक्त्वा तु भगवान्विसृज्य त्रिदशेश्वरान्।	<br>
हिरण्यकशिपोः स्थानमाजगाम महाबलः॥ २१३.७६ ॥	<br><br>
नरस्यार्धतनुं कृत्वा सिंहस्यार्धतनुं प्रभुः।	<br>
नारसिंहेन वपुषा पाणिं संस्पृश्य पाणिना॥ २१३.७७ ॥	<br><br>
घनजीमूतसंकाशो घनजीमूतनिस्वनः।	<br>
घनजीमूतदीप्तौजा जीमूत इव वेगवान्॥ २१३.७८ ॥	<br><br>
दैत्यं सोऽतिबलं दृष्ट्वा दृप्तशार्दूलविक्रमः।	<br>
दृप्तैर्दैत्यगणैर्गुप्तं हतवानेकपाणिना॥ २१३.७९ ॥	<br><br>
नृसिंह एष कथितो भूयोऽयं वामनः परः।	<br>
यत्र वामनमास्थाय रूपं दैत्यविनाशनम्॥ २१३.८० ॥	<br><br>
बलेर्बलवतो यज्ञे बलिना विष्णुना पुरा।	<br>
विक्रमैस्त्रिभिरक्षोभ्याः क्षोभितास्ते महासुराः॥ २१३.८१ ॥	<br><br>
विप्रचित्तिः शिवः शङ्कुरयःशङ्कुस्तथैव च।	<br>
अयः शिरा अश्वशिरा हयग्रीवश्च वीर्यवान्॥ २१३.८२ ॥	<br><br>
वेगवान्केतुमानुग्रः सोग्रव्यग्रो महासुरः।	<br>
पुष्करः पुष्कलश्चैव शा(सा)श्वोऽश्वपतिरेव च॥ २१३.८३ ॥	<br><br>
प्रह्लादोऽश्वपतिः कुम्भः संह्रादो गमनप्रियः।	<br>
अनुह्रादो हरिहयो वाराहः संहरोऽनुजः॥ २१३.८४ ॥	<br><br>
शरभः शलभश्चैव कुपथः क्रोधनः क्रथः।	<br>
बृहत्कीर्तिर्महाजिह्वः शङ्कुकर्णो महास्वनः॥ २१३.८५ ॥	<br><br>
दीप्तजिह्‌वोऽर्कनयनो मृगपादो मृगप्रियः।	<br>
वायुर्गरिष्ठो नमुचिः सम्बरो विस्करो महान्॥ २१३.८६ ॥	<br><br>
चन्द्रहन्ता क्रोधहन्ता क्रोधवर्धन एव च।	<br>
कालकः कालकोपश्च वृत्रः क्रोधो विरोचनः॥ २१३.८७ ॥	<br><br>
गरिष्ठश्च वरिष्ठश्च प्रलम्बनरकावुभौ।	<br>
इन्द्रतापनवातापी केतुमान्बलदर्पितः॥ २१३.८८ ॥	<br><br>
असिलोमा पुलोमा च बाष्कलः प्रमदो मदः।	<br>
स्वमिश्रः कालवदनः करालः केशिरेव च॥ २१३.८९ ॥	<br><br>
एकाक्षश्चन्द्रमा राहुः संह्रादः सम्बरः स्वनः।	<br>
शतघ्नीचक्रहस्ताश्च तथा मुशलपाणयः॥ २१३.९० ॥	<br><br>
अश्वयन्त्रायुधोपेता भिन्दिपालायुधास्तथा।	<br>
शूलोलूखलहस्ताश्च परश्वधधरास्तथा॥ २१३.९१ ॥	<br><br>
पाशमुद्‌गरहस्ताश्च तथा परिघपाणयः।	<br>
महाशिलाप्रहरणाः शूलहस्ताश्च दानवाः॥ २१३.९२ ॥	<br><br>
नानाप्रहरणा घोरा नानावेशा महाबलाः।	<br>
कूर्मकुक्कुटवक्त्राश्च शशोलूकमुखास्तथा॥ २१३.९३ ॥	<br><br>
खरोष्ट्रवदनाश्चैव वराहवदनास्तथा।	<br>
मार्जारशिखिवक्त्राश्च महावक्त्रास्तथा परे॥ २१३.९४ ॥	<br><br>
नक्रमेषाननाः शूरा गोजाविमहिषाननाः गोधाशल्लकिवक्त्राश्च क्रोष्टुवक्त्राश्च दानवाः॥ २१३.९५ ॥	<br><br>
आखुदर्दुरवक्त्राश्च घोरा वृकमुखास्तथा।	<br>
भींमा मकरवक्त्राश्च क्रोष्टुवक्त्राश्च दानवाः॥ २१३.९६ ॥	<br><br>
अश्वाननाः खरमुखा मयूरवदनास्तथा।	<br>
गजेन्द्रचर्मवसनास्तथा कृष्णाजिनाम्बराः॥ २१३.९७ ॥	<br><br>
चीरसंवृतगात्राश्च तथा नीलकवाससः।	<br>
उष्णीषिणो मुकुटिनस्तथा कुण्डलिनोऽसुराः॥ २१३.९८ ॥	<br><br>
किरीटिनो लम्बशिखाः कम्बुग्रीवाः सुवर्चसः।	<br>
नानावेशधरा दैत्या नानामाल्यानुलेपनाः॥ २१३.९९ ॥	<br><br>
स्वान्यायुधानि संगृह्य प्रदीप्तानि च तेजसा।	<br>
क्रममाणं हृषीकेशमुपावर्तन्त सर्वशः॥ २१३.१०० ॥	<br><br>
प्रमथ्य सर्वान्दैतेयान्पादहस्ततलैर्विभुः।	<br>
रूपं कृत्वा महाभीमं जहाराऽऽशु स मेदिनीम्॥ २१३.१०१ ॥	<br><br>
तस्य विक्रमतो भूमिं चन्द्रादित्यौ स्तनान्तरे।	<br>
नभः प्रक्रममाणस्य नाभ्यां किल तथा स्थितौ॥ २१३.१०२ ॥	<br><br>
परमाक्रममाणस्य जानुदेशे व्यवस्थितौ।	<br>
विष्णोरमितवीर्यस्य वदन्त्येवं द्विजातयः॥ २१३.१०३ ॥	<br><br>
हृत्वा स मेदिनीं कृत्स्नां हत्वा चासुरपुंगवान्।	<br>
ददौ शक्राय वसुधां विष्णुर्बलवतां वरः॥ २१३.१०४ ॥	<br><br>
एष वो वामनो नाम प्रादुर्भावो महात्मनः।	<br>
वेदविद्भिर्द्विजैरेतत्कथ्यते वैष्णवं यशः॥ २१३.१०५ ॥	<br><br>
भूयो भूतात्मनो विष्णोः प्रादुर्भावो महात्मनः॥	<br>
दत्तात्रेय इति ख्यातः क्षमया परया युतः॥ २१३.१०६ ॥	<br><br>
तेन नष्टेषु वेदेषु प्रक्रियासु मखेषु च।	<br>
चातुर्वर्ण्ये च संकीर्णे धर्मे शिथिलतां गते॥ २१३.१०७ ॥	<br><br>
अतिवर्धति चाधर्मे सत्ये नष्टेऽनृते स्तिते।	<br>
प्रजासु शीर्यमाणासु धर्मे चाऽऽकुलतां गते॥ २१३.१०८ ॥	<br><br>
सयज्ञाः सक्रिया वेदाः प्रत्यानीता हि तेन वै।	<br>
चातुर्वर्ण्यमसंकीर्णं कृतं तेन महात्मना॥ २१३.१०९ ॥	<br><br>
तेन हैहयराजस्य कार्तवीर्यस्य धीमतः।	<br>
वरदेन वरो दत्तो दत्तात्रेयेण धीमता॥ २१३.११० ॥	<br><br>
एतद्‌बाहुद्वयं यत्ते तत्ते मम कृते नृप।	<br>
शतानि दश बाहूनां भविष्यन्ति न संशयः॥ २१३.१११ ॥	<br><br>
पालयिष्यसि कृत्स्नां च वसुधां वसुधेश्वर।	<br>
दुर्निरीक्ष्योऽरिवृन्दानां युद्धस्थश्च भविष्यसि॥ २१३.११२ ॥	<br><br>
एष वो वैष्णवः श्रीमान्प्रादुर्भावोऽद्भुतः शुभः।	<br>
भूयश्च जामदग्न्योऽयं प्रादुर्भावो महात्मनः॥ २१३.११३ ॥	<br><br>
यत्र बाहुसहस्रेण द्विषतां दुर्जयं रणे।	<br>
रामोऽर्जुनमनीकस्थं जघान नृपतिं प्रभुः॥ २१३.११४ ॥	<br><br>
रथस्थं पार्थिवं रामः पातयित्वाऽर्जुनं भुवि।	<br>
धर्षयित्वाऽर्जुनं रामः क्रोशमानं च मेघवत्॥ २१३.११५ ॥	<br><br>
कृत्स्नं बाहुसहस्रं च चिच्छेद भृगुनन्दनः।	<br>
परश्वधेव दीप्तेन ज्ञातिभिः सहितस्य वै॥ २१३.११६ ॥	<br><br>
कीर्णा क्षत्रियकटीभिर्मेरुमन्दरभूषणा।	<br>
त्रिः सप्तकृत्वः पृथिवी तेन निःक्षत्रिय कृता॥ २१३.११७ ॥	<br><br>
कृत्वा निःक्षत्रियां चैनां भार्गवः सुमहायशाः।	<br>
सर्वपापविनाशाय वाजिमेधेन चेष्टवान्॥ २१३.११८ ॥	<br><br>
यस्मिन्यज्ञे महादाने दक्षिणां भृगुनन्दनः।	<br>
मारीचाय ददौ प्रीतः कश्यपाय वसुंधराम्॥ २१३.११९ ॥	<br><br>
वारणांस्तुरगाञ्शुभ्रान्रथांश्च रथिनां वरः।	<br>
हिरण्यमक्षयं धेनुर्गजेन्द्रांश्च महीपतिः। २१३.१२० ॥	<br><br>
ददौ तस्मिन्महायज्ञे वाजिमेधे महायशाः।	<br>
अद्यापि च हितार्थाय लोकानां भृगुनन्दनः॥ २१३.१२१ ॥	<br><br>
चरमाणस्तपो घोरं जामदग्न्यः पुनः प्रभुः।	<br>
आस्ते वै देववच्छ्रीमान्महेन्द्रे पर्वतोत्तमे॥ २१३.१२२ ॥	<br><br>
एष विष्णोः सुरेशस्य शाश्वतस्याव्ययस्य च।	<br>
जामदग्न्य इति ख्यातः प्रादुर्भावो महात्मनः॥ २१३.१२३ ॥	<br><br>
चतुर्विंशे युगे वाऽपि विश्वामित्रपुरःसरः।	<br>
जज्ञे दशरथस्याथ पुत्रः पद्मयतेक्षणः॥ २१३.१२४ ॥	<br><br>
कृत्वाऽत्मानं महाबाहुश्चतुर्धा प्रभुरीश्वरः।	<br>
लोके राम इति ख्यातस्तेजसा भास्करोपमः॥ २१३.१२५ ॥	<br><br>
प्रसादनार्थं लोकस्य रक्षसां निग्रहाय च।	<br>
धर्मस्य च विवृद्ध्यर्थं जज्ञे तत्र महयशाः॥ २१३.१२६ ॥	<br><br>
तमप्याहुर्मनुष्येन्द्रं सर्वभूतहिते रतम्।	<br>
यः समाः सर्वधर्मज्ञश्चतुर्दश वनेऽवसत्॥ २१३.१२७ ॥	<br><br>
लक्ष्मणानुचरो रामः सर्वभूतहिते रतः। 	<br>
चतुर्दश वने तप्त्वा तपो वर्षणि राघवः॥ २१३.१२८ ॥	<br><br>
रूपिणी तस्य पार्श्वस्था सीतेति प्रथिता जने।	<br>
पूर्वोदिता तु या लक्ष्मीर्भर्तारमनुगच्छति॥ २१३.१२९ ॥	<br><br>
जनस्थाने वसन्कार्यं त्रिदशानां चकार सः।	<br>
तस्यापकारिणं क्रूरं पौलस्त्यं मनुजर्षभः॥ २१३.१३० ॥	<br><br>
सीतायाः पदमन्विच्छन्निजघान महायशाः।	<br>
देवासुरगणानां च यक्षराक्षसभोगिनाम्॥ २१३.१३१ ॥	<br><br>
यत्रावध्यं राक्षसेन्द्रं रावणं युधि दुर्जयम्।	<br>
युक्तं राक्षसकोटीभिर्नीलाञ्जनचयोपमम्॥ २१३.१३२ ॥	<br><br>
त्रैलाक्यद्रावणं क्रूरं रावणं राक्षसेश्वरम्।	<br>
दुर्जयं दुर्धरं दृप्तं शार्दूलसमविक्रमम्॥ २१३.१३३ ॥	<br><br>
दुर्निरीक्ष्यं सुरगणैर्वरदानेन दर्पितम्।	<br>
जघान सचिवैः सार्धं ससैन्यं रावणं युधि॥ २१३.१३४ ॥	<br><br>
महाभ्रगणसंकाशं महाकायं महाबलम्।	<br>
रावणं निजघानाऽऽशु रामो भूतपतिः पुरा॥ २१३.१३५ ॥	<br><br>
सुग्रीवस्य कृते येन वानरेन्द्रो महाबलः।	<br>
वाली विनिहतः संख्ये सुग्रीवश्चाभिषेचितः॥ २१३.१३६ ॥	<br><br>
मधोश्च तनयो दृप्तो लवणो नाम दानवः।	<br>
हतो मधुवने वीरो वरमत्तो महासुरः॥ २१३.१३७ ॥	<br><br>
यज्ञविघ्नकरौ येन मुनीनां भावितात्मनाम्।	<br>
मारीचश्च सुबाहुश्च बलेन बलिनां वरौ॥ २१३.१३८ ॥	<br><br>
निहतौ च निराशौ च कृतौ तेन महात्मना।	<br>
समरे युद्धशौण्डेन तथाऽन्ये चापि राक्षसाः॥ २१३.१३९ ॥	<br><br>
विराधश्च कबन्धश्च राक्षसौ भीमविक्रमौ।	<br>
जघान पुरुषव्याघ्रो गन्धवौ शापमोहितौ॥ २१३.१४० ॥	<br><br>
हुताशनार्कांशुतडिद्‌गुणाभैः प्रतप्तजाम्बूनदचित्रपुङ्खैः।	<br>
महेन्द्रवज्राशनितुल्यसारै रिपून्स रामः समरे निजघ्ने॥ २१३.१४१ ॥	<br><br>
तस्मै दत्तानि शस्त्राणि विश्वामित्रेण धीमता।	<br>
वधार्थं देवशत्रूणां दुर्धर्षाणां सुरैरपि॥ २१३.१४२ ॥	<br><br>
वर्तमाने मखे येन जनकस्य महात्मनः।	<br>
भग्नं माहेश्वरं चापं क्रीडता लीलया पुरा॥ २१३.१४३ ॥	<br><br>
एतानि कृत्वा कर्माणि रामो धर्मभृतां वरः।	<br>
दशाश्वमेधाञ्जारूथ्यानाजहार निर्गलान्॥ २१३.१४४ ॥	<br><br>
नाश्रूयन्ताशुभा वाचो नाऽऽकुलं मारुतो ववौ।	<br>
न वित्तहरणं चाऽऽसीद्रामे राज्यं प्रशासति॥ २१३.१४५ ॥	<br><br>
परिदेवन्ति विधवा नानर्थाश्च कदाचन।	<br>
सर्वमासीच्छुभं तत्र रामे राज्यं प्रशासति॥ २१३.१४६ ॥	<br><br>
न प्राणिनां भयंम चाऽऽसीज्जलाग्न्यनिलघातजम्।	<br>
न चापि वृद्धा बालानां प्रेतकार्याणि चक्रिरे॥ २१३.१४७ ॥	<br><br>
ब्रह्मचर्यपरं क्षत्रं विशस्तु क्षत्रिये रताः।	<br>
शूद्राश्चैव हि वर्णास्त्रीञ्शुश्रूषन्त्यनहंकृताः॥ २१३.१४८ ॥	<br><br>
नार्यो नात्यचरन्भर्तॄन्भार्यां नात्यचरत्पतिः।	<br>
सर्वमासीज्जगद्दान्तं निर्दस्युरभवन्मही॥ २१३.१४९ ॥	<br><br>
राम एकोऽभवद्भर्ता रामः पालयिताऽभवत्।	<br>
आसन्वर्षसहस्राणि तथा पुत्रसहस्रिणः॥ २१३.१५० ॥	<br><br>
अरोगाः प्राणिनश्चाऽऽसन्रामे राज्यं प्रशासति।	<br>
देवतानामृषीणां च मनुष्याणां च सर्वशः॥ २१३.१५१ ॥	<br><br>
पृथिव्यां समवायोऽभूद्रामे राज्यं प्रशासति।	<br>
गाथामप्यत्र गायन्ति ये पुराणविदो जनाः॥ २१३.१५२ ॥	<br><br>
रामे निबद्धतत्त्वार्था माहात्म्यं तस्य धीमतः।	<br>
श्यामो युवा लोहिताक्षो दीप्तास्यो मितभाषितः॥ २१३.१५३ ॥	<br><br>
आजानुबाहुः सुमुखः सिंहस्कन्धो महाभुजः।	<br>
दश वर्षसहस्राणि रामो राज्यमकारयत्॥ २१३.१५४ ॥	<br><br>
ऋक्सामयजुषां घोषो ज्याघोषश्च महात्मनः।	<br>
अव्युच्छिन्नोऽभवद्राष्ट्रे दीयतां भुज्यतामिति॥ २१३.१५५ ॥	<br><br>
सत्त्ववान्गुणसंपन्नो दीप्यमानः स्वतेजसा।	<br>
अतिचन्द्रं च सूर्यं च रामो दाशरथिर्बभौ॥ २१३.१५६ ॥	<br><br>
ईजे क्रतुशतैः पुण्यैः समाप्तवरदक्षिणैः।	<br>
हित्वाऽयोध्यां दिवं यातो राघवो हि महाबलः॥ २१३.१५७ ॥	<br><br>
एवमेव महाबाहुरिक्ष्वाकुकुलनन्दनः।	<br>
रावणं सगणं हत्वा दिवमाक्रमे विभुः॥ २१३.१५८ ॥	<br><br>
अपरः केशवस्यायं प्रादुर्भावो महात्मनः।	<br>
विख्यातो माथुरे कल्पे सर्वलोकहिताय वै॥ २१३.१५९ ॥	<br><br>
यत्र शाल्वं च चैद्यं च कंसं द्विविदमेव च।	<br>
अरिष्टं वृषभं केशिं पूतनां दैत्यदारिकाम्॥ २१३.१६० ॥	<br><br>
नागं कुवलयापीडं चाणूरं मुष्टिकं तथा।	<br>
दैत्यान्मानुषदेहेन सूदयामास वीर्यवान्॥ २१३.१६१ ॥	<br><br>
छिन्नं बाहुसहस्रं च बाणस्याद्‌भुतकर्मणः।	<br>
नरकश्च हतः संख्ये यवनश्च महाबलः॥ २१३.१६२ ॥	<br><br>
हृतानि च महीपानां सर्वरत्नानि तेजसा।	<br>
दुराचाराश्च निहिताः पार्थिवा ये महीतले॥ २१३.१६३ ॥	<br><br>
एष लोकहितार्थाय प्रदुर्भावो महात्मनः। 	<br>
कल्की विष्णुयशा नाम शम्भलग्रामसंभवः॥ २१३.१६४ ॥	<br><br>
सर्वलोकहितार्थाय भूयो देवो महायशाः।	<br>
एते चान्ये च बहवो दित्या देवगणैर्वृतः॥ २१३.१६५ ॥	<br><br>
प्रादुर्भावः पुराणेषु गीयन्ते ब्रह्मवादिभिः।	<br>
यत्र देवा विमुह्यन्ति प्रादुर्भावानुकीर्तने॥ २१३.१६६ ॥	<br><br>
पुराणं वर्तते यत्र वेदश्रुतिसमाहितम्।	<br>
एतदुद्देशमात्रेण प्रादुर्भावानुकीर्तनम्॥ २१३.१६७ ॥	<br><br>
कीर्तितं कीर्तनीयस्य सर्वलोकगुरोर्विभोः।	<br>
पीयन्ते पितरस्तस्य प्रादुर्भावानुकीर्तनात्॥ २१३.१६८ ॥	<br><br>
विष्णोरमितवीर्यस्य यः श्रृणोति कृताञ्जलिः॥ २१३.१६९ ॥	<br><br>
एताश्च योगेश्वरयोगमायाः श्रुत्वा नरो मुच्यति सर्वपापैः।	<br>
ऋद्धिं समृद्धिं विपुलांश्च भोगान्प्राप्नोति शीघ्रं भगवत्प्रसादात्॥ २१३.१७० ॥	<br><br>
एवं मया मुनिश्रेष्ठा विष्णोरमिततेजसः।	<br>
सर्वपापहराः पुण्याः प्रादुर्भावाः प्रकीर्तिताः॥ २१३.१७१ ॥	<br><br>
इति श्रीमहापुराणे आदिब्राह्मे विष्णोः प्रादुर्भावानुकीर्तनं नाम त्रयोदशाधिकद्विशततमोऽध्यायः॥ २१३ ॥	<br><br>
</span>
