<b>अथैकादशाधिकशततमोऽध्यायः</b><br>
<b>नागतीर्थवर्णनम्</b><br>
<b>ब्रह्मोवाच</b><br>
नागतीर्थमिति ख्यातं सर्वकामप्रदं शुभम्।<br>
यत्र नागेश्वरो देवः श्रृणु तस्यापि विस्तरम्॥ १११.१ ॥<br>
<br>
प्रतिष्ठानुपुरे राजा शुरसेन इति श्रुतः।<br>
सोमवंशभवः श्रीमान्मतिमान्गुणसागरः॥ १११.२ ॥<br>
<br>
पुत्रार्थं स महायत्नमकरोत्प्रियया सह।<br>
तस्य पुत्रश्चिरादासीत्सर्पो वै भीषणाकृतिः॥ १११.३ ॥<br>
<br>
पुत्रं तं गोपयामास शूरसेनो महीपतिः।<br>
राज्ञः पुत्रः सर्प इति न कश्चिद्विन्दते जनः॥ १११.४ ॥<br>
<br>
अन्तर्वर्ती परो वापि मातरं पितरं विना।<br>
धात्रेय्यपि न जानाति नामात्यो न पुरोहितः॥ १११.५ ॥<br>
<br>
तं दृष्ट्वा भीषणं सर्पं सभार्यो नृपसत्तमः।<br>
संतापं नित्यमाप्नोति सर्पाद्वरमपुत्रता॥ १११.६ ॥<br>
<br>
एतदस्ति महासर्पो वक्ति नित्यं मनुष्यवत्।<br>
स सर्पः पितरं प्राह कुरु चूड़ामपि क्रियाम्॥ १११.७ ॥<br>
<br>
तथोपनयनं चापि वेदाध्यनमेव च।<br>
यावद्वेदं न चाधीते तावच्छूद्रसमो द्विजः॥ १११.८ ॥<br>
<br>
ब्रह्मोवाच<br>
एतच्छ्रुत्वा पुत्रवचः शूरसेनोऽतिदुःखितः।<br>
ब्राह्मणं कंचनाऽऽनीय संस्कारादि तदाऽकरोत्॥<br>
अधीतवेदः सर्पोऽपि पितरं चाब्रवीदिदम्॥ १११.९ ॥<br>
<br>
सर्प उवाच<br>
विवाहं कुरु मे राजन्स्त्रीकामोऽहं नृपोत्तम।<br>
अन्यथाऽपि च कृत्यं ते न सिध्येदिति मे मतिः॥ १११.१० ॥<br>
<br>
जनयित्वाऽऽत्मजान्वेदविधिनाऽखिलसंस्कृतीः।<br>
न कुर्याद्यः पिता तस्य नरकान्नास्ति निष्कृतिः॥ १११.११ ॥<br>
<br>
ब्रह्मोवाच<br>
विस्मितः स पिता प्राह सुतं तमुरगाकृतिम्॥ १११.१२ ॥<br>
<br>
शूरसेन उवाच<br>
यस्य शब्दादपि त्रासं यान्ति शूराश्च पूरुषाः।<br>
तस्मै कन्यां तु को दद्याद्वद पुत्र करोमि किम्॥ १११.१३ ॥<br>
<br>
ब्रह्मोवाच<br>
तत्पितुर्वचनं क्षुत्वा सर्पः प्राह विचक्षणः॥ १११.१४ ॥<br>
<br>
सर्प उवाच<br>
विवाहा बहवो राजन्राज्ञां सन्ति जनेश्वर।<br>
प्रसह्याऽऽहरणं चापि शस्त्रैर्वैवाह एव च॥ १११.१५ ॥<br>
<br>
जाते विवाहे पुत्रस्य पिताऽसौ कृतकृद्भवेत्।<br>
नो चेदत्रैव गङ्गायां मरिष्ये नात्र संशयः॥ १११.१६ ॥<br>
<br>
ब्रह्मोवाच<br>
तत्पुत्रनिश्चयं ज्ञात्वा अपुत्रो नृपसत्तमः।<br>
विवाहार्थममात्यास्तानाहूयेदं वचोऽब्रवीत्॥ १११.१७ ॥<br>
<br>
शूरसेन उवाच<br>
नागेश्वरो मम सुतो युवराजो सुणाकरः।<br>
गुणवान्मतिमाञ्शूरो दुर्जयः शत्रुतापनः॥ १११.१८ ॥<br>
<br>
रथे नागे स धनुषि पृथिव्यां नोपमीयते।<br>
विवाहस्तस्य कर्तव्यो ह्यहं वुद्धस्तथैव च॥ १११.१९ ॥<br>
<br>
राज्यभारं सुते न्यस्य निश्चिन्तोऽहं भवाम्यतः।<br>
न दारसंग्रहो यावतावत्पुत्रो मम प्रियः॥ १११.२० ॥<br>
<br>
बालभावं नो जहाति तस्मात्सर्वेऽनुमन्य च।<br>
विवाहायाथ कुर्वन्तु यत्नं मम हिते रताः॥ १११.२१ ॥<br>
<br>
न मे काचित्तदा चिन्ता कृतोद्वाहो यदाऽऽत्मजः। <br>
सुते न्यस्तभरा यान्ति कृतिनस्तपसे वनम्॥ १११.२२ ॥<br>
<br>
ब्रह्मोवाच<br>
अमात्या राजवचनं श्रुत्वा विनितवत्।<br>
ऊचुः प्राञ्जलयो हर्षाद्राजानं भूरितेजसम्॥ १११.२३ ॥<br>
<br>
अमात्या ऊचुः<br>
तद पुत्रो गुणज्येष्ठस्त्वं च सर्वत्र विश्रुतः।<br>
विवाहे तव पुत्रस्य किं मन्त्र्यं किंतु चिन्त्यते॥ १११.२४ ॥<br>
<br>
ब्रह्मोवाच<br>
अमात्येषु तथोक्तेषु गम्भीरो नृपसत्तमः।<br>
पुत्रं सर्वं त्वमात्यानां न चाऽऽख्याति न ते विदुः॥ १११.२५ ॥<br>
<br>
राजा पुनस्तानुवाच का स्यात्कन्या गुणाधिका।<br>
महावंशभवः श्रीमान्को राजा स्याद्गुणाश्रयः॥ १११.२६ ॥<br>
<br>
संबन्धयोग्यः शूरश्च यत्संबन्धः प्रशस्यते।<br>
तद्राजवचनं श्रुत्वा अमात्यानां महामतिः॥ १११.२७ ॥<br>
<br>
कुलीनः साधुरत्यन्तं राजकार्यहिते रतः।<br>
राज्ञो मतिं विदित्वा तु इङ्गितज्ञोऽब्रवीदिदम्॥ १११.२८ ॥<br>
<br>
अमात्य उवाच<br>
पूर्वदेशे महाराज विजयो नाम भूपतिः।<br>
वाजिवारणरत्नानां यस्य संख्या न विद्यते॥ १११.२९ ॥<br>
<br>
अष्टौ पुत्रा महेष्वासा महाराजस्य धीमतः।<br>
तेषां स्वसा भोगवती साक्षाल्लक्ष्मीरिवापरा॥<br>
तव पुत्रस्य योग्या सा भार्या राजन्मयोदिता॥ १११.३० ॥<br>
<br>
ब्रह्मोवाच<br>
वृद्धामात्यवचः श्रुत्वा राजा तं प्रत्यभाषत॥ १११.३१ ॥<br>
<br>
राजोवाच<br>
सुता तस्य कथं मेऽस्य सुतस्य स्याद्वदस्व तत्॥ १११.३२ ॥<br>
<br>
वृद्धामात्य उवाच<br>
लक्षितोऽसि महाराज यत्ते मनसि वर्तते।<br>
यच्छूरसेन कृत्यं स्यादनुजानीहि मां ततः॥ १११.३३ ॥<br>
<br>
ब्रह्मोवाच<br>
वृद्धामात्यवचः श्रुत्वा भूषणाच्छादनोक्तिभिः।<br>
संपूज्य प्रेषयामास महत्या सेनया सह॥ १११.३४ ॥<br>
<br>
स पूर्वदेशमागत्य महाराजं समेत्य च।<br>
संपूज्य विविधैर्वाक्यैरुपायैर्नीतिसंभवैः॥ १११.३५ ॥<br>
<br>
महाराजसुतायाश्च भोगवत्या महामतिः।<br>
शुरसेनस्य नृपतेः सुनोर्नागस्य धीमतः॥ १११.३६ ॥<br>
<br>
विवाहयाकरोत्संधिं मिथ्यामिथ्यावचोक्तिभिः।<br>
पूजयामास नृपतिं भूषणाच्छादनादिभिः॥ १११.३७ ॥<br>
<br>
अवाप्य पूजां नृपतिर्ददामीत्यवदत्तदा।<br>
तत आगत्य राज्ञेऽसौ वृद्धामात्यो महामतिः॥ १११.३८ ॥<br>
<br>
शूरसेनाय तद्वृत्तं वैवाहिकमवेदयत्।<br>
ततो बहुतिथे काले वृद्धामात्यो महामतिः॥ १११.३९ ॥<br>
<br>
पुनर्बलेन महता वस्त्रालंकारभूषितः।<br>
जगाम तरसा सर्वैरन्यैश्च सचिवैर्वृतः॥ १११.४० ॥<br>
<br>
विवाहाय महामात्यो महाराजाय बुद्धिमान्।<br>
सर्वं प्रोवाच वृद्धोऽसावमात्यः सचिवैवृतः॥ १११.४१ ॥<br>
<br>
वृद्धामात्य उवाच<br>
अत्राऽऽगन्तुं न चाऽऽया(चेच्छ)ति शुरसेनस्य भूपतेः।<br>
पुत्रो नाग इति ख्यातो बुद्धिमान्गुणसागरः॥ १११.४२ ॥<br>
<br>
क्षत्रियाणां विवाहाश्च भवेयुर्बहुधा नृप।<br>
तस्माच्छस्त्रैरलंकारैर्विवाहः स्यान्महामते?१॥ १११.४३ ॥<br>
<br>
क्षत्रिया ब्राह्मणाश्चैव सत्यां वाचं वदनिति हि।<br>
तस्माच्छस्त्रैरलंकारैर्विवाहस्त्वनुमन्यताम्॥ १११.४४ ॥<br>
<br>
ब्रह्मोवाच<br>
वृद्धामात्यवचः श्रुत्वा विजयो राजसत्तमः।<br>
मेने वाक्यं तथा सत्यमात्यं भूपतिं तदा॥ १११.४५ ॥<br>
<br>
विवाहमरकेद्राजा भोगवत्याः सविस्तरम्।<br>
शस्त्रेण च यथाशास्त्रं प्रेषयामास तां पुनः॥ १११.४६ ॥<br>
<br>
स्वानमात्यांस्तथा गाश्च हिरण्यतुरगादिकम्।<br>
बहु दत्त्वाऽथ विजयो हर्षेण महता युतः॥ १११.४७ ॥<br>
<br>
तामादायाश्च सचिवा वृद्धामात्यपुरोगमाः।<br>
प्रतिष्ठानमथाभ्येत्य शुरसेनाय तां स्नुषाम्॥ १११.४८ ॥<br>
<br>
न्यवेदयंस्तथोचुस्ते विजयस्य वचो बहु।<br>
भूषणानि विचित्राणि दास्यो वस्त्रादिकं च यत्॥ १११.४९ ॥<br>
<br>
निवेद्य शुरसेनाय कृतकृत्या बभूविरे।<br>
विजयस्य तु येऽमात्या भोगवत्या सहाऽऽगताः॥ १११.५० ॥<br>
<br>
तान्पूजयित्वा राजाऽसौ बहुमानपुरःसरम्।<br>
विजयाया यथा प्रीतिस्तथा कृत्वा व्यसर्जयत्॥ १११.५१ ॥<br>
<br>
विजयस्य सुता बाला रूपयौवनशालिनी।<br>
श्वश्रूश्वशुरयोनित्यं शुश्रूषन्ती सुमध्यमा॥ १११.५२ ॥<br>
<br>
भोगवत्याश्च यो भर्ता महासर्पोऽतिभीषणः।<br>
एकान्तदेशे विजने गृहे रत्नसुशोभिते॥ १११.५३ ॥<br>
<br>
सुगन्धकुसुमाकीर्णे तत्राऽऽस्ते सुखशीतले।<br>
स सर्पो मातरं प्राह पितरं च पुनः पुनः॥ १११.५४ ॥<br>
<br>
मम भार्या राजपुत्री किं मां नैवोपसर्पति।<br>
तत्पुत्रवचनं श्रुत्वा सर्पमातेदमब्रीत्॥ १११.५५ ॥<br>
<br>
राजपत्न्युवाच<br>
धात्रिके गच्छ सुभगे शीघ्रं भोगवतीं वद।<br>
तव भर्ता सर्प इति ततः सा किं वदिष्यति॥ १११.५६ ॥<br>
<br>
ब्रह्मोवाच<br>
धात्रिका च तथेत्युक्त्वा गत्वा भोगवतीं तदा।<br>
रहोगता उपाचेदं विनीतवदपूर्ववत्॥ १११.५७ ॥<br>
<br>
धात्रिकोवाच<br>
जानेऽहं सुभगे भद्रे भर्तारं तव दैवतम्।<br>
न चाऽऽख्येयं त्वया क्वापि सर्पो न पुरुषो ध्रुवम्॥ १११.५८ ॥<br>
<br>
ब्रह्मोवाच<br>
तस्यास्तद्वचनं श्रुत्वा भोगवत्यब्रवीदिदम्॥ १११.५९ ॥<br>
<br>
भोगवत्युवाच<br>
मानुषीणां मनुष्यो हि भर्ता सामान्यतो भवेत्।<br>
किं पुनर्देवजातिस्तु भर्ता पुण्येन लभ्यते॥ १११.६० ॥<br>
<br>
ब्रह्मोवाच<br>
भोगवत्यास्तु तद्वाक्यं सा च सर्वं न्यवेदयत्।<br>
सर्पाय सर्पमात्रे च राज्ञे चैव यथाक्रमम्॥ १११.६१ ॥<br>
<br>
रुरोद राजा तद्वाक्यात्स्मृत्वा तां कर्मणो गतिम्।<br>
भोगवत्यपि तां प्राह उक्तपूर्वां पुनः सखीम्॥ १११.६२ ॥<br>
<br>
भोगवत्युवाच<br>
कान्तं दर्शय भद्रं ते वृथा याति वयो मम॥ १११.६३ ॥<br>
<br>
ब्रह्मोवाच<br>
ततः सा दर्शयामास सर्पं तमतिभीषणम्।<br>
सुगन्धकुसुमाकीर्णे शयने सा रहोगता॥ १११.६४ ॥<br>
<br>
तं दृष्ट्वा भीषणं सर्पं भर्तारं रत्नभूषितम्।<br>
कृताञ्जलिपुटा वाक्यमवदत्कान्तमञ्जसा॥ १११.६५ ॥<br>
<br>
भोगवत्युवाच<br>
धन्याऽस्मयनुगृहीताऽस्मि यस्या मे दैवतं पतिः॥ १११.६६ ॥<br>
<br>
ब्रह्मोवाच<br>
इत्युक्त्वा शयने स्थित्वा तं सर्पं सर्पंभावनैः।<br>
खेलयामास तन्वङ्गीं गीतैश्चैवाङ्गसंगमै॥ १११.६७ ॥<br>
<br>
सुगन्धकुसुमैः पानैस्तोषयामास तं पतिम्।<br>
तस्याश्चैव प्रसादेन सर्पस्याभूत्स्मृतिर्नुने॥<br>
स्मृत्वा सर्वं दैवकृतं रात्रौ सर्पोऽब्रवीत्प्रियाम्॥ १११.६८ ॥<br>
<br>
राजकन्याऽपि मां दृष्ट्वा न भीताऽसि कथं प्रिये।<br>
सोवाच दैवहितं कोऽतिक्रमितुमीश्वरः॥<br>
पतिरेव गतिः स्त्रीणां सर्वदैव विशेषतः॥ १११.६९ ॥<br>
<br>
ब्रह्मोवाच<br>
श्रुत्वेति हृष्टस्तामाह नागः प्रहसिताननः॥ १११.७० ॥<br>
<br>
सर्प उवाच<br>
तुष्टोऽस्मि तव भक्त्याऽहं किं ददामि तपेप्सितम्।<br>
तव प्रसादाच्चार्वङगिं सर्वस्मृतिरभूदियम्॥ १११.७१ ॥<br>
<br>
शप्तोऽहं देवदेवेन कुपितेन पिनाकिना।<br>
महेश्वरकरे नागः शेषपुत्रो महाबलः॥ १११.७२ ॥<br>
<br>
सोऽहं पतिस्त्वं च भार्या नाम्ना भोगवती पुरा।<br>
उमावाक्याज्जहासोच्चैः शंभुः प्रीतो रहोगतः॥ १११.७३ ॥<br>
<br>
ममापि चाऽऽगतं भद्रे हास्यं तद्देवसंनिधौ।<br>
ततस्तु कुपितः शंभुः प्रादाच्छापं ममेदृशम्॥ १११.७४ ॥<br>
<br>
शिव उवाच<br>
मनुष्ययोनौ त्वं सर्पो भविता ज्ञानवानिति॥ १११.७५ ॥<br>
<br>
सर्प उवाच<br>
ततः प्रसादितः शंभुस्त्वया भद्रे मया सह।<br>
ततश्चोक्तं तेन भद्रे गौतम्यां मम पूजनम्॥ १११.७६ ॥<br>
<br>
कुर्वतो ज्ञानमाधास्ये यदा सर्पाकृतेस्तव।<br>
तदा विशापो भविता भोगवत्याः प्रसादतः॥ १११.७७ ॥<br>
<br>
तस्मादिदं ममाऽऽपन्नं तव चापि शुभानने।<br>
तस्मान्नीत्वा गौतमीं मां पूजां कुरु मया सह॥ १११.७८ ॥<br>
<br>
ततो विशापो भविता आवां यावः शिवं पुनः।<br>
सर्वेषां सर्वदाऽऽर्तानां शिव एव परा गतिः॥ १११.७९ ॥<br>
<br>
ब्रह्मोवाच<br>
तच्छ्रुत्वा भर्तुवचनं सा भर्त्रा गौतमीं ययौ। <br>
ततः स्नात्वा तु गौतम्यां पूजां चक्रे शिवस्य तु॥ १११.८० ॥<br>
<br>
ततः प्रसन्नो भगवान्दिव्यरूपं ददौ मुने।<br>
आपृच्छ्य पितरौ सर्पो भार्यया गन्तुमुद्यतः॥<br>
शिवलोकं ततो ज्ञात्वा पिता प्राह महामतिः॥ १११.८१ ॥<br>
<br>
पितोवाच<br>
युवराज्यधरो ज्येष्ठः पुत्र एको भवानिति।<br>
तस्माद्राज्यमशेषेम कृत्वोत्पाद्य सुतान्बहून्॥<br>
याते मयि परं धाम ततो यादि शिवं पुरम्॥ १११.८२ ॥<br>
<br>
ब्रह्मोवाच<br>
एतच्छ्रुत्वा पितृवचस्तथेत्याह स नागराट्।<br>
कामरूपमवाप्याथ भार्यया सह सुव्रतः॥ १११.८३ ॥<br>
<br>
पित्रा मात्रा तथा पुत्रै राज्यं कृत्वा सुविस्तरम्।<br>
याते पितरि स्वर्लोकं पुत्रान्स्थाप्य स्वके पदे॥ १११.८४ ॥<br>
<br>
भार्यामात्यादिसहितस्ततः शिवपुरं ययौ।<br>
ततः प्रभृति तत्तीर्थं नागतीर्थमिति श्रुतम्॥ १११.८५ ॥<br>
<br>
यत्र नागेश्वरो देवो भोगवत्या प्रतिष्ठितः।<br>
तत्र स्नानं च दानं च सर्वक्रतुफलप्रदम्॥ १११.८६ ॥<br>
<br>
इति श्रीमहापुराणे आदिब्राह्मे तीर्थमाहात्म्ये नागतीर्थवर्णनं नामैकादशाधिकशततमोऽध्यायः॥ १११ ॥<br>
<br>
गौतमीमाहात्म्ये द्विचत्वारिंशत्तमोऽध्यायः॥ ४२ ॥<br>
<br>
