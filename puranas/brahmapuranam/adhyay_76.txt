<b>अथ षट्सप्ततितमोऽध्यायः</b><br>
<b>स्वर्गादौ पंचदशाकृत्या गङ्गाया गमनम्</b><br>
<b>नारद उवाच</b><br>
महेश्वरजटाजूटाद्गङ्गमादाय गौतमः।<br>
आगत्य ब्रह्मणः पुण्ये ततः किमकरोद्गिरौ।। ७६.१<br>
<br>
ब्रह्मोवाच<br>
आदाय गौतमो गङ्गां शुचिः प्रयतमानसः।<br>
पूजितो देवगन्धर्वैस्तथा गिरिनिवासिभिः।। ७६.२ ।।<br>
<br>
गिरेर्मूध्नि जटां स्थाप्य स्मरन्देवं त्रिलोचनम्।<br>
उवाच प्राञ्जलिर्भूत्वा गङ्गां स द्विजासत्तमः।। ७६.३ ।।<br>
<br>
गौतम उवाच<br>
त्रिलोचनजटोद्भूते सर्वकामप्रदायिनि।<br>
क्षमस्व मातः शान्ताऽसि सुखं याहि हितं कुरु।। ७६.४ ।।<br>
<br>
ब्रह्मोवाच<br>
एवमुक्ता गौतमेन गङ्गा प्रोवाच गौतमम्।<br>
दिव्यरूपधरा देवी दिव्यस्रगनुलेपना।। ७६.५ ।।<br>
<br>
गङ्गोवाच<br>
गच्छेयं देवसदनमथवाऽपि कमण्डलुम्।<br>
रसातलं वा गच्छेयं जातस्त्वं सत्यवागसि।। ७६.६ ।।<br>
<br>
गौतम उवाच<br>
त्रयाणामुपकारार्थं लोकानां याचिता मया।<br>
शंभुना च तथा दत्ता देवि तन्नान्यथा भवेत्।। ७६.७ ।।<br>
<br>
ब्रह्मोवाच<br>
तद्गौतमवचः श्रुत्वा गङ्गा मेने द्विजेरितम्।<br>
त्रेधाऽऽत्मानं विभज्याथ स्वर्गमर्त्यरसातले।। ७६.८ ।।<br>
<br>
स्वर्गे चतुर्धा व्यगमत्सप्तधा मर्त्यमण्डले।<br>
रसातले चतुर्धैव सैवं पञ्चदशाकृतिः।। ७६.९ ।।<br>
<br>
सर्वत्र सर्वभूतैव सर्वपापविनाशिनी।<br>
सर्वकामप्रदा नित्यं सैव वेदे प्रगीयते।। ७६.१० ।।<br>
<br>
मर्त्यामर्त्यगतामेव पश्यन्ति न तलं गताम्।<br>
नैव स्वर्गगतां मर्त्याः पश्यन्त्यज्ञानबुद्धयः।। ७६.११ ।।<br>
<br>
यावत्सागरगा देवी तावद्देवमयी स्मृता।<br>
उत्सृष्टा गौतमेनैव प्रायात्पूर्वार्णवं प्रति।। ७६.१२ ।।<br>
<br>
ततो देवर्षिभिर्जुष्टां मातरं जगतः शुभाम्।<br>
गौतमो मुनिशार्दूलः प्रदक्षिणमथाकरोत्।। ७६.१३ ।।<br>
<br>
त्रिलोचनं सुरेशानं प्रथमं पूज्य गौतमः।<br>
उभयोस्तीरयोः स्नानं करोमीति दधे मतिम्।। ७६.१४ ।।<br>
<br>
स्मृतमात्रस्तदा तत्राऽऽविरासीत्करुणार्णवः।<br>
तत्र स्नानं कथं सिध्येदित्येवं शर्वमब्रवीत्।। ७६.१५ ।।<br>
<br>
कृताञ्जलिपुटो भूत्वा भक्तिनम्रस्त्रिलोचनम।। ७६.१६ ।।<br>
<br>
गौतम उवाच<br>
देवदेव महेशान तीर्थस्नानविधिं मम।<br>
ब्रूहि सम्यङ्महेशान लोकानां हितकाम्यया।। ७६.१७ ।।<br>
<br>
महर्षे श्रृणु सर्वं च विधिं गोदावरीभवम्।<br>
पूर्वं नान्दीमुखं कृत्वा देहशुद्धिं विधाय च।। ७६.१८ ।।<br>
<br>
ब्राह्मणान्भोजयित्वा च तेषामाज्ञां प्रगृह्य च।<br>
ब्रह्मचर्येण गच्छन्ति पतितालापवर्जिताः।। ७६.१९ ।।<br>
<br>
यस्य हस्तौ च पादौ च मनश्चैव सुसंयतम्।<br>
विद्या तपश्च कीर्तिश्च स तीर्थफलमश्नुते।। ७६.२० ।।<br>
<br>
भावदुर्ष्टिं परित्यज्य स्वधर्मपरिनिष्ठितः।<br>
श्रान्तसंवाहनं कुर्वन्दद्यादन्नं यथोचितम्।। ७६.२१ ।।<br>
<br>
अकिंचनेभ्यः साधुभ्यो दद्याद्वस्त्राणि कम्बलान्।<br>
श्रृण्वन्हरिकथां दिव्यां तथा गङ्गासमुद्भवाम्।।<br>
अनेन विधिना गच्छन्सम्यक्तीर्थफलं लभेत्।। ७६.२२ ।।<br>
<br>
इति श्रीमहापुराणे आदिब्राह्मे तीर्थमाहात्म्ये षट्सप्ततितमोऽध्यायः।। ७६ ।।<br>
<br>
गौतमीमाहात्म्ये सप्तमोऽध्यायः।। ७ ।।<br>
