<b>कंसविचारकथनम्	<br></b>
<b>व्यास उवाच	<br></b>
कंसस्त्वथोद्विग्नमनाः प्राह सर्वान्महासुरान्।	<br>
प्रलम्बकेशिप्रमुखानाहूयासुरपुंगवान्।। १८३.१ ।।	<br><br>
<b>कंस उवाच	<br></b>
हे प्रलम्ब महाबाहो केशिन्धेनुक पूतने।	<br>
अरिष्टाद्यैस्तथा चान्यैः श्रूयतां वचनं मम।। १८३.२ ।।	<br><br>
मां हन्तुममरैर्यत्नः कृतः किल दुरात्मभिः।	<br>
मद्वीर्यतापितान्वीरान्न त्वेतान्गणयाम्यहम्।। १८३.३ ।।	<br><br>
आश्चर्यं कन्यया चोक्तं जायते दैत्यपुंगवाः।	<br>
हास्यं मे जायते वीरास्तेषु यत्नपरेष्वपि।। १८३.४ ।।	<br><br>
तथाऽपि खलु दुष्टानां तेषामप्यधिकं मया।	<br>
अपकाराय दैत्येन्द्रा यतनीयं दुरात्मनाम्।। १८३.५ ।।	<br><br>
उत्पन्नश्चापि मृत्युर्मे भूतभव्यभवत्प्रभुः।	<br>
इत्येतद्‌बालिका प्राह देवकीगर्भसंभवा।। १८३.६ ।।	<br><br>
तस्माद्वालेषु परमो यत्नः कार्यो महीतले।	<br>
यत्रोद्रिक्तं बलं बाले स हन्तव्यः प्रयत्नतः।। १८३.७ ।।	<br><br>
<b>व्यास उवाच	<br></b>
इत्याज्ञाप्यासुरान्कंसः प्रविश्याऽऽमगृहं ततः।	<br>
उवाच वसुदेवं च देवकीमविरोधतः।। १८३.८ ।।	<br><br>
<b>कंस उवाच	<br></b>
युवयोर्घातिता गर्भा वृथैवैते मयाऽधुना।	<br>
कोऽप्यन्य एव नाशाय बालो मम समुद्‌गतः।। १८३.९ ।।	<br><br>
तदलं परितापेन नूनं यद्भाविनो हि ते।	<br>
अर्भका युवयोः को वा आयुषोऽन्ते न हन्यते।। १८३.१० ।।	<br><br>
<b>व्यास उवाच	<br></b>
इत्याश्वास्य विमुच्यैव कंसस्तौ परितोष्य च।	<br>
अन्तर्गृहं द्विजश्रेष्ठाः प्रविवेश पुनः स्वकम्।। १८३.११ ।।	<br><br>
इति श्रीमहापुराणे आदिब्राह्मे श्रीकृष्णबालचरिते कंसविचारकथनं नाम त्र्यशीत्यधिकशततमोऽध्यायः।। १८३ ।।	<br>
