<b>अथैकोनषष्टितमोऽध्यायः</b><br>
<b>श्वेतमाधवमाहात्म्यवर्णनम्</b><br>
<b>ब्रह्मोवाच</b><br>
अनन्ताख्यं वासुदेवं दृष्ट्वा भक्त्या प्रणम्य च।<br>
सर्वपापविनिर्मुक्तो नरो याति परं पदम्।। ५९.१ ।।<br>
<br>
मया चाऽऽराधितश्चासौ शक्रेण तदन्तरम्।<br>
विभिषणेन रामेण कस्तं नाऽऽराधयेत्पुमान्।। ५९.२ ।।<br>
<br>
श्वेतगङ्गां नरः स्नात्वा यः पश्येच्छ्वेतमाधवम्।<br>
मत्स्याख्यं माधवं चैव श्वेतद्वीपं स गच्छति।। ५९.३ ।।<br>
<br>
मुनय ऊचुः<br>
श्वेतमाधवमाहात्म्यं वक्तुमर्हस्यशेषतः।<br>
विस्तरेण जगन्नाथ प्रतिमां तस्य वै हरेः।। ५९.४ ।।<br>
<br>
तस्मिन्क्षेत्रवरे पुण्ये विख्याते जगतीतले।<br>
श्वेताख्यं माधवं देवं कस्तं स्थापितवान्पुरा।। ५९.५ ।।<br>
<br>
ब्रह्मोवाच<br>
अभूत्कृतयुगे विप्राः श्वेतो नाम नृपो बली।<br>
मतिमान्धर्मविच्छूरः सत्यसंधो दृढव्रतः।। ५९.६ ।।<br>
<br>
यस्य राज्ये तु वर्षाणां सहस्रं दश मानवाः।<br>
भवन्त्यायुष्मन्तो लोका बालस्तस्मिन्न सीदति।। ५९.७ ।।<br>
<br>
वर्तमाने तदा राज्ये किंचित्काले गते द्विजाः।<br>
कपालगौतमौ नाम ऋषिः परमधार्मिकः।। ५९.८ ।।<br>
<br>
सुतोऽस्याजातदन्तश्च मृतः कालवशाद् द्विजाः।<br>
तमादाय ऋषिर्धोमान्नृपस्यान्तिकमानयत्।। ५९.९ ।।<br>
<br>
दृष्ट्वैवं नृपतिः सुप्तं कुमारं गतचेतसम्।<br>
प्रतिज्ञामकरोद्विप्रा जीवनार्थं शिशोस्तदा।। ५९.१० ।।<br>
<br>
राजोवाच<br>
यावद्बालमहं त्वेनं यमस्य सदने गतम्।<br>
नाऽऽनये सप्तरात्रेण चितां दीप्तां समारुहे।। ५९.११ ।।<br>
<br>
ब्रह्मोवाच<br>
एवमुक्त्वाऽसितैः पद्मैः शतैर्दशशतादिकैः।<br>
संपूज्य च महादेवं राजा विद्यां पुनर्जपेत्(?)।। ५९.१२ ।।<br>
<br>
अतिभक्तिं तु संचिन्त्य नृपस्य जगदीश्वरः।<br>
सांनिध्यमागमत्तुष्टोऽस्मीत्युवाच सहोमया।। ५९.१३ ।।<br>
<br>
श्रुत्वैवं गिरमीशस्य विलोक्य सहसा हरम्।<br>
भस्मदिग्धं विख्यपाक्षं शरत्कुन्देन्दुवर्चसम्।। ५९.१४ ।।<br>
<br>
शार्दूलचवर्मवसनं शशाङ्काङ्कितमूर्धजम्।<br>
महीं निपत्य सहसा प्रणम्य स तदाऽब्रवीत्।। ५९.१५ ।।<br>
<br>
श्वेत उवाच<br>
कारुण्यं यदि मे दृष्ट्वा प्रसन्नोऽसि प्रभो यदि।<br>
कालस्य वशमापन्नो बालको द्विजपुत्रकः।। ५९.१६ ।।<br>
<br>
जीवत्वेष पुनर्बाल इत्येवं व्रतमाहितम्।<br>
अकस्माच्च मृतं बालं नियम्य भगवन्स्वयम्।।<br>
यथोक्तायुष्यसंयुक्तं क्षेमं कुरु महेश्वर।। ५९.१७ ।।<br>
<br>
ब्रह्मोवाच<br>
श्वेतस्यैतद्वचः श्रुत्वा मुदं प्राप हरस्तदा।<br>
कालमाज्ञापयामास सर्वभूतभयंकरम्।। ५९.१८ ।।<br>
<br>
नियम्य कालं दुर्धर्षं यमस्याऽऽज्ञाकरं द्विजाः।<br>
बालं संजीवयामास मृत्योर्मुखगतं पुनः।। ५९.१९ ।।<br>
<br>
कृत्वा क्षेमं जगत्सर्वं मुनेः पुत्रं स तं द्विजाः।<br>
देव्या सहोमया देवस्तत्रैवान्तरधीयत।। ५९.२० ।।<br>
<br>
एवं संजीवयामास मुनेः पुत्रं नृपोत्तमः।। ५९.२१ ।।<br>
<br>
मुनय ऊचुः<br>
देवदेव जगन्नाथ त्रैलोक्यप्रभवाव्यय।<br>
ब्रूहि नः परमं तथ्यं श्वेताख्यस्य च सांप्रतम्।। ५९.२२ ।।<br>
<br>
ब्रह्मोवाच<br>
श्रृणुध्वं मुनिशार्दूलाः सर्वसत्त्वहितावहम्।<br>
प्रवक्ष्यामि यथातथ्यं यत्पृच्छथ ममानघाः।। ५९.२३ ।।<br>
<br>
माधवस्य च माहात्म्यं सर्वपापप्रणाशनम्।<br>
यच्छ्रुत्वाऽभिमतान्कामान्ध्रुवं प्राप्नोति मानवः।। ५९.२४ ।।<br>
<br>
श्रुतवानृषिभिः पूर्वं माधवाख्यस्य भो द्विजाः।<br>
श्रृणुध्वं तां कथां दिव्यां भयशोकार्तिनासिनीम्।। ५९.२५ ।।<br>
<br>
स कृत्वा राज्यमेकाग्य्रं वर्षाणां च सहस्रशः।<br>
विचार्य लौकिकान्धर्मान्वैदिकान्नियमांस्तथा।। ५९.२६ ।।<br>
<br>
केशवाराधने विप्रा निश्चितं व्रतमास्थितः।<br>
स गत्वा परमं क्षेत्रं सागरं दक्षिणाश्रयम्।। ५९.२७ ।।<br>
<br>
तटे तस्मिञ्छुभे रम्ये देशे कृष्णस्य चान्तिके।<br>
श्वेतोऽथ कारयामास प्रसादं शुभलक्षणम्।। ५९.२८ ।।<br>
<br>
धन्वन्तरशतं चैकं देवदेवस्य दक्षिणे।<br>
ततः श्वेतेन विप्रेन्द्राः श्वेतशैलमयेन च।। ५९.२९ ।।<br>
<br>
कृतः स भगवाञ्छ्वेतो माधवश्चन्द्रसंनिभः।<br>
प्रतिष्ठां विधिवच्चक्रे यथोद्दिष्टां स्वयं तु सः।। ५९.३० ।।<br>
<br>
दत्त्वा दानं द्विजातिभ्यो दीनानाथतपस्विनाम्।<br>
अथानन्तरतो राजा माधवस्य च संनिधौ।। ५९.३१ ।।<br>
<br>
महीं निपत्य सहसा ओंकारं द्वादशाक्षरम्।<br>
जपन्स मौनमास्थाय मासमेकं समाधिना।। ५९.३२ ।।<br>
<br>
निराहारो महाभागः सम्यग्विष्णुपदे स्थितः।<br>
जपान्ते स तु देवेशं संस्तोतुमुपचक्रमे।। ५९.३३ ।।<br>
<br>
श्वेत उवाच<br>
ओं नमो वासुदेवाय नमः संकर्षणाय च।<br>
प्रद्युम्नायानिरुद्धाय नमो नारायणाय च।। ५९.३४ ।।<br>
<br>
नमोऽस्तु बहुरूपाय विश्वरूपाय वेधसे।<br>
निर्गुणायाप्रतर्क्याय शुचये शुक्लकर्मणे।। ५९.३५ ।।<br>
<br>
ओं नमः पद्मनाभाय पद्मगर्भोद्भवाय च।<br>
नमोऽस्तु पद्मवर्णाय पद्महस्ताय ते नमः।। ५९.३६ ।।<br>
<br>
ओं नमः पुष्कराक्षाय सहस्राक्षाय मीढुषे।<br>
नमः सहस्रपादाय सहस्रभुज मन्यवे।। ५९.३७ ।।<br>
<br>
ओं नमोऽस्तु वराहाय वरदाय सुमेधसे।<br>
वरिष्ठाय वरेण्याय शरण्यायाच्युताय च।। ५९.३८ ।।<br>
<br>
ओं नमो बालरूपाय बालपद्मप्रभाय च।<br>
बालार्कसोमनेत्राय मुञ्जकेशाय धीमते।। ५९.३९ ।।<br>
<br>
केशवाय नमो नित्यं नमो नारायणाय च।<br>
माधवाय वरिष्ठाय गोविन्दाय नमो नमः।। ५९.४० ।।<br>
<br>
ओं नमो विष्णवे नित्यं देवाय वसुरेतसे।<br>
मधुसूदनाय नमः शुद्धायांशुधराय च।। ५९.४१ ।।<br>
<br>
नमोऽनन्ताय सूक्ष्माय नमः श्रीवत्सधारिणे।<br>
त्रिविक्रमाय च नमो दिव्यपीताम्बराय च।। ५९.४२ ।।<br>
<br>
सृष्टिकर्त्रे नमस्तुभ्यं गोप्त्रे धात्रे नमो नमः।<br>
नमोऽस्तु गुणभूताय निर्गुणाय नमो नमः।। ५९.४३ ।।<br>
<br>
नमो वामनरूपाय नमो वामनकर्मणे।<br>
नमो वामननेत्राय नमो वामनवाहिने।। ५९.४४ ।।<br>
<br>
नमो रम्याय पूज्याय नमोऽस्त्वव्यक्तरूपिणे।<br>
अप्रतर्क्याय शुद्धाय नमो भयहराय च।। ५९.४५ ।।<br>
<br>
संसारार्णवपोताय प्रशान्ताय स्वरूपिणे।<br>
शिवाय सौम्यरूपाय रुद्रायोत्तारणाय च।। ५९.४६ ।।<br>
<br>
भवभङ्गकृते चैव भवभोगप्रदाय च।<br>
भवसंघातरूपाय भवसृष्टिकृते नमः।। ५९.४७ ।।<br>
<br>
ओं  नमो दिव्यरूपाय सोमाग्निश्वसिताय च।<br>
सोमसूर्यांशुकेशाय गोब्राह्मणहिताय च।। ५९.४८ ।।<br>
<br>
ओं नम ऋक्स्वरूपाय पदक्रमस्वरूपिणे।<br>
ऋक्स्तुताय नमस्तुभ्यं नम ऋक्साधनाय च।। ५९.४९ ।।<br>
<br>
ओं नमो यजुषां धात्रे यजूरूपधराय च।<br>
यजुर्याज्याय जुष्टाय यजुषां पतये नमः।। ५९.५० ।।<br>
<br>
ओं नमः श्रीपते देव श्रीधराय वराय च।<br>
श्रियः कान्ताय दान्ताय योगिचिन्त्याय योगिने।। ५९.५१ ।।<br>
<br>
ओं नमः सामरूपाय सामध्वनिवराय च।<br>
ओं नमः सामसौम्याय मामयोगविदे नमः।। ५९.५२ ।।<br>
<br>
साम्ने च सामगीताय ओं नमः सामधारिणे।<br>
सामयज्ञविदे चैव नमः सामाकराय च।। ५९.५३ ।।<br>
<br>
नमस्त्वथर्वशिरसे नमोऽथर्वस्वरूपिणे।<br>
नमोऽस्त्वथर्वपादाय नमोऽथर्वकराय च।। ५९.५४ ।।<br>
<br>
ओं नमो वज्रशीर्षाय मधुकैटभघातिने।<br>
महोदधिजलस्थाय वेदाहरणकारिणे।। ५९.५५ ।।<br>
<br>
नमो दीप्तस्वरूपाय हृषीकेशाय वै नमः।<br>
नमो भगवते तुभ्यं वासुदेवाय ते नमः।। ५९.५६ ।।<br>
<br>
नारायण नमस्तुभ्यं नमो लोकहिताय च।<br>
ओं नमो मोहनाशाय भवभङ्गकराय च।। ५९.५७ ।।<br>
<br>
गतिप्रदाय च नमो नमो बन्धहराय च।<br>
त्रैलोक्यतेजसां कर्त्रे नमस्तेजःस्वरूपिणे।। ५९.५८ ।।<br>
<br>
योगीश्वराय शुद्धाय रामायोत्तरणाय च।<br>
सुखाय सुखनेत्राय नमः सुकृतधारिणे।। ५९.५९ ।।<br>
<br>
वासुदेवाय वन्द्याय वामदेवाय वै नमः।<br>
देहिनां देहकर्त्रे च भेदभङ्गकराय च।। ५९.६० ।।<br>
<br>
देवैर्वान्दितदेहाय नमस्ते दिव्यमौलिने।<br>
नमो वासनिवासाय वासव्यवहराय च।। ५९.६१ ।।<br>
<br>
ओं नमो वसुकर्त्रे च वसुवासप्रदाय च।<br>
नमो यज्ञस्वरूपाय यज्ञेशाय च योगिने ।। ५९.६२ ।।<br>
<br>
यतियोगकरेशाय नमो यज्ञाङ्गधारिणे।<br>
संकर्षणाय च नमः प्रलम्बमथनाय च।। ५९.६३ ।।<br>
<br>
मेघघोषस्वनोत्तीर्णवेगलाङ्गलधारिणे।<br>
नमोऽस्तु ज्ञानिनां ज्ञान नारायणपरायण।। ५९.६४ ।।<br>
<br>
न मेऽस्ति त्वामृते बन्धुर्नरकोत्तारणे प्रभो।<br>
अतस्त्वां सर्वभावेन प्रणतो नतवत्सल।। ५९.६५ ।।<br>
<br>
मलं यत्कायजं वाऽपि मानसं चैव केशव।<br>
न तस्यान्योऽस्ति देवेश क्षालकस्त्वामृतेऽच्युत।। ५९.६६ ।।<br>
<br>
संसर्गाणि समस्तानि विहाय त्वामुपस्थितः।<br>
संगो मेऽस्तु त्वया सार्धमात्मलाभाय केशव।। ५९.६७ ।।<br>
<br>
कष्टमापत्सुदुष्पारं संसारं वेद्मि केशव।<br>
तापत्रयपरिक्लिष्टस्तेन त्वां शरणं गतः।। ५९.६८ ।।<br>
<br>
एषणभिर्जगत्सर्वं मोहितं मायया तव।<br>
आकर्षितं च लोभाद्यैरतस्त्वामहमाश्रितः।। ५९.६९ ।।<br>
<br>
नास्ति किंचित्सुखं विष्णो संसारस्थस्य देहिनः।<br>
यथा यथा हि यज्ञेश त्वयि चेतः प्रवर्तते।। ५९.७० ।।<br>
<br>
तथा फलविहीनं तु सुखमात्यन्तिकं लभेत्।<br>
नष्टो विवेकशून्योऽस्मि दृश्यते जगदातुरम्।। ५९.७१ ।।<br>
<br>
गोविन्द त्राहि संसारान्मामुद्धर्तुं त्वमर्हसि।<br>
मग्नस्य मोहसलिले निरुत्तरे भवार्णवे।।<br>
उद्धर्ता पुण्डरीकाक्ष त्वामृतेऽन्यो न विद्यते।। ५९.७२ ।।<br>
<br>
ब्रह्मोवाच<br>
इत्थं स्तुतस्ततस्तेन राज्ञा श्वेतेन भो द्विजाः।<br>
तस्मिन्क्षेत्रवरे दिव्ये विख्याते पुरुषोत्तमे।। ५९.७३ ।।<br>
<br>
भक्तिं तस्य तु संचिन्त्य देवदेवो जगद्गुरुः।<br>
आजगाम नृपस्याग्रे सर्वैर्देवैर्वृतो हरिः।। ५९.७४ ।।<br>
<br>
नीलजीमूतसंकाशः पद्मपत्रायतेक्षणः।<br>
दधत्सुदर्शनं धीमान्कराग्रे दीप्तमण्डलम्।। ५९.७५ ।।<br>
<br>
क्षीरोदजलसंकाशो विमलश्चन्द्रसंनिभः।<br>
रराज वामहस्तेऽस्य पाञ्चजन्यो महाद्युतिः।। ५९.७६ ।।<br>
<br>
पक्षिराजध्वजः श्रीमान्गदाशार्ङ्गासिधृक्प्रभुः।<br>
उवाच साधु भो राजन्यस्य ते मतिरुत्तमा<br>
यादिष्टं वर भद्रं ते प्रसन्नोऽस्मि तवानघ।। ५९.७७ ।।<br>
<br>
ब्रह्मोवाच<br>
श्रुत्वैवं देवदेवस्य वाक्यं तत्परमामृतम्।<br>
प्रणम्य शिरसोवाच श्वेतस्तद्गतमानसः।। ५९.७८ ।।<br>
<br>
यद्यहं भगवन्भक्तः प्रयच्छ वरमुत्तमम्।<br>
आब्रह्मभवनादूर्ध्वं वैष्णवं पदमव्ययम्।। ५९.७९ ।।<br>
<br>
विमलं विरजं शुद्धं संसारासङ्गवर्जितम्।<br>
तत्पदं गन्तुमिच्छामि त्वत्प्रसादाज्जगत्पते।। ५९.८० ।।<br>
<br>
श्रीभगवानुवाच<br>
यत्पदं विबुधाः सर्वे मुनयः सिद्धयोगिनः।<br>
नाभिगच्छन्ति यद्रम्यं परं पदमनामयम्।। ५९.८१ ।।<br>
<br>
यास्यसि परमं स्थानं राज्यामृतमुपास्य च।<br>
सर्वांल्लोकानतिक्रम्य मम लोकं गमिष्यसि।। ५९.८२ ।।<br>
<br>
कीर्तिस्तवात्र राजेन्द्र त्रींल्लोकांश्च गमिष्यति।<br>
सांनिध्यं मम चैवात्र सर्वदैव भविष्यति।। ५९.८३ ।।<br>
<br>
श्वेतगङ्गेति गास्यन्ति सर्वे ते देवदानवाः।<br>
कुशाग्रेणापि राजेन्द्रश्वेतगाङ्गेयमम्बु च।। ५९.८४ ।।<br>
<br>
स्पृष्ट्वा स्वर्गं गमिष्यन्ति मद्भक्ता ये समाहिताः।<br>
यस्त्विमां प्रतिमांगच्छेन्माधवाख्यां शशिप्रभाम्।। ५९.८५ ।।<br>
<br>
शङ्खगोक्षीरसंकाशामशेषाघविनाशिनीम्।<br>
तां प्रणम्य सकृद्भक्त्या पुण्डरीकनिकनिभेक्षणाम्।। ५९.८६ ।।<br>
<br>
विहाय सर्वलोकान्वै मम लोके महीयते।<br>
मन्वन्तराणि तत्रैव देवकन्याभिरावृतः।। ५९.८७ ।।<br>
<br>
गीयमानश्च मधुरं सिद्धगन्धर्वसेवितः।<br>
भुनक्ति विपुलान्भोगान्यथेष्टं मामकैः सह।। ५९.८८ ।।<br>
<br>
च्युतस्तस्मादिहाऽऽगत्य मनुष्यो ब्राह्मणो भवेत्।<br>
वेदवेदाङ्गविच्छ्रीमान्भोगवांश्चिरजीवितः।। ५९.८९ ।।<br>
<br>
गजाश्वरथयानाढ्यो धनधान्यावृतः शुचिः।<br>
रूपवान्बहुभग्यश्च पुत्रपौत्रसमन्वितः।। ५९.९० ।।<br>
<br>
पुरुषोत्तमं पुनः प्राप्य वटमूलेऽथ सागरे।<br>
त्यक्त्वा देहं हरिं स्मृत्वा ततः शान्तपदं व्रजेत्।। ५९.९१ ।।<br>
<br>
इति श्रीमहापुराणे आदिब्राह्मे स्वयंभुऋषिसंवादे श्वेतमाधवमाहात्म्यवर्णनं नामैकोनषष्टितमोऽध्यायः।। ५९ ।।<br>
