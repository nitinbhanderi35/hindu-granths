<b>शङ्खह्रदतीर्थवर्णनम्	<br></b>
<b>ब्रह्मोवाच	<br></b>
शङ्खहृदं नाम तीर्थं यत्र शङ्खगदाधरः।	<br>
तत्र स्नात्वा च तं दृष्ट्वा मुच्यते भवबन्धनात्॥ १५६.१ ॥	<br><br>
तत्रेदं वृत्तमाख्यास्ये भुक्तिमुक्तिप्रदायकम्।	<br>
पुरा कृतयुगस्याऽऽदौ ब्रह्मणः सामगायिनः॥ १५६.२ ॥	<br><br>
ब्रह्माण्डागारसंभूता राक्षसा बहुरूपिणः।	<br>
ब्रह्माणं खादितुं प्राप्ता बलोन्मत्ता धृतायुधाः॥ १५६.३ ॥	<br><br>
तदाऽहब्रवं विष्णुं रक्षणाय जगद्‌गुरुम्।	<br>
स विष्णुस्तानि रक्षांसि हन्तुं चक्रेण चोद्यतः॥ १५६.४ ॥	<br><br>
छित्त्वा चक्रेण रक्षांसि शङ्खमापूरयतदा।	<br>
निष्कण्टकं तलं कृत्वा स्वर्गं निर्वैरमेव च॥ १५६.५ ॥	<br><br>
ततो हर्षप्रकर्षेण शङ्खमापूरयद्धरिः।	<br>
ततो रक्षांसि सर्वाणि ह्यनीनशुरशेषतः॥ १५६.६ ॥	<br><br>
यत्रैतद्‌वृत्तमखिलं विष्णुशङ्खप्रभावतः।	<br>
शङ्खतीर्थं तु तत्प्रोक्तं सर्वक्षेमकरं नृणाम्॥ १५६.७ ॥	<br><br>
सर्वाभीष्टप्रदं पुण्यं स्मरणान्मङ्गलप्रदम्।	<br>
आयुरारोग्यजननं लक्ष्मीपुत्रप्रवर्धनम्॥ १५६.८ ॥	<br><br>
स्मरणात्पठनाद्वाऽपि सर्वकामानवाप्नुयात्।	<br>
तीर्थानामयुतं तत्र सर्वपापनुदं मुने॥ १५६.९ ॥	<br><br>
तीर्थान्ययुतसंख्यानि सर्वपापहराणि च।	<br>
येषां प्रभावं जानाति वक्तुं देवो महेश्वरः॥ १५६.१० ॥	<br><br>
पापक्षयप्रतिनिधिर्नैतेभ्योऽस्त्यपरः क्वचित्॥ १५६.११ ॥	<br><br>
इति श्रीमहापुराणे आदिब्राह्मे तीर्थमाहात्म्ये शङ्खतीर्थाद्ययुततीर्थवर्णनं नाम षट्पञ्चाशदधिकशततमोऽध्यायः॥ १५६ ॥	<br><br>
गौतमीमाहात्म्ये सप्ताशीतितमोऽध्यायः॥ ८७ ॥	<br>
