<b>अथ सप्तपञ्चाशत्तमोऽध्यायः</b><br>
<b>पञ्चतीर्थविधिवर्णनम्</b><br>
<b>ब्रह्मोवाच</b><br>
अतः परं प्रवक्ष्यामि पञ्चतीर्थविधिं द्विजाः।<br>
यत्फलं स्नानदानेन दवताप्रेक्षणेन च॥ ५७.१ ॥<br>
<br>
मार्कण्डेयह्रदं गत्वा नरश्चोदङ्मुखः शुचिः।<br>
निमज्जेत्तत्र वारांस्त्रीनिमं मन्त्रमुदीरयेत्॥ ५७.२ ॥<br>
<br>
संसारसागरे मग्नं पापग्रस्तमचेतनम्।<br>
त्राहि मां भगनेत्रघ्ना त्रिपुरारे नमोऽस्तु ते॥ ५७.३ ॥<br>
<br>
नमः शिवाय शान्ताय सर्वपापहराय च।<br>
स्नानं करोमि देवेश मम नश्यतु पातकम्॥ ५७.४ ॥<br>
<br>
नाभिमात्रे जले स्नात्वा विधिवद्देवता ऋषीन्।<br>
तिलोदकेन मतिमान्पितॄँश्चान्यांश्च तर्पयेत्॥ ५७.५ ॥<br>
<br>
स्नात्वा तथैव चाऽऽचम्य ततो गच्छेवालयम्।<br>
प्रविश्य देवतागारं कृत्वा तं त्रिः प्रदक्षिणम्॥ ५७.६ ॥<br>
<br>
मूलमन्त्रेण संपूज्य मार्कण्डेयस्य चेश्वरम्।<br>
अघोरेण च भो विप्राः प्रणिपत्य प्रसादयेत्॥ ५७.७ ॥<br>
<br>
त्रिलोचन नमस्तेऽस्तु नमस्ते शशिभूषण।<br>
त्राहि मां त्वं विरूपाक्ष महादेव नमोऽस्तु ते॥ ५७.८ ॥<br>
<br>
मार्कण्डेयह्रदे त्वेवं स्नात्वा दृष्ट्वा च शंकरम्।<br>
दशानामश्वमेधानां फलं प्राप्नोति मानवः॥ ५७.९ ॥<br>
<br>
पापैः सर्वैर्विनिर्मुक्तः शिवलोकं स गच्छति।<br>
तत्र भुवत्वा वरान्भोगान्यावदाभूतसंप्लवम्॥ ५७.१० ॥<br>
<br>
इहलोकं समासाद्य भवेद्विप्रो बहुश्रुतः।<br>
शांकरं योगमासाद्य ततो मोक्षमवाप्नुयात्॥ ५७.११ ॥<br>
<br>
कल्पवृक्षं ततो गत्वा कृत्वा तं त्रिः प्रदक्षिणम्।<br>
पूजयेत्परया भक्त्या मन्त्रेणानेन तं वटम्॥ ५७.१२ ॥<br>
<br>
ओं नमो व्यक्तरूपाय महाप्रलयकारिणे।<br>
महद्रसोपविष्टाय न्यग्रोधाय नमोऽस्तु ते॥ ५७.१३ ॥<br>
<br>
रस्त्वं सदा कल्पे हरेश्चाऽऽयतनं वट।<br>
न्यग्रोध हर मे पापं कल्पवृक्ष नमोऽस्तु ते॥ ५७.१४ ॥<br>
<br>
भक्त्या प्रदक्षिणं कृत्वा नत्वा कल्पवटं नरः।<br>
सहसा मुच्यते पापज्जीर्णत्वच इवोरगः॥ ५७.१५ ॥<br>
<br>
छायां तस्य समाक्रम्य कल्पवृक्षस्य भो द्विजाः।<br>
ब्रह्महत्यां नरो जह्यात्पापेष्वन्येषु का कथा॥ ५७.१६ ॥<br>
<br>
दृष्ट्वा कृष्णाङ्गसंभूतं ब्रह्मतेजोमयं परम्।<br>
न्यग्रोधाकृतिकं विष्णुं प्रणिपत्य च भो द्विजाः॥ ५७.१७ ॥<br>
<br>
राजसूयाश्वमेधाभ्यां फलं प्राप्नोति चाधिकम्।<br>
तथा स्ववंशमुद्धृत्य विष्णुलोकं स गच्छति॥ ५७.१८ ॥<br>
<br>
वैनतेयं नमस्कृत्य कृष्णस्य पुरतः स्थितम्।<br>
सर्वपापविनिर्मुक्तस्ततो विष्णुपुरं व्रजेत्॥ ५७.१९ ॥<br>
<br>
दृष्ट्वा वटं वैनतेयं यः पश्येत्पुरुषोत्तमम्।<br>
?Bसंकर्षणं सुभद्रां च स याति परमां गतिम्॥ ५७.२० ॥<br>
<br>
प्रविश्याऽऽयतनं विष्णोः कृत्वा तं त्रिः प्रदक्षिणम्।<br>
संकर्षणं स्वमन्त्रेण भक्त्याऽऽपूज्य प्रसादयेत्॥ ५७.२१ ॥<br>
<br>
नमस्ते हलधृग्राम नमस्ते मुशलायुध।<br>
नमस्ते रेवतीकान्त नमस्ते भक्तवत्सल॥ ५७.२२ ॥<br>
<br>
समस्ते बलिनां श्रेष्ठ नमस्ते धरणीधर।<br>
प्रलम्बारे नमस्तेऽस्तु त्राहि मां कृष्णपूर्वज॥ ५७.२३ ॥<br>
<br>
एवं प्रसाद्य चानन्तमजेयं त्रिदशार्चितम्।<br>
कैलाशिखराकारं चन्द्रात्कान्ततराननम्॥ ५७.२४ ॥<br>
<br>
नीलवस्त्रधरं देवं फणाविकटमस्तकम्।<br>
महाबलं हलधरं कुण्डलैकविभूषितम्॥ ५७.२५ ॥<br>
<br>
रौहिणेयं नरो भक्त्या लक्षेदभिमतं फलम्।<br>
सर्वपापैर्विनिर्मुक्तो विष्णुलोकं स गच्छति ॥ ५७.२६ ॥<br>
<br>
आभूतसंप्लवं यावद्भुक्त्वा तत्र सुखं नरः।<br>
पुण्यक्षयादिहाऽऽगत्य प्रवरे योगिनां कुले॥ ५७.२७ ॥<br>
<br>
ब्राह्मणप्रवरो भूत्वा सर्वशास्त्रार्थपारगः।<br>
ज्ञानं तत्र समासाद्य मुक्तिं प्राप्नोति दुर्लभाम्॥ ५७.२८ ॥<br>
<br>
एवमभ्यर्च्य हलिनं ततः कृष्णं विचक्षणः।<br>
द्वादशाक्षरमन्त्रेण पूर्जयेत्सुसमाहितः॥ ५७.२९ ॥<br>
<br>
द्विषट्कवर्णमन्त्रेण भक्त्या ये पुरुषोत्तमम्।<br>
पूजयन्ति सदा धीरास्ते मोक्षं प्राप्नुवन्ति वै॥ ५७.३० ॥<br>
<br>
न तां गतिं सुरा यान्ति योगिनो नैव सोमपाः।<br>
यां गतिं यान्ति भो विप्रा द्वादशाक्षरतत्पराः॥ ५७.३१ ॥<br>
<br>
तस्मात्तेनैव मन्त्रेण भक्त्या कृष्णं जगद्गुरुम्।<br>
संपूज्य गन्धपूष्पाद्यैः प्रणिपत्य प्रसादयेत्॥ ५७.३२ ॥<br>
<br>
जय कृष्ण जगन्नाथ जय सर्वाघनाशन।<br>
जय चाणूरकेशिघ्न जय कंसनिषूदन॥ ५७.३३ ॥<br>
<br>
जय पद्मपलाशाक्ष जय चक्रगदाधर।<br>
जय नीलाम्बुदश्याम जय सर्वसुखप्रदे॥ ५७.३४ ॥<br>
<br>
जय देव जगत्पूज्य जय संसारनाशन।<br>
जय लोकपते नाथ जय वाञ्छाफलपद॥ ५७.३५ ॥<br>
<br>
संसारसागरे घोरे निःसारे दुःखफेनिले।<br>
निमग्नोऽहं सुरश्रेष्ठ त्राहि मां पुरषोत्तम॥ ५७.३६ ॥<br>
<br>
नानारोगोर्मिकलिले मोहावर्तमुदुस्तरे।<br>
निमग्नोऽहं सुरश्रेष्ठ त्राहि मां पुरुषोत्तम॥ ५७.३७ ॥<br>
<br>
एवं प्रसाद्य देवेशं वरदं भक्तवत्सलम्।<br>
सर्वपापहरं देवं सर्वकामफलप्रदम्॥ ५७.३८ ॥<br>
<br>
पीनांसं द्विभुजं कृष्णं पद्मपत्रायतेक्षणम्।<br>
महोरस्कं महाबाहुं पीतवस्त्रं शुभाननम्॥ ५७.३९ ॥<br>
<br>
शङ्खचक्रगदापाणिं मुकुटाङ्गदभूषणम्।<br>
सर्वलक्षणसंयुक्तं वनमालाविभूषितम्॥ ५७.४० ॥<br>
<br>
दृष्ट्वा नरोऽञ्जलिं कृत्वा दण्डवत्प्रणिपत्य च।<br>
अश्वमेधसहस्राणां फलं प्राप्नोति वै द्विजाः॥ ५७.४१ ॥<br>
<br>
यत्फलं सर्वतीर्थेषु स्नाने दाने प्रकीर्तितम्।<br>
नरस्तत्फलमाप्नोति दृष्ट्वा कृष्णं प्रणम्य च॥ ५७.४२ ॥<br>
<br>
यत्फलं सर्वरत्नाद्यैरिष्टे बहुसुवर्मके।<br>
नरस्तत्फलमाप्नोति दृष्ट्वा कृष्णं प्रणम्य च॥ ५७.४३ ॥<br>
<br>
यत्फलं सर्वदानेन व्रतेन नियमेन च।<br>
नरस्तत्फलमाप्नोति दृष्ट्वा कृष्णं प्रणम्य च॥ ५७.४४ ॥<br>
<br>
यत्फलं सर्ववेदेषु सर्वयज्ञेषु यत्फलम्।<br>
तत्फलं समवाप्नोति नरः कृष्णं प्रणम्य च॥ ५७.४५ ॥<br>
<br>
तपोभिर्विविधैरुग्रैर्यत्फलं समुदाहृतम्।<br>
नरस्तत्फलमाप्नोति दृष्ट्वा कृष्णं प्रणम्य च॥ ५७.४६ ॥<br>
<br>
यत्फलं ब्रह्मचर्येण सम्यक्चीर्णेन तत्कृतम्।<br>
नरस्तत्फलमाप्नोति दृष्ट्वा कृष्णं प्रणम्य च॥ ५७.४७ ॥<br>
<br>
यत्फलं च गृहस्थस्य यथोक्ताचारवर्तिनः।<br>
नरस्तत्फलमाप्नोति दृष्ट्वा कृष्णं प्रणम्य च॥ ५७.४८ ॥<br>
<br>
यत्फलं वनवासेन वानप्रस्थस्य कीर्तितम्।<br>
नरस्तत्फलमाप्नोति दृष्ट्वा कृष्णं प्रणम्य च॥ ५७.४९ ॥<br>
<br>
संन्यासेन यथोक्तेन यत्फलं समुदाहृतम्।<br>
नरस्तत्फलमाप्नो ति दृष्ट्वा कृष्णं प्रणम्य च॥ ५७.५० ॥<br>
<br>
किं चात्र बहुनोक्तेन माहात्म्ये तस्य भो द्विजाः।<br>
दृष्ट्वा कृष्णं नरो भक्त्या मोक्षं प्राप्नोति दुर्लभम्॥ ५७.५१ ॥<br>
<br>
पापैर्विमुक्तः शुद्धात्मा कल्पकोटिसमुद्भवैः।<br>
श्रिया परमया युक्तः सर्वैः समुदितो गुणैः॥ ५७.५२ ॥<br>
<br>
सर्वकामेसमृद्धेन विमानेन सुवर्चसा।<br>
त्रिसप्तकुलमुद्धृत्य नरो विष्णुपुरं व्रजेत्॥ ५७.५३ ॥<br>
<br>
तत्र कल्पशतं यावद्भुक्त्वा भोगान्मनोरमान्।<br>
गन्धर्वाप्सरसैः सार्धं यथा विष्णुश्चतुर्भुजः॥ ५७.५४ ॥<br>
<br>
च्युतस्तस्मादिहाऽऽयातो विप्राणां प्रवरे कुले।<br>
सर्वज्ञः सर्ववेदी च जायते गतमत्सरः॥ ५७.५५ ॥<br>
<br>
स्वधर्मनिरतः शान्तो दाता भूतहिते रतः।<br>
आसाद्य वैष्णवं ज्ञानं च जायते गतमत्सरः॥ ५७.५६ ॥<br>
<br>
ततः संपूज्य मन्त्रेण सुभद्रां भक्तवत्सलाम्।<br>
प्रसादयेत्ततो विप्राः प्रणिपत्य कृताञ्जलिः॥ ५७.५७ ॥<br>
<br>
नमस्ते सर्वगे देवि नमस्ते शुभसोख्यदे।<br>
त्राहि मां पद्मपत्राक्षि कात्यायनि नमोऽस्तु ते॥ ५७.५८ ॥<br>
<br>
एवं प्रसाद्य तां देवीं जगद्धात्रीं जगद्धिताम्।<br>
बलदेवस्य भगिनीं सुभद्रां वरदां शिवाम्॥ ५७.५९ ॥<br>
<br>
कामगेन विमानेन नरो विष्णुपुरं व्रजेत्।<br>
आभूतसंप्लवं यावत्क्रीडित्वा तत्र देववत्॥ ५७.६० ॥<br>
<br>
इह मानुषतां प्राप्तो ब्राह्मणो वेदविद्भवेत्।<br>
प्राप्य योगं हरेस्तत्र मोक्षं च लभते ध्रुवम्॥ ५७.६१ ॥<br>
<br>
इति श्रीमहापुराण आदिब्राह्मे स्वयंभुऋषिसंवादे कृष्णदर्शनमाहत्म्यं नाम सप्तपञ्चाशत्तमोऽध्यायः॥ ५७ ॥<br>
