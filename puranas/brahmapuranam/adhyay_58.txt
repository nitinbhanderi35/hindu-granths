<b>अथाष्टापञ्चाशत्तमोऽध्यायः</b><br>
<b>नरसिंहमाहात्म्यवर्णनम्</b><br>
<b>ब्रह्मोवाच</b><br>
एवं दृष्ट्वा बलं कृष्णं सुभद्रां प्रणिपत्य च।<br>
धर्मं चार्थं च कामं च मोक्षं च लभते ध्रुवम्॥ ५८.१ ॥<br>
<br>
निष्क्रम्य देवतागारात्कृतकृत्यो भवेन्नरः।<br>
प्रणम्याऽऽयतनं पश्चाद्रव्रजेत्तत्र समाहितः॥ ५८.२ ॥<br>
<br>
इन्द्रनीलमयो विष्णुर्यत्राऽऽस्ते वालुकावृतः।<br>
अन्तर्धानगतं नत्वा ततो विष्णुपुरं व्रजेत्॥ ५८.३ ॥<br>
<br>
सर्वदेवमयो योऽसौ हतवानसुरोत्तमम्।<br>
स आस्ते तत्र भो विप्राः सिंहार्धकृतविग्रहः॥ ५८.४ ॥<br>
<br>
भक्त्या दृष्ट्वा तु तं देवं प्रणम्य नरकेसरीम्।<br>
मुच्यते पातकैर्मर्त्यः समस्तैर्नात्र संशयः॥ ५८.५ ॥<br>
<br>
नरसिंहस्य ये भक्ता भवन्ति भुवि मानवाः।<br>
न तेषां दुष्कृतं किंचित्फलं स्याद्यद्यदीप्सितम्॥ ५८.६ ॥<br>
<br>
तस्मात्सर्वप्रयत्नेन नरसिंहं समाश्रयेत्।<br>
धर्मार्थकाममोक्षाणां फलं यस्मात्प्रयच्छति॥ ५८.७ ॥<br>
<br>
मुनय ऊचुः<br>
माहात्म्यं नरसिंहस्य सुखदं भुवि दुर्लभम्।<br>
यथा कथयसे देव तेन नो विस्मयो महान्॥ ५८.८ ॥<br>
<br>
प्रभावं तस्य देवस्य विस्तरेण जगत्पते।<br>
श्रोतुमिच्छामहे ब्रूहि परं कौतूहलं हि नः॥ ५८.९ ॥<br>
<br>
यथा प्रसीदेद्देवोऽसौ नरसिंहो महाबलः।<br>
भक्तानामुपकाराय ब्रूहि देव नमोऽस्तु ते॥ ५८.१० ॥<br>
<br>
प्रसादान्नरसिंहस्य या भवन्त्यत्र सिद्धयः।<br>
ब्राहि ताः कुरु चास्माकं प्रसादं प्रपितामह॥ ५८.११ ॥<br>
<br>
ब्रह्मोवाच<br>
श्रृणुष्वं तस्य भो विप्राः प्रभावं गदतो मम।<br>
अजितस्याप्रमेयस्य भुक्तिमुक्तिप्रदस्य च॥ ५८.१२ ॥<br>
<br>
कः शक्नोति गुणान्वक्तुं समस्तांस्तस्य भो द्विजाः।<br>
सिंहारधकृतदेहस्य प्रवक्ष्यामि समासतः॥ ५८.१३ ॥<br>
<br>
याः काश्चित्सिद्धयश्चात्र श्रूयन्ते दैवमानुषाः।<br>
प्रसादात्तस्य ताः सर्वाः सिध्यन्ति नात्र सशयः॥ ५८.१४ ॥<br>
<br>
स्वर्गे मर्त्ये च पाताले दिक्षु तोये पुरे नगे।<br>
प्रसादात्तस्य देवस्य भवत्यव्याहता गतिः॥ ५८.१५ ॥<br>
<br>
असाध्यं तस्य देवस्य नास्त्यत्र सचराचरे।<br>
नरसिंहस्य भो विप्राः सदा भक्तानुकम्पिनः॥ ५८.१६ ॥<br>
<br>
विधानं तस्य वक्ष्यामि भक्तानामुपकारकम्।<br>
येन प्रसीदेच्चैवासौ सिंहार्धकृतविग्रहः॥ ५८.१७ ॥<br>
<br>
श्रृणुध्वं मुनिशार्दूलाः कल्पराजं सनातनम्।<br>
नरसिंहस्य तत्त्वं च यन्न ज्ञातं सुरासुरैः॥ ५८.१८ ॥<br>
<br>
शाकयावकमूलैस्तु फलपिण्याकसक्तुकैः।<br>
पयोभक्षेण विप्रेन्द्रा वर्तयेत्साधकोत्तमः॥ ५८.१९ ॥<br>
<br>
कोशकौपीनवासाश्च ध्यानयुक्तो जितेन्द्रियः।<br>
अरण्ये विजने देश पर्वते सिन्धुसंगमे॥ ५८.२० ॥<br>
<br>
ऊषरे सिद्धक्षेत्रे च नरसिंहाश्रमे तथा।<br>
प्रतिष्ठाप्य स्वयं वाऽपि पूजां कृत्वा विधानतः॥ ५८.२१ ॥<br>
<br>
द्वादश्यां शुक्लपक्षस्य उपोष्य मुनिपुंगवाः।<br>
जपेल्लक्षाणि वै विंशन्मनसा संयतेन्द्रियः॥ ५८.२२ ॥<br>
<br>
उपपातकयुक्तश्च महापातकसंयुतः। <br>
मुक्तो भवेत्ततो विप्राः साधको नात्र संशयः॥ ५८.२३ ॥<br>
<br>
कृत्वा प्रदक्षिणं तत्र नरसिंहं प्रपूजयेत्।<br>
पुण्यगन्धादिबिर्धूपैः प्रणम्य शिरसा प्रभुम्॥ ५८.२४ ॥<br>
<br>
कर्पूरचन्दनाक्तानि जातीपुष्पाणि मस्तके।<br>
प्रदद्यान्नरसिंहस्य ततः सिद्धिः प्रजायते॥ ५८.२५ ॥<br>
<br>
भगवान्सर्वकार्येषु न क्वचित्प्रतिहन्यते।<br>
तेजः सोढुं न शक्ताः स्युर्ब्रह्मरुद्रादयः सुराः॥ ५८.२६ ॥<br>
<br>
किं पुनर्दानवा लोके सिद्धगन्धर्वमानुषाः।<br>
विद्याधरा यक्षगणाः सकिन्नरमहोरगाः॥ ५८.२७ ॥<br>
<br>
मन्त्रं यानासुरान्हन्तुं जपन्त्येकेऽन्यसाधकाः।<br>
ते सर्वे प्रलयं यान्ति दृष्ट्वाऽऽदित्याग्निवर्चसः॥ ५८.२८ ॥<br>
<br>
सकृज्जप्तं तु कवचं रक्षेत्सर्वमुपद्रवम्।<br>
द्विर्जप्तं कवचं दिव्यं रक्षते देवदानवात्॥ ५८.२९ ॥<br>
<br>
गन्धर्वाः किन्नरा यक्षा विद्याधरमहोरगाः।<br>
भुताः पिशाचा रक्षांसि ये जान्ये परिपन्थिनः॥ ५८.३० ॥<br>
<br>
त्रिर्जप्तं कवचं दिव्यमभेद्यं च सुरासुरैः।<br>
द्वादशाभ्यन्तरे चैव योजनानां द्विजोत्तमाः॥ ५८.३१ ॥<br>
<br>
रक्षते भगवान्देवो नरसिंहो महाबलः।<br>
ततो गत्वा बिलद्वारमुपोष्य रजनीत्रयम्॥ ५८.३२ ॥<br>
<br>
पलाशकाष्ठैः प्रज्वाल्य भगवन्तं हुताशनम्।<br>
पलाशसमिधस्तत्र जुहुयात्त्रिमधुप्लुता॥ ५८.३३ ॥<br>
<br>
द्वे शते द्विजशार्दूला वषट्कारेण साधकः।<br>
ततो विवरद्वारं तु प्रकटं जायते क्षणात्॥ ५८.३४ ॥<br>
<br>
ततो विशेत्तु निःशङ्कं कवची विवरं बुधः।<br>
गच्छतः संकटं तस्य तमोमोहश्च नश्यति॥ ५८.३५ ॥<br>
<br>
राजमार्गः सुविस्तीर्णो दृश्यते भ्रमराजि(ञ्चि) तः।<br>
नरसिंहं स्मरंस्तत्र पातालं विशते द्विजाः॥ ५८.३६ ॥<br>
<br>
गत्वा तत्र जपेत्तत्त्वं नरसिंहाख्यमव्ययम्।<br>
ततः स्त्रीणां सहस्राणि वीणावादनकर्मणाम्॥ ५८.३७ ॥<br>
<br>
निर्गच्छन्ति पुरो विप्राः स्वागतं ता वदन्ति च।<br>
प्रवेशयन्ति ता हस्ते गृहीत्वा साधकेश्वरम्॥ ५८.३८ ॥<br>
<br>
ततो रसायनं दिव्यं पाययन्ति द्विजोत्तमाः।<br>
पीतमात्रे दिव्यदेहो जायते सुमहाबलः॥ ५८.३९ ॥<br>
<br>
क्रीडते सह कन्याभिर्यावदाभूतसंप्लवम्।<br>
भिन्नदेहो वासुदेवे लीयते नात्र संशयः॥ ५८.४० ॥<br>
<br>
यदा न रोचते वासस्तस्मान्निर्गच्छते पुनः।<br>
पट्टं च खड्गं च रोजनां च मणिं तथा॥ ५८.४१ ॥<br>
<br>
रसं रसायनं चैव पादुकाञ्जनमेव च।<br>
कृष्णाजिनं मुनिश्रेष्ठा गुटिकां च मनोहराम्॥ ५८.४२ ॥<br>
<br>
कपण्डलुं चाक्षसूत्रं यष्टिं सञ्जीवनीं तथा।<br>
सिद्धविद्यां च शास्त्राणि गृहीत्वा साधकेश्वरः॥ ५८.४३ ॥<br>
<br>
ज्वलद्विह्रिफुलिङ्गोर्मिष्टितं त्रिशिखं हृदि।<br>
सकन्न्यस्तं दहेत्सर्वं वृजिनं जन्मकोटिजम्॥ ५८.४४ ॥<br>
<br>
विषेन्यस्तं विषं हन्यात्कुष्ठं हन्यात्तनौ स्थितम्।<br>
स्वदेहे भ्रूणहत्यादि कृत्वा दिव्येन शुध्यति॥ ५८.४५ ॥<br>
<br>
महाग्राहगृहीतेषु ज्वलमानं विचिन्तयेत्।<br>
हृदन्ते वै ततः शीघ्रं नश्येयुर्दारुणा ग्रहाः॥ ५८.४६ ॥<br>
<br>
बालानां कण्ठके बद्धं रक्षा भवति नित्यशः।<br>
गण्डपिण्डकलूतानां नाशनं कुरुते ध्रुवम्॥ ५८.४७ ॥<br>
<br>
व्याधिजाते समिद्भिश्च घृतक्षीरेण होमयेत्।<br>
त्रिसंध्यं मासमेकं तु सर्वरोगान्विनाशयेत्॥ ५८.४८ ॥<br>
<br>
असाध्यं तु न पश्यामि त्रैलोक्ये सचराचरे।<br>
यां यां कामयते सिद्धिं तां तां प्राप्नोति स ध्रुवम्॥ ५८.४९ ॥<br>
<br>
अष्टोत्तरशतं त्वेकं पूजयित्वा मृगाधिपम्।<br>
मृत्तिकाः सप्त वल्मीके श्मशाने च चतुष्पथे॥ ५८.५० ॥<br>
<br>
रक्तचन्दनसंमिश्रा गवां क्षीरेण लोडयेत्।<br>
सिंहस्य प्रतिमां कृत्वा प्रमाणेन षडड्गुलाम्॥ ५८.५१ ॥<br>
<br>
लिम्पेत्तथा भूर्जपत्रे रोचनया समालिखेत्।<br>
नरसिंहस्य कण्ठे तु बद्ध्वा चैव हि मन्त्रवित्॥ ५८.५२ ॥<br>
<br>
जपेत्संख्याविहीनं तु पूजयित्वा जलाशये।<br>
यावत्सप्ताहमात्रं तु जपेत्संयमितेन्द्रियः॥ ५८.५३ ॥<br>
<br>
जलाकीर्णआ मुहुर्तेन जायते सर्वमोदिनी।<br>
अथवा शुष्कवृक्षाग्रे नरसिंहं तु पूजयेत्॥ ५८.५४ ॥<br>
<br>
जप्त्वा चाष्टशतं तत्त्वं वर्षन्तं विनिवारयेत्।<br>
तमेवं पिञ्जके बद्ध्वा भ्रामयेत्साधकोत्तमः॥ ५८.५५ ॥<br>
<br>
महावातो मुहुर्तेन आगच्छेन्नात्र संशयः।<br>
पुनश्च धारयेत्क्षिप्रं सप्तस(ज)प्तेन वारिणाः॥ ५८.५६ ॥<br>
<br>
अथ तां प्रतिमां द्वारि निखनेद्यस्य साधकः।<br>
गोत्रोत्सादो भवेत्तस्य उद्धृते चैव शान्तिदः॥ ५८.५७ ॥<br>
<br>
तस्मात्तं मुनिशार्दूला भक्त्या संपूजयेत्सदा।<br>
मृगराजं महावीर्यं सर्वकामफलप्रदम्॥ ५८.५८ ॥<br>
<br>
विमुक्तः सर्वपापेभ्यो विष्णुलोकं स गच्छति ।<br>
क्षत्रिया वैश्याः शूद्रान्त्यजातयः॥ ५८.५९ ॥<br>
<br>
संपूज्य तं सुरश्रेष्ठं भक्त्या सिंहवपुर्धरम्।<br>
मुच्यन्ते चाशुभैर्दुः खैर्जन्मकोटिसमुद्भवैः॥ ५८.६० ॥<br>
<br>
संपूज्य तं सुरश्रेष्ठं प्राप्नुवन्त्यभिवाञ्छितम्।<br>
देवत्वममरेशत्वं गन्धर्वत्वं च भो द्विजाः॥ ५८.६१ ॥<br>
<br>
यक्षविद्याधरत्वं च तथाऽन्यच्चाभिवाञ्छितम्।<br>
दृष्ट्वा स्तुत्वा नमस्कृत्वा संपूज्य नरकेसरीम्॥ ५८.६२ ॥<br>
<br>
प्राप्नुवन्ति नरा राज्यं स्वर्गं मोक्षं च दुर्लभम्।<br>
नरसिंहं नरो दृष्ट्वा लभेदभिमतं फलम्॥ ५८.६३ ॥<br>
<br>
निर्मुक्तः सर्वपापेभ्यो विष्णुलोकं स गच्छति।<br>
सकृद्दृष्ट्वा तु तं देवं भक्त्या सिंहवपुर्धरम्॥ ५८.६४ ॥<br>
<br>
मुच्यते चाशुभैर्दुः खैर्जन्मकोटिसमुद्भवैः।<br>
संग्रामे संकटे दुर्गे चोरव्याघ्रादिपीडिते॥ ५८.६५ ॥<br>
<br>
कान्तारे प्राणसंदेहे विषविह्निजलेषु च।<br>
राजादिभ्यः समुद्रेभ्यो ग्रहरोगादिपीडिते॥ ५८.६६ ॥<br>
<br>
स्मृत्वा तं पुरुषः सर्वै राजग्रामैर्विमुच्यते।<br>
सूर्योदये यथा नाशं तमोऽभ्येति महत्तरम्॥ ५८.६७ ॥<br>
<br>
तथा संदर्शने तस्य विनाशं यान्त्युपद्रवाः।<br>
गृटिकाञ्जनपातालपादुके च रसायनम्॥ ५८.६८ ॥<br>
<br>
नरसिंहे प्रसन्ने तु प्राप्नोत्यन्यांश्च वाञ्छितान्।<br>
यान्यान्कामानभिध्यायन्भजते नरकेसरीम्॥ ५८.६९ ॥<br>
<br>
तांस्तान्कामानवाप्नोति नरो नास्त्यत्र संशयः।<br>
दृष्ट्वा तं देवदेवेशं भक्त्याऽऽपूज्य प्रणम्य च॥ ५८.७० ॥<br>
<br>
दशानामश्वमेधानां फलं दशगुणं लभेत्।<br>
पापैः सर्वैर्विनिर्मुक्तो गुणैः सर्वैरलंकृतः॥ ५८.७१ ॥<br>
<br>
सर्वकामसमृद्धात्मा जरामरणवर्जितः।<br>
सौवर्णेन विमानेन किंकिणीजालमालिना॥ ५८.७२ ॥<br>
<br>
सर्वकामसमृद्धेन कामगेन सुवर्चसा।<br>
तुणादित्यवर्णेन मुक्ताहारावलम्बिना॥ ५८.७३ ॥<br>
<br>
दिव्यस्त्रीशतयुक्तेन दिव्यगन्धर्वनादिना।<br>
कुलैकविंशमुद्धृत्य देववन्मुदितः सुखी॥ ५८.७४ ॥<br>
<br>
स्तूयमानोऽप्सरोभिश्च विष्णुलोकं व्रजेन्नरः।<br>
भुक्त्वा तत्र वरान्भोगान्विष्णुलोके द्विजोत्तमाः॥ ५८.७५ ॥<br>
<br>
गन्धर्वैरप्सरैर्युक्तः कृत्वा रूपं चतुर्भुजम्।<br>
मनोह्लादकरं सौख्यं यावदाभूतदसंप्लवम्॥ ५८.७६ ॥<br>
<br>
पुण्यक्षयादिहाऽऽयातः प्रवरे योगिनां कुले।<br>
चतुर्वेदी भवेद्विप्रो वेदवेदाङ्गपारगः॥<br>
वैष्णवं योगमास्थाय ततो मोक्षमवाप्नुयात्॥ ५८.७७ ॥<br>
<br>
इति श्रीमहापुराणे आदिब्राह्मे स्वयंभ्वृषिसंवादे नरसिंहमाहात्म्यवर्णनं नामाष्टपञ्चाशत्तमोऽध्यायः॥ ५८ ॥<br>
<br>
