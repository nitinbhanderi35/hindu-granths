<span style="font-size: 14pt; line-height: 200%">{लोमहर्षण उवाच॒ }<br>
बुधस्य तु मुनिश्रेष्ठा विद्वान् पुत्रः पुरूरवाः।<br>
तेजस्वी दानशीलश्च यज्वा विपुलदक्षिणः॥ १०.१॥                <br>
ब्रह्मवादी पराक्रान्तः शत्रुभिर्युधि दुर्दमः।<br>
आहर्ता चाग्निहोत्रस्य यज्ञानां च महीपतिः॥ १०.२॥(1.8.2)<br>
सत्यवादी पुण्यमतिः सम्यक्संवृतमैथुनः।<br>
अतीव त्रिषु लोकेषु यशसाप्रतिमः सदा॥ १०.३॥<br>
तं ब्रह्मवादिनं शान्तं धर्मज्ञं सत्यवादिनम्।<br>
उर्वशी वरयामास हित्वा मानं यशस्विनी॥ १०.४॥<br>
तया सहावसद्राजा दश वर्षाणि पञ्च च।<br>
षट्पञ्च सप्त चाष्टौ च दश चाष्टौ च भो द्विजाः॥ १०.५॥<br>
वने चैत्ररथे रम्ये तथा मन्दाकिनीतटे।<br>
अलकायां विशालायां नन्दने च वनोत्तमे॥ १०.६॥<br>
उत्तरान् स कुरून् प्राप्य मनोरमफलद्रुमान्।<br>
गन्धमादनपादेषु मेरुशृङ्गे तथोत्तरे॥ १०.७॥<br>
एतेषु वनमुख्येषु सुरैराचरितेषु च।<br>
उर्वश्या सहितो राजा रेमे परमया मुदा॥ १०.८॥<br>
देशे पुण्यतमे चैव महर्षिभिरभिष्टुते।<br>
राज्यं स कारयामास प्रयागे पृथिवीपतिः॥ १०.९॥<br>
एवंप्रभावो राजासीदैलस्तु नरसत्तमः।<br>
उत्तरे जाह्नवीतीरे प्रतिष्ठाने महायशाः॥ १०.१०॥<br>
{लोमहर्षण उवाच॒ }<br>
ऐलपुत्रा बभूवुस्ते सप्त देवसुतोपमाः।<br>
गन्धर्वलोके विदिता आयुर्धीमानमावसुः॥ १०.११॥<br>
विश्वायुश्चैव धर्मात्मा श्रुतायुश्च तथापरः।<br>
दृढायुश्च वनायुश्च बह्वायुश्चोर्वशीसुताः॥ १०.१२॥<br>
अमावसोस्तु दायादो भीमो राजाथ राजराट्।<br>
श्रीमान् भीमस्य दायादो राजासीत्काञ्चनप्रभः॥ १०.१३॥<br>
विद्वांस्तु काञ्चनस्यापि सुहोत्रोऽभून्महाबलः।<br>
सुहोत्रस्याभवज्जह्नुः केशिन्या गर्भसंभवः॥ १०.१४॥<br>
आजह्रे यो महत्सत्त्रं सर्पमेधं महामखम्।<br>
पतिलोभेन यं गङ्गा पतित्वेन ससार ह॥ १०.१५॥<br>
नेच्छतः प्लावयामास तस्य गङ्गा तदा सदः।<br>
स तया प्लावितं दृष्ट्वा यज्ञवाटं समन्ततः॥ १०.१६॥<br>
सौहोत्रिरशपद्गङ्गां क्रुद्धो राजा द्विजोत्तमाः।<br>
एष ते विफलं यत्नं पिबन्नम्भः करोम्यहम्॥ १०.१७॥<br>
अस्य गङ्गेऽवलेपस्य सद्यः फलमवाप्नुहि।<br>
जह्नुराजर्षिणा पीतां गङ्गां दृष्ट्वा महर्षयः॥ १०.१८॥<br>
उपनिन्युर्महाभागां दुहितृत्वेन जाह्नवीम्।<br>
युवनाश्वस्य पुत्रीं तु कावेरीं जह्नुरावहत्॥ १०.१९॥<br>
युवनाश्वस्य शापेन गङ्गार्धेन विनिर्गता।<br>
कावेरीं सरितां श्रेष्ठां जह्नोर्भार्यामनिन्दिताम्॥ १०.२०॥<br>
जह्नुस्तु दयितं पुत्रं सुनद्यं नाम धार्मिकम्।<br>
कावेर्यां जनयामास अजकस्तस्य चात्मजः॥ १०.२१॥<br>
अजकस्य तु दायादो बलाकाश्वो महीपतिः।<br>
बभूव मृगयाशीलः कुशस्तस्यात्मजोऽभवत्॥ १०.२२॥<br>
कुशपुत्रा बभूवुर्हि चत्वारो देववर्चसः।<br>
कुशिकः कुशनाभश्च कुशाम्बो मूर्तिमांस्तथा॥ १०.२३॥<br>
बल्लवैः सह संवृद्धो राजा वनचरः सदा।<br>
कुशिकस्तु तपस्तेपे पुत्रमिन्द्रसमं प्रभुः॥ १०.२४॥<br>
लभेयमिति तं शक्रस्त्रासादभ्येत्य जज्ञिवान्।<br>
पूर्णे वर्षसहस्रे वै ततः शक्रो ह्यपश्यत॥ १०.२५॥<br>
अत्युग्रतपसं दृष्ट्वा सहस्राक्षः पुरंदरः।<br>
समर्थः पुत्रजनने स्वयमेवास्य शाश्वतः॥ १०.२६॥<br>
पुत्रार्थं कल्पयामास देवेन्द्रः सुरसत्तमः।<br>
स गाधिरभवद्राजा मघवान् कौशिकः स्वयम्॥ १०.२७॥<br>
पौरा यस्याभवद्भार्या गाधिस्तस्यामजायत।<br>
गाधेः कन्या महाभागा नाम्ना सत्यवती शुभा॥ १०.२८॥<br>
तां गाधिः काव्यपुत्राय ऋचीकाय ददौ प्रभुः।<br>
तस्याः प्रीतः स वै भर्ता भार्गवो भृगुनन्दनः॥ १०.२९॥<br>
पुत्रार्थं साधयामास चरुं गाधेस्तथैव च।<br>
उवाचाहूय तां भार्यामृचीको भार्गवस्तदा॥ १०.३०॥<br>
उपयोज्यश्चरुरयं त्वया मात्रा स्वयं शुभे।<br>
तस्यां जनिष्यते पुत्रो दीप्तिमान् क्षत्रियर्षभः॥ १०.३१॥<br>
अजेयः क्षत्रियैर्लोके क्षत्रियर्षभसूदनः।<br>
तवापि पुत्रं कल्याणि धृतिमन्तं तपोधनम्॥ १०.३२॥<br>
शमात्मकं द्विजश्रेष्ठं चरुरेष विधास्यति।<br>
एवमुक्त्वा तु तां भार्यामृचीको भृगुनन्दनः॥ १०.३३॥<br>
तपस्यभिरतो नित्यमरण्यं प्रविवेश ह।<br>
गाधिः सदारस्तु तदा ऋचीकाश्रममभ्यगात्॥ १०.३४॥<br>
तीर्थयात्राप्रसङ्गेन सुतां द्रष्टुं नरेश्वरः।<br>
चरुद्वयं गृहीत्वा सा ऋषेः सत्यवती तदा॥ १०.३५॥<br>
चरुमादाय यत्नेन सा तु मात्रे न्यवेदयत्।<br>
माता तु तस्या दैवेन दुहित्रे स्वं चरुं ददौ॥ १०.३६॥<br>
तस्याश्चरुमथाज्ञानादात्मसंस्थं चकार ह।<br>
अथ सत्यवती सर्वं क्षत्रियान्तकरं तदा॥ १०.३७॥<br>
धारयामास दीप्तेन वपुषा घोरदर्शना।<br>
तामृचीकस्ततो दृष्ट्वा योगेनाभ्युपसृत्य च॥ १०.३८॥<br>
ततोऽब्रवीद्द्विजश्रेष्ठः स्वां भार्यां वरवर्णिनीम्।<br>
मात्रासि वञ्चिता भद्रे चरुव्यत्यासहेतुना॥ १०.३९॥<br>
जनयिष्यति हि पुत्रस्ते क्रूरकर्मातिदारुणः।<br>
भ्राता जनिष्यते चापि ब्रह्मभूतस्तपोधनः॥ १०.४०॥<br>
विश्वं हि ब्रह्म तपसा मया तस्मिन् समर्पितम्।<br>
एवमुक्ता महाभागा भर्त्रा सत्यवती तदा॥ १०.४१॥<br>
प्रसादयामास पतिं पुत्रो मे नेदृशो भवेत्।<br>
ब्राह्मणापसदस्त्वत्त इत्युक्तो मुनिरब्रवीत्॥ १०.४२॥<br>
{ऋचीक उवाच॒ }<br>
नैष संकल्पितः कामो मया भद्रे तथास्त्विति।<br>
उग्रकर्मा भवेत्पुत्रः पितुर्मातुश्च कारणात्॥ १०.४३॥<br>
पुनः सत्यवती वाक्यमेवमुक्त्वाब्रवीदिदम्।<br>
इच्छंल्लोकानपि मुने सृजेथाः किं पुनः सुतम्॥ १०.४४॥<br>
शमात्मकमृजुं त्वं मे पुत्रं दातुमिहार्हसि।<br>
काममेवंविधः पौत्रो मम स्यात्तव च प्रभो॥ १०.४५॥<br>
यद्यन्यथा न शक्यं वै कर्तुमेतद्द्विजोत्तम।<br>
ततः प्रसादमकरोत्स तस्यास्तपसो बलात्॥ १०.४६॥<br>
पुत्रे नास्ति विशेषो मे पौत्रे वा वरवर्णिनि।<br>
त्वया यथोक्तं वचनं तथा भद्रे भविष्यति॥ १०.४७॥<br>
ततः सत्यवती पुत्रं जनयामास भार्गवम्।<br>
तपस्यभिरतं दान्तं जमदग्निं समात्मकम्॥ १०.४८॥<br>
भृगोर्जगत्यां वंशेऽस्मिञ्जमदग्निरजायत।<br>
सा हि सत्यवती पुण्या सत्यधर्मपरायणा॥ १०.४९॥<br>
कौशिकीति समाख्याता प्रवृत्तेयं महानदी।<br>
इक्ष्वाकुवंशप्रभवो रेणुर्नाम नराधिपः॥ १०.५०॥<br>
तस्य कन्या महाभागा कामली नाम रेणुका।<br>
रेणुकायां तु कामल्यां तपोविद्यासमन्वितः॥ १०.५१॥<br>
आर्चीको जनयामास जामदग्न्यं सुदारुणम्।<br>
सर्वविद्यान्तगं श्रेष्ठं धनुर्वेदस्य पारगम्॥ १०.५२॥<br>
रामं क्षत्रियहन्तारं प्रदीप्तमिव पावकम्।<br>
और्वस्यैवमृचीकस्य सत्यवत्यां महायशाः॥ १०.५३॥<br>
जमदग्निस्तपोवीर्याज्जज्ञे ब्रह्मविदां वरः।<br>
मध्यमश्च शुनःशेफः शुनःपुच्छः कनिष्ठकः॥ १०.५४॥<br>
विश्वामित्रं तु दायादं गाधिः कुशिकनन्दनः।<br>
जनयामास पुत्रं तु तपोविद्याशमात्मकम्॥ १०.५५॥<br>
प्राप्य ब्रह्मर्षिसमतां योऽयं ब्रह्मर्षितां गतः।<br>
विश्वामित्रस्तु धर्मात्मा नाम्ना विश्वरथः स्मृतः॥ १०.५६॥<br>
जज्ञे भृगुप्रसादेन कौशिकाद्वंशवर्धनः।<br>
विश्वामित्रस्य च सुता देवरातादयः स्मृताः॥ १०.५७॥<br>
प्रख्यातास्त्रिषु लोकेषु तेषां नामान्यतःपरम्।<br>
देवरातः कतिश्चैव यस्मात्कात्यायनाः स्मृताः॥ १०.५८॥<br>
शालावत्यां हिरण्याक्षो रेणुर्जज्ञेऽथ रेणुकः।<br>
सांकृतिर्गालवश्चैव मुद्गलश्चैव विश्रुतः॥ १०.५९॥<br>
मधुच्छन्दो जयश्चैव देवलश्च तथाष्टकः।<br>
कच्छपो हारितश्चैव विश्वामित्रस्य ते सुताः॥ १०.६०॥<br>
तेषां ख्यातानि गोत्राणि कौशिकानां महात्मनाम्।<br>
पाणिनो बभ्रवश्चैव ध्यानजप्यास्तथैव च॥ १०.६१॥<br>
पार्थिवा देवराताश्च शालङ्कायनबाष्कलाः।<br>
लोहिता यमदूताश्च तथा कारूषकाः स्मृताः॥ १०.६२॥<br>
पौरवस्य मुनिश्रेष्ठा ब्रह्मर्षेः कौशिकस्य च।<br>
संबन्धोऽप्यस्य वंशेऽस्मिन् ब्रह्मक्षत्रस्य विश्रुतः॥ १०.६३॥<br>
विश्वामित्रात्मजानां तु शुनःशेफोऽग्रजः स्मृतः।<br>
भार्गवः कौशिकत्वं हि प्राप्तः स मुनिसत्तमः॥ १०.६४॥<br>
विश्वामित्रस्य पुत्रस्तु शुनःशेफोऽभवत्किल।<br>
हरिदश्वस्य यज्ञे तु पशुत्वे विनियोजितः॥ १०.६५॥<br>
देवैर्दत्तः शुनःशेफो विश्वामित्राय वै पुनः।<br>
देवैर्दत्तः स वै यस्माद्देवरातस्ततोऽभवत्॥ १०.६६॥<br>
देवरातादयः सप्त विश्वामित्रस्य वै सुताः।<br>
दृषद्वतीसुतश्चापि वैश्वामित्रस्तथाष्टकः॥ १०.६७॥<br>
अष्टकस्य सुतो लौहिः प्रोक्तो जह्नुगणो मया।<br>
अत ऊर्ध्वं प्रवक्ष्यामि वंशमायोर्महात्मनः॥ १०.६८॥</span>
