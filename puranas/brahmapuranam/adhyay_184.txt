<span style="font-size: 14pt; line-height: 175%"><br>
<b>श्रीकृष्णबालचरितवर्णनम्	<br></b>
<b>व्यास उवाच	<br></b>
विमुक्तो वसुदेवोऽपि नt: न्दस्य शकटं गतः।	<br>
प्रहृष्टं दृष्टवान्नन्दं पुत्रो जातो ममेति वै।। १८४.१ ।।	<br><br>
वसुदेवोऽपि तं प्राह दिष्ट्या दिष्ट्येति सादरम्।	<br>
वार्धकेऽपि समुत्पन्नस्तनयोऽयं तवाधुना।। १८४.२ ।।	<br><br>
दत्तो हि वार्षिकः सर्वो भवद्भिर्नृपतेः करः।	<br>
यदर्थमागतस्तस्मान्नात्र स्थेयं महात्मनाः।। १८४.३ ।।	<br><br>
यदर्थमागतः कार्यं तन्निष्पन्नं किमास्यते।	<br>
भवद्भिर्गम्यतां नन्द तच्छीघ्रं निजगोकुलम्।। १८४.४ ।।	<br><br>
ममापि बालकस्तत्र रोहिणीप्रसवो हि यः।	<br>
स रक्षणीयो भवता यथाऽयं तनयो निजः।। १८४.५ ।।	<br><br>
<b>व्यास उवाच	<br></b>
इत्युक्ताः प्रययुर्गोपा नन्दगोपपुरोगमाः।	<br>
शकटारोपितैर्भाण्डैः करं दत्त्वा महाबलाः।। १८४.६ ।।	<br><br>
वसतां गोकुले तेषां पूतना बालघातिनी।	<br>
सुप्तं कृष्णमुपादाय रात्रौ च प्रददौ स्तनम्।। १८४.७ ।।	<br><br>
यस्मै यस्मै स्तनं रात्रौ पूतना संप्रयच्छति।	<br>
तस्य तस्य क्षणेनाङ्गं बालकस्योपहन्यते।। १८४.८ ।।	<br><br>
कृष्णस्तस्याः स्तनं गाढं कराभ्यामतिपीडितम्।	<br>
गृहीत्वा प्राणसहितं पपौ क्रोधसमन्वितः।। १८४.९ ।।	<br><br>
सा विमुक्तमहारावा विच्छिन्नस्नायुबन्धना।	<br>
पपात पूतना भूमौ म्रियमाणाऽतिभिषणा।। १८४.१० ।।	<br><br>
तन्नादश्रुतिसंत्रासाद्विबुद्धास्ते व्रजौकसः।	<br>
ददुशुः पूतनोत्सङ्गे कृष्णं तां च निपातिताम्।। १८४.११ ।।	<br><br>
आदाय कृष्णं संत्रस्ता यशोदा च ततो द्विजाः।	<br>
गोपुच्छभ्रामणाद्यैश्च बालदोषमपाकरोत्।। १८४.१२ ।।	<br><br>
गोपुरीषमुपादाय नन्दगोपोऽपि मस्तके।	<br>
कृष्णस्य प्रददौ रक्षां कुर्वन्निदमुदैरयत्।। १८४.१३ ।।	<br><br>
<b>नन्दगोप उवाच	<br></b>
रक्षते त्वामशेषाणां भूतानां प्रभवो हरिः।	<br>
यस्य नाभिसमुद्‌भूतात्पङ्काजादभवज्जगत्।। १८४.१४ ।।	<br><br>
येन दंष्ट्राग्रविधृता धारयत्यवनी जगत्।	<br>
वराहरूपधृग्देवः स त्वां रक्षतु केशवः।। १८४.१५ ।।	<br><br>
गुह्यं स जठरं विष्णुर्जङ्घा पादौ जनार्दनः।	<br>
वामनो रक्षतु सदा भवन्तं यः क्षणादभूत्।। १८४.१६ ।।	<br><br>
त्रिविक्रमक्रमाक्रान्तत्रैलोक्यस्फुरदायुधः।	<br>
शिरस्ते पातु गोविन्दः कण्ठं रक्षतु केशवः।। १८४.१७ ।।	<br><br>
मुखबाहू प्रबाहू च मनः सर्वेन्द्रियाणि च।	<br>
रक्षत्वव्याहतैश्वर्यस्तव नारायणोऽव्ययः।। १८४.१८ ।।	<br><br>
त्वां दिक्षु पातु वैकुण्ठो विदिक्षु मदुसूदनः।	<br>
हृषीकेशोऽम्बरे भूमौ रक्षतु त्वां महीधरः।। १८४.१९ ।।	<br><br>
<b>व्यास उवाच	<br></b>
एवं कृतस्वस्त्ययनो नन्दगोपेन बालकः।	<br>
शायितः शकटस्याधो बालपर्यङ्किकातले।। १८४.२० ।।	<br><br>
ते चा गोपा महद्‌दृष्ट्वा पूतनायाः कलेवरम्।	<br>
मृतायाः परमं त्रायं विस्मयं च तदा ययुः।। १८४.२१ ।।	<br><br>
कदाचिच्छकटस्याधः शयानो मधुसुदनः।	<br>
चिक्षेप चरणावूर्ध्व स्तनार्थो प्ररुरोद च।। १८४.२२ ।।	<br><br>
तस्य पादप्रहारेण शकटं परिवर्तितम्।	<br>
विध्वस्तभाण्डकुम्भं तद्विपरीतं पपात वै।। १८४.२३ ।।	<br><br>
ततो हाहाकृतः सर्वो गोपगोपीजनो द्विजाः।	<br>
आजगाम तदा ज्ञात्वा बालमुत्तानशायिनम्।। १८४.२४ ।।	<br><br>
गोपाः केनेति जगदुः शकटं परिवर्तितम्।	<br>
तत्रैव बालकाः प्रोचुर्बालेनानेन पातितम्।। १८४.२५ ।।	<br><br>
रुदता दृष्टमस्माभिः पादविक्षेपताडितम्।	<br>
शकटं परिवृत्तं वै नैतदन्यस्य चेष्टितम्।। १८४.२६ ।।	<br><br>
ततः पुनरती वाऽऽसन्गोपा विस्मितचेतसः।	<br>
नन्दगोपोऽपि जग्राह बालमत्यन्तविस्मितः।। १८४.२७ ।।	<br><br>
यशोदा विस्मयारूढा भग्नभाण्डकपालकम्।	<br>
शकटं चार्चयामास दधिपुष्पफलाक्षतैः।। १८४.२८ ।।	<br><br>
गर्गश्च गोकुले तत्र वसुदेवप्रचोदितः।	<br>
प्रच्छन्न एव गोपानां संस्कारमकरोत्तयोः।। १८४.२९ ।।	<br><br>
ज्येष्ठं च राममित्याह कृष्णं चैव तथाऽपरम्।	<br>
गर्गो मतिमतां श्रेष्ठो नाम कुर्वन्महामतिः।। १८४.३० ।।	<br><br>
अल्पेनैव हि कालेन विज्ञातौ तौ महाबलौ।	<br>
घृष्टजानुकरौ विप्रा बभूवतुरुभावपि।। १८४.३१ ।।	<br><br>
करोषभस्मदिग्धाङ्गौ भ्रममाणावितस्ततः।	<br>
न निवारयितुं शक्ता यशोदा तौ न रोहिणी।। १८४.३२ ।।	<br><br>
गोवाटमध्ये क्रीडन्तौ वत्सवाटगतौ पुनः।	<br>
तदहर्जातगोवत्सपुच्छाकर्षणतत्परौ।। १८४.३३ ।।	<br><br>
यदा यशोदा तौ बालावेकस्थानचरावुभौ।	<br>
शशाक नो वारयितुं क्रीडन्तावतिचञ्चलौ।। १८४.३४ ।।	<br><br>
दाम्ना बद्‌ध्वा तदा मध्ये निबबन्ध उलूखले।	<br>
कृष्णमक्लिष्टकर्माणमाह चेदममर्षिता।। १८४.३५ ।।	<br><br>
यदि शक्तोऽसि गच्छ त्वमतिचञ्चलचेष्टित।। १८४.३६ ।।	<br><br>
<b>व्साय उवाच	<br></b>
इत्युक्त्वा च निजं कर्म सा चकार कुटुम्बिनी।	<br>
व्यग्रायामथ तस्यां स कर्षमाण उलूखलम्।। १८४.३७ ।।	<br><br>
यमलार्जुनयोर्मध्ये जगाम कमलेक्षणः।	<br>
कर्षता वृक्षयोर्मध्ये तिर्यगेवमुलूखलम्।। १८४.३८ ।।	<br><br>
भग्नावुत्तुङ्गशाखाग्रौ तेन तौ यमलार्जुनौ।	<br>
ततः कटकटाशब्दसमाकर्णनकातरः।। १८४.३९ ।।	<br><br>
आजगाम व्रजजनो ददृशे च महाद्रुमौ।	<br>
भग्नस्कन्धौ निपतितौ भग्नशाखौ महीतले।। १८४.४० ।।	<br><br>
ददर्श चाल्पदन्तासमयं स्मितहासं च बालकम्।	<br>
तोयर्मध्यगतं बद्धं दाम्ना गाढं तथोदरे।। १८४.४१ ।।	<br><br>
ततश्च दामोदरतां स ययौ दामबन्धनात्।	<br>
गोपवृद्धास्ततः सर्वे नन्दगोपपुरोगमाः।। १८४.४२ ।।	<br><br>
मन्त्रयामासुरुद्विग्ना महोत्पातातिभीरवः।	<br>
स्थानेनेह न नः कार्यं व्रजामोऽन्यन्महावनम्।। १८४.४३ ।।	<br><br>
उत्पाता बहवो ह्यत्र दृश्यन्ते नाशहेतवः।	<br>
पूतनाया विनाशश्च शकटस्य विपर्ययः।। १८४.४४ ।।	<br><br>
विना वातादिदोषेण द्रुमयोः पतनं तथा।	<br>
वृन्दावनमितः स्तानात्तस्माद्‌गच्छाम मा चिरम्।। १८४.४५ ।।	<br><br>
यावद्भौममहोत्पातदोषो नाभिभवेद्‌व्रजम्।	<br>
इति कृत्वा मतिं सर्वे गमने ते व्रजैकसः।। १८४.४६ ।।	<br><br>
ऊचुः स्वं स्वं कुलं शीघ्रं गम्यतां मा विलम्ब्यताम्।	<br>
ततः क्षणेन प्रययुः शकटैर्गोधनैस्तथा।। १८४.४७ ।।	<br><br>
यूथशो वत्सपालीश्च कालयन्तो व्रजौकसः।	<br>
सर्वावयवनिर्धूतं क्षणमात्रेण तत्तदा।। १८४.४८ ।।	<br><br>
काककाकीसमाकीर्णः व्रजस्थानमभूद्‌ द्विजाः।	<br>
वृन्दावनं भगवता कृष्णेनाक्लिष्टकर्मणाः।। १८४.४९ ।।	<br><br>
शुभेन मनसा ध्यानं गवां वृद्धिमभीप्सता।	<br>
ततस्तत्रातिरुक्षेऽपि घर्मकाले द्विजोत्तमाः।। १८४.५० ।।	<br><br>
प्रावृट्काल इवाभूच्च नवशष्पं समन्ततः।	<br>
स समावासितः सर्वो व्रजो वृन्दावने ततः।। १८४.५१ ।।	<br><br>
शकटीवाटपर्यनतचन्द्रार्धाकारसंस्थितिः।	<br>
वत्सबालौ च संवृत्तौ रामदामोदरौ ततः।। १८४.५२ ।।	<br><br>
तत्र स्थितौ तौ गोष्ठे चेरतुर्बाललीलया।	<br>
बर्हिपत्रकृतापीडौ वन्यपुष्पावतंसकौ।। १८४.५३ ।।	<br><br>
गोपवेणुकृतातोद्यपत्रवाद्यकृतस्वनौ।	<br>
काकपक्षधरौ बालौ कुमाराविव पावकौ।। १८४.५४ ।।	<br><br>
हसन्तौ च रमन्तौ च चेरतुस्तन्महद्वनम्।	<br>
क्वचिद्धसन्तावन्योन्यं क्रीडमानौ तथा परैः।। १८४.५५ ।।	<br><br>
गोपपुत्रैः समं वत्सांश्चारयन्तौ विचेरतुः।	<br>
कालेन गच्छता तौ तु सप्तवर्षौ बभूवतुः।। १८४.५६ ।।	<br><br>
सर्वस्य जगतः पालौ वत्सपालौ महाव्रजे।	<br>
प्रावृट्कालस्ततोऽतीव मेघौघस्थगिताम्बरः।। १८४.५७ ।।	<br><br>
बभूव वारिधाराभिरैक्यं कुर्वन्दिशामिव।	<br>
प्ररूढनवपुष्पाढ्या शक्रगोपवृता मही।। १८४.५८ ।।	<br><br>
यथा मारकते वाऽऽसीत्पद्मरागविभूषिता।	<br>
ऊहुरुन्मार्गगामीनि निम्नगाम्भांसि सर्वतः।। १८४.५९ ।।	<br><br>
मानां सि दुर्विनीतानां प्राप्य लक्ष्मीं नवामिव।	<br>
विकाले च यथाकामं व्रजमेत्य महाबलौ।।	<br>
गोपैः समानैः सहितौ चिक्रीडातेऽमराविव।। १८४.६० ।।	<br><br>
इति श्रीमहापुराणे आदिब्राह्मे बालचरिते वृन्दावनप्रवेशवर्णनं नाम चतुरशीत्यधिकशततमोऽध्यायः।। १८४ ।।	<br><br>
</span>
