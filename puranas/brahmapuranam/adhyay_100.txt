<b>अथ शततमोऽध्यायः</b><br>
<b>कद्रूसुपर्णासंगमतीर्थवर्णनम्</b><br>
<b>ब्रह्मोवाच</b><br>
सुपर्णासंगमं नाम काद्रब्रासंगमं तथा।<br>
महेश्वरो यत्र देवो गङ्गापुलिनमाश्रितः॥ १००.१ ॥<br>
<br>
अग्निकुण्डं च तत्रैव रौद्रं वैष्णवमेव च।<br>
सौरं सौम्यं तथा ब्राह्मं कौमारं वारुणं तथा॥ १००.२ ॥<br>
<br>
अप्सरा च नदी यत्र संगता गङ्गया तथा।<br>
तत्तीर्थस्मरणादेव कृतकृत्यो भवेन्नरः॥ १००.३ ॥<br>
<br>
सर्वपापाप्रशमनं श्रृणु यत्नेन नारद।<br>
इन्द्रेण हिंसिताः पूर्वं वालखिल्या महर्षयः॥<br>
<br>
दत्तार्धतपसः सर्वे प्रोचुस्ते काश्यपं मुनिम्॥ १००.४ ॥<br>
वालखिल्या ऊचुः<br>
<br>
पुत्रमुत्पादयानेन इन्द्रदर्पहरं शुभम्।<br>
तपसोऽर्धं तु दास्यामस्तथेत्याह मुनिस्तु तान्॥ १००.५ ॥<br>
<br>
सुपर्णायां ततो गर्भमादधे स प्रजापतिः।<br>
कद्र्वां चैव शनैर्ब्रह्मन्सर्पाणां सर्पमातरि॥ १००.६ ॥<br>
<br>
ते गर्भिण्यावुभे आह गन्तुकामः प्रजापतिः॥<br>
अपराधो न च क्वापि कार्यो गमनमेव च॥ १००.७ ॥<br>
<br>
अन्यत्र गमनाच्छापो भविष्यति न संशयः॥ १००.८ ॥<br>
<br>
इत्युक्त्वा स ययौ पत्न्यौ गते भर्तरि ते उभे।<br>
तदैव जग्मनुः सत्रमृषीणां भावितात्मनाम्॥ १००.९ ॥<br>
<br>
ब्रह्मोवृन्दसमाकीर्णं गङ्गातीरसमाश्रितम्।<br>
उन्मत्ते ते उभे नित्यं वयःसंपत्तिगर्विते॥ १००.१० ॥<br>
<br>
निवार्यमाणे बहुशो मुनिभिस्तत्त्वदर्शिभिः।<br>
विकुर्वत्यौ तत्र सत्रे समानि च हवींषि च॥ १००.११ ॥<br>
<br>
योषितां दुर्विलसितं कः संवरितुमीश्वरः।<br>
ते दृष्ट्वा चुक्षुभुर्विप्रा अपमार्गरते उभे॥ १००.१२ ॥<br>
<br>
अपमार्गस्थिते यस्मादापगे हि भविष्यथः।<br>
सुपर्णा चैव कद्रूश्च नद्यौ ते संबभूवतुः॥ १००.१३ ॥<br>
<br>
स कदाचिद्गृहं प्रायात्कश्यपोऽथ प्रजापतिः।<br>
ऋषिभ्यस्तत्र वृत्तान्तं सापं ताभ्यां सविस्तरम्॥ १००.१४ ॥<br>
<br>
श्रुत्वा तु विस्मयाविष्टः किं करोमीत्यचिन्तयत्।<br>
ऋषिभ्यः कथयामास वालखिल्या इति श्रुताः॥ १००.१५ ॥<br>
<br>
त ऊचुः कश्यपं विप्रं गत्वा गङ्गां तु गौतमीम्।<br>
तत्र स्तुहि महेशानं पुनर्भार्ये भविष्यतः॥ १००.१६ ॥<br>
<br>
ब्रह्महत्याभयादेव यत्र देवो महेश्वरः।<br>
गङ्गामध्ये सदा हायास्ते मध्यमेश्वरसंज्ञया॥ १००.१७ ॥<br>
<br>
तथेत्युक्त्वा कश्यपोऽपि स्नात्वा गङ्गां जितव्रतः।<br>
तुष्टाव स्तवनैः पुण्यैर्देवदेवं महेश्वरम्॥ १००.१८ ॥<br>
<br>
कश्यप उवाच<br>
लोकत्रयैकाधिपतेर्न यस्य, कुत्रापि वस्तुन्यभिमानलेशः।<br>
स सिद्धनाथोऽखिलविश्वकर्ता, भर्ता शिवाया भवतु प्रसन्नः॥ १००.१९ ॥<br>
<br>
तापत्रयोष्णद्युतितापितानामितस्ततो वै परिधावतां च।<br>
शरीरिणां स्थावरजङ्गमानां, त्वमेव दुःखव्यपनोददक्षः॥ १००.२० ॥<br>
<br>
सत्त्वादियोगस्त्रिविधोऽपि यस्य, शक्रादिभिर्वक्तुमशक्य एव।<br>
विचित्रवृत्तिं परिचिन्त्य सोमं, सुखी सदा दानपरो वरेण्यः॥ १००.२१ ॥<br>
<br>
ब्रह्मोवाच<br>
इत्यादिस्तुतिभिर्देवः स्तुतो गौरीपतिः शिवः।<br>
प्रसन्नो ह्यददाच्छंभुः कश्यपाय वरान्बहून्॥ १००.२२ ॥<br>
<br>
भार्यार्थिनं तु तं प्राह स्यातां भार्ये उभे तु ते।<br>
नदीस्वरूपे पत्न्यौ ये गङ्गां प्राप्य सरिद्वराम्॥ १००.२३ ॥<br>
<br>
तत्संगमनमात्रेण ताभ्यां भूयात्स्वकं वपुः।<br>
ते गर्भिण्यौ पुनर्जाते गङ्गायाश्च प्रसादतः॥ १००.२४ ॥<br>
<br>
ततः प्रजापतिः प्रीतो भार्ये प्राप्य महामनाः।<br>
आह्वयामास तान्विप्रान्गौतमीतीरमाश्रितान्॥ १००.२५ ॥<br>
<br>
सीमन्तोन्नयनं चक्रे ताभ्यां प्रीतः प्रजापतिः।<br>
ब्राह्मणान्पूजयामास विधिदृष्टेन कर्मणाः॥ १००.२६ ॥<br>
<br>
भुक्तवत्स्वथ विप्रेषु कस्यपस्याथ मन्दिरे।<br>
भर्तृसमीपोपविष्टा कद्रुर्विप्रान्निरीक्ष्य च॥ १००.२७ ॥<br>
<br>
ततः कद्रुर्ऋषीनक्ष्णा प्राहसत्ते च चुक्षुभुः।<br>
येनाक्ष्णा हसिता पापे भज्यतां तेऽक्षि पापवत्॥ १००.२८ ॥<br>
<br>
काणाऽभवत्ततः कद्रुः सर्पमातेति योच्यते।<br>
ततः प्रसादयामास कश्यपो भगवानृषीन्॥ १००.२९ ॥<br>
<br>
ततः प्रसन्नास्ते प्रोचुर्गौतमी सरितां वरा।<br>
अपराधसहस्रेभ्यो रक्षिष्यति च सेवनात्॥ १००.३० ॥<br>
<br>
भार्यान्वितस्तथा चक्रे कश्यपो मुनिसत्तमः।<br>
ततः प्रभृति तत्तीर्थमुभयोः संगमं विदुः॥<br>
<br>
सर्वपापप्रशमनं सर्वक्रतुफलप्रदम्॥ १००.३१ ॥<br>
<br>
इति श्रीमहापुराणे आदिब्राह्मे स्वयंभुऋषिसंवादे कद्रूसुपर्णासंगमतीर्थवर्णनं नाम शततमोऽध्यायः॥ १०० ॥<br>
<br>
गौतमीमाहात्म्यये एकत्रिंसोऽध्यायः॥ ३१ ॥<br>
