<b>अथाष्टाशीतितमोऽध्यायः</b><br>
<b>जनस्थानतीर्थवर्णनम्</b><br>
<b>ब्रह्मोवाच</b><br>
तस्मादप्यपरं तीर्थं जनस्थानमिति श्रुतम्।<br>
चतुर्योजनविस्तीर्णं स्मरणान्मुक्तिदं नृणाम्॥ ८८.१ ॥<br>
<br>
वैवस्वतान्वये जातो राजाऽभूज्जनकः पुराः।<br>
सोऽपांपतेस्तु तनुजामुपयेमे गुणार्णवाम्॥ ८८.२ ॥<br>
<br>
धर्मार्थकाममोक्षाणां जनकां जनको नृपः।<br>
अनुरूपगुणत्वाच्च तस्य भार्या गुणार्णवा॥ ८८.३ ॥<br>
<br>
याज्ञवल्क्यश्च विप्रेन्द्रस्तस्य राज्ञः पुरोहितः।<br>
तमपृच्छन्नृपश्रेष्ठो याज्ञवल्क्यं पुरोहितम्॥ ८८.४ ॥<br>
<br>
जनक उवाच<br>
भुक्तिमुक्ती उभे श्रेष्ठे निर्णीते मुनिसत्तमैः।<br>
दासीदासेभतुरागरथाद्यैर्भुक्तिरुत्तमा॥ ८८.५ ॥<br>
<br>
किंत्वन्तविरसा भुक्तिर्मुक्तिरेका निरत्यया।<br>
भुक्तेर्मुक्तिः श्रेष्ठतमा भुक्त्या मुक्तिं कथं व्रजेत्॥ ८८.६ ॥<br>
<br>
सर्वसङ्गपरित्यागान्मुक्तिप्राप्तिः सुदुःखतः।<br>
तद्ब्रूहि द्विजशार्दूल सुखान्मुक्तिः कथं भवेत्॥ ८८.७ ॥<br>
<br>
अपांपतिस्तव गुरुः श्वशुरः प्रियकृत्तथा।<br>
तं गत्वा पृच्छ नृपते उपदेक्ष्यति ते हितम्॥ ८८.८ ॥<br>
<br>
याज्ञवल्क्यश्च जनको राजानं वरुणं तदा।<br>
गत्वा चोचतुरव्यग्रौ मुक्तिमार्गं यथाक्रमम्॥ ८८.९ ॥<br>
<br>
वरुण उवाच<br>
द्विधा तु संस्थिता मुक्तिः कर्मद्वारेऽप्यकर्मणि।<br>
वेदे च निश्चितो मार्गः कर्म ज्यायो ह्यकर्मणः॥ ८८.१० ॥<br>
<br>
सर्वं च कर्मणा बद्धं पुरुषार्थचतुष्टयम्।<br>
अकर्मणैवाऽऽप्ययते मुक्तिमार्गो मृषोच्यते॥ ८८.११ ॥<br>
<br>
कर्मणा सर्वदान्यानि सेत्स्यन्ति नृपसत्तम।<br>
तस्मात्सर्वात्मना कर्म कर्तव्यं वैदिकं नृभिः॥ ८८.१२ ॥<br>
<br>
तेन भुक्तिं च मुक्तिं च प्राप्नुवन्तीह मानवाः।<br>
अकर्णः कर्म पुण्यं कर्म चाप्याश्रमेषु च॥ ८८.१३ ॥<br>
<br>
जात्याश्रितं च राजेन्द्र तत्रापि श्रृणु धर्मवित्।<br>
आश्रमाणि च चत्वारि कर्मद्वाराणि मानद॥ ८८.१४ ॥<br>
<br>
चतुर्णाणाश्रमाणां च गार्हस्थ्यं पुण्यदं स्मृतम्।<br>
तस्माद्भुक्तिश्च मुक्तिश्च भवतीति मतिर्मम॥ ८८.१५ ॥<br>
<br>
ब्रह्मोवाच<br>
एतच्छ्रुत्वा तु जनको याज्ञवल्क्यश्च बुद्धिमान्।<br>
वरुणं पूजयित्वा तु पुनर्वचनमुचतुः॥ ८८.१६ ॥<br>
<br>
को देशः किं च तीर्थं स्याद्भुक्तिमुक्तिप्रदायकम्।<br>
तद्वदस्व सुरश्रेष्ठ सर्वज्ञोऽसि नमोऽस्तु ते॥ ८८.१७ ॥<br>
<br>
वरुण उवाच<br>
पृथिव्यां भारतं वर्षं दण्डकं तत्र पुण्यदम्।<br>
तस्मिन्क्षेत्रे कृतं कर्म भुक्तिमुक्तिप्रदं नृणाम्॥ ८८.१८ ॥<br>
<br>
तीर्थानां गौतमी गङ्गां श्रेष्ठा मुक्तिप्रदा नृणाम्।<br>
तत्र यज्ञेन दानेन भोगान्मुक्तिमवाप्स्यति॥ ८८.१९ ॥<br>
<br>
ब्रह्मोवाच<br>
याज्ञवल्क्यश्च जनको वाचं श्रुत्वा ह्यपांपतेः।<br>
वरुणेन ह्यनुज्ञातौ स्वपुरीं जग्मतुस्तदा॥ ८८.२० ॥<br>
<br>
अश्वमेधादिकं कर्म चकार जनको नृपः।<br>
याजयामास विप्रेन्द्रो याज्ञवल्क्यश्च तं नृपम्॥ ८८.२१ ॥<br>
<br>
गङ्गातीरं समाश्रित्य यज्ञान्मुक्तिमवाप राट्।<br>
तथा जनकराजानो बहवस्तत्र कर्मणा॥ ८८.२२ ॥<br>
<br>
मुक्तिं प्रापुर्महाभागा गौतम्याश्च प्रसादतः।<br>
ततः प्रभृति तत्तीर्थं जनस्थानेति विश्रुतम्॥ ८८.२३ ॥<br>
<br>
जनकानां यज्ञसदो जनस्थानं प्रकीर्तितम्।<br>
चतुर्योजनविस्तीर्णं स्मरणात्सर्वपापनुत्॥ ८८.२४ ॥<br>
<br>
तत्र स्नानेन दानेन पितॄणां तर्पणेन तु।<br>
तीर्थस्य स्मरणाद्वाऽपि गमनाद्भक्तिसेवनात्॥ ८८.२५ ॥<br>
<br>
सर्वान्कामानवाप्नोति मुक्तिं च समवाप्नुयात्॥ ८८.२६ ॥<br>
<br>
इति श्रीमहापुराणे आदिब्राह्मे तीर्थमाहात्म्ये जनस्थानतीर्थवर्णनं नामाष्टाशीतिमोऽध्यायः॥ ८८ ॥<br>
<br>
गौतमीमाहात्म्ये एकोनविंशोऽध्यायः॥ १९ ॥<br>
