<b>अथ त्र्यशीतितमोऽध्यायः</b><br>
<b>दशाश्वमेधतीर्थवर्णनम्</b><br>
<b>ब्रह्मोवाच</b><br>
दशाश्वमेधिकं तीर्थं तच्छृणुष्व महामुने।<br>
यस्य श्रवणमात्रेण हयमेधफलं लभेत्।। ८३.१ ।।<br>
<br>
विश्वकर्मसुतः श्रीमान्विश्वरूपो महाबलः।<br>
तस्यापि प्रथमः पुत्रस्तत्पुत्रो भौवनो विभुः।। ८३.२ ।।<br>
<br>
पुरोधाः कश्यपस्तस्य सर्वज्ञानविशारदः।<br>
तमपृच्छन्महाबाहुर्भौवनः सार्वभौवनः।। ८३.३ ।।<br>
<br>
यक्ष्येऽहं हयमेधैश्च युगपद्दशभिर्मुने।<br>
इत्यपृच्छद्गृरुं विप्रं क्व यक्ष्यामि सुरानिति।। ८३.४ ।।<br>
<br>
सोऽवदद्देवयजनं तत्र तत्र नृपोत्तम।<br>
यत्र यत्र द्विजश्रेष्ठाः प्रावर्तन्त महाक्रतून्।। ८३.५ ।।<br>
<br>
तत्राभवन्नृषिगणा आर्त्विज्ये मखमण्डले।<br>
युगपद्दशमेधानि प्रवृत्तानि पुरोधसा।। ८३.६ ।।<br>
<br>
पूर्णतां नाऽऽययुस्तानि दुष्ट्वा चिन्तापरो नृपः।<br>
विहाय देवयजनं पुनरन्यत्र तान्क्रतून्।। ८३.७ ।।<br>
<br>
उपाक्रमत्तथा तत्र विघ्नदोषास्तमाययुः।<br>
दृष्ट्वाऽपूर्णंस्ततो यज्ञान्राजा गुरुभाषत।। ८३.८ ।।<br>
<br>
राजोवाच<br>
देशदोषात्कालदोषान्मम दोषात्तवापि वा।<br>
पूर्णतां नाऽऽप्नुवन्ति स्म दशमेधानि वाजिनः।। ८३.९ ।।<br>
<br>
ब्रह्मोवाच<br>
ततश्च दुःखितो राजा कश्यपेन पुरोधसा।<br>
गीष्पतेर्भ्रातरं ज्येष्ठं गत्वा संवर्तमूचतुः।। ८३.१० ।।<br>
<br>
कश्यपभौवनावूचतुः<br>
भगवन्युगपत्कार्याण्यश्वमेधानि मानद।<br>
दश संपूर्णतां यान्ति तं देशं तं गुरुं वद।। ८३.११ ।।<br>
<br>
ततो ध्यात्वा ऋषिश्रेष्ठः संवर्तो तदा।<br>
अब्रवीद्गच्छ ब्रह्माणं गुरुं वदिष्यति।। ८३.१२ ।।<br>
<br>
भौवनोऽपि महाप्राज्ञः कश्यपेन महात्मना।<br>
आगत्य मामब्रवीच्च गुरुं देशादिकं च यत्।। ८३.१३ ।।<br>
<br>
ततोऽहमब्रवं पुत्र भौवनं कश्यपं तथा।<br>
गौतमीं गच्छ राजेन्द्र स देशः क्रतुपुण्यवान्।। ८३.१४ ।।<br>
<br>
अयमेव गुरुः श्रेष्ठः कश्यपो वेदपारगः।<br>
गुरोरस्य प्रसादेन गौतम्याश्च प्रसादतः।। ८३.१५ ।।<br>
<br>
एकेन हयमेधेन तत्र स्नानेन वा पुनः।<br>
सेत्स्यन्ति तत्र यज्ञाश्च दशमेधानि वाजिनः।। ८३.१६ ।।<br>
<br>
तच्छ्रुत्वा भौवनो राजा गौतमीतीरमभ्यगात्।<br>
कश्यपेन सहायेन हयमेधाय दीक्षितः।। ८३.१७ ।।<br>
<br>
ततः प्रवृत्ते यज्ञेशे हयमेधे महाक्रतौ।<br>
संपूर्णे तु तदा राजा पृथिवीं दातुमुद्यतः।। ८३.१८ ।।<br>
<br>
ततोऽन्तरिक्षे वागुच्चैरुवाच नृपसत्तमम्।<br>
पूजयित्वा स्थितं विप्रानृत्विजोऽथ सदस्पतीन्।। ८३.१९ ।।<br>
<br>
आकाशवगुवाच<br>
पुरोधसे कश्यपाय सशैलवनकाननाम्।<br>
पृथिवीं दातुकामेन दत्तं सर्वं त्वया नृपः।। ८३.२० ।।<br>
<br>
भूमिदानस्पृहां त्यक्त्वा अन्नं देहि महाफलम्।<br>
नान्नदानसमं पुण्यं त्रिषु लोकेषु विद्यते।। ८३.२१ ।।<br>
<br>
विशेषतस्तु गङ्गायाः श्रद्धया पुलिने मुने।<br>
त्वया तु हयमेधोऽयं कृतः सबहुदक्षिणः।।<br>
कृतकृत्योऽसि भद्रं ते नात्र कार्या विचारणा।। ८३.२२ ।।<br>
<br>
ब्रह्मोवाच<br>
तथाऽपि दातुकामं तं मही प्रोवाच भौवनम्।। ८३.२३ ।।<br>
<br>
पृथिव्युवाच<br>
विश्वकर्मज सार्वभौम मा मां देहि पुनः पुनः।<br>
निमज्जेऽहं सलिलस्य मध्ये तस्मान्न दीयताम्।। ८३.२४ ।।<br>
<br>
ब्रह्मोवाच<br>
ततश्च भौवनो भीतः किं देयमिति चाब्रवीत्।<br>
पुनश्चोवाच सा पृथ्वी भौवनं ब्राह्मणैर्वृतम्।। ८३.२५ ।।<br>
<br>
भूम्युवाच<br>
तिला गावो धनं धान्यं यत्किंचिद्गौतमीतटे।<br>
सर्वं तदक्षयं दानं किं मां भौवन दास्यसि।। ८३.२६ ।।<br>
<br>
गङ्गातीरं समाश्रित्य ग्रासमेकं ददाति यः।<br>
तेनाहं सकला दत्ता किं मां भौवन दास्यसि।। ८३.२७ ।।<br>
<br>
ब्रह्मोवाच<br>
तद्भुवो वचनं श्रुत्वा भौवनः सार्वभौवनः।<br>
तथेति मत्वा विप्रेभ्यो ह्यन्नं प्रादात्सुविस्तरम्।। ८३.२८ ।।<br>
<br>
ततः प्रभृति तत्तीर्थं दशाश्वमेधिकं विदुः।<br>
दशानामश्वमेधानां फलं स्नानागदवाप्यते।। ८३.२९ ।।<br>
<br>
इति श्रीमहापुराणे आदिब्राह्मे तीर्थमाहात्म्ये दशाश्वमेधतीर्थवर्णनं नाम त्र्यशीतितमोऽध्यायः।। ८३ ।।<br>
<br>
गौतमीमाहात्म्ये चतुर्दशोऽध्यायः।। १४ ।।<br>
