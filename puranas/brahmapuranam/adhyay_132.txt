<b>यक्षिणीसंगममाहात्म्यकथनम्	<br></b>
<b>ब्रह्मोवाच	<br></b>
यक्षिणीसंगमं नाम तीर्थं सर्वफलप्रदम्।	<br>
तत्र स्नानेन दानेन सर्वान्कामानवाप्नुयात्॥ १३२.१ ॥	<br><br>
यत्र यक्षेश्वरो देवो दर्शनाद्‌भुक्तिमुक्तिदः।	<br>
तत्र च स्नानमात्रेण सत्रयागफलं लभेत्॥ १३२.२ ॥	<br><br>
विश्वावसोः स्वासा नाम्ना पिप्पला गुरुहामिनी।	<br>
ऋषीणां सत्रमगमद्‌गौतमीतीरवर्तिनाम्॥ १३२.३ ॥	<br><br>
दृष्ट्वा तत्र ऋषीन्क्षामान्सा जहासादिगर्विता।	<br>
या गत्वाऽऽश्रावय वौषडस्तु श्रौषडिति स्थिरम्॥ १३२.४ ॥	<br><br>
विस्वरेण ब्रुवती तां ते शेषुः स्राविणी भव।	<br>
ततो नद्यभवत्तत्र यक्षिणीति सुविश्रुता॥ १३२.५ ॥	<br><br>
ततो विश्वावसुः पूज्य ऋषीन्देवं त्रिलोचनम्।	<br>
संगम्य चैव गौतम्यां तां विशापामथाकरोत्॥ १३२.६ ॥	<br><br>
ततः प्रभृति तत्तीर्थं यक्षिणीसंगमं स्मृतम्।	<br>
तत्र स्नानादिदानेन सर्वान्कामानवाप्नुयात्॥ १३२.७ ॥	<br><br>
विश्वावसोः प्रसन्नोऽभूद्यत्र शंभुः शिवान्वितः।	<br>
शैवं तत्परमं तीर्थं दुर्गातीर्थं च विश्रुतम्॥ १३२.८ ॥	<br><br>
सर्वपापौघहरणं सर्वदुर्गतिनाशनम्।	<br>
सर्वेषां तीर्थमुखयानां तद्धि सारं महामुने॥	<br>
तीर्थं मुनिवरैः ख्यातं सर्वसिद्धिप्रदं नृणाम्॥ १३२.९ ॥	<br><br>
इति श्रीमहापुराणे आदिब्राह्मे तीर्थमाहात्म्‌ये यक्षिणीसंगमदुर्गादितीर्थवर्णनं नाम द्वात्रिंशदधिकशततमोऽध्यायः॥ १३२ ॥	<br><br>
गौतमीमाहात्म्ये त्रिषष्टितमोऽध्यायः॥ ६३ ॥	<br>
