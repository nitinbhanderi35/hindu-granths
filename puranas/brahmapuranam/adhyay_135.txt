<b>वाणीसंगमतीर्थवर्णनम्	<br></b>
<b>ब्रह्मोवाच	<br></b>
वाणीसंगममाख्यातं यत्र वागीश्वरो हरः।	<br>
तत्तीर्थं सर्वपापानां मोचनं सर्वकामदम्।। १३५.१ ।।	<br><br>
तत्र स्नानेन दानेन ब्रह्महत्यादिनाशनम्।	<br>
ब्रह्मविष्ण्वोश्च संवादे महत्त्वे च परस्परम्।। १३५.२ ।।	<br><br>
तयोर्मध्ये महादेवो ज्योतिर्मूर्तिरभूत्किल।	<br>
तत्रैव वागुवाचेदं दैवी पुत्र तयोः शुभा।। १३५.३ ।।	<br><br>
अहमस्मि महांस्तत्र अहमस्मीति वै मिथः।	<br>
दैवी वाक्तावुभौ प्राह यस्त्वस्यान्तं तु पश्यति।। १३५.४ ।।	<br><br>
स तु ज्येष्ठो भवेत्तस्मान्मा वादं कर्तुमर्हथः।	<br>
तद्वाक्याद्विष्णुरगमदधोऽहं चोर्ध्वमेव च।। १३५.५ ।।	<br><br>
ततो विष्णुः शीघ्रमेत्य ज्योतिःपार्श्व उपाविशत्।	<br>
अप्राप्यान्तमहं प्रायां दूराद्‌दूरतरं मुने।। १३५.६ ।।	<br><br>
ततः श्रान्तो निवृत्तोऽहं द्रष्टुमीशं तु तं प्रभुम्।	<br>
तदैवं मम धीरासीद्‌दृष्टश्चान्तो मया भृशम्।। १३५.७ ।।	<br><br>
अस्य देवस्य तद्विष्णोर्मम ज्यैष्ठ्यं स्फुटं भवेत्।	<br>
पुनश्चापि मम त्वेवं मतिरासीन्महामते।। १३५.८ ।।	<br><br>
सत्यैर्वक्त्रैः कथं वक्ष्ये पीडितोऽप्यनृतं वचः।	<br>
नानाविधेषु पापेषु नानृतात्पातकं परम्।। १३५.९ ।।	<br><br>
सत्यैर्वक्त्रैरसत्यां वा वाचं वक्ष्ये कथं त्विति।	<br>
ततोऽहं पञ्चमं वक्त्रं गर्दभाकृतिभीषणम्।। १३५.१० ।।	<br><br>
कृत्वा तेनानृतं वक्ष्य इति ध्यात्वा चिरं तदा।	<br>
अब्रवं तं हिरं तत्र आसीनं जगतां प्रभुम्।। १३५.११ ।।	<br><br>
अस्य चान्तो मया दृष्टस्तेन ज्यैष्ठ्यं जनार्दन।	<br>
ममेति वदतः पारश्वे उभौ तौ हरिशंकरौ।। १३५.१२ ।।	<br><br>
एकरूपत्वमापन्नौ सूर्याचन्द्रमसाविव।	<br>
तौ दृष्ट्वा विस्मितो भीतश्चास्तवं तावुभावपि।।	<br>
ततः क्रुद्धौ जगन्नाथौ वाचं तामिदमूचतुः&nbsp;?।। १३५.१३ ।।	<br><br>
<b>हरिहरावूचतुः	<br></b>
दुष्टे त्वं निम्नगा भूया नानृतादिस्ति पातकम्। १३५.१४ ।।	<br><br>
<b>ब्रह्मोवाच	<br></b>
ततः सा विह्‌वला भूत्वा नदीभावमुपागता।	<br>
तद्‌दृष्ट्वा विस्मितो भीतस्तामब्रवमहं तदा।। १३५.१५ ।।	<br><br>
यस्मादसत्यमुक्ताऽसि ब्रह्मवाचि स्थिता सती।	<br>
तस्माददृश्या त्वं भूयाः पापरूपाऽस्यसंशयम्।। १३५.१६ ।।	<br><br>
एतच्छापं विदित्वा तु तौ देवौ प्रणता तदा।	<br>
विशापत्वं प्रार्थयन्ती तुष्टाव च पुनः पुनः।। १३५.१७ ।।	<br><br>
ततस्तुष्टौ देवदेवौ प्रार्थितौ त्रिदशार्चितौ।	<br>
प्रीत्या हरिहरावेवं वाचं वाचमथोचतुः।। १३५.१८ ।।	<br><br>
<b>हरिहरावूचतुः	<br></b>
गङ्गया संगता भद्रे यदा त्वं लोकपावनी।	<br>
तदा पुनर्वपुस्ते स्यात्पवित्रं हि सुशोभने।। १३५.१९ ।।	<br><br>
<b>ब्रह्मोवाच	<br></b>
तथेत्युक्ताव साऽपि देवी गङ्गया संगताऽभवत्।	<br>
भागीरथी गौतमी च ततश्चापि स्वकं वपुः।। १३५.२० ।।	<br><br>
देवी सा व्यागमद्‌भ्रह्मन्देवानामपि दुर्लभम्।	<br>
गौतम्यां सैव विख्याता नाम्ना वाणीति पुण्यदा।। १३५.२१ ।।	<br><br>
भागीरथ्यां सैव देवी सरस्वत्यभिधीयते।	<br>
उभयत्रापि विख्यातः संगमो लोकपूजितः।। १३५.२२ ।।	<br><br>
सरस्वतीसंगमश्च वीणीसंगम एव च।	<br>
गौतम्या संगता देवी वाणी वाचा सरस्वती।। १३५.२३ ।।	<br><br>
सर्वत्र पूजितं तीर्थं तत्र वाचा शिवं प्रभुम्।	<br>
देवेश्वरं पूजयित्वा विशापमगमद्यतः।। १३५.२४ ।।	<br><br>
ब्रह्म विधूव वाग्दौष्ट्यं स्वं च धामागमत्पुनः।	<br>
तस्मात्तत्र शुचिर्भूत्वा स्नात्वा तत्र च संगमे।। १३५.२५ ।।	<br><br>
वागीश्वरं ततो दृष्ट्वा तावता मुक्तिमाप्नुयात्।	<br>
दानहोमादिकं किंचितुपवासादिकां क्रियाम्।। १३५.२६ ।।	<br><br>
यः कुर्यात्संगमे पुण्ये संसारे न भवेत्पुनः।	<br>
एकोनविंशतिशतं तीर्थानां तीरयोर्द्वयोः।।	<br>
नानाजन्मार्जिताशेषपापक्षयविधायिनाम्।। १३५.२७ ।।	<br><br>
इति श्रीमहापुराणे आदिब्राह्मे तीर्थमाहात्म्ये वाणीसंगमवागीश्वराद्युभयतटस्थैकोनविंशतिशततीर्थवर्णनं नाम 	<br>
पञ्चत्रिंशदधिकशततमोऽध्यायः।। १३५ ।।	<br><br>
गौतमीमाहात्म्ये षट्षष्टिमोऽध्यायः।। ६६ ।।	<br>
