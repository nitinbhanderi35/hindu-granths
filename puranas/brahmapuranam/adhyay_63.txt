<b>अथ त्रिषष्टितमोऽध्यायः</b><br>
<b>पञ्चतीर्थोमाहात्म्यनिरूपणम्</b><br>
<b>ब्रह्मोवाच</b><br>
ततो गच्छेद्द्विजश्रेष्ठास्तीर्थं यज्ञाङ्गसंभवम्।<br>
इन्द्रद्युम्नसरो नाम यत्राऽऽस्ते पावनं शुभम्।। ६३.१ ।।<br>
<br>
गत्वा तत्र शुचिर्धीमानाचम्य मनसा हरिम्।<br>
ध्यात्वोपस्थाय च जलमिमं मन्त्रमुदीरयेत्।। ६३.२ ।।<br>
<br>
अश्वमेधाङ्गसंभूत तीर्थं सर्वाघनाशन।<br>
स्नानं त्वयि करोम्यद्य पापं हर नमोऽस्तु ते।। ६३.३ ।।<br>
<br>
एवमुच्चार्य विधिवत्स्नात्वा देवानृषीन्पितॄन्।<br>
तिलोदकेन चान्यांश्च संतर्प्याऽऽचम्य वाग्यतः।। ६३.४ ।।<br>
<br>
दत्त्वा पितॄणां पिण्डांश्च संपूज्य पुरुषोत्तमम्।<br>
दशाश्वमेधिकं सम्यक्फलं प्राप्नोति मानवः।। ६३.५ ।।<br>
<br>
सप्तावरान्सप्त परान्वंशानुद्धृत्य देववत्।<br>
कामगेन विमानेन विष्णुलोकं स गच्छति।। ६३.६ ।।<br>
<br>
भुक्त्वा तत्र सुखान्भोगान्यावच्चन्द्रार्कतारकम्।<br>
च्युतस्तस्मादिहाऽऽयातो मोक्षं च लभते ध्रुवम्।। ६३.७ ।।<br>
<br>
एवं कृत्वा पञ्चतीर्थोमेकादश्यामुपोषितः।<br>
ज्येष्ठशुक्लपञ्चदश्यां यः पश्येत्पुरुषोत्तम्।। ६३.८ ।।<br>
<br>
स पूर्वोक्तं फलं प्राप्य क्रीडित्वा वाऽच्युतालये।<br>
प्रयाति परमं स्थानं यस्मान्नाऽऽवर्तते पुनः।। ६३.९ ।।<br>
<br>
मुनय ऊचुः<br>
मासानन्यान्परित्यज्य माघादीन्प्रपितामह।<br>
प्रशंससि कथं ज्येष्ठं ब्रूहि तत्कारणं प्रभो।। ६३.१० ।।<br>
<br>
ब्रह्मोवाच<br>
श्रृणुध्वं मुनिशार्दूलाः प्रवक्ष्यामि समासतः।<br>
ज्येष्ठं मासं तथा तेभ्यः प्रशंसामि पुनः पुनः।। ६३.११ ।।<br>
<br>
पृथिव्यां यानि तीर्थानि सरितश्च सरांसि च।<br>
पुष्करिण्यस्तडागानि वाप्यः कूपास्तथा ह्रदाः।। ६३.१२ ।।<br>
<br>
नानानद्यः समुद्राश्च सप्ताहं पुरुषोत्तमे।<br>
ज्येष्ठशुक्लदशम्यादि प्रत्यक्षं यान्ति सर्वदा।। ६३.१३ ।।<br>
<br>
स्नानदानादिकं तस्माद्देवताप्रेक्षणं द्विजाः।<br>
यत्किंचित्क्रियते तत्र तस्मिन्कालेऽक्षयं भवेत्।। ६३.१४ ।।<br>
<br>
शुक्लपक्षस्य दशमी ज्येष्ठे मासि द्विजोत्तमाः।<br>
हरते दश पापानि तस्माद्दशहरा स्मृता।। ६३.१५ ।।<br>
<br>
यस्तस्यां हलिनं कृष्णं पश्येद्भद्रां सुसंयतः।<br>
सर्वपापाविनिर्मुक्तो विष्णुलोकं व्रजेन्नरः।। ६३.१६ ।।<br>
<br>
उत्तरे दक्षिणे विप्रास्त्वयने पुरुषोत्तमम्।<br>
दृष्ट्वा रामं सुभद्रां च विष्णुलोकं व्रजेन्नरः।। ६३.१७ ।।<br>
<br>
नरो दोलागतं दृष्ट्वा गोविन्दं पुरुषोत्तमम्।<br>
फाल्गुन्यां प्रयतो भूत्वा गोविन्दस्य पुरं व्रजेत्।। ६३.१८ ।।<br>
<br>
विषुवद्दिवसे प्राप्ते पञ्चतीर्थोविधानतः।<br>
कृत्वा संकर्षणं कृष्णं दृष्ट्वा भद्रां च भो द्विजाः।। ६३.१९ ।।<br>
<br>
नरः समस्तयज्ञानां फलं प्राप्नोति दुर्लभम्।<br>
विमुक्तः सर्वपापेभ्यो विष्णुलोकं स गच्छति।। ६३.२० ।।<br>
<br>
यः पश्यति तृतीयायां कृष्णं चन्दनरूषितम्।<br>
वैशाखस्यासिते पक्षे स यात्यच्युतमन्दिरम्।। ६३.२१ ।।<br>
<br>
ज्यैष्ठ्यां ज्येष्ठर्क्षयुक्तायां यः पश्येत्पुरुषोत्तमम्।<br>
कुलैकविंशमुद्धृत्य विष्णुलोकं स गच्छति।। ६३.२२ ।।<br>
<br>
इति श्रीमहापुराणे आदिब्राह्मे स्वयंभ्वृषिसंवादे पञ्चतीर्थोमाहात्म्निरूपणं नाम त्रिषष्टितमोऽध्यायः।। ६३ ।।
