<b>इन्द्रद्युम्नकृतभगवत्सतुतिः	<br></b>
वासुदेव नमस्तेऽस्तु नमस्ते मोक्षकारण।	<br>
त्राहि मां सर्वलोकेश जन्मसंसारसागरात्॥ ४९.१ ॥	<br><br>
निर्मलाम्बरसंकाश नमस्ते पुरुषोत्तम।	<br>
संकर्षण नमस्तेऽस्तु त्राहि मां धरणीधर॥ ४९.२ ॥	<br><br>
नमस्ते हेमगर्भाभ नमस्ते मकारध्वज।	<br>
रतिकान्त नमस्तेऽस्तु त्राहि मां संवरान्तक॥ ४९.३ ॥	<br><br>
नमस्तेऽञ्जनसंकाश नमस्ते विबुधप्रिय।	<br>
नारायण नमस्तेऽस्तु त्राहिं मां वरदो भव॥ ४९.४ ॥	<br><br>
नमस्ते विबुधावास नमस्ते विबुधप्रिय।	<br>
नारायण नमस्तेऽस्तु त्राहिं मां शरणागतम्॥ ४९.५ ॥	<br><br>
नमस्ते बलिनां श्रेष्ठ नमस्ते लाङ्गायुध।	<br>
चतुर्मुख जगद्धाम त्राहिं मां प्रपितामह॥ ४९.६ ॥	<br><br>
नमस्ते नीलमेघाभ नमस्ते त्रदशार्जित।	<br>
त्राहिं विष्णो जगन्नाथ मग्नं मां भवसागरे॥ ४९.७ ॥	<br><br>
प्रलयानलसं काश नमस्ते दितिजान्तक।	<br>
नरसिंह महावीर्य त्राहि मां दीप्तलोचन॥ ४९.८ ॥	<br><br>
यथा रसातलादुर्वीं त्वया दंष्ट्रोद्धृता पुरा।	<br>
तथा महावराहस्त्वं त्राहि मांदुःखसागरात्॥ ४९.९ ॥	<br><br>
तवैता मूर्तयः कृष्ण वरदाः संस्तुता मया।	<br>
तवेमेबलदेवाद्याः पृथग्रूपेण संस्थिताः॥ ४९.१० ॥	<br><br>
अङ्गानि तव देवेश गरुत्माद्यास्तता प्रभो।	<br>
दिक्पालाः सायुधाश्चैव केशवाद्यास्तथाऽच्युत॥ ४९.११ ॥	<br><br>
ये चान्ये तव देवेश भेदाः प्रोक्ता मनीषिभिः।	<br>
तेऽपि सर्वे जगन्नाथ प्रसन्नायतलोचन॥ ४९.१२ ॥	<br><br>
मयाऽर्चिताः स्तुताः सर्वे तथा यूयं नमस्कृताः।	<br>
प्रयच्छत वरं मह्यं धर्मकामार्थमोक्षदम्॥ ४९.१३ ॥	<br><br>
भेदास्ते कीर्तिता ये तु हरे संकर्षणादयः।	<br>
तव पूर्जार्थसंभूतास्ततस्त्वयि समाश्रिताः॥ ४९.१४ ॥	<br><br>
न भेदस्तव देवेश विद्यते परमार्थतः।	<br>
विविधं तव यद्रूपमुक्तं तदुपचारतः॥ ४९.१५ ॥	<br><br>
अद्वैतं त्वां कथं द्वैतं वक्तुं शक्रोतिमानवः।	<br>
एकस्त्वं हि हरे व्यापी चित्स्वबावो निरञ्जनः॥ ४९.१६ ॥	<br><br>
परमं तव यद्रुपं भावाभावविवर्जितम्।	<br>
निर्लेपं निर्गुणं श्रेष्ठं कूटस्थमचलं ध्रुवम्॥ ४९.१७ ॥	<br><br>
सर्वोपाधिविनिर्मुक्तं सत्तामात्रव्यवस्थितम्।	<br>
तद्‌देवास्च न जानन्ति कथं जानाम्यहं प्रभोः॥ ४९.१८ ॥	<br><br>
अपरं तव यद्रूपं पीतवस्त्रं चतुर्भुजम्।	<br>
शङ्खचक३गदापाणिमुकुटाङ्गदधारिणम्॥ ४९.१९ ॥	<br><br>
श्रीवत्सोरस्कसंयुक्तं वनमालाविभूषितम्।	<br>
तदर्चयन्ति विबुधा ये चान्ये तव संश्रयाः॥ ४९.२० ॥	<br><br>
देवदेव सुरश्रेष्ठ भक्तानामभयप्रद।	<br>
त्राहि मां पद्मपत्राक्ष मग्नं विषयसागरे॥ ४९.२१ ॥	<br><br>
जान्यं पश्यामि लोकेश यस्याहं शरणं व्रजे।	<br>
त्वामृते कमलाकान्त प्रसीद मधुसूदन॥ ४९.२२ ॥	<br><br>
राव्याधिशतैर्युक्तो नानादुःखैर्निपीडितः।	<br>
हर्षशोकान्वितो मूढः कर्मपाशैः सुयन्त्रितः॥ ४९.२३ ॥	<br><br>
पतितोऽहं महारौद्रे घोरे संसारसागरे।	<br>
विषमोदकदुष्पारे रागद्वेषझषाकुले॥ ४९.२४ ॥	<br><br>
इन्द्रियावर्तगम्भीरे तृष्णशोकोर्मिसंकुले।	<br>
निराश्रये निरालम्बे निःसारेऽत्यन्तच्ञ्च्ले॥ ४९.२५ ॥	<br><br>
मायया मोहितस्तत्र भ्रमामि सुचिरं प्रभो।	<br>
नानाजातिसहस्रेषु जयमानः पुनः पुनः॥ ४९.२६ ॥	<br><br>
मया जन्मान्यनेकानि सहस्राण्ययुतानि च।	<br>
विविधान्यनुभूतानि संसारेऽस्मिञ्जनार्दन॥ ४९.२७ ॥	<br><br>
वेदाः साङ्ग मयाऽधीताः शास्राण्ययुतानि च।	<br>
विविधान्यनुभूतानि संसारेऽस्मिञ्जनार्दन॥ ४९.२८ ॥	<br><br>
असंतोषाश्च संतोषाः संचयापचया व्ययाः।	<br>
मया प्राप्ता जगन्नाथ क्षयवृद्‌ध्यक्षयेतराः॥ ४९.२९ ॥	<br><br>
भार्यारिमित्रबन्धूनां वियोगाः संगमास्तता।	<br>
पितरो विविधा दृष्टा मातरस्च तथा मया॥ ४९.३० ॥	<br><br>
दुःखानि चानुबूतानि यानि सौख्यान्यनेकशः।	<br>
प्राप्ताश्च बान्धवाः पुत्रा भ्रातरोज्ञतयस्तथा॥ ४९.३१ ॥	<br><br>
मयोषितं तथा स्त्रीणां कोष्ठे विण्मुत्रपिच्छले।	<br>
गर्भवासे महादुःखमनुभूतं तथा प्रभो॥ ४९.३२ ॥	<br><br>
दुःखानि यान्यनेकानि बाल्ययौवनागोचरे।	<br>
वार्धके च हृषीकेश तानि प्राप्तानि वै मया॥ ४९.३३ ॥	<br><br>
मरणे यानि दुःखानि यममार्गे यमालये।	<br>
मया तान्यनुभूतानि नरके यातनास्तथा॥ ४९.३४ ॥	<br><br>
कृमिकीटद्रुमाणां च हस्त्यश्वमृगपक्षिणाम्।	<br>
महिषोष्ट्गवां चैव तथाऽन्येषां वनौकसाम्॥ ४९.३५ ॥	<br><br>
द्विजातीनां च सर्वेषां शूद्राणां चैव योनिषु।	<br>
धनिनां क्षत्रियाणां च दरिद्राणां तपस्विनाम्॥ ४९.३६ ॥	<br><br>
नृपाणां नृपभृत्यानां तथाऽन्येषां च देहिनाम्।	<br>
गृहेषु तेषामुत्पन्नो देव चाहं पुनः पुनः॥ ४९.३७ ॥	<br><br>
गतोऽस्मि दासतां नाथ भृत्यानां बहुशो नृणाम्।	<br>
दरिद्रत्वं चेश्वरत्वं स्वामित्वं च तथा गतः॥ ४९.३८ ॥	<br><br>
हतो मया हताश्चान्ये घातितो घातिततास्तथा।	<br>
दत्तं ममान्यैरन्येभ्यो मया दत्तमनेकशः॥ ४९.३९ ॥	<br><br>
पितृमातृसुहहृद्‌भ्रातृकलत्राणां कृतेन च।	<br>
धनिनां श्रोत्रियाणां च दरिद्राणां तपस्विनाम्॥ ४९.४० ॥	<br><br>
उक्तं दैन्यं च विविधं त्यक्त्वा लज्जां जनार्दन।	<br>
देवतिर्ङ्मनुष्येषु स्थावरेषु चरेषु च॥ ४९.४१ ॥	<br><br>
न विद्यते तथा स्थानं यत्राहं न गतः प्रभो।	<br>
कदा मे नरके वासः कदा स्वर्गे जगत्पते॥ ४९.४२॥	<br><br>
कदा मनुष्यलोकेषु कदा तिर्यग्गतेषु च।	<br>
जलयन्त्रे यता चक्रे घटी रज्जुनिबन्धना॥ ४९.४३ ॥	<br><br>
याति चोर्ध्वमधश्चैव कदा मध्ये च तिष्ठति।	<br>
तथा चाहं सुरश्रेष्ठ कर्मरज्जुसमाव-तः॥ ४९.४४ ॥	<br><br>
भ्रमामि सुचिरं कालं नान्तं पश्यामि कर्हिचित्।	<br>
न जाने किं करोम्यद्य हरे व्याकुलितेन्द्रियः॥ ४९.४५ ॥	<br><br>
शोकतष्णाभिबूतोऽहं कांदिशीको विचेतनः।	<br>
इदानीं त्वामहं देव विह्‌वलः शरणं गतः॥ ४९.४६ ॥	<br><br>
त्राहि मां दुःखतं कृष्ण मग्नं संसारसागरे।	<br>
कृपां कुरु जगन्नाथ भक्तं मं यदि मन्यसे॥ ४९.४७	॥	<br><br>
त्राहि मां दुःखितं कृष्ण मग्नं संसारसागरे।	<br>
कृपां कुरु जगन्नात भक्तं मां यदि मन्यसे॥ ४९.४८ ॥	<br><br>
त्वदृते नास्ति मे बन्धुर्योऽसौ चिन्तां करिष्यति।	<br>
देव त्वां नाथमासाद्य न भयं मेऽस्ति कुत्रचित्॥ ४९.४९ ॥                   	<br>
जीविते मरणे चैव योगक्षेणेऽथ वा प्रभो।	<br>
ये तु त्वां विधिवद्‌देव नार्चयन्ति नराधमाः॥ ४९.५० ॥	<br><br>
सुगतिस्तु कथं तेषां भवेत्संसारबन्दनात्।	<br>
किं तेषां कुलशीलेन विद्यया जीवितेन च॥ ४९.५१ ॥	<br><br>
येषां न जायते भक्तिर्जगद्धातरि केशवे।	<br>
प्रकृतिं त्वासुरीं प्राप्य ये त्वां निन्दन्ति मोहिताः॥ ४९.५२ ॥	<br><br>
पतन्ति नरके घोरे जायमानाः पुनः पुनः।	<br>
न तेषां निष्कृकिस्तस्माद्विद्यते नरकार्णवात्॥ ४९.५३ ॥	<br><br>
ये दूषयन्तित दुर्वृत्तास्त्वां देव पुरूषाधमाः।	<br>
यत्र यत्र भवेज्जन्म मम क्रमनिबन्धनात्॥ ४९.५४ ॥	<br><br>
तत्र तत्र हरे भक्तिस्त्वयि चास्तु दृढा सदा।	<br>
आराध्य त्वां सुरा दैत्या नराश्चान्येऽपि संयताः॥ ४९.५५ ॥	<br><br>
अवापुः परमां सिद्धिं कस्त्वां देव न पूजयेत्।	<br>
न शक्नुवन्ति ब्रह्माद्याः स्तेतुं त्वां त्रिदसा हरे॥ ४९.५६ ॥	<br><br>
कथं मानुषबुद्ध्‌याऽहं स्तौमि त्वां प्रकृते परम्।	<br>
तथा चाज्ञानभावेन संस्तुतोऽसि मया प्रभो॥ ४९.५७ ॥	<br><br>
तत्क्षमस्वापराधं मे यदि तेऽस्ति दया मयि।	<br>
कृपापराधेऽपि हरे क्षमां कुर्वन्ति साधवः॥ ४९.५८ ॥	<br><br>
तस्मात्प्रसीद देवेश भक्तस्नेहं समाश्रितः।	<br>
स्तुतोऽसि यन्मया देव भक्ति भावेन चेतसा॥	<br>
साङ्गं भवतु ततसर्वं वासुदेव नमोऽस्तु ते॥ ४९.५९ ॥	<br><br>
<b>ब्रह्मोवाच	<br></b>
इत्थं स्तुतास्तदा तेन प्रसन्नो गरुडध्वजः।	<br>
ददौ तस्मै मुनिश्रेष्ठाः सकलं मनसेप्सितम्॥ ४९.६० ॥	<br><br>
यः संपूज्य जगन्नाथं प्रत्यहं स्तौति मानवः।	<br>
स्तोत्रेणानेन मतिमान्स मोक्षं लभते ध्रुवम्॥ ४९.६१ ॥	<br><br>
त्रिसंध्यं यो जपेद्विद्वानिदं स्तोत्रवरं शुचिः।	<br>
धर्मं चार्थं च कामं च मोक्षं च लभते नरः॥ ४९.६२ ॥	<br><br>
यः पठेच्छृणुयाद्वाऽपि श्रावयेद्वा समाहितः।	<br>
स लोकं शाश्वतं विष्णोर्याति निर्धूतकल्मषः॥ ४९.६३ ॥	<br><br>
धन्यं पापहरं चेदं भुक्तिमुक्तिप्रदं शिवम्।	<br>
गुह्यं सुदुर्लभं पुण्यं न देयं यस्य कस्यचित्॥ ४९.६४ ॥	<br><br>
न नास्तिकाय मूर्खाय न कृतध्नाय मानिने।	<br>
न दुष्टमतये दद्यान्नाभक्ताय कदाचन॥ ४९.६५ ॥	<br><br>
दातव्यं भक्तियुक्ताय गुणशीलान्विताय च।	<br>
विष्णुभक्ताय शान्ताय श्रद्धानुष्ठानशालिने॥ ४९.६६ ॥	<br><br>
इदं समस्ताघविनाशहेतुः, कारुण्यसंज्ञं सुखमोभदं च।	<br>
अशेषवाञ्छाफलदं वरिष्ठं, स्तोत्रं मयोक्तं पुरुषोत्तमस्य ॥ ४९.६७ ॥	<br><br>
ये तं सुसूक्ष्मं विमला मुरारिं, ध्यायन्ति नित्यं पुरषं पुराणम्।	<br>
ते मुक्तिभाजः प्रविशनति विष्णुं, मन्त्रैर्यथाऽऽज्यं हुतमध्वराग्नौ॥ ४९.६८ ॥	<br><br>
एकः स देवो भवदुःखहन्ता, परः परेषां न ततोऽस्ति चान्यत्।	<br>
द्र (स्र) ष्टा स पाता स तु नाशकर्ता, विष्णुः समस्ताखिलसारभूतः॥ ४९.६९ ॥	<br><br>
किं विद्यया किं स्वगुणैस्च तेषां, यज्ञैश्च दानैश्च तपोभिरुग्रैः।	<br>
येषां न भक्तिर्भवतीह कृष्णे, जगद्‌गुरौ मोक्षसुखप्रदे च॥ ४९.७० ॥	<br><br>
लोके स धन्यः स शुचिः स विद्वान् मखैस्तपोभिः स गुणैर्वरिष्ठः।	<br>
ज्ञाता स दाता स तु स्त्यवक्ता, यस्यास्ति भक्तिः पुरुषोत्तमाख्ये॥ ४९.७१ ॥	<br><br>
इति श्रीमहापुराणे आदिब्राह्मे स्वयंभ्वृषिसंवादे कारुण्यस्तवर्णनं नामैकोनपञ्चाशत्तमोऽध्यायः॥ ४९ ॥	<br>
