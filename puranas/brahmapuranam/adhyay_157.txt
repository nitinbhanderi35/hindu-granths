<b>किष्किन्धातीर्थवर्णनम्	<br></b>
<b>ब्रह्मोवाच	<br></b>
किष्किन्धातीर्थमाख्यातं सर्वकामप्रदं नृणाम्।	<br>
सर्वपापप्रशमनं यत्र संनिहितो भवः॥ १५७.१ ॥	<br><br>
तस्य स्वरूपं वक्ष्यामि यत्नेन श्रृणु नारद।	<br>
पुरा दाशरथी रामो रावणं लोकरावणम्॥ १५७.२ ॥	<br><br>
किष्किन्धावासिभिः सार्धः जघान रणमूर्धनि।	<br>
सुपुत्रं सबलं हत्वा सीतामादाय शत्रुहा॥ १५७.३ ॥	<br><br>
भ्रात्रा सौमित्रिणा सार्धं वानरैश्च महाबलैः।	<br>
विभीषणएन बलिना देवैः प्रत्यागतो नृपः॥ १५७.४ ॥	<br><br>
कृतस्वस्त्ययनः श्रीमान्पुष्पकेण विराजितः।	<br>
यदासीद्धनराजस्य कामगेनाऽऽशुगामिना॥ १५७.५ ॥	<br><br>
अयोध्यामगमन्सर्वे गच्छन्गङ्गामपश्यत।	<br>
रामो विरामः शत्रूणां शरण्यः शरणार्थिनाम्॥ १५७.६ ॥	<br><br>
गौतमीं तु जगत्पुण्यां सर्वकामप्रदायिनीम्।	<br>
मनोनयनसंतापनिवारणपरायणाम्॥ १५७.७ ॥	<br><br>
तां दृष्ट्वा नृपतिः श्रीमान्गङ्गातीरमथाऽऽविशत्।	<br>
तां दृष्ट्वा प्राह नृपतिर्हर्षगद्‌गदया गिरा॥	<br>
हरीन्सर्वानथाऽऽमन्त्र्य हनुमत्प्रमुखान्मुने॥ १५७.८ ॥	<br><br>
<b>राम उवाच	<br></b>
अस्याः प्रभावद्धरयो याऽसौ मम पिता प्रभुः।	<br>
सर्वपापविनिर्मुक्तस्ततो यातस्त्रिविष्टपम्॥ १५७.९ ॥	<br><br>
इयं जनित्री सकलस्य जन्तोर्भुक्तिप्रदा मुक्तिमथापि दद्यात्।	<br>
पापानि हन्यादपि दारुणानि, काऽन्याऽनयाऽस्त्यत्र नदी समाना॥ १५७.१० ॥	<br><br>
हतानि शश्वद्‌दुरितानि चैव, अस्याः प्रभावादरयः सखायः।	<br>
विभीषणो मैत्रमुपैति नित्यं, सीता च लब्धा हनूमांश्च बन्धुः॥ १५७.११ ॥	<br><br>
लङ्का च भग्ना सगणं हि रक्षो, हतं हि यस्याः परिसेवनेन।	<br>
यां गौतमो देववरं प्रपूज्य, शिवं शरण्यं सजटामवाप॥ १५७.१२ ॥	<br><br>
सेयं जनित्री सकलेप्सितानाममङ्गलानामपि संनिहन्त्री।	<br>
जगत्पवित्रीकरणैकदक्षा, दृष्टाऽद्य साक्षात्सरितां सवित्री॥ १५७.१३ ॥	<br><br>
कायेन वाचा मनसा सदैनां, व्रजामि गङ्गां शरणं शरण्याम्॥ १५७.१४ ॥	<br><br>
<b>ब्रह्मोवाच	<br></b>
एतत्समाकर्ण्य वचो नृपस्य, तत्राऽऽप्लवन्हरयः सर्व एव।	<br>
पूजां चक्रुर्विधिवत्ते पृथक्च, पुष्पैरनेकैः सर्वलोकोपहारैः॥ १५७.१५ ॥	<br><br>
संपूज्य सर्वं नृपतिर्यथावत्स्तुत्वा वाक्यैः सर्वभावोपयुक्तैः।	<br>
ते वानरा मुदिताः सर्व एव, नृत्यं च गीतं च तथैव चक्रुः॥ १५७.१६ ॥	<br><br>
सखोषितस्तां रजनीं महात्मा, प्रियानुयुक्तः संवृतः प्रेमवद्‌भिः।	<br>
दुःखं जहौ सर्वममित्रसभवं, किं नाऽऽप्यते गौतमीसेवनेन॥ १५७.१७ ॥	<br><br>
सविस्मयः पश्यति भृत्यवर्गं, गोदावरीं स्तौति च संप्रहृष्टः।	<br>
संमानयन्भृत्यगणं समग्रमवाप रामः कमपि प्रमोदम्॥ 	<br>
पुनः प्रभाते विमले तु सूर्ये, विभीषणो दाशरथिं बभाषे॥ १५७.१८ ॥	<br><br>
<b>विभीषण उवाच	<br></b>
नाद्यापि तृप्तास्तु भवाम तीर्थे, कंचिच्च कालं निवसाम चात्र।	<br>
वत्स्य(सा)म चात्रैव पराश्चतस्रो, रात्रीरथो याम वृतास्त्वयोध्याम॥ १५७.१९ ॥	<br><br>
<b>ब्रह्मोवाच	<br></b>
तस्याथ वाक्यं हरयोऽनुमेनिरे, तथैव रात्रीरपराश्चतस्रः।	<br>
संपूज्य देवं सकलेश्वरं तं, भ्रातृप्रियं तीर्थमथो जगाम॥ १५७.२० ॥	<br><br>
सिद्धेश्वरं नाम जगत्प्रसिद्धं, यस्य प्रभावात्प्रबलो दशास्यः।	<br>
एवं तु पञ्चाहमथोषिरे ते, स्वं स्वं प्रतिष्ठापितलिङ्गामर्च्य॥ १५७.२१ ॥	<br><br>
शुश्रुषणं तत्र करोति वायोः, सुतोऽनुगामी हनुमान्नृपस्य।	<br>
गच्छन्नृपेन्द्रो हनुमन्तमाह, लिङ्गानि सर्वाणि विसर्जयस्व॥ १५७.२२ ॥	<br><br>
मत्स्थापितान्युत्तममन्त्रविद्‌भिस्तथेतरैः शंकरकिंकरैश्च।	<br>
नोद्वास्य पूजां परशंकरेण, बाह्यं समायोज्यमहो भवस्य(?)॥ १५७.२३ ॥	<br><br>
तिष्ठन्ति सुस्थास्तदनादरेण, ते खड्गपत्रादिषु संभवन्ति।	<br>
येऽश्रद्दधानाः शिवलिङ्गपूजां, विधाय कृत्यं न समाचरन्ति॥ १५७.२४ ॥	<br><br>
यथोचितं ते यमकिंकरैर्हि, पच्यन्त एवाखिलदुर्गतीषु।	<br>
रामाज्ञया वायुसुतो जगाम, दोर्भ्यां न चोत्पाटयितुं शशाक॥ १५७.२५ ॥	<br><br>
ततः स्वपुच्छेन ग्रहीतुकामः, संवेष्ट्य लिङ्गं तु विसृष्टकामः।	<br>
नैवाशकत्तन्महदद्भुतं स्यात्कपीश्वराणां नृपतेस्तथैव॥ १५७.२६ ॥	<br><br>
कश्चालयेल्लब्धमहानुभावं, महेशलिङ्गं पुरुषो मनस्वी।	<br>
तन्निश्चलं प्रेक्ष्य महानुभावो, नृपप्रवीरः सहसा जगाम॥ १५७.२७ ॥	<br><br>
विप्रानथाऽऽमन्त्र्य विधाय पूजां, प्रदक्षिणीकत्य च रामचन्द्रः।	<br>
शुद्धतिशुद्धेन हृदाऽखिलैस्तैर्लिङ्गानि सर्वाणि ननाम रामः॥ १५७.२८ ॥	<br><br>
किष्किन्धवासिप्रवरैरशेषैः, संसेवितं तीर्थमतो बभव।	<br>
अत्राऽऽप्लवादेव महानति पापान्यपि क्षयं यान्ति न संशयाऽत्र॥ १५७.२९ ॥	<br><br>
पुनश्च गङ्गां प्रणनाम भक्त्या, प्रसीद मातर्मम गौतमीति।	<br>
जल्पन्मुहुर्विस्मितचित्तवृत्तिर्विलोक्यन्प्रणमन्गौतमीं तात्॥ १५७.३० ॥	<br><br>
ततः प्रभृत्येतदतीव पुण्यं, किष्किन्धतीर्थं विबुधा वदन्ति।	<br>
पठेत्स्मरेद्वाऽपि शृणोति भक्त्या, पापापहं किं पुनः स्नानदानैः॥ १५७.३१ ॥	<br><br>
इति श्रीमहापुराणे आदिब्राह्मे तीर्थमाहात्म्ये किष्किन्धातीर्थवर्णनं नाम सप्तपञ्चाशदधिकशततमोऽध्यायः॥ १५७ ॥	<br><br>
गौतमीमाहात्म्येऽष्टाशीतितमोऽध्यायः॥ ८८ ॥	<br>
