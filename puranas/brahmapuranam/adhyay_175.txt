<b>तीर्थादीनां चातुर्विध्यादिनिरूपणम्	<br></b>
<b>नारद उवाच	<br></b>
त्रिदैवत्यां सुरेशान गङ्गां ब्रूषे सुरेश्वर।	<br>
ब्राह्मणेनाऽऽहृतां पुण्यां जगतः पावनीं शुभाम्॥ १७५.१ ॥	<br><br>
आदिमध्यावसाने च उभयोस्तीरयोरपि।	<br>
या व्याप्ता विष्णुनेशेन त्वया च सुरसत्तम॥	<br>
पुनः संक्षेपतो ब्रूहि न मे तृप्तिः प्रजायते॥ १७५.२ ॥	<br><br>
<b>ब्रह्मोवाच	<br></b>
कमण्डलूस्‌थिता पूर्वं विष्णुपदानुगा।	<br>
महेश्वरजटाजूटे स्थिता सैव नमस्कृता॥ १७५.३ ॥	<br><br>
ब्रह्मतेजः प्रभावेण शिवमाराध्य यत्नतः।	<br>
ततः प्राप्ता गिरिं पुण्यं ततः पूर्वार्णवं प्रति॥ १७५.४ ॥	<br><br>
आगत्य संगता देवी सर्वतीर्थमयी नृणाम्।	<br>
ईप्सितानां तथा दात्री प्रभावोऽस्या विशिष्यते॥ १७५.५ ॥	<br><br>
एतस्या नाधिकं मन्ये किंचित्तीर्थं जगत्त्रये।	<br>
अस्याश्चैव प्रभावेण भाव्यं यच्च मनःस्थितम्॥ १७५.६ ॥	<br><br>
अद्याप्यस्या हि माहात्म्यं वक्तुं कैश्चिन्न शक्यते।	<br>
भक्तितो वक्ष्यते नित्यं या ब्रह्म परमार्थतः॥ १७५.७ ॥	<br><br>
तस्याः परतरं तीर्थं न स्यादिति मतिर्मम।	<br>
अन्यतीर्थेन साधर्म्यं न युज्येत कथञ्चन॥ १७५.८ ॥	<br><br>
श्रुत्वा मद्वाक्यपीयूषैर्गङ्गाया गुणकीर्तनम्।	<br>
सर्वेषां न मतिः कस्मात्तत्रैवोपरितिं गता॥	<br>
इति भाति विचित्र म मुन खलु जगत्त्रये॥ १७५.९ ॥	<br><br>
<b>नारद उवाच	<br></b>
धर्मार्थकाममोक्षाणां त्वं वेत्ता चोपदेशकः।	<br>
छन्दांसि सरहस्यानि पुराणस्मृतयोऽपि च॥ १७५.१० ॥	<br><br>
धर्मशास्त्राणि यच्चान्यत्तव वाक्ये प्रतिष्ठितम्।	<br>
तीर्थानामथ दानानां यज्ञानां तपसां तथा॥ १७५.११ ॥	<br><br>
देवतामन्त्रसेवानामधिकं किं वद प्रभो।	<br>
यद्‌ब्रूषे भगवन्भक्त्या तथा भाव्यं न चान्यथा॥ १७५.१२ ॥	<br><br>
एतं मे संशयं ब्रह्मन्वाक्यात्त्‌वं छेत्तुमर्हसि।	<br>
इष्टं मनोगतं श्रुत्वा तस्माद्विस्मयमागतः॥ १७५.१३ ॥	<br><br>
श्रृणु नारद वक्ष्यामि रहस्यं धर्ममुत्तमम्।	<br>
चतुर्विधानि तीर्थानि तावन्त्येव युगानि च॥ १७५.१४ ॥	<br><br>
गुणास्त्रयश्च पुरुषास्त्रयो देवाः सनातनाः।	<br>
वेदाश्च स्मृतिभिर्युक्ताश्चत्वारस्ते प्रकीर्तिताः॥ १७५.१५ ॥	<br><br>
पुरुषार्थाश्च चत्वारो वाणी चापि चतुर्विधा।	<br>
गुणा ह्यपि तु चत्वारः समत्वेनेति नारद॥ १७५.१६ ॥	<br><br>
सर्वत्र धर्मः सामान्यो यतो धर्मः सनातनः।	<br>
साध्यसाधनभावेन स एव बहुधा मतः॥ १७५.१७ ॥	<br><br>
तस्याऽऽश्रयश्च द्विविधो देशः कालश्च सर्वदा।	<br>
कालाश्रयश्च यो धर्मो हीयते वर्धते सदा॥ १७५.१८ ॥	<br><br>
युगानामनुरूपेण पादः पादोऽस्य हीयते।	<br>
धर्मस्येति महाप्राज्ञ देशापेक्षा तथोभयम्॥ १७५.१९ ॥	<br><br>
कालेन चाऽऽश्रितो धर्मो देशे नित्यं प्रतिष्ठितः।	<br>
युगेषु क्षीयमाणेषु न देशेषु स हीयते॥ १७५.२० ॥	<br><br>
उभयत्र विहीने च धर्मस्य स्यादभावता।	<br>
तस्माद्देशाश्रितो धर्मश्चतुष्पात्सुप्रतिष्ठतः॥ १७५.२१ ॥	<br><br>
स चापि धर्मो देशेषु तीर्थरूपेण तिष्ठति।	<br>
कृते देशं च कालं च धर्मोऽवष्टभ्य तिष्ठति॥ १७५.२२ ॥	<br><br>
त्रेतायां पादहीनेन स तु पादः प्रदेशतः।	<br>
द्वापरे चार्धतः काले धर्मो देशे समास्थितः॥ १७५.२३ ॥	<br><br>
कलौ पादेन चैकेन धर्मश्चलति संकटम्।	<br>
एवंविधं तु या धर्मं वेत्ति तस्य न हीयते॥ १७५.२४ ॥	<br><br>
युगानामनुभावेन जातिभेदाश्च संस्थिताः।	<br>
गुणेभ्यो गुणकर्तुभ्यो विचित्रा धर्मसंस्थितिः॥ १७५.२५ ॥	<br><br>
गुणानामनुभावेन उद्भावाभिभवौ तथा।	<br>
तीर्थानामपि वर्णानां वेदानां स्वर्गमोक्षयोः॥ १७५.२६ ॥	<br><br>
तादृग्रूपप्रवृत्त्या तु तदेव च विशिष्यते।	<br>
कालोऽभिव्यञ्जकः प्रोक्तो देशोऽभिव्यङ्ग्य उच्यते॥ १७५.२७ ॥	<br><br>
यदा यदा अभिव्यक्तिं काल धत्ते तदा तदा।	<br>
तदेव व्यञ्जनं ब्रह्मंस्तस्मान्नास्त्यत्र संशयः॥ १७५.२८ ॥	<br><br>
युगानुरूपा मूर्तिः स्याद्देवानां वैदिकी तथा।	<br>
कर्मणामपि तीर्थानां जातीनामाश्रमस्य तु॥ १७५.२९ ॥	<br><br>
त्रिदैवत्यं सत्ययुगे तीर्थं लोकेषु पूज्यते।	<br>
द्विदैवत्यं युगेऽन्यस्मिन्द्वापरे चैकदैविकम्॥ १७५.३० ॥	<br><br>
कलौ न किंचिद्विज्ञेयमथान्यदपि तच्छृणु।	<br>
दैवं कृतयुगे तीर्थं त्रेतायामासुरं विदुः॥ १७५.३१ ॥	<br><br>
आर्ष च द्वापरे प्रोक्तं कलौ मानुषमुच्यते।	<br>
अथान्यदपि वक्ष्यामि श्रृणु नारद कारणम्॥ १७५.३२ ॥	<br><br>
गौतम्यां यत्त्वया पृष्टं तत्ते वक्ष्यामि विस्तरात्।	<br>
यदा चेयं हरशिरः प्राप्ता गङ्गा महामुने॥ १७५.३३ ॥	<br><br>
तदा प्रभृति सा गङ्गा शंभोः प्रियतराऽभवत्।	<br>
तद्देवस्य मतं ज्ञात्वा गजवक्त्रमुवाच सा॥ १७५.३४ ॥	<br><br>
उमा लोकत्रयेशाना माता च जगतो हिता।	<br>
शान्ता श्रुतिरिति ख्याता भुक्तिमुक्तिप्रदायिनी॥ १७५.३५ ॥	<br><br>
<b>ब्रह्मोवाच	<br></b>
तन्मातुर्वचनं श्रुत्वा गजवक्त्रोऽभ्यभाषत॥ १७५.३६ ॥	<br><br>
गजवक्त्र उवाच	<br>
किं कृत्यं शाधि मां मातस्तत्कर्ताऽहसमसंशयम्॥ १७५.३७ ॥	<br><br>
<b>ब्रह्मोवाच	<br></b>
उमा सुतमुवाचेदं महेश्वरजटास्थिता।	<br>
त्वयाऽवतार्यतां गङ्गा सत्यमीशप्रिया सती॥ १७५.३८ ॥	<br><br>
पुनश्चेशस्तत्र चित्रमध्यास्ते सर्वदा सुत।	<br>
शिवो यत्र सुरास्तत्र तत्र वेदाः सनातनाः॥ १७५.३९ ॥	<br><br>
तत्रैव ऋषयः सर्वे मनुष्याः पितरस्तथा।	<br>
तस्मान्निवर्तयेशानं देवदेवं महेश्वरम्॥ १७५.४० ॥	<br><br>
तस्या निवर्तिते देवे गङ्गायाः सर्व एव हि।	<br>
निवृत्तास्ते भविष्यन्ति श्रृणु चेदं वचो मम॥	<br>
निवर्तय ततस्तस्याः सर्वभावेन शंकरम्॥ १७५.४१ ॥	<br><br>
<b>ब्रह्मोवाच	<br></b>
मातुस्तद्वचनं श्रुत्वा पुनराह गणेश्वरः॥ १७५.४२ ॥	<br><br>
<b>गणेश्वर उवाच	<br></b>
नैव शक्यः शिवो देवो मया तस्या निवर्तितुम्।	<br>
अनिवृत्ते शिवे तस्या देवा अपि निवर्तितुम्॥ १७५.४३ ॥	<br><br>
न शक्य जगतां मातरथान्यच्चापि कारणम्।	<br>
गङ्गाऽवतारिता पूर्वं गौतमेन महात्मना॥ १७५.४४ ॥	<br><br>
ऋषिणा लोकपूज्येन त्रैलोक्यहितकारिणा।	<br>
सामोपायेन तद्वाक्यत्पूज्येन ब्रह्मतेजसा॥ १७५.४५ ॥	<br><br>
आराधयित्वा देवेशं तपोभिः स्तुतिभिर्भवम्।	<br>
तुष्टेन शंकरेणेदमुक्तोऽसौ गौतमस्तदा॥ १७५.४६ ॥	<br><br>
<b>शंकर उवाच	<br></b>
वरान्वरय पुण्यांश्च प्रियांश्च मनसेप्सितान्।	<br>
यद्यदिच्छसि तत्सर्वं दाता तेऽद्य महामते॥ १७५.४७ ॥	<br><br>
<b>ब्रह्मोवाच	<br></b>
एवमुक्ताः शिवेनासौ गौतमो मयि शृण्वति।	<br>
इदमेव तदोवाच सजटां देहि शंकर॥	<br>
गङ्गां मे याचते पुण्यां किमन्येन वरेण मे॥ १७५.४८ ॥	<br><br>
<b>ब्रह्मोवाच	<br></b>
पुनः प्रोवाच तं शंभुः सर्वलोकोपकारकः॥ १७५.४९ ॥	<br><br>
<b>शंभुरुवाच	<br></b>
उक्तं न चाऽऽत्मनः किंचित्तस्माद्याचस्व दुष्करम्॥ १७५.५० ॥	<br><br>
<b>ब्रह्मोवाच	<br></b>
गौतमोऽदीनसत्त्वस्तं भवमाह कृताञ्जलिः॥ १७५.५१ ॥	<br><br>
<b>गौतम उवाच	<br></b>
एतदेव च सर्वेषां दुष्करं तव दर्शनम्।	<br>
मया तदयच् संप्राप्तं कृपया तव शंकर॥ १७५.५२ ॥	<br><br>
स्मरणादेव ते पद्भ्यां कृतकृत्या मनीषिणः।	<br>
भवन्ति किं पुनः साक्षात्त्वयि दुष्टे महेश्वरे॥ १७५.५३ ॥	<br><br>
<b>ब्रह्मोवाच	<br></b>
एकमुक्ते गौतमेन भवो हर्षसमन्वितः।	<br>
त्रयाणामुपकारार्थं लोकानां याचितं त्वया॥ १७५.५४ ॥	<br><br>
नचाऽऽत्मनो महाबुद्धे याचेत्याह शिवो द्विजम्।	<br>
एवं प्रोक्तः पुनर्विप्रो ध्यात्वा प्राह शिवं तथा॥ १७५.५५ ॥	<br><br>
विनोतवददीनात्मा शिवभक्तिसमन्वितः।	<br>
सर्वलोकोपकाराय पुनर्याचितवानिदम्॥	<br>
श्रृण्वत्सु लोकपालेषु जगादेदं स गौतमः॥ १७५.५६ ॥	<br><br>
गौतम उवाच	<br>
यावत्सागरगा देवी निसृष्टा ब्रह्मणो गिरेः।	<br>
सर्वत्र सर्वदा तस्यां स्थातव्यं वृषभध्वज॥ १७५.५७ ॥	<br><br>
फलेप्सूनां फलं दाता त्वमेव जगतः प्रभो।	<br>
तीर्थान्यन्यानि देवेश क्वापि क्वापि शुभानि च॥ १७५.५८ ॥	<br><br>
यत्र ते संनिधिर्नित्यं तदेव शुभदं विदुः।	<br>
यत्र गङ्गा त्वया दत्ता जटामुकुटसंस्थिता॥	<br>
सर्वत्र तव सांनिध्यात्सर्वतीर्थानि शंकर॥ १७५.५९ ॥	<br><br>
<b>ब्रह्मोवाच	<br></b>
तद्‌गौतमवचः श्रुत्वा पुनर्हर्षाच्छिवोऽब्रवीत्॥ १७५.६० ॥	<br><br>
<b>शिव उवाच	<br></b>
यत्र क्वापि च यत्किंचिद्यो वा भवति भक्तितः(?)यात्रां स्नानमथो दानं पितॄणां वाऽपि तर्पणम्॥ १७५.६१ ॥	<br><br>
श्रवणं पठनं वाऽपि स्मरणं वाऽपि गौतम।	<br>
यः करोति नरो भक्त्या गोदावर्या यतव्रतः॥ १७५.६२ ॥	<br><br>
सप्तद्वीपवती पृथ्वी सशैलवनकानना।	<br>
सरत्ना सौषधी रम्या सार्णवा धर्मभूषिता॥ १७५.६३ ॥	<br><br>
दत्त्वा भवति यो धर्मः स भवेद्‌गौतमीस्मृतेः।	<br>
एवं विधा इला विप्र गोदानाद्याऽभिधीयते॥ १७५.६४ ॥	<br><br>
चन्द्रसूर्यग्रहे काले मत्सांनिध्ये यतव्रतः।	<br>
भूभृते विष्णवे भक्त्या सर्वकालं कृता सुधीः॥ १७५.६५ ॥	<br><br>
गाः सुन्दराः सवत्साश्च संगमे लोकविश्रुते।	<br>
यो ददाति द्विजश्रेष्ठ तत्र यत्पुण्यमाप्नुयात्॥ १७५.६६ ॥	<br><br>
तस्माद्वरं पुण्यमेति स्नानदानादिना नरः।	<br>
गौतम्यां विश्ववन्द्यायां महानद्यां तु भक्तितः॥ १७५.६७ ॥	<br><br>
तस्माद्‌गोदावरी गङ्गा त्वया नीता भविष्यति।	<br>
सर्वपापाक्षयकरी सर्वाभीष्टप्रदायिनी॥ १७५.६८ ॥	<br><br>
<b>गणेश्वर उवाच	<br></b>
एतच्छ्रुतं मया मातर्वदतो गौतमं शिवात्।	<br>
एतस्मात्कारणाच्छंभुर्गङ्गायां नियतः स्थितः॥ १७५.६९ ॥	<br><br>
को निवर्तयितं शक्तस्तमम्ब कुरुणोदधिम्।	<br>
अथापि मातरेतत्स्यान्मानुषा विघ्नपाशकैः॥ १७५.७० ॥	<br><br>
विनिबद्धा न गच्छन्ति गोदामप्यन्तिकस्थिताम्।	<br>
न नमन्ति शिवं देवं न स्मरन्ति स्तुवन्ति न॥ १७५.७१ ॥	<br><br>
तथा मातः करिष्यामि तव संतोषहेतवे।	<br>
संनिरोद्‌धुमथो क्लेशस्तव वाक्यं क्षमस्व मे॥ १७५.७२ ॥	<br><br>
<b>ब्रहमोवाच	<br></b>
ततः प्रभृति विघ्नेशो मानुषान्प्रति किंचन।	<br>
विघ्नमाचरते यस्तु तमुपास्य प्रवर्तते॥ १७५.७३ ॥	<br><br>
अथो विघ्नमनादृत्य गौतमीं याति भक्तितः।	<br>
स कृतार्थो भवेल्लोके न कृत्यमवशिष्यते॥ १७५.७४ ॥	<br><br>
विघ्नान्यनेकानि भवन्ति गेहान्निर्गन्तुकामस्य नराधमस्य।	<br>
निधाय तन्मूर्ध्नि पदं प्रयाति, गङ्गां न किं तेन फलं प्रलब्धम्॥ १७५.७५ ॥	<br><br>
अस्याः प्रभावं को ब्रूयादपि साक्षात्सदाशिवः।	<br>
संक्षेपेण मया प्रोक्तमितिहासपदानुगम्॥ १७५.७६ ॥	<br><br>
धर्मार्थकाममोक्षाणां साधनं यच्चराचरे।	<br>
तदत्र विद्यते सर्वमितिहासे सविस्तरे॥ १७५.७७ ॥	<br><br>
वेदोदितं श्रुतिसकलरहस्यमुक्तं, सत्कारणं समभिधानमिदं सदैव।	<br>
सम्यक्च दृष्टं जगतां हिताय, प्रोक्तं पुराणं बहुधर्मयुक्तम्॥ १७५.७८ ॥	<br><br>
अस्य श्लोकं पदं वाऽपि भक्तितः शृणुयात्पठेत्।	<br>
गङ्गा गङ्गेति वा वाक्यं स तु पुण्यमवाप्नुयात्॥ १७५.७९ ॥	<br><br>
कलिकलङ्कविनाशनदक्षमिदं, सकलसिद्धिकरं शुभदं शिवम्।	<br>
जगति पूज्यमभीष्टफलप्रदं, गाङ्गमेतदुदीरितमुत्तमम्॥ १७५.८० ॥	<br><br>
साधु गौतम भद्रं ते कोऽन्योऽस्ति सदृशस्त्वया।	<br>
य एनां गौतमीं गङागं दण्डकारण्यमाप्नुयात्॥ १७५.८१ ॥	<br><br>
गङ्गा गङ्गेति यो ब्रूयाद्योजनानां शतैरपि।	<br>
मुच्यते सर्वपापेभ्यो विष्णुलोकं स गच्छति॥ १७५.८२ ॥	<br><br>
तिस्रः कोट्योऽर्धकोटी च तीर्थानि भुवनत्रये।	<br>
तानि स्नातुं समायान्ति गङागयां सिंहगे गुरौ॥ १७५.८३ ॥	<br><br>
षष्टिवर्षसहस्राणि भगीरथ्यवगाहनम्।	<br>
सकृद्‌गोदावरीस्नानं सिंहयुक्ते बृहस्पतौ॥ १७५.८४ ॥	<br><br>
इयं तु गौतमी पुत्र यत्र क्वापि ममाऽऽज्ञयाः	<br>
सर्वेषां सर्वदा नॄणां स्नानान्मुक्तिं प्रदास्यति॥ १७५.८५ ॥	<br><br>
अश्वमेधसहस्राणि वाजपेयशतानि च।	<br>
कृत्वा यत्फलमाप्नोति तदस्य श्रवणाद्‌भवेत्॥ १७५.८६ ॥	<br><br>
यस्यैतत्तिष्ठति गृहे पुराणं ब्रह्मणोदितम्।	<br>
न भयं विद्यते तस्य कलिकालस्य नारद॥ १७५.८७ ॥	<br><br>
यस्य कस्यापि नाऽऽख्येयं पुराणमिदमुत्तमम्॥	<br>
श्रद्दधानाय शान्ताय वैष्णवाय महात्मने॥ १७५.८८ ॥	<br><br>
इदं कीर्त्यं भुक्तिमुक्तिदायकं पापनाशकम्।	<br>
एतच्छ्रवणमात्रेण कृतकृत्यो भवेन्नरः॥ १७५.८९ ॥	<br><br>
लिखित्वा पुस्तकमिदं ब्राह्मणाय प्रयच्छति।	<br>
सर्वपापविनिर्मुक्तः पुनर्गर्भं न संविशेत्॥ १७५.९० ॥	<br><br>
इति श्रीमहापुराणे आदिब्राह्मे तीर्थमाहात्म्ये ब्रह्मनारदसंवादे गङ्गामाहात्म्यश्रवणादिफलवर्णनं नाम पञ्चसप्तत्यधिकशततमोऽध्यायः॥ १७५ ॥	<br><br>
गौतमीमाहात्म्ये षडधिकशततमोऽध्यायः
