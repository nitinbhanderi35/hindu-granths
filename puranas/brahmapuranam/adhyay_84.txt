<b>अथ चतुरशीतितमोऽध्यायः</b><br>
<b>पैशाचतीर्थवर्णनम्</b><br>
<b>ब्रह्मोवाच</b><br>
पैशाचं तीर्थमपरं पूजितं ब्रह्मवादिभिः।<br>
तस्य स्वरूपं वक्ष्यामि गौतम्या दक्षिणे तटे।। ८४.१ ।।<br>
<br>
गिरिर्ब्रह्मगिरेः पार्श्वे अञ्जनो नाम नारद।<br>
तस्मिञ्शैले मुनिवर शापभ्रष्टा वराप्सरा।। ८४.२ ।।<br>
<br>
अञ्जना नाम तत्राऽऽसीदुत्तमाङ्गेन वानरी।<br>
केसरी नाम तद्भर्ता अद्रिकेति तथाऽपरा।। ८४.३ ।।<br>
<br>
साऽपि केसरिणो भार्या शापभ्रष्टा वराप्सरा।<br>
उत्तमाङ्गेन मार्जारी साऽप्यास्तेऽञ्जनपर्वते।। ८४.४ ।।<br>
<br>
दक्षिणार्णवमभ्यागात्केसरी लोकविश्रुतः।<br>
एतस्मिन्नन्तरेऽगस्त्योऽञ्जनं पर्वतमभ्यगात्।। ८४.५ ।।<br>
<br>
अञ्जना चाद्रिका चैव अगस्त्यमृषिसत्तमम्।<br>
पूजयामासतुरुभे यथान्यायं यथासुखम्।। ८४.६ ।।<br>
<br>
ततः प्रसन्नो भगवानाहोभे व्रियतां वरः।<br>
ते आहतुरुभेऽगस्त्यं पुत्रौ देहि मुनीश्वर।। ८४.७ ।।<br>
<br>
सर्वेभ्यो बलिनौ श्रेष्ठौ सर्वलोकोपकारकौ।<br>
तथेत्युक्त्वा मुनिश्रेष्ठो जगामाऽऽशां स दक्षिणाम्।। ८४.८ ।।<br>
<br>
ततः कदाचित्ते काले अञ्जना चाद्रिका तथा।<br>
गीतं नृत्यं हास्यं च कुर्वत्यौ गिरिमूर्धनि।। ८४.९ ।।<br>
<br>
वायुश्च निर्ऋतिश्चापि ते दृष्ट्वा सस्मितौ सुरौ।।<br>
कामाक्रान्तधियौ चोभौ तदा सत्वरमीयतुः।। ८४.१० ।।<br>
<br>
भार्ये भवेतामुभयोरावां देवौ वरप्रदौ।<br>
ते अप्यूटचतुरस्त्वेतद्रेमाते गिरिमूर्धनि।। ८४.११ ।।<br>
<br>
अञ्जनायां तथा वायोर्हनुमान्समजायत।<br>
अद्रिकायां च निर्ऋतेरद्रिर्नाम पिशाचराट्।। ८४.१२ ।।<br>
<br>
पुनस्ते आहतुरुभे पुत्रौ जातौ मुनेर्वरात्।<br>
आवयोर्विकृतं रूपमुत्तमाङ्गेन दूषितम्।। ८४.१३ ।।<br>
<br>
शापाच्छचीपतेस्तत्र युवामाज्ञातुर्महथः।<br>
ततः प्रोवाच भगवान्वायुश्च निर्ऋतिस्तथा।। ८४.१४ ।।<br>
<br>
गौतम्यां स्नानदानाभ्यां शापमोक्षो भविष्यति।<br>
इत्युक्त्वा तावुभौ प्रीतौ तत्रैवान्तरधीयताम्।। ८४.१५ ।।<br>
<br>
ततोऽञ्जनां समादाय अद्रिः पैशाचमूर्त्तिमान्।<br>
भ्रातुर्हनुमतः प्रीत्यौ स्नापयामास मातरम्।। ८४.१६ ।।<br>
<br>
तथैव हनुमान्गङ्गामादायाद्रिमतित्वरन्।<br>
मार्जाररूपिणीं नीत्वा गौतम्यास्तीरमाप्तवान्।। ८४.१७ ।।<br>
<br>
ततः प्रभृति तत्तीर्थं पैशाचं चाऽऽञ्जनं तथा।<br>
ब्रह्मणो गिरिमासाद्य सर्वकामप्रदं शुभम्।। ८४.१८ ।।<br>
<br>
योजनानां त्रिपञ्चाशन्मार्जारं पूर्वतो भवेत्।<br>
मार्जारसंज्ञितात्तस्माद्धनूमन्तं वृषाकपिम्(?)।। ८४.१९ ।।<br>
<br>
फेनासंगाममाख्यातं सर्वकामप्रदं शुभम्।<br>
तस्य स्वरूपं व्यष्टिश्च तत्रैव प्रोच्यते शुभा।। ८४.२० ।।<br>
<br>
इति क्षीमहापुराणे आदिब्राह्मे तीर्थमाहात्म्ये पैशाचतीर्थवर्णनं नाम चतुरशीतितमोऽध्यायः।। ८४ ।।<br>
<br>
गौतमीमाहात्म्ये पञ्चदशोऽध्यायः।। १५ ।।<br>
<br>
