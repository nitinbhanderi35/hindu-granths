<b>सूर्यवंश-वर्णनम्</b><br>
<b>लोमहर्षण उवाच</b><br>
सत्यव्रतस्तु भक्त्या च कृपया च प्रतिज्ञया।<br>
विश्वामित्रकलत्रं तु बभार विनये स्थितः॥ ८.१ ॥<br>
<br>
हत्वा मृगान् वराहांश्च महिषांश्च वनेचरान्।<br>
विश्वामीत्राश्रमाब्यासे मांसं वृक्षे बबन्ध च ॥ ८.२ ॥<br>
<br>
उपांशुव्रतमास्ताय दीक्षां द्वादशवार्षिकीम्।<br>
पितुर्नियोगादवसत्तस्मिन् वनगते ऩपे॥ ८.३ ॥<br>
<br>
अयोध्यां चैव राज्यं च तथैवान्तः पुरं मुनिः।<br>
याज्योपाध्यायसंयोगाद्वसिष्ठः पर्य्यरक्षत॥ ८.४ ॥<br>
<br>
सद्यव्रतस्तु बाल्याच्च भाविनोऽर्थस्य वै बलात्।<br>
वसिष्ठेऽभ्यधिकं मन्युं धारयामास नित्यशः॥ ८.५ ॥<br>
<br>
पित्रा हि तं तदा राष्ट्रात्त्यज्यमानं प्रियं सुतम्।<br>
निवारयामास मुनिर्बहुना कारणेन च॥ ८.६ ॥<br>
<br>
पाणिग्रहणमन्त्राणां निष्ठा स्यात् सप्तमे पदे।<br>
न च सत्यव्रतस्तस्माद्धृतवान् सप्तमे पदे॥ ८.७ ॥<br>
<br>
जानन् धर्म्मवसिष्ठस्तु न मां त्रातीति भो द्विजाः।<br>
सत्यव्रतस्तदा रोषं वसिष्ठे मनसाकरोत्॥ ८.८ ॥<br>
<br>
गुणबुद्ध्या तु भगवान् वसिष्ठः कृतवांस्तथा।<br>
न च सत्यव्रतस्तस्य तमुपांशुमबुध्यत॥ ८.९ ॥<br>
<br>
तस्मिन्नपरितोषश्च पितुरासीन्महात्मनः।<br>
तेन द्वादश वर्षाणि नावर्षत् पाकशासनः॥ ८.१० ॥<br>
<br>
तेन त्विदानीं विहतां दीक्षां तां दुर्वहां भुवि।<br>
कुलस्य निष्कृतिर्विप्राः कृता सा वै भवेदिति॥ ८.११ ॥<br>
<br>
न तं वसिष्ठो भगवान् पित्रा त्यक्तं न्यवारयत्।<br>
अभिषेक्ष्याम्यहं पुत्रमस्येत्येवंमतिर्म्मुनिः॥ ८.१२ ॥<br>
<br>
स तु द्वादश वर्षाणि तां दीक्षामवहद्बली।<br>
अविद्यामाने मांसे तु वसिष्ठस्य महात्मनः॥ ८.१३ ॥<br>
<br>
सर्व्वकामदुघां दोग्ध्रीं स ददर्श नृपात्मजः।<br>
तां वै क्रोधाच्च मोहाच्च श्रमाच्चैव क्षुधान्वितः॥ ८.१४ ॥<br>
<br>
देवशधर्म्मगतो राजा जघान मुनिसत्तमाः।<br>
तन्मांसं स स्वयं चैव विश्वामित्रस्य चात्मजान्॥ ८.१५ ॥<br>
<br>
भोजयामास तच्छ्रुत्वा वसिष्ठोऽप्यस्य चुक्रुधे॥ ८.१६ ॥<br>
<br>
<b>वसिष्ठ उवाच</b><br>
पातयेयमहं क्रूर तव शङ्कुमसंशयम्।<br>
यदि ते द्वाविमौ शङ्कू न स्यातां वै कृतौ पुनः॥ ८.१७ ॥<br>
<br>
पितुश्चापरितोषेण भुरुदोग्व्रीवधेन च।<br>
अप्रोक्षितोपयोगाच्च त्रिविधस्ते व्यतिक्रमः॥ ८.१८ ॥<br>
<br>
एवं त्रीण्यस्य शङ्कूनि तानि दृष्ट्वा महातपाः।<br>
त्रिशङ्कुरिति होवाचत्रिशङ्कुस्तेन स स्मृतः॥ ८.१९ ॥<br>
<br>
विश्वामित्रस्य दाराणामनेन भरणं कृतम्।<br>
तेन तस्मै वरं प्रादान्मुनिः प्रीतस्त्रिशङ्कवे॥ ८.२० ॥<br>
<br>
छन्द्यमानो वरेणाथ वरं वव्रे नृपात्मजः।<br>
शशरीरो व्रजे स्वर्गमित्येवं याचितो वरः॥ ८.२१ ॥<br>
<br>
अनावृष्टिभये तस्मिन् गते द्वादशवार्षिके ।<br>
पित्र्ये राज्येऽभिषिच्याथ याजयामास पार्थिवम्॥ ८.२२ ॥<br>
<br>
मिषतां देवतानां च वसिष्ठस्य च कौशिकः।<br>
दिवमारोपयामास सशरीरं महातपाः॥ ८.२३ ॥<br>
<br>
तस्य सत्यरथा नाम पत्नी कैकेयवंशजा।<br>
कुमारं जनयामास हरिश्चन्द्रमकल्मषम्॥ ८.२४ ॥<br>
<br>
स वै राजा हरिश्चन्द्रस्क्षैशङ्कव इति स्मृतः।<br>
आहर्त्ता राजसूयस्य सम्रडिति ह विश्रुतः॥ ८.२५ ॥<br>
<br>
हरिश्चन्द्रस्य पुत्रोऽभूद्रोहितो नाम पार्थिवः।<br>
हरितो रोहितस्याथ चञ्चुर्हारित उच्यते॥ ८.२६ ॥<br>
<br>
विजयश्च मुनिश्रेष्ठाश्चञ्चुपुत्रो बभूव ह।<br>
जेता स सर्व्वपृथिवीं विजयस्तेन स स्मृतः॥ ८.२७ ॥<br>
<br>
रुरुकस्तनयस्तस्य राजा धर्म्मर्थकोविदः।<br>
रुरुकस्य वृकः पुत्रो वृकाद्बाहुस्तु जज्ञिवान्॥ ८.२८ ॥<br>
<br>
हैहयास्तलजङघाश्च निरस्यन्ति स्म तं नृपम्।<br>
तत्पत्नी गर्भमादाय और्व्वस्याश्रममाविशत्॥ ८.२९ ॥<br>
<br>
नासत्यो धार्म्मकश्चैव स हि धर्मम्मुगेऽभवत्।<br>
सगरस्तु सुतो बाहोर्यज्ञे सह गरेण वै॥ ८.३० ॥<br>
<br>
और्व्वस्याश्रममासाद्य भार्गवेमाभिरक्षितः।<br>
आग्नेयमस्त्रं लब्ध्वा च भार्गवात् सगरो नृपः॥ ८.३१ ॥<br>
<br>
जिगाय पृथिवीं हत्वा तालजङ्घान् सहैहयान्।<br>
शकानां पह्लवानां च धर्मं निरसदच्युतः।<br>
क्षत्रियाणां मुनिश्रेष्ठाः पारदानां च धर्म्मवित्॥ ८.३२ ॥<br>
<br>
<b>मुनय ऊचुः</b><br>
कथं स सगरो जातो गरेणैव सहाच्युतः।<br>
किमर्थं च शकादीनां क्षत्रियाणांमहौजसाम्॥ ८.३३ ॥<br>
<br>
धर्म्मान्कुलोचितान् राजा क्रुद्धो निरसदच्युतः।<br>
एतन्नः सर्व्वमाचक्ष्व विस्तरेण महामते॥ ८.३४ ॥<br>
<br>
<b>लोमहर्षण उवाच</b><br>
वाहोर्व्यसनिनः पूर्व्वं हृतं राज्यमभूत् किल।<br>
हैहयैस्तालङ्जघैश्च शकैः सार्द्ध द्विजोत्तमाः॥ ८.३५ ॥<br>
<br>
यवनाः पारदाश्चैव काम्बोजाः पह्लवास्तथा।<br>
एते ह्यपि गणाः पञ्च हैहयार्थे पराक्रमम्॥ ८.३६ ॥<br>
<br>
हृतराज्यस्तदा राजा स वै बाहुर्वनं ययौ।<br>
पत्न्या चानुगतो दुःखी तत्र प्राणानवासृजत्॥ ८.३७ ॥<br>
<br>
पत्नी तु यादवी तस्य सगर्भा पृष्ठतोऽन्वगात्।<br>
सपत्न्या च गरस्तस्यै दत्तः पूर्व्व किलानघाः॥ ८.३८ ॥<br>
<br>
सा तु भर्त्तुश्चितां कृत्वा वने तामभ्यरोहत।<br>
और्व्वस्तां भार्गवो विप्राः कारुण्यात् समवारयत्॥ ८.३९ ॥<br>
<br>
तस्याश्रमे च गर्भः स गरेणैव सहाच्युतः।<br>
व्यजायत महाबाहुः सगरो नाम पार्थिवः॥ ८.४० ॥<br>
<br>
और्व्वस्तु जातकर्म्मादींस्तस्य कृत्वा महात्मनः।<br>
अध्याप्य वेदशास्त्राणि ततोऽस्त्रं ततोऽस्त्रं प्रत्यपादयत्॥ ८.४१ ॥<br>
<br>
आग्नेयं तु महाभागा अमरैरपि दुःसहम्।<br>
स तेनास्त्रबलेनाजौ बलेन च समन्वितः॥ ८.४२ ॥<br>
<br>
हचैहयान् विजघानाशु क्रुद्धो रुद्रः पशूनिव।<br>
आजहार च लोकेषु कीर्त्तिं कीर्त्तिमतां वरः॥ ८.४३ ॥<br>
<br>
ततः शकांश्च यवनान् काम्बोजान् पारदांस्तथा।<br>
पहलवांश्चैव निःशोषान् कर्त्तु व्यवसितो नृपः॥ ८.४४ ॥<br>
<br>
ते वध्यमाना वीरेण सगरेम महात्मना।<br>
वसिष्ठं शरणं गत्वा प्रणिपेतुर्मनीषिणम्॥ ८.४५ ॥<br>
<br>
वसिष्ठस्त्वथ तान् दृष्ट्वा समयेन महाद्युतिः।<br>
सगरं वारयामास तेषां दत्त्वाभयं तदा॥ ८.४६ ॥<br>
<br>
सगरः स्वां प्रतिज्ञां तु गुरोर्वाक्यं निश्म्य च।<br>
धर्म्मं जघान तेषां वै वेशानन्यांश्चकार ह॥ ८.४७ ॥<br>
<br>
अर्द्ध शकानां शिरसो मुण्डयित्वा व्यसर्जयत्।<br>
यवनानां शिरः सर्व्वं काम्बोजानां तथैव च॥ ८.४८ ॥<br>
<br>
पारदा मुक्तकेशाश्च पह्लवाः श्मश्रुधारिणः।<br>
निःस्वाध्यायवषट्काराः कृतास्तेन महात्मना॥ ८.४९ ॥<br>
<br>
शका यवनकाम्बोजाः पारदाश्च द्विजोत्तमाः।<br>
कोणिसर्पा माहिषका दर्व्वाश्चोलाः सकेरलाः॥ ८.५० ॥<br>
<br>
सर्व्वे ते क्षत्रिया विप्रा धर्म्मस्तेषां निराकृतः।<br>
वसिष्ठवचनाद्राज्ञा सगरेण महात्मना॥ ८.५१ ॥<br>
<br>
स धर्म्मविजयी राजा विजित्येमां वसुन्धराम्।<br>
अश्वं प्रचारयामास वाजिमेधाय दीक्षितः॥ ८.५२ ॥<br>
<br>
तस्य चारयतः सोऽश्वः समुद्रे पूर्व्वदक्षिणे।<br>
वैलासमीपेऽपहृतो भूमिं चैव प्रवेशितः॥ ८.५३ ॥<br>
<br>
स तं देशं तदा पुत्रैः खानयामास पार्थिवः।<br>
आसेदुस्ते तदा तत्र ख्न्यमाने महार्णवे॥ ८.५४ ॥<br>
<br>
तमादिपुरुषं देवं हरिं कृष्णं प्रजापतिम्।<br>
विष्णुं कपिलरूपेण स्वपन्तं पुरुषं तदा॥ ८.५५ ॥<br>
<br>
तस्य चक्षुःसमुत्थेन तेजसा प्रतिबुध्यतः।<br>
दग्धाः सर्व्वे मुनिश्रेष्ठाश्चत्वारस्त्ववशेषिताः॥ ८.५६ ॥<br>
<br>
बर्हिकेतुः सुकेतुश्च तथआ धर्म्मरथो नृपः।<br>
शूरः पञ्चनदश्चैव तस्य वंशकरा नृपाः॥ ८.५७ ॥<br>
<br>
प्रादाच्च तस्मै भगवान् हरिर्नारायणो वरम्।<br>
आक्षयं वंशमिक्ष्वाकोः कीर्त्तिं चाप्यनिवर्त्तिनीम्॥ ८.५८ ॥<br>
<br>
पुत्रं समुद्रं च विभुः स्वर्गे वासं तथाक्षयम्।<br>
समुद्रश्चार्ध्यमादाय ववन्दे तं महीपतिम्॥ ८.५९ ॥<br>
<br>
सागरत्वं च लेभे स कर्म्मणा तेन तस्य ह।<br>
तं चाश्वमेधिकं सोऽश्वं समुद्रादुपलब्धवान्॥ ८.६० ॥<br>
<br>
आजहाराश्वमेधानां शतं स सुमहातपाः। <br>
पुत्राणां च सहस्राणि षष्टिस्तस्येति नः श्रुतम्॥ ८.६१ ॥<br>
<br>
<b>मुनय ऊचुः</b><br>
सगरास्यात्मजा धीराः कथं जाता महाबलाः।<br>
विक्रान्ताः षष्टिसाहस्राः चिधिना केन सत्तम॥ ८.६२ ॥<br>
<br>
<b>लोमहर्षण उवाच</b><br>
द्वे भार्य्ये सगरस्यास्तां तपसा दग्धकिल्विषे।<br>
ज्येष्ठा विदर्भदुहिता केशिनी नाम नामतः॥ ८.६३ ॥<br>
<br>
कनीयसी तु महती पत्नी परमधर्म्मिणी।<br>
अरिष्टनेमिदुहिता रूपेणाप्रतिमा भुवि॥ ८.६४ ॥<br>
<br>
प्रौर्व्वस्ताभ्यां वरं प्रादात्तद्बुध्यध्वं द्विजोत्तमाः।<br>
षष्टिं पुत्रसहस्राणि गृह्णात्वेका नितम्बिनी॥ ८.६५ ॥<br>
<br>
एकं वंशधरं त्वेका यथेष्टं वरयत्विति।<br>
तत्रैका जगृहे पुत्रान् षष्टिसाहस्रसम्मितान्॥ ८.६६ ॥<br>
<br>
एकं वंशधरं त्वेका तथेत्याह ततो मुनिः।<br>
राजा पञ्चजनो नाम बभूव स महाद्युतिः॥ ८.६७ ॥<br>
<br>
इतरा सुषुवे तुम्बीं बीजपूर्णामिति श्रुतिः।<br>
तत्र षष्टिसहस्राणि गर्भास्ते तिलसम्मिताः॥ ८.६८ ॥<br>
<br>
संबभूवुर्यथाकालं ववृधुश्च यथासुखम्।<br>
घृतपूर्णेषु कुम्भेषु तान् गर्भान्निदधे ततः॥ ८.६९ ॥<br>
<br>
घात्रीश्चैकैकशः प्रादात्तावतीः पोषणे नृपः।<br>
ततो दशसु मासेषु समुत्तस्थुर्यथाक्रमम्॥ ८.७० ॥<br>
<br>
कुमारास्ते यथाकालं सगरप्रीतिवर्द्धनाः।<br>
षष्टिपुत्रसहस्राणि तस्यैवमभवन् द्विजाः॥ ८.७१ ॥<br>
<br>
गर्भादलाबुमध्याद्वै जातानि पृथिवीपतेः।<br>
तेषां नारायणं तेजः प्रविष्टानां महात्मनाम्॥ ८.७२ ॥<br>
<br>
एकः पञ्चजनो नाम पुत्रो राजा बभूव ह।<br>
शूरः पञ्चजनस्यासीदंशुमान्नाम वीर्य्यवान्॥ ८.७३ ॥<br>
<br>
दिलीपस्तस्य तनयः खट्वाङ्ग इति विश्रुतः।<br>
येन स्वर्गादिहागत्य मुहूर्त्त प्राप्य जीवितम्॥ ८.७४ ॥<br>
<br>
त्रयोऽभिसन्धिता लोका बुद्धया सत्येन चानघाः।<br>
दिलीपस्य तु दायादो महाराजो भगीरथः॥ ८.७५ ॥<br>
<br>
यः स गङ्गां सरिच्छ्रेष्ठामवातारयत प्रभुः।<br>
समुद्रमानयच्चैनां दुहितृत्वेऽप्यकल्पयत्॥ ८.७६ ॥<br>
<br>
तस्माद्भागीरथी गङ्गा कथ्यते वंशचिन्तकैः।<br>
भगीरथसुतो राजा श्रुता इत्यभिविश्रुतः॥ ८.७७ ।<br>
<br>
नाभागस्तु श्रुतस्यासीत् पुत्रः परमधार्म्मिकः।<br>
अम्बरीषस्तु नाभागिः सिन्धुद्वीपपिताभवत्॥ ८.७८ ॥<br>
<br>
अयुताजित्तु दायादः सिन्धुद्वीपस्य वीर्य्यवान्।<br>
अयुताजित्सुतस्त्वीसीदृतुपर्णो महायशाः॥ ८.७९ ॥<br>
<br>
दिव्याक्षहृदयज्ञो वै राजाच नलसखो बली।<br>
ऋतुपर्णसुतस्त्वासीदात्तपर्णिर्महायशाः॥ ८.८० ॥<br>
<br>
सुदासस्तस्य तनयो राजा इन्द्रसखोऽभवत्।<br>
सुदासस्य सुतः प्रोक्तः सौदासो नाम पार्थिवः॥ ८.८१ ॥<br>
<br>
ख्यातः कल्माषपादो वै राजा मित्रसहोऽभवत्।<br>
कल्माषपादस्य सुतः सर्व्वकर्म्मेति विश्रुतः॥ ८.८२ ॥<br>
<br>
अनरण्यस्तु पुत्रोऽभूद्विश्रुतः सर्व्वकर्म्मणः।<br>
अनरण्यसुतो निघ्नो निघ्नतो द्वौ बभूवतुः॥ ८.८३ ॥<br>
<br>
अनमित्रो रघुश्चैव पार्थिवर्षभसत्तमौ।<br>
अनमित्रसुतो राजा विद्वान् दुलिदुहोऽभवत्॥ ८.८४ ॥<br>
<br>
दिलीपस्तनयस्तस्य रामस्य प्रपितामहः।<br>
दीर्घबाहुर्दिलीपस्य रघुर्नाम्ना सुतोऽभवत्॥ ८.८५ ॥<br>
<br>
अयोध्यायां महाराजो यः पुरासीन्महाबलः।<br>
अजस्तु राघवो जज्ञे तथा दशरथोऽप्यजात्॥ ८.८६ ॥<br>
<br>
रामो दशरथाज्जज्ञे धर्म्मात्मा सुमहायशः<br>
रामस्य तनयो जज्ञे कुश इत्यभिसंज्ञितः॥ ८.८७ ॥<br>
<br>
अतिथिस्तु कुशाज्जज्ञे धर्म्मात्मा सुमहायशाः।<br>
अतिथेस्त्वभवत्पुत्रो निषधो नाम वीर्य्यवान्॥ ८.८८ ॥<br>
<br>
निषधस्य नलः पुत्रो नभः पुत्रो नलस्य तु।<br>
नभस्य पुण्डरीकस्तु क्षेमधन्वा ततः स्मृतः॥ ८.८९ ॥<br>
<br>
क्षेमधन्वसुतस्त्वासीद्देवानीकः प्रतापवान्।<br>
आसीदहीनगुर्नाम देवानीकात्मजः प्रभुः॥ ८.९० ॥<br>
<br>
अहीनगोस्तु दायादः सुधन्वा नाम पार्थिवः।<br>
सुधन्वनः सुतश्चापि ततो जज्ञे शलो नृपः॥ ८.९१ ॥<br>
<br>
उक्यो नाम म धर्म्मात्मा शलपुत्रो बभूव ह।<br>
वज्रनाभः सुतस्तस्य नलस्तस्य महात्मनः॥ ८.९२ ॥<br>
<br>
नलौ द्वावेव विख्यातौ पुराणे मुनिसत्तमाः।<br>
वीरसेनात्मजश्चैव यश्चेक्ष्वाकुकुलोद्वहः॥ ८.९३ ॥<br>
<br>
इक्ष्वाकुवंशप्रभवाः प्राधान्येन प्रकीर्त्तिताः।<br>
एते विवस्वतो वंशे राजानो भूरितेजसः॥ ८.९४ ॥<br>
<br>
पठन् सम्यगिमां सृष्टिमादित्यस्य विवस्वतः।<br>
श्राद्धदेवस्य देवस्य प्रजानां पुष्टिदस्य च।<br>
प्रजावानेति सायुज्यमादित्यस्य विवस्वतः॥ ८.९५ ॥<br>
<br>
इति श्रीब्राह्मे महापुराणे आदित्यवंसानुकीर्त्तनं नामाष्टमोऽध्यायः॥ ८ ॥
