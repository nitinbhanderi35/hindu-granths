<span style="font-size: 14pt; line-height: 200%">{ब्रह्मोवाच॒ }<br>
पिप्पलं तीर्थमाख्यातं चक्रतीर्थादनन्तरम्।<br>
यत्र चक्रेश्वरो देवश्चक्रमाप यतो हरिः॥ ११०.१॥                                      2.40.1<br>
यत्र विष्णुः स्वयं स्थित्वा चक्रार्थं शंकरं विभुम्।<br>
पूजयामास तत्तीर्थं चक्रतीर्थमुदाहृतम्॥ ११०.२॥<br>
यत्र प्रीतोऽभवद्विष्णोः शंभुस्तत्पिप्पलं विदुः।<br>
महिमानं यस्य वक्तुं न क्षमोऽप्यहिनायकः॥ ११०.३॥<br>
चक्रेश्वरो पिप्पलेशो नामधेयस्य कारणम्।<br>
शृणु नारद तद्भक्त्या साक्षाद्वेदोदितं मया॥ ११०.४॥<br>
दधीचिरिति विख्यातो मुनिरासीद्गुणान्वितः।<br>
तस्य भार्या महाप्राज्ञा कुलीना च पतिव्रता॥ ११०.५॥<br>
लोपामुद्रेति या ख्याता स्वसा तस्या गभस्तिनी।<br>
इति नाम्ना च विख्याता वडवेति प्रकीर्तिता॥ ११०.६॥<br>
दधीचेः सा प्रिया नित्यं तपस्तेपे तया महत्।<br>
दधीचिरग्निमान्नित्यं गृहधर्मपरायणः॥ ११०.७॥<br>
भागीरथीं समाश्रित्य देवातिथिपरायणः।<br>
स्वकलत्ररतः शान्तः कुम्भयोनिरिवापरः॥ ११०.८॥<br>
तस्य प्रभावात्तं देशं नारयो दैत्यदानवाः।<br>
आजग्मुर्मुनिशार्दूल यत्रागस्त्यस्य चाश्रमः॥ ११०.९॥<br>
तत्र देवाः समाजग्मू रुद्रादित्यास्तथाश्विनौ।<br>
इन्द्रो विष्णुर्यमोऽग्निश्च जित्वा दैत्यानुपागतान्॥ ११०.१०॥<br>
जयेन जातसंहर्षाः स्तुताश्चैव मरुद्गणैः।<br>
दधीचिं मुनिशार्दूलं दृष्ट्वा नेमुः सुरेश्वराः॥ ११०.११॥<br>
दधीचिर्जातसंहर्षः सुरान् पूज्य पृथक्पृथक्।<br>
गृहकृत्यं ततश्चक्रे सुरेभ्यो भार्यया सह॥ ११०.१२॥<br>
पृष्टाश्च कुशलं तेन कथाश्चक्रुः सुरा अपि।<br>
दधीचिमब्रुवन् देवा भार्यया सुखितं पुनः॥ ११०.१३॥<br>
आसीनं हृष्टमनस ऋषिं नत्वा पुनः पुनः॥* ११०.१४॥<br>
{देवा ऊचुः॒ }<br>
किमद्य दुर्लभं लोके ऋषेऽस्माकं भविष्यति।<br>
त्वादृशः सकृपो येषु मुनिर्भूकल्पपादपः॥ ११०.१५॥<br>
एतदेव फलं पुंसां जीवतां मुनिसत्तम।<br>
तीर्थाप्लुतिर्भूतदया दर्शनं च भवादृशाम्॥ ११०.१६॥<br>
यत्स्नेहादुच्यतेऽस्माभिरवधारय तन्मुने।<br>
जित्वा दैत्यानिह प्राप्ता हत्वा राक्षसपुंगवान्॥ ११०.१७॥<br>
वयं च सुखिनो ब्रह्मंस्त्वयि दृष्टे विशेषतः।<br>
नायुधैः फलमस्माकं वोढुं नैव क्षमा वयम्॥ ११०.१८॥<br>
स्थाप्यदेशं न पश्याम आयुधानां मुनीश्वर।<br>
स्वर्गे सुरद्विषो ज्ञात्वा स्थापितानि हरन्ति च॥ ११०.१९॥<br>
नयेयुरायुधानीति तथैव च रसातले।<br>
तस्मात्तवाश्रमे पुण्ये स्थाप्यन्तेऽस्त्राणि मानद॥ ११०.२०॥<br>
नैवात्र किंचिद्भयमस्ति विप्र  ११०.२१<br>
न दानवेभ्यो राक्षसेभ्यश्च घोरम्  ११०.२१<br>
त्वदाज्ञया रक्षितपुण्यदेशो  ११०.२१<br>
न विद्यते तपसा ते समानः  ११०.२१<br>
जितारयो ब्रह्मविदां वरिष्ठं  ११०.२२<br>
वयं च पूर्वं निहता दैत्यसंघाः  ११०.२२<br>
अस्त्रैरलं भारभूतैः कृतार्थैः  ११०.२२<br>
स्थाप्यं स्थानं ते समीपे मुनीश  ११०.२२<br>
दिव्यान् भोगान् कामिनीभिः समेतान्  ११०.२३<br>
देवोद्याने नन्दने संभजामः  ११०.२३<br>
ततो यामः कृतकार्याः सहेन्द्राः  ११०.२३<br>
स्वं स्वं स्थानं चायुधानां च रक्षा  ११०.२३<br>
त्वया कृता जायतां तत्प्रशाधि  ११०.२४<br>
समर्थस्त्वं रक्षणे धारणे च  ११०.२४<br>
{ब्रह्मोवाच॒ }<br>
तद्वाक्यमाकर्ण्य दधीचिरेवं  ११०.२५<br>
वाक्यं जगौ विबुधानेवमस्तु  ११०.२५<br>
निवार्यमाणः प्रियशीलया स्त्रिया  ११०.२५<br>
किं देवकार्येण विरुद्धकारिणा  ११०.२५<br>
ये ज्ञातशास्त्राः परमार्थनिष्ठाः  ११०.२६<br>
संसारचेष्टासु गतानुरागाः  ११०.२६<br>
तेषां परार्थव्यसनेन किं मुने  ११०.२६<br>
येनात्र वामुत्र सुखं न किंचित् ११०.२६<br>
देवद्विषो द्वेषमनुप्रयान्ति  ११०.२७<br>
दत्ते स्थाने विप्रवर्य शृणुष्व  ११०.२७<br>
नष्टे हृते चायुधानां मुनीश  ११०.२७<br>
कुप्यन्ति देवा रिपवस्ते भवन्ति  ११०.२७<br>
तस्मान्नेदं वेदविदां वरिष्ठ  ११०.२८<br>
युक्तं द्रव्ये परकीये ममत्वम्  ११०.२८<br>
तावच्च मैत्री द्रव्यभावश्च तावन्  ११०.२८<br>
नष्टे हृते रिपवस्ते भवन्ति  ११०.२८<br>
चेदस्ति शक्तिर्द्रव्यदाने ततस्ते  ११०.२९<br>
दातव्यमेवार्थिने किं विचार्यम्  ११०.२९<br>
नो चेत्सन्तः परकार्याणि कुर्युर् ११०.२९<br>
वाग्भिर्मनोभिः कृतिभिस्तथैव  ११०.२९<br>
परस्वसंधारणमेतदेव  ११०.३०<br>
सद्भिर्निरस्तं त्यज कान्त सद्यः  ११०.३०<br>
{ब्रह्मोवाच॒ }<br>
एवं प्रियाया वचनं स विप्रो  ११०.३१<br>
निशम्य भार्यामिदमाह सुभ्रूम्  ११०.३१<br>
{दधीचिरुवाच॒ }<br>
पुरा सुराणामनुमान्य भद्रे  ११०.३२<br>
नेतीति वाणी न सुखं ममैति  ११०.३२<br>
{ब्रह्मोवाच॒ }<br>
श्रुत्वेरितं पत्युरिति प्रियायां  ११०.३३<br>
दैवं विनान्यन्न नृणां समर्थम्  ११०.३३<br>
तूष्णीं स्थितायां सुरसत्तमास्ते  ११०.३३<br>
संस्थाप्य चास्त्राण्यतिदीप्तिमन्ति  ११०.३३<br>
नत्वा मुनीन्द्रं ययुरेव लोकान्  ११०.३४<br>
दैत्यद्विषो न्यस्तशस्त्राः कृतार्थाः  ११०.३४<br>
गतेषु देवेषु मुनिप्रवर्यो  ११०.३४<br>
हृष्टोऽवसद्भार्यया धर्मयुक्तः  ११०.३४<br>
गते च काले ह्यतिविप्रयुक्ते  ११०.३५<br>
दैवे वर्षे संख्यया वै सहस्रे  ११०.३५<br>
न ते सुरा आयुधानां मुनीश  ११०.३५<br>
वाचं मनश्चापि तथैव चक्रुः  ११०.३५<br>
दधीचिरप्याह गभस्तिमोजसा  ११०.३६<br>
देवारयो मां द्विषतीह भद्रे  ११०.३६<br>
न ते सुरा नेतुकामा भवन्ति  ११०.३६<br>
संस्थापितान्यत्र वदस्व युक्तम्  ११०.३६<br>
सा चाह कान्तं विनयादुक्तमेव  ११०.३७<br>
त्वं जानीषे नाथ यदत्र युक्तम्  ११०.३७<br>
दैत्या हरिष्यन्ति महाप्रवृद्धास् ११०.३७<br>
तपोयुक्ता बलिनः स्वायुधानि  ११०.३७<br>
तदस्त्ररक्षार्थमिदं स चक्रे  ११०.३८<br>
मन्त्रैस्तु संक्षाल्य जलैश्च पुण्यैः  ११०.३८<br>
तद्वारि सर्वास्त्रमयं सुपुण्यं  ११०.३८<br>
तेजोयुक्तं तच्च पपौ दधीचिः  ११०.३८<br>
निर्वीर्यरूपाणि तदायुधानि  ११०.३९<br>
क्षयं जग्मुः क्रमशः कालयोगात् ११०.३९<br>
सुराः समागत्य दधीचिमूचुर् ११०.३९<br>
महाभयं ह्यागतं शात्रवं नः  ११०.३९<br>
ददस्व चास्त्राणि मुनिप्रवीर  ११०.४०<br>
यानि त्वदन्ते निहितानि देवैः  ११०.४०<br>
दधीचिरप्याह सुरारिभीत्या  ११०.४०<br>
अनागत्या भवतां चाचिरेण  ११०.४०<br>
अस्त्राणि पीतानि शरीरसंस्थान्य् ११०.४१<br>
उक्तानि युक्तं मम तद्वदन्तु  ११०.४१<br>
श्रुत्वा तदुक्तं वचनं तु देवाः  ११०.४१<br>
प्रोचुस्तमित्थं विनयावनम्राः  ११०.४१<br>
अस्त्राणि देहीति च वक्तुमेतच् ११०.४२<br>
छक्यं न वान्यत्प्रतिवक्तुं मुनीन्द्र  ११०.४२<br>
विना च तैः परिभूयेम नित्यं  ११०.४२<br>
पुष्टारयः क्व प्रयामो मुनीश  ११०.४२<br>
न मर्त्यलोके न तले न नाके  ११०.४३<br>
वासः सुराणां भविताद्य तात  ११०.४३<br>
त्वं विप्रवर्यस्तपसा चैव युक्तो  ११०.४३<br>
नान्यद्वक्तुं युज्यते ते पुरस्तात् ११०.४३<br>
विप्रस्तदोवाच मदस्थिसंस्थान्य् ११०.४४<br>
अस्त्राणि गृह्णन्तु न संशयोऽत्र  ११०.४४<br>
देवास्तमप्याहुरनेन किं नो ह्य् ११०.४४<br>
अस्त्रैर्हीनाः स्त्रीत्वमाप्ताः सुरेन्द्राः  ११०.४४<br>
पुनस्तदा चाह मुनिप्रवीरस् ११०.४५<br>
त्यक्ष्ये जीवान् दैहिकान् योगयुक्तः  ११०.४५<br>
अस्त्राणि कुर्वन्तु मदस्थिभूतान्य् ११०.४५<br>
अनुत्तमान्युत्तमरूपवन्ति  ११०.४५<br>
कुरुष्व चेत्याहुरदीनसत्त्वं  ११०.४६<br>
दधीचिमित्युत्तरमग्निकल्पम्  ११०.४६<br>
तदा तु तस्य प्रियमीरयन्ती  ११०.४६<br>
न सांनिध्ये प्रातिथेयी मुनीश  ११०.४६<br>
ते चापि देवास्तामदृष्ट्वैव शीघ्रं  ११०.४७<br>
तस्या भीता विप्रमूचुः कुरुष्व  ११०.४७<br>
तत्याज जीवान् दुस्त्यजान् प्रीतियुक्तो  ११०.४७<br>
यथासुखं देहमिमं जुषध्वम्  ११०.४७<br>
मदस्थिभिः प्रीतिमन्तो भवन्तु  ११०.४८<br>
सुराः सर्वे किं तु देहेन कार्यम्  ११०.४८<br>
{ब्रह्मोवाच॒ }<br>
इत्युक्त्वासौ बद्धपद्मासनस्थो  ११०.४९<br>
नासाग्रदत्ताक्षिप्रकाशप्रसन्नः  ११०.४९<br>
वायुं सवह्निं मध्यमोद्घाटयोगान्  ११०.४९<br>
नीत्वा शनैर्दहराकाशगर्भम्  ११०.४९<br>
यदप्रमेयं परमं पदं यद् ११०.५०<br>
यद्ब्रह्मरूपं यदुपासितव्यम्  ११०.५०<br>
तत्रैव विन्यस्य धियं महात्मा  ११०.५०<br>
सायुज्यतां ब्रह्मणोऽसौ जगाम  ११०.५०<br>
निर्जीवतां प्राप्तमभीक्ष्य देवाः  ११०.५१<br>
कलेवरं तस्य सुराश्च सम्यक् ११०.५१<br>
त्वष्टारमप्यूचुरतित्वरन्तः  ११०.५१<br>
कुरुष्व चास्त्राणि बहूनि सद्यः  ११०.५१<br>
स चापि तानाह कथं नु कार्यं  ११०.५२<br>
कलेवरं ब्राह्मणस्येह देवाः  ११०.५२<br>
बिभेमि कर्तुं दारुणं चाक्षमोऽहं  ११०.५२<br>
विदारितान्यायुधान्युत्तमानि  ११०.५२<br>
तदस्थिभूतानि करोमि सद्यस् ११०.५३<br>
ततो देवा गाः समूचुस्त्वरन्तः  ११०.५३<br>
{देवा ऊचुः॒ }<br>
वज्रं मुखं वः क्रियते हितार्थं  ११०.५४<br>
गावो देवैरायुधार्थं क्षणेन  ११०.५४<br>
दधीचिदेहं तु विदार्य यूयम्  ११०.५४<br>
अस्थीनि शुद्धानि प्रयच्छताद्य  ११०.५४<br>
{ब्रह्मोवाच॒ }<br>
ता देववाक्याच्च तथैव चक्रुः  ११०.५५<br>
संलिह्य चास्थीनि ददुः सुराणाम्  ११०.५५<br>
सुरास्त्वरा जग्मुरदीनसत्त्वाः  ११०.५५<br>
स्वमालयं चापि तथैव गावः  ११०.५५<br>
कृत्वा तथास्त्राणि च देवतानां  ११०.५६<br>
त्वष्टा जगामाथ सुराज्ञया तदा  ११०.५६<br>
ततश्चिराच्छीलवती सुभद्रा  ११०.५६<br>
भर्तुः प्रिया बालगर्भा त्वरन्ती  ११०.५६<br>
करे गृहीत्वा कलशं वारिपूर्णम्  ११०.५७<br>
उमां नत्वा फलपुष्पैः समेत्य  ११०.५७<br>
अग्निं च भर्तारमथाश्रमं च  ११०.५७<br>
संद्रष्टुकामा ह्याजगामाथ शीघ्रम्  ११०.५७<br>
आगच्छन्तीं तां प्रातिथेयीं तदानीं  ११०.५८<br>
निवारयामास तदोल्कपातः  ११०.५८<br>
सा संभ्रमादागता चाश्रमं स्वं  ११०.५८<br>
नैवापश्यत्तत्र भर्तारमग्रे  ११०.५८<br>
क्व वा गतश्चेति सविस्मया सा  ११०.५९<br>
पप्रच्छ चाग्निं प्रातिथेयी तदानीम्  ११०.५९<br>
अग्निस्तदोवाच सविस्तरं तां  ११०.५९<br>
देवागमं याचनं वै शरीरे  ११०.५९<br>
अस्थ्नामुपादानमथ प्रयाणं  ११०.६०<br>
श्रुत्वा सर्वं दुःखिता सा बभूव  ११०.६०<br>
दुःखोद्वेगात्सा पपाताथ पृथ्व्यां  ११०.६०<br>
मन्दं मन्दं वह्निनाश्वासिता च  ११०.६०<br>
{प्रातिथेय्युवाच॒ }<br>
शापेऽमराणां तु नाहं समर्था  ११०.६१<br>
अग्निं प्राप्स्ये किं नु कार्यं भवेन्मे  ११०.६१<br>
{ब्रह्मोवाच॒ }<br>
कोपं च दुःखं च नियम्य साध्वी  ११०.६२<br>
तदावादीद्धर्मयुक्तं च भर्तुः  ११०.६२<br>
{प्रातिथेय्युवाच॒ }<br>
उत्पद्यते यत्तु विनाशि सर्वं  ११०.६३<br>
न शोच्यमस्तीति मनुष्यलोके  ११०.६३<br>
गोविप्रदेवार्थमिह त्यजन्ति  ११०.६३<br>
प्राणान् प्रियान् पुण्यभाजो मनुष्याः  ११०.६३<br>
संसारचक्रे परिवर्तमाने  ११०.६४<br>
देहं समर्थं धर्मयुक्तं त्ववाप्य  ११०.६४<br>
प्रियान् प्राणान् देवविप्रार्थहेतोस् ११०.६४<br>
ते वै धन्याः प्राणिनो ये त्यजन्ति  ११०.६४<br>
प्राणाः सर्वेऽस्यापि देहान्वितस्य  ११०.६५<br>
यातारो वै नात्र संदेहलेशः  ११०.६५<br>
एवं ज्ञात्वा विप्रगोदेवदीनाद्य् ११०.६५<br>
अर्थं चैनानुत्सृजन्तीश्वरास्ते  ११०.६५<br>
निवार्यमाणोऽपि मया प्रपन्नया  ११०.६६<br>
चकार देवास्त्रपरिग्रहं सः  ११०.६६<br>
मनोगतं वेत्त्यथवा विधातुः  ११०.६६<br>
को मर्त्यलोकातिगचेष्टितस्य  ११०.६६<br>
{ब्रह्मोवाच॒ }<br>
इत्येवमुक्त्वापूज्य चाग्नीन् यथावद् ११०.६७<br>
भर्तुस्त्वचा लोमभिः सा विवेश  ११०.६७<br>
गर्भस्थितं बालकं प्रातिथेयी  ११०.६७<br>
कुक्षिं विदार्याथ करे गृहीत्वा  ११०.६७<br>
नत्वा च गङ्गां भुवमाश्रमं च  ११०.६८<br>
वनस्पतीनोषधीराश्रमस्थान्  ११०.६८<br>
{प्रातिथेय्युवाच॒ }<br>
पित्रा हीनो बन्धुभिर्गोत्रजैश्च  ११०.६९<br>
मात्रा हीनो बालकः सर्व एव  ११०.६९<br>
रक्षन्तु सर्वेऽपि च भूतसंघास् ११०.६९<br>
तथौषध्यो बालकं लोकपालाः  ११०.६९<br>
ये बालकं मातृपितृप्रहीणं  ११०.७०<br>
सनिर्विशेषं स्वतनुप्ररूढैः  ११०.७०<br>
पश्यन्ति रक्षन्ति त एव नूनं  ११०.७०<br>
ब्रह्मादिकानामपि वन्दनीयाः  ११०.७०<br>
{ब्रह्मोवाच॒ }<br>
इत्युक्त्वा चात्यजद्बालं भर्तृचित्तपरायणा।<br>
पिप्पलानां समीपे तु न्यस्य बालं नमस्य च॥ ११०.७१॥<br>
अग्निं प्रदक्षिणीकृत्य यज्ञपात्रसमन्विता।<br>
विवेशाग्निं प्रातिथेयी भर्त्रा सह दिवं ययौ॥ ११०.७२॥<br>
रुरुदुश्चाश्रमस्था ये वृक्षाश्च वनवासिनः।<br>
पुत्रवत्पोषिता येन ऋषिणा च दधीचिना॥ ११०.७३॥<br>
विना तेन न जीवामस्तया मात्रा विना तथा।<br>
मृगाश्च पक्षिणः सर्वे वृक्षाः प्रोचुः परस्परम्॥ ११०.७४॥<br>
{वृक्षा ऊचुः॒ }<br>
स्वर्गमासेदुषोः पित्रोस्तदपत्येष्वकृत्रिमम्।<br>
ये कुर्वन्त्यनिशं स्नेहं त एव कृतिनो नराः॥ ११०.७५॥<br>
दधीचिः प्रातिथेयी वा वीक्षतेऽस्मान् यथा पुरा।<br>
तथा पिता न माता वा धिगस्मान् पापिनो वयम्॥ ११०.७६॥<br>
अस्माकमपि सर्वेषामतः प्रभृति निश्चितम्।<br>
बालो दधीचिः प्रातिथेयी बालो धर्मः सनातनः॥ ११०.७७॥<br>
{ब्रह्मोवाच॒ }<br>
एवमुक्त्वा तदौषध्यो वनस्पतिसमन्विताः।<br>
सोमं राजानमभ्येत्य याचिरेऽमृतमुत्तमम्॥ ११०.७८॥<br>
स चापि दत्तवांस्तेभ्यः सोमोऽमृतमनुत्तमम्।<br>
ददुर्बालाय ते चापि अमृतं सुरवल्लभम्॥ ११०.७९॥<br>
स तेन तृप्तो ववृधे शुक्लपक्षे यथा शशी।<br>
पिप्पलैः पालितो यस्मात्पिप्पलादः स बालकः।<br>
प्रवृद्धः पिप्पलानेवमुवाच त्वतिविस्मितः॥ ११०.८०॥<br>
{पिप्पलाद उवाच॒ }<br>
मानुषेभ्यो मानुषास्तु जायन्ते पक्षिभिः खगाः।<br>
बीजेभ्यो वीरुधो लोके वैषम्यं नैव दृश्यते।<br>
वार्क्षस्त्वहं कथं जातो हस्तपादादिजीववान्॥ ११०.८१॥<br>
{ब्रह्मोवाच॒ }<br>
वृक्षास्तद्वचनं श्रुत्वा सर्वमूचुर्यथाक्रमम्।<br>
दधीचेर्मरणं साध्व्यास्तथा चाग्निप्रवेशनम्॥ ११०.८२॥<br>
अस्थ्नां संहरणं देवैरेतत्सर्वं सविस्तरम्।<br>
श्रुत्वा दुःखसमाविष्टो निपपात तदा भुवि॥ ११०.८३॥<br>
आश्वासितः पुनर्वृक्षैर्वाक्यैर्धर्मार्थसंहितैः।<br>
आश्वस्तः स पुनः प्राह तदौषधिवनस्पतीन्॥ ११०.८४॥<br>
{पिप्पलाद उवाच॒ }<br>
पितृहन्तॄन् हनिष्येऽहं नान्यथा जीवितुं क्षमः।<br>
पितुर्मित्राणि शत्रूंश्च तथा पुत्रोऽनुवर्तते॥ ११०.८५॥<br>
स एव पुत्रो योऽन्यस्तु पुत्ररूपो रिपुः स्मृतः।<br>
वदन्ति पितृमित्राणि तारयन्त्यहितानपि॥ ११०.८६॥<br>
{ब्रह्मोवाच॒ }<br>
वृक्षास्तं बालमादाय सोमान्तिकमथाययुः।<br>
बालवाक्यं तु ते वृक्षाः सोमायाथ न्यवेदयन्।<br>
श्रुत्वा सोमोऽपि तं बालं पिप्पलादमभाषत॥ ११०.८७॥<br>
{सोम उवाच॒ }<br>
गृहाण विद्यां विधिवत्समग्रां  ११०.८८<br>
तपःसमृद्धिं च शुभां च वाचम्  ११०.८८<br>
शौर्यं च रूपं च बलं च बुद्धिं  ११०.८८<br>
संप्राप्स्यसे पुत्र मदाज्ञया त्वम्  ११०.८८<br>
{ब्रह्मोवाच॒ }<br>
पिप्पलादस्तमप्याह ओषधीशं विनीतवत्॥* ११०.८९॥<br>
{पिप्पलाद उवाच॒ }<br>
सर्वमेतद्वृथा मन्ये पितृहन्तृविनिष्कृतिम्।<br>
न करोम्यत्र यावच्च तस्मात्तत्प्रथमं वद॥ ११०.९०॥<br>
यस्मिन् देशे यत्र काले यस्मिन् देवे च मन्त्रके।<br>
यत्र तीर्थे च सिध्येत मत्संकल्पः सुरोत्तम॥ ११०.९१॥<br>
{ब्रह्मोवाच॒ }<br>
चन्द्रः प्राह चिरं ध्यात्वा भुक्तिर्वा मुक्तिरेव वा।<br>
सर्वं महेश्वराद्देवाज्जायते नात्र संशयः॥ ११०.९२॥<br>
स सोमं पुनरप्याह कथं द्रक्ष्ये महेश्वरम्।<br>
बालोऽहं बालबुद्धिश्च न सामर्थ्यं तपस्तथा॥ ११०.९३॥<br>
{चन्द्र उवाच॒ }<br>
गौतमीं गच्छ भद्र त्वं स्तुहि चक्रेश्वरं हरम्।<br>
प्रसन्नस्तु तवेशानो ह्यल्पायासेन वत्सक॥ ११०.९४॥<br>
प्रीतो भवेन्महादेवः साक्षात्कारुणिकः शिवः।<br>
आस्ते साक्षात्कृतः शंभुर्विष्णुना प्रभविष्णुना॥ ११०.९५॥<br>
वरं च दत्तवान् विष्णोश्चक्रं च त्रिदशार्चितम्।<br>
गच्छ तत्र महाबुद्धे दण्डके गौतमीं नदीम्॥ ११०.९६॥<br>
चक्रेश्वरं नाम तीर्थं जानन्त्योषधयस्तु तत्।<br>
तं गत्वा स्तुहि देवेशं सर्वभावेन शंकरम्।<br>
स ते प्रीतमनास्तात सर्वान् कामान् प्रदास्यति॥ ११०.९७॥<br>
{ब्रह्मोवाच॒ }<br>
तद्राजवचनाद्ब्रह्मन् पिप्पलादो महामुनिः।<br>
आजगाम जगन्नाथो यत्र रुद्रः स चक्रदः॥ ११०.९८॥<br>
तं बालं कृपयाविष्टाः पिप्पलाः स्वाश्रमान् ययुः।<br>
गोदावर्यां ततः स्नात्वा नत्वा त्रिभुवनेश्वरम्।<br>
तुष्टाव सर्वभावेन पिप्पलादः शिवं शुचिः॥ ११०.९९॥<br>
{पिप्पलाद उवाच॒ }<br>
सर्वाणि कर्माणि विहाय धीरास् ११०.१००<br>
त्यक्तैषणा निर्जितचित्तवाताः  ११०.१००<br>
यं यान्ति मुक्त्यै शरणं प्रयत्नात् ११०.१००<br>
तमादिदेवं प्रणमामि शंभुम्  ११०.१००<br>
यः सर्वसाक्षी सकलान्तरात्मा  ११०.१०१<br>
सर्वेश्वरः सर्वकलानिधानम्  ११०.१०१<br>
विज्ञाय मच्चित्तगतं समस्तं  ११०.१०१<br>
स मे स्मरारिः करुणां करोतु  ११०.१०१<br>
दिगीश्वराञ्जित्य सुरार्चितस्य  ११०.१०२<br>
कैलासमान्दोलयतः पुरारेः  ११०.१०२<br>
अङ्गुष्ठकृत्यैव रसातलादधो  ११०.१०२<br>
गतस्य तस्यैव दशाननस्य  ११०.१०२<br>
आलूनकायस्य गिरं निशम्य  ११०.१०३<br>
विहस्य देव्या सह दत्तमिष्टम्  ११०.१०३<br>
तस्मै प्रसन्नः कुपितोऽपि तद्वद् ११०.१०३<br>
अयुक्तदातासि महेश्वर त्वम्  ११०.१०३<br>
सौत्रामणीमृद्धिमधः स चक्रे  ११०.१०४<br>
योऽर्चां हरौ नित्यमतीव कृत्वा  ११०.१०४<br>
बाणः प्रशस्यः कृतवानुच्चपूजां  ११०.१०४<br>
रम्यां मनोज्ञां शशिखण्डमौलेः  ११०.१०४<br>
जित्वा रिपून् देवगणान् प्रपूज्य  ११०.१०५<br>
गुरुं नमस्कर्तुमगाद्विशाखः  ११०.१०५<br>
चुकोप दृष्ट्वा गणनाथमूढम्  ११०.१०५<br>
अङ्के तमारोप्य जहास सोमः  ११०.१०५<br>
ईशाङ्करूढोऽपि शिशुस्वभावान्  ११०.१०६<br>
न मातुरङ्कं प्रमुमोच बालः  ११०.१०६<br>
क्रुद्धं सुतं बोधितुमप्यशक्तस् ११०.१०६<br>
ततोऽर्धनारित्वमवाप सोमः  ११०.१०६<br>
{ब्रह्मोवाच॒ }<br>
ततः स्वयंभूः सुप्रीतः पिप्पलादमभाषत॥* ११०.१०७॥<br>
{शिव उवाच॒ }<br>
वरं वरय भद्रं ते पिप्पलाद यथेप्सितम्॥* ११०.१०८॥<br>
{पिप्पलाद उवाच॒ }<br>
हतो देवैर्महादेव पिता मम महायशाः।<br>
अदाम्भिकः सत्यवादी तथा माता पतिव्रता॥ ११०.१०९॥<br>
देवेभ्यश्च तयोर्नाशं श्रुत्वा नाथ सविस्तरम्।<br>
दुःखकोपसमाविष्टो नाहं जीवितुमुत्सहे॥ ११०.११०॥<br>
तस्मान्मे देहि सामर्थ्यं नाशयेयं सुरान् यथा।<br>
अवध्यसेव्यस्त्रैलोक्ये त्वमेव शशिशेखर॥ ११०.१११॥<br>
{ईश्वर उवाच॒ }<br>
तृतीयं नयनं द्रष्टुं यदि शक्नोषि मेऽनघ।<br>
ततः समर्थो भविता देवांश्छेदयितुं भवान्॥ ११०.११२॥<br>
{ब्रह्मोवाच॒ }<br>
ततो द्रष्टुं मनश्चक्रे तृतीयं लोचनं विभोः।<br>
न शशाक तदोवाच न शक्तोऽस्मीति शंकरम्॥ ११०.११३॥<br>
{ईश्वर उवाच॒ }<br>
किंचित्कुरु तपो बाल यदा द्रक्ष्यसि लोचनम्।<br>
तृतीयं त्वं तदाभीष्टं प्राप्स्यसे नात्र संशयः॥ ११०.११४॥<br>
{ब्रह्मोवाच॒ }<br>
एतच्छ्रुत्वेशानवाक्यं तपसे कृतनिश्चयः।<br>
दधीचिसूनुर्धर्मात्मा तत्रैव बहुलाः समाः॥ ११०.११५॥<br>
शिवध्यानैकनिरतो बालोऽपि बलवानिव।<br>
प्रत्यहं प्रातरुत्थाय स्नात्वा नत्वा गुरून् क्रमात्॥ ११०.११६॥<br>
सुखासीनो मनः कृत्वा सुषुम्नायामनन्यधीः।<br>
हस्तस्वस्तिकमारोप्य नाभौ विस्मृतसंसृतिः॥ ११०.११७॥<br>
स्थानात्स्थानान्तरोत्कर्षान् विदध्यौ शांभवं महः।<br>
ददर्श चक्षुर्देवस्य तृतीयं पिप्पलाशनः।<br>
कृताञ्जलिपुटो भूत्वा विनीत इदमब्रवीत्॥ ११०.११८॥<br>
{पिप्पलाद उवाच॒ }<br>
शंभुना देवदेवेन वरो दत्तः पुरा मम।<br>
तार्तीयचक्षुषो ज्योतिर्यदा पश्यसि तत्क्षणात्॥ ११०.११९॥<br>
सर्वं ते प्रार्थितं सिध्येदित्याह त्रिदशेश्वरः।<br>
तस्माद्रिपुविनाशाय हेतुभूतां प्रयच्छ मे॥ ११०.१२०॥<br>
तदैव पिप्पलाः प्रोचुर्वडवापि महाद्युते।<br>
माता तव प्रातिथेयी वदन्त्येवं दिवं गता॥ ११०.१२१॥<br>
पराभिद्रोहनिरता विस्मृतात्महिता नराः।<br>
इतस्ततो भ्रान्तचित्ताः पतन्ति नरकावटे॥ ११०.१२२॥<br>
तन्मातृवचनं श्रुत्वा कुपितः पिप्पलाशनः।<br>
अभिमाने ज्वलत्यन्तः साधुवादो निरर्थकः॥ ११०.१२३॥<br>
देहि देहीति तं प्राह कृत्या नेत्रविनिर्गता।<br>
वडवेति स्मरन् विप्रः कृत्यापि वडवाकृतिः॥ ११०.१२४॥<br>
सर्वसत्त्वविनाशाय प्रभूतानलगर्भिणी।<br>
गभस्तिनी बालगर्भा या माता पिप्पलाशिनः॥ ११०.१२५॥<br>
तद्ध्यानयोगात्तु जाता कृत्या सानलगर्भिणी।<br>
उत्पन्ना सा महारौद्रा मृत्युजिह्वेव भीषणा॥ ११०.१२६॥<br>
अवोचत्पिप्पलादं तं किं कृत्यं मे वदस्व तत्।<br>
पिप्पलादोऽपि तां प्राह देवान् खाद रिपून्मम॥ ११०.१२७॥<br>
जग्राह सा तथेत्युक्त्वा पिप्पलादं पुरस्थितम्।<br>
स प्राह किमिदं कृत्ये सा चाप्याह त्वयोदितम्॥ ११०.१२८॥<br>
देवैश्च निर्मितं देहं ततो भीतः शिवं ययौ।<br>
तुष्टाव देवं स मुनिः कृत्यां प्राह तदा शिवः॥ ११०.१२९॥<br>
{शिव उवाच॒ }<br>
योजनान्तःस्थिताञ्जीवान्न गृहाण मदाज्ञया।<br>
तस्माद्याहि ततो दूरं कृत्ये कृत्यं ततः कुरु॥ ११०.१३०॥<br>
{ब्रह्मोवाच॒ }<br>
तीर्थात्तु पिप्पलात्पूर्वं यावद्योजनसंख्यया।<br>
प्रातिष्ठद्वडवारूपा कृत्या सा ऋषिनिर्मिता॥ ११०.१३१॥<br>
तस्यां जातो महानग्निर्लोकसंहरणक्षमः।<br>
तं दृष्ट्वा विबुधाः सर्वे त्रस्ताः शंभुमुपागमन्॥ ११०.१३२॥<br>
चक्रेश्वरं पिप्पलेशं पिप्पलादेन तोषितम्।<br>
स्तुवन्तो भीतमनसः शंभुमूचुर्दिवौकसः॥ ११०.१३३॥<br>
{देवा ऊचुः॒ }<br>
रक्षस्व शंभो कृत्यास्मान् बाधते तद्भवानलः।<br>
शरणं भव सर्वेश भीतानामभयप्रद॥ ११०.१३४॥<br>
सर्वतः परिभूतानामार्तानां श्रान्तचेतसाम्।<br>
सर्वेषामेव जन्तूनां त्वमेव शरणं शिव॥ ११०.१३५॥<br>
ऋषिणाभ्यर्थिता कृत्या त्वच्चक्षुर्वह्निनिर्गता।<br>
सा जिघांसति लोकांस्त्रींस्त्वं नस्त्राता न चेतरः॥ ११०.१३६॥<br>
{ब्रह्मोवाच॒ }<br>
तानब्रवीज्जगन्नाथो योजनान्तर्निवासिनः।<br>
न बाधते त्वसौ कृत्या तस्माद्यूयमहर्निशम्।<br>
इहैवासध्वममरास्तस्या वो न भयं भवेत्॥ ११०.१३७॥<br>
{ब्रह्मोवाच॒ }<br>
पुनरूचुः सुरेशानं त्वया दत्तं त्रिविष्टपम्।<br>
तत्त्यक्त्वात्र कथं नाथ वत्स्यामस्त्रिदशार्चित॥ ११०.१३८॥<br>
{ब्रह्मोवाच॒ }<br>
देवानां वचनं श्रुत्वा शिवो वाक्यमथाब्रवीत्॥* ११०.१४०॥<br>
{शिव उवाच॒ }<br>
देवोऽसौ विश्वतश्चक्षुर्यो देवो विश्वतोमुखः।<br>
यो रश्मिभिस्तु धमते नित्यं यो जनको मतः॥ ११०.१४१॥<br>
स सूर्य एक एवात्र साक्षाद्रूपेण सर्वदा।<br>
स्थितिं करोतु तन्मूर्तौ भविष्यन्त्यखिलाः स्थिताः॥ ११०.१४२॥<br>
{ब्रह्मोवाच॒ }<br>
तथेति शंभुवचनात्पारिजाततरोस्तदा।<br>
देवा दिवाकरं चक्रुस्त्वष्टा भास्करमब्रवीत्॥ ११०.१४३॥<br>
{त्वष्टोवाच॒ }<br>
इहैवास्स्व जगत्स्वामिन् रक्षेमान् विबुधान् स्वयम्।<br>
स्वांशैश्च वयमप्यत्र तिष्ठामः शंभुसंनिधौ॥ ११०.१४४॥<br>
चक्रेश्वरस्य परितो यावद्योजनसंख्यया।<br>
गङ्गाया उभयं तीरमासाद्यासन् सुरोत्तमाः॥ ११०.१४५॥<br>
अङ्गुल्यर्धार्धमात्रं तु गङ्गातीरं समाश्रिताः।<br>
तिस्रः कोट्यस्तथा पञ्च शतानि मुनिसत्तम।<br>
तीर्थानां तत्र व्युष्टिं च कः शृणोति ब्रवीति वा॥ ११०.१४६॥<br>
{ब्रह्मोवाच॒ }<br>
ततः सुरगणाः सर्वे विनीताः शिवमब्रुवन्॥* ११०.१४७॥<br>
{देवा ऊचुः॒ }<br>
पिप्पलादं सुरेशान शमं नय जगन्मय॥* ११०.१४८॥<br>
{ब्रह्मोवाच॒ }<br>
ओमित्युक्त्वा जगन्नाथः पिप्पलादमवोचत॥* ११०.१४९॥<br>
{शिव उवाच॒ }<br>
नाशितेष्वपि देवेषु पिता ते नागमिष्यति।<br>
दत्ताः पित्रा तव प्राणा देवानां कार्यसिद्धये॥ ११०.१५०॥<br>
दीनार्तकरुणाबन्धुः को हि तादृग्भवे भवेत्।<br>
तथा याता दिवं तात तव माता पतिव्रता॥ ११०.१५१॥<br>
समा काप्यत्र मतया लोपामुद्राप्यरुन्धती।<br>
यदस्थिभिः सुराः सर्वे जयिनः सुखिनः सदा॥ ११०.१५२॥<br>
तेनावाप्तं यशः स्फीतं तव मात्राक्षयं कृतम्।<br>
त्वया पुत्रेण सर्वत्र नातः परतरं कृतम्॥ ११०.१५३॥<br>
त्वत्प्रतापभयात्स्वर्गाच्च्युतांस्त्वं पातुमर्हसि।<br>
कांदिशीकांस्तव भयादमरांस्त्रातुमर्हसि।<br>
नार्तत्राणादभ्यधिकं सुकृतं क्वापि विद्यते॥ ११०.१५४॥<br>
यावद्यशः स्फुरति चारु मनुष्यलोके  ११०.१५५<br>
अहानि तावन्ति दिवं गतस्य  ११०.१५५<br>
दिने दिने वर्षसंख्या परस्मिंल् ११०.१५५<br>
लोके वासो जायते निर्विकारः  ११०.१५५<br>
मृतास्त एवात्र यशो न येषाम्  ११०.१५६<br>
अन्धास्त एव श्रुतवर्जिता ये  ११०.१५६<br>
ये दानशीला न नपुंसकास्ते  ११०.१५६<br>
ये धर्मशीला न त एव शोच्याः  ११०.१५६<br>
{ब्रह्मोवाच॒ }<br>
भाषितं देवदेवस्य श्रुत्वा शान्तोऽभवन्मुनिः।<br>
कृताञ्जलिपुटो भूत्वा नत्वा नाथमथाब्रवीत्॥ ११०.१५७॥<br>
{पिप्पलाद उवाच॒ }<br>
वाग्भिर्मनोभिः कृतिभिः कदाचिन्  ११०.१५८<br>
ममोपकुर्वन्ति हिते रता ये  ११०.१५८<br>
तेभ्यो हितार्थं त्विह चापरेषां  ११०.१५८<br>
सोमं नमस्यामि सुरादिपूज्यम्  ११०.१५८<br>
संरक्षितो यैरभिवर्धितश्च  ११०.१५९<br>
समानगोत्रश्च समानधर्मा  ११०.१५९<br>
तेषामभीष्टानि शिवः करोतु  ११०.१५९<br>
बालेन्दुमौलिं प्रणतोऽस्मि नित्यम्  ११०.१५९<br>
यैरहं वर्धितो नित्यं मातृवत्पितृवत्प्रभो।<br>
तन्नाम्ना जायतां तीर्थं देवदेव जगत्त्रये॥ ११०.१६०॥<br>
यशस्तु तेषां भविता तेभ्योऽहमनृणस्ततः।<br>
यानि क्षेत्राणि देवानां यानि तीर्थानि भूतले॥ ११०.१६१॥<br>
तेभ्यो यदिदमधिकमनुमन्यन्तु देवताः।<br>
ततः क्षमेऽहं देवानामपराधं निरञ्जनः॥ ११०.१६२॥<br>
{ब्रह्मोवाच॒ }<br>
ततः समक्षं सुरसाक्षरां गिरं  ११०.१६३<br>
सहस्रचक्षुःप्रमुखांस्तथाग्रतः  ११०.१६३<br>
उवाच देवा अपि मेनिरे वचो  ११०.१६३<br>
दधीचिपुत्रोदितमादरेण  ११०.१६३<br>
बालस्य बुद्धिं विनयं च विद्यां  ११०.१६४<br>
शौर्यं बलं साहसं सत्यवाचम्  ११०.१६४<br>
पित्रोर्भक्तिं भावशुद्धिं विदित्वा  ११०.१६४<br>
तदावादीच्छंकरः पिप्पलादम्  ११०.१६४<br>
{शंकर उवाच॒ }<br>
वत्स यद्वै प्रियं कामं यच्चापि सुरवल्लभम्।<br>
प्राप्स्यसे वद कल्याणं नान्यथा त्वं मनः कृथाः॥ ११०.१६५॥<br>
{पिप्पलाद उवाच॒ }<br>
ये गङ्गायामाप्लुता धर्मनिष्ठाः  ११०.१६६<br>
संपश्यन्ति त्वत्पदाब्जं महेश  ११०.१६६<br>
सर्वान् कामानाप्नुवन्तु प्रसह्य  ११०.१६६<br>
देहान्ते ते पदमायान्तु शैवम्  ११०.१६६<br>
तातः प्राप्तस्त्वत्पदं चाम्बिका मे  ११०.१६७<br>
नाथ प्राप्ता पिप्पलश्चामराश्च  ११०.१६७<br>
सुखं प्राप्ता नाथनाथं विलोक्य  ११०.१६७<br>
त्वां पश्येयुस्त्वत्पदं ते प्रयान्तु  ११०.१६७<br>
{ब्रह्मोवाच॒ }<br>
तथेत्युक्त्वा पिप्पलादं देवदेवो महेश्वरः।<br>
अभिनन्द्य च तं देवैः सार्धं वाक्यमथाब्रवीत्॥ ११०.१६८॥<br>
देवा अपि मुदा युक्ता निर्भयास्तत्कृताद्भयात्।<br>
इदमूचुः सर्व एव दाधीचं शिवसंनिधौ॥ ११०.१६९॥<br>
{देवा ऊचुः॒ }<br>
सुराणां यदभीष्टं च त्वया कृतमसंशयम्।<br>
पालिता देवदेवस्य आज्ञा त्रैलोक्यमण्डनी॥ ११०.१७०॥<br>
याचितं च त्वया पूर्वं परार्थं नात्मने द्विज।<br>
तस्मादन्यतमं ब्रूहि किंचिद्दास्यामहे वयम्॥ ११०.१७१॥<br>
{ब्रह्मोवाच॒ }<br>
पुनः पुनस्तदेवोचुः सुरसंघा द्विजोत्तमम्।<br>
कृताञ्जलिपुटः पूर्वं नत्वा शंभुसुरानिदम्।<br>
उवाच पिप्पलादश्च उमां नत्वा च पिप्पलान्॥ ११०.१७२॥<br>
{पिप्पलाद उवाच॒ }<br>
पितरौ द्रष्टुकामोऽस्मि सदा मे शब्दगोचरौ।<br>
ते धन्याः प्राणिनो लोके मातापित्रोर्वशे स्थिताः॥ ११०.१७३॥<br>
शुश्रूषणपरा नित्यं तत्पादाज्ञाप्रतीक्षकाः।<br>
इन्द्रियाणि शरीरं च कुलं शक्तिं धियं वपुः॥ ११०.१७४॥<br>
परिलभ्य तयोः कृत्ये कृतकृत्यो भवेत्स्वयम्।<br>
पशूनां पक्षिणां चापि सुलभं मातृदर्शनम्॥ ११०.१७५॥<br>
दुर्लभं मम तच्चापि पृच्छे पापफलं नु किम्।<br>
दुर्लभं च तथा चेत्स्यात्सर्वेषां यस्य कस्यचित्॥ ११०.१७६॥<br>
नोपपद्येत सुलभं मत्तो नान्योऽस्ति पापकृत्।<br>
तयोर्दर्शनमात्रं च यदि प्राप्स्ये सुरोत्तमाः॥ ११०.१७७॥<br>
मनोवाक्कायकर्मभ्यः फलं प्राप्तं भविष्यति।<br>
पितरौ ये न पश्यन्ति समुत्पन्ना न संसृतौ।<br>
तेषां महापातकानां कः संख्यां कर्तुमीश्वरः॥ ११०.१७८॥<br>
{ब्रह्मोवाच॒ }<br>
तदृषेर्वचनं श्रुत्वा मिथः संमन्त्र्य ते सुराः।<br>
विमानवरमारूढौ पितरौ दंपती शुभौ॥ ११०.१७९॥<br>
तव संदर्शनाकाङ्क्षौ द्रक्ष्यसे वाद्य निश्चितम्।<br>
विषादं लोभमोहौ च त्यक्त्वा चित्तं शमं नय॥ ११०.१८०॥<br>
पश्य पश्येति तं प्राहुर्दाधीचं सुरसत्तमाः।<br>
विमानवरमारूढौ स्वर्गिणौ स्वर्णभूषणौ॥ ११०.१८१॥<br>
तव संदर्शनाकाङ्क्षौ पितरौ दंपती शुभौ।<br>
वीज्यमानौ सुरस्त्रीभिः स्तूयमानौ च किंनरैः॥ ११०.१८२॥<br>
दृष्ट्वा स मातापितरौ ननाम शिवसंनिधौ।<br>
हर्षबाष्पाश्रुनयनौ स कथंचिदुवाच तौ॥ ११०.१८३॥<br>
{पुत्र उवाच॒ }<br>
तारयन्त्येव पितरावन्ये पुत्राः कुलोद्वहाः।<br>
अहं तु मातुरुदरे केवलं भेदकारणम्।<br>
एवंभूतोऽपि तौ मोहात्पश्येयमतिदुर्मतिः॥ ११०.१८४॥<br>
{ब्रह्मोवाच॒ }<br>
तावालोक्य ततो दुःखाद्वक्तुं नैव शशाक सः।<br>
देवाश्च मातापितरौ पिप्पलादमथाब्रुवन्॥ ११०.१८५॥<br>
धन्यस्त्वं पुत्र लोकेषु यस्य कीर्तिर्गता दिवम्।<br>
साक्षात्कृतस्त्वया त्र्यक्षो देवाश्चाश्वासितास्त्वया।<br>
त्वया पुत्रेण सल्लोका न क्षीयन्ते कदाचन॥ ११०.१८६॥<br>
{ब्रह्मोवाच॒ }<br>
पुष्पवृष्टिस्तदा स्वर्गात्पपात तस्य मूर्धनि।<br>
जयशब्दः सुरैरुक्तः प्रादुर्भूतो महामुने॥ ११०.१८७॥<br>
आशिषं तु सुते दत्त्वा दधीचिः सह भार्यया।<br>
शंभुं गङ्गां सुरान्नत्वा पुत्रं वाक्यमथाब्रवीत्॥ ११०.१८८॥<br>
{दधीचिरुवाच॒ }<br>
प्राप्य भार्यां शिवे भक्तिं कुरु गङ्गां च सेवय।<br>
पुत्रानुत्पाद्य विधिवद्यज्ञानिष्ट्वा सदक्षिणान्।<br>
कृतकृत्यस्ततो वत्स आक्रमस्व चिरं दिवम्॥ ११०.१८९॥<br>
{ब्रह्मोवाच॒ }<br>
करोम्येवमिति प्राह दधीचिं पिप्पलाशनः।<br>
दधीचिः पुत्रमाश्वास्य भार्यया च पुनः पुनः॥ ११०.१९०॥<br>
अनुज्ञातः सुरगणैः पुनः स दिवमाक्रमत्।<br>
देवा अप्यूचिरे सर्वे पिप्पलादं ससंभ्रमाः॥ ११०.१९१॥<br>
{देवा ऊचुः॒ }<br>
कृत्यां शमय भद्रं ते तदुत्पन्नं महानलम्॥* ११०.१९२॥<br>
{ब्रह्मोवाच॒ }<br>
पिप्पलादस्तु तानाह न शक्तोऽहं निवारणे।<br>
असत्यं नैव वक्ताहं यूयं कृत्यां तु ब्रूत ताम्॥ ११०.१९३॥<br>
मां दृष्ट्वा सा महारौद्रा विपरीतं करिष्यति।<br>
तामेव गत्वा विबुधाः प्रोचुस्ते शान्तिकारणम्॥ ११०.१९४॥<br>
अनलं च यथाप्रीति ते उभे नेत्यवोचताम्।<br>
सर्वेषां भक्षणायैव सृष्टा चाहं द्विजन्मना॥ ११०.१९५॥<br>
तथा च मत्प्रसूतोऽग्निरन्यथा तत्कथं भवेत्।<br>
महाभूतानि पञ्चापि स्थावरं जङ्गमं तथा॥ ११०.१९६॥<br>
सर्वमस्मन्मुखे विद्याद्वक्तव्यं नावशिष्यते।<br>
मया संमन्त्र्य ते देवाः पुनरूचुरुभावपि॥ ११०.१९७॥<br>
भक्षयेतामुभौ सर्वं यथानुक्रमतस्तथा।<br>
वडवापि सुरानेवमुवाच शृणु नारद॥ ११०.१९८॥<br>
{वडवोवाच॒ }<br>
भवतामिच्छया सर्वं भक्ष्यं मे सुरसत्तमाः॥* ११०.१९९॥<br>
{ब्रह्मोवाच॒ }<br>
वडवा सा नदी जाता गङ्गया संगता मुने।<br>
तद्भवस्तु महानग्निर्य आसीदतिभीषणः।<br>
तमाहुरमरा वह्निं भूतानामादितो विदुः॥ ११०.२००॥<br>
{सुरा ऊचुः॒ }<br>
आपो ज्येष्ठतमा ज्ञेयास्तथैव प्रथमं भवान्।<br>
तत्राप्यपांपतिं ज्येष्ठं समुद्रमशनं कुरु।<br>
यथैव तु वयं ब्रूमो गच्छ भुङ्क्ष्व यथासुखम्॥ ११०.२०१॥<br>
{ब्रह्मोवाच॒ }<br>
अनलस्त्वमरानाह आपस्तत्र कथं त्वहम्।<br>
व्रजेयं यदि मां तत्र प्रापयन्त्युदकं महत्॥ ११०.२०२॥<br>
भवन्त एव तेऽप्याहुः कथं तेऽग्ने गतिर्भवेत्।<br>
अग्निरप्याह तान् देवान् कन्या मां गुणशालिनी॥ ११०.२०३॥<br>
हिरण्यकलशे स्थाप्य नयेद्यत्र गतिर्मम।<br>
तस्य तद्वचनं श्रुत्वा कन्यामूचुः सरस्वतीम्॥ ११०.२०४॥<br>
{देवा ऊचुः॒ }<br>
नयैनमनलं शीघ्रं शिरसा वरुणालयम्॥* ११०.२०५॥<br>
{ब्रह्मोवाच॒ }<br>
सरस्वती सुरानाह नैका शक्ता च धारणे।<br>
युक्ता चतसृभिः शीघ्रं वहेयं वरुणालयम्॥ ११०.२०६॥<br>
सरस्वत्या वचः श्रुत्वा गङ्गां च यमुनां तथा।<br>
नर्मदां तपतीं चैव सुराः प्रोचुः पृथक्पृथक्॥ ११०.२०७॥<br>
ताभिः समन्वितोवाह हिरण्यकलशेऽनलम्।<br>
संस्थाप्य शिरसाधार्य ता जग्मुर्वरुणालयम्॥ ११०.२०८॥<br>
संस्थाप्य यत्र देवेशः सोमनाथो जगत्पतिः।<br>
अध्यास्ते विबुधैः सार्धं प्रभासे शशिभूषणः॥ ११०.२०९॥<br>
प्रापयामासुरनलं पञ्चनद्यः सरस्वती।<br>
अध्यास्ते च महानग्निः पिबन् वारि शनैः शनैः॥ ११०.२१०॥<br>
ततः सुरगणाः सर्वे शिवमूचुः सुरोत्तमम्॥* ११०.२११॥<br>
{देवा ऊचुः॒ }<br>
अस्थ्नां च पावनं ब्रूहि अस्माकं च गवां तथा॥* ११०.२१२॥<br>
{ब्रह्मोवाच॒ }<br>
शिवः प्राह तदा सर्वान् गङ्गामाप्लुत्य यत्नतः।<br>
देवाश्च गावस्तत्पापान्मुच्यन्ते नात्र संशयः॥ ११०.२१३॥<br>
प्रक्षालितानि चास्थीनि ऋषिदेहभवान्यथ।<br>
तानि प्रक्षालनादेव तत्र प्राप्तानि पूतताम्॥ ११०.२१४॥<br>
यत्र देवा मुक्तपापास्तत्तीर्थं पापनाशनम्।<br>
तत्र स्नानं च दानं च ब्रह्महत्याविनाशनम्॥ ११०.२१५॥<br>
गवां च पावनं यत्र गोतीर्थं तदुदाहृतम्।<br>
तत्र स्नानान्महाबुद्धिर्गोमेधफलमाप्नुयात्॥ ११०.२१६॥<br>
यत्र तद्ब्राह्मणास्थीनि आसन् पुण्यानि नारद।<br>
पितृतीर्थं तु वै ज्ञेयं पितॄणां प्रीतिवर्धनम्॥ ११०.२१७॥<br>
भस्मास्थिनखरोमाणि प्राणिनो यस्य कस्यचित्।<br>
तत्र तीर्थे संक्रमेरन् यावच्चन्द्रार्कतारकम्॥ ११०.२१८॥<br>
स्वर्गे वासो भवेत्तस्य अपि दुष्कृतकर्मणः।<br>
तथा चक्रेश्वरात्तीर्थात्त्रीणि तीर्थानि नारद।<br>
ततः पूताः सुरगणा गावः शंभुमथाब्रुवन्॥ ११०.२१९॥<br>
{गोसुरा ऊचुः॒ }<br>
यामः स्वं स्वमधिष्ठानमत्र सूर्यः प्रतिष्ठितः।<br>
अस्मिन् स्थिते दिनकरे सुराः सर्वे प्रतिष्ठिताः॥ ११०.२२०॥<br>
भवेयुर्जगतामीश तदनुज्ञातुमर्हसि।<br>
सूर्यो ह्यात्मास्य जगतस्तस्थुषश्च सनातनः॥ ११०.२२१॥<br>
दिवाकरो देवमयस्तत्रास्माभिः प्रतिष्ठितः।<br>
यत्र गङ्गा जगद्धात्री यत्र वै त्र्यम्बकः स्वयम्।<br>
सुरवासं प्रतिष्ठानं भवेद्यत्र च त्र्यम्बकम्॥ ११०.२२२॥<br>
{ब्रह्मोवाच॒ }<br>
आपृच्छ्य पिप्पलादं तं सुराः स्वं सदनं ययुः।<br>
पिप्पलाः कालपर्याये स्वर्गं जग्मुरथाक्षयम्॥ ११०.२२३॥<br>
पादपानां पदं विप्रः पिप्पलादः प्रतापवान्।<br>
क्षेत्राधिपत्ये संस्थाप्य पूजयामास शंकरम्॥ ११०.२२४॥<br>
दधीचिसूनुर्मुनिरुग्रतेजा  ११०.२२५<br>
अवाप्य भार्यां गौतमस्यात्मजां च  ११०.२२५<br>
पुत्रानथावाप्य श्रियं यशश्च  ११०.२२५<br>
सुहृज्जनैः स्वर्गमवाप धीरः  ११०.२२५<br>
ततः प्रभृति तत्तीर्थं पिप्पलेश्वरमुच्यते।<br>
सर्वक्रतुफलं पुण्यं स्मरणादघनाशनम्॥ ११०.२२६॥<br>
किं पुनः स्नानदानाभ्यामादित्यस्य तु दर्शनात्।<br>
चक्रेश्वरः पिप्पलेशो देवदेवस्य नामनी॥ ११०.२२७॥<br>
सरहस्यं विदित्वा तु सर्वकामानवाप्नुयात्।<br>
सूर्यस्य च प्रतिष्ठानात्सुरवासे प्रतिष्ठिते।<br>
प्रतिष्ठानं तु तत्क्षेत्रं सुराणामपि वल्लभम्॥ ११०.२२८॥<br>
इतीदमाख्यानमतीव पुण्यं  ११०.२२९<br>
पठेत वा यः शृणुयात्स्मरेद्वा  ११०.२२९<br>
स दीर्घजीवी धनवान् धर्मयुक्तश् ११०.२२९<br>
चान्ते स्मरञ्शंभुमुपैति नित्यम्  ११०.२२९<br>
<br>
</span>
