<b>अथ त्रिनवतितमोऽध्यायः</b><br>
<b>विश्वामित्रतीर्थवर्णनम्</b><br>
<b>ब्रह्मोवाच</b><br>
यत्र दाशरथी रामः सीतया सहितो द्विज।<br>
पितॄन्संतर्पयामास पितृतीर्थं ततो विदुः॥ ९३.१ ॥<br>
<br>
तत्र स्नानं च दानं च पितॄणां तर्पणं तथा।<br>
सर्वमक्षयतामेति नात्र कार्यां विचारणा॥ ९३.२ ॥<br>
<br>
यत्र दाशरथी रामो विश्वामित्रं महामुनिम्।<br>
पूजयामास राजेन्द्रो मुनिभिस्तत्त्वदर्शिभिः॥ ९३.३ ॥<br>
<br>
विश्वामित्रं तु तत्तीर्थंमृषिजुष्टं सुपुण्यदम्।<br>
तत्स्वरूपं च वक्ष्यामि पठितं वेदवादिभिः॥ ९३.४ ॥<br>
<br>
अनावृष्टिरभूत्पूर्वं प्रजानामतिभीषणा।<br>
विश्वमित्रो महाप्राज्ञः सशिष्यो गौतमीमगात्॥ ९३.५ ॥<br>
<br>
शिष्यान्पुत्रांश्च जायां च कृशान्दृष्ट्वा क्षुधातुरान्।<br>
व्यथितः कौशिकः श्रीमाञ्शिष्यानिदमुवाच ह॥ ९३.६ ॥<br>
<br>
विश्वामित्र उवाच<br>
यथाकथंचिर्द्यात्कचिद्यत्र क्वापि यथा तथा।<br>
आनीयतां किंतु भक्ष्यं भोज्यं वा मा बिलम्ब्यताम्॥ <br>
इदानीमेव गन्तव्यमानेतव्ये क्षणेन तु॥ ९३.७ ॥<br>
<br>
ब्रह्मोवाच<br>
ऋषेस्तद्वचनाच्छिष्याः क्षुधितास्त्वरया ययुः।<br>
अटमाना इतश्चेतो मृतं ददृशिरे शुनम्॥ ९३.८ ॥<br>
<br>
तमादाय त्वरायुक्ता आचार्याय न्यवेदयन्।<br>
सोऽपि तं भद्रमित्युक्त्वा प्रतिजग्राह पाणिना॥ ९३.९ ॥<br>
<br>
विशसध्यवं स्वमांसं च क्षालयध्वं च वारिणा पचध्वं मन्त्रवच्चापि हुत्वाऽग्नौ तु यथाविधि॥ ९३.१० ॥<br>
<br>
देवानृषीन्पितॄनन्यांस्तर्पयित्वाऽतिथीन्गुरून्।<br>
सर्वे भोक्ष्यामहे शेषमित्युवाच स कौशिकः॥ ९३.११ ॥<br>
<br>
विश्वामित्रवचः श्रुत्वा शिष्याश्चक्रुस्तथैव तत्।<br>
पच्यमाने श्वमांसे तु देवदूतोऽग्निरभ्यगात्॥<br>
देवानां सदने सर्वं देवेभ्यस्तन्न्यवेदयत्॥ ९३.१२ ॥<br>
<br>
अग्निरूवाच<br>
देवैः श्वमांसं भोक्तव्यमापन्नमृषिकल्पितम्॥ ९३.१३ ॥<br>
<br>
ब्रह्मोवाच<br>
अग्नेस्तद्वचनादिन्द्रः श्येनो भूत्वा विहायसि।<br>
स्थालीमथाहरत्पूर्णां मांसेन पिहितां तदा॥ ९३.१४ ॥<br>
<br>
तत्कर्म दृष्ट्वा शिष्यास्ते ऋषेः श्येनं न्यवेदयन्।<br>
हृता स्थाली मुनिश्रेष्ठ श्येनेनाकृतबुद्धिना॥ ९३.१५ ॥<br>
<br>
ततश्चुकोप भगवाञ्शप्तुकामस्तदा हरिम्।<br>
ततो ज्ञात्वा सुरपतिः स्थालीं चक्रे मधुप्लुताम्॥ ९३.१६ ॥<br>
<br>
पुनर्निवेशायामास उल्कास्वेव खगो हरिः।<br>
मधुना तु समायुक्तां विश्वामित्रश्चुकोप ह॥<br>
स्थालीं वीक्ष्य ततः कोपादिदमाह स कौशिकः॥ ९३.१७ ॥<br>
<br>
विश्वामित्र उवाच<br>
श्वमांसमेव नो देहि त्वं हरामृतमुत्तमम्।<br>
नो चेत्त्वां भस्मसात्कुर्यामिन्द्रो भीतस्तदाऽब्रवीद्॥ ९३.१८ ॥<br>
<br>
इन्द्र उवाच<br>
मधु हुत्वा यथान्यायं पिब पुत्रैः समन्वितः।<br>
किमनेन श्वमांसेन अमेध्येन महामुने॥ ९३.१९ ॥<br>
<br>
ब्रह्मोवाच<br>
विश्वामित्रोऽपि नेत्याह भुक्तेनैकेन किं फलम्।<br>
प्रजाः सर्वाश्च सीदन्ति किं तेन मधुना हरे॥ ९३.२० ॥<br>
<br>
सर्वेषाममृतं चेत्स्याद्भोक्ष्येऽहममृतं शुचि।<br>
अथवा देवपितरो भोक्ष्यन्तीदं श्वमांसकम्॥ ९३.२१ ॥<br>
<br>
पश्चादहं तच्च मांसं भोक्ष्ये नानृतमस्ति मे।<br>
ततो भीतः सहस्राक्षो मेघानाहूय तत्क्षणात्॥ ९३.२२ ॥<br>
<br>
ववर्ष चामृतं वारि ह्यमृतेनार्पिताः प्रजाः।<br>
पश्चात्तदमृतं पुण्यं हरिदत्तं यथाविधि॥ ९३.२३ ॥<br>
<br>
तर्पयित्वा सुरानादौ तर्पयित्वा जगत्त्रयम्।<br>
विप्रः संभुक्तवाञ्शिष्यैर्विश्वामित्रः स्वभार्यया॥ ९३.२४ ॥<br>
<br>
ततः प्रभृति तत्तीर्थमाख्यातं चातिपुण्यदम्।<br>
यत्राऽऽगतः सुरपतिर्लोकानाममृतार्पणम्॥ ९३.२५ ॥<br>
<br>
संजातं मांसवर्जं तु तत्तीर्थं पुण्यदं नृणाम्।<br>
तत्र स्नानं च दानं च सर्वक्रतुफलप्रदम्॥ ९३.२६ ॥<br>
<br>
ततः प्रभृति तत्तीर्थं विश्वामित्रमिति स्मृतम्।<br>
मधुतीर्थमतैन्द्रं च श्येनं पर्जन्यमेव च॥ ९३.२७ ॥<br>
<br>
इति श्रीमहापुराणे आदिब्राह्मे स्वयंभ्वृषिसंवादे तीर्थमाहात्म्ये विश्वामित्रतीर्थवर्णनं नाम त्रिनवतितमोऽध्यायः॥ ९३ ॥<br>
<br>
गौतमीमाहात्म्ये चतुर्विंशोऽध्यायः॥ २४ ॥<br>
