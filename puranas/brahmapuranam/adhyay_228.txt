<span style="font-size: 14pt; line-height: 175%"><br>
<b>व्यासमुनिसंवादे विष्णुपूजाकथनम्	<br></b>
<b>व्यास उवाच	<br></b>
एकादश्यामुभे पक्षे निराहारः समाहितः।	<br>
स्नात्वा सम्यग्विधानेन धौतवासा जितेन्द्रियः॥ २२८.१ ॥	<br><br>
संपूज्य विधिवद्धिष्णुं श्रद्धया सुसमाहितः।	<br>
पुष्पैर्गन्धैस्तथा दीपैर्धूपैर्नैवेद्यकैस्तथा॥ २२८.२ ॥	<br><br>
उपहारैर्बहुविधैर्जप्यैर्होमप्रदक्षिणैः।	<br>
स्तोत्रैर्नानाविधैर्दिव्यैर्गीतवाद्यैर्मनोहरैः॥ २२८.३ ॥	<br><br>
दण्डवत्प्रणिपातैश्च जयशब्दैस्तथोत्तमैः।	<br>
एवं संपूज्य विधिवद्रात्रौ कृत्वा प्रजागरम्॥ २२८.४ ॥	<br><br>
कथां वा गीतिकां विष्णोर्गायन्विष्णुपरायणः।	<br>
याति विष्णोः परं स्थानं नरो नास्त्यत्र संशयः॥ २२८.५ ॥	<br><br>
<b>मुनय ऊचुः	<br></b>
प्रजागरे गीतिकायाः फलं विष्णोर्महामुने।	<br>
ब्रूहि तच्छ्रोतुमिच्छामः परं कौतूहलं हि नः॥ २२८.६ ॥	<br><br>
<b>व्यास उवाच	<br></b>
श्रृणुध्वं मुनिशार्दूला प्रवक्ष्याम्यनुपूर्वशः।	<br>
गीतिकायाः फलं विष्णोर्जागरे यदुदाहृतम्॥ २२८.७ ॥	<br><br>
अवन्ती नाम नगरी बभूव भुवि विश्रुता।	<br>
तत्राऽऽस्ते भगवान्विष्णुः शङ्खचक्रगदाधरः॥ २२८.८ ॥	<br><br>
तस्या नगर्याः पर्यन्ते चाण्डालो गीतिकोविदः।	<br>
सद्‌वृत्त्योत्पादितधनो भृत्यानां भरणे रतः॥ २२८.९ ॥	<br><br>
विष्णुभक्तः स चाण्डालो गीतिकोविदः।	<br>
एकादश्यां समागम्य सोपवासोऽथ गायति ॥ २२८.१० ॥	<br><br>
गीतिका विष्णुनामाङ्‌काः प्रादुर्भावसमाश्रिताः।	<br>
गान्धारषड्‌जनैषादस्वरपञ्चमधैवतैः॥ २२८.११ ॥	<br><br>
रात्रिजागरणे विष्णुं गाथाभिरुपगायति।	<br>
प्रभाते च प्रणम्येशं द्वादश्यां गृहमेत्य च॥ २२८.१२ ॥	<br><br>
जामातृभागिनेयांश्च भोजयित्वा सकन्यकाः।	<br>
ततः सपरिवारस्तु पश्चाद्‌भुङ्क्ते द्विजोत्तमाः॥ २२८.१३ ॥	<br><br>
एवं तस्याऽऽसतस्तत्र कुर्वतो विष्णुप्रीणनम्।	<br>
गीतिकाभिर्विचित्राभिर्वयः प्रतिगतं बहु॥ २२८.१४ ॥	<br><br>
एकदा चैत्रमासे तु कृष्णैकादशिगोचरे।	<br>
विष्णुशुश्रूषणार्थाय ययौ वनमनुत्तमम्॥ २२८.१५ ॥	<br><br>
वनजातानि पुष्पाणि ग्रहीतुं भक्तितत्परः। 	<br>
क्षिप्रातटे महारण्ये विभीतकतरोरधः॥ २२८.१६ ॥	<br><br>
दृष्टः स राक्षसेनाथ गृहीतश्चापि भक्षितुम्।	<br>
चाण्डालस्तमथोवाच नाद्य भक्ष्यस्त्वया ह्यहम्॥ २२८.१७ ॥	<br><br>
प्रातर्भोक्ष्यसि कल्याण सत्यमेष्याम्यहं पुनः।	<br>
अद्य कार्यं मम महत्तस्मान्मुञ्चस्व राक्षस॥ २२८.१८ ॥	<br><br>
श्वः सत्येन समेष्यामि ततः खादसि मामिति।	<br>
विष्णुशुश्रुषणार्थाय रात्रिजागरणं मया।	<br>
कार्यं न व्रतविघ्नं मे कर्तुमर्हसि राक्षस॥ २२८.१९ ॥	<br><br>
<b>व्यास उवाच	<br></b>
तं राक्षसः प्रत्युवाच दशरात्रमभोजनम्।	<br>
ममाभूदद्य च भवान्मया लब्धो मतङ्गज॥ २२८.२० ॥	<br><br>
न मोक्ष्ये भक्षयिष्यामि क्षुधया पीडितो भृशम्।	<br>
निशाचरवचः श्रुत्वा मातङ्गस्तमुवाच ह॥	<br>
सान्त्वयञ्श्लक्ष्णया वाचा स सत्यवचनैर्दृढैः॥ २२८.२१ ॥	<br><br>
<b>मातङ्ग उवाच	<br></b>
सत्यमूलं जगत्सर्वं ब्रह्मराक्षस तच्छृणु।	<br>
सत्येनाहं शपिष्यामि पुरनागमनाय च॥ २२८.२२ ॥	<br><br>
आदित्यश्चन्द्रमा वह्निर्वायुर्भूद्यैर्जलं मनः।	<br>
अहोरात्रं यमः संध्ये द्वे विदुर्नरचेष्टितम्॥ २२८.२३ ॥	<br><br>
परदारेषु यत्पापं यत्परद्रव्यहारिषु।	<br>
यच्च ब्रह्महनः पापं सुरापे गुरुतल्पगे॥ २२८.२४ ॥	<br><br>
बन्धयापतेश्च यत्पापं यत्पापं वृषलीपतेः।	<br>
यच्च देवलोके पापं मत्स्यमांसाशिनश्च यत्॥ २२८.२५ ॥	<br><br>
क्रोडमांसाशिनो यच्च कूर्ममांसाशिनश्च यत्।	<br>
वृथा मांसाशिनो यच्च पृष्ठमांसाशिनश्च यत्॥ २२८.२६ ॥	<br><br>
कृतघ्ने मित्रघातके यत्पापं दिधिषूपतौ।	<br>
सूतकस्य च यत्पापं यत्पापं क्रूरकर्मणः॥ २२८.२७ ॥	<br><br>
कृपणस्य च यत्पापं यच्च बन्धयातिथेरपि।	<br>
अमावास्याऽष्टमी षष्ठी कृष्णशुक्लचतुर्दशी॥ २२८.२८ ॥	<br><br>
तासुयद्‌गमनात्पापं यद्विप्रो व्रजति स्त्रियम्।	<br>
रजस्वलां तथा पश्चच्छ्राद्धं कृत्वा स्त्रियं व्रजेत्॥ २२८.२९ ॥	<br><br>
सर्वस्वस्नातभोज्यानां यत्पापं मलभोजने।	<br>
मित्रभार्यां गच्छतां च यत्पापं पिशुनस्य च॥ २२८.३० ॥	<br><br>
दम्भमायानुरक्ते च यत्पापं मधुघातिनः।	<br>
ब्राह्मणस्य प्रतिश्रुत्य यत्पापं तदयच्छतः॥ २२८.३१ ॥	<br><br>
यच्च कन्यानृते च यत्पापं मधुघातिनः।	<br>
ब्राह्मणस्य प्रतिश्रुत्य यत्पापं तदयच्छतः॥ २२८.३२ ॥	<br><br>
देववेदद्विजनृपपुत्रमित्रसतीस्त्रियः।	<br>
यच्च निन्दयतां पापं गुरुमिथ्यापचारतः॥ २२८.३३ ॥	<br><br>
अग्नित्यागिषु यत्पापमग्निदायिषु यद्वने।	<br>
गृहेष्ट्या पातके यच्च यद्गोध्ने यद्‌द्विजाधमे॥ २२८.३४ ॥	<br><br>
यत्पापं परिवित्ते च यत्पापं परिवेदिनः।	<br>
तयोर्दातृग्रहीत्रोश्च यत्पापं भ्रूणघातिनः॥ २२८.३५ ॥	<br><br>
किं चात्र बहुभिः प्रोक्तैः शपथैस्तव राक्षस।	<br>
श्रूयतां शपथं भीमं दुर्वाच्यमपि कथ्यते॥ २२८.३६ ॥	<br><br>
स्वकन्याजीविनः पापं गूढसत्येन साक्षिणः।	<br>
अयाज्ययाजके षण्ढे यत्पापं श्रवणेऽधमे॥ २२८.३७ ॥	<br><br>
प्रव्रज्यावसिते यच्च ब्रह्मचारिणि कामुके।	<br>
एतैस्तु पापैर्लिप्येऽहं यदि नैष्यामि तेऽन्तिकम्॥ २२८.३८ ॥	<br><br>
<b>व्यास उवाच	<br></b>
मातङ्गवचनं श्रुत्वा विस्मितो ब्रह्मराक्षसः।	<br>
प्राह गच्छस्व सत्येन समयं चैव पालय॥ २२८.३९ ॥	<br><br>
इत्युक्तः कुणपाशेन स्वपाकः कुसुमानि तु।	<br>
समादायागमच्चैव विष्णोः स निलयं गतः॥ २२८.४० ॥	<br><br>
तानि प्रादाद्‌ब्राह्मणाय सोऽपि प्रक्षाल्य चाम्भसा।	<br>
विष्णुमभ्यर्च्य निलयं जगाम स तपोधनाः॥ २२८.४१ ॥	<br><br>
सोऽपि मातङ्गदायादः सोपवासस्तु तां निशाम्।	<br>
गायन्हि बाह्यभूमिष्ठः प्रजागरमुपाकरोत्॥ २२८.४२ ॥	<br><br>
प्रभातायां तु शर्वर्यां स्नात्वा देवं नमस्य च।	<br>
सत्यं स समयं कर्तुं प्रतस्थे यत्र राक्षसः॥ २२८.४३ ॥	<br><br>
तं व्रजन्तं पथि नरः प्राह भद्र क्व गच्छसि।	<br>
स तथाऽकथयत्सर्वं सोऽप्येनं पुनरब्रवीत्॥ २२८.४४ ॥	<br><br>
धर्मार्थकाममोक्षाणां शरीरं साधनं यतः।	<br>
महता तु प्रयत्नेन शरीरं पालयेद्‌बुधः॥ २२८.४५ ॥	<br><br>
जीवधर्मार्थसुखं नरस्तथाऽऽप्नोति मोक्षगतिमग्य्राम्।	<br>
जीवन्कीर्तिमुपैति च भवति मृतस्य का कथा लोके॥ २२८.४६ ॥	<br><br>
मातङ्गस्तद्वचः श्रुत्वा प्रत्युवाचाथ हेतुमत्॥ २२८.४७ ॥	<br><br>
<b>मातङ्ग उवाच	<br></b>
भद्र सत्यं पुरुस्कृत्य गच्छामि शपथाः कृताः॥ २२८.४८ ॥	<br><br>
<b>व्यास उवाच	<br></b>
तं भूयः प्रत्युवाचाथ किमेवं मूढधीर्भवान्।	<br>
किं न श्रुतं त्वया साधो मनुना यदुदीरितम्॥ २२८.४९ ॥	<br><br>
गोस्त्रीद्विजानां परिरक्षणार्थं, विवाहकाले सुरतप्रसङ्गे।	<br>
प्राणात्यये सर्वधनापहारे, पञ्चाऩतान्याहुरपातकानि॥ २२८.५० ॥	<br><br>
धर्मवाक्यं न च स्त्रीषु न विवाहे तथा रिपौ।	<br>
वञ्चने चार्थहानौ च स्वनाशेऽनृतके तथा॥	<br>
एवं तद्वाक्यमाकर्ण्य मातङ्ग प्रत्युवाच ह॥ २२८.५१ ॥	<br><br>
<b>मातङ्ग उवाच	<br></b>
मैवं वदस्व भद्रं ते सत्यं लोकेषु पूज्यते।	<br>
सत्येनावाप्यते सौख्यं यत्किंचिज्जगतीगतम्॥ २२८.५२ ॥	<br><br>
सत्येनार्कः प्रतपति सत्येनाऽऽपो रसात्मिकाः।	<br>
ज्वलत्यग्निश्च सत्येन वाति सत्येन मारुतः॥ २२८.५३ ॥	<br><br>
धर्मार्थकामसंप्राप्तिर्मोक्षप्राप्तिश्च दुर्लभा।	<br>
सत्येन जायते पुंसां तस्मात्सत्यं न संत्यजेत्॥ २२८.५४ ॥	<br><br>
सत्यं ब्रह्म परं लोके सत्यं यज्ञेषु चोत्तमम्।	<br>
सत्यं स्वर्गसमायातं तस्मात्सत्यं न संत्यजेत्॥ २२८.५५ ॥	<br><br>
<b>व्यास उवाच	<br></b>
इत्युक्त्वा सोऽथ मातङ्गस्तं प्रक्षिप्य नरोत्तमम्।	<br>
जगाम तत्र यत्राऽऽस्ते प्राणिहा ब्रह्मराक्षसः॥ २२८.५६ ॥	<br><br>
तमागतं समीक्ष्यासौ चाण्डालं ब्रह्मराक्षसः।	<br>
विस्मयोत्फुल्लनयनः शिरः कम्पं तमब्रवीत्॥ २२८.५७ ॥	<br><br>
<b>ब्रह्मराक्षस उवाच	<br></b>
साधु साधु महाभाग सत्यवाक्यानुपालक।	<br>
न मातङ्गमहं मन्ये भवन्तं सत्यलक्षणम्॥ २२८.५८ ॥	<br><br>
कर्मणाऽनेन मन्ये त्वां ब्राह्मणं शुचिमव्ययम्।	<br>
यत्किंचित्त्वां भद्रमुखं प्रवक्ष्ये धर्मसंश्रयम्॥	<br>
किं तत्र भवता रात्रौ कृतं विष्णुगृहे वद॥ २२८.५९ ॥	<br><br>
<b>व्यास उवाच	<br></b>
तमभ्युवाच मातङ्गः श्रृणु विष्णुगृहे मया।	<br>
यत्कृतं रजनीभागे यथातथ्यं वदामि ते॥ २२८.६० ॥	<br><br>
विष्णोर्देवकुलस्याधः स्थितेनाऽऽनम्रमूर्तिना।	<br>
प्रजागरः कृतो रात्रौ गायता विष्णुगीतिकाम्॥ २२८.६१ ॥	<br><br>
तंब्रह्मराक्षसः प्राह कियन्तं कालमुच्यताम्।	<br>
प्रजागरो विष्णुगृहे कृतं(तो)भक्तिमता वद॥ २२८.६२ ॥	<br><br>
तमभ्युवाच प्रहसन्विंशत्यब्दानि राक्षस।	<br>
एकादश्यां मासि मासि कृतस्तत्र प्रजागरः॥	<br>
<b>ब्रह्मराक्षस उवाच	<br></b>
मातङ्गवचनं श्रुत्वा प्रोवाच ब्रह्मराक्षसः॥ २२८.६३ ॥	<br><br>
यदद्य त्वां प्रवक्ष्यामि तद्‌भवान्वक्तुमर्हति।	<br>
एकारात्रिकृतं साधो मम देहि प्रजागरम्॥ २२८.६४ ॥	<br><br>
एवं त्वां मोक्षयिष्यामि मोक्षयिष्यामि नान्यथा॥	<br>
त्रिः सत्येन महाभाग इत्युक्त्वा विरराम ह॥ २२८.६५ ॥	<br><br>
<b>व्यास उवाच	<br></b>
मातङ्गस्तमुवाचाथ मयाऽऽत्मा ते निशाचर।	<br>
निवेदितः किमुक्तेन खादस्व स्वेच्छयाऽपि माम्॥ २२८.६६ ॥	<br><br>
तमाह राक्षसो भूयो यामद्वयप्रजागरम्।	<br>
सगीतं मे प्रयच्छस्व कृपां कर्तुं त्वमर्हसि॥ २२८.६७ ॥	<br><br>
मातङ्गो राक्षसं प्राह किमसंबद्धमुच्यते।	<br>
खादस्व स्वेच्छया मां त्वं न प्रदास्ये प्रजागरम्॥ 	<br>
मातङ्गवचनं श्रुत्वा प्राह तं ब्रह्मराक्षसः॥ २२८.६८ ॥	<br><br>
<b>ब्रह्मराक्षस उवाच	<br></b>
को हि दुष्टमतिर्मन्दो भवन्तं द्रष्टुमुत्सहेत्।	<br>
धर्षयितुं पीडयितुं रक्षितं धर्मकर्मणा॥ २२८.६९ ॥	<br><br>
दीनस्य पापग्रस्तस्य विषयैर्मोहितस्य च।	<br>
नरकार्तस्य मूढस्य साधवः स्युर्दयान्विताः॥ २२८.७० ॥	<br><br>
तन्मम त्वं महाभाग कृपां प्रजागरम्।	<br>
यामस्यैकस्य मे देहि गच्छ वा निलयं स्वकम्॥ २२८.७१ ॥	<br><br>
<b>व्यास् उवाच	<br></b>
तं पुनः प्राह चाण्डालो न यास्यामि निजं गृहम्।	<br>
न चापि तव दास्यामि कथं चिद्यामजागरम्॥	<br>
तं प्रहस्याथ चाण्डालं प्रोवाच ब्रह्मराक्षसः॥ २२८.७२ ॥	<br><br>
<b>ब्रह्मराक्षस उवाच	<br></b>
रात्र्यवसाने या गीता गीतिका कौतुकाश्रया।	<br>
तस्याः फलं प्रयच्छस्व त्राहि पापात्समुद्धर॥ २२८.७३ ॥	<br><br>
<b>व्यास उवाच	<br></b>
एवमुच्चारिते तेन मातङ्गस्तमुवाच ह॥ २२८.७४ ॥	<br><br>
<b>मातङ्ग उवाच	<br></b>
किं पूर्वं भवता कर्म विकृतं कृतमञ्जसा।	<br>
येन त्वं दोषजातेन संभूतो ब्रह्मराक्षसः॥ २२८.७५ ॥	<br><br>
<b>व्यास उवाच	<br></b>
तस्य तद्वाक्यमाकर्ण्य मातङ्गं ब्रह्मराक्षसः।	<br>
प्रोवाच दुःखसंतप्तः संस्मृत्य स्वकृतं कृतम्॥ २२८.७६ ॥	<br><br>
<b>ब्रह्मराक्षस उवाच	<br></b>
श्रूयतां योऽहमासं वै पूर्वं यच्च मया कृतम्।	<br>
यस्मिन्कृते पापयोनिं गतवानस्मि राक्षसीम्॥ २२८.७७ ॥	<br><br>
सोमशर्म इति ख्यातः पूर्वमासमहं द्विजः।	<br>
पुत्रोऽध्ययनशीलस्य देवशर्मस्य यज्वनः॥ २२८.७८ ॥	<br><br>
कस्यचिद्यजमानस्य सूत्रमन्त्रबहिष्कृतः।	<br>
नृपस्य कर्मसक्तेन यूपकर्मसुनिष्ठितः॥ २२८.७९ ॥	<br><br>
आग्नीध्रं चाकरोद्यज्ञे लोभमोहप्रपीडितः।	<br>
तस्मिन्परिसमाप्ते तु मौर्ख्याद्दम्भमनुष्ठितः॥ २२८.८० ॥	<br><br>
यष्टुमारब्धवानस्मि द्वादशाहं महाक्रतुम्।	<br>
प्रवर्तमाने तस्मिंस्तु कुक्षिशूलोऽभन्मम॥ २२८.८१ ॥	<br><br>
संपूर्णे दशरात्रे तु न समाप्ते तथा क्रतौ॥	<br>
विरूपाक्षस्य दीयन्त्यामाहुत्‌यां राक्षसे क्षणे॥ २२८.८२ ॥	<br><br>
मृतोऽहं तेन दोषेण संभूतो ब्रह्मराक्षसः।	<br>
मूर्खेण मन्त्रहीनेन सूत्रस्वरविवर्जितम्॥ २२८.८३ ॥	<br><br>
अजानता यद्यविद्यां यदिष्टं याजितं च यत्।	<br>
तेन कर्मविपाकेन संभूतो ब्रह्मराक्षसः॥ २२८.८४ ॥	<br><br>
तन्मां पापमहाम्भोधौ निमग्नं त्वं समुद्धर।	<br>
प्रजागरे गीतिकैकां पश्चिमां दातुर्महसि॥ २२८.८५ ॥	<br><br>
<b>व्यास उवाच	<br></b>
तमुवाचाथ चाण्डालो यदि प्राणिवधाद्‌भवान्।	<br>
निवृत्तिं कुरुते दद्यां ततः पश्चिमगीतिकाम्॥ २२८.८६ ॥	<br><br>
बाढमित्यवदत्सोऽपि मातङ्गोऽपि ददौ तदा।	<br>
गीतिकाफलमामन्त्र्य मुहूर्तार्धप्रजागरम्॥ २२८.८७ ॥	<br><br>
तस्मिन्गीतिफले दत्ते मातङ्गं ब्रह्मराक्षसः।	<br>
प्रणम्य प्रययौ हृष्टतीर्थवर्यं पृथूदकम्॥ २२८.८८ ॥	<br><br>
तत्रानशनसंकल्पं कृत्वा प्राणाञ्जहौ द्विजाः।	<br>
राक्षसत्वाद्विनिर्मुक्तो गीतिकाफलबृंहितः॥ २२८.८९ ॥	<br><br>
पृथूदकप्रभावाच्च ब्रह्मलोकं च दुर्लभम्।	<br>
दश वर्षसहस्राणि निरातङ्कोऽवसत्ततः॥ २२८.९० ॥	<br><br>
तस्यान्ते ब्राह्मणो जातो बभूव स्मृतिमान्वशी।	<br>
तस्याहं चरितं भूयः कथयिष्यामि भो द्विजाः॥ २२८.९१ ॥	<br><br>
मातङ्गस्य कथाशेषं श्रृणुध्वं गदतो मम।	<br>
राक्षसे तु गते धीमान्गृहमेत्य यतात्मवान्॥ २२८.९२ ॥	<br><br>
तद्विप्रचरितं स्मृत्वा निर्विष्णः शुचिरप्यसौ।	<br>
पुत्रेषु भार्यां निक्षिप्य ददौ भूम्याः प्रदक्षिणाम्॥ २२८.९३ ॥	<br><br>
कोकामुखात्समारभ्य यावद्वै स्कन्ददर्शनम्।	<br>
दृष्ट्वा स्कन्दं ययौ धाराचक्रे चापि प्रदक्षिणम्॥ २२८.९४ ॥	<br><br>
ततोऽद्रिवरमागम्य विन्ध्यमुच्चशिलोच्चयम्।	<br>
पापप्रमोचनं तीर्थमाससाद स तु द्विजाः॥ २२८.९५ ॥	<br><br>
स्नानं पापहरं चक्रे स तु चाण्डालवंशजः।	<br>
विमुक्तपापः संस्मार पूर्वजातीरनेकशः॥ २२८.९६ ॥	<br><br>
स पूर्वजन्मन्यभवद्भिक्षुः संयतवाङ्मनाः।	<br>
यतकायश्च मतिमान्वेदवेदाङ्गपारगः॥ २२८.९७ ॥	<br><br>
एकदा गोषु नगराद्‌ध्रियमामासु तस्करैः।	<br>
भिक्षाऽवधूता रजसा मुक्ता तेनाथ भिक्षुणा॥ २२८.९८ ॥	<br><br>
स तेनाधर्मदोषेण चाण्डालीं योनिमागतः।	<br>
पापप्रमोचने स्नातः स मृतो नर्मदातटे॥ २२८.९९ ॥	<br><br>
मूर्खोऽभूद्‌ब्राह्मणवरो वाराणस्यां च भो द्विजाः।	<br>
तत्रास्य वसतोऽब्दैस्तु त्रिंशद्भिः सिद्धपूरुषः॥ २२८.१०० ॥	<br><br>
विरूपरूपी बभ्राम योगमायाबलान्वितः।	<br>
तं दृष्ट्वा सोपहासार्थमभिवाद्याभ्युवाच ह॥ २२८.१०१ ॥	<br><br>
कुशलं सिद्धपुरुषं कुतस्त्वगम्यते त्वया॥ २२८.१०२ ॥	<br><br>
<b>व्यास उवाच	<br></b>
एवं संभाषितस्तेन ज्ञातोऽहमिति चिन्त्य तु।	<br>
प्रत्युवाचाथ वन्द्यस्तं स्वर्गलोकादुपागतः॥ २२८.१०३ ॥	<br><br>
तं सिद्धं प्राह मूर्खोऽसौ किं त्वं वेत्सि त्रिविष्टपे।	<br>
नारायणोरुप्रभवामुर्वशीमप्सरोवराम्॥ २२८.१०४ ॥	<br><br>
सिद्धस्तमाह तां वेद्मि शक्रचामरधारिणीम्।	<br>
स्वर्गस्याऽऽभरणं मुख्यमुर्वशीं साधुसंभवाम्॥ २२८.१०५ ॥	<br><br>
विप्रः सिद्धमुवाचाथ ऋजुमार्गविवर्जितः।	<br>
तन्मित्र मत्कृते वार्तामुर्वश्या भवताऽऽदरात्॥ २२८.१०६ ॥	<br><br>
कथनीया यच्च सा ते ब्रूयादाख्यास्यते भवान्।	<br>
बाढमित्यब्रवीत्सिद्धः सोऽपि विप्रो मुदाऽन्वितः॥ २२८.१०७ ॥	<br><br>
बभूव सिद्धोऽपि ययौ मेरुपृष्ठं सुरालयम्।	<br>
समेत्य चोर्वशीं प्राह यदुक्तोऽसौ द्विजेन तु॥ २२८.१०८ ॥	<br><br>
सा प्राह तं सिद्धवरं नाहं काशिपतिं द्विजम्।	<br>
जानामि सत्यमुक्तं ते न चेतसि मम स्थितम्॥ २२८.१०९ ॥	<br><br>
इत्युक्तः प्रययौ सोऽपि कालेन बहुना पुनः।	<br>
वाराणसीं ययौ सिद्धो दृष्टो मूर्खेण वै पुनः॥ २२८.११० ॥	<br><br>
दृष्टः पृष्टः किल भूयः किमाहोरुभवा तव।	<br>
सिद्धोऽब्रवीन्न जानामि मामुवाचोर्वशी स्वयम्॥ २२८.१११ ॥	<br><br>
सिद्धवाक्यं ततः श्रुत्वा स्मितभिन्नौष्ठसंपुटः।	<br>
पुनः प्राह कथं वेत्सीत्येवं वाच्या त्वयोर्वशी॥ २२८.११२ ॥	<br><br>
वाढमेवं करिष्यामीत्युक्त्वा सिद्धो दिवं गतः।	<br>
ददर्श शक्रभवनान्निष्क्रामन्तीमथोर्वशीम्॥ २२८.११३ ॥	<br><br>
प्रोवाच तां सिद्धवरः सा च तं सिद्धमब्रवीत्।	<br>
नियमं कंचिदपि हि करोतु द्विजसत्तमः॥ २२८.११४ ॥	<br><br>
येनाहं कर्मणा सिद्ध तं जानामि न चान्यथा।	<br>
तदुर्वशीवचोऽभ्येत्य तस्मै मूर्खद्विजाय तु॥ २२८.११५ ॥	<br><br>
कथयामास सिद्धस्तु सोऽपीमं नियमं जगौ।	<br>
तवाग्रे सिद्धपुरुष नियमोऽयं कृतो मया॥ २२८.११६ ॥	<br><br>
न भोक्ष्येऽद्यप्रभृति वै शकटं सत्यमीरितम्।	<br>
इत्युक्तः प्रययौ सिद्धः स्वर्गे दृष्ट्वोर्वशीमथ॥ २२८.११७ ॥	<br><br>
प्राहासौ शकटं भोक्ष्ये नाद्यप्रभृति कर्हिचित्।	<br>
तं सिद्धमुर्वशी प्राह ज्ञातोऽसौ सांप्रतं मया॥ २२८.११८ ॥	<br><br>
नियमग्रहणादेव मूर्खो मा(ऽय)मुपहासकः।	<br>
इत्युक्त्वा प्रययौ शीघ्रं वासं नारायणात्मजा॥ २२८.११९ ॥	<br><br>
सिद्धोऽपि विचचारासौ कामचारी महीतलम्।	<br>
उर्वश्यापि वरारोहा गत्वा वाराणसीं पुरीम्॥ २२८.१२० ॥	<br><br>
मत्स्योदरीजले स्नानं चक्रे दिव्यवपुर्धरा।	<br>
अथासावपि मूर्खस्तु नदीं मत्स्योदरीं मुने॥ २२८.१२१ ॥	<br><br>
जगामाथ ददर्शासौ स्नायमानामथोर्वशीम्।	<br>
तां दृष्ट्वा ववृधेऽथास्य मन्मथः क्षोभकृद्‌दृढम्॥ २२८.१२२ ॥	<br><br>
चकार मूर्खश्चेष्टाश्च तं विवेदोर्वशी स्वयम्।	<br>
तं मूर्खं सिद्धगदितं ज्ञात्वा सस्मितमाह तम्॥ २२८.१२३ ॥	<br><br>
<b>उर्वश्युवाच	<br></b>
किमिच्छसि महाभाग मत्तः शीघ्रमिहोच्यताम्।	<br>
करिष्यामि वचस्तुभ्यं त्वं विश्रब्धं करिष्यसि॥ २२८.१२४ ॥	<br><br>
मूर्खब्राह्मण उवाच	<br>
आत्मप्रदानेन मम प्राणान्रक्ष शुचिस्मिते॥ २२८.१२५ ॥	<br><br>
<b>व्यास उवाच	<br></b>
तं प्राहाथोर्वशी विप्रं नियमस्थाऽस्मि सांप्रतम्।	<br>
त्वं तिष्ठस्व क्षणमथ प्रतीक्षस्वाऽऽगतं मम॥ २२८.१२६ ॥	<br><br>
स्थितोऽस्मीत्यब्रवीद्विप्रः साऽपि स्वर्गं जगाम ह।	<br>
मासमात्रेण साऽऽयाता ददर्श तं कृशं द्विजम्॥ २२८.१२७ ॥	<br><br>
स्थितं मासं नदी तीरे निराहारं सुराङ्गना।	<br>
तं दृष्ट्वा निश्चययुतं भूत्वा वृद्धवपुस्ततः॥ २२८.१२८ ॥	<br><br>
सा चकार नदीतीरे शकटं शर्करावृतम्।	<br>
घृतेन मधुना चैव नदीं मत्स्योदरीं गता॥ २२८.१२९ ॥	<br><br>
स्नात्वाऽथ भूमौ वसन्ती शकटं च यथार्थतः।	<br>
तं ब्राह्मणं समाहूय वाक्यमाह सुलोचना॥ २२८.१३० ॥	<br><br>
<b>उर्वश्युवाच	<br></b>
मया तीव्रं व्रतं विप्र चीर्ण सौभाग्यकारणात्।	<br>
व्रतान्ते निष्कृतिं दद्यां प्रतिगृह्णीष्व भो द्विज॥ २२८.१३१ ॥	<br><br>
<b>व्यास उवाच	<br></b>
स प्राह किमिदं लोके दीयते शर्करावृतम्।	<br>
क्षुत्क्षामकण्ठः पृच्छामि साधु भद्रे समीरय॥ २२८.१३२ ॥	<br><br>
सा प्राह शकटो विप्र शर्करापिष्टसंयुतः।	<br>
इमं त्वं समुपादाय प्राणं तर्पय मा चिरम्॥ २२८.१३३ ॥	<br><br>
स तच्छ्रुत्वाऽथ संस्मृत्य क्षुधया पीडितोऽपि सन्।	<br>
प्राह भद्रे न गृह्णामि नियमो हि कृतो मया॥ २२८.१३४ ॥	<br><br>
पुरतः सिद्धवर्गस्य न भोक्ष्ये शकटं त्विति।	<br>
परिज्ञानार्थमुर्वश्या ददस्वान्यस्य कस्यचित्॥ २२८.१३५ ॥	<br><br>
साऽब्रवीन्नियमो भद्र कृतः काष्ठमये त्वया।	<br>
नासौ काष्ठमयो भुङ्क्ष्व क्षुधया चातिपीडितः॥ २२८.१३६ ॥	<br><br>
तां ब्राह्मणः प्रत्युवाच न मया तद्विशेषणम्।	<br>
कृतं भद्रेऽथ नियमः सामान्येनैव मे कृतः॥ २२८.१३७ ॥	<br><br>
तं भूयः प्राह सा तन्वी न चेद्‌भोक्ष्यसि ब्राह्मण।	<br>
गृहं गृहीत्वा गच्छस्व कुटुम्बं तव भोक्ष्यति॥ २२८.१३८ ॥	<br><br>
स तामुवाच सुदति न तावद्यामि मन्दिरम्।	<br>
इहाऽयाता वरारोहा त्रैलोक्येऽप्यधिका गुणैः॥ २२८.१३९ ॥	<br><br>
सा मया मदनार्तेन प्रार्थिताऽऽश्वासितस्तया।	<br>
स्थीयतां क्षममित्येवं स्थास्यामीति मयोदितम्॥ २२८.१४० ॥	<br><br>
मासमात्रं गतायास्तु तस्या भद्रे स्थितस्य च।	<br>
मम सत्यानुक्तस्य संगमाय धृतव्रते॥ २२८.१४१ ॥	<br><br>
तस्य सा वचनं श्रुत्वा कृत्वा स्व रूपमुत्तमम्।	<br>
विहस्य भावगम्भीरमुर्वशी प्राह तं द्विजम्॥ २२८.१४२ ॥	<br><br>
<b>उर्वश्युवाच	<br></b>
साधु सत्यं त्वया विप्र व्रतं निष्ठितचेतसा।	<br>
निष्पादितं हठादेव मम दर्शनमिच्छता॥ २२८.१४३ ॥	<br><br>
अहमेवोर्वशी विप्र त्वां जिज्ञासार्थमागता।	<br>
परीक्षितो निश्चितवान्भवन्सत्यतपा ऋषिः॥ २२८.१४४ ॥	<br><br>
गच्छ शूकरवोद्‌देशं रूपतीर्थेति विश्रुतम्।	<br>
सिद्धिं यास्यसि विप्रेन्द्र ततस्त्वं मामवाप्स्यसि॥ २२८.१४५ ॥	<br><br>
<b>व्यास उवाच	<br></b>
इत्युक्त्वा दिवमुत्पत्य सा जगामोर्वशी द्विजाः।	<br>
स च सत्यतपा विप्रो रूपतीर्थं जगाम ह॥ २२८.१४६ ॥	<br><br>
तत्र शान्तिपरो भूत्वा नियमव्रतधृक्शुचिः।	<br>
देहोत्सर्गे जगामासौ गान्धर्वं लोकमुत्तमम्॥ २२८.१४७ ॥	<br><br>
तत्र मन्वन्तरशतं भोगान्भुक्त्वा यथार्थतः।	<br>
बभूव सुकुले राजा प्रजारञ्जनतत्परः॥ २२८.१४८ ॥	<br><br>
स यज्वा विविधैर्यज्ञैः समाप्तवरदक्षिणैः।	<br>
पुत्रेषु राज्यं निक्षिप्य ययौ शौकरवं पुनः॥ २२८.१४९ ॥	<br><br>
रूपतीर्थे मृतो भूयः शक्रलोकमुपागतः।	<br>
तत्र मन्वन्तरशतं भोगान्भुक्त्वा ततश्च्युतः॥ २२८.१५० ॥	<br><br>
प्रतिष्ठाने पुरवरे बुधपुत्रः पुरूरवाः।	<br>
बभूव तत्र चोर्वश्याः संगमाय तपोधनाः॥ २२८.१५१ ॥	<br><br>
एवं पुरा सत्यतपा द्विजातिस्तीर्थे प्रसिद्धे स हि रूपसंज्ञे।	<br>
आराध्य जन्मन्यथ चार्च्य विष्णुमवाप्य भोगानथ मुक्तिमेति॥ २२८.१५२ ॥	<br><br>
इति श्रीमहापुराणे आदिब्राह्मे व्यासर्षिसंवादे प्रजागरे गीतिकायाः प्रशंसानिरूपणं नाम 	<br>
अष्टाविंशत्यधिकद्विततमोऽध्यायः॥ २२८ ॥	<br></span><br>
&nbsp;
