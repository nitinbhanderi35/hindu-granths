<b>गोकुले बलप्रत्यागमनवर्णनम्	<br></b>
<b>व्यास उवाच	<br></b>
इत्थं स्तुतस्तदा तेन मुचुकुन्देन धीमता।	<br>
प्राहेशः सर्वभीतानामनादिनिधनो हरिः।। १९७.१ ।।	<br><br>
<b>श्रीकृष्ण उवाच	<br></b>
यथाऽभिवाञ्छितांल्लोकान्दिव्यान्गच्छ नरेश्वर।	<br>
अव्याहतपरैश्वर्यो मत्प्रसादोपबृंहितः।। १९७.२ ।।	<br><br>
भुक्त्वा दिव्यान्महाभोगानभविष्यसि महाकुले।	<br>
जातिस्मरो मत्प्रसादात्ततो मोक्षमवाप्स्यसि।। १९७.३ ।।	<br><br>
<b>व्यास उवाच	<br></b>
इत्युक्तः प्रणिपत्येशं जगतामच्युतं नृपः।	<br>
गुहामुखद्विनिष्क्रान्ता ददृशे सोऽल्पकान्नरान्।। १९७.४ ।।	<br><br>
ततः कलियुगं ज्ञात्वा प्राप्तं तप्तुं ततो नृपः।	<br>
नरनारायणस्थानं प्रययौ गन्धमादनम्।। १९७.५ ।।	<br><br>
कृष्णोऽपि घातयित्वाऽरिमुपायेन हि तद्‌बालम्।	<br>
जग्राह मथुरामेत्य हस्त्यश्वस्यन्दनोज्ज्वलम्।। १९७.६ ।।	<br><br>
आनीय चोग्रसेनाय द्वारवत्यां न्यवेदयत्।	<br>
पराभिभवनिञशङ्कं बभूव च यदोः कुलम्।। १९७.७ ।।	<br><br>
बलदेवोऽपि विप्रेन्द्राः प्रशान्ताखिलविग्रहः।	<br>
ज्ञातिदर्शनसोत्कण्ठः प्रययौ नन्दगोकुलम्।। १९७.८ ।।	<br><br>
ततो गोपाश्च गोप्यश्च यथापूर्वममित्रजित्।	<br>
तथैवाभ्यवदत्प्रेम्णा बहुमानपुरः सरम्।। १९७.९ ।।	<br><br>
कैश्चापि संपरिष्वक्तः कांश्चित्स परिषस्वजे।	<br>
हासं चक्रे समं कैश्चिद्‌गोपगोपीजनैस्तथा।। १९७.१० ।।	<br><br>
प्रियाण्यनेकान्यवदन्गोपास्त्र हलायुधम्।	<br>
गाप्यश्च प्रेममुदिताः प्रोचुः सेर्ष्यमथापराः।। १९७.११ ।।	<br><br>
गोप्य पप्रच्छुरपरा नागरीजनवल्लभः।	<br>
कच्चिदास्ते सुखं कृष्णश्चलत्प्रेमरसाकुलः।। १९७.१२ ।।	<br><br>
अस्मच्चेष्टोपहसनं न कत्च्चिपुरयोषिताम्।	<br>
सौभाग्यमानमधिकं करोति क्षणसौहृदः।। १९७.१३ ।।	<br><br>
कच्चित्स्मरति नः कृष्णो गीतानुगमनं कृतम्।	<br>
अप्यसौ मातरं द्रष्टुं सकृदप्यागमिष्यति।। १९७.१४ ।।	<br><br>
अथवा किं तदालापैः क्रियन्तामपराः कथाः।	<br>
यदस्माभिर्विना तेन(तस्य)विनाऽस्माकं भविष्यति।। १९७.१५ ।।	<br><br>
पिता माता तथा भ्राता भर्ता बन्धुजनश्च कः।	<br>
न त्यक्तस्तत्कृतेऽस्माभिरकृतज्ञस्ततो हि सः।। १९७.१६ ।।	<br><br>
तथाऽपि कच्चिदात्मीयमिहाऽऽगमनसंश्रयम्।	<br>
करोति कृष्णो वक्तव्यं भवता वचनामृतम्।। १९७.१७ ।।	<br><br>
दामोदरोऽसौ गोविन्दः पुरस्त्रीसक्तमानसः।	<br>
अपेतप्रीतिरस्मासु दुर्दर्शः प्रतिभाति नः।। १९७.१८ ।।	<br><br>
<b>व्यास उवाच	<br></b>
आमन्त्रितः स कृष्णेति पुनर्दामोदरेति च।	<br>
जहसुः सुस्वरं गोप्यो हरिणाकृष्टचेतसः।। १९७.१९ ।।	<br><br>
संदेशैः सोम्यमधुरैः प्रेमगर्भैरगर्वितैः।	<br>
रामेणाऽऽश्वासिता गोप्यः कृष्णस्यातिमधुस्वरैः।। १९७.२० ।।	<br><br>
गोपैश्च पूर्ववद्रामः परिहासमनोहरैः।	<br>
कथाश्चकार प्रेम्णा च सह तैर्व्रजभूमिषु।। १९७.२१ ।।	<br><br>
इति श्रीमहापुराणे आदिब्राह्मे गोकुले बलप्रत्यागमनवर्णनं नाम सप्तनवत्यधिकशततमोऽध्यायः।। १९७ ।।	<br>
