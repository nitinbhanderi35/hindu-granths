<b>प्राकृतलयनिरूपणम्	<br></b>
<b>व्यास उवाच	<br></b>
सप्तर्षिस्थानामाक्राम्य स्थितेऽम्भसि द्विजोत्तमाः।	<br>
एकार्णवं भवत्येतत्त्रैलोक्यमखिलं ततः॥ २३३.१ ॥	<br><br>
अथ निःश्वासजो विष्णोर्वायुस्ताञ्जलदांस्ततः।	<br>
नाशं नयति भो विप्रा वर्षाणमधिकं शतम्॥ २३३.२ ॥	<br><br>
सर्वभूतमयोऽचिन्त्यो भगवान्भूतभावनः।	<br>
अनादिरादिर्विश्वस्य पीत्वा वायुमशेषतः॥ २३३.३ ॥	<br><br>
एकार्णवे ततस्तस्मिञ्शेषशय्यास्थितः प्रभुः।	<br>
ब्रह्मरूपधरः शेते भगवानादिकृद्धरिः॥ २३३.४ ॥	<br><br>
जनलोकगतैः सिद्धैः सनकाद्यैरभिष्टुतः।	<br>
ब्रह्मलोकगतैश्चैव चिन्त्यमानो मुमुक्षुभिः॥ २३३.५ ॥	<br><br>
आत्ममायमयीं दिव्यां योगनिद्रां समास्थितः।	<br>
आत्मानं वासुदेवाख्यं चिन्तयन्परमेश्वरः॥ २३३.६ ॥	<br><br>
एष नैमित्तिको नाम विप्रेन्द्राः प्रतिसंचरः।	<br>
निमित्तं तत्र यच्छेते ब्रह्मरूपधरो हरिः॥ २३३.७ ॥	<br><br>
यदा जागर्ति सर्वात्मा स तदा चेष्टते जगत्।	<br>
निमीलत्येतदखिलं मायाशय्याशयेऽच्युते॥ २३३.८ ॥	<br><br>
पद्‌मयोनेर्दिनं यत्तु चतुर्युगसहस्रवत्।	<br>
एकार्णवकृते लोके तावती रात्रिरुच्यते॥ २३३.९ ॥	<br><br>
ततः प्रबुद्धो रात्र्यन्ते पुनः सृष्टिं करोत्यजः।	<br>
ब्रह्मस्वरूपधृग्विष्णुर्यथा वः कथितं पुरा॥ २३३.१० ॥	<br><br>
इत्येष कल्पसंहारो अन्तरप्रलयो द्विजाः।	<br>
नैमित्तिको वः कथितः श्रृणुध्वं प्राकृतं परम्॥ २३३.११ ॥	<br><br>
अवृष्ट्याग्नयादिभिः सम्यक्कृते शय्यालये द्विजाः।	<br>
समस्तेष्वेष लोकेषु पातालेष्वखिलेषु च॥ २३३.१२ ॥	<br><br>
महादादेर्विकारस्य विशेषात्त संक्षये।	<br>
कृष्मेच्छाकारिते तस्मिन्प्रवृत्ते प्रतिसंचरे॥ २३३.१३ ॥	<br><br>
आपो ग्रसन्ति वै पूर्वं भूमेर्गन्धादिकं गुणम्।	<br>
आत्तगन्धा ततो भूमिः प्रलयाय प्रकल्पते॥ २३३.१४ ॥	<br><br>
प्रनष्टे गन्धतन्मात्रे भवत्युर्वी जलात्मिका।	<br>
आपस्तदा प्रवृत्तास्तु वेगवत्यो महास्वनाः॥ २३३.१५ ॥	<br><br>
सर्वमापूरयन्तीदं तिष्ठन्ति विचरन्ति च।	<br>
सलिलेनैवोर्मिमता लोकालोकः समन्ततः॥ २३३.१६ ॥	<br><br>
अपामपि गुणो यस्तु जयोतिषा पीयते तु सः।	<br>
नश्यन्त्यापः सुतप्ताश्च रसतन्मात्रसंक्षयात्॥ २३३.१७ ॥	<br><br>
ततश्चाऽऽपोमृतरसा ज्योतिष्ट्वं प्राप्नुवन्ति वै।	<br>
अग्न्यवस्थे तु सलिले तेजसा सर्वतो वृते॥ २३३.१८ ॥	<br><br>
स चाग्निः सर्वतो व्याप्य आदत्ते तज्जलं तदा।	<br>
सर्वमापूर्यतो चाभि रयत्यग्नि स्तदा जगदिदं शनैः॥ २३३.१९ ॥	<br><br>
अर्चिभिः संतते तस्मिंस्तिर्यगूर्ध्वमधस्तथा।	<br>
ज्योतिषोऽपि परं रूपं वायुरत्ति प्रभाकरम्॥ २३३.२० ॥	<br><br>
प्रलीने च ततस्तस्मिन्वायुभूतेऽखिलात्मके।	<br>
प्रनष्टे रूपतन्मात्रे कृतरूपो विभावसुः॥ २३३.२१ ॥	<br><br>
प्रशाम्यति तदा ज्योतिर्वायुर्दोधूयते महान्।	<br>
निरालोके तदा लोके वायुसंस्थे च तेजसि॥ २३३.२२ ॥	<br><br>
ततः प्रलयमासाद्य वायुसंभवमात्मनः।	<br>
ऊर्ध्वं च वायुस्तिर्यक्च दोधवीति दिशो दश॥ २३३.२३ ॥	<br><br>
वायोस्त्वपि गुणं स्पर्शमाकाशं ग्रसते ततः।	<br>
प्रशाम्यति तदा वायुः खं तु तिष्ठत्यनावृतम्॥ २३३.२४ ॥	<br><br>
अरूपमरसस्पर्शमगन्धवदमूर्तिमत्।	<br>
सर्वमापूरयच्चैव सुमहत्तत्प्रकाशते॥ २३३.२५ ॥	<br><br>
परिमण्डलतस्तत्तु आकाशं शब्दलक्षणम्।	<br>
शब्दमात्रं तथाऽऽकाशं सर्वमावृत्य तिष्ठति॥ २३३.२६ ॥	<br><br>
ततः शब्दगुणं तस्य भूतादिर्ग्रसते पुनः।	<br>
भूतेन्द्रियेषु युगपद्भूतादौ संस्थितेषु वै॥ २३३.२७ ॥	<br><br>
अभिमानात्मको ह्‌येष भूतादिस्तमासः स्मृतः।	<br>
भूतादिं ग्रसते चापि महाबुद्धिर्विचक्षणा॥ २३३.२८ ॥	<br><br>
उर्वी महांश्च जगतः प्रान्तेऽन्तर्बाह्यतस्तथा।	<br>
एवं सप्तमहाबुद्धिः(?)क्रमात्प्रकृतयस्तथा॥ २३३.२९ ॥	<br><br>
प्रत्याहारैस्तु ताः सर्वाः प्रविशन्ति परस्परम्।	<br>
येनेदमावृतं सर्वमण्डमप्सु प्रलीयते॥ २३३.३० ॥	<br><br>
सप्तद्वीपसमुद्रान्तं सप्तलोकं सपर्वतम्।	<br>
उदकावरणं ह्यत्र ज्योतिषा पीयते तु तत्॥ २३३.३१ ॥	<br><br>
ज्योतिर्वायौ लयं याति यात्याकाशे समीपणः।	<br>
आकाशं चैव भूतादिर्ग्रसते तं तथा महान्॥ २३३.३२ ॥	<br><br>
महान्तमेभिः सहितं प्रकृतिर्ग्रसते द्विजाः।	<br>
गुणसाम्यमनुद्रिक्तमन्यूनं च द्विजोत्तमाः॥ २३३.३३ ॥	<br><br>
प्रोच्यते प्रकृतिर्हेतुः प्रधानं कारणं परम्।	<br>
इत्येषा प्रकृतिः सर्वा व्यक्ताव्यक्तस्वरूपिणी॥ २३३.३४ ॥	<br><br>
व्यक्तस्वरूपमव्यक्ते तस्यां विप्राः प्रलीयते।	<br>
एकः शुद्धोऽक्षरो नित्यः सर्वव्यापी तथा पुनः॥ २३३.३५ ॥	<br><br>
सोऽप्यंशः सर्वभूतस्य द्विजेन्द्राः परमात्मनः।	<br>
नश्यन्ति सर्वा यत्रापि नामजात्यादिकल्पनाः॥ २३३.३६ ॥	<br><br>
सत्तामात्रात्मके ज्ञेये ज्ञानात्मन्यात्मनः परे।	<br>
स ब्रह्म तत्परं धाम परमात्मा परेश्वरः॥ २३३.३७ ॥	<br><br>
स विष्णुः सर्वमेवेदं यतो नाऽऽवर्तते पुनः।	<br>
प्रकृतिर्या मयाऽऽख्याता व्यक्ताव्यक्तस्वरूपिणी॥ २३३.३८ ॥	<br><br>
पुरुषश्चाप्युभावेतौ लीयते परमात्मनि।	<br>
परमात्मा च सर्वेषामाधारः परमेश्वरः॥ २३३.३९ ॥	<br><br>
विष्णुनाम्ना स वेदेषु वेदान्तेषु च गीयते।	<br>
प्रवृत्तं च द्विविधं कर्म वैदिकम्॥ २३३.४० ॥	<br><br>
ताभ्यामुभाभ्यां पुरुषैर्यज्ञमूर्तिः स इज्यते।	<br>
ऋग्यजुःसामभिर्मार्गैः प्रवृत्तैरिज्यते ह्यसौ॥ २३३.४१ ॥	<br><br>
यज्ञेश्वरो यज्ञपुमान्पुरुषैः पुरुषोत्तमः।	<br>
ज्ञानात्मा ज्ञानयोगेन ज्ञानमूर्तिः स इज्यते॥ २३३.४२ ॥	<br><br>
निवृत्तैर्योगमार्गैश्च विष्णुर्मुक्तिफलप्रदः।	<br>
ह्रस्वदीर्घप्लुतैर्यत्तु किंचिद्वस्त्वभिधीयते॥ २३३.४३ ॥	<br><br>
यच्च वाचामविषयस्तत्सर्वं विष्णुरव्ययः।	<br>
व्यक्तः स एवमव्यक्तः स एव पुरुषोऽव्ययः॥ २३३.४४ ॥	<br><br>
परमात्मा च विश्वात्मा विश्वरूपधरो हरिः।	<br>
व्यक्ताव्यक्तात्मिका तस्मिन्प्रकृतिः सा विलीयते॥ २३३.४५ ॥	<br><br>
पुरुषश्चापि भो विप्रा यस्तदव्याकृतात्मनि।	<br>
द्विपरार्धात्मकः कालः कथितो यो मया द्विजाः॥ २३३.४६ ॥	<br><br>
तदहस्तस्य विप्रेन्द्रा विष्णोरीशस्य तपोधनाः।	<br>
नैवाहस्तस्य च निशा नित्यस्य परमात्मनः॥ २३३.४७ ॥	<br><br>
तत्राऽऽस्थिते निशा तस्य तत्प्रमाणा तपोधनाः।	<br>
नैवाहस्तस्य च निसा नित्यस्य परमात्मनः॥ २३३.४८ ॥	<br><br>
उपचारात्तथाऽप्येतत्तस्येशस्य तु कथ्यते।	<br>
इत्येष मुनिसार्दूलाः कथितः प्राकृतो लयः॥ २३३.४९ ॥	<br><br>
इति श्रीमहापुराणे आदिब्राह्मे प्राकृतलयनिरूपणं नाम 	<br>
त्रयस्त्रिंशदधिकद्विशततमोऽध्यायः॥ २३३ ॥	<br>
