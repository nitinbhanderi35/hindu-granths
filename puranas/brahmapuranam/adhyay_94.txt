<b>अथ चतुर्नवतितमोऽध्यायः</b><br>
<b>श्वेततीर्थवर्णनम्</b><br>
<b>ब्रह्मोवाच</b><br>
श्वेततीर्थमिति ख्यातं त्रैलोक्ये विश्रुतं शुभम्।<br>
तस्य श्रवणमात्रेण सर्वपापैः प्रमुच्यते।। ९४.१ ।।<br>
<br>
श्वेतो नाम पुरा विप्रो गौतमस्य प्रियः सखा।<br>
आतिथ्यपूजानिरतो गौतमीतीरमाश्रितः।। ९४.२ ।।<br>
<br>
मनसा कर्मणा वाचा शिवभक्तिपरायणः।<br>
ध्यायन्तं तं द्विजश्रेष्ठं पूजयन्तं सदाशिवम्।। ९४.३ ।।<br>
<br>
पूर्णयुषं द्विजवरं शिवभक्तिपरायणम्।<br>
नेतुं दूताः समाजग्मुर्दक्षिणाशापतेस्तदा।। ९४.४ ।।<br>
<br>
नाशक्नुवन्गृहं तस्य प्रवेष्टुपि नारद।<br>
तदा काले व्यतिक्रान्ते चित्रको मृत्युमब्रवीत्।। ९४.५ ।।<br>
<br>
चित्रक उवाच<br>
किं नाऽऽयाति क्षीणजीवो मृत्यो श्वेतः कथंत्विति।<br>
नाद्याप्यायान्ति दूतास्ते मृत्येर्नैवोचितं तु ते।। ९४.६ ।।<br>
<br>
ब्रह्मोवाच<br>
ततश्च कुपितो मृत्युः प्रायाच्छ्वेतगृहं स्वयम्।<br>
बहिःस्थितांस्तदा पश्यन्मृत्युर्दूतान्भयार्दितान्।<br>
प्रोवाच किमिदं दूता मृत्युमूचुश्च दूतकाः।। ९४.७ ।।<br>
<br>
दूता ऊचुः<br>
शिवेन रक्षितं श्वेतं वयं नो वीक्षितुं क्षमाः।<br>
येषां प्रसन्नो गिरिशस्ततेषां का नाम भीतयः।। ९४.८ ।।<br>
<br>
ब्रह्मोवाच<br>
पाशपणिस्तदा मृत्युः प्राविश्द्यत्र स द्विजः।<br>
नासौ विप्रो विजानाति मृत्युं वा यमकिंकरान्।। ९४.९ ।।<br>
<br>
शिवं पूजयते भक्त्या श्वेतस्य तु समीपतः।<br>
मृत्युं पाशधरं दृष्ट्वा दण्डी प्रोवाच विस्मितः।। ९४.१० ।।<br>
<br>
दण्ड्युवाच<br>
किमत्र वीक्षसे मृत्यो दण्डिनं मृत्युब्रवीत्।। ९४.११ ।।<br>
<br>
मृत्युरुवाच<br>
श्वेतं नेतुमिहाऽऽयातस्तस्माद्वीक्षे द्विजोत्तमम्।। ९४.१२ ।।<br>
<br>
ब्रह्मोवाच<br>
त्वं गच्छेत्यब्रवीद्दण्डी मृत्युः पाशानथाक्षिपत्।<br>
श्वेताय मुनिशार्दूल ततो दण्डी चुकोप ह।। ९४.१३ ।।<br>
<br>
शिवदत्तेन दण्डेन दण्डी मृत्युमताडयत्।<br>
ततः पाशधरो मृत्युः पपात धरणीतले।। ९४.१४ ।।<br>
<br>
ततस्ते सत्वरं दूता हतं मृत्युमवेक्ष्य च।<br>
यमाय सर्वमवदन्वधं मृत्योस्तु दण्डिना।। ९४.१५ ।।<br>
<br>
ततश्च कुपितो धर्मो यमो महिषवाहनः।<br>
चित्रगुप्तं बहुबलं यमदण्डं च रक्षकम्।। ९४.१६ ।।<br>
<br>
महिषं भूतवेतालानाधिव्याधींस्तथैव च।<br>
अक्षिरोगान्कुक्षिरोगान्कर्णशूलं तथैव च।। ९४.१७ ।।<br>
<br>
ज्वरं च त्रिविधं पापं नरकाणि पृथक्पृथक्।<br>
त्वरन्तामिति तानुक्त्वा जगाम त्वरितो यमः।। ९४.१८ ।।<br>
<br>
एतैरन्यैः परिवृतो यत्र श्वेतो द्विजोत्तमः।<br>
तमायान्तं यमं दृष्ट्वा नन्दी प्रोवाच सायुधः।। ९४.१९ ।।<br>
<br>
विनायकं तथा स्कन्दं भूतनाथं तु दण्डिनम्।<br>
तत्र तद्युद्धमभवत्सर्वलोकभयावहम्।। ९४.२० ।।<br>
<br>
कार्तिकेयः स्वयं शक्त्या बिभेद यमकिंकरान्।<br>
दक्षिणशापतिं चापि निजघान बलान्वितम्।। ९४.२१ ।।<br>
<br>
हतावशिष्टा याम्यास्ते आदित्याय न्यवेदयन्।<br>
आदित्योऽपि सुरैः सार्धं श्रुत्वा तन्महादद्भुतम्।। ९४.२२ ।।<br>
<br>
लोकपालौरनुवृतो मामान्तिकमुपागमत्।<br>
अहं विष्णुश्च भगवानिन्द्रोऽग्निर्वरुमस्तथा।। ९४.२३ ।।<br>
<br>
चन्द्रादित्यावश्विनौ च लोकपाला मरुद्गणाः।<br>
एते चान्ये च बहवो वयं याता यमान्तिकम्।। ९४.२४ ।।<br>
<br>
मृत आस्ते दक्षिणेशो गङ्गातीरे बलान्वितः।<br>
समुद्राश्च नदा नागा नानाभूतान्यनेकशः।। ९४.२५ ।।<br>
<br>
तत्राऽऽजग्मुः सुरेशानं द्रष्टुं वैवस्वतं यमम्।<br>
तं दृष्ट्वा हतसैन्यं च यमं देवा भयार्दिताः।।<br>
कृताञ्जलिपुटाः शंभुर्मूचुः सर्वे पुनः पुनः।। ९४.२६ ।।<br>
<br>
देवा ऊचुः<br>
भक्तप्रियत्वं ते नित्यं दुष्टहन्तृत्वमेव च।<br>
आदिकर्तर्नमस्तुभ्यं नीलकण्ठ नमोऽस्तु ते।।<br>
ब्रह्मप्रिय नमस्तेऽस्तु देवप्रिय नमोऽस्तु ते।। ९४.२७ ।।<br>
<br>
श्वेतं द्विजं भक्तमनायुषं ते, नेतुं यमादिः सकलोऽसमर्थः।<br>
संतोषमाप्ताः परमं समीक्षय, भक्तप्रियत्वं त्वयि नाथ सत्यम्।। ९४.२८ ।।<br>
<br>
ये त्वं प्रपन्नाः शरणं कृपालुं, नालं कृतान्तोऽप्यनुवीक्षितुं तान्।<br>
एवं विदित्वा शिव एव सर्वे, त्वामेव भक्त्या परया भजन्ते।। ९४.२९ ।।<br>
<br>
त्वमेव जगतां नाथ किं न स्मरसि शंकर।<br>
त्वां विना कः समर्थोऽत्र व्यवस्थां कर्तुमीश्वरः।। ९४.३० ।।<br>
<br>
ब्रह्मोवाच<br>
एवं तु स्तुवतां तेषां पुरस्तादभवच्छिवः।<br>
किं ददामीति तानाह इदमूचुः सुरा अपि।। ९४.३१ ।।<br>
<br>
देवा ऊचुः<br>
अयं वैवस्वतो धर्मो नियन्ता सर्वदेहिनाम्।<br>
धर्माधर्मव्यवस्थायां स्थापितो लोकपालकः।। ९४.३२ ।।<br>
<br>
नायं वधमवाप्नोति नापराधी न पापकृत्।<br>
विना तेन जगद्धातुर्नैव किंचिद्भाविष्यति।। ९४.३३ ।।<br>
<br>
तस्माज्जीवय देवेश यमं सबलवाहनम्।<br>
प्रार्थना सफला नाथ महत्सु न वृथा भवेत्।। ९४.३४ ।।<br>
<br>
ब्रह्मोवाच<br>
ततः प्रोवचा भगवाञ्जीवयेयमसंशयम्।<br>
यमं यदि वचो मेऽद्य अनुमन्यन्ति देवताः।। ९४.३५ ।।<br>
<br>
ततः प्रोचु सुराः सर्वे कुर्मो वाक्यं त्वयोदितम्।<br>
हरिब्रह्मादिसहितं वशे यस्याखिलं जगत्।। ९४.३६ ।।<br>
<br>
ततः प्रोवाच भगवानमरान्समुपागतान्।<br>
मद्भक्तो न मृतिं यातु नेत्यूचुरमराः पुनः।। ९४.३७ ।।<br>
<br>
अमराः स्युस्ततो देव सर्वलोकाश्चाराचराः।<br>
अमर्त्यमर्त्यभेदोऽयं न स्याद्देव जगन्मय।। ९४.३८ ।।<br>
<br>
पुनरप्याह ताञ्शंभुः श्रृण्वन्तु मम भाषितम्।।<br>
मद्भक्तानां वैष्णवानां गौतमीमनुसेवताम्।। ९४.३९ ।।<br>
<br>
वयं तु स्वामिनो नित्यं न मृत्युः स्वाम्यमर्हति।<br>
वार्ताऽप्येषां न कर्तव्या यमेन तु कदाचन।। ९४.४० ।।<br>
<br>
आधिव्याध्यादिभिर्जातु कार्यो नाभिभवः क्वचित्।<br>
ये शिवं शरणं यातास्ते मुक्तास्तत्क्षणादपि।। ९४.४१ ।।<br>
<br>
सानुगस्य यमस्यातो नमस्याः सर्व एव ते।<br>
तथेत्यूचुः सुरगणा देवदेवं शिवं प्रति ततश्च।। ९४.४२ ।।<br>
<br>
भगवान्नाथो नन्दिनं प्राह वाहनम्।। ९४.४३ ।।<br>
<br>
शिव उवाच<br>
गौतम्या उदकेन त्वमभिषिञ्च मृतं यमम्।। ९४.४४ ।।<br>
<br>
ब्रह्मोवाच<br>
ततो यमादयः सर्वे अभिषिक्तास्तु नन्दिना।<br>
उत्थिताश्च सजीवास्ते दक्षिणाशां ततो गताः।। ९४.४५ ।।<br>
<br>
उत्तरे गौतमीतीरे विष्ण्वाद्याः सर्वदैवताः।<br>
स्थिता आसन्पूजयन्तो देवदेवं महेश्वरम्।। ९४.४६ ।।<br>
<br>
तत्राऽऽसन्नयुतान्यष्ट सहस्राणि चतुर्दश।<br>
तथा षट्च सहस्राणि पुनः षट्च तथैव च।। ९४.४७ ।।<br>
<br>
षड्दक्षिणे तथा तीरे तीर्थानामयुतत्रयम्।<br>
पुण्यमाख्यानमेतद्धि श्वेततीर्थस्य नारद।। ९४.४८ ।।<br>
<br>
यत्रासौ पतितो मृत्युर्मृत्युतीर्थं तदुच्यते।<br>
तस्य श्रवणमात्रेण सहस्रं जीवते समाः।। ९४.४९ ।।<br>
<br>
तत्र स्नानं च दानं च सर्वपापाप्रणाशनम्।<br>
श्रवणं पठनं चापि स्मरणं च मलक्षयम्।।<br>
करोति सर्वलोकानां भुक्तिमुक्तिप्रदायकम्।। ९४.५० ।।<br>
<br>
इति श्रीमहापुराणे आदिब्राह्मे तीर्थमाहात्म्ये उत्तरतीरस्थैकलक्षद्वादशसहस्रतीर्थदक्षिणतीरस्थत्रिंशत्सहस्रतीर्थवर्णनं नाम चतुर्नवतितमोऽध्यायः।। ९४ ।।<br>
<br>
