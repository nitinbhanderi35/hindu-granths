<b>भानुतीर्थवर्णनम्	<br></b>
<b>ब्रह्मोवाच	<br></b>
भानुतीर्थमिति ख्यातं त्वाष्ट्रं माहेश्वरं तथा।	<br>
ऐन्द्रं याम्यं तथाऽऽग्नेयं सर्वपापप्रणाशनम्।। १६८.१ ।।	<br><br>
अभिष्टुत इति ख्यातो राजाऽऽसीत्प्रियदर्शनः।	<br>
हयमेधेन पुण्येन यष्टुमारब्धवान्सुरान्।। १६८.२ ।।	<br><br>
तत्रर्त्विजः षोडश स्युर्वसिष्ठात्रिपुरोगमाः।	<br>
क्षत्रिये यजमाने तु यज्ञभूमिः कथं भवेत्।। १६८.३ ।।	<br><br>
ब्राह्मणे दीक्षिते राजा भुवं दास्यति यज्ञियाम्।	<br>
भूपतौ दीक्षिते दाता को भवेत्को नु याचते।। १६८.४ ।।	<br><br>
याच्ञेयमखिलाशर्मजननी पापरूपिणी।	<br>
केनाप्यतो न कार्यैव क्षत्रियेण विशेषतः।। १६८.५ ।।	<br><br>
एवं मीमांसमानेषु ब्राह्मणेषु परस्परम्।	<br>
तत्र प्राह महाप्राज्ञो वसिष्ठो धर्मवित्तमः।। १६८.६ ।।	<br><br>
<b>वसिष्ठ उवाच	<br></b>
राज्ञि दीक्षायमाणे तु सूर्यो याच्यो भुवं प्रति।	<br>
देहि मे देव सवितर्यजनं देवतोचितम्।। १६८.७ ।।	<br><br>
दैवं क्षत्रमसि ब्रह्मन्भूतनाथ नमोऽस्तु ते।	<br>
याचितः सविता राज्ञा देवानां यजनं शुभम्।। १६८.८ ।।	<br><br>
ददात्येव ततो राजन्प्रार्थयेशं दिवाकरम्।। १६८.९ ।।	<br><br>
<b>ब्रह्मोवाच	<br></b>
तथेत्युक्त्वाऽभिष्टुतोऽपि देवदेवं दिवाकरम्।	<br>
श्रद्धया प्रार्थयामास हरीशाजात्मकं रविम्।। १६८.१० ।।	<br><br>
<b>राजोवाच	<br></b>
देवानां यजनं सवितस्ते नमोऽस्तु ते।। १६८.११ ।।	<br><br>
<b>ब्रह्मोवाच	<br></b>
क्षत्रं दैवं यतः सूर्यो दत्ता भूर्भूपतेस्ततः।	<br>
सविता देवदेवेशो ददामीत्यभ्यभाषत।। १६८.१२ ।।	<br><br>
एवं करोति यो यज्ञं तस्य रिष्टिर्न काचन।	<br>
तथा वाजिमखे सत्रे व्राह्मणैर्वेदपारगैः।। १६८.१३ ।।	<br><br>
प्रारब्धेऽभिष्टुता राज्ञा यत्रागाद्‌भूपतिं रविः।	<br>
देवानां यजनं दातुं भानुतीर्थं तदुच्यते।। १६८.१४ ।।	<br><br>
तं देवक्रतुमुत्कुष्टं हयमेधं सुरैर्युतम्।	<br>
दैत्याश्च दनुजाश्चैव तथाऽन्ये यज्ञघातकाः।। १६८.१५ ।।	<br><br>
ब्रह्मवेषधराः सर्वे गायन्तः सामगा इव।	<br>
तेऽपि तत्र महाप्राज्ञाः प्राविश्न्ननिवारिताः।। १६८.१६ ।।	<br><br>
चमसानि च पात्राणि सोमं चषालमेव च।	<br>
सोमपानं हविस्त्यगमृत्विजो भूपतिं तथा।। १६८.१७ ।।	<br><br>
निन्दन्ति निक्षिपन्त्यन्ये हसन्त्यन्ये तथाऽसुराः।	<br>
तेषां चेष्टां न जानन्ति विश्वरूपं विना मुने।। १६८.१८ ।।	<br><br>
विश्वरूपोऽपि पितरं प्राह दैत्या इमे इति।	<br>
तत्पुत्रवचनं श्रुत्वा त्वष्टा प्राह सुरानिदम्।। १६८.१९ ।।	<br><br>
<b>त्वष्टोवाच	<br></b>
गृहीत्वा वारिदर्भांश्च प्रोक्षयध्वं समन्ततः।	<br>
ये निन्दन्ति मखं पुण्यं चमसं सोममेव च।। १६८.२० ।।	<br><br>
मया त्वपहताः सर्व इत्युक्त्वा परिषिञ्चत।। १६८.२१ ।।	<br><br>
<b>ब्रह्मोवाच	<br></b>
तथा चक्रुः सुरगणास्त्वष्टा चापि तथाऽकरोत्।	<br>
भस्मीभूतास्ततः सर्वे कांदिशीकास्ततोऽभवन्।। १६८.२२ ।।	<br><br>
हता मया महापापा इत्युक्त्वा वार्यवाक्षिपत्।	<br>
ततः क्षीणायुषो दैत्याः प्रातिष्ठन्कुपितास्ततः।। १६८.२३ ।।	<br><br>
यत्रैतत्प्राक्षिपद्वारि त्वष्टा लोकप्रजापतिः।	<br>
त्वाष्ट्रं तीर्थं तदाख्यातं सर्वपापप्रणाशनम्।। १६८.२४ ।।	<br><br>
त्वष्टुर्वाक्याच्चयुतान्दैत्यान्निजघान यमस्तदा।	<br>
कालदण्डेन चक्रेण कालपाशेन मन्युना।। १६८.२५ ।।	<br><br>
यत्र ते निहता दैत्यास्तत्तीर्थं याम्यमुच्यते।	<br>
यत्राभवत्क्रतुः पूर्णो हुत्वाऽग्नौचामृतं बहु।। १६८.२६ ।।	<br><br>
धाराभिः शरमानाभिरखण्डाभिर्महाध्यरे।	<br>
यत्राभवद्धव्यवाहस्तृप्तस्तस्य ह्‌यभिष्टुतः।। १६८.२७ ।।	<br><br>
अग्नितीर्थं तदाख्यातमश्वमेधफलप्रदम्।	<br>
इन्द्रो मरुद्भिर्नृपतिं प्राहेदं वचनं शुभम्।। १६८.२८ ।।	<br><br>
त्वं सम्राड्भविता राजन्नुभयोरपि लोकयोः। 	<br>
सखा मम प्रियो नित्यं भविता नात्र संशयः।। १६८.२९ ।।	<br><br>
स कृतार्थो मर्त्यलोक इन्द्रतीर्थे च तर्पणम्।	<br>
कुर्यात्पितॄणां प्रीत्यर्थं यमतीर्थे विशेषतः।। १६८.३० ।।	<br><br>
माहेश्वरं तु तत्तीर्थं पूजितोऽभिष्टुतः शिवः।	<br>
भक्तियुक्तेन विप्रैश्च सर्वकर्मविशारदैः।। १६८.३१ ।।	<br><br>
वैदिकैर्लौकिकैश्चैव मन्त्रैः पूज्यं महेश्वरम्।	<br>
नृत्यैर्गीतैस्तथा वाद्यैरमृतैः पञ्चसंभवैः।। १६८.३२ ।।	<br><br>
उपचारैश्च बहुभिर्दण्डपातप्रदक्षिणैः।	<br>
धूपैर्दीपैश्च नैवेद्यैः पुष्पैर्गन्धैः सुगन्धिभिः।। १६८.३३ ।।	<br><br>
पूजयामास देवेशं विष्णुं शंभुं धियैकया।	<br>
ततः प्रसन्नौ देवेशौ वरान्ददतुरोजसा।। १६८.३४ ।।	<br><br>
अभिष्टुते नरेन्द्राय भुक्तिमुक्ती उभे अपि।	<br>
माहात्म्यमस्य तीर्थस्य तथा ददतुरुत्तमम्।। १६८.३५ ।।	<br><br>
ततः प्रभृति तत्तीर्थं शैवं वैष्णमुच्यते।	<br>
तत्र स्नानं च दानं च सर्वकामप्रदं विदुः।। १६८.३६ ।।	<br><br>
इमानि सर्वतीर्थानि स्मरेदपि पठेत वा।	<br>
विमुक्तः सर्वपापेभ्यः शिवविष्णुपुरं व्रजेत्।। १६८.३७ ।।	<br><br>
भानुतीर्थे विशेषेण स्नानं सर्वार्थसिद्धिदम्।	<br>
तत्र तीर्थे महापुण्यं तीर्थानां शतमत्र हि।। १६८.३८ ।।	<br><br>
इति श्रीमहापुराणे आदिब्राह्मे तीर्थमाहात्म्ये भान्वादिशततीर्थवर्णनं नामाष्टषष्ट्यधिकशततमोऽध्यायः।। १६८ ।।	<br><br>
गौतमीमाहात्म्ये नवनवतितमोऽध्यायः।। ९९ ।।	<br>
