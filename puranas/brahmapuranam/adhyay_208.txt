<b>बलदेवमाहात्म्यवर्णनम्	<br></b>
<b>मुनय ऊचुः	<br></b>
श्रोतुमिच्छामहे भूयो बलभद्रस्य धीमतः।	<br>
मुने पराक्रमं शौर्यं तन्नो व्याख्यातुमर्हसि॥ २०८.१ ॥	<br><br>
यमुनाकर्षणादीनि श्रुतान्यस्माभिरत्र वै।	<br>
तत्कथ्यतां महाभागा यदन्यत्कृतवान्बलः॥ २०८.२ ॥	<br><br>
<b>व्यास उवाच	<br></b>
श्रृणुध्वं मुनयः कर्म यद्रामेणाभवत्कृतम्।	<br>
अनन्तेनाप्रमेयेन शेषेण धरणीभृता॥ २०८.३ ॥	<br><br>
दुर्योधनस्य तनयां स्वयंवरकृतेक्षणाम्।	<br>
बलादादत्तवान्वीरः साम्बो जाम्बवतीसुतः॥ २०८.४ ॥	<br><br>
ततः क्रुद्धा महावीर्याः कर्णदुर्योधनादयः।	<br>
भीष्मद्रोणादयश्चैव बबन्धुर्युधि निजितम्॥ २०८.५ ॥	<br><br>
तच्छ्रुत्वा यादवाः सर्वे क्रोधं दुर्योधनादिषु।	<br>
मुनयः प्रतिचक्रुश्च तान्विहन्तुं महोद्यमम्॥ २०८.६ ॥	<br><br>
तान्निवार्य बलः प्राह मदलोलाकुलाक्षरम्।	<br>
मोक्ष्यन्ति ते मद्वचनाद्यास्याम्येको हि कौरवान्॥ २०८.७ ॥	<br><br>
बलदेवस्ततो गत्वा नगरं नागसाह्वयम्।	<br>
बाह्योपवनमध्येऽभून्न विवेश च तत्पुरम्॥ २०८.८ ॥	<br><br>
बलमागतमाज्ञाय तदा दुर्योधनादयः।	<br>
गामर्घमुदकं चैव रामाय प्रत्यवेदयन्॥ 	<br>
गृहीत्वा विधिवत्सर्वं ततस्तानाह कौरवान्॥ २०८.९ ॥	<br><br>
<b>बलदेव उवाच	<br></b>
आज्ञापयत्युग्रसेनः साम्बमाशु विमुञ्चत॥ २०८.१० ॥	<br><br>
<b>व्यास उवाच	<br></b>
ततस्तद्वजनं श्रुत्वा भीष्मद्रोणादयो द्विजाः।	<br>
कर्णदुर्योधनाद्याश्च चुक्रुधुर्द्विजसत्तमाः॥ २०८.११ ॥	<br><br>
ऊचुश्च कुपिताः सर्वे बाह्लिकाद्याश्च भूमिपाः।	<br>
अराजार्हं यदोर्वंशमवेक्ष्य मुशलायुधम्॥ २०८.१२ ॥	<br><br>
<b>कौरवा ऊचुः	<br></b>
भो भोः किमेतद्भवता बलभद्रेरितं वचः।	<br>
आज्ञां कुरुकुलोत्थानां यादवः कः प्रदास्यति॥ २०८.१३ ॥	<br><br>
उग्रसेनोऽपि यद्याज्ञां कौरवाणां प्रदास्यति।	<br>
तदलं पाण्डुरैश्छत्रैर्नृपयोग्यैरलंकृतैः॥ २०८.१४ ॥	<br><br>
तद्‌गच्छ बलभद्र त्वं साम्बमन्यायचेष्टितम्।	<br>
विमोक्ष्यामो न भवतो नोग्रसेनस्य शासनात्॥ २०८.१५ ॥	<br><br>
प्रणतिर्या कृताऽस्माकं मान्यानां कुकुरान्धकैः।	<br>
न नाम सा कृता केयमाज्ञा स्वामिनि भृत्यतः॥ २०८.१६ ॥	<br><br>
गर्वमारोपिता यूयं समानासनभोजनैः।	<br>
को दोषो भवतां नीतिर्यत्प्रीणात्यनपेक्षिता॥ २०८.१७ ॥	<br><br>
अस्माभिर्च्यो भवता योऽयं बल निवेदितः।	<br>
प्रेम्णैव न तदस्माकं कुलाद्युष्मत्कुलोचितम्॥ २०८.१८ ॥	<br><br>
<b>व्यास उवाच	<br></b>
इत्युक्त्वा कुरवः सर्वे नामुञ्चन्त हरेः सुतम्।	<br>
कृतैकनिश्चयाः सर्वे विविशुर्गजसाह्वयम्॥ २०८.१९ ॥	<br><br>
मत्तः कोपेन चाऽऽघूर्णं ततोऽधिक्षेपजन्मना।	<br>
उत्थाय पार्ष्ण्या वसुधां जघान स हलायुधः॥ २०८.२० ॥	<br><br>
ततो विदारिता पृथ्वी पार्ष्णिघातान्महात्मनः।	<br>
आस्फोटयामास तदा दिशः शब्देन पूरयन्॥	<br>
उवाच चातिताम्राक्षो भ्रुकुटीकुटिलाननः॥ २०८.२१ ॥	<br><br>
<b>बलदेव उवाच	<br></b>
अहो महावलेपोऽयमसाराणां दुरात्मनाम्।	<br>
कौरवाणामाधिपत्यमस्माकं किल कालजम्॥ २०८.२२ ॥	<br><br>
उग्रसेनस्य ये नाऽऽज्ञां मन्यन्ते चाप्यलङ्घनाम्।	<br>
आज्ञां प्रतीच्छेद्वर्मेण सह देवैः शचीपतिः॥ २०८.२३ ॥	<br><br>
सदाऽध्यास्ते सुधर्मां तामुग्रसेनः शचीपतेः।	<br>
धिङ्मनुष्यशतोच्छिष्टे तुष्टिरेषां नृपासने॥ २०८.२४ ॥	<br><br>
पारिजाततरोः पुष्पमञ्जरीर्वनिताजनः।	<br>
बिभर्ति यस्य भृत्यानां सोऽप्येषां न महीपतिः॥ २०८.२५ ॥	<br><br>
समस्तभूभुजां नाथ उग्रसेनः स तिष्ठतु।	<br>
अद्य निष्कौरवामुर्वीं कृत्वा यास्यामि तांपुरीम्॥ २०८.२६ ॥	<br><br>
कर्णं दुर्योधनं द्रोणमद्य भीष्मं सबाह्लिकम्।	<br>
दुःशासनादीन्भूरिं च भूरिश्रवसमेव च॥ २०८.२७ ॥	<br><br>
सोमदत्तं शलं भीममर्जुनं सयुधिष्ठिरम्।	<br>
यमजौ कौरवांस्चान्यान्हन्यां साश्वरथद्विपान्॥ २०८.२८ ॥	<br><br>
वीरमादाय तं साम्बं सपत्नीकं ततः पुरीम्।	<br>
द्वारकामुग्रसेनादीन्गत्वा द्रक्ष्यामि बान्धवान्॥ २०८.२९ ॥	<br><br>
अथवा कौरवादीनां समस्तैः कुरुभिः सह।	<br>
भारावतरणे शीघ्रं देवराजेन चोदितः॥ २०८.३० ॥	<br><br>
भागीरथ्यां क्षिपाम्याशु नगरं नागसाह्वयम्॥ २०८.३१ ॥	<br><br>
<b>व्यास उवाच	<br></b>
इत्युक्त्वा क्रोधरक्ताक्षस्तालाङ्कोऽधोमुखं हलम्।	<br>
प्राकारवप्रे विन्यस्य चकर्ष मुशलायुधः॥ २०८.३२ ॥	<br><br>
आघूर्णितं तत्सहसा ततो वै हस्तिनापुरम्।	<br>
दृष्ट्वा संक्षुब्धहृदयाश्चुक्रुशुः सर्वकौरवाः॥ २०८.३३ ॥	<br><br>
<b>कौरवा ऊचुः	<br></b>
राम राम महाबाहो क्षम्यतां क्षम्यतां त्वया।	<br>
उपसंह्रियतां कोपः प्रसीद मुशलायुध॥ २०८.३४ ॥	<br><br>
एष साम्बः सपत्नीकस्तव निर्यातितो बल।	<br>
अविज्ञातप्रभावाणां क्ष्मयतामपराधिनाम्॥ २०८.३५ ॥	<br><br>
<b>व्यास उवाच	<br></b>
ततो निर्यातयामासुः साम्बं पत्न्या समन्वितम्।	<br>
निष्क्रम्य स्वपुरीं तूर्णं कौरवा मुनिसत्तमाः॥ २०८.३६ ॥	<br><br>
भीष्मद्रोणकृपादीनां प्रणम्य वदतां प्रियम्।	<br>
क्षान्तमेव मयेत्याह बलो बलवतां वरः॥ २०८.३७ ॥	<br><br>
अद्याप्याघूर्णिताकारं लक्ष्यते तत्पुरं द्विजाः।	<br>
एष प्रभावो रामस्य बलशौर्यवतो द्विजाः॥ २०८.३८ ॥	<br><br>
ततस्तु कौरवाः साम्बं संपूज्य हलिना सह।	<br>
प्रेषयामासुरुद्वाहधनभार्यासमन्वितम्॥ २०८.३९ ॥	<br><br>
इति श्रीमहापुराणे आदिब्राह्मे श्रीकृष्णचरिते बलदेवमाहात्म्यनिरूपणं नामाष्टाधिकद्विशततमोऽध्यायः॥ २०८ ॥	<br>
