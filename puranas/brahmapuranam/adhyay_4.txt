<b>पृथुमारभ्य सर्व्वदेवदानवादीनां राज्याभिषेक-वर्णनम्</b><br>
<b>लोमहर्षण उवाच</b><br>
अभिषिच्याधिराजेन्द्रं पुथुं वैन्यं पितामहः।<br>
ततः क्रमेण राज्यानि व्यादेष्टुमुपचक्रमे॥ ४.१ ॥<br>
<br>
द्विजानां वीरुधां चैव नक्षत्रग्रहयोस्तथा।<br>
यज्ञानां तपसां चैव सोमं राज्येऽभ्यषेचयत्॥ ४.२ ॥<br>
<br>
अपां तु वरुणं राज्ये राज्ञां वैश्रवणं पतिम्।<br>
आदित्यानां तथा विष्णुं वसूनामथ पावकम्॥ ४.३ ॥<br>
<br>
प्रजापतीनां दक्षं तु मरुतामथ वासवम्।<br>
दैत्यानां दानवानां वै प्रह्लादमितौजसम्॥ ४.४ ॥<br>
<br>
वैवस्वतं पितॄणाञ्च यमं राज्येऽभ्यषेचयत्।<br>
यक्षाणां राक्षसानाञ्च पार्थिवानां तथैव च ॥ ४.५ ॥<br>
<br>
सर्व्वभूतपिशाचानां गिरीशं शूलपाणिनम्।<br>
शैलानां हिमवन्तञ्च नदीनामथ सागरम्॥ ४.६ ॥<br>
<br>
गंधर्व्वभूतपिधिपतिं चक्रे चित्ररथं प्रभुम्।<br>
नागानां वासुकिं चक्रे सर्पाणामथ तक्षकम्॥ ४.७ ।<br>
<br>
वारणानां तु राजानमैरावतमथादिशत्।<br>
उच्चैः श्रवसमश्वानां गरुडञ्चैव पक्षिणाम्॥ ४.८ ॥<br>
<br>
मृगाणामथ शाद्र्दूलं गोवृषन्तु गवां पतिम्।<br>
वनस्पतीनां राजानं प्लक्षमेवाभ्यषेचयत्॥ ४.९ ॥<br>
<br>
एवं विभज्य राज्यानि क्रमेणैव पितामहः।<br>
दिशां पालानथ ततः स्थापयामास स प्रभुः॥ ४.१० ॥<br>
<br>
पूर्व्वस्यां दिशि पुत्रं तु वैराजस्य प्रजापतेः।<br>
दिशः पालं सुधन्वानं राजानं सोऽभ्यषेचयत्॥ ४.११ ॥<br>
<br>
दक्षिणस्यां दिशि तथा कद्र्दमस्य प्रजापतेः।<br>
पुत्रं शङ्खपदं नाम राजानं सोऽभ्यषेचयत् ॥ ४.१२ ॥<br>
<br>
पश्चिमस्यां दिशि तथा रजसः पुत्रच्युतम्।<br>
केतुमन्तं महात्मानं राजानं सोऽभ्यषेचयत्॥ ४.१३ ॥<br>
<br>
तथा हिरण्यरोमाणं पर्ज्जन्यस्य प्रजापतेः।<br>
उदीच्यां दिशि दुर्द्धर्षराजानं सोऽभ्यषेचयत्॥ ४.१४ ॥<br>
<br>
तैरियं पृथिवी सर्व्वा सप्तद्वीपा सपत्तना।<br>
यथाप्रदेशमद्यापि धर्म्मेण प्रतिपाल्यते ॥ ४.१५ ॥<br>
<br>
राजसूयाभिषिक्तस्तु पृथुरेतैर्नराधिपैः।<br>
वैददृष्टेन विधिना राजा राज्ये नराधिपः॥ ४.१६ ॥<br>
<br>
ततो मन्वन्तरेऽतीते चाक्षुषेऽमिततेजसि।<br>
वैवस्वताय मनवे पृथिव्यां राज्यमादिशत्॥ ४.१७ ॥<br>
<br>
तस्य विस्तरमाख्यास्ते मनोर्वैवस्वतस्य ह।<br>
भवतां चातुकूल्याय यदि श्रोतुमिहेच्छथ॥ ४.१८ ॥<br>
<br>
महदेतदधिष्ठानं पुराणे तदधिष्ठितम्।<br>
मुनय ऊचुः<br>
विस्तरेण पृथोर्जन्म लोमहर्षण कीर्त्तय।<br>
यथा महात्मना तेन दुग्धा वेयं वसुन्धरा॥ ४.१९ ॥<br>
<br>
यथा वापि नृभिर्दुग्धा यथा देवैर्महर्षिभिः।<br>
यथा दैत्यैश्च नागैश्च यथा यक्षैर्यथा द्रुमैः॥ ४.२० ॥<br>
<br>
यथा शैलैः पिशाचैश्च वक्तुमर्हसि सुब्रत।<br>
वत्सक्षीरविशेषांश्च दोग्धारं चानुपूर्व्वशः॥ ४.२१ ॥<br>
<br>
तेषां पात्रविशेषांश्च वक्तुमर्हसि सुब्रत।<br>
वत्सक्षीरविशेषांश्च दोग्धारं चानुपूर्व्वशः॥ ४.२२ ॥<br>
<br>
यस्माच्च कारणात् पाणिर्व्वेणस्य मथितः पुरा।<br>
क्रुर्द्धर्महर्षिभिस्तात कारणं तच्च कीर्त्तय॥ ४.२३ ॥<br>
<br>
लोमहर्षण उवाच<br>
श्रृणुध्वं कीर्त्तयिष्यामि पृथोर्वैण्यस्य विस्तरम्।<br>
एकाग्राः प्रयताश्चैवपुण्यार्थ वै द्विजर्षभाः॥ ४.२४ ॥<br>
<br>
नाशुचेः क्षुद्रमानसो नाशिष्यस्याव्रतस्य च।<br>
कीर्त्तयेयमिदं विप्राः कृतघ्नायाहिताय च॥ ४.२५ ॥<br>
<br>
स्वर्ग्य यशस्यमायुष्यं धन्यं वेदैश्च सम्मितम्।<br>
रहस्यमृषिभिः प्रोक्तं श्रृणुध्वं वै यथातथम्॥ ४.२६ ॥<br>
<br>
यश्चेमं कीर्त्तयेन्नित्यं पृथोर्वैण्यस्य विस्तरम्।<br>
ब्राह्मणेभ्यो नमस्कृत्य न स शोचेत्कृताकृतम्॥ ४.२७ ॥<br>
<br>
आसीद्धर्म्मस्य संगोप्ता पूर्व्वमत्रिसमः प्रभुः।<br>
अत्रिवंशे समुत्पन्नस्त्वङ्गो नाम प्रजापतिः॥ ४.२८ ॥<br>
<br>
तस्य पुत्रोऽभवद्वेणो नात्यर्थं धर्म्मकोविदः।<br>
जातो मृत्युसुतायां वै सुनीथायां प्रजापतिः॥ ४.२९ ॥<br>
<br>
स मातामहदोषेण तेन कालात्मजात्मजः।<br>
स्वधर्म्मं पृष्ठतः कृत्वा कामलोभेष्ववर्त्तत॥ ४.३० ॥<br>
<br>
मर्य्यादां भेदयामास धर्म्मोपेतां स पार्थिवः।<br>
वेदधर्म्मानतिक्रम्य सोऽधर्म्मनिरतोऽभवत्॥ ४.३१ ॥<br>
<br>
निःस्वाध्यायवषट्काराः प्रजास्तस्मिन् प्रजापतौ।<br>
प्रवृत्तं न पपुः सोमं हुतं यज्ञेषु देवताः॥ ४.३२ ॥<br>
<br>
न यष्टव्यं न होतव्यमिति तस्य प्रजापतेः।<br>
आसीत् प्रतिज्ञा क्रूरेयं विनाशं प्रत्युपस्थिते॥ ४.३३ ॥<br>
<br>
अहमिज्यश्च यष्टा च यज्ञश्चेति भृगूद्वह।<br>
मयि यज्ञो विधातव्यो मयि होतव्यमित्यपि॥ ४.३४ ॥<br>
<br>
तमतिक्रान्तमर्य्यादमाददानमसाम्प्रतम्।<br>
ऊचुर्महर्षयः सर्व्वे मरीचिप्रमुखास्तदा ॥ ४.३५ ॥<br>
<br>
वयं दीक्षां प्रवेक्ष्यामः संवत्सरगणान् बहून्।<br>
अधर्म्मं कुरु मा वेण एष धर्म्मः सनातनः॥ ४.३६ ॥<br>
<br>
निधनेऽत्रेः प्रसूतस्त्वं प्रजापतिरसंशयम्।<br>
प्रजाश्च पालयिष्येऽहमितीह समयः कृतः॥ ४.३७ ॥<br>
<br>
तांस्तथा ब्रुवतः सर्वामहर्षिनब्रवीत्तदा।<br>
वेणः प्रहस्य दुर्ब्बुद्धिरिममर्थमनर्थवित्॥ ४.३८ ॥<br>
<br>
वेण उवाच<br>
स्रष्टा धर्म्मस्य कश्चान्यः श्रोतव्यं कस्य वा मया।<br>
श्रुतवीर्य्यतपः सत्यैर्मया वा कः समो भुवि॥ ४.३९ ॥<br>
<br>
प्रभवं सर्व्वभूतानां धर्म्माणां च विशेषतः।<br>
सम्मूढा न विदुर्नूनं भवन्तो मां विचेतसः॥ ४.४० ॥<br>
<br>
इच्छन् दहेयं पृथिवीं प्लावयेयं जलैस्तथा।<br>
द्यां वै भुवं च रुन्धेयं नात्र कार्य्या विचारणाः॥ ४.४१ ॥<br>
<br>
यदा न शक्यते मोहादवलेपाच्च पार्थिवः।<br>
अपनेतुं तदा वेणस्ततः क्रुद्धा महर्षयः॥ ४.४२ ॥<br>
<br>
तं निगृह्य महात्मानो विस्फुरन्तं महाबलम्।<br>
ततोऽस्य सव्यमूरुं ते ममन्थुर्जातमन्यवः॥ ४.४३ ॥<br>
<br>
तस्मिन्निर्मथ्यमाने वै राज्ञ ऊरौ तु जज्ञिवान्।<br>
ह्रस्वोऽतिमात्रः पुरुषः कृष्णश्चेति बभूव ह॥ ४.४४ ॥<br>
<br>
स भीतः प्राञ्जलिर्भूत्वा तस्थिवान् द्विजसत्तमाः।<br>
तमत्रिर्विह्वलं दृष्ट्वा निषीदेत्यब्रवीत्तदा॥ ४.४५ ॥<br>
<br>
निषादवंशकर्त्ताऽसौ बभूव वदतां वराः।<br>
धीवरानसृजच्चापि वेणकल्मषसम्भवान्॥ ४.४६ ॥<br>
<br>
ये चान्ये विन्ध्यनिलयास्तथा पर्व्वतसंश्रयाः।<br>
अधर्म्मरुचयो विप्रास्ते तु वेणकल्मषाः॥ ४.४७ ॥<br>
<br>
ततः पुनर्महात्मानः पाणिं वेणस्य दक्षिणम्।<br>
अरणीमिव संरब्धा ममन्थुर्जातमन्यवः॥ ४.४८ ॥<br>
<br>
पृथुस्तस्मात् समुत्पन्नः कराज्ज्वलनसन्निभः।<br>
दीप्यमानः स्ववपुषा साक्षादग्निरिव ज्वलम्॥ ४.४९ ॥<br>
<br>
अथ सोऽजगवं नाम धनुर्गृह्य महारवम्।<br>
शरांश्च दिव्यान् रक्षार्थं कवचं च महाप्रभम्॥ ४.५० ॥<br>
<br>
तस्मिन् जातेऽथ भूतानि सम्प्रहृष्टानि सर्व्वशः।<br>
समापेतुर्महाभागा वेणस्तु त्रिदिवं ययौ॥ ४.५१ ॥<br>
<br>
समुत्पन्नेन भो विप्राः सत्पुत्रेण महात्मना।<br>
त्रातः स पुरुषव्याघ्रः पुन्नाम्नो नरकात्तदा॥ ४.५२ ॥<br>
<br>
तं समुद्राश्च नद्यश्च रत्नान्यादाय सर्व्वशः।<br>
तोयानि चाभिषेकार्थं सर्व्व एवोपतस्थिरे॥ ४.५३ ॥<br>
<br>
पितामहश्च भगवान् देवैराङ्गिरसैः सह।<br>
स्थावराणि च भूतानि जङ्गमानि च सर्व्वशः॥ ४.५४ ॥<br>
<br>
समागम्य तदा वैण्यमभ्यषिञ्चन्नराधिपम्।<br>
महता राजराजेन प्रजास्तनानुरञ्चिताः॥ ४.५५ ॥<br>
<br>
सोऽभिषिक्तो महातेजा विधिवद्धर्म्मकोविदैः।<br>
आधिराज्ये तदा राज्ञां पृथुर्वैण्यः प्रतापवान्॥ ४.५६ ॥<br>
<br>
पित्रापरञ्जितास्तस्य प्रजास्तनानुरञ्जिताः।<br>
अनुरागात्ततस्तस्य नाम राजाभ्यजायत्॥ ४.५७ ॥<br>
<br>
आपस्तस्तम्भिरे तस्य समुद्रमभियास्यतः।<br>
पर्व्वताश्च ददुर्म्मार्गं ध्वभङ्गश्च नाभवत्॥ ४.५८ ॥<br>
<br>
अकृष्टपच्या पृथिवी सिध्यन्त्यन्नानि चिन्तनात्।<br>
सर्व्वकामदुधा गावः पुटके पुटके मधु॥ ४.५९ ॥<br>
<br>
एतस्मिन्नेव काले तु यज्ञे पैतामहे शुभे।<br>
सूतः सूत्यां समुत्पन्नः सौत्येऽहनि महामतिः॥ ४.६० ॥<br>
<br>
तस्मिन्नेव महायज्ञे यज्ञे प्राज्ञोऽथ मागधः। <br>
पृथोः स्तवार्थं तौ तत्र समाहूतौ महर्षिभिः॥ ४.६१ ॥<br>
<br>
तावूचुर्ऋषयः सर्व्वे स्तूयतामेष पार्थिवः।<br>
कर्म्मैतदनुरूपं वां पात्रं चायं नराधिपः॥ ४.६२ ॥<br>
<br>
तावूचतुस्तदा सर्वास्तानृषीन् सूतमाघधौ।<br>
आवां देवानृषींश्चैव प्रीणयावः स्वकर्म्मभिः॥ ४.६३ ॥<br>
<br>
न चास्य विद्मोवै कर्म्म नाम वा लक्षणं यशः।<br>
स्तोत्रं ये नास्य कुर्य्यावराज्ञस्तजस्विनो द्विजाः॥ ४.६४ ॥<br>
<br>
ऋषिभिस्तौ नियुक्तौ तु भविष्यैः स्तूयतामिति।<br>
यानि कर्म्माणि कृतवान् पृथुः पश्चान्महाबलः॥ ४.६५ ॥<br>
<br>
ततः प्रभृति वै लोके स्तवेषु मुनिसत्तमाः।<br>
आशीर्वादाः प्रयुज्यन्ते सूतमागधवन्दिभिः॥ ४.६६ ॥<br>
<br>
तयोः स्तवान्ते सुप्रीतः पुथुः प्रादात्प्रजेश्वरः।<br>
अनूपदेशं सूताय मगधं मागाधाय च॥ ४.६७ ॥<br>
<br>
तं दृष्टावा परमप्रीताः प्रजाः प्रोचुर्मनीषिणः।<br>
वृत्तीनामेष वो दाता भविष्यति नराधिपः॥ ४.६८ ॥<br>
<br>
ततो वैण्यं महात्मानं प्रजाः समभिदुद्रुवुः।<br>
त्वं नो वृत्तिं विधत्स्वेति महर्षिमाद्रवद्बली॥ ४.६९ ॥<br>
<br>
सोऽभिद्रुतः प्रजाभिस्तु प्रजाहितचिकीर्षया।<br>
धनुर्गृह्य पृषत्कांश्च पृथिवीमाद्रवद्बली॥ ४.७० ॥<br>
<br>
ततो वैण्यभयत्रस्ता गौर्भूत्वा प्राद्रवन्मही।<br>
तां पृथुर्धनुरादाय द्रवन्तीमन्वधावत॥ ४.७१ ॥<br>
<br>
सा लोकान् ब्रह्मलोकादीन् गत्वा वैण्यभयात्तदा।<br>
प्रददर्शाग्रतो वैण्यं प्रगुहीतशरासनम्॥ ४.७२ ॥<br>
<br>
ज्वलद्भिर्निशितैर्बाणैर्दीप्ततेजसमन्ततः।<br>
महायोगं महात्मानं दुर्द्धर्षममरैरपि॥ ४.७३ ॥<br>
<br>
अलभन्ती तु सा त्राणं वैण्यमेवान्वपद्यत।<br>
कृताञ्जलिपुटा भूत्वा पूज्या लोकैस्त्रिभिस्तदा॥ ४.७४ ॥<br>
<br>
उवाच वैण्यं नाधर्म्मं स्त्रीवधे परिपश्यसि।<br>
कथं धारयिता चासि प्रजा राजन् विना मया॥ ४.७५ ॥<br>
<br>
मयि लोकाः स्थिताः राजनमयेदं धार्य्यते जगत्।<br>
मद्विनाशे विनश्येयुः प्रजाः पार्थिव विद्धि तत्॥ ४.७६ ॥<br>
<br>
न मामर्हसि हन्तुं वै श्रेयश्चेत्त्वे चिकीर्षसि।<br>
प्रजानां पृथिवीपाल श्रुणु चेदं वचो मम॥ ४.७७ ॥<br>
<br>
उपायतः समारब्धाः सर्व्वे सिध्यन्त्युपक्रमाः।<br>
उवायं पश्य येन त्वं धारयेथाः प्रजामिमाम्॥ ४.७८ ॥<br>
<br>
हत्वापि मां न शक्तस्त्वं प्रजानां पोषणं नृप।<br>
अनुकूला भविष्यामि यच्छ कोपं महामते॥ ४.७९ ॥<br>
<br>
अवध्यां च स्त्रियं प्राहुस्तिर्य्यग्योनिगतेष्वपि।<br>
यद्येवं पृथिवीपाल न धर्म्मं त्यक्तुमर्हसि॥ ४.८० ॥<br>
<br>
एवं बहुविधं वाक्यं श्रुत्वा राजा महमनाः।<br>
कोपं निगृह्य धर्म्मात्मा वसुधामिदमब्रवीत्॥ ४.८१ ॥<br>
<br>
पृथुरुवाच<br>
एकस्यार्थे तु यो हन्यादात्मनो वा परस्य वा।<br>
बहून् वा प्राणिनोऽनन्तं भवेत्तस्येह पातकम्॥ ४.८२ ॥<br>
<br>
सुखमेधन्ति बहवो यस्मिंस्तु निहतेऽशुभे।<br>
तस्मिन् हते नास्ति भद्रे पातकं चोपपातकम्॥ ४.८३ ॥<br>
<br>
सोऽहं प्रजानिमित्तं त्वां हनिष्यामि वसुन्धरे।<br>
यदि मे वचनान्नाद्य करिष्यसि जगद्धितम्॥ ४.८४ ॥<br>
<br>
त्वां निहत्याद्य बाणेन मच्छासनपराङ्मुखीम्।<br>
आत्मानं प्रथयित्वाहं प्रजा धारयिता स्वयम्॥ ४.८५ ॥<br>
<br>
सा त्वं शासनमास्थाय मम धर्म्मभृतां वरे।<br>
सञ्जीवय प्रजाः सर्व्वाः समर्था ह्यसिधारणे॥ ४.८६ ॥<br>
<br>
दुहितृत्वं च मे गच्छ तत एनमहं शरम्।<br>
नियच्छेयं त्वद्वधार्थमद्यन्तं घोरदर्शनम्॥ ४.८७ ॥<br>
<br>
वसुधोवाच<br>
सर्व्वमेतदहं वीर विधास्यामि न संशयः।<br>
वत्सं तु मम सम्पश्य क्षरेयं येन वत्सला॥ ४.८८ ॥<br>
<br>
समाञ्च कुरु सर्व्वत्र मां त्वं धर्मभृतां वर। <br>
यथा विस्यन्दमानं मे क्षीरं सर्व्वत्र भावयेत्॥ ४.८९ ॥<br>
<br>
लोमहर्षण उवाच<br>
तत उत्सारयामास शैलाञ्शतसहस्रशः।<br>
धनुष्टोट्या तदा वैण्यस्तेन शैला विवर्द्धिताः॥ ४.९० ॥<br>
<br>
न हि पूर्व्वविसर्गे वै विषमै पृथिवीतले।<br>
संविभागाःपुराणां वा ग्रामाणां वाभवत्तदा॥ ४.९१ ॥<br>
<br>
म शस्यानि न गोरक्ष्यं न कृषिर्न वणिक्पथः।<br>
नैव सत्यानृतं चासीन्न लोभो न च मत्सरः॥ ४.९२ ॥<br>
<br>
वैवस्वतेऽन्तरे तस्मिन् साम्प्रतं समुपस्थिते।<br>
वैण्यात्प्रभृति वै विप्राः सर्व्वस्यै तस्य सम्भवः॥ ४.९३ ॥<br>
<br>
यत्र यत्र समं त्वस्या भूमेरासीत्तदा द्विजाः।<br>
तत्र तत्र प्रजाः सर्वा विवासं समरोचयन्॥ ४.९४ ॥<br>
<br>
आहारः फलमूलानि प्रजानामभवत्तदा।<br>
कुच्छ्रेण महता युक्त इत्येवमनुसुश्रुम॥ ४.९५ ॥<br>
<br>
सचाकल्पयित्वा वत्सं तु मनुं स्वायम्भुवं प्रभुम्।<br>
स्वपाणौ पुरुषव्याघ्रो दुदोह पृथिवीं ततः॥ ४.९६ ॥<br>
<br>
शस्यजातानि सर्वाणि पृथुर्वैयण्यः प्रतापवान्।<br>
तेनान्नेन प्रजाः सर्वा वर्त्तन्तेऽद्यापि सर्व्वशः॥ ४.९७ ॥<br>
<br>
ऋषयश्च तदा देवाः पितरोऽथ सरीसृपाः।<br>
दैत्या यक्षाः पण्यजना गन्धर्त्वाः पर्व्वता नगा॥ ४.९८ ॥<br>
<br>
एते पुरा द्विजश्रेष्ठा दुदुर्हुर्धरणीं किल।<br>
क्षीरं वत्सश्च पात्रं च तेषां दोग्धा पृथक्पृथक्॥ ४.९९ ॥<br>
<br>
ऋषीणामभवत्सोमो वत्सो दोग्धा बृहस्पतिः।<br>
क्षीरं तेषां तपो ब्रह्म पात्रं छन्दांसि भो द्विजाः॥ ४.१०० ॥<br>
<br>
देवानां काञ्चनं पात्रं वत्सस्तेषां शतक्रतुः।<br>
क्षीरमोजस्करं चैव दोग्धा च भगवान्रविः॥ ४.१०१ ॥<br>
<br>
पितृणां राजतं पात्रं यमो वत्सः प्रतापवान्।<br>
अन्तकश्चाभवद्देग्धा क्षीरं तेषां सुधा स्मृता ॥ ४.१०२ ॥<br>
<br>
नागानां तक्षको वत्सः पात्रं चालाबुसंज्ञकम्।<br>
दोग्धा त्वैरावतो नगस्तेषां क्षीरं विषं स्मृतम्॥ ४.१०३ ॥<br>
<br>
असुराणां मधुर्दोग्धा क्षीरं मायामयं स्मृतम्।<br>
विरोचनस्तु वत्सोऽभूदायसं पात्रमेव च॥ ४.१०४ ॥<br>
<br>
यक्षाणामामपात्रं तु वत्सो वैश्रवणः प्रभुः।<br>
दोग्धा रजतनाभस्तु क्षीरान्तर्धानमेव च॥ ४.१०५ ॥<br>
<br>
सुमाली राक्षसेन्द्राणां वत्सं क्षीरं च शोणितम्।<br>
दोग्धा रजतनाभस्तु कपालं पात्रमेव च॥ ४.१०६ ॥<br>
<br>
गन्धर्वाणां चित्ररथो वत्सः पात्रं च पङ्कजम्।<br>
दोग्धा च सुरुचिः क्षीरं तेषां गन्धः शुचिः स्मृतः॥ ४.१०७ ॥<br>
<br>
शैलं पात्रं पर्व्वतानां क्षीरं रत्नौषधीस्तथा।<br>
वत्सस्तु हिमवानासीद्दोग्धा मेरुर्महागिरिः॥ ४.१०८ ॥<br>
<br>
प्लक्षो वत्स्तु वृक्षाणां दोग्धा सालस्तु पुष्पितः।<br>
पालाशपात्रं क्षीरञ्च छिन्नदग्धप्ररोहणम्॥ ४.१०९ ॥<br>
<br>
सेयं धात्री विधात्री च पावनी च वसुन्धरा।<br>
चराचरस्य सर्व्वस्य प्रतिष्ठा योनिरेव च॥ ४.११० ॥<br>
<br>
सर्व्वकामदुधा दोग्ध्री सर्व्वशस्यप्ररोहणी।<br>
आसीदियं समुद्रान्ता मेदिनी परिविश्रुता॥ ४.१११ ॥<br>
<br>
मधुकैटभयोः सृत्स्ना मेदसा समभिप्लुता।<br>
तेनेयं मेदिनी देवी उच्यते ब्रह्मवादिभिः॥ ४.११२ ॥<br>
<br>
ततोऽभ्युपगमाद्राज्ञः पृथोर्वैण्यस्य भो द्विजाः।<br>
दुहितृत्वमनुप्राप्ता देवी पृथ्वीति चोच्यते॥ ४.११३ ॥<br>
<br>
पृथुना प्रविभक्ता च शोधिता च वसुन्धरा।<br>
शस्याकरवती स्फीता पुरपत्तनशालिनी॥ ४.११४ ॥<br>
<br>
एवम्प्रभावो वैण्यः स राजासीद्राजसत्तमः।<br>
नमस्यश्चैव पूज्यश्च भूतग्रामैर्न संशयः॥ ४.११५ ॥<br>
<br>
ब्राह्मणैश्च महाभागैर्व्वेदवेदाङ्गपारगैः।<br>
पृथुरेव नमस्कार्य्यो ब्रह्मयोनिः सनातनः॥ ४.११६ ॥<br>
<br>
पार्थिवैश्च महाभागैः पार्थिवत्वमिहेच्छुभिः।<br>
आदिराजो नमस्कार्य्यः पृथुर्वैण्यः प्रतापवान्॥ ४.११७ ॥<br>
<br>
योधैरपि च विक्रान्तैः प्राप्नुकामैर्जयं युधि।<br>
आदिराजो नमस्कार्य्यो योधानां प्रथमो नृपः॥ ४.११८ ॥<br>
<br>
यो हि योद्धा रणं याति कीर्त्तयित्वा पृथुं नृपम्।<br>
सघोररूपात्संपात्संग्रामात् क्षेमो भवति कीर्त्तिमान्॥ ४.११९ ॥<br>
<br>
वैश्यैरपि च वित्ताढ्यैर्वैश्यवृत्तिविधायिभिः।<br>
पृथुरेव नमस्कार्य्यों वृत्तिदाता महायशाः॥ ४.१२० ॥<br>
<br>
तथैव शूद्रैः शुचिभिस्त्रिवर्णपरिचारिभिः।<br>
पृथुरेव नमस्कार्य्यः श्रेयः परमिहेप्सुभिः॥ ४.१२१ ॥<br>
<br>
एते वत्सविशेषाश्च दोग्धारः क्षीरमेव च।<br>
पात्राणि च मयोक्तानि किं भूयो वर्णयामि वः॥ ४.१२२ ॥<br>
<br>
इति श्रीब्राह्मे महापुराणे पृथोर्जन्ममाहात्म्यकथनं नाम चतुर्थोऽध्यायः॥ ४ ॥<br>
