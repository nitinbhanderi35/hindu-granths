<b>अथ सप्तषष्टितमोऽध्यायः</b><br>
<b>द्वादशयात्रामाहात्म्यवर्णनम्</b><br>
<b>मुनय ऊचुः</b><br>
एकैकस्यास्तु यात्रायाः फलं ब्रूहि पृथक्पृथक्।<br>
यत्प्राप्नोति नरः कृत्वा नारी वा तत्र संयता।। ६७.१ ।।<br>
<br>
प्रतियात्राफलं विप्राः श्रृणुध्वं गदतो मम।<br>
यत्प्राप्नोति नरः कृत्वा तस्मिन्क्षेत्रे सुसंयतः।। ६७.२ ।।<br>
<br>
गुडिवायां तथोत्थाने फाल्गुन्यां विषुवे तथा।<br>
यात्रां कृत्वा विधानेन दृष्ट्वा कृष्णं प्रणम्य च।। ६७.३ ।।<br>
<br>
संकर्षणं सुभद्रां च लभेत्सर्वत्र वै फलम्।<br>
नरो गच्छेद्विव्यणुलोके यावदिन्द्राश्चतुर्दश।। ६७.४ ।।<br>
<br>
यावद्यात्रां ज्येष्ठमासे करोति विधिवन्नरः।<br>
तावत्कल्पं विष्णुलोके सुखं भुङ्क्ते न संशयः।। ६७.५ ।।<br>
<br>
तस्मिन्क्षेत्रवरे पुण्ये रम्ये श्रीपुरुषोतमे।<br>
भुक्तिमुक्तिप्रदे नॄणां सर्वसत्त्वसुखावहे।। ६७.६ ।।<br>
<br>
ज्येष्ठे यात्रां(त्रा)नरः कृत्वा नारी वा संयतेन्द्रियः।<br>
यथोक्तेन विधानेन दश द्वे च समाहितः।। ६७.७ ।।<br>
<br>
प्रतिष्ठां कुरुते यस्तु शाठ्यदम्भविवर्जितः।<br>
स भुक्त्वा विविधान्भोगान्मोक्षं चान्ते लभेद्ध्रुवम्।। ६७.८ ।।<br>
<br>
मुनय ऊचुः<br>
श्रोतुमिच्छामहे देव प्रतिष्ठां वदतस्तव।<br>
विधानं चार्चनं दानं फलं तत्र जगत्पतेः।। ६७.९ ।।<br>
<br>
ब्रह्मोवाच<br>
श्रृणुध्वं मुनिशार्दूलाः प्रतिष्ठां विधिचोदिताम्।<br>
यां कृत्वा तु नरो भक्त्या नारी वा लभते फलम्।। ६७.१० ।।<br>
<br>
यात्राद्वादश संपूर्णा यदा स्यात्तु(स्युस्तु)द्विजोत्तमाः।<br>
तदा कुर्वीत विधिवत्प्रतिष्ठां पापनाशिनीम्।। ६७.११ ।।<br>
<br>
ज्येष्ठे मासि सिते पक्षे त्वेकादश्यां समाहितः।<br>
गत्वा जलाशयं पुण्यमाचम्य प्रयतः शुचिः।। ६७.१२ ।।<br>
<br>
आवाह्यसर्वतीर्थानि ध्यात्वा नारायणं तथा।<br>
ततः स्नानं प्रकुर्वीत विधिवत्सुसमाहितः।। ६७.१३ ।।<br>
<br>
यस्य यो विधिरुद्दिष्ट ऋषिभिः स्नानकर्मणि।<br>
तेनैव तु विधानेन स्नानं तस्य विधीयते।। ६७.१४ ।।<br>
<br>
स्नात्वा सम्यग्विधानेन ततो देवानृषीन्पितॄन्।<br>
संतर्पयेत्तथाऽन्यांश्च नामगोत्रविधानवित्।। ६७.१५ ।।<br>
<br>
उत्तीर्य वाससी धौते निर्मले परिधाय वै।<br>
उपस्पृश्य विधानेन भास्कराभिमुखस्ततः।। ६७.१६ ।।<br>
<br>
गायत्रीं पावनीं देवीं मनसा वेदमातरम्।<br>
सर्वपापहरां पुण्यां जपेदष्टोत्तरं शतम्।। ६७.१७ ।।<br>
<br>
पुण्यांश्च सौरमन्त्रांश्च श्रद्धया सुसमाहितः।<br>
त्रिःप्रदक्षिणमावृत्य भास्करं प्रणमेत्ततः।। ६७.१८ ।।<br>
<br>
वेदोक्तं त्रिषु वर्णेषु स्नानं जाप्यमुदाहृतम्।<br>
स्त्रीसूद्रयोः स्नानजाप्यं वेदोक्तविधिवर्जितम्।। ६७.१९ ।।<br>
<br>
ततो गच्छेद्गृहं मौनी पूजयेत्पुरुषोत्तमम्।<br>
प्रक्षाल्य हस्तौ पादौ च उपस्पृश्य यथाविधि।। ६७.२० ।।<br>
<br>
घृतेन स्नापयेद्देवं क्षीरेण तदनन्तरम्।<br>
मधुगन्धोदकेनैव तीर्थचन्दनवारिणा।। ६७.२१ ।।<br>
<br>
ततो वस्त्रयुगं श्रेष्ठं भक्त्या तं परिधापयेत्।<br>
चन्दनागरुकर्पूरैः कुङ्कुमेन विलेपयेत्।। ६७.२२ ।।<br>
<br>
पूजयेत्परया भक्त्या पद्मैश्च पुरुषोत्तमम्।<br>
अन्यैश्च वैष्णवैः पुष्पैरर्चयेन्मल्लिकादिभिः।। ६७.२३ ।।<br>
<br>
संपूज्यैवं जगन्नाथं भुक्तिमुक्तिप्रदं हरिम्।<br>
धूपं चागुरुसंयुक्तं दहेद्देवस्य चाग्रतः।। ६७.२४ ।।<br>
<br>
गुग्गुलं च मुनिश्रेष्ठा दहेद्गन्धसमन्वितम्।<br>
दीपं प्रज्वालयेद्भक्त्या यथाशक्त्या(क्ति)घृतेन वै।। ६७.२५ ।।<br>
<br>
अन्यांश्च दीपकान्दद्यद्द्वादशैव समाहितः।<br>
घृतेन च मुनिश्रेष्ठास्तिलतैलेन वा पुनः।। ६७.२६ ।।<br>
<br>
नैवेद्ये पायसापूपशष्कुलीवटकं तथा।<br>
मोदकं फाणितं वाऽल्पं फलानि च निवेदयेत्।। ६७.२७ ।।<br>
<br>
एवं पञ्चोपचारेण संपूज्य पुरुषोत्तमम्।<br>
नमः पुरुषोत्तमायेति जपेदष्टोत्तरं शतम्।। ६७.२८ ।।<br>
<br>
ततः प्रसादयेद्देवं भक्त्या तं पुरुषोत्तमम्।<br>
नमस्ते सर्वलोकेश भक्तानामभयप्रद।। ६७.२९ ।।<br>
<br>
संसारसागरे मग्नं त्राहि मां पुरुषोत्तम।<br>
यास्ते मया कृता यात्रा द्वादशैव जगत्पते।। ६७.३० ।।<br>
<br>
प्रसादात्तव गोविन्द संपूर्णास्ता भवन्तु मे।<br>
एवं प्रसाद्य तं देवं दण्डवत्प्रणिपत्य च।। ६७.३१ ।।<br>
<br>
ततोऽर्चयेद्गुरुं भक्त्या पुष्पवस्त्रानुलेपनैः।<br>
नानयोरन्तरं यस्माद्विद्यते मुनिसत्तमाः।। ६७.३२ ।।<br>
<br>
देवस्योपरि कुर्वीत श्रद्धया सुसमाहितः।<br>
नानापुष्पैर्मुनिश्रेष्ठा विचित्रं पुष्पमण्डपम्।। ६७.३३ ।।<br>
<br>
कृत्वाऽवधारणं पश्चाज्जागरं कारयेन्निशि।<br>
कथां च वासुदेवस्य गीतिकां चापि कारयेत्।। ६७.३४ ।।<br>
<br>
ध्यायन्पठन्स्तुवन्देवं प्रणयेद्रजनीं बुधः।<br>
ततः प्रभाते विमले द्वादश्यां द्वादशैव तु।। ६७.३५ ।।<br>
<br>
निमन्त्रयेद्व्रतस्नातान्ब्राह्मणान्वेदपारगान्।<br>
इतिहासपुराणज्ञाञ्श्रोत्रियान्संयतेन्द्रियान्।। ६७.३६ ।।<br>
<br>
स्नात्वा सम्यग्विधानेन धौतवासा जितेन्द्रियः।<br>
स्नापयेत्पूर्ववत्तत्र पुजयेत्पुरुषोत्तमम्।। ६७.३७ ।।<br>
<br>
गन्धैः पुष्पैरुपहारैर्नैवेद्यैर्दीपकैस्तथा।<br>
उपचारैर्बहुविधैः प्रणिपातैः प्रदक्षिणैः।। ६७.३८ ।।<br>
<br>
याप्यैः स्तुतिनमस्कारैर्गीतवाद्यैर्मनोहरैः।<br>
संपूज्यैवं जगन्नाथं ब्राह्मणान्पूजयेत्ततः।। ६७.३९ ।।<br>
<br>
द्वादशैव तु गास्तेभ्यो दत्त्वा कनकमेव च।<br>
छत्रोपानद्युगं चैव श्रद्धाभक्तिसमन्वितः।। ६७.४० ।।<br>
<br>
भक्त्या तु सधनं तेभ्यो दद्याद्वस्त्रादिकं द्विजाः।<br>
सद्भावेन तु गोविन्दस्तोष्यते पूजितो यतः।। ६७.४१ ।।<br>
<br>
आचार्याय ततो दद्याद्गोवस्त्रं कनकं तथा।<br>
छत्रोपानद्युगं चान्यत्कांस्यपात्रं च भक्तितः।। ६७.४२ ।।<br>
<br>
ततस्तान्भोजयेद्विप्रान्भोज्यं पायसपूर्वकम्।<br>
पक्वान्नं भक्ष्यभोज्यं च गुडसर्पिःसमन्विततः।। ६७.४३ ।।<br>
<br>
ततस्तानन्नतृप्नांश्च ब्राह्मणान्स्वस्थमानसान्।<br>
द्वादशैवोदकुम्भांश्च दद्यात्तेभ्यः समोदकान्।। ६७.४४ ।।<br>
<br>
दक्षिणांच यथाशक्त्या(क्ति)दद्यात्तेभ्यो विमत्सरः।<br>
कुम्भं च दक्षिणां चैव आचार्याय निवदयेत्।। ६७.४५ ।।<br>
<br>
एवं संपूज्य तान्विप्रान्गुरुं ज्ञानप्रदायकम्।<br>
पूजयेत्परया भक्त्या विष्णुतुल्यं द्विजोत्तमाः।। ६७.४६ ।।<br>
<br>
सुवर्णवस्त्रगोधान्यैर्द्रव्यैश्चान्यैर्वरैर्बुधः।<br>
संपूज्य तं नमस्कृत्य इमं मन्त्रमुदीरयेत्।। ६७.४७ ।।<br>
<br>
सर्वव्यापी जगन्नाथः शङ्खचक्रगदाधरः।<br>
अनादिनिधनो देवः प्रीयतां पुरुषोत्तमः।। ६७.४८ ।।<br>
<br>
इत्युच्चार्य ततो विप्रांस्त्रिः कृत्वा च प्रदक्षिणाम्।<br>
प्रणम्य शिरसा भक्त्या आचार्यं तु विसर्जयेत्।। ६७.४९ ।।<br>
<br>
ततस्तान्ब्राह्मणान्भक्त्या चाऽऽसीमान्तमनुव्रजेत्।<br>
अनुव्रज्य तु तान्सर्वान्नमस्कृत्य निवर्तयेत्।। ६७.५० ।।<br>
<br>
बान्धवैः स्वजनैर्युक्तस्ततो भुञ्जीत वाग्यतः।<br>
अन्यैश्चोपासकैर्दीनैर्भिक्षुकैश्चान्नकाङ्क्षिभिः।। ६७.५१ ।।<br>
<br>
एवं कृत्वा नरः सम्यङ्नारी वा लभते फलम्।<br>
अश्वमेधसहस्राणां राजसूयशतस्य च।। ६७.५२ ।।<br>
<br>
अतीतं शतमादाय पुरुषाणां नरोत्तमाः।<br>
भविष्यं च शतं विप्राः स्वर्गत्या दिव्यरूपधृक्।। ६७.५३ ।।<br>
<br>
सर्वलंक्षणसंपन्नः सर्वालंकारभूषितः।<br>
सर्वकामसमृद्धात्मा देववद्विगतज्वरः।। ६७.५४ ।।<br>
<br>
रूपयौवनसंपन्नो गुणैः सर्वैरलंकृतः।<br>
स्तूयमानोऽप्सरोभिश्च गन्धर्वैः समलंकृतः।। ६७.५५ ।।<br>
<br>
विमाननेनार्कवर्णेन कामगेन स्थिरेण च।<br>
पताकाध्वजयुक्तेन सर्वरत्नैरलंकृतः।। ६७.५६ ।।<br>
<br>
उद्योतयन्दिशः सर्वा आकाशे विगतक्लमः।<br>
युवा महाबलो धीमन्विष्णुलोकं स गच्छति ।। ६७.५७ ।।<br>
<br>
तत्र कल्पशतं यावद्भुङ्क्ते भोगान्यथेप्सितान्।<br>
सिद्धाप्सरोभिर्गन्धर्वैः सुरविद्याधरोरगैः।। ६७.५८ ।।<br>
<br>
स्तूयमानो मुनिवरैस्तिष्ठते विगतज्वरः।<br>
यथा देवो जगन्नाथः शङ्खचक्रगदाधरः।। ६७.५९ ।।<br>
<br>
तथाऽसौ मुदितो विप्राः कृत्वा रूपं चतुर्भुजम्।<br>
भुक्त्वा तत्र वरान्भोगान् क्रीडां कृत्वा सुरैः सह।। ६७.६० ।।<br>
<br>
तदन्ते ब्रह्मसदनमायाति सर्वकामदम्।<br>
सिद्धविद्याधरैश्चापि शोभितं सुरकिन्नरैः।। ६७.६१ ।।<br>
<br>
कालं नवतिकल्पं तु तत्र भुक्त्वा सुखं नरः।<br>
तस्मादायाति विप्रेन्द्राः सर्वकामफलप्रदम्।। ६७.६२ ।।<br>
<br>
रुद्रलोकं सुरगणैः सेवितं सुखमोक्षदम्।<br>
अनेकशतसाहस्रैर्विमानैः समलंकृतम्।। ६७.६३ ।।<br>
<br>
सिद्धविद्याधरैर्यक्षैर्भूषितं दैत्यदानवैः।<br>
अशीतिकल्पकालं तु तत्र भुक्त्वा सुखं नरः।। ६७.६४ ।।<br>
<br>
तदन्ते याति गोलोकं सर्वभोगसमन्वितम्।<br>
सुरसिद्धाप्सरोभिश्च शोभितं सुमनोहरम्।। ६७.६५ ।।<br>
<br>
तत्र सप्ततिकल्पांस्तु भुक्त्वा भोगमनुत्तमम्।<br>
दुर्लभं त्रिषु लोकेषु स्वस्थचित्तो यथाऽमरः।। ६७.६६ ।।<br>
<br>
तस्मादागच्छते लोकं प्राजापत्यमनुत्तमम्।<br>
गन्धर्वाप्सरसैः सिद्धैर्मुनिविद्याधरैर्वृतः।। ६७.६७ ।।<br>
<br>
षष्टिकल्पान्सुखं तत्र भुक्त्वा नानाविधं मुदा।<br>
तदन्ते शक्रभवनं नानाश्चर्यसमन्वितम्।। ६७.६८ ।।<br>
<br>
गन्धर्वैः किंनरैः सिद्धैः सुरविद्याधरोरगैः।<br>
गुह्यकाप्सरसैः साध्यैर्वृतैश्चान्यैः सुरोत्तमैः।। ६७.६९ ।।<br>
<br>
आगत्य तत्र पञ्चाशत्कल्पान्भुक्त्वा सुखं नरः।<br>
सुरलोकं ततो गत्वा विमानैः समलंकृतः।। ६७.७० ।।<br>
<br>
चत्वारिंशत्तु कल्पांस्तु भुक्त्वा भोगान्सुदुर्लभान्।<br>
आगच्छते ततो लोकं नक्षत्रख्यं सुदुर्लभम्।। ६७.७१ ।।<br>
<br>
ततोभोगगान्वरान्भुङ्क्ते त्रिंशत्कल्पान्यथेप्सितान्।<br>
तस्मादागच्छते लोकं शशाङ्कस्य दिवजोत्तमाः।। ६७.७२ ।।<br>
<br>
यत्रासौ तिष्ठते सोमः सवैर्देवरलंकृतः।<br>
तत्र विंशतिकल्पांस्तु भुक्त्वा भोगं सुदुर्लभम्।। ६७.७३ ।।<br>
<br>
आदित्यस्य ततो लोकमायाति सुरपूजितम्।<br>
नानाश्चर्यमयं पुण्यं गन्धर्वाप्सरःसेवितम्।। ६७.७४ ।।<br>
<br>
तत्र भुक्त्वा शुभान्भोगान्दश कल्पान्द्विजोत्तमाः।<br>
तस्मादायाति भुवनं गन्धर्वाणां सुदुर्लभम्।। ६७.७५ ।।<br>
<br>
तत्र भोगान्समस्तांश्च कल्पमेकं यथासुखम्।<br>
भुक्त्वा चाऽऽयाति मेदिन्यां राजा भवति धार्मिकः।। ६७.७६ ।।<br>
<br>
चक्रवर्ती महावीर्यो गुणैः सर्वैरलंकृतः।<br>
कृत्वा राज्यं स्वधर्मेण यज्ञैरिष्ट्वा सुदक्षिणैः।। ६७.७७ ।।<br>
<br>
तदन्ते योगिनां लोकं गत्वा मोक्षप्रदं शिवम्।<br>
तत्र भुक्त्वा वरन्भोगान्यावदाभूतसंप्लवम्।। ६७.७८ ।।<br>
<br>
तस्मादागच्छते चात्र जायते योगिनां कुले।<br>
प्रवरे वैष्णवे विप्रा दुर्लभे साधुसंमते।। ६७.७९ ।।<br>
<br>
चतुर्वेदी विप्रवरो यज्ञैरिष्ट्वाऽऽप्तदक्षिणैः।<br>
वैष्णवं योगमास्थाय ततो मोक्षमवाप्नुयात्।। ६७.८० ।।<br>
<br>
एवं यात्राफलं विप्रा मया सम्यगुदाहृतम्।<br>
भुक्तिमुक्तिप्रदं नॄणां किमन्यच्छ्रोतुमिच्छथ।। ६७.८१ ।।<br>
<br>
इति श्रीमहापुराणे आदिब्राह्मे स्वयंभ्वृषिसंवादे द्वादशयात्राफलमाहात्म्यनिरूपणं नाम सप्तषष्टितमोऽध्यायः।। ६७ ।।<br>
