<b>संकरजातिलक्षणवर्णनम्	<br></b>
<b>मुनय ऊचुः	<br></b>
सर्वज्ञस्त्वं महाभाग सर्वभूतहिते रतः।	<br>
भुतं भव्यं भविष्यं च न तेऽस्त्यविदितं मुने॥ २२३.१ ॥	<br><br>
कर्मणा केन वर्णानामधमा जायते गतिः।	<br>
उत्तमा च भवेत्केन ब्रूहि तेषां महामते॥ २२३.२ ॥	<br><br>
शूद्रस्तु कर्मणा केन ब्राह्मणत्वं च गच्छति।	<br>
श्रोतुमिच्छामहे केन ब्राह्मणः शूद्रतामियात्॥ २२३.३ ॥	<br><br>
<b>व्यास उवाच	<br></b>
हिमवच्छिखरे रम्ये नानाधातुविभूषिते।	<br>
नानाद्रुमलताकीर्णे नानाश्चर्यसमन्विते॥ २२३.४ ॥	<br><br>
तत्र स्थितं महादेवं त्रिपुरघ्नं त्रिलोचनम्।	<br>
शैलराजसुता देवी प्रणिपत्य सुरेश्वरम्॥ २२३.५ ॥	<br><br>
इमं प्रश्नं पुरा विप्रा अपृच्छच्चारुलोचना।	<br>
तदहं संप्रवक्ष्यामि श्रृणुध्वं मम सत्तमाः॥ २२३.६ ॥	<br><br>
<b>उमोवाच	<br></b>
भगवन्भगनेत्रघ्न पूष्णो दन्तविनाशन।	<br>
दक्षक्रतुहर त्र्यक्ष संशयो मे महानयम्॥ २२३.७ ॥	<br><br>
चातुर्वर्ण्यं भगवता पूर्वं सृष्टं स्वयंभुवा।	<br>
केन कर्मविपाकेन वैश्यो गच्छति शूद्रताम्॥ २२३.८ ॥	<br><br>
वैश्यो वा क्षत्रियः केन द्विजो वा क्षत्रियो भवेत्।	<br>
प्रतिलोमे कथं देव शक्यो धर्मो निवर्तितुम्॥ २२३.९ ॥	<br><br>
केन वा कर्मणा विप्रः शुद्रयोनौ प्रजायते।	<br>
क्षत्रियः शुद्रतामेति केन वा कर्मणा विभो॥ २२३.१० ॥	<br><br>
एतं मे संशयं देव वद भूतपतेऽनघ।	<br>
त्रयो वर्णाः प्रकृत्येह कथं ब्राह्मण्यमाप्नुयुः॥ २२३.११ ॥	<br><br>
<b>शिव उवाच	<br></b>
ब्राह्मण्यं देवि दुष्प्रापं निसर्गाद्‌ब्राह्मणः शुभे।	<br>
क्षत्रियो वैश्यशूद्रो वा निसर्गादिति मे मतिः। २२३.१२ ॥	<br><br>
कर्मणा दुष्कृतेनेह स्थानाद्‌भ्रश्यति स द्विजः।	<br>
श्रेष्ठं वर्णमनुप्राप्य तस्मादाक्षिप्यते पुनः॥ २२३.१३ ॥	<br><br>
स्थितो ब्राह्मणधर्मेण ब्राह्मण्यमुपजीवति।	<br>
क्षत्रियो वाऽथ वैश्यो वा ब्रह्मभूयं स गच्छति॥ २२३.१४ ॥	<br><br>
यश्च विप्रत्वमुत्सृज्य क्षत्रधर्मान्निषेवते।	<br>
ब्राह्मण्यात्स परिभ्रष्टः क्षत्त्रयोनौ प्रजायते॥ २२३.१५ ॥	<br><br>
वैश्यकर्म च यो विप्रो लोभमोहव्यपाश्रयः।	<br>
ब्राह्मण्यं दुर्लभं प्राप्य करोत्यल्पमतिः सदा॥ २२३.१६ ॥	<br><br>
स द्विजो वैश्यतामेति वैश्यो वा शूद्रतामियात्।	<br>
स्वधर्मात्प्रच्युतो विप्रस्ततः शुद्रत्वमाप्नुयात्॥ २२३.१७ ॥	<br><br>
तत्रासौ निरयं प्राप्तो वर्णभ्रष्टो बहिष्कृतः।	<br>
ब्रह्मलोकात्परिभ्रष्टः शुद्रयोनौ प्रजायते॥ २२३.१८ ॥	<br><br>
क्षत्रियो वा महाभागे वैश्यो वा धर्मचारिणि।	<br>
स्वानि कर्माण्यपाकृत्य शुद्रकर्म निषेवते॥ २२३.१९ ॥	<br><br>
स्वस्थानात्स पिरभ्रष्टो वर्णसंकरतां गतः।	<br>
ब्राह्मणः क्षत्रियो वैश्यः शूद्रत्वं याति तादृशः॥ २२३.२० ॥	<br><br>
यस्तु शुद्रः स्वधर्मेण ज्ञानविज्ञानवाञ्शुचिः।	<br>
धर्मज्ञो धर्मनिरतः स धर्मफलमश्नुते॥ २२३.२१ ॥	<br><br>
इदं चैवापरं देवि ब्रह्मणा समुदाहृतम्।	<br>
अध्यात्मं नैष्ठिको सिद्धिर्धर्मकामैर्निषेव्यते॥ २२३.२२ ॥	<br><br>
उग्रान्नं गर्हितं देवि गणान्नं श्राद्धसूतकम्।	<br>
घुष्टान्नं नैव भोक्तव्यं शुद्रान्नं नैव वा क्वचित्॥ २२३.२३ ॥	<br><br>
शुद्रान्नं गर्हितं देवि सदा देवैर्महात्मभिः।	<br>
पितामहामुखोत्सृष्टं प्रमाणमिति मे मतिः॥ २२३.२४ ॥	<br><br>
शुद्रान्नेनावशेषेण जठरे म्रियते द्विजः।	<br>
आहिताग्निस्तथा यज्वा स शुद्रगतिभाग्भवेत्॥ २२३.२५ ॥	<br><br>
तेन शुद्रान्नशेषेण ब्रह्मस्थानादपाकृतः।	<br>
ब्राह्मणः शूद्रतामेति नास्ति तत्र विचारणा॥ २२३.२६ ॥	<br><br>
यस्यान्नेनावशेषेण जठरे म्रियते द्विजः।	<br>
तां तां योनिं व्रजेद्विप्रो यस्यान्नमुपजीवति॥ २२३.२७ ॥	<br><br>
ब्राह्मणत्वं सुखं प्राप्य दुर्लभं योऽवमन्यते।	<br>
अभोज्यान्नानि वाऽश्नाति स द्विजत्वात्पतेत वै॥ २२३.२८ ॥	<br><br>
सुरापो ब्रह्महा स्तेयी चौरो भग्नव्रतोऽशुचिः।	<br>
स्वाध्यायवर्जितः पापो लुब्धो नैकृतिकः शठः॥ २२३.२९ ॥	<br><br>
अव्रती वृषलीभर्ता कुण्डाशी सोमविक्रयी।	<br>
विहीनसेवी विप्रो हि पतते ब्रह्मयोनितः॥ २२३.३० ॥	<br><br>
गुरुतल्पी गुरुद्वेषी सुरुकुत्सारतिश्च यः।	<br>
ब्रह्मद्विड्वाऽपि पतति ब्राह्मणो ब्रह्मयोनितः॥ २२३.३१ ॥	<br><br>
एभिस्तु कर्मभिर्देवि शुभैराचरितैस्तथा।	<br>
शूद्रो ब्राह्मणतां गच्छेद्वैश्यः क्षत्रियतां व्रजेत्॥ २२३.३२ ॥	<br><br>
शुद्रः कर्माणि सर्वाणि यथान्यायं यथाविधि।	<br>
सर्वातिथ्यमुपातिष्ठञ्शेषान्नकृतभोजनः॥ २२३.३३ ॥	<br><br>
शुश्रुषां परिचर्यां यो ज्येष्ठवर्णे प्रयत्नतः।	<br>
कुर्यादविमनाः श्रेष्ठ सततं सत्पथे स्थितः॥ २२३.३४ ॥	<br><br>
देवद्विजातिसत्कर्ता सर्वातिथ्यकृतव्रतः।	<br>
ऋतुकालाभिगामी च नियतो नियताशनः॥ २२३.३५ ॥	<br><br>
दक्षः शिष्टजनान्वेषी शेषान्नकृतभोजनः।	<br>
वृथा मांसं न भुञ्जीत शूद्रो वैश्यत्वमृच्छति॥ २२३.३६ ॥	<br><br>
ऋतवागनहंवादी निर्द्वद्वः सामकोविदः।	<br>
यजते नित्ययज्ञैश्च स्वाध्यायपरमः शुचिः॥ २२३.३७ ॥	<br><br>
दान्तो ब्राह्मसत्कर्ता सर्ववर्णानसूयकः।	<br>
गृहस्थव्रतमातिष्ठन्द्विकालकृतभोजनः॥ २२३.३८ ॥	<br><br>
शेषाशी विजिताहारो निष्कामो निरहंवदः।	<br>
अग्निहोत्रमुपासीनो जुह्वानश्च यथाविधि॥ २२३.३९ ॥	<br><br>
सर्वातिथ्यमुपातिष्ठञ्शेषान्नकृतभोजनः।	<br>
त्रेताग्निमात्रविहितं वैश्यो भवति च द्विजः॥ २२३.४० ॥	<br><br>
स वैश्यः क्षत्रियकुले शुचिर्महति जायते।	<br>
स वैश्यः क्षत्रियो जातो जन्मप्रभृति संस्कृतः॥ २२३.४१ ॥	<br><br>
उपनीतो व्रतपरो द्विजो भवति संस्कृतः।	<br>
ददाति यजते यज्ञैः समृद्धैराप्तदक्षिणैः॥ २२३.४२ ॥	<br><br>
अधीत्य स्वर्गमन्विच्छंस्त्रेताग्निशरणः सदा।	<br>
आर्द्रहस्तप्रदो नित्यं प्रजा धर्मेण पालयन्॥ २२३.४३ ॥	<br><br>
सत्यः सत्यानि कुरुते नित्यं यः शुद्धिदर्शनः।	<br>
धर्मदण्डेन निर्दग्धो धर्मकामार्थसाधकः॥ २२३.४४ ॥	<br><br>
यन्त्रितः कार्यकरणैः षड्भागाकृतलक्षणः।	<br>
ग्राम्यधर्मान्न सेवेत स्वच्छन्देनार्थकोविदः॥ २२३.४५ ॥	<br><br>
ऋतुकाले तु धर्मात्मा पत्नीमुपाश्रयेत्सदा।	<br>
सदोपवासी नियतः स्वाध्यायनिरतः शुचिः॥ २२३.४६ ॥	<br><br>
वहिस्कान्तरिते(?)नित्यं शयानोऽस्ति सदा गृहे।	<br>
सर्वातिथ्यं त्रिवर्गस्य कुर्वाणः सुमनाः साद॥ २२३.४७ ॥	<br><br>
शूद्राणां चान्नकामानां नित्यं सिद्धमिति ब्रुवन्।	<br>
स्वार्थाद्वा यदि वा कामान्न किंचिदुपलक्षयेत्॥ २२३.४८ ॥	<br><br>
पितृदेवातिथिकृते साधनं कुरुते च यत्।	<br>
स्ववेश्मनि यथान्यायमुपास्ते भैक्ष्यमेव च॥ २२३.४९ ॥	<br><br>
द्विकालमग्निहोत्रं च जुह्वानो वै यथाविधि।	<br>
गोब्राह्मणहितार्थाय रणे चाभिमुखो हतः॥ २२३.५० ॥	<br><br>
त्रेताग्निमन्त्रपूतेन समाविश्य द्विजो भवेत्।	<br>
ज्ञानविज्ञानसंपन्नः संस्कृतो वेदपारगः॥ २२३.५१ ॥	<br><br>
वैश्यो भवति धर्मात्मा क्षत्रियः स्वेन कर्मणा।	<br>
एतैः कर्मफलैर्देवि न्युनजातिकुलोद्‌भवः॥ २२३.५२ ॥	<br><br>
शूद्रोऽप्यागमसंपन्नो द्विजो भवति संस्कृतः।	<br>
ब्राह्मणो वाऽप्यसद्वृत्तः सर्वसंकरभोजनः॥ २२३.५३ ॥	<br><br>
स ब्राह्मण्यं समुत्सृज्य शूद्रो भवति तादृशः।	<br>
कर्मभिः शुचिभिर्देवी शुद्धात्मा विजितेन्द्रियः॥ २२३.५४ ॥	<br><br>
शूद्रोऽपि द्विजवत्सेव्य इति ब्रह्माऽब्रवीत्स्वयम्।	<br>
स्वभावकर्मणा चैव यत्र(श्च)शुद्रोऽधितिष्ठति॥ २२३.५५ ॥	<br><br>
विशुद्धः स द्विजातिभ्यो विज्ञेय इति मे मतिः।	<br>
न योनिर्नापि संस्कारो न श्रुतिर्न च संतति॥ २२३.५६ ॥	<br><br>
कारणानि द्विजत्वस्य वृत्तमेव तु कारणम्।	<br>
सर्वोऽयं ब्राह्मणो लोके वृत्तेन तु विधीयते॥ २२३.५७ ॥	<br><br>
वृत्ते स्थितश्च शुद्रोऽपि ब्राह्मणत्वं च गच्छति।	<br>
ब्रह्मस्वभावः सुश्रोणि समः सर्वत्र मे मतः॥ २२३.५८ ॥	<br><br>
निर्गुणं निर्मलं ब्रह्म यत्र तिष्ठति स द्विजः।	<br>
एते ये विमला देवि स्थानाभावनिदर्शकाः॥ २२३.५९ ॥	<br><br>
स्वयं च वरदेनोक्ता ब्रह्मणा सृजता प्रजाः।	<br>
ब्रह्मणो हि महत्क्षेत्रं लोके चरति पादवत्॥ २२३.६० ॥	<br><br>
यत्तत्र बीजं पतति सा कृषिः प्रेत्य भाविनी।	<br>
संतुष्टेन सदा भाव्यं सत्पथालम्बिना सदा॥ २२३.६१ ॥	<br><br>
ब्राह्मं हि मार्गमाक्रम्य वर्तितव्यं बुभूषता।	<br>
संहिताध्यायिना भाव्यं गृहं वै गृहमेधिना॥ २२३.६२ ॥	<br><br>
नित्यं स्वाध्याययुक्तेन न चाध्ययनजीविना।	<br>
एवं भूतो हि यो विप्रः सततं सत्पथे स्थितः॥ २२३.६३ ॥	<br><br>
आहिताग्निरधीयानो ब्रह्मभूयाय कल्पते।	<br>
ब्राह्मण्यं देवि संप्राप्य रक्षितव्यं यतात्मना॥ २२३.६४ ॥	<br><br>
योनिप्रतिग्रहादानैः कर्मभिश्च शुचिस्मिते।	<br>
एतत्ते गुह्यमाख्यातं यथा शुद्रो भवेद्‌द्विजः॥	<br>
ब्राह्मणो वा च्युतो धर्माद्यथा शुद्रत्वमाप्नुयात्॥ २२३.६५ ॥	<br><br>
इति श्रीमहापुराणे आदिब्राह्मे उमामहेश्वरसंवादे संकरजातिलक्षणवर्णनं नाम त्रयोविंशत्यधिकद्विशततमोऽध्यायः॥ २२३ ॥	<br>
