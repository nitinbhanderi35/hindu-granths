<b>श्रीकृष्णचरिताराम्भः	<br></b>
<b>व्यास उवाच	<br></b>
नमस्कृत्वा सुरेशाय विष्णवे प्रभविष्णवे।	<br>
पूरुषाय पुराणाय शाश्वतायाव्ययाय च॥ १८०.१ ॥	<br><br>
चतुर्व्यूहात्मने तस्मै निर्गुणाय गुणाय च।	<br>
वरिष्ठाय गरिष्ठाय वरेण्यायामिताय च॥ १८०.२ ॥	<br><br>
यज्ञाङ्गायाखिलाङ्गाय देवाद्यैरीप्सिताय च।	<br>
यस्मादणुतरं नास्ति यस्मान्नास्ति बृहत्तरम्॥ १८०.३ ॥	<br><br>
येन विश्वमिदं व्याप्तमजेन सचराचरम्।	<br>
आविर्भावतिरोभावदृष्टादृष्टविलक्षणम्॥ १८०.४ ॥	<br><br>
वदन्ति यत्सृष्टमिति तथैवाप्युपसंहृतम्।	<br>
ब्रह्मणे चाऽऽदिदेवाय नमस्कृत्य समाधिना॥ १८०.५ ॥	<br><br>
आधिकाराय शुद्धाय नित्याय परमात्मने।	<br>
सदैकरूपरूपाय जिष्णवे विष्णवे नमः॥ १८०.६ ॥	<br><br>
नमो हिरण्यगर्भाय हरये शंकराय च।	<br>
वासुदेवाय ताराय सर्गस्थित्यन्तकारिणे॥ १८०.७ ॥	<br><br>
एकानेकस्वरूपाय स्थूलसूक्ष्मात्मने नमः।	<br>
अव्यक्तव्यक्तभूताय विष्णवे मुक्तिहेतवे॥ १८०.८ ॥	<br><br>
सर्गस्थितिविनाशानां जगतो यो जगन्मयः।	<br>
मूलभूतो नमस्तस्मै विष्णवे परमात्मने॥ १८०.९ ॥	<br><br>
आधारभूतं विश्वस्याप्यणीयांसमणीयसाम्।	<br>
प्रणम्य सर्वभूतस्थमच्युतं पुरुषोत्तमम्॥ १८०.१० ॥	<br><br>
ज्ञानस्वरूपमत्यन्तं निर्मलं परमार्थतः।	<br>
तमेवार्थस्वरूपेण भ्रान्तिदर्शनतः स्थितम्॥ १८०.११ ॥	<br><br>
विष्णुं ग्रसिष्णुं विश्वस्य स्थितिसर्गे तथा प्रभुम्।	<br>
अनादिं जगतामीशमजमक्षयमव्ययम्॥ १८०.१२ ॥	<br><br>
कथयामि यथा पूर्वं यक्षाद्यैर्मुनिसत्तमैः।	<br>
पृष्टः प्रोवाच भगवानब्जयोनिः पितामहः॥ १८०.१३ ॥	<br><br>
ऋक्सामान्युद्गिरन्वक्त्रैर्यः पुनाति जगत्त्रयम्।	<br>
प्रणिपत्य तथेशानमेकार्णवविनिर्गतम्॥ १८०.१४ ॥	<br><br>
यस्यासुरगणा यज्ञान्विलुम्पन्ति न याजिनाम्।	<br>
प्रवक्ष्यामि मतं कृत्स्नं ब्रह्मणोऽव्यक्तजन्मनः॥ १८०.१५ ॥	<br><br>
येन सृष्टिं समुद्दिश्य धर्माद्याः प्रकटीकृताः।	<br>
आपो नारा इति प्रोक्ता मुनिभिस्तत्त्वदर्शिभिः॥ १८०.१६ ॥	<br><br>
अयनं तस्य ताः पूर्वं तेन नारायणः स्मृतः।	<br>
स देवो भगवान्सर्वं व्याप्य नारायणो विभुः॥ १८०.१७ ॥	<br><br>
चतुर्धा संस्थितो ब्रह्मा सगुणो निर्गुणस्तथा।	<br>
एका मूर्तिरनुद्देश्या शुक्लां पश्यन्ति तां बुधाः॥ १८०.१८ ॥	<br><br>
ज्वालामालावनद्धाङ्गी निष्ठा सा योगिनां परा।	<br>
दूरस्था चान्तिकस्था च विज्ञेया सा गुणातिगा॥ १८०.१९ ॥	<br><br>
वासुदेवाभिधानाऽसौ निर्ममत्वेन दृश्यते।	<br>
रूपवर्णादयस्तस्या न भावाः कल्पनामयाः॥ १८०.२० ॥	<br><br>
आस्ते च सा सदा शुद्धा सुप्रतिष्ठैकरूपिणी।	<br>
द्वितीय पृथिवीं मूर्ध्ना शेषाख्या धारयत्यधः॥ १८०.२१ ॥	<br><br>
तामसी सा समाख्याता तिर्यक्त्वं समुपागता।	<br>
तृतीया कर्म कुरुते प्रजापालनतत्परा॥ १८०.२२ ॥	<br><br>
सत्त्वोद्रिक्ता तु सा ज्ञेया धर्मसंस्थानकारिणी।	<br>
चतुर्थी जलमध्यस्था शेते पन्नगतल्पगा॥ १८०.२३ ॥	<br><br>
रजस्तस्या गुणः सर्गं सा करोति सदैव हि।	<br>
या तृतीया हरेर्मुतिः प्रजापालनतत्परा॥ १८०.२४ ॥	<br><br>
सा तु धर्मव्यवस्थानं करोति नियतं भुवि।	<br>
प्रोद्धतानसुरान्हन्ति धर्मव्युच्छित्तिकारिणः॥ १८०.२५ ॥	<br><br>
पाति देवान्सगन्धर्वान्धर्मरक्षापरायणान्।	<br>
यदा यदा च धर्मस्य ग्लानिः समुपजायते॥ १८०.२६ ॥	<br><br>
अभ्युत्थानमधर्मस्य तदाऽऽत्मानं सृजत्यसौ॥	<br>
भूत्वा पुरा वराहेण तुण्डेनापो निरस्य च॥ १८०.२७ ॥	<br><br>
एकया दंष्ट्रयोत्खाता नलीनीव वसुंधरा।	<br>
कृत्वा नृसिंहरूपं च हिरण्यकशिपुर्हतः॥ १८०.२८ ॥	<br><br>
विप्रचित्तिमुखाश्चान्ये दानवा विनिपातिताः।	<br>
वामनं रूपमास्थाय बलिं संयम्य मायया॥ १८०.२९ ॥	<br><br>
त्रैलोक्यं क्रान्तवानेव विनिर्जित्वा दितेः सुतान्।	<br>
भृगोर्वंशे समुत्पन्नो जामदग्न्यः प्रतापवान्॥ १८०.३० ॥	<br><br>
जघान क्षत्रियान्रामः पितुर्वधमनुस्मरन्।	<br>
तथाऽत्रितनयो भूत्वा दत्तात्रेयः प्रतापवान्॥ १८०.३१ ॥	<br><br>
योगमष्टाङ्गमाचख्यावलर्काय महात्मने।	<br>
रामो दाशरथिर्भूत्वा स तु देवः प्रतापवान्॥ १८०.३२ ॥	<br><br>
जघान रावणं संख्ये त्रैलोक्यस्य भयंकरम्।	<br>
यदा चैकार्णवे सुप्तो देवदेवो जगत्पतिः॥ १८०.३३ ॥	<br><br>
सहस्रयुगपर्यनतं नागपर्यङ्कगो विभुः।	<br>
योगनिद्रां समास्थाय स्वे महिम्नि व्यवस्थितः॥ १८०.३४ ॥	<br><br>
त्रैलोक्यमुदरे कृत्वा जगत्स्थावरजङ्मम्।	<br>
जनलोकगतैः सिद्धैः स्तूयमानो महर्षिभिः॥ १८०.३५ ॥	<br><br>
तस्य नाभौ समुत्पन्नं पद्मं दिक्पत्रमण्डितम्।	<br>
मरुत्किञ्ल्कसंयुक्तं गृहं पैतामहं वरम्॥ १८०.३६ ॥	<br><br>
यत्र ब्रह्मा समुत्पन्नो देवदेवश्चतुर्मुखः।	<br>
तदा कर्णमलोद्‌भूतौ दानवौ मधुकैटभौ॥ १८०.३७ ॥	<br><br>
महाबलौ महावीर्यौ ब्रह्माणं हन्तुमुद्यतौ।	<br>
जघान तौ हुराधर्षौ उत्थाय शयनोदधेः॥ १८०.३८ ॥	<br><br>
एवमादींस्तथैवान्यानसंख्यातुमिहोत्सहे।	<br>
अवतारो ह्यजस्येह माथुरः सांप्रतस्त्वयम्॥ १८०.३९ ॥	<br><br>
इति सा सात्त्विकी मूर्तिरवतारं करोति च।	<br>
प्रद्युम्नेति समाख्याता रक्षाकर्मण्यवस्थिता॥ १८०.४० ॥	<br><br>
देवत्वेऽथ मुनिष्यत्वे तिर्यग्योनौ च संस्थिता।	<br>
गृह्‌णाति तत्स्वभावश्च वासुदेवेच्छया सदा॥ १८०.४१ ॥	<br><br>
ददात्यभिमतान्कामान्पूजिता सा द्विजोत्तमाः।	<br>
एवं मया समाख्यातः कृतकृत्योऽपि यः प्रभुः॥	<br>
मानुषत्वं गतो विष्णुः श्रृणुध्वं चोत्तरं पुनः॥ १८०.४२ ॥	<br><br>
इति श्रीमहापुराणे आदिब्राह्मे व्यासऋषिसंवादे चतुर्व्यहवर्णनं नामाशीत्यधिककशततमोऽध्यायः॥ १८० ॥	<br>
