<b>वंजरासंगमतीर्थवर्णनम्	<br></b>
<b>ब्रह्मोवाच	<br></b>
वंजरासंगमं नाम तीर्थं त्रैलोक्यविश्रुतम्।	<br>
ऋषिभिः सेवितं नित्यं सिद्धै राजर्षिभिस्तथा॥ १५९.१ ॥	<br><br>
दासत्वमगमत्पूर्वं नागानां गरुडः खगः।	<br>
मातृदास्यात्तदा दुःखपरिसंतप्तमानसः॥	<br><br>
कदाचिच्चिन्तयामास रहः स्थित्वा विनिश्वसन्॥ १५९.२ ॥	<br><br>
<b>गरुड उवाच	<br></b>
त एव धन्या लोकेऽस्मिन्कृतपुण्यास्त एव हि।	<br>
नान्यसेवा कृता यैस्तु न येषां व्यसनागमः॥ १५९.३ ॥	<br><br>
सुखं तिष्ठन्ति गायन्ति स्वपन्ति च हसन्ति च।	<br>
स्वदेहप्रभवो धन्या धिग्धिगन्यवशे स्थितान्॥ १५९.४ ॥	<br><br>
<b>ब्रह्मोवाच	<br></b>
इति चिन्तासमाविष्टो जननीमेत्य दुःखितः।	<br>
पर्यपृच्छदमेयात्मा वैनतेयोऽथ मातरम्॥ १५९.५ ॥	<br><br>
<b>गरुड उवाच	<br></b>
क   स्यापराधान्मातस्त्वं पितुर्वा मम वाऽन्यतः।	<br>
दासीत्वमाप्ता वद तत्कारणं मम पृच्छतः॥ १५९.६ ॥	<br><br>
<b>ब्रह्मोवाच	<br></b>
साऽब्रवीत्पुत्रमात्मीयमरुणस्यानुजं प्रियम्॥ १५९.७ ॥	<br><br>
<b>विनतोवाच	<br></b>
नैव कस्यापराधोऽस्ति स्वापराधो मयोदितः।	<br>
यस्या वाक्यं विपर्येति सा दासी स्यान्मयोदितम्॥ १५९.८ ॥	<br><br>
कद्रूश्चापि तथैवाहं सा मया संयुता ययौ।	<br>
कद्र्वा ममाभवद्वादश्छद्‌मनाऽहं तया जिता॥ १५९.९ ॥	<br><br>
विधिर्हि बलवांस्तात कां कां चेष्टां न चेष्टते।	<br>
एवं दासीत्वमगमं कद्र्‌वाः कश्यपनन्दन॥	<br><br>
यदा दासी तु जाताऽहं दासोऽभूस्त्वं द्विजन्मज॥ १५९.१० ॥	<br><br>
<b>ब्रह्मोवाच	<br></b>
तूष्णीं तदा बभूवासौ गरुडोऽतीव दुःखितः।	<br>
न किंचिदूचे जननीं चिन्तयन्भवितव्यताम्॥ १५९.११ ॥	<br><br>
कद्रुः कदाचित्सा प्राह पुत्राणां हितमिच्छती।	<br>
आत्मनो भूतिमिच्छन्ती विनतां खगमातरम्॥ १५९.१२ ॥	<br><br>
<b>कद्रूरुवाच	<br></b>
पुत्रः सूर्यं नमस्कर्तुं तव यात्यनिवारितः।	<br>
अहो लोकत्रयेऽप्यस्मिन्धन्याऽसि बत दास्यपि॥ १५९.१३ ॥	<br><br>
<b>ब्रह्मोवाच	<br></b>
स्वदुःखं गूहमाना सा कद्रुं प्राह सुविस्मिता॥ १५९.१४ ॥	<br><br>
<b>विनतोवाच	<br></b>
तव पुत्रास्तु किमिति रविं द्रष्टुं न यान्ति च॥ १५९.१५ ॥	<br><br>
<b>कद्रुरुवाच	<br></b>
पुत्रान्मदीयान्सुभगे नय नागालयं प्रति।	<br>
समुद्रस्य समीपे तु तदाऽस्ते शीतलं सरः॥ १५९.१६ ॥	<br><br>
<b>रह्मोवाच	<br></b>
सुपर्णस्त्ववहन्नागान्कद्रुं च विनता तथा।	<br>
ततः प्रोवाच मुदिता वैनतेयस्य मातरम्॥ १५९.१७ ॥	<br><br>
सुराणां नेतु निलयं गरुडो मत्सुतानिति।	<br>
पुनः प्राह सर्पमाता गरुडं विनयान्वितम्॥ १५९.१८ ॥	<br><br>
<b>सर्पमातोवाच	<br></b>
पुत्रा मे द्रष्टुमिच्छन्ति हंसं त्रिजगतां गुरुम्।	<br>
नमस्कृत्वा ततः सूर्यमेष्यन्ति निलयं मम॥	<br><br>
हण्डे त्वं नय पुत्रान्मे सूर्यमडण्लमन्वहम्॥ १५९.१९ ॥	<br><br>
<b>ब्रह्मोवाच	<br></b>
सा वेपमाना विनता दीना कद्रुमभाषत॥ १५९.२० ॥	<br><br>
विनतोवाच	<br>
नाहं क्षमा सर्पमातः पुत्रो मे नेष्यते सुतान्।	<br>
दृष्ट्वा दिनकरं देवं पुनरेव प्रयान्तु ते॥ १५९.२१ ॥	<br><br>
<b>ब्रह्मोवाच	<br></b>
विनता स्वसुतं प्राह विहगानामधीश्वरम्।	<br>
तमस्कर्तुमथेच्छन्ति नागाः स्वामित्वमागताः॥ १५९.२२ ॥	<br><br>
भास्वन्तमित्युवाचेयं मां सर्पजननी हठात्।	<br>
तथेत्युक्त्वा स गरुडो मामारोहन्तु पन्नगाः॥ १५९.२३ ॥	<br><br>
तदाऽऽरूढं सर्पसैन्यं गरुडं विहगाधिपम्।	<br>
शनैः शनैरुपगमद्यत्र देवो दिवाकरः॥	<br><br>
ते दह्यमानास्तीक्ष्णेन भानुतापेन विव्यथुः॥ १५९.२४ ॥	<br><br>
<b>सर्पा ऊचुः	<br></b>
निवर्तस्व महाप्राज्ञ पतङ्गाय नमो नमः।	<br>
अलं सूर्यस्य सदनं दग्धाः सूर्यस्य तेजसा॥	<br><br>
यामस्त्वया वा गरुड विहाय त्वामथापि वा॥ १५९.२५ ॥	<br><br>
<b>ब्रह्मोवाच	<br></b>
एवं नागैरुच्यमान आदित्यं दर्शयामि वः।	<br>
इत्युक्त्वा गगनं शीघ्रं जगामाऽऽदित्यससंमुखः॥ १५९.२६ ॥	<br><br>
दग्धभोगा निपेतुस्ते द्वीपं तं वीरणं प्रति।	<br>
बहवः शतसाहस्राः पीडिता दग्धविग्रहाः॥ १५९.२७ ॥	<br><br>
पुत्राणामार्तसंनादं पतितानां महीतले(?)।	<br>
आश्वासितुं समायाता तान्सा कद्रुः सविह्वला॥ १५९.२८ ॥	<br><br>
उवाच विनतां कद्रुस्तव पुत्रोऽतिदुष्कृतम्।	<br>
कृतावानतिदुर्मेधा येषां शान्तिर्न विद्यते॥ १५९.२९ ॥	<br><br>
नान्यथा कर्तुमायाति स्वामिवाक्यं फणीश्वरः।	<br>
स काश्यपो बृहत्तेजा यद्यत्र स्यादनामयम्॥ १५९.३० ॥	<br><br>
भवेच्चैवं कथं शान्तिः पुत्राणां मम भामिनि।	<br>
कद्र्वास्तद्वचनं श्रुत्वा विनता ह्यतिभीतवत्॥ १५९.३१ ॥	<br><br>
पुत्रमाह महात्मानं गरुडं विहगाधिपम्॥ १५९.३२ ॥	<br><br>
<b>विनतोवाच	<br></b>
नेदं युक्ततरं पुत्र भूषणं विनयेन हि।	<br>
वर्तितुं युक्तमित्युक्तं वैपरीत्यं न युज्यते॥ १५९.३३ ॥	<br><br>
नामित्रेष्वपि कर्तव्यं सद्भिर्जिह्यं कदाचन।	<br>
श्रोत्रिये चान्त्यजे वाऽपि समं चन्द्रः प्रकाशते॥ १५९.३४ ॥	<br><br>
कुर्वन्त्यनिष्टं कपटैस्त एव मम पुत्रक।	<br>
प्रसह्य कर्तुं ये साक्षादशक्ताः पुरुषाधमाः॥ १५९.३५ ॥	<br><br>
<b>ब्रह्मोवाच	<br></b>
विनता च ततः प्राह कद्रुं तां सर्पमातरम्॥ १५९.३६ ॥	<br><br>
<b>विनतोवाच	<br></b>
किं कृत्वा शान्तिरभ्येति पुत्राणां ते करोमि तत्।	<br>
जरया तु गृहीतास्ते वद शान्तिं करोमि तत्॥ १५९.३७ ॥	<br><br>
<i>बह्मोवाच	<br></i>
कद्रुरप्याह विनतां रसातलगतं पयः।	<br>
तेनाभिषेचितानां मे पुत्राणां शान्तिरेष्यति॥ १५९.३८ ॥	<br><br>
कद्रुवास्तद्वचनं श्रुत्वा रसातलगतं पयः।	<br>
क्षणेनैव समानीय नागांस्तानभ्यषेचयत्॥	<br><br>
ततः प्रोवाच गरुडो मघवानं शतक्रतुम्॥ १५९.३९ ॥	<br><br>
<b>गरुड उवाच	<br></b>
मेघाश्चाप्यत्र वर्षन्तु त्रैलोक्यस्योपकारिणः॥ १५९.४० ॥	<br><br>
<b>ब्रह्मोवाच	<br></b>
तथा ववर्ष पर्जन्यो नागानामभवच्छिवम्।	<br>
रसातलभवं गाङ्गं नागसंजीवनं पयः॥ १५९.४१ ॥	<br><br>
जराशोकविनाशार्थमानीतं गरुडेन यत्।	<br>
यत्राभिषेचिता नागास्तन्नागालयमुच्यते॥ १५९.४२ ॥	<br><br>
गरुडेन यतो वारि आनीतं तद्रसातलात्।	<br>
तद्‌गाङ्गं वारि सर्वेषं सर्वपापप्रणाशनम्॥ १५९.४३ ॥	<br><br>
जराया वारणं यस्मान्नागानामभवच्छिवम्।	<br>
रसातलभवं गाङ्गं नागसंजीवनं यतः॥ १५९.४४ ॥	<br><br>
जराशोकविनाशार्थं गङ्गाया दक्षिणे तटे।	<br>
साक्षादमृतसंवाहा वंजरा साऽभवन्नदी॥ १५९.४५ ॥	<br><br>
जरादारिद्‌यसंतापहारिणी क्लेशवारिणी।	<br>
रसातलभवा गङ्गा मर्त्यलोकभवा तु या॥ १५९.४६ ॥	<br><br>
तयोश्च संगमो यः स्यात्किं पुनस्तत्र वर्ण्यते।	<br>
यस्यानुस्मणादेव नाशं यान्त्यघसंचयाः॥ १५९.४७ ॥	<br><br>
तत्र च स्नानदानानां फलं को वक्तुमीश्वरः।	<br>
सपादं तत्र तीर्थानां लक्षमाहुर्मनीषिणः॥ १५९.४८ ॥	<br><br>
सर्वसंपत्तिदातॄणां सर्वपापौघहारिणाम्।	<br>
वंजरासंगमसमं तीर्थं क्वापि न विद्यते॥	<br><br>
यदनुस्मरणेनापि विपद्यन्ते विपत्तयः॥ १५९.४९ ॥	<br><br>
इति श्रीमहापुराणे आदिब्राह्मे तीर्थमाहात्म्ये वंजरासंगमादिसपादलक्षतीर्थवर्णनं नामैकोनषष्ट्यधिकशततमोऽध्यायः॥ १५९ ॥	<br><br>
गौतमीमाहात्म्ये नवतितमोऽध्यायः॥ ९० ॥	<br>
