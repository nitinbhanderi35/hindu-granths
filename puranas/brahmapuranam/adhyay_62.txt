<b>अथ द्विषष्टितमोऽध्यायः</b><br>
<b>समुद्रस्नानमाहात्म्यवर्णनम्</b><br>
<b>ब्रह्मोवाच</b><br>
एवं संपूज्य विधिवद्भक्त्या तं पुरुषोत्तमम्।<br>
प्रणम्य शिरसा पश्चात्सागरं च प्रसादयते।। ६२.१ ।।<br>
<br>
प्राणस्त्वं सर्वभूतानां योनिश्च सरितां पते।<br>
तीर्थराज नमस्तेऽस्तु त्राहि मामच्युतप्रिय।। ६२.२ ।।<br>
<br>
स्नात्वैवं सागरे सम्यक्तस्मिन्क्षेत्रवरे द्विजाः।<br>
तीरे चाभ्यर्च्य विधिवन्नारायणमनामयम्।। ६२.३ ।।<br>
<br>
रामं कृष्णं सुभद्रां च प्रणिपत्य च सागरम्।<br>
शतानामश्वमेधानां फलं प्राप्नोति मानवः।। ६२.४ ।।<br>
<br>
सर्वपापविनिर्मुक्तः सर्वदुःखविवर्जितः।<br>
वृन्दारक इव श्रीमान्रूपयौवनगर्वितः।। ६२.५ ।।<br>
<br>
विमानेनार्कवर्णेन दिव्यगन्धर्वनादिना।<br>
कुलैकविंशमुद्धृत्य विष्णुलोकं स गच्छति।। ६२.६ ।।<br>
<br>
भुक्त्वा तत्र वरान्भोगान्क्रीडित्वा चाप्सरैः सह।<br>
मन्वन्तरशतं साग्रं जरामृत्युविवर्जितः।। ६२.७ ।।<br>
<br>
पुण्यक्षयादिहाऽऽयातः कुले सर्वगुणान्विते।<br>
रूपवान्सुभगः श्रीमान्सत्यवादी जितेन्द्रियः।। ६२.८ ।।<br>
<br>
वेदशास्त्रार्थविद्विप्रो भवेद्यज्वा तु वैष्णवः।<br>
योगं च वैष्णवं प्राप्य ततो मोक्षमवाप्नुयात्।। ६२.९ ।।<br>
<br>
ग्रहोपरागे संक्रान्त्यामयने विषुवे तथा।<br>
युगादिषु षडशीत्यां व्यतीपाते दिनक्षये।। ६२.१० ।।<br>
<br>
आषाढ्यां चैव कार्तिक्यां माघ्यां वाऽन्ये शुभे तिथौ।<br>
ये तत्र दानं विप्रेभ्यः प्रयच्छन्ति सुमेधसः।। ६२.११ ।।<br>
<br>
फलं सहस्रगुणितमन्यतीर्थाल्लभन्ति ते।<br>
पितॄणां ये प्रयच्छन्ति पिण्डं तत्र विधानतः।। ६२.१२ ।।<br>
<br>
अक्षयां पितरस्तेषां तृप्तिं संप्राप्नुवन्ति वै।<br>
एवं स्नानफलं सम्यक्सागरस्य मयोदितम्।। ६२.१३ ।।<br>
<br>
दानस्य च फलं विप्राः पिण्डदानस्य चैव हि।<br>
धर्मार्थमोक्षफलदमायुष्कीर्तियशस्करम्।। ६२.१४ ।।<br>
<br>
भुक्तिमुक्तिफलं नॄणां धन्यं दुःस्वप्ननाशनम्।<br>
सर्वपापहरं पुण्यं सर्वकामफलप्रदम्।। ६२.१५ ।।<br>
<br>
नास्तिकाय न वक्तव्यं पुराणं च द्विजोत्तमाः।<br>
तावद्गर्जन्ति तीर्थानि महात्म्यैः स्वैः पृथक्पृथक्।। ६२.१६ ।।<br>
<br>
यावन्न तीर्थराजस्य माहात्म्यं वर्ण्यते द्विजाः।<br>
पुष्करादीनि तीर्थानि प्रयच्छन्ति स्वकं फलम्।। ६२.१७ ।।<br>
<br>
तीर्थराजस्तु स पुनः सर्वतीर्थफलप्रदः।<br>
भूतले यानि तीर्थानि सरितश्च सरांसि च।। ६२.१८ ।।<br>
<br>
विशन्ति सागरे तानि तेनासौ श्रेष्ठतां गतः।<br>
राजा समस्ततीर्थानां सागरः सरितां पतिः।। ६२.१९ ।।<br>
<br>
तस्मात्समस्ततीर्थेभ्यः श्रेष्ठोऽसौ सर्वकामदः।<br>
तमोनाशं यथाऽभ्येति भास्करेऽभ्युदिते द्विजाः।। ६२.२० ।।<br>
<br>
स्नानेन तीर्थराजस्य तथा पापस्य संक्षयः।<br>
तीर्थंराजसमं तीर्थं न भूतं न भविष्यति।। ६२.२१ ।।<br>
<br>
अधिष्ठानं यदा यत्र प्रभोर्नारायणस्य वै।<br>
कः शक्नोति गुणान्वक्तुं तीर्थराजस्य भो द्विजाः।। ६२.२२ ।।<br>
<br>
कोट्यो नवनवत्यस्तु यत्र तीर्थानि सन्ति वै।।<br>
तस्मात्स्नानं च दानं च होमं जप्यं सुरार्चनम्।।<br>
यत्किंचित्क्रियते तत्र चाक्षयं क्रियते द्विजाः।। ६२.२३ ।।<br>
<br>
इति श्रीमहापुराणे आदिब्राह्मे स्वयंभुऋषिसंवादे समुद्रस्नानमाहात्म्यवर्णनं नाम द्विषष्टितमोऽध्यायः।। ६२ ।।<br>
<br>
<br>
