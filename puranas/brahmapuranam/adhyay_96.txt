<b>अथ षण्णवतितमोऽध्यायः</b><br>
<b>पुण्यासिक्तासंगमेन्द्रतीर्थादिसप्तसहस्रतीर्थवर्णनम्</b><br>
<b>ब्रह्मोवाच</b><br>
इन्द्रतीर्थमिति ख्यातं ब्रह्महत्याविनाशनम्।<br>
स्मरणादपि पापौघक्लेशसंघविनाशनम्॥ ९६.१ ॥<br>
<br>
पुरा वृत्रवधे वृत्ते ब्रह्महत्या तु नारद।<br>
शचीपतिं चानुगता तां दृष्ट्वा भीतवद्धरिः॥ ९६.२ ॥<br>
<br>
इन्द्रस्ततो वृत्रहन्ता इतश्चेतश्च धावति॥<br>
यत्र यत्र त्वसौ याति हत्या साऽपीन्द्रगामिनी॥ ९३.३ ॥<br>
<br>
स महत्सर आविश्य पद्मनालमुपागमत्।<br>
तत्रासौ तन्तुवद्भूत्वा वासं चक्रे शचीपतिः॥ ९६.४ ॥<br>
<br>
सरस्तीरेऽपि हत्याऽऽसीद्दिव्यं वर्षंसहस्रकम्।<br>
एतस्मिन्नन्तरे देवा निरिन्द्रा ह्यभवन्मुने॥ ९६.५ ॥<br>
<br>
मन्त्रयामासुरव्यग्राः कथमिन्द्रो भवेदिति।<br>
तत्राहमवदं देवान्हत्यास्थानं प्रकल्प्य च॥ ९६.६ ॥<br>
<br>
इन्द्रस्य पावनार्थाय गौतम्यामभिषिच्यताम्।<br>
यत्राभिषिक्तः पूतात्मा पुनरिन्द्रो भविष्यति॥ ९६.७ ॥<br>
<br>
तथा ते निश्चयं कृत्वा गौतमीं शीघ्रमागमन्।<br>
तत्र स्नातं सुरपतिं देवाश्च ऋषयस्तथा॥ ९६.८ ॥<br>
<br>
अभिषेक्तुकामास्ते सर्वे शचीकान्तं च तस्थिरे।<br>
अभिषिच्यमानमिन्द्रं तं प्रकोपाद् गौतमोऽब्रवीत्॥ ९६.९ ॥<br>
<br>
गौतम उवाच<br>
अभिषेक्ष्यन्ति पापिष्ठं महेन्द्रं गुरुतल्पगम्।<br>
तान्सर्वान्भस्मसात्कुर्यां शीघ्रं यान्त्वसुरारयः॥ ९६.१० ॥?<br>
<br>
ब्रह्मोवाच<br>
तदुषेर्वचनं श्रुत्वा परिहृत्य च गौतमीम्।<br>
नर्मदामगमन्सर्व इन्द्रमादाय सत्वराः॥ ९६.११ ॥<br>
<br>
उत्तरे नर्मदातीरे अभिषेकाय तस्थिरे॥<br>
अभिषेक्ष्यमाणमिन्द्रं तं माण्डव्यो भगवानृषिः॥ ९६.१२ ॥<br>
<br>
अब्रवीद्भस्मसात्कुर्यां यदि स्यादभिचनम्।<br>
पूजयामासुरमरा माण्डव्यं युक्तिभिः स्तवैः॥ ९६.१३ ॥<br>
<br>
देवा ऊचुः<br>
अयमिन्द्रः सहस्राक्षो यस्मिन्देशेऽभिषिच्यते।<br>
तत्रातिदारुणं विघ्नं मुने समुपजायते॥ ९६.१४ ॥<br>
<br>
तच्छान्तिं कुरु कल्याण प्रसीद वरदो भव।<br>
मलनिर्यातनं यस्मिन्कुर्मस्तस्मिन्वरान्बहून्॥ ९६.१५ ॥<br>
<br>
देशे दास्यामहे सर्वे तदनुज्ञातुर्महसि।<br>
यस्मिन्देशे सुरेन्द्रस्य अभिषेको भविष्यति॥ ९६.१६ ॥<br>
<br>
स सर्वकामदः पुंसां धान्यवृक्षफलैर्युतः।<br>
नानावृष्टिर्नदुर्भिक्षं भवेदत्र कदाचन॥ ९६.१७ ॥<br>
<br>
ब्रह्मोवाच<br>
मेने ततो मुनिश्रेष्ठो माण्डव्यो लोकपूजितः।<br>
अभिषेकः कृतस्तत्र मलनिर्यातनं तथा॥ ९६.१८ ॥<br>
<br>
देवैस्तदोक्तो मुनिभिः स देशो मालवस्ततः।<br>
अभिषिक्ते सुरपतौ जाते च विमले तदा॥ ९६.१९ ॥<br>
<br>
आनीय गौतमीं मङ्गं तं पुण्यायाभिषेचिरे।<br>
सुराश्च ऋषयश्चैव अहं विष्णुस्तथैव च॥ ९६.२० ॥<br>
<br>
वशिष्ठो गौतमश्चापि अगस्त्योऽत्रिश्च कस्यपः।<br>
एते चान्ये च ऋषयो देवा यक्षाः सपन्नगाः॥ ९६.२१ ॥<br>
<br>
स्नानं तत्पुण्यतोयेन अकुर्वन्नभिषेचनम्।<br>
मया पुनः शचीभर्ता कमण्डलुभवेन च॥ ९६.२२ ॥<br>
<br>
वारिणाऽप्यभिषिक्तश्च तत्र पुण्याऽभवन्नदी॥<br>
सिक्ता चेति च तत्राऽऽसीत्ते गङ्गायां च संगते॥ ९६.२३ ॥<br>
<br>
संगमौ तत्र विख्यातौ सर्वदा मुनिसेवितौ।<br>
ततः प्रभृति तत्तीर्थं पुण्यासंगममुच्यते॥ ९६.२४ ॥<br>
<br>
सिक्तायाः संगमे पुण्यमैन्द्रं तदभिधीयते।<br>
तत्र सप्त सहस्राणि तीर्थान्यासञ्शुभानि च॥ ९६.२५ ॥<br>
<br>
तेषु स्नानं च दानं च विशेषेण तु संगमे।<br>
सर्वं तदक्षयं विद्यान्नात्र कार्या विचारणा॥ ९६.२६ ॥<br>
<br>
यदेतत्पुण्यमाख्यानं यः पठेच्च शृणोति वा।<br>
सर्वपापैः स मुच्येते मनोवाक्कायकर्मजैः॥ ९६.२७ ॥<br>
<br>
इति श्रीमहापुराणे आदिब्राह्मे तीर्थमाहात्म्ये पुण्यासिक्तासंगमेन्द्रतीर्थादिसप्तसहस्रतीर्थवर्णनं नाम षण्णावतितमोऽध्यायः॥ ९६ ॥<br>
<br>
गौतमीमाहात्म्ये सप्तविंशोऽध्यायः॥ २७ ॥<br>
