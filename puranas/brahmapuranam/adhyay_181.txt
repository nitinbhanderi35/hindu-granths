<b>अवतारप्रयोजनवर्णनम्	<br></b>
<b>व्यास उवाच	<br></b>
श्रृणुध्वं मुनिशार्दूलाः प्रवक्ष्यामि समासतः।	<br>
अवतारं हरेश्चात्र भारावतरणेच्छया॥ १८१.१ ॥	<br><br>
यदा यदा त्वधर्मस्य वृद्धिर्भवति भो द्विजाः।	<br>
धर्मश्च ह्रासमभ्योति तदा देवो जनार्दनः॥ १८१.२ ॥	<br><br>
अवतारं करोत्यत्र द्विधा कृत्वाऽऽत्मनस्तनुम्।	<br>
साधूनां रक्षणार्थाय धर्मसंस्थापनाय च॥ १८१.३ ॥	<br><br>
दुष्टानां निग्रहार्थाय अन्येषां च सुरद्विषाम्।	<br>
प्रजानां रक्षणार्थाय जायतेऽसौ युगे युगे॥ १८१.४ ॥	<br><br>
पुरा किल मही विप्रा भूरिभारावपीडिता।	<br>
जगाम धरणी मेरौ समाजे त्रिदिवौकसाम्॥ १८१.५ ।	<br>
सब्रह्मकान्सुरान्सर्वान्प्रणित्याथ मेदिनी।	<br>
कथयामास तत्सर्वं खेदात्करुणभाषिणी॥ १८१.६ ॥	<br><br>
<b>धरण्युवाच	<br></b>
अग्निः सुवर्णस्य गुरुर्गवां सूर्योऽपरो गुरुः।	<br>
ममाप्यखिललोकानां वन्द्यो नारायणो गुरुः॥ १८१.७ ॥	<br><br>
तत्सांप्रतमिमे दैत्याः कालनेमिपुरोगमाः।	<br>
मर्त्यलोकं समागम्य बाधन्तेऽहर्निशं प्रजाः॥ १८१.८ ॥	<br><br>
कालनेमिर्हतो योऽसौ विष्णुना प्रभविष्णुना।	<br>
उग्रसेनसुतः कंसः संभूतः सुमहासुरः॥ १८१.९ ॥	<br><br>
अरिष्टो धेनुकः केशी प्रलम्बो नरकस्तथा।	<br>
सुन्दोऽसुरस्तथाऽत्युग्रो वाणश्चापि बलेः सुतः॥ १८१.१० ॥	<br><br>
तथाऽन्ये च महावीर्या नृपाणां भवनेषु ये।	<br>
समुत्पन्ना दुरात्मानस्तान्न संख्यातुमुत्सहे॥ १८१.११ ॥	<br><br>
अक्षौहिण्यो हि बहुला दिव्यमूर्तिधृताः सुराः।	<br>
महाबलानां दृप्तानां दैत्येन्द्राणां ममोपरि॥ १८१.१२ ॥	<br><br>
तद्भूरिभारपीडार्ता न शक्नोम्यमरेश्वराः।	<br>
विभर्तुमात्मानमहमिति विज्ञापयामि वः॥ १८१.१३ ॥	<br><br>
क्रियतां तन्महाभागा मम भारावतारणम्।	<br>
यथा रसातलं नाहं गच्छेयमतिविह्वला॥ १८१.१४ ॥	<br><br>
<b>व्यास उवाच	<br></b>
इत्याकर्ण्य धरावाक्यमशेषैस्त्रिदशैस्ततः।	<br>
भुवो भारावतारार्थं ब्रह्मा प्राह च चोदितः॥ १८१.१५ ॥	<br><br>
<b>ब्रह्मोवाच	<br></b>
यदाह वसुधा सर्वं सत्यमेतद्दिवौकसः।	<br>
अहं भवो भवन्तश्च सर्वं नारायणात्मकम्॥ १८१.१६ ॥	<br><br>
विभूतयस्यु यास्तस्य तासामेव परस्परम्।	<br>
आधिक्यं न्यूनता बाध्यबाधकत्वेन वर्तते॥ १८१.१७ ॥	<br><br>
तदागच्छत गच्छामः क्षीराब्धेस्तटमुत्तमम्।	<br>
तत्राऽऽराध्य हरिं तस्मै सर्वं विज्ञापयाम वै॥ १८१.१८ ॥	<br><br>
सर्वदैव जगत्यर्थे स सर्वात्मा जगन्मयः।	<br>
स्वल्पांशेनावतीर्योर्व्यां धर्मस्य कुरुते स्थितिम्॥ १८१.१९ ॥	<br><br>
<b>व्यास उवाच	<br></b>
इत्युक्त्वा प्रययौ तत्र सह देवैः पितामहः।	<br>
समाहितमना भूत्वा तुष्टा गरुडध्वजम्॥ १८१.२० ॥	<br><br>
<b>ब्रह्मोवाच	<br></b>
नमो नमस्तेऽस्तु सहस्रमूर्ते, सहस्रबाहो बहुवक्त्रपाद।	<br>
नमो नमस्ते जगतः प्रवृत्तिविनाशसंस्थानपराप्रमेय॥ १८१.२१ ॥	<br><br>
सूक्ष्मातिसूक्ष्मं च बृहत्प्रमाणं गरीयसामप्यतिगौरवात्मन्।	<br>
प्रधानबुद्धीन्द्रियवाक्प्रधानमूलापरात्मन्भगवन्प्रसीद॥ १८१.२२ ॥	<br><br>
एषा मही देव महीप्रसूतैर्महासुरैः पीडितशैलबन्धा।	<br>
परायणं त्वां जगतामुपैति, भारावतारार्थमपारपारम्॥ १८१.२३ ॥	<br><br>
एते वयं वृत्ररिपुस्तथाऽयं, नासत्यदस्रौ वरुणस्तथैषः।	<br>
इमे च रुद्रा वसवः ससूर्याः, समीरणाग्निप्रमुखास्तथाऽन्ये॥ १८१.२४ ॥	<br><br>
सुराः समस्ताः सुरनाथ कार्यमेभिर्मया यच्च तदीश सर्वम्।	<br>
आज्ञापयाऽऽज्ञां प्रतिपालयन्तस्तवैव तिष्ठाम सदाऽस्तदोषाः॥ १८१.२५ ॥	<br><br>
<b>व्यास उवाच	<br></b>
एवं संस्तूयमानस्तु भगवान्परमेश्वरः।	<br>
उज्जहाराऽऽत्मनः केशौ सितकृष्णौ द्विजोत्तमाः॥ १८१.२६ ॥	<br><br>
उवाच च सुरानेतै मत्केशौ वसुधातले।	<br>
अवतीर्य भुवो भारक्लेशहानिं करिष्यतः॥ १८१.२७ ॥	<br><br>
सुराश्च सकलाः स्वांशैरवतीर्य महीतले।	<br>
कुर्वन्तु युद्धमुन्मत्तैः पूर्वोत्पन्नैर्महासुरैः॥ १८१.२८ ॥	<br><br>
ततः क्षयमशेषास्ते दैतेया धरणीतले।	<br>
प्रयास्यन्ति न संदेहो नानायुधविचूर्णिताः॥ १८१.२९ ॥	<br><br>
वसुदेवस्य या पत्नी देवकी देवतोपमा।	<br>
तस्या गर्भोऽष्टमोऽयं तु मत्केशो भविता सुराः॥ १८१.३० ॥	<br><br>
अवतीर्य च तत्रायं कंसं घातयिता भुवि।	<br>
कालनेमिसमुद्‌भूतमित्युक्त्वाऽन्तर्दधे हरिः॥ १८१.३१ ॥	<br><br>
अदृश्याय ततस्तेऽपि प्रणिपत्य महात्मने।	<br>
मेरुपृष्ठं सुरा जग्मुरवतेरुश्च भूतले॥ १८१.३२ ॥	<br><br>
कंसाय चाष्टमो गर्भो देवक्या धरणीतले।	<br>
भविष्यतीत्याचचक्षे भगवान्नारदो मुनिः॥ १८१.३३ ॥	<br><br>
कंसोऽपि तदुपश्रुत्य नारदात्कुपितस्ततः।	<br>
देवकीं वसुदेवं च गृहे गुप्तावधारयत्॥ १८१.३४ ।	<br>
जातं जातं च कंसाय तेनैवोक्तं यथा पुरा।	<br>
तथैव वसुदेवोऽपि पुत्रमर्पितवान्द्विजाः॥ १८१.३५ ॥	<br><br>
हिरण्यकशिपोः पुत्राः ष़ड्गर्भा इति विश्रुताः।	<br>
विष्णुप्रयुक्ता तान्निद्रा क्रमाद्गर्भे न्ययोजयत्॥ १८१.३६ ॥	<br><br>
योगनिद्रा महामाया वैष्णवी मोहितं यया।	<br>
अविद्यया जगत्सर्वं तामाह भगवन्हरिः॥ १८१.३७ ॥	<br><br>
<b>विष्णुरुवाच	<br></b>
गच्छ निद्रे ममाऽऽदेशात्पातालतलसंश्रयान्।	<br>
एकैकश्येन षड्गर्भन्देवकीजठरे नय॥ १८१.३८ ॥	<br><br>
हतेषु तेषु कंसेन शेषाख्योऽशस्ततोऽनघः।	<br>
अंशांसेनोदरे तस्याः सप्तमं संभविष्यति॥ १८१.३९ ॥	<br><br>
गोकुले वसुदेवस्य भाराया वै रोहिणी स्थिता।	<br>
तस्याः प्रसूतिसमये गर्भो नेयस्त्वयोदरम्॥ १८१.४० ॥	<br><br>
सप्तमो भोजराजस्य भयाद्रोधोपरोधतः।	<br>
देवक्याः पतितो गर्भ इति लोको वदिष्यति॥ १८१.४१ ॥	<br><br>
गर्भसंकर्षणात्सोऽथ लोके संकर्षणेति वै।	<br>
संज्ञामवाप्स्यते वरीः श्वेताद्रिशिखरोपमः॥ १८१.४२ ॥	<br><br>
ततोऽहं संभविष्यामि देवकीजठरे शुभे।	<br>
गर्भे त्वया यशोदाया गन्तव्यमविलम्बितम्॥ १८१.४३ ॥	<br><br>
प्रावृट्काले च नभसि कृष्णाष्टम्यामहं निशि।	<br>
उत्पत्स्यामि नवम्यां च प्रसूतिं त्वमवाप्स्यसि॥ १८१.४४ ॥	<br><br>
यशोदाशयने मां तु देवक्यास्त्वामनिन्दिते।	<br>
मच्छक्तिप्रेरितमतिर्वसुदेवो नयिष्यति॥ १८१.४५ ॥	<br><br>
कंसश्च त्वामुपादाय देवि शैलशिलातले।	<br>
प्रक्षेप्स्यत्यन्तरिक्षे च त्वं स्थानं समवाप्स्यसि॥ १८१.४६ ॥	<br><br>
ततस्त्वां शतधा शक्रः प्रणम्य मम गौरवात्।	<br>
प्रणिपातानतशिरा भगिनीत्वे ग्रहीष्यति॥ १८१.४७ ॥	<br><br>
ततः शुम्भनिशुम्भादीन्हत्वा दैत्यान्सहस्रशः।	<br>
स्थानैरनेकैः पृथिवीमसेषां मण्डयिष्यसि॥ १८१.४८ ॥	<br><br>
त्वं भूतिः संनतिः कीर्तिः कान्तिर्वै पृथिवी धृतिः।	<br>
लज्जापुष्टिरुषा च काचिदन्या त्वमेव सा॥ १८१.४९ ॥	<br><br>
ये त्वामार्येति दुर्गेति वेदगर्भेऽम्बिकेति च।	<br>
भद्रेति भद्रकालीति क्षेम्या क्षेमंकरीति च॥ १८१.५० ॥	<br><br>
प्रातश्चैवापराह्णे च स्तोष्यन्त्यानम्रमूर्तयः।	<br>
तेषां हि वाञ्छितं सर्वं मत्प्रसादाद्भविष्यति॥ १८१.५१ ॥	<br><br>
सुरामांसोपहारैस्तु भक्ष्यभोज्यैश्च पूजिता।	<br>
नृणामशेषकामांस्त्वं प्रसन्नायां प्रदास्यसि॥ १८१.५२ ॥	<br><br>
ते सर्वे सर्वदा भद्रा मत्प्रसादादसंशयम्।	<br>
असंदिग्धं भविष्यन्ति गच्छ देवि यथोदितम्॥ १८१.५३ ॥	<br><br>
इति श्रीमहापुराणे आदिब्राह्मे हरेरंशावतारनिरूपणं नामैकाशीत्यधिकशततमोऽध्यायः॥ १८१ ॥	<br>
