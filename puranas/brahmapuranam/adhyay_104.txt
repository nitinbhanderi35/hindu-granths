<b>अथ चतुरधिकशततमोऽध्यायः</b><br>
<b>विश्वामित्रादिद्वाविंशतिसहस्रतीर्थवर्णनम्</b><br>
<b>ब्रह्मोवाच</b><br>
विश्वामित्रं हरिश्चन्द्रं शुनः शेषं च रोहितम्।<br>
वारुणं ब्राह्ममाग्नेयमैन्द्रमैन्दवमैश्वरम्।। १०४.१ ।।<br>
<br>
मैत्रं च वैष्णवं चैव याम्यमाश्विनमौशनम्।<br>
एतेषां पुण्यतीर्थानां नामधेयं श्रृणुष्व मे।। १०४.२ ।।<br>
<br>
हरिश्चन्द्र इति त्वासीदिक्ष्वाकुप्रभवो नृपः।<br>
तस्य गृहे मुनी प्राप्तौ नारदः पर्वतस्तथा।।<br>
कृत्वाऽऽतिथ्यं तयोः सम्यग्घरिश्चन्द्रोऽब्रवीदृषी।। १०४.३ ।।<br>
<br>
हरिश्चन्द्र उवाच<br>
पुत्रार्थं क्लिश्यते लोकः किं पुत्रेण भविष्यति।<br>
ज्ञानी वाऽप्यथवाऽज्ञानी उत्तमो मध्यमोऽथवा।।<br>
एतं मे संशयं नित्यं ब्रूतामृषिवरावुभौ।। १०४.४ ।।<br>
<br>
ब्रह्मोवाच<br>
तावूजतुर्हरिश्चन्द्रं पर्वतो नारदस्तथा।। १०४.५ ।।<br>
<br>
नारदपर्वतावूचतुः<br>
एकधा दशधा राजञ्शतधा च सहस्रधा।<br>
उत्तरं विद्यते सम्यक्तथाऽप्येतदुदीर्यते।। १०४.६ ।।<br>
<br>
नापुत्रस्य परो लोको विद्यते नृपसत्तम।<br>
जाते पुत्रे पिता स्नानं यः करोति जनाधिप।। १०४.७ ।।<br>
<br>
दशानामश्वमेधानामभिषेकफलं लभेत्।<br>
आत्मप्रतिष्ठा पुत्रात्स्याज्जायते चामरोत्तमः।। १०४.८ ।।<br>
<br>
अमृतेनामरा देवाः पुत्रेण ब्राह्मणादयः।<br>
त्रिऋणान्मोचयेत्पुत्रः पितरं च पितामहान्।। १०४.९ ।।<br>
<br>
किंतु मूलं किमु जलं किंतु श्मश्रुणि किं तपः।<br>
विना पुत्रेण राजेन्द्र स्वर्गे मुक्तिः सुतात्स्मृताः।। १०४.१० ।।<br>
<br>
पुत्र एव परो लोको धर्मः कामोऽर्थ एव च।<br>
पुत्रो मुक्तिः परं ज्योतिस्तारकः सर्वदेहिनाम्।। १०४.११ ।।<br>
<br>
विना पुत्रेण राजेन्द्र स्वर्गमोक्षौ सुदुर्लभौ।<br>
पुत्र एव परो लोके धर्मकामार्थसिद्धये।। १०४.१२ ।।<br>
<br>
विना पुत्रेण यद्दत्तं विना पुत्रेण यद्धुतम्।<br>
विना पुत्रेण यज्जन्म व्यर्थं तदवभाति मे।। १०४.१३ ।।<br>
<br>
तस्मात्पुत्रसमं किंचित्काम्यं नास्ति जगत्त्रये।<br>
तच्छ्रुत्वा विस्मयवांस्ताबुवाच् नृपः पुनः।। १०४.१४ ।।<br>
<br>
हरिश्चन्द्र उवाच<br>
कथं मे स्यात्सुतो ब्रुतां यत्र क्वापि यथातथम्।<br>
येन केनाप्युपायेन कृत्वा किंचित्तु पौरुषम्।।<br>
मन्त्रेण यागादानाभ्यामुत्पदाद्योऽसौ सुतो मया।। १०४.१५ ।।<br>
<br>
ब्रहमोवाच<br>
तावूचतुर्नृपश्रेष्ठं हरिश्चन्द्रं सुतार्थिनम्।<br>
ध्यात्वा क्षणं तथा सम्यग्गौतमीं याहि मानद।। १०४.१६ ।।<br>
<br>
तत्रापांपतिरुत्कृष्टं ददाति मनसीप्सितम्।<br>
वरुणः सर्वदाता वै मुनिभिः परिकीर्तितः।। १०४.१७ ।।<br>
<br>
स तु प्रीतः शनैः काले तव पुत्रं प्रादास्यति।<br>
एतच्छ्रुत्वा नृपश्रेष्ठो मुनिवाक्यं तथाऽकरोत्।। १०४.१८ ।।<br>
<br>
तोषयामास वरुणं गौतमीतीरमाश्रितः।<br>
ततश्च तुष्टो वरुणो हरिश्चन्द्रमुवाच ह।। १०४.१९ ।।<br>
<br>
वरुण उवाच<br>
पुत्रं दास्यामि ते राजंल्लोकत्रयविभूषणम्।<br>
यदि यक्ष्यसि तेनैव तव पुत्रो भवेद्ध्रुवम्।। १०४.२० ।।<br>
<br>
ब्रह्मोवाच<br>
हरिश्चन्द्रेऽपि वरुणं यक्ष्ये तेनेत्यवोचत।<br>
ततो गत्वा हरिश्चन्द्रश्चरुं कृत्वा तु वारुणम्।। १०४.२१ ।।<br>
<br>
भार्यायै नृपतिः प्रदात्ततो जातः सुतो नृपात्।<br>
जाते पुत्रे अपामीशः प्रोवाच वदतां वरः।। १०४.२२ ।।<br>
<br>
वरुण उवाच<br>
अद्यैव पुत्रो यष्टव्यः स्मरसे वचनं पुरा।। १०४.२३ ।।<br>
<br>
ब्रह्मोवाच<br>
हरिश्चन्द्रेऽपि वरुणं प्रोवाचेदं क्रमागतम्।। १०४.२४ ।।<br>
<br>
हरिश्चन्द्र उवाच<br>
निर्दशो मेध्यतां याति पशुर्यक्ष्ये ततो ह्यहम्।। १०४.२५ ।।<br>
<br>
तच्छ्रुत्वा वचनं राज्ञो वरुणोऽगात्स्वम्लयम्।<br>
निर्दशे पुनरभ्येत्य यजस्वेत्याह तं नृपम्।। १०४.२६ ।<br>
<br>
राजाऽपि वरुणं प्राह निर्दन्तो निष्फलः पशुः।<br>
पशोर्दन्तेषु जातेषु एहि गच्छाधुनाऽप्पते।। १०४.२७ ।।<br>
<br>
तच्छ्रुत्वा राजवचनं पुनः प्रायादपांपतिः।<br>
जातेषु चैव दन्तेषु सप्तवर्षेषु नारद।। १०४.२८ ।।<br>
<br>
पुनरप्याह राजानं यजस्वेति ततोऽब्रवीत्।<br>
राजाऽपि वरुणं प्राह पत्स्यन्तीमे अपांपते।। १०४.२९ ।।<br>
<br>
संपत्स्यन्ति तथा चान्ये ततो यक्ष्ये व्रजाधुना।<br>
पुनः प्रायात्स वरुणः पुनर्दन्तेषु नारद।।<br>
यजस्वेति नृपं प्राह राजा प्राह त्वपांपतिम्।। १०४.३० ।।<br>
<br>
राजोवाच<br>
यदा तु क्षत्रियो यज्ञे पशुर्भवति वारिप।<br>
धनुर्वेदं यदा वेत्ति तदा स्यात्पशुरुत्तमः।। १०४.३१ ।।<br>
<br>
ब्रह्मोवाच<br>
तच्छ्रुत्वा राजवचनं वरुणोऽगात्स्वमालयम्।<br>
यदाऽस्त्रैषु च शस्त्रेषु समर्थोऽभूत्स रोहितः।। १०४.३२ ।।<br>
<br>
सर्ववेदेषु शास्त्रेषु वेत्ताऽभूत्स त्वरिंदमः।<br>
युवराज्यमनुप्राप्ते रोहिते षोडशाब्दिके।। १०४.३३ ।।<br>
<br>
प्रीतिमानगमत्तत्र यत्र राजा सरोहितः।<br>
आगत्य वरुणः प्राह यजस्वाद्य सुतं स्वकम्।। १०४.३४ ।।<br>
<br>
ओमित्युक्त्वा नृपवर ऋत्विजः प्राह भूपतिः।<br>
रोहितं च सुतं ज्येष्ठं श्रृण्वतो वरुणस्य च।। १०४.३५ ।।<br>
<br>
हरिश्चन्द्र उवाच<br>
एहि पुत्र महावीर यक्ष्ये त्वां वरुणाय हि।। १०४.३६ ।।<br>
<br>
ब्रह्मोवाच<br>
किमेतदित्यथोवाच रोहितः पितरं प्रति।<br>
पिताऽपि यद्यथावृत्तमाचचक्षे सविस्तरम्।।<br>
रोहितः पितरं प्राह श्रृण्वतो वरुणस्य च।। १०४.३७ ।।<br>
<br>
रोहित उवाच<br>
अहं पूर्वं महाराज ऋत्विग्भिः सपुरोहितः।<br>
विष्णवे लोकनाथाय यक्ष्येऽहं त्वरितं शुचिः।।<br>
पशुना वरुणेनाथ तदनुज्ञातुमर्हसि।। १०४.३८ ।।<br>
<br>
ब्रह्मोवाच<br>
रोहितस्य तु तद्वाक्यं श्रुत्वा वारीश्वरस्तदा।<br>
कोपेन महताऽऽविष्टो जलोदरमथाकरोत्।। १०४.३९ ।।<br>
<br>
हरिश्चन्द्रस्य नृपते रोहितः स वनं ययौ।<br>
गृहीत्वा स धनुर्दिव्यं रथारूढो गतव्यथः।। १०४.४० ।।<br>
<br>
यत्र चाऽऽराध्य वरुणं हरिश्चन्द्रो जनेश्वरः।<br>
गङ्गायां प्राप्तवान्पुत्रं तत्रागात्सोऽपि रोहितः।। १०४.४१ ।।<br>
<br>
व्यतीतान्यथ वर्षाणि पञ्चषष्ठे प्रवर्तति।<br>
तत्र स्थित्वा नृपसुतः शुश्राव नृपते रुजम्।। १०४.४२ ।।<br>
<br>
मया पुत्रेण जातेन पितुवैं क्लेशकारिणा।<br>
किं फलं किंनु कृत्यं स्यादित्येवं पर्यचिन्तयत्।। १०४.४३ ।।<br>
<br>
तस्यास्तीरे ऋषीन्पण्यानपश्यन्नृपतेः सुतः।<br>
गङ्गातीरे वर्तमानमपश्यदृषिसत्तमम्।। १०४.४४ ।।<br>
<br>
अजीगर्तमिति ख्यातमृषेस्तु वयसः सुतम्।<br>
त्रिभिः पुत्रैरनुवृतं भार्यया श्रीणवृत्तिकम्।।<br>
तं तृष्ट्वा नृपतेः पुत्रो नमस्येदं वचोऽब्रवीत्।। १०४.४५ ।।<br>
<br>
रोहित उवाच<br>
क्षीणवृत्तिः कृशः कस्माद्दुर्मना इव लक्ष्यसे।। १०४.४६ ।।<br>
<br>
ब्रह्मोवाच<br>
अजीगर्तोऽपि चोवाच रोहितं नृपतेः सुतम्।। १०४.४७ ।।<br>
<br>
अजीगर्त उवाच<br>
वर्तनं नास्ति देहस्य भोक्तारो बहवश्च मे।<br>
विनाऽन्नेन मरिष्यामो ब्रूहि किं करवामहे।। १०४.४८ ।।<br>
<br>
ब्रह्मोवाच<br>
तच्छ्रुत्वा पुनरप्याह नृपपुत्र ऋषिं तदा।। १०४.४९ ।।<br>
<br>
रोहित उवाच<br>
तव किं चित्ते तद्ब्रूहि वदतांवर।। १०४.५० ।।<br>
<br>
अजीगर्त उवाच<br>
हिरण्यं रजतं गावो धान्यं वस्त्रादिकं न मेष।<br>
विद्यते नृपशार्दूल वर्तनं नास्ति मे ततः।। १०४.५१ ।।<br>
<br>
सुता मे सन्ति भार्या च अहं वै पञ्चमस्तथा।<br>
नैतेषां कतमस्यापि क्रेताऽन्नेन नृपोत्तम।। १०४.५२ ।।<br>
<br>
रोहित उवाच<br>
किं क्रीणासि महाबुद्धेऽजीगर्त सत्यमेव मे।<br>
वद नान्यच्च वक्तव्यं विप्रा वै सत्यवादिनः।। १०४.५३ ।।<br>
<br>
अजीगर्त उवाच<br>
त्रयाणामपि पुत्राणामेकं वा मां तथैव च।<br>
भार्यां वाऽपि गृहाणेमां क्रीत्वा जीवामहे वयम्।। १०४.५४ ।।<br>
<br>
रोहित उवाच<br>
किं भार्यया महाबुद्धे किं त्वया वृद्धरूपिणा ।<br>
युवानं देहि पुत्रं मे पुत्राणां यं त्वमिच्छसि।। १०४.५५ ।।<br>
<br>
अजीगर्त उवाच<br>
ज्येष्ठपुत्रं शुनःपुच्छं नाहं क्रीणामि रोहित।<br>
माता कनीयसं चापि न क्रीणाति ततोऽनयोः।।<br>
मध्यमं तु शुनःशेपं क्रीणामि वद तद्धनम्।। १०४.५६ ।।<br>
<br>
रोहित उवाच<br>
वरुणाय पशुः कल्प्यः पुरुषो गुणवत्तरः।<br>
यदि क्रीणासि मूल्यं त्वं वद सत्यं महामुने।। १०४.५७ ।।<br>
<br>
ब्रह्मोवाच<br>
तथेत्युक्त्वा त्वजीगर्तः पुत्रमूल्यमकल्पयत्।<br>
गवां सहस्रं धान्यानां निष्काणां चापि वाससाम्।।<br>
राजपुत्र वरं देहि दास्यामि स्वसुतं तव।। १०४.५८ ।।<br>
<br>
ब्रह्मोवाच<br>
तथेत्युक्त्वा रोहितोऽपि प्रादात्सवसनं धनम्।<br>
दत्त्वा जगाम पितरमृषिपुत्रेण रोहितः।।<br>
पित्रे निवेदयामास क्रयक्रीतमृषेः सुतम्।। १०४.५९ ।।<br>
<br>
रोहित उवाच<br>
वरुणाय यजस्व त्वं पशुना त्वमरुग्भव।। १०४.६० ।।<br>
<br>
ब्रह्मोवाच<br>
तथोवाच हरिश्चन्द्रः पुत्रवाक्यादनन्तरम्।। १०४.६१ ।।<br>
<br>
हरिश्चन्द्र उवाच<br>
ब्राह्मणाः क्षत्रिया वेश्या राज्ञा पाल्या इति श्रुतिः।<br>
विशेषतस्तु वर्णानां गुरवो हि द्विजोत्तमाः।। १०४.६२ ।।<br>
<br>
विष्णोरपि हि ये पूज्या मादृशाः कुत एव हि।<br>
अवज्ञयाऽपि येषां स्यान्नृपाणां स्वकुलक्षयः।। १०४.६३ ।।<br>
<br>
तान्पशून्कृत्वा कृपणं कथं रक्षितुमुत्सहे।<br>
अहं च ब्राह्मणं कुर्यां पशुं नैतद्धि युज्यते।। १०४.६४ ।।<br>
<br>
वरं हि जातु मरणं न कथंचिद्द्विजं पशुम्।<br>
करोमि तस्मात्पुत्र त्वं ब्राह्मणेन सुखं व्रज।। १०४.६५ ।।<br>
<br>
ब्रह्मोवाच<br>
एतस्मिन्नन्तरे तत्र वागुवाचाशरीरिणी।। १०४.६६ ।।<br>
<br>
आकाशवागुवाच<br>
गौतमीं गच्छ राजेन्द्र ऋत्विग्भिः सपुरोहितः।<br>
पशुना विप्रपुत्रेण रोहितेन सुतेन च।। १०४.६७ ।।<br>
<br>
त्वया कार्यः क्रतुश्चैव शुनः शेपवधं विना।<br>
क्रतुः पूर्णो भवेत्तत्र तस्माद्याहि महामते।। १०४.६८ ।।<br>
<br>
ब्रह्मोवाच<br>
तच्छ्रुत्वा वचनं शीघ्रं गङ्गामगान्नृपोत्तमः।<br>
विश्वामित्रेण ऋषिणा वसिष्ठेन पुरोधसा।। १०४.६९ ।।<br>
<br>
वामदेवेन ऋषिणा तथाऽन्यैर्मुनिभिः सह।<br>
प्राप्य गङ्गां गौतमीं तां नरमेधाय दीक्षितः।। १०४.७० ।।<br>
<br>
वेदिमण्डपकुण्डादि यूपपश्वादि चाकरोत्।<br>
कृत्वा सर्वं यथान्यायं तस्मिन्यज्ञे प्रवर्तिते।। १०४.७१ ।।<br>
<br>
शुनःशेषं पशुं यूपे निबध्याथ समन्त्रकम्।<br>
वारिभिः प्रोक्षितं दृष्ट्वा विश्वामित्रोऽब्रवीदिदम्।। १०४.७२ ।।<br>
<br>
विश्वामित्र उवाच<br>
देवानृषीन्हरिचन्द्रं रोहितं च विशेषतः।<br>
अनुजानन्त्विमं सर्वे शुनःशेषं द्विजोत्तमम्।। १०४.७३ ।।<br>
<br>
येभ्यस्त्वयं हिवर्देयो देवेभ्योऽयं पृथक्पृथक्।<br>
अनुजानन्तु ते सर्वे शुनःशेषं विशेषतः।। १०४.७४ ।।<br>
<br>
वसाभिर्लोमभित्स्वग्भिर्मांसैः सन्मन्त्रितैर्मखे।<br>
अग्नौ होष्यः पशुश्चायं शुनःशोपो द्विजोत्तमः।। १०४.७५ ।।<br>
<br>
उपासिताः स्युर्विप्रेन्द्रास्ते सर्वे त्वनुमन्य माम्।<br>
गौतमीं यान्तु विप्रेन्द्राः स्नात्वा देवान्पृथक्पृथक्।। १०४.७६ ।।<br>
<br>
मन्त्रैः स्तोत्रैः स्तुवन्तस्ते मुदं यान्तु शिवे रताः।<br>
एनं रक्षन्तु मुनयो देवाश्च हविषो भुजः।। १०४.७७ ।।<br>
<br>
ब्रहमोवाच<br>
तथेत्यूचुश्च मुनयो मेने च नृपसत्तमः।<br>
ततो गत्वा शुनःशेपो गङ्गां त्रैलोक्यपावनीम्।। १०४.७८ ।।<br>
<br>
स्नात्वा तुष्टाव तान्देवान्ये तत्र हविषो भुजः।<br>
ततस्तुष्टाः सुरागणाः शुनःशेपं च ते मुने।। <br>
अवदन्त सुराः सर्वे विश्वामित्रस्य श्रृण्वतः।। १०४.७९ ।।<br>
<br>
सुरा ऊचुः<br>
क्रतुः पूर्णो भवत्वेष शुनःशेपवधं विना।। १०४.८० ।।<br>
<br>
ब्रह्मोवाच<br>
विशेषेणाथ वरुणश्चावदन्नृपसत्तमम्।<br>
ततः पूर्णोऽभवद्राज्ञो नृमेधो लोकविश्रुतः।। १०४.८१ ।।<br>
<br>
देवानां च प्रसादेन मुनीनां च प्रसादतः।<br>
तीर्थस्य तु प्रसादेन राज्ञः पूर्णोऽभवत्क्रतुः।। १०४.८२ ।।<br>
<br>
विश्वामित्रः शुनःशेपं पूजयामास संसदि।<br>
अकरोदात्मनः पुत्रं पूजयित्वा सुरान्तिके।। १०४.८३ ।।<br>
<br>
ज्येष्ठं चकार पुत्राणामात्मनः स तु कौशिकः।<br>
न मेनिरे ये च पुत्रा विश्वामित्रस्य धीमतः।। १०४.८४ ।।<br>
<br>
शुनःशेपस्य च ज्यैष्ठ्यं ताञ्शशाप स कौशिकः।<br>
ज्यैष्ठ्यं ये मेनिरे पुत्राः पूजयामास तान्सुतान्।। १०४.८५ ।।<br>
<br>
वरेण मुनिशार्दूलस्तदेतत्कथितं मया।<br>
एतत्सर्वं यत्र जातं गौतम्या दक्षिणे तटे।। १०४.८६ ।।<br>
<br>
तत्र तीर्थानि पुण्यानि विख्यातानि सुरादभिः।<br>
बहूनि तेषां नामानि मत्त श्रृणु महामते।। १०४.८७ ।।<br>
<br>
हरिश्चन्द्रं शुनःशेषं विश्वामित्रं सरोहितम्।<br>
इत्याद्यष्ट सहस्राणि तीर्थान्यथ चतुर्दश।। १०४.८८ ।।<br>
<br>
तेषु स्नानं च दानं च नरमेधफलप्रदम्।<br>
आख्यातं चास्य माहात्म्यं तीर्थस्य मुनिसत्तम।। १०४.८९ ।।<br>
<br>
यः पठेत्पाठयेद्वाऽपि श्रृणुयाद्वाऽपि भक्तिततः।<br>
अपुत्रः पुत्रमाप्नोति यच्चान्यन्मनसः प्रियम्।। १०४.९० ।।<br>
<br>
इति श्रीमहापुराणे आदिब्राह्मे स्वयंभ्वृषिसंवादे तीर्थमाहात्म्ये विश्वमित्रदिद्वाविंशतिसहस्रतीर्थवर्णनं नाम चतुरधिकशततमोऽध्यायः।। १०४ ।।<br>
<br>
गौतमीमाहात्म्ये पञ्चत्रिंशोऽध्यायः।। ३५ ।।<br>
