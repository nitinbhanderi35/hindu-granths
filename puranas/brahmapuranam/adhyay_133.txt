<b>शुक्लतीर्थवर्णनम्	<br></b>
<b>ब्रह्मोवाच	<br></b>
शुक्लतीर्थमिति ख्यातं सर्वसिद्धिकरं नृणाम्।	<br>
यस्य स्मरणमात्रेण सर्वकामानवाप्नुयात्।। १३३.१ ।।	<br><br>
भरद्वाज इति ख्यातो मुनिः परमधार्मिकः।	<br>
तस्य पैठीनसी नाम भार्या सुकुलभूषणा।। १३३.२ ।।	<br><br>
गौतमीतीरमध्यास्ते पतिव्रतपरायणा।	<br>
अग्नीषोमीयमैन्द्राग्नं पुरोडाशमकल्पयत्।। १३३.३ ।।	<br><br>
पुरोडाशे श्रप्यमाणे धूमात्कश्चिदजायत।	<br>
पुरोडाशं भक्षयित्वा लोकत्रितयभीषणः।। १३३.४ ।।	<br><br>
यज्ञं मे ह्यत्र को हंसि कोपात्त्वमिति तं मुनिः।	<br>
प्रोवाच सत्वरं क्रुद्धो भरद्वाजो द्विजोत्तमः।	<br>
तदृषेर्वचनं श्रुत्वा राक्षसः प्रत्युवाच तम्।। १३३.५ ।।	<br><br>
<b>राक्षस उवाच	<br></b>
हव्याध्न इति विख्यातं भरद्वाज निबोध माम्।	<br>
संध्यासुतोऽहं ज्येष्ठश्च पुनः प्राचीनबर्हिषः।। १३३.६ ।।	<br><br>
ब्रह्मणा मे वरे दत्तो यज्ञान्खाद यथासुखम्।	<br>
ममानुजः कलिश्चापि बलवानतिभीषणः।। १३३.७ ।।	<br><br>
अहं कृष्णः पिता कृष्णो माता कृष्णा तथाऽनुजः।	<br>
अहं मखं हनिष्यामि यूपं छेद्मि कृतान्तकः।। १३३.८ ।।	<br><br>
<b>भरद्वाज उवाच	<br></b>
रक्ष्यतां मे त्वया यज्ञः प्रियो धर्मः सनातनः।	<br>
जाने त्वां यज्ञहन्तारं सद्‌द्विजं रक्ष मे क्रतुम्।। १३३.९ ।।	<br><br>
<b>यज्ञघ्न उवाच	<br></b>
भरद्वाजं निबोधेदं वाक्यं मम् समासतः।	<br>
ब्रह्मणाऽहं पुरा शप्तो देवदानवसंनिधौ।। १३३.१० ।।	<br><br>
ततः प्रसादितो देवो मया लोकपितामहः।	<br>
अमृतैः प्रोक्षयिष्यन्ति यदा त्वां मुनिसत्तमाः।। १३३.११ ।।	<br><br>
तदा विशापो भविता हव्यघ्न त्वं न चान्यथा।	<br>
एवं करिष्यसि यदा ततः सर्वं भविष्यति।।	<br>
यद्यदाकाङ्‌क्षितं ब्रह्मन्नैतन्मिथ्या कदाचन।। १३३.१२ ।।	<br><br>
<b>ब्रह्मोवाच	<br></b>
भरद्वाजः पुनः प्राह सखा मेऽसि महामते।	<br>
मखसंरक्षणं येन स्यान्मे वद करोमि तत्।। १३३.१३ ।।	<br><br>
संभूय देवा दैतेया ममन्युः क्षीरसागरम्।	<br>
अलभन्तामृतं कष्टात्तदस्मत्सुलभं कथम्।। १३३.१४ ।।	<br><br>
प्रीत्य यदि प्रसन्नोऽसि सुलभं यद्वदस्व तत्।	<br>
तदृषेर्वचनं श्रुत्वा रक्षः प्राह तदा मुदा।। १३३.१५ ।।	<br><br>
अमृतं गौतमीवारि अमृतं स्वर्णमुच्यते।	<br>
अमृतं गोभवं चाऽऽज्यममृतं सोम एव च।। १३३.१६ ।।	<br><br>
एतैर्मामभिषिञ्चस्व अथ वैतैस्तथा त्रिभिः।	<br>
गङ्गाया वारिणाऽऽज्येन हिरण्येन तथैव च।।	<br>
सर्वेभ्योऽप्यधिकं दिव्यममृतं गौतमीजलम्।। १३३.१७ ।।	<br><br>
<b>ब्रह्मोवाच	<br></b>
एतदाकर्ण्य स ऋषिः परं संतोषमागतः।	<br>
पाणावादाय गङ्गायाः सलिलामृतमादरात्।। १३३.१८ ।।	<br><br>
तेनाकरोदृषी रक्षो ह्यभिषिक्तं तदा मखे।	<br>
पुनश्च यूपे च पशावृत्विक्षु मखमण्डले।। १३३.१९ ।।	<br><br>
सर्वमेवाभवच्छुक्लमभिषेकान्महात्मनः।	<br>
तद्रक्षोऽपि तदा शुक्लो भूत्वोत्पन्नो महाबलः।। १३३.२० ।।	<br><br>
यः पुरा कृष्णरूपोऽभूत्स तु शुक्लोऽभवत्क्षणात्।	<br>
यज्ञं सर्वं समाप्याथ भरद्वाजः प्रतापवान्।। १३३.२१ ।।	<br><br>
ऋत्पिजोऽपि विसृज्याथ यूपं गङ्गोदकेऽक्षिपत्।	<br>
गङ्गामध्ये तद्धि यूपमद्याप्यास्ते महामते।। १३३.२२ ।।	<br><br>
अभिषिक्तं चामृतेन अभिज्ञानं तु तन्महत्।	<br>
तत्र तीर्थे पुना रक्षो भरद्वाजमुवाच ह।। १३३.२३ ।।	<br><br>
<b>रक्ष उवाच	<br></b>
अहं यामि भरद्वाज कृतः शुक्लस्त्वया पुनः।	<br>
तस्मात्तवात्र तीर्थे ये स्नानदानादिपूजनम्।। १३३.२४ ।।	<br><br>
कुर्युस्तेषामभीष्टानि भवेयुर्यत्फलं मखे।	<br>
स्मरणादपि पापानि नाशं यान्तु सदा मुने।। १३३.२५ ।।	<br><br>
ततः प्रभृति त्ततीर्थं शुक्लतीर्थमिति स्मृतम्।। 	<br>
तीर्थानां मुनिशार्दूल सर्वसिद्धिप्रदायिनाम्।। १३३.२६ ।।	<br><br>
उभयोस्तीरयोः सप्त सहस्राण्यपराणि च।	<br>
तीर्थमाहात्म्ये शुक्लतीर्थाद्युभयतीरस्थसप्तसहस्रतीर्थवर्णनं नाम त्रयस्त्रिंशदधिकशततमोऽध्यायः।। १३३ ।।	<br><br>
गौतमीमाहात्म्ये चतुःषष्टितमोऽध्यायः।। ६४ ।।	<br>
