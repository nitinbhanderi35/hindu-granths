<b>वसिष्ठकरालजनकसंवादे क्षराक्षरविचारनिरूपणम्	<br></b>
<b>मुनय ऊचुः	<br></b>
किं तदक्षरमित्युक्तं यस्मान्नाऽऽवर्तते पुनः।	<br>
किंस्वित्तत्क्षरमित्युक्तं यस्मादावर्तते पुनः।। २४१.१ ।।	<br><br>
अक्षराक्षरयोर्व्यक्तिं पृच्छामस्त्वां महामुने।	<br>
उपलब्धुं मुनिश्रेष्ठ तत्त्वेन मुनिपुंगव।। २४१.२ ।।	<br><br>
त्वं हि ज्ञानविदां श्रेष्ठः प्रोच्यसे वेदपारगैः।	<br>
ऋषिभिश्च महाभागैर्यतिभिश्च महात्मभिः।। २४१.३ ।।	<br><br>
तदेतच्छ्रोतुमिच्छास्त्वत्तः सर्वं महामते।	<br>
न तृप्तिमधिगच्छामः श्रृण्वन्तोऽमृतमुत्तमम्।। २४१.४ ।।	<br><br>
<b>व्यास उवाच	<br></b>
अत्र वो वर्णयिष्यामि इतिहासं पुरातनम्।	<br>
वसिष्ठस्य च संवादं करालजनकस्य च।। २४१.५ ।।	<br><br>
वसिष्ठं श्रेष्ठमासीनमृषीणां भास्करद्युतिम्।	<br>
पप्रच्छ जनको राजा ज्ञानं नैःश्रेयसं परम्।। २४१.६ ।।	<br><br>
परमात्मनि कुशलमध्यात्मगतिनिश्चयम्।	<br>
मैत्रावरुणमिमासीनमभिवाद्य कृताञ्जलिः।। २४१.७ ।।	<br><br>
स्वच्छन्दं सुकृतं चैव मधुरं चाप्यनुल्बणम्।	<br>
पप्रच्छर्षिवरं राजा करालजनकः पुरा।। २४१.८ ।।	<br><br>
करालजनक उवाच	<br>
भगवञ्श्रोतुमिच्छामि परं ब्रह्म सनातनम्।	<br>
यस्मिन्न पुनरावृत्तिं प्राप्नुवन्ति मनीषिणः।। २४१.९ ।।	<br><br>
यच्च तत्क्षरमित्युक्तं यत्रेदं क्षरते जगत्।	<br>
यच्चाक्षरमिति प्रोक्तं शिवं क्षेममनामयम्।। २४१.१० ।।	<br><br>
<b>वसिष्ठ उवाच	<br></b>
श्रूयतां पृथिवीपाल क्षरतीदं यथा जगत्।	<br>
यत्र क्षरति पूर्वेण यावत्कालेन चाप्यथ।। २४१.११ ।।	<br><br>
युगं द्वादशसाहस्रं कल्पं विद्धि चतुर्युगम्।	<br>
दशकल्पशतावर्तंमहस्तद्‌ब्राह्मुच्यते।। २४१.१२ ।।	<br><br>
रात्रिश्चैतावती राजन्यस्यन्ते प्रतिबुध्यते।	<br>
सृजत्यनन्तकर्माणि महान्तं भूतमग्रजम्।। २४१.१३ ।।	<br><br>
मूर्तिमन्तममूर्तात्मा विश्वं शंभुः स्वयंभुवः।	<br>
यत्रोत्पत्तिं प्रवक्ष्यामि मूलतो नृपसत्तम।। २४१.१४ ।।	<br><br>
अणिमा लघिमा प्राप्तिरीशानं ज्योतिरव्ययम्।	<br>
सर्वतःपाणिपादान्तं सर्वतोऽक्षिशिरोमुखम्।। २४१.१५ ।।	<br><br>
सर्वतःश्रुतिमल्लोके सर्वमावृत्य तिष्ठति।	<br>
हिरण्यगर्भो भगवानेष बुद्धिरिति स्मृतिः।। २४१.१६ ।।	<br><br>
महानिति च योगेषु विरिञ्चिरिति चाप्यथ।	<br>
सांख्ये च पठ्यते शास्त्रे नामभिर्बहुधात्मकः।। २४१.१७ ।।	<br><br>
विचित्ररूपो विश्वात्मा एकाक्षर इति श्रुतः।	<br>
धृतमेकात्मकं येन कृत्स्नं त्रैलोक्यमात्मना।। २४१.१८ ।।	<br><br>
तथैव बहुरूपत्वाद्विश्वरूप इति श्रुतः।	<br>
एष वै विक्रियापन्नः सृजत्यात्मानमात्मना।। २४१.१९ ।।	<br><br>
प्रधानं तस्य संयोगादुत्पन्नं सुमहत्पुरम्।	<br>
अहंकारं महातेजाः प्रजापतिनमस्कृतम्।। २४१.२० ।।	<br><br>
अव्यक्ताद्‌व्यक्तिमापन्नं विद्यासर्गं वदन्ति तम्।	<br>
महान्तं चाप्यहंकारमविद्यासर्ग एव च।। २४१.२१ ।।	<br><br>
अचरश्च चरश्चैव समुत्पन्नौ तथैकतः।	<br>
विद्याऽविद्योति विख्याते श्रुतिशास्त्रानुचिन्तकैः।। २४१.२२ ।।	<br><br>
भूतसर्गमहंकारत्तृतीयं विद्धि पार्थिव।	<br>
अहंकारेषु नृपते चतुर्थं विद्धि वैकृतम्।। २४१.२३ ।।	<br><br>
वायुर्ज्योतिरथाऽऽकाशमापोऽथ पृथिवी तथा।	<br>
शब्दस्पर्शौ च रूपं च रसो गन्धस्तथैव च।। २४१.२४ ।।	<br><br>
एवं युगपदुत्पन्नं दशवर्गमसंशयम्।	<br>
पञ्चमं विद्धि राजेन्द्र भौतिकं सर्गमर्थकृत्।। २४१.२५ ।।	<br><br>
श्रोत्रं त्वक्चक्षुषी जिह्वा घ्राणमेव च पञ्चमम्।	<br>
वाग्हस्तौ चैव पादौ च पायुर्मेढ्रं तथैव च।। २४१.२६ ।।	<br><br>
बुद्धीन्द्रियाणि चैतानि तथा कर्मेन्द्रियाणि च।	<br>
संभूतानीह युगपन्मनसा सह पार्थिव।। २४१.२७ ।।	<br><br>
एषा तत्त्वचतुर्विंशा सर्वाऽऽकृतिः प्रवर्तते।	<br>
यां ज्ञात्वा नाभिशोचन्ति ब्राह्मणास्तत्त्वदर्शिनः।। २४१.२८ ।।	<br><br>
एवमेतत्समुत्पन्नं त्रैलोक्यमिदमुत्तमम्।	<br>
वेदितव्यं नरश्रेष्ठ सदैव नरकार्णवे।। २४१.२९ ।।	<br><br>
सयक्षभूतगन्धर्वे सकिंनरमहोरगे।	<br>
सचारणपिशाचे वै सदेवर्षिनिशाचरे।। २४१.३० ।।	<br><br>
सदंशकीटमशके सपूतिकृमिमूषके।	<br>
शुनि श्वपाके चैणेये सचाण्डाले सपुल्कसे।। २४१.३१ ।।	<br><br>
हस्त्यश्वखरशार्दूले सवृके गवि चैव ह।	<br>
या च मूर्तिश्च यत्किंचित्सर्वत्रैतन्निदर्शनम्।। २४१.३२ ।।	<br><br>
जले भुवि तथाऽऽकाशे नान्यत्रेति विनिश्चयः।	<br>
स्थानं देहवतामासीदित्येवनुशुश्रुम।। २४१.३३ ।।	<br><br>
कृत्स्नमेतावतस्तात क्षरते व्यक्तसंज्ञकः।	<br>
अहन्यहनि भूतात्मा यच्चाक्षर इति स्मृतम्।। २४१.३४ ।।	<br><br>
ततस्तत्क्षरमित्युक्तं क्षरतीदं यथा जगत्।	<br>
जगन्मोहात्मकं चाऽऽहुरव्यक्ताद्‌व्यक्तसंज्ञकम्।। २४१.३५ ।।	<br><br>
महांश्चैवाक्षरो नित्यमेतत्क्षरविवर्जनम्।	<br>
कथितं ते महाराज यस्मान्नाऽऽवर्तते पुनः।। २४१.३६ ।।	<br><br>
पञ्चविंशतिकोऽमूर्तः स नित्यस्तत्त्वसंज्ञकः।	<br>
सत्त्वसंश्रयणात्तत्वं सत्त्वमाहुर्मनीषिणः।। २४१.३७ ।।	<br><br>
यदमूर्तिः सृजद्‌व्यक्तं तन्मूर्तिमधितिष्ठति।	<br>
चतुर्विंशतिमो व्यक्तो ह्यमूर्तिः पञ्चविंशकः।। २४१.३८ ।।	<br><br>
स एव हृदि सर्वासु मूर्तिष्वातिष्ठताऽऽत्मवान्।	<br>
चेतयंश्चेतनीं नित्यं सर्वमूर्तिरमूर्तिमान्।। २४१.३९ ।।	<br><br>
सर्गप्रलयधर्मेण स सर्गप्रलयात्मकः।	<br>
गोचरे वर्तते नित्यं निर्गुणो गुणसंज्ञितः।। २४१.४० ।।	<br><br>
एवमेष महात्मा च सर्गप्रलयकोटिशः।	<br>
विकुर्वाणः प्रकृतिमान्नाभिमन्येत बुद्धिमान्।। २४१.४१ ।।	<br><br>
तमःसत्त्वरजोयुक्तस्तासु तास्विह योनिषु।	<br>
लीयते प्रतिबुद्धत्वादबुद्धजनसेवनात्।। २४१.४२ ।।	<br><br>
सहवासनिवासत्वाद्‌बालोऽहमिति मन्यते।	<br>
योऽहं न सोऽहमित्युक्ते गुणानेवानुवर्तते।। २४१.४३ ।।	<br><br>
तमसा तामसान्भावन्विविधान्प्रतिपद्यते।	<br>
रजसा राजसांश्चैव सात्त्विकान्सत्त्वसंक्षयात्।। २४१.४४ ।।	<br><br>
शुक्ललोहितकृष्णानि रूपाण्येतानि त्रीणि तु।	<br>
सर्वाण्येतानि रूपाणि जानीहि प्राकृतानि तु।। २४१.४५ ।	<br>
तामसा निरयं यान्ति राजसा मानुषानथ।	<br>
सात्त्विका देवलोकाय गच्छन्ति सुखभागिनः।। २४१.४६ ।।	<br><br>
निष्केवलेन पापेन तिर्यग्योनिमवाप्नुयात्।	<br>
पुण्यपापेषु मानुष्यं पुण्यमात्रेण देवताः।। २४१.४७ ।।	<br><br>
एवमव्यक्तविषयं मोक्षमाहुर्मनीषिणः।	<br>
पञ्चविंशतिमो योऽयं ज्ञानादेव प्रवर्तते।। २४१.४८ ।।	<br><br>
इति श्रीमहापुराणे आदिब्राह्मे वसिष्ठकरालजनकसंवादे क्षराक्षरविचारनिरूपणं नाम एकचत्वारिंशदधिकद्विशततमोऽध्यायः।। २४१ ।।	<br>
