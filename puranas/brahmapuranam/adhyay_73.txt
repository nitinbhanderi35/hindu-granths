<span style="font-size: 14pt; line-height: 200%"><br>
<b>अथ त्रिसप्ततितमोऽध्यायः</b><br>
<b>बलिप्रशंसावर्णनम्</b><br>
<b>नारद उवाच</b><br>
कमण्डलुस्थिता देवी तव पुण्यविवर्धिनी।<br>
यथा मर्त्यं गता नाथ तन्मे विस्तरतो वद।। ७३.१ ।।<br>
<br>
बलिर्नाम महादैत्यो देवारिरपराजितः।<br>
धर्मेण यशसा चैव प्रजासंरक्षणेन च।। ७३.२ ।।<br>
<br>
गुरुभक्त्या च सत्येन वीर्येण च बलेन च।<br>
त्यागेन क्षमया चैव त्रैलोक्ये नोपमीयते।। ७३.३ ।।<br>
<br>
तस्यर्द्धिमुन्नतां दृष्ट्वा देवाश्चिन्तापरायणाः।<br>
मिथः समूचुरमरा जेष्यामो वै कथं बलिम्।। ७३.४ ।।<br>
<br>
तस्मिञ्शासति राज्यं तु त्रैलोक्यं हतकण्कम्।<br>
नारयो व्याधयो वाऽपि नाऽऽधयो वा कथंचन।। ७३.५ ।।<br>
<br>
अनावृष्टिरधर्मो वा नास्तिशब्दो न दुर्जनः।<br>
स्वप्नेऽपि नैव दृश्येत बलौ राज्यं प्रशासति।। ७३.६ ।।<br>
<br>
तस्योन्तिशरैर्भग्नाः कीर्तिखड्गद्विधाकृताः।<br>
तस्याऽऽज्ञाशक्तिभिन्नाङ्गा देवाः शर्म न लेभिरे।। ७३.७ ।।<br>
<br>
ततः संमन्त्रयामासुः कृत्वा मात्सर्यमग्रतः।<br>
तद्यशोग्निप्रदीप्ताङ्ग विष्णुं जग्मुः सुविह्वलाः।। ७३.८ ।।<br>
<br>
देवा ऊचुः<br>
आर्ताः स्म गतसत्त्वाः स्म शङ्खचक्रगदाधर।<br>
अस्मदर्थे भवान्नित्यमायुधामनि बिभर्ति च।। ७३.९ ।।<br>
<br>
त्वयि नाथे जगन्नाथ अस्माकं दुःखमीदृशम्।<br>
त्वां तु प्रणमती वाणी कथं दैत्यं नमस्यति।। ७३.१० ।।<br>
<br>
मनसा कर्मणा वाचा त्वामेव शरणं गताः।<br>
त्वदङ्घ्रिशरणाः सन्तः कथं दैत्यं नमेमहि।। ७३.११ ।।<br>
<br>
यजामस्त्वां महायज्ञैर्वदामो वाग्भिरच्युत।<br>
त्वदेकशरणाः सन्तः कथं दैत्यं नमेमहि।। ७३.१२ ।।<br>
<br>
त्वद्वीर्यमाश्रिता नित्यं देवाः सेन्द्रपुरोगमाः।<br>
त्वया दत्तं पदं प्राप्य कथं दैत्यं नमेमहि।। ७३.१३ ।।<br>
<br>
स्त्रष्टा त्वं ब्रह्ममुर्त्या तु विष्णुर्भूत्वा तु रक्षसि।<br>
संहर्ता रुद्रशक्त्या त्वं कथं दैत्यं नमेमहि।। ७३.१४ ।।<br>
<br>
ऐश्वर्यं कारणं लोके विनैश्वर्यं तु किं फलम्।<br>
हतैश्वर्याः सुरैशान कथं दैत्यं नमेमहि।। ७३.१५ ।।<br>
<br>
अनादिस्त्वं जगद्धातरनन्तस्त्व जगद्गुरुः।<br>
अन्तवन्तममुं शत्रुं कथं दैत्यं नमेमहि।। ७३.१६ ।।<br>
<br>
तवैश्वर्येण पुष्टाङ्गा जित्वा त्रैलोक्यमोजसा।<br>
स्थिराः स्याम सुरेशान कथं दैत्यं नमेमहि।। ७३.१७ ।।<br>
<br>
ब्रह्मोवाच<br>
इत्येतदेव वचनं श्रुत्वा दैतेयसूदनः।<br>
उवाच सर्वानमरान्देवानां कार्यसिद्धये।। ७३.१८ ।।<br>
<br>
श्रीभगवानुवाच<br>
मद्भक्तोऽसौ बलिर्दैत्यो ह्यवध्योऽसौ सुरासुरैः।<br>
यथा भवन्तो मत्पोष्यास्तथा पोष्यो बलिर्मम।। ७३.१९ ।।<br>
<br>
विना तु संगरं हत्वा राज्यं त्रिविष्टपे।<br>
बलिं निबन्ध मन्त्रोक्त्या राज्यं वः प्रददाम्यहम्।। ७३.२० ।।<br>
<br>
ब्रह्मोवाच<br>
तथेत्युकत्वा सुरगणाः संजग्मुर्दिवमेव हि।<br>
भगवानपि देवेशो ह्यदित्या गर्भमाविशत्।। ७३.२१ ।।<br>
<br>
तस्मिन्नुत्पद्यमाने तु उत्सवाश्च बभूविरे।<br>
जातोऽसौ वामनो ब्रह्मन्यज्ञेशो यज्ञपूरुषः।। ७३.२२ ।।<br>
<br>
एतस्मिन्नन्तरे ब्रह्मन्हयमेधाय दीक्षितः।<br>
बलिर्बलवतां श्रेष्ठ ऋषिमुख्यैः समाहितः।। ७३.२३ ।।<br>
<br>
पुरोधसा च शुक्रेण वेदवेदाङगवेदिना।<br>
मखे तस्मिन्वर्तमाने यजमाने बलौ तथा।। ७३.२४ ।।<br>
<br>
आर्त्विज्य ऋषिमुख्ये तु शुक्रे तत्र पुरोधसि।<br>
हविर्भागार्थमासन्नदेवगन्धर्वपन्नगे।। ७३.२५ ।।<br>
<br>
दीयतां भुज्यतां पूजा क्रियतां च पृथक्पृथक्।<br>
परिपूर्णं पुनः पूर्णमेवं वाक्ये प्रवर्तति।। ७३.२६ ।।<br>
<br>
शनैस्तद्देशमभ्यागाद्वामनः सामगायनः।<br>
यज्ञवाटमनुप्राप्तो वामनश्चित्रकुण्डलः।। ७३.२७ ।।<br>
<br>
प्रशंसमानस्तं यज्ञं वामनं प्रेक्ष्य भार्गवः।<br>
ब्रह्मरूपधरं देवं वामनं दैत्यसूदनम्।। ७३.२८ ।।<br>
<br>
दातारं यज्ञतपसां फलं हन्तारं रक्षसाम्।<br>
ज्ञात्वा त्वरन्नथोवाच राजानं भूरितेजसम्।। ७३.२९ ।।<br>
<br>
जेतारं क्षत्रधर्मेण दातारं भक्तितो धनम्।<br>
बलिं बलवतां श्रेष्ठं सभार्यं दीक्षितं मखे।। ७३.३० ।।<br>
<br>
ध्यायन्तं यज्ञपुरुषमुत्सृजन्तं हविः पृथक्।<br>
तमाह भृगुशार्दूलः शुक्रः परमबुद्धिमान।। ७३.३१ ।।<br>
<br>
शुक्र उवाच<br>
योऽसौ तव मखं प्राप्तो ब्राह्मणो वामनाकृतिः।<br>
नासौ विप्रो बले सत्यं यज्ञेशो यज्ञवाहनः।। ७३.३२ ।।<br>
<br>
सिशुस्त्वां याचितुं प्राप्तो नूनं देवहिताय हि।<br>
मया च सह संमन्त्र्य पश्चाद्देयं द्वया प्रभो।। ७३.३३ ।।<br>
<br>
ब्रह्मोवाच<br>
बलिस्तु भार्गवं प्राह पुरोधसमरिंदमः।। ७३.३४ ।।<br>
<br>
बलिरुवाच<br>
धन्योऽहं मम यज्ञेशो गृहमायाति मूर्तिमान्।<br>
आगत्य याचते किंचित्किं मन्त्र्यमवशिष्यते।। ७३.३५ ।।<br>
<br>
ब्रह्मोवाच<br>
एवमुक्त्वा सभार्योऽसो शुक्रेण च पुरोधसा।<br>
जगाम यत्र विप्रेन्द्रो वामनोऽदितिनन्दनः।। ७३.३६ ।।<br>
<br>
कृताञ्जलिपुटो भूत्वा केनार्थित्वं तदुच्यताम्।<br>
वामनोऽपि तदा प्राह पदत्रयमितां भुवम्।। ७३.३७ ।।<br>
<br>
देहि राजेन्द्र नान्येन कार्यमस्ति धनेन किम्।<br>
तथेत्युक्त्वा तु कलशान्नानारत्नविभूषितात्।। ७३.३८ ।।<br>
<br>
वारिधारां पुरस्कृत्य वामनाय भुवं ददौ।<br>
पश्यत्सु ऋषिमुख्येषु शुक्रे चैव पुरोधसि।। ७३.३९ ।।<br>
<br>
पश्यत्सु लोकनाथेषु वामनाय भुवं ददौ।<br>
पश्यत्सु दैत्यसंधेषु जयशब्दे प्रवर्तति।। ७३.४० ।।<br>
<br>
सनैस्तु वामनः प्राह स्वस्ति राजन्सुखी भव।<br>
देहि मे संमितां भूमिं त्रिपदामाशु गम्यते।। ७३.४१ ।।<br>
<br>
तथेत्युवाच दैत्येशो यावत्पश्यति वामनम्।<br>
यज्ञेशो यज्ञपुरुषश्चन्द्रादित्यौ स्तनान्तरे।। ७३.४२ ।।<br>
<br>
यथा स्यातां सुरा मूर्ध्नि ववृधे विक्रमाकृतिः।<br>
अनन्तश्चाच्युतो देवो विक्रान्तो विक्रमाकृतिः।।<br>
तं दृष्ट्वा दैत्यराट् प्राह सभार्यो विनयान्वितः।। ७३.४३ ।।<br>
<br>
बलिरुवाच<br>
क्रमस्व विष्णो लोकेश यावच्छक्त्या(क्ति)जगन्मय।<br>
जितं मया सुरेशान सर्वभावेन विश्वकृत्।। ७३.४४ ।।<br>
<br>
ब्रह्मोवाच<br>
तद्वाक्यसमकालं तु विष्णुः प्राह महाक्रतुः।। ७३.४५ ।।<br>
<br>
विष्णुरुवाच<br>
दैत्येश्वर महाबाहो क्रमिष्ये पश्य दैत्यराट्।। ७३.४६ ।।<br>
<br>
ब्रह्मोवाच<br>
एवं वदन्तं स प्राह क्रम विष्णो पुनः पुनः।। ७३.४७ ।।<br>
<br>
ब्रह्मोवाच<br>
कूर्मपृष्ठे पदं न्यस्य बलियज्ञे पदं न्यसत्।<br>
द्वितीयं तु पदं प्राप ब्रह्मलोकं सनातनम्।। ७३.४८ ।।<br>
<br>
तृतीयस्य पदस्यात्र स्थानं नास्त्यसुरेश्वर।<br>
क्व क्रमिष्ये भुवं देहि बलिं तं हरिरब्रवीत्।।<br>
विहस्य बलिरप्याह सभार्यः स कृताञ्जलिः।। ७३.४९ ।।<br>
<br>
बलिरुवाच<br>
त्वया सृष्टं जगत्सर्वं न स्रष्टाऽहं सुरेश्वर।<br>
त्वद्दोषादल्पमभवत्किं करोमि जगन्मय।। ७३.५० ।।<br>
<br>
तथाऽपि नानृतपूर्वं कदाचिद्वच्मि केशव।<br>
सत्यवाक्यं च मां कुर्वन्मत्पृष्ठे हि पदं न्यस।। ७३.५१ ।।<br>
<br>
ब्रह्मोवाच<br>
ततः प्रसन्नो भगवांस्त्रयीमूर्तिः सुरार्चितः।। ७३.५२ ।।<br>
<br>
भगवानुवाच<br>
वरं वृणीष्व भद्रं ते भक्त्या प्रीतोऽस्मि दैत्यराट्।। ७३.५३ ।।<br>
<br>
ब्रह्मोवाच<br>
स तु प्राह जगन्नाथं न याचे त्वां त्रिविक्रमम्।<br>
स तु प्रादात्स्वयं विष्णुः प्रीतः सन्मनसेप्सितम्।। ७३.५४ ।।<br>
<br>
रसातलपतित्वं च भावि चेन्द्रपदं पुनः।<br>
आत्माधिपत्यं च हरिरविनाशि यशो विभुः।। ७३.५५ ।।<br>
<br>
एवं दत्त्वा बलेः सर्वं ससुतं भार्ययाऽन्वितम्।<br>
रसातले हरिः स्थाप्य बलिं त्वमरवैरिणम्।। ७३.५६ ।।<br>
<br>
शतक्रतोस्तथा प्रादात्सुरराज्यं यथाभवम्।<br>
एतस्मिन्नन्तरे तत्र पदं प्रागात्सुरार्चितम्।। ७३.५७ ।।<br>
<br>
द्वितीयं तत्पदं विष्णोः पितुर्मम महामते।<br>
यत्पदं समनुप्राप्तं गृहं दृष्ट्वाऽप्यचिन्तयम्।। ७३.५८ ।।<br>
<br>
किं कृत्यं यच्छुभं मे स्यात्पदे विष्णोः समागते।<br>
सर्वस्वं च समालोक्य श्रेष्ठो मे स्यात्कमण्डलुः।। ७३.५९ ।।<br>
<br>
तद्वारि यत्पुण्यतमं दत्तं च त्रिपुरारिणा।<br>
वरं वरेण्यं वरदं वरं शान्तिकरं परम्।। ७३.६० ।।<br>
<br>
शुभं च शुभदं नित्यं भुक्तिमुक्तिप्रदायकम्।<br>
मातृस्वरूपं लोकानाममृतं भेषजं शुचि।। ७३.६१ ।।<br>
<br>
पवित्रं पावनं पूज्यं ज्येष्ठं श्रेष्ठं गुणान्वितम्।<br>
स्मरणादेव लोकानां पावनं किं नु दर्शनात्।। ७३.६२ ।।<br>
<br>
तादृग्वारि शुचिर्भूत्वा कल्पयेऽर्घाय मे पितुः।<br>
इति संचिन्त्य तद्वारि गृहीत्वाऽर्घाय कल्पितम्।। ७३.६३ ।।<br>
<br>
विष्णोः पादे तु पतितमर्घवारि सुमन्त्रितम्।<br>
तद्वारि पतितं मेरौ चतुर्धा व्यगमद्भुवम्।। ७३.६४ ।।<br>
<br>
पूर्वे तु दक्षिणे चैव पश्चिमे चोत्तरे तथा।<br>
दक्षिणे पतितं यत्तु जटाभिः शंकरो मुने।। ७३.६५ ।।<br>
<br>
जग्राह पश्चिमे यत्तु पुनः प्रायात्कमण्डलुम्। <br>
उत्तरे यत्तु पतितं विष्णुर्जग्राह तज्जलम्।। ७३.६६ ।।<br>
<br>
पूर्वस्मिन्नृषयो देवा पितरो लोकपालकाः।<br>
जगृहुः शुभदं वारि तस्माच्छ्रेष्ठं तदुच्यते।। ७३.६७ ।।<br>
<br>
या दक्षिणां दिशं प्राप्ता आपो वै लोकमातरः।<br>
विष्णुपादप्रसूतास्ता ब्रह्मण्या लोकमातरः।। ७३.६८ ।।<br>
<br>
महेश्वरजटासंस्था पर्वजातशुभोदयाः।<br>
तासां प्रभावस्मरणात्सर्वकामानवाप्नुयात्।। ७३.६९ ।।<br>
<br>
इति श्रीमहापुराणे ब्राह्मो स्वयंभ्वृषिसंवादे तीर्थमाहात्म्ये गंगाया महेश्वरजटागमननिरूपणं नाम त्रिसप्ततिमोऽध्यायः।। ७३ ।।<br>
<br>
गौतमीमाहात्म्ये चतुर्थोऽध्यायः।। ४ ।।<br>
<br>
<br>
</span>
