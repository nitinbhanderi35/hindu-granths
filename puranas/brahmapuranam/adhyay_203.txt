<b>अदितिकृता भगवत्स्तुतिः	<br></b>
<b>व्यास उवाच	<br></b>
गरुडो वारुणं छत्रं तथैव मणिपर्वतम्।	<br>
सभार्यं च हृषीकेशं लीलयैव वहन्ययौ।। २०३.१ ।।	<br><br>
ततः शङ्खमुपाध्माय स्वर्गद्वारं गतो हरिः।	<br>
उपतस्थुस्ततो देवाः सार्घपात्रा जनार्दनम्।। २०३.२ ।।	<br><br>
स देवैरर्चितः कृष्णो देवमतुर्निवेशनम्।	<br>
सिताभ्रशिखराकारं प्रविश्य ददृशेऽदितिम्।। २०३.३ ।।	<br><br>
स तां प्रणम्य शक्रेण सहितः कुण्डलोत्तमे।	<br>
ददौ नरकनाशं च शशंसास्यै जनार्दनः।। २०३.४ ।।	<br><br>
ततः प्रीता जगन्माता धातारं जगतां हरिम्।	<br>
तुष्टावादितिरव्यग्रं कृत्वा तत्प्रवणं मनः।। २०३.५ ।।	<br><br>
<b>अदितिरुवाच	<br></b>
नमस्ते पुण्डरीकाक्ष भक्तानामभयंकर।	<br>
सनातनात्मन्भूतात्मन्सर्वात्मन्भूतभावन।। २०३.६ ।।	<br><br>
प्रणेतर्मनसो बुद्धेरिन्द्रियाणां गुणात्मक।	<br>
सितदीर्घादिनिःशेषकल्पनापरिवर्जित।। २०३.७ ।।	<br><br>
जन्मादिभिरसंस्पृष्ट स्वप्नादिपरिवर्जित।	<br>
संध्या रात्रिरहर्भूमिर्गगनं वायुरम्बु च।। २०३.८ ।।	<br><br>
हुताशनो मनो बुद्धिर्भूतादिस्त्वं तथाऽच्युत।	<br>
सृष्टिस्थितिविनाशानां कर्ता कर्तृपतिर्भवान्।। २०३.९ ।।	<br><br>
ब्रह्मविष्णुशिवाख्याभिरात्ममूर्तिभिरीश्वरः।	<br>
मायाभिरेतद्‌व्याप्तं ते जगत्स्थावरजङ्गमम्।। २०३.१० ।।	<br><br>
अनात्मन्यात्मविज्ञानं सा ते माया जनार्दन।	<br>
अहं ममेति भावोऽत्र यया समुपजायते।। २०३.११ ।।	<br><br>
संसारमध्ये मायायास्तवैतन्नाथ चेष्टितम्।	<br>
यैः स्वधर्मपरैर्नाथ नरैराराधितो भवान्।। २०३.१२ ।।	<br><br>
ते तरन्त्यखिलामेतां मायामात्मविमुक्तये।	<br>
ब्रह्माद्याः सकला देवा मुष्याः पशवस्तथा।। २०३.१३ ।।	<br><br>
विष्णुमायामहावर्ते मोहान्धतमसाऽऽवृताः।	<br>
आराध्य त्वामभीप्सन्ते कामानात्मभवक्षये।। २०३.१४ ।।	<br><br>
पदे ते पुरुषा बद्धा मायया भगवंस्तव।	<br>
मया त्वं पुत्रकामिन्या वैरिपक्षक्षयाय च।। २०३.१५ ।।	<br><br>
आराधितो न मोक्षाय मायाविलसितं हि तत्।	<br>
कौपीनाच्छादनप्राया वाञ्छा कल्पद्रुमादपि।। २०३.१६ ।।	<br><br>
जायते यदपुण्यानां सोऽपराधः स्वदोषजः।	<br>
तत्प्रसीदाखिलजगन्मायामोहकराण्यय।। २०३.१७ ।।	<br><br>
अज्ञातं ज्ञानसद्भाव भूतभूतेश नाशय।	<br>
नमस्ते चक्रहस्ताय शार्ङ्गहस्ताय ते नमः।। २०३.१८ ।।	<br><br>
गदाहस्ताय ते विष्णो शङ्खहस्ताय ते नमः।	<br>
एतत्पश्यामि ते रूपं स्थूलचिह्नोपशोभितम्।।	<br>
न जानामि परं यत्ते प्रसीद परमेश्वर।। २०३.१९ ।।	<br><br>
<b>व्यास उवाच	<br></b>
अदित्यैवं स्तुतो विष्णुः प्रहस्याऽऽह सुरारणिम्।। २०३.२० ।।	<br><br>
<b>श्रीकृष्ण उवाच	<br></b>
माता देवि त्वमस्माकं प्रसीद वरदां भव।। २०३.२१ ।।	<br><br>
अदितिरुवाच	<br>
एवमस्तु यथेच्छा ते त्वमशेषसुरासुरैः।	<br>
अजेयः पुरुषव्याघ्र मर्त्यलोके भविष्यसि।। २०३.२२ ।।	<br><br>
<b>व्यास उवाच	<br></b>
ततोऽनन्तरमेवास्य शक्राणीसहितां दितिम्।	<br>
सत्यभामा प्रणम्याऽऽह प्रसीदेति पुनः पुनः।। २०३.२३ ।।	<br><br>
<b>अदितिरुवाच	<br></b>
मत्प्रसादान्न ते सुभ्रु जरा वैरूप्यमेव च।	<br>
भविष्यत्यनवद्याङ्गि सर्वकामा भविष्यसि।। २०३.२४ ।।	<br><br>
<b>व्यास उवाच	<br></b>
अदित्या तु कृतानुज्ञो देवराजो जनार्दनम्।	<br>
यथावत्पूजयामास बहुमानपुरःसरम्।। २०३.२५ ।।	<br><br>
ततो ददर्श कृष्णोऽपि सत्यभामासहायवान्।	<br>
देवोद्यानानि सर्वाणि नन्दनादीनि सत्तमाः।। २०३.२६ ।।	<br><br>
ददर्श च सुगन्धाढ्यं मञ्जरीपुञ्जधारिणम्।	<br>
शैत्याह्लादकरं दिव्यं ताम्रपल्लवशोभितम्।। २०३.२७ ।।	<br><br>
मथ्यमानेऽमृते जातं जातरूपसमप्रभम्।	<br>
पारिजातं जगन्नाथः केशवः केशिसूदनः।।	<br>
तं दृष्ट्वा प्राह गोविन्दं सत्यभामा द्विजोत्तमाः।। २०३.२८ ।।	<br><br>
<b>सत्यभामोवाच	<br></b>
कस्मान्न द्वारकामेष नीयते कृष्ण पादपः।	<br>
यदि ते तद्वचः सत्यं सत्याऽत्यर्थं प्रियेति मे।। २०३.२९ ।।	<br><br>
मद्‌गृहे निष्कुटार्थाय तदयं नीयतां तरुः।	<br>
न मे जाम्बवती तादृगभीष्टा न च रुक्मिणी।। २०३.३० ।।	<br><br>
सत्ये यथा त्वमित्युक्तं त्वया कृष्णासकृत्प्रियम्।	<br>
सत्यं तद्यदि गोविन्द नोपचारकृतं वचः।। २०३.३१ ।।	<br><br>
तदस्तु पारिजातोऽयं मम गेहविभूषणम्।	<br>
बिभ्राती पारिजातस्य केशपाशेन मञ्जरीम्।।	<br>
सपत्नीनामहं मध्ये शोभयमिति कामये।। २०३.३२ ।।	<br><br>
<b>व्यास उवाच	<br></b>
इत्युक्तः स प्रहस्यैनं पारिजातं गरुत्मति।	<br>
आरोपयामास हरिस्तमूचुर्वनरक्षिणः।। २०३.३३ ।।	<br><br>
<b>वनपाला ऊचुः	<br></b>
भोः शची देवराजस्य महिषी तत्परिग्रहम्।	<br>
पारिजातं न गोविन्द हर्तुमर्हसि पादपम्।। २०३.३४ ।।	<br><br>
शचीविभूषणार्थाय देवैरमृतमन्थने।	<br>
उत्पादितोऽयं न क्षेमी गृहीत्वैनं गमिष्यसि।। २०३.३५ ।।	<br><br>
मौढ्यात्प्रार्थयसे क्षेमी गृहीत्वैनं च को व्रजेत्।	<br>
अवश्यमस्य देवेन्द्रो विकृतिं कृष्ण यास्यति।। २०३.३६ ।।	<br><br>
वज्रोद्यतकरं शक्रमनुयास्यन्ति चामराः।	<br>
तदलं सकलैर्देवैर्विग्रहेण तवाच्युत।।	<br>
विपाककटु यत्कर्म न तच्छंसन्ति पण्डिताः।। २०३.३७ ।।	<br><br>
<b>व्यास उवाच	<br></b>
इत्युक्ते तैरुवाचैतान्सत्यभामाऽतिकोपिनी।। २०३.३८ ।।	<br><br>
<b>सत्यभामोवाच	<br></b>
का शची पारिजातस्य को वा शक्रः सुराधिपः।	<br>
सामान्यः सर्वलोकानां यद्येषोऽमृतमन्थेने।। २०३.३९ ।।	<br><br>
समुत्पन्न पुरा कस्मादेको गृह्णाति वासवः।	<br>
यथा सुरा यथा चेन्दुर्यथा श्रीर्वनरक्षिणः।। २०३.४० ।।	<br><br>
सामान्यः सर्वलोकस्य पारिजातस्तथा द्रुमः।	<br>
भर्तृबाहुमहागर्वाद्रुणद्‌ध्येनमथो शची।। २०३.४१ ।।	<br><br>
तत्कथ्यतां द्रुतं गत्वा पौलोम्या वचनं मम।	<br>
सत्यभामा वदत्येवं भर्तृगर्वोद्‌धताक्षरम्।। २०३.४२ ।।	<br><br>
यदि त्वं दयिता भर्तुर्यदि तस्य प्रिया ह्यसि।	<br>
मद्भर्तुर्हरतो वृक्षं तत्कारय निवारणम्।। २०३.४३ ।।	<br><br>
जानामि ते पतिं शक्रं जानामि त्रिदशेश्वरम्।	<br>
पारिजातं तथाऽप्येनं मानुषी हारयामिते।। २०३.४४ ।।	<br><br>
<b>व्यास उवाच	<br></b>
इत्युक्ता रक्षिणो गत्वा प्रोच्चैः प्रोचुर्यथोदितम्।	<br>
शची चोत्साहयामास त्रिदशाधिपतिं पतिम्।। २०३.४५ ।।	<br><br>
ततः समस्तदेवानां सैन्यैः परिवृतो हरिम्।	<br>
प्रवृक्तः पारिजातार्थमिन्द्रो योधयितुं द्विजाः।। २०३.४६ ।।	<br><br>
ततः परिघनिस्त्रिंशगदाशूलधरायुधाः।	<br>
बभूवुस्त्रिदशाः सज्जाः शक्रे वज्रकरे स्थिते।। २०३.४७ ।।	<br><br>
ततो निरीक्ष्य गोविन्दो नागराजोपरि स्थितम्।	<br>
शक्रं देवपरीवारं युद्धाय समुपस्थितम्।। २०३.४८ ।।	<br><br>
चकार  शङ्खनिर्घोषं दिशः शब्देन पूरयन्।	<br>
मुमोच च शरव्रातं सहस्रायुतसंमितम्।। २०३.४९ ।।	<br><br>
ततो दिशो नभश्चैव दृष्ट्वा शरशताचितम्।	<br>
मुमुचिस्त्रिदशाः सर्वे शस्त्राण्यस्वाण्यनेकशः।। २०३.५० ।।	<br><br>
एकैकमस्त्रं शस्त्रं च देवैर्मुक्तं सहस्रधा।	<br>
चिच्छेद लीलयैवेशो जगतां मधुसूदनः।। २०३.५१ ।।	<br><br>
पाशं सलिललराजस्य समाकृष्योरगाशनः।	<br>
चचाल खण्डशः कृत्वा बालपन्नगदेहवत्।। २०३.५२ ।।	<br><br>
यमेन प्रहितं दण्डं गदाप्रक्षेपखण्डितम्।	<br>
पृथिव्यां पातयामास भगवान्देवकीसुतः।। २०३.५३ ।।	<br><br>
शिबिकां च धनेशस्य चक्रेण तिलशो विभुः।	<br>
चकार शौरिरर्केन्दू दृष्टिपातहतौजसौ।। २०३.५४ ।।	<br><br>
नोतोऽग्निः शतशो बाणैर्द्राविता वसवो दिशः।	<br>
चक्रविच्छिन्नशूलाग्रा रुद्रा भुवि निपातिताः।। २०३.५५ ।।	<br><br>
साध्या विश्वे च मरुतो गन्धर्वाश्चैव सायकैः।	<br>
शार्ङ्गिणा प्रेरिताः सर्वे व्योम्नि शाल्मलितूलवत्।। २०३.५६ ।।	<br><br>
गरुडश्चापि वक्त्रेण पक्षाभ्यां च नखाङ्कुरैः।	<br>
भक्षयन्नहनद्देवान्दानवांश्च सदा खगः।। २०३.५७ ।।	<br><br>
ततः शरसहस्रेण देवेन्द्रमधुसूदनौ।	<br>
परस्परं ववर्षाते धाराभिरिव तोयदौ।। २०३.५८ ।।	<br><br>
एरावतेन गरुडो युयुधे तत्र संकुले।	<br>
देवैः समेतैर्युयुधे शक्रेण च जनार्दनः।। २०३.५९ ।।	<br><br>
छिन्नेषु शीर्यमाणेषु शस्त्रेष्वस्त्रेषु सत्वरम्।	<br>
जग्राह वासवो वज्रं कृष्णश्चक्रं सुदर्शनम्।। २०३.६० ।।	<br><br>
ततो हाहाकृतं सर्वं त्रैलोक्यं सचराचरम्।	<br>
वज्रचक्रधरौ दृष्ट्वा देवराजजनार्दनौ।। २०३.६१ ।।	<br><br>
क्षिप्तं वज्रमथेन्द्रेण जग्राह भगवान्हरिः।	<br>
न मुमोच तदा चक्रं तिष्ठ तिष्ठेति चाब्रवीत्।। २०३.६२ ।।	<br><br>
प्रनष्टवज्रं देवेन्द्रं गरुडक्षतवाहनम्।	<br>
सत्यभामाऽब्रवीद्वाक्यं पलायनपरायणम्।। २०३.६३ ।।	<br><br>
<b>सत्यभामोवाच	<br></b>
त्रैलोक्येश्वर नो युक्तं शचीभर्तुः पलायनम्।	<br>
पारिजातस्रगाभोगात्त्वामुपस्थास्यते शची।। २०३.६४ ।।	<br><br>
कीदृशं देव राज्यं ते पारिजातस्रगुज्जवलाम्।	<br>
अपश्यतो यथापूर्वं प्रणयाभ्यागतां शचीम्।। २०३.६५ ।।	<br><br>
अलं शक्र प्रयासेन न व्रीडां यातुमर्हसि।	<br>
नीयतां पारिजातोऽयं देवाः सन्तु गतव्यथा।। २०३.६६ ।।	<br><br>
पतिगर्वावलेपेन बहुमानपुरःसरम्।	<br>
न ददर्श गृहायातामुपचारेण मां शची।। २०३.६७ ।।	<br><br>
स्त्रीत्वादगुरुचित्ताऽहं स्वभर्तुः श्लाघनापरा।	<br>
ततः कृतवती शक्र भवता सह विग्रहम्।। २०३.६८ ।।	<br><br>
तदलं पारिजातेन परस्वेन हृतेन वा।	<br>
रूपेण यशसा चैव भवेत्स्त्री का न गर्विता।। २०३.६९ ।।	<br><br>
<b>व्यास उवाच	<br></b>
इत्युक्ते वै निववृते देवराजस्तया द्विजाः।	<br>
प्राह चैनामलं चण्डि सखि खेदातिविस्तरैः।। २०३.७० ।।	<br><br>
न चाऽपि सर्गसंहारिस्थितिकर्ताऽखिलस्य यः।	<br>
जितस्य तेन मे व्रीडा जायेत विश्वरूपिणा।। २०३.७१ ।।	<br><br>
यस्मिञ्जगत्सकलमेतदनादिमध्ये, यस्माद्यतश्च न भविष्यति सर्वभूतात्।	<br>
तेनोद्भवप्रलयपालनकारणेन, व्रीडा कथं भवति देवि निराकृतस्य।। २०३.७२ ।।	<br><br>
सकलभुवनमूर्तेर्मूर्तिरल्पा सुसूक्ष्मा, विदितसकलवेदैर्ज्ञायते यस्य नान्यैः।	<br>
तमजमकृतीमीशं शाश्वतं स्वेच्छयैनं, जगदुपकृतिमाद्यं को विजेतुं समर्थः।। २०३.७३ ।।	<br><br>
इति श्रीमहापुराणे आदिब्राह्मे पारिजातहरणे शक्रस्तवनिरूपणं नाम त्र्यधिकद्विशततमोऽध्यायः।। २०३ ।।	<br>
