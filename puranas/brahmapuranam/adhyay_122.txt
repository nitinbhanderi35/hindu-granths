<b>अथ द्वाविंशत्यधिकशततमोऽध्यायः</b><br>
<b>पूर्णादितीर्थवर्णनम्</b><br>
<b>ब्रह्मोवाच</b><br>
पूर्णतीर्थमिति ख्यातं गङ्गाया उत्तरे तटे।<br>
तत्र स्नात्वा नरोऽज्ञानात्तथाऽपि शुभमाप्नुयात्॥ १२२.१ ॥<br>
<br>
पूर्णतीर्थस्य माहात्म्यं वर्ण्यते केन जन्तुना।<br>
स्वंय संस्थीयते यत्र चक्रिणा च पिनाकिना॥ १२२.२ ॥<br>
<br>
पुरा धन्वन्तरिर्नाम कल्पादावायुषः सुतः।<br>
इष्ट्वा बहुविधैर्यज्ञैरश्वमेधपुरः सरैः॥ १२२.३ ॥<br>
<br>
दत्त्वा दानान्यनेकानि भुक्त्वा भोगांश्च पुष्कलान्।<br>
विज्ञाय भोगवैषम्यं परं वैराग्यमाश्रितः॥ १२२.४ ॥<br>
<br>
गिरिश्रृङ्गेऽम्बुधेः पारे तथा गङ्गानदीतटे।<br>
शिवविष्ण्वोर्गृहे वापि विशेषात्पुण्यसंगमे॥ १२२.५ ॥<br>
<br>
तप्तं हुतं च जप्तं च सर्वमक्षयतां व्रजेत्।<br>
धन्वन्तरिरिति ज्ञात्वा तत्र तेपे तपो महत्॥ १२२.६ ॥<br>
<br>
ज्ञानवैराग्यसंपन्नो भीमेशचरणाश्रयः।<br>
तपश्चकार विपुलं गङ्गासागरसंगमे॥ १२२.७ ॥<br>
<br>
पुरा च निकृतो राज्ञा रणं हित्वा महासुरः।<br>
सहस्त्रमेकं वर्षाणां समुद्रं प्राविशद्भयात्॥ १२२.८ ॥<br>
<br>
धन्वन्तरौ वनं प्राप्ते राज्यं प्राप्ते तु तत्सुते।<br>
विरागं च गते राज्ञि ततः प्रायादथार्णवात्॥ १२०.९ ॥<br>
<br>
तपस्यन्तं तमो नाम बलवानसुरो मुने।<br>
गङ्गातीरं समाश्रित्य राजा धन्वन्तरिर्यतः॥ १२२.१०<br>
<br>
जपहोमरतो नित्यं ब्रह्मज्ञानपरायणः।<br>
तं रिपुं नाशयामीति तमः प्रायादथार्णवात्॥ १२२.११ ॥<br>
<br>
नाशितो बहुशोऽनेन राज्ञा बलवता त्वहम्।<br>
तं रिपुं नाशयामीति तमः प्रायादथार्णवात्॥ १२२.१२ ॥<br>
<br>
मायया प्रमदारूपं कृत्वा राजानमभ्यगात्।<br>
नृत्यगीतवती सुभ्रर्हसन्ती चारुदर्शना॥ १२२.१३ ॥<br>
<br>
तां दृष्ट्वा चारुसर्वाङ्गीं बहुकालं नयान्विताम्।<br>
शान्तामनुव्रतां भक्तां कृपया चाब्रवीन्नृपः॥ १२२.१४ ॥<br>
<br>
नृप उवाच<br>
काऽसि त्वं कस्य हेतोर्वा वर्तसे वने।<br>
कं दृष्ट्वा हर्षसीव त्वं वद कल्याणि पृच्छते॥ १२२.१५ ॥<br>
<br>
ब्रह्मोवाच<br>
प्रमदा चापि तद्वाक्यं श्रुत्वा राजानमब्रवीत्॥ १२२.१६ ॥<br>
<br>
प्रमदोवाच<br>
त्वयि तिष्ठति को लोके हेतुर्हर्षस्य मे भवेत्।<br>
अहमिन्द्रस्य या लक्षणीस्त्वां दृष्ट्वा कामसंभृतम्॥ १२२.१७ ॥<br>
<br>
हर्षाच्चरामि पुरतो राजंस्तव पुनः पुनः।<br>
अगण्यपुण्यविरहादहं सर्वस्य दुर्लभा॥ १२२.१८ ॥<br>
<br>
ब्रह्मोवाच<br>
एतद्वचो निशम्याऽऽशु तपस्त्यक्त्वा सुदुष्करम्।<br>
तामेव मनसा ध्यायंस्तन्निष्ठस्ततपरायणः॥ १२२.१९ ॥<br>
<br>
तदेकाशरणो राजा बभुव स यदा तमः।<br>
अन्तर्धानं गतो ब्रह्मन्नाशयित्वा तपो बृहत्॥ १२२.२० ॥<br>
<br>
एतस्मिन्नन्तरेऽहं वै वरान्दातुं समभ्यगाम्।<br>
तं दृष्ट्वा विह्वलीभूतं तपोभ्रष्टं यथामृतम्॥ १२२.२१ ॥<br>
<br>
तमाश्वास्याथ विविधैर्हेतुभिर्नृपसत्तमम्।<br>
तव शत्रुस्तमो नाम कृत्वा तां तपसश्च्युतिम्॥ १२२.२२ ॥<br>
<br>
चरितार्थे गतो राजन्न त्वं शोचितुर्महसि।<br>
आनन्दयन्ति प्रमदास्तापयन्ति च मानवम्॥ १२२.२३ ॥<br>
<br>
सर्वा एव विशेषेण किमु मायामयी तु सा।<br>
ततः कृताञ्जली राजा मामाह विगतभ्रमः॥ १२२.२४ ॥<br>
<br>
राजोवाच<br>
किं करोमि कथं ब्रह्मंस्तपसः पारमाप्नुयाम्॥ १२२.२५ ॥<br>
<br>
ब्रह्मोवाच<br>
ततस्तस्योत्तरं प्रादां देवदेवं जनार्दनम्।<br>
स्तुहि सर्वप्रयत्नेन ततः सिद्धिमवाप्स्यसि॥ १२२.२६ ॥<br>
<br>
स ह्यशेषजगत्स्रष्टा वेदवेद्यः पुरातनः।<br>
सर्वार्थसिद्धिदः पुंसां नान्योऽस्ति भुवनत्रये॥ १२२.२७ ॥<br>
<br>
स जगाम नगश्रेष्ठं हिमवन्तं नृपोत्तमः।<br>
कृताञ्जलिपुटो भूत्वा विष्णुं तुष्टाव भक्तितः॥ १२२.२८ ॥<br>
<br>
धन्वन्तरिरुवाच<br>
जय विष्णो जयाचिन्त्य जय जिष्णो जयाच्युत।<br>
जय गोपाल लक्ष्मीश जय कृष्ण जगन्मय॥ १२२.२९ ॥<br>
<br>
जय भूतपते नाथ जय पन्नगशायिने।<br>
जय गोविन्द जय विश्वकृते नमः॥ १२२.३० ॥<br>
<br>
जय विश्वभुजे देव जय विश्वधृते नमः।<br>
जयेश सदसत्त्वं वै जय माधव धर्मिणे॥ १२२.३१ ॥<br>
<br>
जय कामद काम त्वं जय राम गुणार्णव।<br>
जय पुष्टिद पुष्टीश जय कल्याणदायिने॥ १२२.३२ ॥<br>
<br>
जय भूतप भूतेश जय मानविधायिने।<br>
जय कर्मद कर्म त्वं जय पीताम्बरच्छद॥ १२२.३३ ॥<br>
<br>
जय सर्वेश सर्वस्त्वं जय मङ्गलरूपिणे।<br>
जय सत्त्वाधिनाथाय जय वेदविदे नमः॥ १२२.३४ ।<br>
<br>
जय जन्मद जन्मिस्थ परमात्मन्नमऽस्तु ते।<br>
जय मुक्तिद मुक्तिस्त्वं जय भुवितद केशव॥ १२२.३५ ॥<br>
<br>
जय लोकद लोकेश जय पापाविनाशन।<br>
जय वत्सल भक्तानां जय चक्रधृते नमः॥ १२२.३६ ॥<br>
<br>
जय मानद मानस्त्वं जय लोकनमस्कृत।<br>
जय धर्मद धर्मस्त्वं जय संसारपारग॥ १२२.३७ ॥<br>
<br>
जय अन्नद अन्नं त्वं जय वाचस्पते नमः।<br>
जय शक्तिद शक्तिस्त्वं जय जैत्रवरप्रद॥ १२२.३८ ॥<br>
<br>
जय यज्ञद यज्ञस्त्वं जय पद्मदलेक्षण।<br>
जय दानद दानं त्वं जय कैटभसूदन॥ १२२.३९ ॥<br>
<br>
जय कीर्तिद कीर्तिस्त्वं जय मूर्तिद मूर्तिधृक्।<br>
जय सौख्यद सौख्यात्मञ्जय पावनपावन॥ १२२.४० ॥<br>
<br>
जय शान्तिद शान्तिस्त्वं जय शंकरसंभव।<br>
जय पानद पानस्त्वं जय ज्योतिःस्वरूपिणे॥ १२२.४१ ॥<br>
<br>
जय वामन वित्तेश जय धूमपताकिने।<br>
जय सर्वस्य जगतो दातृमूर्ते नमोऽस्तु ते॥ १२२.४२ ॥<br>
<br>
त्वमेव लोकत्रयवर्तिजीवनिकायसंक्लेशविनाशदक्ष।<br>
श्रीपुण्डरीकाक्ष कृपानिधे त्वं, निधेहि पाणिं मम मूर्ध्नि विष्णो॥ १२२.४३ ॥<br>
<br>
ब्रह्मोवाच<br>
एवं स्तुवन्तं भगवाञ्शङ्खचक्रगदाधरः।<br>
वरेण च्छन्दयामास सर्वकामसमृद्धिदः॥ १२२.४४ ॥<br>
<br>
धन्वन्तरिः प्रीतमना वरदानेन चक्रिणः।<br>
वरदानाय देवेशं गोविन्दं संस्थितं पुरः॥ १२२.४५ ॥<br>
<br>
तमाह नृपतिः प्रह्वः सुरराज्यं ममेप्सितम्। <br>
तच्च दत्तं त्वया विष्णो प्राप्तोऽस्मि कृतकृत्यताम्॥ १२२.४६ ॥<br>
<br>
स्तुतः संपूजितो विष्णुस्तत्रैवान्तरधीयत।<br>
तथैव त्रिदशेशत्वमवाप नृपतिः क्रमात्॥ १२२.४७ ॥<br>
<br>
प्रागर्जितानेककर्मपरिपाकवशात्ततः।<br>
त्रिःकृत्वो नाशमागमत्सहस्राक्षः स्वकात्पदात्॥ १२२.४८ ॥<br>
<br>
नहुषद्वृत्रहत्यायाः सिन्धुसेनवधात्ततः।<br>
अहल्यायां च गमनाद्ये न केन च हेतुना॥ १२२.४९ ॥<br>
<br>
स्मारं स्मारं तत्तदिन्द्रश्चिन्तासंतापदुर्मनाः।<br>
ततः सुरपतिः प्राह वाचस्पतिमिदं वचः॥ १२२.५० ॥<br>
<br>
इन्द्र उवाच<br>
हेतुना केन वागीश भ्रष्टराज्यो भवाम्यहम्।<br>
मध्ये मध्ये पदभ्रंशाद्वरं निःश्रीकता नृणाम्॥ १२२.५१ ॥<br>
<br>
गहनां कर्मणां जीवगतिं को वेत्ति तत्त्वतः।<br>
रहस्यं सर्वभावानां ज्ञातुं नान्यः प्रगल्भते॥ १२२.५२ ॥<br>
<br>
ब्रह्मोवाच<br>
बृहस्पतिर्हरिं प्राह ब्रह्माणं पृच्छ गच्छ तम्।<br>
स तु जानाति यद्भूतं भविष्यच्चापि वर्तनम्॥ १२२.५३ ॥<br>
<br>
स तु वक्ष्यति येनेदं जातं तच्च महामते।<br>
तावागत्य महाप्राज्ञौ नमस्कृत्य ममान्तिकम्॥<br>
कृताञ्जलिपुटौ भूत्वा मामूचतुरिदं वचः॥ १२२.५४ ॥<br>
<br>
इन्द्रबृहस्पती ऊचतुः<br>
भगवन्केन दोषेण शचीभर्ता उदारधीः।<br>
राज्यात्प्रभ्रश्यते नाथ संशयं छेत्तुमर्हसि॥ १२२.५५ ॥<br>
<br>
ब्रह्मोवाच<br>
तदाऽहमब्रवं ब्रह्मंश्चिरं ध्यायत्वा बृहस्पतिम्।<br>
खण्डधर्माख्यदोषेण तेन राज्यपदाच्च्युतः॥ १२२.५६ ॥<br>
<br>
देशकालादिदोषेण श्रद्धामन्त्रविपर्ययात्।<br>
यथावद्दक्षिमादानादसद्द्रव्यप्रदानतः॥ १२२.५७ ॥<br>
<br>
देवभूदेवतावज्ञापातकाच्च विशेषतः।<br>
यत्खण्डत्वं स्वधर्मस्य देहिनामुपजायते॥ १२२.५८ ॥<br>
<br>
तेनातिमानसस्तापः पदहानिश्च दुस्त्यजा।<br>
कृतोऽपि धर्मोऽनिष्टाय जायते क्षुब्धचेतसा॥ १२२.५९ ॥<br>
<br>
कार्यस्य न भवेत्सिद्ध्यै तस्मादव्याकुलाय च।<br>
असंपूर्णे स्वधर्मे हि किमनिष्टं न जायते॥ १२२.६० ॥<br>
<br>
ताभ्यां यत्पूर्ववृत्तान्तं तदप्युक्तं मयाऽनघ।<br>
आयुषस्तु सुतः श्रीमान्धन्वन्तरिरुदारधीः॥ १२२.६१ ॥<br>
<br>
तमसा च कृतं विघ्नं विष्णुना तच्च नासितम्।<br>
पूर्वजन्मसु वृत्तान्तमित्यादि परिकीर्तितम्॥ १२२.६२ ॥<br>
<br>
तच्छ्रुत्वा वस्मितौ चोभौ मामेव पुनरूचतुः॥ १२२.६३ ॥<br>
<br>
इन्द्रबृहस्पती ऊचतुः<br>
तद्दोषप्रतिबन्धस्तु केन स्यात्सुरसत्तम॥ १२२.६४ ॥<br>
<br>
ब्रह्मोवाच<br>
पुनर्ध्यात्वा ताववदं श्रूयतां दोषका (हा)रकम्।<br>
कारणं सर्वसिद्धीनां दुःखसंसारतारणम्॥ १२२.६५ ॥<br>
<br>
शरणं तप्तचित्तानां निर्वाणं जीवतामपि।<br>
गत्वा गौतमीं देवीं स्तूयेतां हरिशंकरौ॥ १२२.६६ ॥<br>
<br>
नोपायोऽन्योऽस्ति संशुद्ध्यै तौ तां हित्वा जगत्त्रये।<br>
तदैव जग्मतुरुभौ गौतमीं मुनिसत्तम॥<br>
स्नातौ कृतक्षणौ चोभौ देवौ तुष्टुवतुर्मुदा॥ १२२.६७ ॥<br>
<br>
इन्द्र उवाच<br>
नमो मत्स्याय कूर्माय वराहाय नमो नमः।<br>
नरसिंहाय दवाय वामनाय नमो नमः॥ १२२.६८ ॥<br>
<br>
नमोऽस्तु हयरूपाय त्रिविक्रम नमोऽस्तु ते।<br>
नमोऽस्तु बुद्धरूपाय रामरूपाय कल्किने॥ १२२.६९ ॥<br>
<br>
अनन्तायाच्युतायेश जामदग्न्याय ते नमः।<br>
वरुणेन्द्रस्वरूपाय यमरूपाय ते नमः॥ १२२.७० ॥<br>
<br>
परमेशाय देवाय नमस्त्रैलोक्यरूपिणे।<br>
बिभ्रत्सरस्वतीं वक्त्रे सर्वज्ञोऽसि नमोऽस्तु ते॥ १२२.७१ ॥<br>
<br>
लक्ष्मीवानस्यतो लक्ष्मीं बिभ्रद्वक्षसि चानघ।<br>
बहूबाहू रुपादस्त्वं बहुकर्णाक्षिशिर्षकः॥<br>
त्वामेव सुखिनं प्राप्य बहवः सुखिनोऽभवन्॥ १२२.७२ ॥<br>
<br>
तावन्निःश्रीकता पुंसां मालिन्यं दैन्यमेव वा।<br>
यावन्न यान्ति शरणं हरे त्वां करुणार्णवम्॥ १२२.७३ ॥<br>
<br>
बृहस्पतिरुवाच<br>
सूक्ष्मं परं जो(ज्यो)तिरनन्तरूपमोंकारमात्रं प्रकृतेः परं यत्।<br>
चिद्रुपमानन्दमयं समस्तमेवं वदन्तीश मुमुक्षवस्त्वाम्॥ १२२.७४ ॥<br>
<br>
आराधयन्त्यत्र भवन्तमीशं, महामखैः पञ्चभिरप्यकामाः।<br>
संसारसिन्दोः परमाप्तकामा, विशन्ति दिव्यं भुवनं वपुस्ते॥ १२२.७५ ॥<br>
<br>
सर्वेषु सत्त्वेषु समत्वबुद्ध्या, संवीक्ष्य षट्सूर्मिषु शान्तभावाः।<br>
ज्ञानेन ते कर्मफलानि हित्वा, ध्यानेन ते त्वां प्रविशन्ति शंभो॥ १२२.७६ ॥<br>
<br>
न जाति धर्माणि न वेदाशास्त्रं, न ध्यानयोगो न समाधिधर्मः।<br>
रुद्रं शिवं शंकरं शान्तचित्तं भक्त्या देवं सोममहं नमस्ये॥ १२२.७७ ॥<br>
<br>
मूर्खोऽपि शंभो तव पादभक्त्या, समाप्नुयान्मुक्तिमयीं तनुं ते।<br>
ज्ञानेषु यज्ञेषु तपःसु चैव, ध्यानेषु होमेषु महाफलेषु॥ १२२.७८ ॥<br>
<br>
संपन्नमेतत्फलमुत्तमं यत्सोमेश्वरे भक्तिरहर्निशं यत्।<br>
स्वर्गस्य जीवस्य सदा प्रियस्य, फलस्य दृष्टस्य तथा श्रुतस्य॥ १२२.७९ ॥<br>
<br>
स्वर्गस्य मोक्षस्य जगन्निवास, सोपानपङ्क्तिस्तव भक्तिरेषा।<br>
त्वत्पादसंप्राप्तिफलाप्तये तु, सोपानपङ्क्तिं न वदन्ति धीराः॥ १२२.८० ॥<br>
<br>
तस्माद्दयालो मम भक्तिरस्तु, नैवास्त्युपायस्तव रूपसेवा।<br>
आत्मीयमालोक्य महात्त्वमीश, पापेषु चास्मासु कुरु प्रसादम्॥ १२२.८१ ॥<br>
<br>
स्थूलं च सूक्ष्मं त्वमनादि नित्यं, पिता च माता यदसच्च सच्च।<br>
एवं स्तुतो यः श्रुतिभिः पुराणैर्नमामि सोमेश्वरमीशितारम्॥ १२२.८२ ॥<br>
<br>
ब्रह्मोवाच<br>
ततः प्रीतौ हरिहरावूचतुस्त्रिदशेश्वरौ॥ १२२.८३ ॥<br>
<br>
हरिहरावूचतुः<br>
व्रियतां यन्मनोभीष्टं यद्वरं चातिदुर्लभम्॥ १२२.८४ ॥<br>
<br>
ब्रह्मोवाच<br>
इन्द्रः प्राह सुरेशानं मद्राज्यं तु पुनः पुनः।<br>
जायते भ्रश्यते चैव तत्पापमुपशाम्यताम्॥ १२२.८५ ॥<br>
<br>
यता स्थिरोऽहं राज्ये स्यां सर्वं स्यान्निश्चलं मम।<br>
सुप्रीतौ यदि देवेशौ सर्वं स्यान्निश्चलं सदा॥ १२२.८६ ॥<br>
<br>
तथेति हरिवाक्यं तावभिनन्द्येदमूचतुः।<br>
परं प्रसादमापन्नौ तावालोक्य स्मिताननौ॥ १२२.८७ ॥<br>
<br>
निरपायनिराधारिनिर्विकारस्वरूपिणौ।<br>
शरण्यौ सर्वलोकानां भुक्तिमुक्तिप्रदावुभौ॥ १२२.८८ ॥<br>
<br>
हरिहरावूचतुः<br>
त्रिदैवत्यं महातीर्थं गौतमी वाञ्छितप्रदा।<br>
तस्यामनेन मन्त्रेण कुरुतां स्नानमादरात्॥ १२२.८९ ॥<br>
<br>
अभिषेकं महेन्द्रस्य मङ्गलाय बृहस्पतिः।<br>
करोतु संस्मरन्नावां संपदां स्थैर्यसिद्धये॥ १२२.९० ॥<br>
<br>
इह जन्मनि पूर्वस्मिन्यत्किंचित्सुकृतं कृतम्।<br>
तत्सर्वं पूर्णतामेतु गोदावरि नमोऽस्तु ते॥ १२२.९१ ॥<br>
<br>
एवं स्मृत्वा तु यः कश्चिद्गौतम्यां स्नानमाचरेत्।<br>
आवाभ्यां तु प्रसादेन धर्मः सर्वपूण्मतामियात्॥<br>
पूर्वजन्मकृताद्दोषात्स मुक्तः पुण्यवान्भवेत्॥ १२२.९२ ॥<br>
<br>
ब्रह्मोवाच<br>
तथेति चक्रतुः प्रीतौ सुरेन्द्रधिषणौ ततः।<br>
महाभिषेकमिन्द्रस्य चकार द्युसदां गुरुः॥ १२२.९३ ॥<br>
<br>
तेनाभूद्या नदी पुण्या मङ्गलेत्युदिता तु सा।<br>
तया च संगमः पुण्यो गङ्गायाः शुभदस्त्वसौ॥ १२२.९४ ॥<br>
<br>
इन्द्रेण संस्तुतो विष्णुः प्रत्यक्षोऽभूज्जगन्मयः।<br>
त्रिलोकसंमितां शक्रो भूमिं लेभे जगत्पतेः॥ १२२.९५ ॥<br>
<br>
तन्नाम्ना चापि विख्यातो गोविन्द इति तत्र च।<br>
त्रिलोकसंमिता लब्धा तेन गौर्वज्रधारिणा॥ १२२.९६ ॥<br>
<br>
दत्ता च हरिणा तत्र गोविन्दस्तदभूद्धरिः।<br>
त्रौलोक्यराज्यं यत्प्राप्तं हरिणा च हरेर्मुने॥ १२२.९७ ॥<br>
<br>
निश्चलं येन(तच्च)संजातं देवदेवान्महेश्वरात्।<br>
बृहस्पतिर्देवकुरुर्त्रास्तीषीन्महेश्वरम्॥ १२२.९८ ॥<br>
<br>
राज्यस्य स्थिरभावाय देवेन्द्रस्य महात्मनः।<br>
सिद्धेश्वरस्तत्र देवो लिङ्गं तु त्रिदशार्चितम्॥ १२२.९९ ॥<br>
<br>
ततः प्रभृति तत्तीर्थं गोविन्दमिति विश्रुतम्।<br>
मङ्गलासंगमं चैव पूर्णतीर्थं ततः परम्॥ १२२.१०० ॥<br>
<br>
इन्द्रतीर्थमिति ख्यातं बार्हस्पत्यं च विश्रुतम्।<br>
यत्र सिद्धेश्वरो देवो विष्णुर्गोविन्द एव च॥ १२२.१०१ ॥<br>
<br>
तेषु स्नानं च दानं च यत्किंचित्सुकृतार्जनम्।<br>
सर्वं तदक्षयं विद्यात्पितॄणामतिवल्लभम्॥ १२२.१०२ ॥<br>
<br>
शृणोति यश्चापि पठेद्यश्च स्मरति नित्यशः।<br>
तस्य तीर्थस्य माहात्म्यं भ्रष्टराज्यप्रदायकम्॥ १२२.१०३ ॥<br>
<br>
सप्तत्रिंशत्सहस्राणि तीर्थानां तीरयोर्द्वयोः।<br>
उभयोर्मुनिशार्दूल सर्वसिद्धिप्रदायिनाम्॥ १२२.१०४ ॥<br>
<br>
न पूर्णतीर्थसदृशं तीर्थमस्ति महाफलम्।<br>
निष्फलं तस्य जन्मादि यो न सेवेत तन्नरः॥ १२२.१०५ ॥<br>
<br>
<br>
इति श्रीमहापुराणे आदिब्राह्मे तीर्थमाहात्म्य उभयोस्तीरयोः पूर्णतीर्थमङ्गलासंगमगोविन्दसिद्धेश्वरादिसप्तत्रिंशत्सहस्रतीर्थवर्णनं नाम द्वाविंशत्यधिकशततमोऽध्यायः॥ १२२ ॥<br>
<br>
गौतमीमाहात्म्ये त्रिपञ्चाशत्तमोऽध्यायः॥ ५३ ॥<br>
<br>
