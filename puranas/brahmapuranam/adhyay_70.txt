<b>अथसप्ततितमोऽध्यायः</b><br>
<b>ब्रह्माणं प्रति तीर्थसंख्याविषयको नारदप्रश्नः</b><br>
<br>
<b>ब्रह्मोवाच</b><br>
सर्वेषां चैव तीर्थानां क्षेत्राणां च द्विजोत्तमाः।<br>
जपहोमव्रतानां च तपोदानफलानि च॥ ७०.१ ॥<br>
<br>
न तत्पश्यामि भो विप्रा यत्तेन सदृशं भुवि।<br>
किं चात्र बहुनोक्तेन भाषितेन पुनः पुनः॥ ७०.२ ॥<br>
<br>
सत्यं सत्यं पुनः सत्यं क्षेत्रं तत्परमं महत्।<br>
पुरुषाख्यं सकृद्दृष्ट्वा सागराम्भः समाप्लुतम्॥ ७०.३ ॥<br>
<br>
ब्रह्मविद्यां सकृज्ज्ञात्वा गर्भवासो न विद्यते।<br>
हरेः संनिहिते स्थान उत्तमे पुरुषोत्तमे॥ ७०.४ ॥<br>
<br>
संवत्सरमुपासीत मासमात्रमथापि वा।<br>
तेन जप्तं हुतं तेन तेन तप्तं तपो महत्॥ ७०.५ ॥<br>
<br>
स याति परमं स्थानं यत्र योगेश्वरो हरिः।<br>
भुक्त्वा भोगान्विचित्रांश्च देवयोषित्समन्वितः॥ ७०.६ ॥<br>
<br>
कल्पान्ते पुनरागत्य मर्त्यलोके नरोत्तमः।<br>
जायते योगिनां विप्रा ज्ञानज्ञेयोद्यतो गृहे॥ ७०.७ ॥<br>
<br>
संप्राप्य वैष्णवं योगं हरेः स्वच्छन्दतां व्रजेत्।<br>
कल्पवृक्षस्य रामस्य कृष्णस्य भद्रया सह॥ ७०.८ ॥<br>
<br>
मार्कण्डेयेन्द्रद्युम्नस्य माहात्म्यं माधवस्य च।<br>
स्वर्गद्वारस्य माहात्म्यं सागरस्य विधिः क्रमात्॥ ७०.९ ॥<br>
<br>
मार्जनस्य यथाकाले भागीरथ्याः समागमम्।<br>
सर्वमेतन्मया ख्यातं यत्परं श्रोतुमिच्छथ॥ ७०.१० ॥<br>
<br>
इन्द्रद्युम्नस्य माहात्म्यमेतच्च कथितं मया।<br>
सर्वास्चर्यं समाख्यातं रहस्यं पुरुषोत्तमम्॥<br>
पुराणं परमं गुह्यं धन्यं संसारमोचनम्॥ ७०.११ ॥<br>
<br>
मुनय ऊचुः<br>
नहि नस्तृप्तिरस्तीह श्रृण्वतां तीर्थविस्तरम्।<br>
पुनरेव परं गुह्यं वक्तुमर्हस्यशेषतः॥<br>
परं तीर्थस्य महाहात्म्यं सर्वतीर्थोत्तमोत्तमम्॥ ७०.१२ ॥<br>
<br>
ब्रह्मोवाच<br>
इममेव पुरा प्रश्नं पृष्टोऽस्मि द्विजसत्तमाः।<br>
नारदेन प्रयत्नेन तदा तं प्रोक्तवानहम्॥ ७०.१३ ॥<br>
<br>
नारद उवाच<br>
तपसो यज्ञदानानां तीर्थानां पावनं स्मृतम्।<br>
सर्वं श्रुतं मया त्वत्तो जगद्योने जगत्पते॥ ७०.१४ ॥<br>
<br>
कियन्ति सन्ति तीर्थानि स्वर्गमर्त्यरसातले।<br>
सर्वेषामेव तीर्थानां सर्वदा किं विशिष्यते॥ ७०.१५ ॥<br>
<br>
ब्रह्मोवाच<br>
चतुर्विधानि तीर्थानी स्वर्गे मर्त्ये रसातले।<br>
दैवानि मुनिशार्दूल आसुराण्यरुषाणि च॥ ७०.१६ ॥<br>
<br>
मानुषाणि त्रिलोकेषु विख्यातानि सुरादिभिः।<br>
मानुषेभ्यश्च तीर्थेभ्य आर्षं तीर्थमनुत्तमम्॥ ७०.१७ ॥<br>
<br>
आर्षेभ्यश्चैव तीर्थेभ्य आसुरं बहुपुण्यदम्।<br>
आसुरेभ्यस्तथा पुण्यं दैवं तत्सार्वकामिकम्॥ ७०.१८ ॥<br>
<br>
ब्रह्मविष्णुशिवैश्चैव निर्मितं देवमुच्यते।<br>
त्रिभ्यो यदेकं जायेत तस्मान्नातः परं विदुः॥ ७०.१९ ॥<br>
<br>
त्रयाणामपि लोकानां तीर्थं मेध्यमुदाहृतम्।<br>
तत्रापि जाम्बवं द्वीपं तीर्थं बहुगुणोदयम्॥ ७०.२० ॥<br>
<br>
जाम्बवे भारतं वर्षं तीर्थं त्रैलोक्यविश्रुतम्।<br>
कर्मभूमिर्यतः पुत्र तस्मात्तीर्थं तदुच्यते॥ ७०.२१ ॥<br>
<br>
तत्रैव यानि तीर्थानि यान्युक्तानि मया तव।<br>
हिमवद्विन्ध्ययोर्मध्ये षण्नद्यो देवसंभवाः॥ ७०.२२ ॥<br>
<br>
तथैव देवजा ब्रह्मन्दक्षिणार्णवविन्ध्ययोः।<br>
एता द्वादश नद्यस्तु प्राधान्येन प्रकीर्तिताः॥ ७०.२३ ॥<br>
<br>
अभिसंपूजितं यस्माद्भारतं बहुपुण्यदम्।<br>
कर्मभूमिरतो देवैर्वर्षं तस्मात्प्रकीर्तितम्॥ ७०.२४ ॥<br>
<br>
आर्षाणि चैव तीर्थानि देवजानि क्वचित्क्वचित्।<br>
आसुरैरावृतान्यासंस्तदेवाऽऽसुरमुच्यते॥ ७०.२५ ॥<br>
<br>
दैवेष्वेव प्रदेशेषु तपस्तप्त्वा महर्षयः।<br>
दैवप्रभावात्तपस आर्षाण्यपि च तान्यपि॥ ७०.२६ ॥<br>
<br>
आत्मनः श्रेयसे मुक्त्यै पूजायै भूतयेऽथवा।<br>
आत्मनः फलभूत्यर्थं यशसोऽवाप्तये पुनः॥ ७०.२७ ॥<br>
<br>
मानुषैः कारितान्याहुर्मानुषाणीति नारद।<br>
एवं चतुर्विधो भेदस्तीर्थानां मुनिसत्तमाः॥ ७०.२८ ॥<br>
<br>
भेदं न कश्चिज्जानाति श्रोतुं युक्तोऽसि नारद।<br>
बहवः पण्डितंमन्याः श्रृण्वन्ति कथयन्ति च॥<br>
सुकृती कोऽपि जानाति वक्तुं श्रोतुं निजैर्गुणैः॥ ७०.२९ ॥<br>
<br>
नारद उवाच<br>
तेषां स्वरूपं भेदं च श्रोतुमिच्छामि तत्त्वतः।<br>
यच्ध्रुत्वा सर्वपापेभ्यो मुच्यते नात्र संशयः॥ ७०.३० ॥<br>
<br>
ब्रह्मन्कृतयुगादौ तु उपायोऽन्यो न विद्यते।<br>
तीर्थसेवां विनास्वत्पायासेनाभीष्टदायिनीम्॥ ७०.३१ ॥<br>
<br>
त्वया सदृशो धातर्वक्ता ज्ञाताऽथवा क्वचित्।<br>
त्वं नाभिकमले विष्णोः संजातोऽखिलपूर्वजः॥ ७०.३२ ॥<br>
<br>
ब्रह्मोवाच<br>
गोदावरी भीमरथी तुङ्गभद्रा च वेणिका।<br>
तापी पयोष्णी विन्ध्यस्य दक्षिणे तु प्रकीर्तिताः॥ ७०.३३ ॥<br>
<br>
भागीरथी नर्मदा तु यमुना च सरस्वती।<br>
विशोका च वितस्ता च हिमवत्पर्वताश्रिताः॥ ७०.३४ ॥<br>
<br>
एता नद्यः पुण्यतमा देवतीर्थान्युदाहृताः।<br>
गयः कोल्लासुरो वृत्रस्त्रिपुरो ह्यन्धकस्तथा॥ ७०.३५ ॥<br>
<br>
हयमूर्धा च लवणो नमुचिः श्रृङ्गकस्तथा।<br>
यमः पातालकेतुश्च मयः पुष्कर एव च॥ ७०.३६ ॥<br>
<br>
एतैरावृततीर्थानि आसुराणि शुभानि च।<br>
प्रभासो भार्गवोऽगस्तिर्नरनारायणौ तथा॥ ७०.३७ ॥<br>
<br>
वसिष्ठश्च भरद्वाजो गौतमः कश्यपो मनुः।<br>
इत्यादिमुनिजुष्टानि ऋषितीर्यानि नारद॥ ७०.३८ ॥<br>
<br>
अम्बरीषो हरिश्चन्द्रो मांधाता मनुरेव च।<br>
कुरुः कनखलश्चैव भद्राश्वः सगरस्तथा॥ ७०.३९ ॥<br>
<br>
अश्वयूपो नाचिकेता वृषाकपिररिंदमः।<br>
इत्यादिमानुषैर्विप्र निर्मितानि शुभानि च॥ ७०.४० ॥<br>
<br>
यशसः फलभूत्यर्थं निर्मितानीह नारद।<br>
स्वतोद्भूतानि दैवानि यत्र क्वापि जगत्त्रये॥<br>
पुण्यतीर्थानि तान्याहुस्तीर्थभेदो मयोदितः॥ ७०.४१ ॥<br>
<br>
इति श्रीमहापुराणे स्वंयभ्वृषिसंवादे तीर्थमाहात्म्ये तीर्थभेदवर्णंनं नाम सप्ततितमोऽध्यायः॥ ७० ॥<br>
<br>
गौतमीमाहात्म्ये प्रथमोऽध्यायः॥ १ ॥<br>
<br>
