<font size="4.9"><br>
<b>पौण्ड्रकवधवर्णनम्	<br></b>
<b>मुनय ऊचुः	<br></b>
चक्रे कर्ममहच्छौरिर्बिभ्रद्यो मानुषीं तनुम्।	<br>
जिगाय शक्रं शर्वं च सर्वदेवांश्च लीलया।। २०७.१ ।।	<br><br>
यच्चान्यदकरोत्कर्म दिव्यचेष्टाविघातकृत्।	<br>
कथ्यतां तन्मुनिश्रेष्ठ परं कौतूहलं हि नः।। २०७.२ ।।	<br><br>
<b>व्यास उवाच	<br></b>
गदतो मे मुनिश्रेष्ठाः श्रूयतामिदमादरात्।	<br>
नरावतारे कृष्णेन दग्धा वाराणसी यथा।। २०७.३ ।।	<br><br>
पौण्‍ड्रको वासुदेवश्च वासुदेवोऽभवद्‌भुवि।	<br>
अवतीर्णस्त्वमित्युक्तो जनैरज्ञानमोहितैः।। २०७.४ ।।	<br><br>
स मेने वासुदेवोऽहमवतीर्णो महीतले।	<br>
नष्टस्मृतिस्ततः सर्वं विष्णुचिह्नमचीकरत्।। 	<br>
दूतं च प्रेषयामास स कृष्णाय द्विजोत्तमाः।। २०७.५ ।।	<br><br>
<b>दूत उवाच	<br></b>
त्यक्त्वा चकादिकं चिह्नं मदीयं नाम माऽऽत्मनः।	<br>
वासुदेवात्मकं मूढ मुक्त्वा सर्वमशेषतः।। २०७.६ ।।	<br><br>
आत्मनो जीवितार्थं च तथा मे प्रणतिं व्रज।। २०७.७ ।।	<br><br>
<b>व्यास उवाच	<br></b>
इत्युक्तः स प्रहस्यैव दूतं प्राह जनार्दनः।। २०७.८ ।।	<br><br>
<b>श्रीभगवानुवाच	<br></b>
निजचिह्नमहं चक्रं समुत्स्रक्ष्ये त्वयीति वै।	<br>
वाच्यश्च पौण्ड्रको गत्वा त्वया दूत वचो मम।। २०७.९ ।।	<br><br>
ज्ञातस्त्वद्वाक्यसद्‌भावो यत्कार्यं तद्विधीयतां।	<br>
गृहीतचिह्न एवाहमागमिष्यामि ते पुरम्।। २०७.१० ।।	<br><br>
उत्स्रक्ष्यामि च ते चक्रं निजचिह्नमसंशयम्।	<br>
आज्ञापूर्वं च यदिदमागच्छेति त्वयोदितम्।। २०७.११ ।।	<br><br>
संपादयिष्ये श्वस्तुभ्यं तदप्येषोऽविलम्बितम्।	<br>
शरणं ते समभ्येत्य कर्ताऽस्मि नृपते तथा।।	<br>
यथा त्वत्तो भयं भूयो नैव किंचिद्‌भविष्यति।। २०७.१२ ।।	<br><br>
<b>व्यास उवाच	<br></b>
इत्युक्तेऽपगते दूते संस्मृत्याभ्यागतं हरिः।	<br>
गरुत्मन्तं समारुह्य त्वरितं तत्पुरं ययौ।। २०७.१३ ।।	<br><br>
तस्यापि केशवोद्योगं श्रुत्वा काशिपतिस्तदा।	<br>
सर्वसैन्यपरीवारपार्ष्णिग्राहमुपाययौ।। २०७.१४ ।।	<br><br>
ततो बलेन महता काशिराजबलेन च।	<br>
पौण्ड्रको वासुदेवोऽसौ केशवाभिमुखं ययौ।। २०७.१५ ।।	<br><br>
तं ददर्श हरिर्दूरादुदारस्यन्दने स्थितम्।	<br>
चक्रशङ्खगदापाणिं पाणिना विधृताम्बुजम्।। २०७.१६ ।।	<br><br>
स्रग्धरं धृतशार्ङगं च सुपर्णरचनाध्वजम्।	<br>
वक्षःस्थलकृतं चास्य श्रीवत्सं ददृशे हरिः।। २०७.१७ ।।	<br><br>
किरीटकुण्डलधरं पीतवासःसमन्वितम्।	<br>
दृष्ट्वा तं भावगम्भीरं जहास मधुसूदनः।। २०७.१८ ।।	<br><br>
युयुधे च बलेनास्य हस्त्यश्वबलिना द्विजाः।	<br>
निस्त्रिंशर्ष्टिगदाशूलशक्तिकार्मुकशालिना।। २०७.१९ ।।	<br><br>
क्षणेन शार्ङगनिर्मुक्तैः शरैरग्निविदारणैः।	<br>
गदाचक्रातिपातैश्च सूदयामास तद्‌बलम्।। २०७.२० ।।	<br><br>
काशिराजबलं चैव क्षयं नीत्वा जनार्दनः।	<br>
उवाच पौण्ड्रकं मूढमात्मचिह्नोपलक्षणम्।। २०७.२१ ।।	<br><br>
<b>श्रीभगवानुवाच	<br></b>
पौण्ड्रकोक्तं त्वया यत्तद्‌दूतवक्त्रेण मां प्रति।	<br>
समुत्सृजेति चिह्नानि तत्ते संपादयाम्यहम्।। २०७.२२ ।।	<br><br>
चक्रमेतत्समुत्सृष्टं गदेयं चक्रेणासौ विदारितः।	<br>
पोथितो गदया भग्नो गरुत्मामश्च गरुत्मता।। २०७.२३ ।।	<br><br>
इत्युच्चार्य विमुक्तेन चक्रेणासौ विदारितः।	<br>
पोथितो गदया भग्नो गरुत्मांश्च गरुत्मता।। २०७.२४ ।।	<br><br>
ततो हाहाकृते लोके काशीनामधिपस्तदा।	<br>
युयुधे वासुदेवेन मित्रस्यापचितौ स्थितः।। २०७.२५ ।।	<br><br>
ततः शार्ङ्गविनिर्मुक्तैश्छित्त्वा तस्य शरैः शिरः।	<br>
काशिपुर्यां स चिक्षेप कुर्वंल्लोकस्य विमस्यम्।। २०७.२६ ।।	<br><br>
हत्वा तु पौण्ड्रकं शौरिः काशिराजं च सानुगम्।	<br>
रेमे द्वारवतीं प्राप्तोऽमरः स्वर्गगतो यथा।। २०७.२७ ।।	<br><br>
तच्छिरः पतितं तत्र दृष्ट्वा काशिपतेः पुरे।	<br>
जनः किमेतादित्याह केनेत्यत्यन्तविस्मितः।। २०७.२८ ।।	<br><br>
ज्ञात्वा तं वासुदेवेन हतं तस्य सुतस्ततः।	<br>
पुरोहितेन सहितस्तोषयामास शंकरम्।। २०७.२९ ।।	<br><br>
अविमुक्ते महाक्षेत्रे तोषितस्तेन शंकरः।	<br>
वरं वृणीष्वेति तदा तं प्रोवाच नृपात्मजम्।। २०७.३० ।।	<br><br>
स वव्रे भगवन्कृत्या पितुर्हन्तुर्वधाय मे।	<br>
समुत्तिष्ठतु कृष्णस्य त्वत्प्रसादान्महेश्वरः।। २०७.३१ ।।	<br><br>
<b>व्यास उवाच	<br></b>
एवं भविष्यतीत्युक्ते दक्षिणाग्नेरनन्तरम्।	<br>
महाकृत्या समुत्तस्थौ तस्यैवाग्निनिवेशनात्।। २०७.३२ ।।	<br><br>
ततो ज्वालाकरालास्या ज्वलत्केशकलापिका।	<br>
कृष्ण कृष्णेति कुपिता कृत्वा द्वारवतीं ययौ।। २०७.३३ ।।	<br><br>
तामवेक्ष्य जनः सर्वो रौद्रां विकृतलोचनाम्।	<br>
ययौ शरण्यं जगतां शरणं मधुसूदनम्।। २०७.३४ ।।	<br><br>
<b>जना ऊचुः	<br></b>
काशिराजसुतेनेयमाराध्य वृषभध्वजम्।	<br>
उत्पादिता महाकृत्या वधाय तव चक्रिणः।।	<br>
जहि कृत्यामिमामुग्रां वह्निज्वालाजटाकुलाम्।। २०७.३५ ।।	<br><br>
<b>व्यास उवाच	<br></b>
चक्रमुत्सृष्टमक्षेषु क्रीडासक्तेन लीलया।	<br>
तदग्निमालाजटिलं ज्वालोद्‌गारातिभीषणम्।। २०७.३६ ।।	<br><br>
कृत्यामनुजगामाऽशु विष्णुचक्रं सुदर्शनम्।	<br>
ततः सा चक्रविध्वस्ता कृत्या माहेश्वरी तदा।। २०७.३७ ।।	<br><br>
जगाम वेगिनी वेगात्तदप्यनुजगाम ताम्।	<br>
कृत्या वाराणसीमेव प्रविवेश त्वरान्विता।। २०७.३८ ।।	<br><br>
विष्णुचक्रप्रतिहतप्रभावा मुनिसत्तमाः।	<br>
ततः काशिबलं भूरि प्रमथानां तथा बलम्।। २०७.३९ ।।	<br><br>
समस्तशस्त्रास्त्रयुतं चक्रस्याभिमुखं ययौ।	<br>
शस्त्रास्त्रमोक्षबहुलं दग्ध्वा तद्बलमोजसा।। २०७.४० ।।	<br><br>
कृत्वाऽक्षेमामशेषां तां पुरीं वाराणसीं ययौ।	<br>
प्रभूतभृत्यपौरां तां साश्वमातङ्गमानवाम्।। २०७.४१ ।।	<br><br>
अशेषदुर्गकोष्ठां तां दुर्निरीक्ष्यां सुरैरपि।	<br>
ज्वालापरिवृताशेषगृहप्राकारतोरणाम्।। २०७.४२ ।।	<br><br>
ददाह तां पुरीं चक्रं सकलामेव सत्वरम्।	<br>
अक्षीणामर्षमत्यल्पसाध्यसाधननिस्पृहम्।। २०७.४३ ।।	<br><br>
तच्चक्रं प्रस्फुरद्दीप्ति विष्णोरभ्याययौ करम्।। २०७.४४ ।।	<br><br>
इति श्रीमहापुराणे आदिब्राह्मे श्रीकृष्णचरिते पौण्ड्रकवासुदेववधे काशीदाहवर्णनं नाम सप्ताधिकद्विशततमोऽध्यायः।। २०७ ।।	<br><br>
</font>
