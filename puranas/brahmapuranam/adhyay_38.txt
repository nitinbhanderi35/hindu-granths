<b>मदनदहन-वर्मनम्	</b><br>
<b>ब्रह्मोवाच	</b><br>
प्रविष्टे भवनं देवे सूपविष्टे वरासने।	<br>
स वक्रो मन्मथः क्रुरो देवं वेद्धुमना भवत्॥ ३८.१ ॥	<br><br>
तमनाचारसंयुक्तं दुरात्मानं कुलाधमम्।	<br>
लोकान् सर्व्वान् पीडयन्तं सर्वाङ्गावरणात्मकम्॥ ३८.२ ॥	<br><br>
ऋषीणां विघ्नकर्त्तारं नियमानां व्रतैः सह।	<br>
चक्राह्‌वयस्य रूपेण रत्या सह समागतम्॥ ३८.३ ॥	<br><br>
अथाऽऽततायितं विप्रा वेद्धुकामं सुरेश्वरः।	<br>
नयनेन तृतीयेन सावज्ञं समवैक्षत ॥ ३८.४ ॥	<br><br>
ततोऽस्य नेत्रजो वह्निर्ज्वालामालासहस्रवान्।	<br>
सहसा रतिभर्त्तारमदहत् सपरिच्छदम्॥ ३८.५ ॥	<br><br>
स दह्यमानः करुणमार्त्तोऽक्रोशत विस्वरम्।	<br>
प्रसादयंश्च तं देवं पपात धरणीतले॥ ३८.६ ॥	<br><br>
अथ सोऽग्निपरीताङ्गो मन्मथो लोकतापनः।	<br>
पपात सहसा मूर्च्छां क्षणेन समपद्यत॥ ३८.७ ॥	<br><br>
पत्नी तु करुणं तस्य विललाप सुदुःखिता।	<br>
देवीं देवञ्च दुःखार्त्ता अयाचत् करुणावती॥ ३८.८ ॥	<br><br>
तस्याश्च करुणं ज्ञात्वा देवौ तौ करुणात्मकौ।	<br>
ऊचतुस्तां समालोक्य समाश्वास्य च दुःखिताम्॥ ३८.९ ॥	<br><br>
<b>उमामहेश्वरावूचतुः	</b><br>
दग्ध एव ध्रुवं भद्रे नास्योत्पत्तिरिहेष्यते।	<br>
अशरीरोऽपि ते भद्रे कार्यं सर्वं करिष्यति॥ ३८.१० ॥	<br><br>
यदा तु विष्णुर्भगवान् वसुदेवसुतः शुभे।	<br>
तदा तस्य सुतो यश्च पतिस्ते सम्भविष्यति॥ ३८.११ ॥	<br><br>
<b>ब्रह्मोवाच	</b><br>
ततः सा तु वरं लब्ध्वा कामपत्नी शुभाननाम।	<br>
जगामेष्टं तदा देशं प्रीतियुक्ता गतक्लमा॥ ३८.१२ ॥	<br><br>
दग्ध्वा कामं ततो विप्राः स तु देवी वृषध्वजः।	<br>
रेमे तत्रोमया सार्द्ध प्रहृष्टस्तु हिमाचले ॥ ३८.१३ ॥	<br><br>
कन्दरेषु च रम्येषु पद्‌मिनीषु गुहासु च।	<br>
निर्झरैषु च रम्येषु कर्णिकारवनेषु च॥ ३८.१४ ॥	<br><br>
नदीतीरेषु कान्तेषु किन्नराचरितेषु च।	<br>
श्रृङ्गेषु शैलराजस्य तडागेषु सरःसु च॥ ३८.१५ ॥	<br><br>
वनराजिषु रम्यासु नानापक्षिरुतेषु च।	<br>
तीर्थेषु पुण्यतोयेषु मुनीनामाश्रमेषु च॥ ३८.१६ ॥	<br><br>
एतेषु पुण्येषु मनोहरेषु, देशेषु विद्याधरभूषितेषु।	<br>
गन्धर्वयक्षामरसेवितेषु, रेमे स देव्या सहितस्त्रिनेत्रः॥ ३८.१७ ॥	<br><br>
देवैः सहेन्द्रैर्मुनियक्षसिद्धैर्गन्धर्वविद्याधरदैत्यमुख्यैः।	<br>
अन्यैश्च सर्वेर्विविधैर्वृतोऽसौ, तस्मिन्नगे हर्षमवाप शम्भुः॥ ३८.१८ ॥	<br><br>
नृत्यन्ति तत्राप्सरसः सुरेशा, गायन्ति गन्धर्वगणाः प्रहृष्टाः।	<br>
दिव्यानि वाद्यान्यथ वादयन्ति, केचिद्‌द्रुतं देववरं स्तुवन्ति॥ ३८.१९ ॥	<br><br>
एवं स देवः स्वगणैरुपेतो, महाबलैः शक३यमाग्नितुल्यैः।	<br>
देव्याः प्रियार्थं भगनेत्रहन्ता, गिरिं न तत्याज तदा महात्मा॥ ३८.२० ॥	<br><br>
<b>ऋषय ऊचुः	</b><br>
देव्या समं तु भगवांस्तिष्ठंस्तत्र स कामहा।	<br>
अकरोत् किं महादेव एतदिच्छाम वेदितुम्॥ ३८.२१ ॥	<br><br>
<b>ब्रह्मोवाच	</b><br>
भगवान् हिमवच्छृङ्गे स हि देव्याः प्रियेच्छया।	<br>
गणेशैर्विविधाकारैर्हासं सञ्जनयन् मुहुः॥ ३८.२२ ॥	<br><br>
देवीं बालेन्दुतिलको रमयंश्च रराम च।	<br>
महानुभावैः सर्वज्ञैः कामरूपधरैः शुभैः॥ ३८.२३ ॥	<br><br>
अथ देव्याससादैका मातरं परमेश्वरी।	<br>
आसीनां काञ्चने शुभ्र आसने परमाद्‌भुते॥ ३८.२४ ॥	<br><br>
अथ दृष्ट्‌वा सतीं देवीमागतां सुररूपिणीम्।	<br>
आसनेन महार्हेणासम्पादयदनिन्दिताम्॥	<br>
आसीनां तामथोवाच मेना हिमवतः प्रिया॥ ३८.२५ ॥	<br><br>
<b>मेनोवाच	</b><br>
चिरस्यागमतं तेऽद्य वद पुत्रि शुभेक्षणे।	<br>
दरिद्रा क्रीडनैस्त्वं हि भर्त्रा क्रीडसि सङ्गता॥ ३८.२६ ॥	<br><br>
ये दरिद्रा भवन्ति स्म तथैव च निराश्रयाः।	<br>
उभे त एवं क्रीडन्ति यथा तव पतिः शुभे॥ ३८.२७ ॥	<br><br>
<b>मेनोवाच	</b><br>
चिरस्यागमनं तेऽद्य वद पुत्रि शुभेक्षणे।	<br>
दरिद्रा क्रीडनैस्त्वं हि भर्त्रा क्रीडसि सङ्गता।	<br>
विसृष्टा च तदा मात्रा गत्वा देवमुवाच ह॥ ३८.२८ ॥	<br><br>
<b>पार्वत्युवाच	</b><br>
भगवन् देवदेवेश नेह वत्स्यामि भूधरे।	<br>
अन्यं कुरु ममाऽऽवासं भुवनेषु महाद्युते॥ ३८.२९ ॥	<br><br>
<b>देव उवाच	</b><br>
सदा त्वमुच्यमाना वै मया वासार्थमीश्वरि।	<br>
अन्यं न रोचितवती वासं वै देवि कर्हिचित्॥ ३८.३० ॥	<br><br>
इदानीं स्वयमेव त्वं वासमन्यत्र शोभने।	<br>
कस्मान्मृगयसे देवि ब्रूहि तन्मे शुचिस्मिते॥ ३८.३१ ॥	<br><br>
<b>देव्युवाच	</b><br>
गृहं गताऽस्मि देवेश पुतुरद्य महात्मनः।	<br>
दृष्ट्वा च तत्र मे माता विजने लोकभावने॥ ३८.३२ ॥	<br><br>
आसनादिबिरभ्यर्च्य सा मामेवमभाषत।	<br>
उमे तव सदा भर्त्ता दरिद्रः क्रीडनैः शुभे॥ ३८.३३ ॥	<br><br>
क्रीडते न हि देवानां क्रीडा भवति तादृशी।	<br>
यत् किल त्वं महादेव गणैश्च विविर्धस्तथा।	<br>
रमसे तदनिष्टं हि मम मातुर्वृषध्वज ॥ ३८.३४ ॥	<br><br>
<b>ब्रह्मोवाच	</b><br>
ततो देवः प्रहस्याऽऽह देवीं हासयितुं प्रभुः॥ ३८.३५ ॥	<br><br>
<b>देव उवाच	</b><br>
एवमेव सन्देहः कस्मान्मन्यु रभूत्तव।	<br>
कृत्तिवासा ह्यवासाश्च श्मशाननिलयश्च ह॥ ३८.३६ ॥	<br><br>
अनिकेतो ह्यण्येषु पर्वतानां गुहासु च।	<br>
विचरामि गणैर्नग्नैर्वृतोऽम्भोजविलोचने॥ ३८.३७ ॥	<br><br>
मा क्रुधो देवि मात्रे त्वं तथ्यं माताऽवदत्तव।	<br>
न हि मातृसमो बन्धुर्जन्तूनामस्ति भूतले॥ ३८.३८ ॥	<br><br>
<b>देव्युपाच	</b><br>
<b>देव्युवाच	</b><br>
मेऽस्ति बन्धुभिः किञ्चित् कृत्यं सुरवरेश्वर।	<br>
तथा कुरु महादेव यथाऽहं सुखमाप्नुयाम्॥ ३८.३९ ॥	<br><br>
<b>ब्रह्मोवाच	</b><br>
श्रुत्वा स देव्या वचनं सुरेशस्तस्याः प्रियार्थे स्वगिरिं विहाय।	<br>
जगाम मेरुं सुरसिद्धसेवितं, भार्य्यसहायः स्वगणैश्च युक्तः॥ ३८.४० ॥	<br><br>
इति श्रीआदिब्राह्मे महापुराणे स्वयम्भुऋषिसंवाद उमा-महेश्वरयोर्हिमवत्परित्यागनिरूपणं नामाष्टात्रिंशोऽध्यायः॥ ३८ ॥	<br>
