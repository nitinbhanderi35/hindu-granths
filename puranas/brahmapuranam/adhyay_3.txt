<b>देवदानवोत्पत्ति-वर्णनम्</b><br>
<b>मुनय ऊचुः</b><br>
देवानां दानवानां च गन्धर्वोंरगरक्षसाम्।<br>
उत्पत्तिं विस्तरेणैव लोमहर्षण कीर्त्तय।। ३.१ ।।<br>
<br>
लोमहर्षण उवाच<br>
प्रजाः सृजति व्यादिष्टः पूर्वं दक्षः स्वयम्भुवा<br>
यथा ससर्ज भूतानि तथा श्रृणुत भो द्विजाः।। ३.२ ।।<br>
<br>
मानसान्यव भूतानि पूर्व्वमेवासृजत् प्रभु।<br>
ऋषीन्देवान् सगन्धर्व्वनसुरान्यक्षराक्षसान्।। ३.३ ।।<br>
<br>
यदास्य मानसी विप्रा न व्यवर्द्धत वै प्रजा।<br>
तदा सञ्चित्य धर्म्मात्मा प्रजाहेतोः प्रजापति।। ३.४ ।<br>
<br>
स मैथुनेन धर्म्मेण सिसृक्षुर्विविधाः प्रजाः।<br>
असिक्नीमावहत् पत्नीं वीरणस्य प्रजापतेः।। ३.५ ।।<br>
<br>
सुतां सुतपसा युक्तां महतीं लोकधारिणीम्। <br>
अथ पुत्रसहस्राणि वैरण्यां पञ्च वीर्य्यवान्।। ३.६ ।।<br>
<br>
असिक्न्यां जनयामास दक्ष एव प्रजापतिः।<br>
तांस्तु दृष्ट्वा महाभागान्संविवर्द्धयिषून् प्रजाः। ३.७ ।।<br>
<br>
देवर्षिः प्रियसंवादो नारदः प्राब्रवीदिदम्।<br>
नाशाय वचनं तेषां शापायैवात्मनस्तथा।। ३.८ ।।<br>
<br>
यं कश्यपः सुतवरं परमेष्ठी व्यजीजनत्।<br>
दक्षस्य वै दुहितरि दक्षशापभयान्मुनिः।। ३.९ ।।<br>
<br>
पूर्वं स हि समुत्पन्नो नारदः परमेष्ठिनः।<br>
असिक्न्यामथ वैरण्यां भूयो देवर्षिसत्तमः।। ३.१० ।।<br>
<br>
तं भूयो जनयामास पितेव मुनिपुङ्गवम्।<br>
तेन दक्षस्य वै पुत्रा हर्यश्वा इति विक्षुताः।। ३.११ ।।<br>
<br>
निर्म्मथ्य नाशिताः सर्व्वे विधिना च न संशयः।<br>
तस्योद्यतस्तदा दक्षो नाशायामितविक्रमः।। ३.१२ ।।<br>
<br>
ब्रह्मर्षोन् पुरतः कृत्वा याचितः परमेष्ठिना।<br>
ततोऽभिसन्धिश्चक्रे वै दक्षस्य परमेष्ठिना ।। ३.१३ ।।<br>
<br>
कन्यायां नारदो मह्यं तव पुत्रो भवेदिति।<br>
ततो दक्षः सुतां प्रादात् प्रियां वै परमेष्ठिने।। ३.१४ ।।<br>
<br>
स तस्यां नारदो जज्ञे भूयः शापभयादृषिः <br>
मुनय ऊचुः<br>
कथं प्रणाशिताः पुत्रा नारदेन महर्षिणा। <br>
प्रजापते सूतवर्य्य श्रोतुमिच्छाम तत्त्वतः।। ३.१५ ।।<br>
<br>
लोमहर्षण उवाच<br>
दक्षस्य पुत्रा हर्य्यश्वा विवर्द्धयिषवः प्रजाः।<br>
समागता महावीर्य्या नारदस्तानुवाच ह।। ३.१६ ।।<br>
<br>
नारद उवाच<br>
बालिशा बत यूयं वै नास्या जानीत वै भुवः।<br>
प्रमाणं स्रष्टुकामा वै प्रजाः प्राचेतसात्मजाः।। ३.१७ ।।<br>
<br>
अन्तरूद्र्ध्वमधश्चैव कथं सृजथ वै प्रजा।<br>
ते तु तद्वचनं श्रुत्वा प्रयाताः सर्व्वतो दिशः।। ३.१८ ।।<br>
<br>
अद्यापि न निवर्त्तन्ते समुद्रेभ्य इवापगाः।<br>
हर्यश्वेष्वथ नष्टेषु दक्षः प्राचेतसः पुनः।। ३.१९ ।।<br>
<br>
वैरण्यामथ पुत्राणां सहस्रमसृजत्प्रभुः।<br>
विवर्द्धयिषवस्ते तु शवलाश्वास्तथा प्रजा।। ३.२० ।।<br>
<br>
पूर्व्वांक्तं वचनं ते तु नारदेन प्रचोदिताः।<br>
अन्योन्यमूचुस्ते सर्व्वे सम्यगाह महानृषिः।। ३.२१ ।।<br>
<br>
भ्रातृणां पदवीं ज्ञातुं गन्तव्यं नात्र संशयः।<br>
ज्ञात्वा प्रमाणँ पृथ्व्याश्च सुखं स्रक्ष्यामहे प्रजाः।। ३.२२ ।।<br>
<br>
तेऽपि तेनैव मार्गेण प्रयाताः सर्व्वतो दिशम्।<br>
अद्यापि न निवर्त्तन्ते समुद्रेभ्य इवापगाः।। ३.२३ ।।<br>
<br>
तदा प्रभृति वै भ्राता भ्रातुरन्वेषणे द्विजाः।<br>
प्रयातो नश्यति क्षिप्रं तन्न कार्य्यं विपश्चिता।। ३.२४ ।।<br>
<br>
तांश्चैव नष्टान् विज्ञाय पुत्रान् दक्षः प्रजापतिः।<br>
षष्टिं ततोऽसृजत् कन्या वैरण्यामिति नः श्रुतम्।। ३.२५ ।।<br>
<br>
तास्तदा प्रतिजग्राह भार्य्यार्थं कश्यपः प्रभुः।<br>
सोमो धर्म्मश्च भो विप्रास्तथैवान्ये महर्षयः।। ३.२६ ।।<br>
<br>
ददौ स दश धर्म्माय कश्यपाय त्रयोदश।<br>
सप्तविंशति सोमाय चतस्रोऽरिष्टनेमिने।। ३.२७ ।।<br>
<br>
द्वै चैव बहुपुत्राय चेवाङ्गिरसे तथा।<br>
द्वे कृशाश्वाय विदुषे तासां नामानि मे श्रुणु। ३.२८ ।।<br>
<br>
अरुन्धती वसुर्यामी लम्बा भानुर्मरुत्वती।<br>
सङ्गल्पा च मुहूर्त्ता च साध्या विश्वा च भो द्विजाः।। ३.२९ ।।<br>
<br>
धर्म्मपत्न्यो दश त्वेतास्तास्वपत्यानि बोधत।<br>
विश्वेदेवास्तु विश्वायाः साध्या साध्यान् व्यजयात।। ३.३० ।।<br>
<br>
मरुत्वत्यां मरुत्वन्तो वसोस्तु वसवः सुताः।<br>
भानोस्तु भानवः पुत्रा मुहूर्त्तास्तु मुहूर्त्तजाः।। ३.३१ ।।<br>
<br>
लम्बायाश्चैव घोषोऽथ नागवीथी च यामिजा।<br>
पृथिवोविषयं सर्व्वमरुन्धत्यां व्यजायत।। ३.३२ ।।<br>
<br>
सङ्कल्पायास्तु विश्वातमा जज्ञे सङ्कल्प एव हि।<br>
नागवीथ्याढञ्च यामिन्यां वृषलश्च व्यजायत।। ३.३३ ।।<br>
<br>
परा याः सोमपत्नीश्च दक्षः प्राचेतसो ददौ।<br>
सर्व्वा नक्षत्रनाम्न्यस्ता ज्योतिषे परिकीर्त्तिता।। ३.३४ ।।<br>
<br>
ये त्वन्ये ख्यातिमन्तो वै देवा ज्योतिष्पुरोगमाः।<br>
वसवोऽष्टौ समाख्यातास्तेषां वक्ष्यामि विस्तरम्।। ३.३५ ।।<br>
<br>
आपो ध्रुवश्च सोमश्च धवश्चैवानिलोऽनलः।<br>
प्रत्यूषश्च प्रभासश्च वसवो नामभिः स्मृताः।। ३.३६ ।।<br>
<br>
आपस्य पुत्रो वैतयण्ड्यः श्रमः श्रान्तो मुनिस्तथा।<br>
ध्रुवस्य पुत्रो भगवान् कालो लोकप्रकालनः।। ३.३७ ।।<br>
<br>
सोमस्य भगवान् वर्च्चा वर्च्चस्वी येन जायते।<br>
धवस्य पुत्रो द्रवीणो हुतहव्यवहस्तथा।। ३.३८ ।।<br>
<br>
मनोहरायाः शिशिरः प्राणोऽथ रमणस्तस्था।<br>
अनिलस्य शिवा भार्य्या तस्याः पुत्रो मनोजवः।। ३.३९ ।।<br>
<br>
अविज्ञातगतिश्चै द्वौ पुत्रावनिलस्य च अग्निपुत्रः कुमारस्तु शरस्तम्बे श्रिया वृतः।<br>
तस्य शाखो विशाखश्च नैगमेयश्च पृष्ठजः।। ३.४० ।।<br>
<br>
अपत्यं कृत्तिकानां तु कार्त्तिकेय इति स्मृतः।<br>
प्रत्यूषस्य विदुः पुत्रमृषिं नाम्नाथ देवलम्।। ३.४१ ।।<br>
<br>
द्वौ पुत्रौ देवलस्यापि क्षमावन्तौ मनीषिणी।<br>
बृहस्पतेस्तु भगिनी वरस्त्री ब्रह्मवादिनी।। ३.४२ ।।<br>
<br>
योगसिद्धा जगत् कृत्स्नामसक्ता विचचार ह।<br>
प्रभासस्य तु सा भार्य्या वसूनामष्टमस्य तु।। ३.४३ ।।<br>
<br>
विश्वकर्म्मा महाभागो यस्यां जज्ञे प्रजापतिः।<br>
कर्त्ता शिल्पसहस्राणां त्रिदशानाञ्च वार्द्धकिः।। ३.४४ ।।<br>
<br>
भूषणानाञ्च सर्व्वेषां कर्त्ता शिल्पवतां वरः।<br>
यः सर्व्वेषां विमानानि देवतानां चकार ह ।। ३.४५ ।।<br>
<br>
मानुषाश्चोपजीवन्ति यस्य शिल्पं महात्मनः।<br>
सुरभी कश्यपाद्रुद्रानेकादश विनिर्म्ममे।। ३.४६ ।।<br>
<br>
महादेवप्रसदेन तपसा भाविता सती।<br>
अजैकपादहिर्बुध्न्यस्त्वष्टा रुद्रश्च वीर्य्यवान्।। ३.४७ ।।<br>
<br>
हरश्च बहुरूपश्च त्र्यम्बकश्चापराजितः।<br>
वृषाकपिश्ट शम्भुश्च कपर्दी रैवतस्तथा।। ३.४८ ।।<br>
<br>
मृगव्याधश्च शर्व्वश्च कपाली च द्विजोत्तमाः।<br>
एकादशैते विख्याता रुद्रास्त्रिभुवनेश्वराः।। ३.४९ ।।<br>
<br>
शतं त्वेवं समाख्यातं रुद्राणाममितौजसाम्।<br>
पुराणे मुनिशाद्र्दूला यैव्यप्तिं सचराचरम्।। ३.५० ।।<br>
<br>
दारान् श्रृणुध्वं विप्रेन्द्राः कश्यपस्य प्रजापतेः।<br>
अदितिर्दितिर्दनुश्चैव अरिष्टा सुरसा खसा।। ३.५१ ।।<br>
<br>
सूरभिर्विनता चैव ताम्रा क्रोधवशा इरा।<br>
कद्रुर्मुनिश्च भो विप्रास्तास्वपत्यानि बोधत।। ३.५२ ।।<br>
<br>
पूर्व्वमन्वन्तरे श्रेष्ठा द्वादशासत् सुरोत्तमाः।<br>
तुषिता नाम तेऽन्योन्यमूचुर्वैवस्वतेऽन्तरे।। ३.५३ ।।<br>
<br>
उपस्थितेऽतियशसश्चाक्षुषस्यान्तरे मनोः।<br>
हितार्थ सर्व्वलोकानां समागम्य परस्परम्।। ३.५४ ।।<br>
<br>
आगच्छत द्रुतं देवा अदितिं सम्प्रविश्य वै।<br>
मन्वन्तरे प्रसूयामस्तन्नः श्रेयो भविष्यति ।। ३.५५ ।।<br>
<br>
लोमहर्षण उवाच<br>
एवमुक्ता तु ते सर्व्वे चाक्षुषस्यान्तरे मनोः।<br>
मारीचात् कश्यपाज्जातास्त्वदित्या दक्षकन्यया।। ३.५६ ।।<br>
<br>
तत्र विष्णुश्च शक्रश्च जज्ञोते पुनरेव हि।<br>
अर्य्यमा चैव धाता च त्वष्टा पूषा तथैव च।। ३.५७ ।।<br>
<br>
विवस्वान् सविता चैव मित्रो वरुणा एव च।।<br>
अंशो भगश्चातितेजा आदित्या द्वादश स्मृताः।। ३.५८ ।।<br>
<br>
सप्तविंशति याः प्रोक्ताः सोमपत्न्यो महाव्रताः।<br>
तासामपत्यान्यभवन् दीप्तान्यमिततेजसः।। ३.५९ ।।<br>
<br>
अरिष्टनेमिपत्नीनामपत्यानीह षोडश। <br>
बहुपुत्रस्य विदुषश्चतस्रो विद्युतः स्मृताः।। ३.६० ।।<br>
<br>
चाक्षुषस्यान्तरे पूर्व्वे ऋचो ब्रह्मर्षिसत्कृताः।<br>
कुशाश्वस्य च देवर्षेदैवप्रहरणाः स्मृताः।। ३.६१ ।।<br>
<br>
एते युगसहस्रान्ते जायन्ते पुनरेव हि।<br>
सर्व्वे देवगणाश्चात्र त्रयस्त्रिंशत्तु कामजाः।। ३.६२ ।।<br>
<br>
तेषामपि च भो विप्रा निरोधोत्पत्तिरुच्यते।<br>
यथा सर्य्यस्य गगन उदयास्तमयाविह।। ३.६३ ।।<br>
<br>
एवं देवनिकायास्ते सम्भवन्ति युगे युगे।<br>
दित्याः पुत्रद्वयं जज्ञे कश्यपादिति नः श्रुतम्।। ३.६४ ।।<br>
<br>
हिरण्यकशिपुश्चैव हिरण्याक्षश्च वीर्य्यवान्।<br>
सिंहिका चाभवत् कन्या विप्रचित्तेः परिग्रहः।। ३.६५ ।।<br>
<br>
सैहिकेया इति ख्याता यस्याः पुत्रा महाबलाः।<br>
हिण्यकशिपोः पुत्राश्चत्वारः प्रथितौजसः।। ३.६६ ।।<br>
<br>
ह्रादश्च अनुह्रादश्च प्रह्रादश्चैव वनीर्य्यवान्।<br>
संह्रादश्च चतुर्थोऽभूद्ह्रादपुत्रो ह्रदस्तथा।। ३.६७ ।।<br>
<br>
ह्रदस्य पुत्रौ द्वौ वीरौ शिवः कालस्तथैव च।<br>
विरोचनस्तु प्राह्रादिर्बलिर्जज्ञे विरोचनात्।। ३.६८ ।।<br>
<br>
बलेः पुत्रशतं त्वासीद्बाणज्योष्ठं तपोधनाः।<br>
धृतराष्ट्रश्च सूर्यश्च चन्द्रमाश्चन्द्रतापनः।। ३.६९ ।।<br>
<br>
कुम्भनाभो गद्र्दभाक्षः कुक्षिरित्येवमादयः।<br>
बाणस्तेषामतिबलो ज्येष्ठः पशुपतेः प्रियः।। ३.७०<br>
<br>
पुरा कल्पे तु बाणेन प्रसाद्योमापतिं प्रभुम्।<br>
पार्श्वतो विहरिष्यामि इत्येवं याचितो वरः।। ३.७१ ।।<br>
<br>
हिरण्याक्षसुताश्चैव विद्वांसश्च महाबलाः।<br>
भर्भरः शकुनिश्चैव भूतसन्तापनस्तथा।। ३.७२ ।।<br>
<br>
महानाभश्च विक्रान्तः कालनाभस्तथैव च।<br>
अभवन् दनुपुत्राश्च शतं तीव्रवराक्रमाः।। ३.७३ ।।<br>
<br>
तपस्विनो महावीर्य्याः प्राधान्येन ब्रवीमि तान्।<br>
द्विमूर्द्वाशंकुकर्णश्च तथा हयशिरा विभुः।। ३.७४ ।।<br>
<br>
अयोमुखः शम्बरश्च कपिलो वामनस्तथा।<br>
मारीचिर्मघवांश्चैव इल्वलः स्वसृमस्तथा। ३.७५ ।।<br>
<br>
विक्षोभणश्च केतुश्च केतुवीर्य्यशतह्रदौ।<br>
इन्द्रजित्सर्व्वजिच्चैव वज्रनाभस्तथैव च।। ३.७६ ।।<br>
<br>
एकचक्रो महाबाहुस्तारकश्च महाबलः।<br>
वैश्वानरः पुलोमा च विद्रावणमहाशिराः।। ३.७७ ।।<br>
<br>
स्वर्भानुर्वृषपर्वा च विप्रचित्तिश्च वीर्य्यवान्। <br>
सर्व्व एते दनोः पुत्राः कश्यपादभिजज्ञिरे ।। ३.७८ ।।<br>
<br>
विप्रचित्तिप्रधानास्ते दानवाः सुमहाबलाः।<br>
एतेषां पुत्रपौत्रन्तु न तच्छक्यं द्विजोत्तमाः।। ३.७९ ।।<br>
<br>
प्रसंख्यातुं बहुत्वाच्च पुत्रपौत्रमनन्तकम्।<br>
स्वर्भानोस्तु प्रभा कन्या पुलोम्नस्तु शचीसुता ।। ३.८० ।।<br>
<br>
उपदोप्तिर्हयशिराः शर्मिष्ठा वार्षपर्व्वणी। <br>
पुलोमा कालिका चैव वैश्वानरसुते उभे।। ३.८१ ।।<br>
<br>
बह्वपत्ये महापत्ये मरीचेस्तु परिग्रहः।<br>
तयोः पुत्रसहस्राणि षष्टिर्दानवनन्दनाः।। ३.८२ ।।<br>
<br>
चतुर्दशशतानन्यान् हिरण्यपुरवासिनः।<br>
मीरीचिर्जनयामास महता तपसन्वितः।। ३.८३ ।।<br>
<br>
पौलोमाः कालकेयाश्च दानवास्ते महाबलाः।<br>
आवध्या देवतानां हि हिरण्यपुरवासिनः।। ३.८४ ।।<br>
<br>
पितामहप्रसादेन ये हताः सव्यसाचिना।<br>
ततोऽपरे महावीर्य्या दानवास्त्वतिदारुणाः।। ३.८५ ।।<br>
<br>
सिंहिकायामथोत्पन्ना विप्रचित्तेः सुतास्तथा।<br>
दैत्यदानवसंयोगाज्जातास्तीव्प्रपराक्रमाः।। ३.८६ ।।<br>
<br>
सैहिकेया इति ख्यातास्त्रयोदश महाबलाः।<br>
वंशः शल्यश्च बलिनौ नलश्चैव तथाबलः।। ३.८७ ।।<br>
<br>
वातापिर्नमुचिश्चैव इलवलः स्वसृमस्तथा।<br>
अञ्जिको नरकश्चैव कालनाभस्ततैव च।। ३.८८ ।।<br>
<br>
सरमानस्तथा चैव स्वरकल्पश्च वीर्य्यवान्।<br>
एते वै दानवाः श्रेष्ठा दनोवशविवर्धनाः।। ३.८९ ।।<br>
<br>
तेषां पुत्राश्च पौत्राश्च शतशोऽथ सहस्रशः।<br>
संह्रादस्य तु दैत्यस्य निवातकवचाः कुले।। ३.९० ।।<br>
<br>
समुत्पन्नाः सुमहता तपसा भावितात्मनः।<br>
तिस्रः कोट्यः सुतास्तेषां मणिवत्यां निवासिनः।। ३.९१ ।।<br>
<br>
अवध्यास्तेऽपि देवानामर्ज्जुनेन निपातिताः।<br>
षट्सुताः सुमहाभागास्ताम्रायाः परिकीर्त्तिताः।। ३.९२ ।।<br>
<br>
क्रौञ्ची श्येनी च भासी च सुग्रीवी शुचिगृध्रिका।<br>
क्रौञ्ची तु जनयामास उलूकप्रत्यलूककान्।। ३.९३ ।।<br>
<br>
श्येनी श्येनांस्तथा भासी भासान्गृधांश्च गृध्य्रपि।<br>
शुचिरौदकान्पक्षिणान्सुग्रीवी तु द्विजोत्तमाः।। ३.९४ ।।<br>
<br>
अश्वानुष्ट्रान् गद्र्दभांश्च ताम्रावंशः प्रकीर्त्तितः। <br>
विनतायास्तु द्वौ पुत्रौ विख्यातौ गरुङारुणौ।। ३.९५ ।।<br>
<br>
गरुडः पततां श्रेष्ठो दारुणः स्वेन कर्म्मणा।<br>
सुरसायाः सहस्रन्तु सर्पाणाममितौजसाम्।। ३.९६ ।।<br>
<br>
अनेकशिरसां विप्राः खचराणां महात्मनाम्।<br>
काद्रवेयास्तु बलिनः सहस्रममितौजसः।। ३.९७ ।।<br>
<br>
सुपर्णवशगा नागा जज्ञिरे नैकमस्तकाः।<br>
येषां प्रधानाः सततं शेषवासुकितक्षकाः।। ३.९८ ।।<br>
<br>
ऐरावतो महापद्मः कम्बलाश्वतरावुभौ।<br>
एलापत्रश्च शङ्खश्च कर्कोटकधनञ्जयौ।। ३.९९ ।।<br>
<br>
महानीलमहाकर्णै धृतराष्ट्रबलाहकौ।<br>
कुहरः पुष्पदंष्ट्रश्च दुर्म्मुखः सुमुखस्तथा।। ३.१०० ।।<br>
<br>
शङ्खश्च शङ्खपालश्च कपिलो वामनस्तथा।<br>
नहुषः शङ्खरोमा च मणिरित्येवमादयः।। ३.१०१ ।।<br>
<br>
तेषां पुत्राश्च पौत्राश्च शतशोऽथ सहस्रशः।<br>
चतुर्दशसहस्राणि क्रूराणामनिलाशिनाम्।। ३.१०२ ।।<br>
<br>
गणं क्रोधवशं विप्रास्तस्य सर्व्वे च दंष्ट्रिणः।<br>
स्थलजाः पक्षिणोऽब्जाश्च धरायाः प्रसवाः स्मृताः।। ३.१०३ ।।<br>
<br>
गास्तु वै जनयामास सुरभिर्महिषीस्तथा<br>
इरा वृक्षलतावल्लीस्तृणजातीश्च सर्व्वशः।। ३.१०४ ।।<br>
<br>
खसा तु यक्षरक्षांसि मुनिरप्सरसस्तथा।<br>
अरिष्टा तु महासिद्धा गंधर्वानमितौजसः।। ३.१०५ ।।<br>
<br>
एते कश्यपदायादाः कीर्त्तिताः स्थाणुजङ्गमाः।<br>
येषां पुत्राश्च पौत्राश्च शतशोऽथ सहस्रशः।। ३.१०६ ।।<br>
<br>
एष मन्वन्तरे विप्राः सर्गः स्वारोचिषे स्मृतः।<br>
वैवस्वतेऽतिमहति वारुणे वितते क्रतौ।। ३.१०७ ।।<br>
<br>
जुह्वानस्य ब्रह्मणो वै प्रजासर्ग इहोच्यते।<br>
पूर्व्वं यत्र समुत्पन्नान्ब्रह्मर्षीन्सप्त मानसान्।। ३.१०८<br>
<br>
पुत्रत्वे कल्पयामास स्वयमेव पितामहः।<br>
ततो विरोधे देवानां दानवानां च भो द्विजाः।। ३.१०९ ।।<br>
<br>
दितिर्विनष्टपुत्रा वै तोषयामास कस्यपम्।<br>
कश्यपस्तु प्रसन्नात्मा सम्यगाराधितस्तया।। ३.११० ।।<br>
<br>
वरेण च्छन्दयामास सा च वव्रे वरं तदा।<br>
पुत्रमिन्द्रवधार्थाय समर्थममितौजसम्।। ३.१११ ।।<br>
<br>
स च तस्मै वरं प्रादात् प्रार्थितः सुमहातपाः।<br>
दत्त्वा च वरमत्युग्रो मारीचः समभाषत ।। ३.११२ ।।<br>
<br>
इन्द्रं पुत्रो निहन्ता ते गर्भं वै शरदां शतम्।<br>
यदि धारयसे शौचतत्परा ब्रतमास्थिता।। ३.११३ ।।<br>
<br>
तथेत्यभिहितो भर्त्ता तया देव्या महातपाः।<br>
धारयामास गर्भं तु शुचिः सा मुनिसत्तमाः।। ३.११४ ।।<br>
<br>
ततोऽभ्युपागमद्दित्यां गर्भमाधाय कश्यपः।<br>
रोधयन् वै गणं श्रेष्ठं देवानाममितौजसम्।। ३.११५ ।।<br>
<br>
तेजः संहृद्य दुर्धर्षमवध्यममरैरपि।<br>
जगाम पर्व्वतायैव तपसे संशितब्रता ।। ३.११६ ।।<br>
<br>
तस्याश्चैवान्तरप्रेप्सुरभवत् पाकशासनः।<br>
जाते वर्षशते चास्या ददर्शान्तरमच्युतः।। ३.११७ ।<br>
<br>
अकृत्वा पादयोः शौचं दितिः शयनमाविशत्।<br>
निद्रां चाहारयामास तस्यां कुक्षिं प्रविश्य सः।। ३.११८ ।।<br>
<br>
वज्रपाणिस्ततो गर्भं सप्तधा तं न्यकृन्तयत्।<br>
स पाट्यमानो गर्भोऽथ वज्रेण प्ररुरोदह ।। ३.११९ ।।<br>
<br>
मा रोदीरिति तं शक्रः पुनः पुनरथाब्रवीत्।<br>
सोऽभवत् सप्तधा गर्भस्तमिन्द्रो रुषितः पुनः।। ३.१२० ।।<br>
<br>
एकैकं सप्तधा चक्रेः वज्रेणैवारिकर्षणः।<br>
मरुतो नाम ते देवा बभूवुर्द्विजसत्तमाः।। ३.१२१ ।।<br>
<br>
यथोक्तं वै मघवता तथैव मरुतोऽभवन्।<br>
देवाश्चैकोनपञ्चाशत्सहाया वज्रपाणिनः।। ३.१२२ ।।<br>
<br>
तेषामेवं प्रवृत्तानां भूतानां द्विजसत्तमाः।<br>
रोचयन् वै गणश्रेष्ठान् देवानाममितौजसाम्।। ३.१२३ ।।<br>
<br>
निकायेषु निकायेषु हरिः प्रादात् प्रजापतीन्।<br>
क्रमशस्तानि राज्यानि पृथुपूर्वाणि भो द्विजाः।। ३.१२४ ।।<br>
<br>
स हरिः पुरुषो वीरः कृष्णो जिष्णुः प्रजापतिः।<br>
पर्जन्यस्तपनोऽनन्तस्तस्य सर्व्वमिदं जगत्।। ३.१२५ ।।<br>
<br>
भूतसर्गमिमं सम्यग्जानतो द्विजसत्तमाः।<br>
नावृत्तिभयमस्तीह परलोकभयं कुतः।। ३.१२६ ।।<br>
<br>
इति श्रीब्राह्मे महापुराणे देवसुराणामुत्पत्तिकथनं नाम तृतीयोऽध्यायः ।। ३ ।।<br>
