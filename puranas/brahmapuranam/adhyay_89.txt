<b>अथोननवतितमोऽध्यायः</b><br>
<b>अरुणावरुणासंगमाश्वभानुतीर्थवर्णनम्</b><br>
<b>ब्रह्मोवाच</b><br>
अरुणा वरुणा चैव नद्यौ पुण्यतरे शुभे।<br>
तयोश्च संगमः पुण्यो गङ्गायां मुनिसत्तम्॥ ८९.१ ॥<br>
<br>
तदुत्पत्तिं श्रृणुष्वेह सर्वपापविनाशिनीम्।<br>
काश्यपस्य सुतो ज्येष्ठ आदित्यो लोकविश्रुतः॥ ८९.२ ॥<br>
<br>
त्रैलोक्यचक्षुस्तीक्ष्णांशुः सप्ताश्वो लोकपूजितः।<br>
तस्य पत्नी उषा ख्याता त्वाष्ट्री त्रैलोक्यसुन्दरी॥ ८९.३ ॥<br>
<br>
भर्तुः प्रतापतीव्रत्वमसहन्ती सुमध्यमा।<br>
चिन्तयामास किं कृत्यं मम स्यादिति भामिनी॥ ८९.४ ॥<br>
<br>
तस्याः पुत्रौ महाप्राज्ञौ मनुर्वैवस्वतो यमः।<br>
यमुना च नदी पुण्या श्रृणु विस्मयकारणम्॥ ८९.५ ॥<br>
<br>
साऽकरोदात्मनश्छायामात्मरूपेण यत्नतः।<br>
तामब्रवीत्तश्चोषां त्वं च मत्सदृशी भव॥ ८९.६ ॥<br>
<br>
भर्तारं त्वमपत्यानि पालयस्व ममाऽज्ञया।<br>
यावदागमनं मे स्यात्पत्युस्तावत्प्रिया भव॥ ८९.७ ॥<br>
<br>
नाऽऽख्यातव्यं त्वाया क्वापि अपत्यानां तथा प्रिये।<br>
तथेत्याह च सा छाया निजगाम गृहादुषा॥ ८९.८ ॥<br>
<br>
इत्युक्त्वा सा जगामाऽऽशु शान्तं रूपमभीप्सती।<br>
सा गत्वोषा गृहं त्वष्टुः पित्रे सर्वं न्यवेदयत्॥<br>
त्वष्टाऽपि चकितः प्राह तां सुतां सुतवत्सलः॥ ८९.९ ॥<br>
<br>
त्वष्टोवाच<br>
नैतद्युक्तं भर्तृमत्या यत्स्वैरेण प्रवर्तनम्।<br>
अपत्यानां कथं वृत्तिर्भर्तुर्वा सवितुस्तव॥<br>
बिभेमि भद्रे शिष्टोऽहं भर्तुर्गेह पुनर्व्रज॥ ८९.१० ॥<br>
<br>
ब्रह्मोवाच<br>
एवमुक्ता तु पित्रा सा नेत्युक्त्वा वै पुनः पुनः।<br>
उत्तरं च कुरोर्देशं जगाम तपसे त्वरा॥ ८९.११ ॥<br>
<br>
तत्र तेषे तपस्तीव्रं व़डवारूपधारिणी।<br>
दुष्प्रेक्षं तं स्वकं कान्तं ध्यायन्ती निश्चला उषा॥ ८९.१२ ॥<br>
<br>
एतस्मिन्नन्तरं तात छाया चोषास्वरूपिणी।<br>
पत्यौ सा वर्तयामास अपत्यान्यथ जज्ञिरे॥ ८९.१३ ॥<br>
<br>
सावर्णिश्च शनिश्चैव विष्टचिर्या दुष्टकन्यका।<br>
सा छाया वर्तयामास वैषम्येणैव नित्यशः॥ ८९.१४ ॥<br>
<br>
स्वेष्वपत्येषु चोषाया यमस्तत्र चुकोप ह।<br>
वैषम्येणाथ वर्तन्तीं छायां तां मातरं तदा॥ ८९.१५ ॥<br>
<br>
ताडयामास पादेन दक्षिणाशापतिर्यमः।<br>
पुत्रदौर्जन्यसंक्षोभाच्छाया वैवस्वतं यमम्॥ ८९.१६ ॥<br>
<br>
शशाप पाप ते पादो विशीर्यतु ममाऽऽज्ञया।<br>
विशीर्णचरणो दुःखाद्रुदन्पितरमभ्यगात्॥<br>
सवित्रे तं तु वृत्तान्तं न्यवेदयदशेषतः॥ ८९.१७ ॥<br>
<br>
यम उवाच<br>
नेयं माता सुरश्रेष्ठ यया शप्तोऽहमीदृशः।<br>
अपत्येषु विरुद्धेषु जननी नैव कुप्यते॥ ८९.१८ ॥<br>
<br>
यद्बाल्यादब्रवं किंचिदथवा दुष्कृतं कृतम्।<br>
नैव कुप्यति सा माता तस्मान्नेयं ममाम्बिका॥ ८९.१९ ॥<br>
<br>
यदपत्यकृतं किंचित्साध्वस्वाधु यथा तथा।<br>
मात्यस्यां सर्वमप्येतत्तस्मान्मातेति गीयते॥ ८९.२० ॥<br>
<br>
प्रधक्ष्यन्तीव मां तात नित्यं पश्यति चक्षुषा।<br>
वक्त्यग्निकालसदृशा वाचा नेयं मदम्बिका॥ ८९.२१ ॥<br>
<br>
ब्रह्मोवाच<br>
तत्पुत्रवचनं श्रुत्वा सविताऽचिन्तयत्ततः।<br>
इयं छाया नास्य माता उषा माता तु साऽन्यतः॥ ८९.२२ ॥<br>
<br>
मम शान्तिमभीप्सन्ती देशेऽन्यस्मिंस्तपोरता।<br>
उत्तरे च कुरौ त्वाष्ट्री वडवारूपधारिणी॥ ८९.२३ ॥<br>
<br>
तत्राऽऽस्ते सा इति ज्ञात्वा जगामेशो दिवाकरः।<br>
यत्र सा वर्तते कान्ता अश्वरूपः स्वयं तदा॥ ८९.२४ ॥<br>
<br>
तां दृष्ट्वा वडवारूपां पर्यधावद्धयाकृतिः।<br>
कामातुरं हयं दृष्ट्वा श्रुत्वा वै ह्रेषितस्वनम्॥ ८९.२५ ॥<br>
<br>
उषा पतिव्रतोपेता पतिध्यानपरायणा।<br>
हयधर्षणसंभीता को न्वयं चेत्यजानती ॥ ८९.२६ ॥<br>
<br>
अपलायत्पतौ प्राप्ते दक्षिणाभिमुखी त्वरा।<br>
को नु मे रक्षकोऽत्र स्यादृषयो वाऽथवा सुराः॥ ८९.२७ ॥<br>
<br>
धावन्तीं तां प्रियामश्वामश्वरूपधरः श्वयम्।<br>
पर्यधावद्यतो याति उषा भानुस्ततस्ततः॥ ८९.२८ ॥<br>
<br>
स्मरग्रहवशे जातः को दुश्चेष्टं न चेष्टते।<br>
भागीरथीं नदीश्चान्या वनान्युपवनानि च॥ ८९.२९ ॥<br>
<br>
नर्मदां चाथ विन्ध्यं च दक्षिणाभिमुखावु(खी उ)भौ।<br>
अतिक्रम्य भयोद्विग्ना त्वाष्ट्य्रभ्यगाच्च गौतमीम्॥ ८९.३० ॥<br>
<br>
त्रातारः सन्ति मुनयो जनस्थान इति श्रुतम्।<br>
ऋषीणामाश्रमं साऽश्वा प्रविष्टा गौतमीं तथा॥ ८९.३१ ॥<br>
<br>
अनुप्राप्तस्तथा चाश्वो भानुस्तुद्रूपवांस्ततः।<br>
अश्वं निवारयामासुजंनस्था मुनिदारकाः॥<br>
ततः कोपादृषींस्तांश्च शशापोषापतिः प्रभुः॥ ८९.३२ ॥<br>
(ततः कोपाद्बटून्पञ्च शशापोषापतिः प्रभुः -पा.भे.)<br>
<br>
भानुरुवाच<br>
निवारयथ मां यस्माद्वटा यूयं भविष्यथ॥ ८९.३३ ॥<br>
<br>
ब्रह्मोवाच<br>
ज्ञानदृष्ट्या तु मुनयो मेनिरेऽश्वमुषापतिम्।<br>
स्तुवन्तो देवदेवेशं भानुं तं मुनयो मुदा॥ ८९.३४ ॥<br>
<br>
स्तूयमानो मुनिगणैरश्वं भानुरथागमत्।<br>
वडवाया मुखे लग्नं मुखं चाश्वस्वरूपिणम्॥ ८९.३५ ॥<br>
<br>
ज्ञात्वा त्वाष्ट्री च भर्तारं मुखाद्वीर्यं प्रसुस्रुवे।<br>
तयोर्वीर्येण गङ्गायामश्विनौ समजायताम्॥ ८९.३६ ॥<br>
<br>
तत्राऽऽगच्छन्सुरगणाः सिद्धाश्च मुनयस्तथा।<br>
नद्यो गावस्तथौषव्यो देवा ज्योदिर्गणास्तथा॥ ८९.३७ ॥<br>
<br>
सप्ताश्वश्च रथः पुण्यो ह्यरुणो भानुसारथिः।<br>
यमो मनुश्च वरुणः शनिर्वैवस्वतस्तथा॥ ८९.३८ ॥<br>
<br>
यमुना च नदी पुण्या तापी चैव महानदी।<br>
तत्तद्रूपं समास्थाय नद्यस्ता विस्मयान्मुने॥ ८९.३९ ॥<br>
<br>
द्रष्टुं ते विस्मयाविष्टा आजग्मुः श्वशुरस्तथा।<br>
अभिप्रायं विदित्वा तु श्वशुरं भानुरब्रवीत्॥ ८९.४० ॥<br>
<br>
भानुरुवाच<br>
उषायाः प्रीतये त्वष्टः कुर्वत्यास्तप उत्तमम्।<br>
यन्त्रारूढं च मां कृत्वा छिन्धि तेजांस्यनेकशः॥<br>
यावत्सौख्यं भवेदस्यास्तावच्छिन्धि प्रजापते॥ ८९.४१ ॥<br>
<br>
तथेत्युक्त्वा ततस्त्वष्टा सोमनाथस्य संनिधौ।<br>
तेजसां छेदनं चक्रे प्रभासं तु ततो विदुः॥ ८९.४२ ॥<br>
<br>
भर्त्रा च संगता यत्र गौतम्यामश्वरूपिणी।<br>
अश्विनोर्यत्र चोत्पत्तिरश्वतीर्थं तदुच्यते॥ ८९.४३ ॥<br>
<br>
भानुतीर्थं तदाख्यातं तथा पञ्चवटाश्रमः।<br>
तापी च यमुना चैव पितरं द्रष्टुमागते॥ ८९.४४ ॥<br>
<br>
अरुणावरुणानद्योर्गङ्गायां संगमः शुभः।<br>
देवानां तत्र तीर्थानामागतानां पृथक्पृथक्॥ ८९.४५ ॥<br>
<br>
नव त्रीणि सहस्राणि तीर्थानि गुणवन्ति च।<br>
तत्र स्नानं च दानं च सर्वंमक्षयपुष्यदम्॥ ८९.४६ ॥<br>
<br>
स्मरणात्पठनाद्वाऽपि श्रवणादपि नारद।<br>
सर्वपापविनिर्मुक्तो धर्मवान्स सुखी भवेत्॥ ८९.४७ ॥<br>
<br>
इति श्रीमहापुराणे आदिब्राह्मे तीर्थमाहात्म्येऽरुणासंगमाश्वभानुतीर्थवर्णनं नामोननवतितमोऽध्यायः॥ ८९ ॥<br>
<br>
गौतमीमाहात्म्ये विंशतितमोऽध्यायः॥ २० ॥<br>
