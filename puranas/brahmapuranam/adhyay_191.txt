<b>अक्रूरगमनवर्णनम्	<br></b>
<b>व्यास उवाच	<br></b>
अक्रूरोऽपि विनिष्क्रम्य स्यन्दनेनाऽऽशुगामिना।	<br>
कृष्णसंदर्शनासक्तः प्रययौ नन्दगोकुले॥ १९१.१ ॥	<br><br>
चिन्तयामास चाक्रूरो नास्ति धन्यतरो मया।	<br>
योऽहमंशावतीर्णस्य मुखं द्रक्ष्यामि चक्रिणः॥ १९१.२ ॥	<br><br>
अद्य मे सफलं जन्म सुप्रभाता च मे निशा।	<br>
यदुन्निद्राब्जपत्राक्षं विष्णोर्द्रक्ष्याम्यहं मुखम्॥ १९१.३ ॥	<br><br>
पापं हरति यत्पुंसां स्मृतं संकल्पनामयम्।	<br>
तत्पुण्डरीकनयनं विष्णोर्द्रक्ष्याम्यहं मुखम्॥ १९१.४ ॥	<br><br>
निर्जग्मुश्च यतो वेदा वेदाङ्गान्यखिलानि च।	<br>
द्रक्ष्यामि यत्परं धाम देवानां भगवन्मुखम्॥ १९१.५ ॥	<br><br>
यज्ञेषु यज्ञपुरुषः पुरुषैः पुरुषोत्तमः।	<br>
इज्यते योऽखिलाधारस्तं द्रक्ष्यामि जगत्पतिम्॥ १९१.६ ॥	<br><br>
इष्ट्वा यमिन्द्रो यज्ञानां शतेनामरराजताम्।	<br>
अवाप तमनन्तादिमहं द्रक्ष्यामि केशवम्॥ १९१.७ ॥	<br><br>
न ब्रह्म नेन्द्ररुद्राश्विवस्वादित्यमरुद्‌गणाः।	<br>
यस्य स्वरूपं जानन्ति स्पृशत्यद्य स मे हरिः॥ १९१.८ ॥	<br><br>
सर्वात्मा सर्वगः सर्वः सर्वभूतेषु संस्थितः।	<br>
यो भवत्यव्ययो व्यापी स वीक्ष्यते मयाऽद्य ह॥ १९१.९ ॥	<br><br>
मत्स्यकूर्मवराहाद्यैः सिंहरूपादिभिः स्थितम्।	<br>
चकार योगतो योगं स मामालापयिष्यति॥ १९१.१० ॥	<br><br>
सांप्रतं च जगत्स्वामी कार्यजाते व्रजे स्थितिम्।	<br>
कर्तुं मनुष्यतां प्राप्तः स्वेच्छादेहधृगव्ययः॥ १९१.११ ॥	<br><br>
योऽनन्तः पृथिवीं धत्ते शिखरस्थितिसंस्थिताम्।	<br>
सोऽवतीर्णो जगत्यर्थे मामक्रूरेति वक्ष्यति॥ १९१.१२ ॥	<br><br>
पितृबन्धुसुहृद्भातृमातृबन्धुमयीमिमाम्।	<br>
यन्मायां नालमुद्धर्तुं जगत्तस्मै नमो नमः॥ १९१.१३ ॥	<br><br>
तरन्त्यविद्यां विततां हृदि यस्मिन्निवेशिते।	<br>
योगमायामिमां मर्त्यास्तस्मै विद्यात्मने नमः॥ १९१.१४ ॥	<br><br>
यज्वभिर्यज्ञपुरुषो वासुदेवश्च शाश्वतैः।	<br>
वेदान्तवेदिभिर्विष्णुः प्रोच्यते यो नतोऽस्मि तम्॥ १९१.१५ ॥	<br><br>
तथा यत्र जगद्धाम्नि धार्यते च प्रतिष्ठितम्।	<br>
सदसत्त्वं मय्यसौ यातु सौम्यताम्॥ १९१.१६ ॥	<br><br>
स्मृते सकलकल्याणभाजनं यत्र जायते।	<br>
पुरुषप्रवरं नित्यं व्रजामि शरणं हरिम्॥ १९१.१७ ॥	<br><br>
इत्थं स चिन्तयन्विष्णुं भक्तिनम्रात्ममानसः।	<br>
अक्रूरो गोकुलं प्राप्तः किंचित्सूर्ये विराजति॥ १९१.१८ ॥	<br><br>
स ददर्श तदा तत्र कृष्णमादोहने गवाम्।	<br>
वत्समध्यगतं फुल्लनीलोत्पलदलच्छविम्॥ १९१.१९ ॥	<br><br>
प्रफुल्लपद्‌मपत्राक्षं श्रीवत्साङ्कितवक्षसम्।	<br>
प्रलम्बबाहुमायामतुङ्गोरस्थलमुन्नसम्॥ १९१.२० ॥	<br><br>
सविलासस्मिताधारं बिभ्राणं मुखपङ्कजम्।	<br>
तुङ्गरक्तनखं पद्‌भ्यां धरण्यां सुप्रतिष्ठितम्॥ १९१.२१ ॥	<br><br>
बिभ्राणं वाससी पीते वन्यपुष्पविभूषितम्।	<br>
सान्द्रनीललताहस्तं सिताम्भोजावतंसकम्॥ १९१.२२ ॥	<br><br>
हंसेन्दुकुन्दधवलं नीलाम्बरधरं द्विजाः।	<br>
तस्यानु बलभद्रं च ददर्श यदुनन्दनम्॥ १९१.२३ ॥	<br><br>
प्रांशुमुत्तुङ्गबाहुं च विकाशिमुखपङ्कजम्।	<br>
मेघमालापरिवृतं कैलासाद्रिमिवापरम्॥ १९१.२४ ॥	<br><br>
तौ दृष्ट्वाविकसद्क्त्रसरोजः सः महामतिः।	<br>
पुलकाञ्चितसर्वाङ्स्तदाऽक्रूरोऽभवद्‌द्विजाः॥ १९१.२५ ॥	<br><br>
य एतत्परमं धाम एतत्तत्परमं पदम्।	<br>
अभवद्वसुदेवोऽसौ द्विधा योऽयं व्यवस्थितः॥ १९१.२६ ॥	<br><br>
साफल्यमक्ष्णोर्युगपन्ममास्तु, दृष्टे जगद्धातरि हासमुच्चैः(?)।	<br>
अप्यङ्गमेतद्‌भगवत्प्रसादाद्दत्ताङ्गसङ्गे फलवर्त्म तत्स्यात्॥ १९१.२७ ॥	<br><br>
अद्यैव स्पृष्ट्वा मम हस्तपद्मं, करिष्यति श्रीमदनन्तमूर्तिः।	<br>
यस्याङ्गुलिस्पर्शहताखिलाघैरवाप्यते सिद्धिरनुत्तमा नरैः॥ १९१.२८ ॥	<br><br>
तथाऽऽश्विरुद्रेन्द्रवसुप्रणीता, देवाः प्रयच्छन्ति वरं प्रहृष्टाः।	<br>
चक्रं घ्नता दैत्यपतेर्हृतानि, दैत्याङ्गनानां नयनान्तराणि॥ १९१.२९ ॥	<br><br>
यत्रा(तोऽ)म्बु विन्यस्य बलिर्मनोभ्याम(ज्ञान)वाप भोगान्वसुधातलस्थः।	<br>
तथाऽमरेशस्त्रिदशाधिपत्यं, मन्वन्तरं पूर्णमवाप शक्रः॥ १९१.३० ॥	<br><br>
अथेश(थापि)मां कंसपरिग्रहेण, दोषास्पदीभूतमदोषयुक्तम्।	<br>
कर्ता न मानोपहितं धिगस्तु, यस्मान्मनः साधुबहिष्कृतो यः(?)॥ १९१.३१ ॥	<br><br>
ज्ञानात्मकस्याखिलसत्त्वराशेर्व्यावृत्तदोषस्य सदाऽस्फुटस्य।	<br>
किं वा जगत्यत्र समस्तपुंसामज्ञातमस्यास्ति हृदि स्थितस्य॥ १९१.३२ ॥	<br><br>
तस्मादहं भक्तिविनम्रगात्रो, व्रजामि विश्वेश्वरमीश्वराणाम्।	<br>
अंशावतारं पुरुषोत्तमस्य, अनादिमध्यान्तमजस्य विष्णोः॥ १९१.३३ ॥	<br><br>
इति श्रीमहापुराणे आदिब्राह्मे कृष्णक्रीडायामक्रूरागमनवर्णनं नामैकनवत्यधिकशततमोऽध्यायः॥ १९१ ॥	<br>
