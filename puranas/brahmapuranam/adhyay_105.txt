<b>अथ पञ्चाधिकशततमोऽध्यायः</b><br>
<b>सोमतीर्थवर्णनम्</b><br>
<b>ब्रह्मोवाच</b><br>
सोमतीर्थमिति ख्यातं पितॄणां प्रीतिवर्धनम्।<br>
तत्र वृत्तं महापुण्यं श्रृणु यत्नेन नारद॥ १०५.१ ॥<br>
<br>
सोमो राजाऽमृतमयो गन्धर्वाणां पुराऽभवत्।<br>
न देवानां तदा देवा मामभ्येत्येदमब्रुवन्॥ १०५.२ ॥<br>
<br>
देवा ऊचुः<br>
गन्धर्वैराहृतः सोमो देवानां प्राणदः पुरा।<br>
तमध्यायन्सुरगणा ऋषयस्त्वतिदुःखिताः॥<br>
यथा स्यात्सोमो ह्यस्माकं तथा नीतिर्विधीयताम्॥ १०५.३ ॥<br>
<br>
ब्रह्मोवाच<br>
तत्र वाग्विबुधानाह गन्धर्वाः स्त्रीषु कामुकाः।<br>
तेभ्यो दत्तवाऽथ देवाः सोममाहर्तुमर्हथ॥ १०५.४ ॥<br>
<br>
वाचं प्रत्यूचुरमरास्त्वां दातुं न क्षमा वयम्।<br>
विना तेनापि न स्थातुं शक्यं नैव त्वया विना॥ १०५.५ ॥<br>
<br>
पुनर्वाग्रवीद्देवान्पुनरेष्याम्यहं त्विह।<br>
अत्र बुद्धिर्विधातव्या क्रियतां क्रतुरुत्तमः॥ १०५.६ ॥<br>
<br>
गौतम्या दक्षिणे तीरे भवेद्देवागमो यदि।<br>
मखं तु विषयं कृत्वा आयान्तु सुरसत्तमाः॥ १०५.७ ॥<br>
<br>
गन्धर्वाः स्त्रीप्रिया नित्यं पणध्वं तं मया सह।<br>
तथेत्युक्त्वा सुरगणाः सरस्वत्या वचःस्थिताः॥ १०५.८ ॥<br>
<br>
देवदूतैः पृथग्देवान्यक्षान्गन्धर्वपन्नगान्।<br>
आह्वानं चक्रिरे तत्र पुण्ये देवगिरौ तदा॥ १०५.९ ॥<br>
<br>
ततो देवगिरिर्नाम पर्वतस्याभवन्मुने।<br>
तत्राऽऽगमन्सुरगणा गन्धर्वा यक्षकिंनराः॥ १०५.१० ॥<br>
<br>
देवाः सिद्धाश्च ऋषयस्तथाऽष्टौ देवयोनयः।<br>
ऋषिभिगौर्तमीतीरे क्रियमाणे महाध्वरे॥ १०५.११ ॥<br>
<br>
तत्र देवैः परिवृतः सहस्राक्षोऽभ्यभाषत॥ १०५.१२ ॥<br>
<br>
इन्द्र उवाच<br>
गनधर्वानथ संपूज्य सरस्वत्याः समीपतः।<br>
सरस्वत्या पणध्वं नो युष्माकममृतात्मना॥ १०५.१३ ॥<br>
<br>
ब्रह्मोवाच<br>
तच्छक्रवचनात्ते वै गन्धर्वाः स्त्रीषु कामुकाः।<br>
सोमं दत्त्वा सुरेभ्यस्तु जगृहुस्तां सरस्वतीम्॥ १०५.१४ ॥<br>
<br>
सोमोऽभवच्चामराणां गन्धर्वाणां सरस्वती।<br>
अवसत्तत्र वागीशा तथाऽपि च सुरान्तिके॥ १०५.१५ ॥<br>
<br>
आयति च रहो नित्यमुपांशु क्रियतामिति।<br>
अत एव हि सोमस्य क्रयो भवति नारद॥ १०५.१६ ॥<br>
<br>
उपांशुना वर्तितव्यं सोमक्रयण एव हि।<br>
ततोऽभवद्देवतानां एव सोमार्थं गौतमीतटम्॥ १०५.१७ ॥<br>
<br>
गन्धर्वाणां नैव सोमो नैवाऽऽसीच्च सरस्वती।<br>
तत्रागमन्सर्व एव सोमार्थं गौतमीतटम्॥ १०५.१८ ॥<br>
<br>
गावो देवाः पर्वता यक्षराक्षाः, सिद्धा साध्या मुनयो गुह्यकाश्च।<br>
गन्धर्वास्ते मरुतः पन्नगाश्च, सर्वौर्षध्यो मातरो लोकपालाः॥ <br>
रुद्रादित्या वसवश्चाश्विनौ च, येऽन्ये देवा यज्ञभागस्य योग्याः॥ १०५.१९ ॥<br>
<br>
पञ्छविंशतिनद्यस्तु गङ्गायां संगता मुने।<br>
पूर्णाहुतिर्यत्र दत्ता पूर्णाख्यानं तदुच्यते॥ १०५.२० ॥<br>
<br>
गौतम्यां संगता यास्तु सर्वाश्चापि यथोदिताः।<br>
तन्नामधेयतीर्थानि संक्षेपाच्छृणु नारद॥ १०५.२१ ॥<br>
<br>
सोमतीर्थं च गान्धर्वं देवतीर्थमतः परम्।<br>
पूर्णातीर्थं ततः शालं श्रीपर्णासंगमं तथा॥ १०५.२२ ॥<br>
<br>
स्वागतासंगमं पुण्यं कुसुमायाश्च संगमम्।<br>
पुष्टिसंगममाख्यातं कर्णिकासंगमं शुभम्॥ १०५.२३ ॥<br>
<br>
वैणवीसंगमश्चैव कृशरासंगमस्तथा।<br>
वासवीसंगमश्चैव शिवशर्या तथा शिखीः॥ १०५.२४ ॥<br>
<br>
कुसुम्भिका उपारथ्या शान्तिजा देवजा तदा।<br>
अजो वृद्धः सुरो भद्रो गौतम्या सह संगताः॥ १०५.२५ ॥<br>
<br>
एते चान्ये च बहवो नदीनदसहायगाः।<br>
पृथिव्यां यानि तीर्थानि ह्यगमन्देवपर्वते॥ १०५.२६ ॥<br>
<br>
सोमार्थं वै तथा चान्येऽप्यागमन्मखमण्डपम्।<br>
तानि तीर्थानि गङ्गायां संगतानि यथाक्रमम्॥ १०५.२७ ॥<br>
<br>
नदीरूपेण कान्येव नदरूपेण कानिचित्।<br>
सरोरूपेण कान्यत्र स्तवरूपेण कानिचित्॥ १०५.२८ ॥<br>
<br>
तान्येव सर्वतीर्थानि विख्यातानि पृथक्पृथक्।<br>
तेषु स्नानं जपो होमः पितृतर्पणमेव च॥ १०५.२९ ॥<br>
<br>
सर्वकामप्रदं पुंसां भुक्तिदं मुक्तिभाजनम्।<br>
एतेषां पठनं चापि स्मरणं वा करोति यः॥<br>
सर्वपापाविनिर्मुक्तो याति विष्णुपुरं जनः॥ १०५.३० ॥<br>
<br>
इति श्रीमहापुराणे आदिब्राह्मे स्वयंभुऋषिसंवादे तीर्थमाहात्म्ये पूर्णादिपञ्चविंशतिनदीदेवनदीनदसंगमवर्णनं नाम पञ्चाधिकशततमोऽध्यायः॥ १०५ ॥<br>
<br>
गौतमीमाहात्म्ये षट्त्रिंशत्तमोऽध्यायः॥ ३६ ॥<br>
