<b>अन्नदानप्रशंसावर्णनम्	<br></b>
<b>मुनय ऊचुः	<br></b>
अधर्मस्य गतिर्ब्रह्मन्कथिता नस्त्वयाऽनघ।	<br>
धर्मस्य च गतिं श्रोतुमिच्छामो वदतां वर।। २१८.१ ।।	<br><br>
कृत्वा पापानि कर्माणि कथं यान्त्यशुभां गतिम्।	<br>
कर्मणा च कृतेनेह केन यान्ति शुभां गतिम्।। २१८.२ ।।	<br><br>
<b>व्यास उवाच	<br></b>
कृत्वा पापानि कर्माणि त्वधर्मवशमागतः।	<br>
मनसा विपरीतेन निरयं प्रतिपद्यते।। २१८.३ ।।	<br><br>
मोहादधर्मं यः कृत्वा पुनः समनुतप्यते।	<br>
मनः समाधिसंयुक्तो न स सेवेत दुष्कृतम्।। २१८.४ ।।	<br><br>
यथा यथा मनस्तस्य दुष्कृतं कर्म गर्हते।	<br>
तथा तथा शरीरं तु तेनाधर्मेण मुच्यते।। २१८.५ ।।	<br><br>
यदि विप्राः कथयते विप्राणां धर्मवादिनाम्।	<br>
ततोऽधर्मकृतात्क्षिप्रमपराधात्प्रमुच्यते।। २१८.६ ।।	<br><br>
यथा यथा नरः सम्यगधर्ममनुभाषते।	<br>
समाहितेन मनसा विमुञ्चति तथा तथा।। २१८.७ ।।	<br><br>
भुजंग इव निर्मोकान्पूर्वभुक्ताञ्जहाति तान्।	<br>
दत्त्वा विप्रस्य दानानि विविधानि समाहितः।। २१८.८ ।।	<br><br>
मनःसमाधिसंयुक्तः स्वर्गतिं प्रतिपद्यते। 	<br>
दानानि तु प्रवक्ष्यामि यानि दत्त्वा द्विजोत्तमाः।। २१८.९ ।।	<br><br>
नरः कृत्वाऽप्यकार्याणि ततो धर्मेण युज्यते।	<br>
सर्वेषामेव दानानामन्नं श्रेष्ठमुदाहृतम्।। २१८.१० ।।	<br><br>
सर्वमन्नं प्रदातव्यमृजुना धर्ममिच्छता।	<br>
प्राणा ह्यन्नं मनुष्याणां तस्माज्जन्तुः प्रजायते।। २१८.११ ।।	<br><br>
अन्ने प्रतिष्ठिता लोकास्तस्मादन्नं प्रशस्यते।	<br>
अन्नमेव प्रशंसन्ति देवर्षिपितृमानवाः।। २१८.१२ ।।	<br><br>
अन्नस्य हि प्रदानेन स्वर्गमाप्नोति मानवः।	<br>
न्यायलब्धं प्रदातव्यं द्विजातिभ्योऽन्नमुत्तमम्।। २१८.१३ ।।	<br><br>
स्वाध्यायसमुपेतेभ्यः प्रहृष्टेनान्तरात्मना।	<br>
यस्य त्वन्नमुपाश्नन्ति ब्राह्मणाश्च सकृद्‌दश।। २१८.१४ ।।	<br><br>
हृष्टेन मनसा दत्तं न स तिर्यग्गतिर्भवेत्।	<br>
ब्राह्मणानं सहस्राणि दशाऽऽभोज्य द्विजोत्तमाः।। २१८.१५ ।।	<br><br>
नरोऽधर्मात्प्रमुच्येत पापेष्पभिरतः सदा।	<br>
भैक्षेणान्नं समाहृत्य विप्रो वेदपुरस्कृतः।। २१८.१६ ।।	<br><br>
स्वाध्यायनिरते विप्रे दत्त्वेह सुखमेधते।	<br>
अहिंसन्ब्राह्मणस्वानि न्यायेन परिपाल्य च।। २१८.१७ ।।	<br><br>
क्षत्त्रियस्तरसा प्राप्तमन्नं यो वै प्रयच्छति।	<br>
द्विजेभ्यो वेदमुख्येभ्यः प्रयतः सुसमाहितः।। २१८.१८ ।।	<br><br>
तेनापोहति धर्मात्मा दुष्कृतं कर्म भो द्विजाः।	<br>
षड्भागपरिशुद्धं च कृषेर्भागमुपार्जितम्।। २१८.१९ ।।	<br><br>
वैश्यो ददद्‌द्विजातिभ्यः पापेभ्यः परिमुच्यते।	<br>
अवाप्य प्रामसंदेहं कार्कश्येन समार्जितम्।। २१८.२० ।।	<br><br>
अन्नं दत्त्वा द्विजातिभ्यः शूद्रः पापात्प्रमुच्यते।	<br>
औरसेन बलेनान्नमर्जयित्वा विहिंसकः।। २१८.२१ ।।	<br><br>
यः प्रयच्छति विप्रेभ्यो न स दुर्गाणि सेवते।	<br>
न्यायेनावाप्तमन्नं तु नरो हर्षसमन्वितः।। २१८.२२ ।।	<br><br>
द्विजेभ्यो वेदवृद्धेभ्यो दत्त्वा पापात्प्रमुच्यते।	<br>
अन्नमूर्जस्करं लोके दत्त्वोर्दजस्वी भवेन्नरः।। २१८.२३ ।।	<br><br>
सतां पन्थानमावृत्य सर्वपापैः प्रमुच्यते।	<br>
दानविद्भिः कृतः पन्था येन यान्ति मनीषिणः।। २१८.२४ ।।	<br><br>
तेष्वप्यन्नस्य दातारस्तेभ्यो धर्मः सनातनः।	<br>
सर्वावस्थं मनुष्येण न्यायेनान्नमुपार्जितम्।। २१८.२५ ।।	<br><br>
कार्यान्न्यायागतं नित्यमन्नं हि परमा गतिः।	<br>
अन्नस्य हि प्रदानेन नरो याति परां गतिम्।। २१८.२६ ।।	<br><br>
सर्वकामसमायुक्तः प्रेत्य चाप्यश्नुते सुखम्।	<br>
एवं पुण्यसमायुक्तो नरः पापैः प्रमुच्यते।। २१८.२७ ।।	<br><br>
तस्मादन्नं प्रदातव्यमन्यायपरिवर्जितम्।	<br>
यस्तु प्राणाहुतीपूर्वमन्नं भुङ्क्ते गृही सदा।। २१८.२८ ।।	<br><br>
अबन्ध्यं दिवसं सुर्यादन्नदानेन मानवः।	<br>
भोजयित्वा शतं नित्यं नरो वेदविदां वरम्।। २१८.२९ ।।	<br><br>
न्यायाविद्धर्मविदुषामितिहासविदां तथा।	<br>
याति नरकं घोरं संसारं न च सेवते।। २१८.३० ।।	<br><br>
सर्वकामसमायुक्तः प्रेत्य चाप्यश्नुते सुखम्।	<br>
एवं कर्मसमायुक्तो रमते विगतज्वरः।। २१८.३१ ।।	<br><br>
रूपवान्कीर्तिमांश्चैव धनवांश्चोपजायते।	<br>
एतद्वः सर्वमाख्यातमन्नदानफलं महत्।।	<br>
मूलमेतत्तु धर्माणां प्रदानानां च भो द्विजाः।। २१८.३२ ।।	<br><br>
इति श्रीमहापुराणे आदिब्राह्मे व्यासर्षिसंवादे संसारचक्रेऽन्नदानप्रशंसावर्णनं नामाष्टादशाधिकद्विशततमोऽध्यायः।। २१८ ।।	<br>
