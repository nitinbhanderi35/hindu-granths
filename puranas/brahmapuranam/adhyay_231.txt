<b>व्यास-मुनिसंवादे द्वापरयुगान्तकथनम्	<br></b>
<b>मुनय ऊचुः	<br></b>
आसन्नं विप्रकृष्टं वा यदि कालं न विद्‌महे।	<br>
ततो द्वापरविध्वंसं युगान्तं स्पृहयामहे।। २३१.१ ।।	<br><br>
प्राप्ता वयं हि तत्कालमनया धर्मतृष्णया।	<br>
आदद्याम परं धर्म सुखमल्पेन कर्मणा।। २३१.२ ।।	<br><br>
संत्रासोद्वेगजननं युगान्तं समुपस्थिकम्।	<br>
प्रनष्टधर्मं धर्मज्ञ निमित्तैर्वक्तुमर्हसि।। २३१.३ ।।	<br><br>
<b>व्यास उवाच	<br></b>
अरक्षितारो हर्तारो बलिभागस्य पार्थिवाः।	<br>
युगान्ते प्रभविष्यन्ति स्वरक्षणपरायणाः।। २३१.४ ।।	<br><br>
अक्षत्रियाश्च राजानो विप्राः शूद्रोपजीविनः।	<br>
शुद्राश्च ब्राह्मणाचारा भविष्यन्ति युगक्षये।। २३१.५ ।।	<br><br>
श्रोत्रियाः काण्डपृष्ठाश्च निष्कर्माणि हवींषि च।	<br>
एकापंक्त्‌यामशिष्यन्ति युगान्ते मुनिसत्तमाः।। २३१.६ ।।	<br><br>
अशिष्टवन्तोऽर्थपरा नरा मद्यामिषप्रियाः।	<br>
मित्रभार्यां भजिष्यन्ति युगान्ते पुरुषाधमाः।। २३१.७ ।।	<br><br>
राजवृत्तिस्थिताश्चौरा राजानश्चौरशीलिनः।	<br>
भृत्या ह्यनिर्दिष्टभुजो भविष्यन्ति युगक्षये।। २३१.८ ।।	<br><br>
धनानि श्लाघनीयानि सतां वृत्तमपूजितम्।	<br>
अकुत्सना च पतिते भविष्यति युगक्षये।। २३१.९ ।।	<br><br>
प्रनष्टनासाः पुरुषा मुक्तकेशा विरूपिणः।	<br>
ऊनषोडशवर्षाश्च प्रसोष्यन्ति तथा स्त्रियः।। २३१.१० ।।	<br><br>
अट्टशूला जनपदाः शिवशूलाश्चतुष्पथाः।	<br>
प्रमदाः केशशूलाश्च भविष्यन्ति युगक्षये।। २३१.११ ।।	<br><br>
सर्वे ब्रह्म वदिष्यन्ति द्विजा वाजसनेयिकाः।	<br>
शूद्राभा वादिनश्चैव ब्राह्मणाश्चान्त्यवासिनः।। २३१.१२ ।।	<br><br>
शुक्लदन्ता जिताक्षाश्च मुण्डाः काषायवाससः।	<br>
शूद्रा दर्मं वदिष्यन्ति शाठ्यबुद्ध्योपजीविनः।। २३१.१३ ।।	<br><br>
श्वापदप्रचुरत्वं च गवां चैव परिक्षयः।	<br>
साधूनां परिवृत्तिश्च विद्यादन्तगते युगे।। २३१.१४ ।।	<br><br>
अन्त्या मध्ये निवत्स्यन्ति मध्याश्चान्यनिवासिनः।	<br>
निर्ह्रीकाश्च प्रजाः सर्वा नष्टास्तत्रयुगाक्षये।। २३१.१५ ।।	<br><br>
तपोयज्ञफलानां च विक्रेतारो द्विजोत्तमाः।	<br>
ऋतवो विपरीताश्च भविष्यन्ति युगक्षये।। २३१.१६ ।।	<br><br>
तथा द्विहायना दम्याः कलौ लाङ्गलधारिणः।	<br>
चित्रवर्षी च पर्जन्यो युगे क्षीणे भविष्यति।। २३१.१७ ।।	<br><br>
सर्वे शूरकुले जाताः क्षमानाथा भवन्ति हि।	<br>
यथा निम्नाः प्रजाः सर्वा भविष्यन्ति युगक्षये।। २३१.१८ ।।	<br><br>
पितृदेयानि दत्तानि भविष्यन्ति तथा सृताः।	<br>
न च धर्म चरिष्यन्ति मानवा निर्गते युगे।। २३१.१९ ।।	<br><br>
ऊषरा बहुला भूमिः पन्थानस्तस्करावृताः।	<br>
सर्वे ........ वाणिकाश्चैव भविष्यन्ति युगक्षये।। २३१.२० ।।	<br><br>
पितृदायान्यदत्तानि विभजन्ति तथा सुताः।	<br>
हरणे यत्नवन्तोऽपि लोभादिभिर्विरोधिनः।। २३१.२१ ।।	<br><br>
सौकुमार्ये तथा रूपे रत्ने चोपक्षयं गते।	<br>
भविष्यन्ति युगस्यान्ते नार्यः केशैरलंकृताः।। २३१.२२ ।।	<br><br>
निर्वीर्यस्य रतिस्तत्र गृहस्थस्य भविष्यति।	<br>
युगान्ते समनुप्राप्ते नान्या भार्यासमा रतिः।। २३१.२३ ।।	<br><br>
कुशीलानार्यभूयिष्ठा वृथारूपसमन्विताः।	<br>
पुरुषाल्पं बहुस्त्रीकं तद्‌युगान्तस्य लक्षणम्।। २३१.२४ ।।	<br><br>
बहुयाचनको लोको न दास्यति परस्परम्।	<br>
राजचौराग्निदण्डादिक्षीणः क्षयमुपैष्यति।। २३१.२५ ।	<br>
अफलानि च सस्यानि तरुणा वृद्धशीलिनः।	<br>
अशीलाः सुखिनो लोके भविष्यन्ति युगक्षये।। २३१.२६ ।।	<br><br>
वर्षासु परुषा वाता नीचाः शर्करवर्षिणः।	<br>
संदिग्धः परलोकश्च भविष्यति युगक्षये।। २३१.२७ ।।	<br><br>
वैश्या इव च राजन्या धनधान्योपजीविनः।	<br>
युगापक्रमणे पूर्वं भविष्यन्ति न बान्धवाः।। २३१.२८ ।।	<br><br>
अप्रवृत्ताः प्रपश्यन्ति समयाः शपथास्तथा।	<br>
ऋणं सविनयभ्रंशं युगे क्षीणे भविष्यति।। २३१.२९ ।।	<br><br>
भविष्यत्यफलो हर्षः क्रोधश्च शफलो नृणाम्।	<br>
अजाश्चापि निरोत्स्यन्ति पयसोऽर्थे युगक्षये।। २३१.३० ।।	<br><br>
अशास्त्राविहितो यज्ञ एवमेव भविष्यति।	<br>
अप्रमाणं करिष्यन्ति नराः पण्डितमानिनः।। २३१.३१ ।।	<br><br>
शास्त्रोक्तस्याप्रवक्तारो भविष्यन्ति न संशयः।	<br>
सर्वः सर्वं विजानाति वृद्धाननुपसेव्य वै।। २३१.३२ ।।	<br><br>
न कश्चिदकविर्नाम युगान्ते समुपस्थिते।	<br>
नक्षत्राणि वियोगानि न कर्मस्था द्विजातयः।। २३१.३३ ।।	<br><br>
चौरप्रायाश्च राजानो युगान्ते समुपस्थिते।	<br>
कुण्डीवृषा नैकृतिकाः सुरापा ब्रह्मवादिनः।। २३१.३४ ।।	<br><br>
अश्वमेधेन यक्ष्यन्ते युगान्ते द्विजसत्तमाः।	<br>
याजयिष्यन्त्ययाज्यांस्तु तथाऽभक्ष्यस्य भक्षिणः।। २३१.३५ ।।	<br><br>
ब्राह्मणा धनतृष्णार्ता युगान्ते समुपस्थिते।	<br>
भोःशब्दमभिधास्यन्ति न च कश्चित्पठिष्यति।। २३१.३६ ।।	<br><br>
एकशङ्खास्तथा नार्यो गवेधुकपिनद्धकाः(?)।	<br>
नक्षत्राणि विवर्णानि विपरीता दिशो दश।। २३१.३७ ।।	<br><br>
संध्यारागो विदग्धाङ्गो भविष्यति युगक्षये।	<br>
प्रेषयन्ति पितृन्पुत्रा वधूः श्वश्रूः स्वकर्मसु।। २३१.३८ ।।	<br><br>
युगेष्वेवं निवत्स्यन्ति प्रमदाश्च नरास्तथा।	<br>
अकृत्वाऽग्राणि भोक्ष्यन्ति द्विजाश्चैवाहुताग्नयः।। २३१.३९ ।।	<br><br>
भिक्षां बलिमदत्त्वा च भोक्ष्यन्ति पुरुषाः स्वयम्।	<br>
वञ्चयित्वा पतीन्सुप्तान्गमिष्यन्ति स्त्रियोऽन्यतः।। २३१.४० ।।	<br><br>
न व्याधितान्नाप्यरूपान्नोद्यतान्नाप्यसूयकान्।	<br>
कृते न प्रतिकर्ता च युगे क्षीर्णे भविष्यति।। २३१.४१ ।।	<br><br>
<b>मुनय ऊचुः	<br></b>
एवं विलम्बिते धर्मे मानुषाः करपीडिताः।	<br>
कुत्र देशे निवत्स्यन्ति किमाहारविहारिणः।। २३१.४२ ।।	<br><br>
किंकर्माणः किमीहन्तः किंप्रमाणाः किमायुषः।	<br>
कां च काष्ठांसमासाद्य प्रपत्स्यन्ति कृतं युगम्।। २३१.४३ ।।	<br><br>
<b>व्यास उवाच	<br></b>
अत ऊर्ध्वं च्युते धर्मे गुणहीनाः प्रजास्तथा।	<br>
शीलव्यसनमासाद्य प्राप्स्यन्ति ह्रासमायुषः।। २३१.४४ ।।	<br><br>
आयुर्हानयावलग्नानिर्वलग्नान्या विवर्णता।	<br>
वैवर्ण्याद्‌व्याधिसंपीडा निर्वेदो व्याधिपीडनात्।। २३१.४५ ।।	<br><br>
निर्वेदादात्मसंबोधः संबोधाद्धर्मंशीलता। 	<br>
एवं गत्वा परां काष्ठां प्रपत्स्यन्ति कृतं युगम्।। २३१.४६ ।।	<br><br>
उद्देशतो धर्मशीलाः केचिन्मध्यस्थतां गताः।	<br>
किं धर्मशीलाः केचित्तु केचिदत्र कुतूहलाः।। २३१.४७ ।।	<br><br>
प्रत्यक्षमनुमानं च प्रमाणमिति निश्चिताः।	<br>
अप्रमाणं करिष्यन्ति सर्वमित्यपरे जनाः।। २३१.४८ ।।	<br><br>
नास्तिक्यपरताश्चापि केचिद्धर्मविलोपकाः।	<br>
भविष्यन्ति नरा मूढा द्विजाः पण्डितमानिनः।। २३१.४९ ।।	<br><br>
तदात्वमात्रश्रद्धेया शास्त्रज्ञानबहिष्कृताः।	<br>
दाम्भिकास्ते भविष्यन्ति नरा ज्ञानविलोपिताः।। २३१.५० ।।	<br><br>
तथा विलुलिते धर्मे जनाः श्रेष्ठपुरस्कृताः।	<br>
शुभान्समाचरिष्यन्ति दानशीलपरायणाः।। २३१.५१ ।।	<br><br>
सर्वभक्षाः स्वयंगुप्ता निर्घृणा निरपत्रपाः।	<br>
भविष्यन्ति तदा लोके तत्कषायस्य लक्षणम्।। २३१.५२ ।।	<br><br>
कषायोपप्लवे काले ज्ञाननिष्ठाप्रणाशने।	<br>
सिद्धिमल्पेन कालेन प्राप्स्यन्ति निरुपस्कृताः।। २३१.५३ ।।	<br><br>
विप्राणां शाश्वतीं वृत्तिं यदा वर्णावरे जनाः।	<br>
संश्रयिष्यन्ति भो विप्रास्तत्कषायस्य लक्षणम्।। २३१.५४ ।।	<br><br>
महायुद्धं महावर्षं महावातं महातपः।	<br>
भविष्यति युगे क्षीणे तत्कषायस्य लक्षणम्।। २३१.५५ ।।	<br><br>
विप्ररूपेण यक्षांसि राजानः कर्णवेदिनः।	<br>
पृथिवीमुपक्षोक्ष्यन्ति युगान्ते समुपस्थिते।। २३१.५६ ।।	<br><br>
निःस्वाध्यायवषट्काराः सुनेतारोऽभिमानिनः।	<br>
क्रव्यादा ब्रह्मरूपेण सर्वभक्ष्या वृथाव्रताः।। २३१.५७ ।।	<br><br>
मूर्खाश्चार्थपरालुब्धाः क्षुद्राः क्षुद्रपरिच्छदाः।	<br>
व्यवहारोपवृत्ताश्च च्युता धर्माश्च शाश्वतात्।। २३१.५८ ।।	<br><br>
हर्तारः पररत्नानां परदारप्रधर्षकाः।	<br>
कामात्मानो दुरात्मानः सोपधाः प्रियसाहसाः।। २३१.५९ ।।	<br><br>
तेषु प्रभवमाणेषु जनेष्वपि च सर्वशः।	<br>
अभाविनो भविष्यन्ति मुनयो बहुरूपिणः।। २३१.६० ।।	<br><br>
कलौ युगे समुत्पन्नाः प्रधानपुरुषाश्च ये।	<br>
कथायोगेन तान्सर्वान्पूजयिष्यन्ति मानवाः।। २३१.६१ ।।	<br><br>
सस्यचौरा भविष्यन्ति तथा चैलापहारिणः।	<br>
भोक्ष्यभोज्यहराश्चैव करण्डानां च हारिणः।। २३१.६२ ।।	<br><br>
चौराश्चौरस्य हर्तारो हन्ता हन्तुर्भविष्यति।	<br>
चौरैश्चौरक्षये चापि कृते क्षेमं भविष्यति।। २३१.६३ ।।	<br><br>
निः सारे क्षुभिते काले निष्क्रिये संव्यवस्थिते।	<br>
नरा वनं श्रियत्यन्ति करभारप्रपीडिताः।। २३१.६४ ।।	<br><br>
यज्ञकर्मण्युपरते रक्षांसि स्वापदानि च।	<br>
कीटमूषिकसर्पाश्च धर्षयिष्यन्ति मानवान्।। २३१.६५ ।।	<br><br>
क्षेमं सुभिक्षमारोग्यं सामग्य्रं चैव बन्धुषु।	<br>
उद्देशेषु नराः श्रेष्ठा भविष्यन्ति युगक्षये।। २३१.६६ ।।	<br><br>
स्वयंपालाः स्वयं चौराः प्लवसंभारसंभृताः।	<br>
मण्डलैः संभविष्यन्ति देशे देशे पृथक्पृथक्।। २३१.६७ ।।	<br><br>
स्वदेशेभ्यः परिभ्रष्टा निःसाराः सह बन्धुभिः।	<br>
नराः सर्वे भविष्यन्ति तदा कालपरिक्षयात्।। २३१.६८ ।।	<br><br>
ततः सर्वे समादाय कुमारान्प्रद्रुता भयात्।	<br>
कौशिकीं संतरिष्यन्ति नराः क्षुद्‌भयपीडिताः।। २३१.६९ ।।	<br><br>
अङ्गान्वङ्गान्कलिङ्गांश्च काश्मीरानथ कोशलान्।	<br>
ऋषिकान्तगिरिद्रोणीः संश्रयिष्यन्ति मानवाः।। २३१.७० ।।	<br><br>
कृत्स्नं च हिमवत्पार्श्वं कूलं च लवणाम्भसः।	<br>
विविधं जीर्णपत्रं च वल्कलान्यजिनानि च।। २३१.७१ ।।	<br><br>
सव्यं कृत्वा निवत्स्यन्ति तस्मिन्भुते युगक्षये।	<br>
अरण्येषु च वत्स्यन्ति नरा म्लेच्छगणैः सह।। २३१.७२ ।।	<br><br>
नैव शून्या नवारण्या भविष्यति वसुंधरा।	<br>
अगोप्ताश्च गोप्तारो भविष्यन्ति नराधिपाः।। २३१.७३ ।।	<br><br>
मृगैर्मत्स्यैर्विहङ्गैश्च श्वापदैः सर्पकीटकैः।	<br>
मधुशाकफलैर्मूलैर्वर्तयिष्यन्ति मानवाः।। २३१.७४ ।।	<br><br>
शीर्णपर्णफलाहारा वल्कलान्यजिनानि च।	<br>
स्वयं कृत्वा निवत्स्यन्ति यथा मुनिजनस्तथा।। २३१.७५ ।।	<br><br>
बीजानामकृतस्नेहा आहताः काष्ठशङ्कुभिः।	<br>
अजैडकं खरोष्ट्रं च पालयिष्यन्ति नित्यशः।। २३१.७६ ।।	<br><br>
नदीस्रोतांसि रोत्स्यन्ति तोयार्थं कूलमाश्रिताः।	<br>
पक्वान्नव्यवहारेण विपणन्तः परस्परम्।। २३१.७७ ।।	<br><br>
तनूरुहैर्यताजातैः समालान्तरसंभृतैः।	<br>
बह्‌वपत्याः प्रजाहीनाः कुलशीलविवर्जिताः।। २३१.७८ ।।	<br><br>
एवं भविष्यन्ति तदा नराश्चाधर्मजीविनः।	<br>
हीना हीनं तथा धर्मं प्रजा समनुवत्स्यति।। २३१.७९ ।।	<br><br>
आयुस्तत्र च मर्त्यानां परं त्रिंशद्‌भविष्यति।	<br>
दुर्बला विषयग्लाना जराशोकैरभिप्लुताः।। २३१.८० ।।	<br><br>
भविष्यन्ति तदा तेषां रोगैरिन्द्रियसंक्ष्यः।	<br>
आयुः प्रत्ययसंरोधाद्विषयादु(यैरु)परंस्यते।। २३१.८१ ।।	<br><br>
शुश्रूषवो भविष्यन्ति साधूनां दर्शने रताः।	<br>
सत्यं च प्रतिपत्स्यन्ति व्यवहारोपसंक्षयात्।। २३१.८२ ।।	<br><br>
भविष्यन्ति च कामानामलाभाद्धर्मशीलिनः।	<br>
करिष्यन्ति च संस्कारं स्वयं च क्षयपीडिताः।। २३१.८३ ।।	<br><br>
एवं सुक्षूषवो दाने सत्ये प्राण्यभिरक्षणे।	<br>
ततः पादप्रवृत्ते तु धर्मे श्रेयो निपत्स्यते।। २३१.८४ ।।	<br><br>
तेषां लब्धानुमानानां गुणेषु परिवर्तताम्।	<br>
स्वादु किंत्विति विज्ञाय धर्म एव च दृश्यते।। २३१.८५ ।।	<br><br>
यथा हानिक्रमं प्राप्तास्तथा ऋद्धिक्रमं गताः।	<br>
प्रगृहीते ततो धर्मे प्रपश्यन्ति कृतं युगम्।। २३१.८६ ।।	<br><br>
साधुवृत्तिः कतयुगे कषाये हानिरुच्यते।	<br>
एक एव तु कालोऽयं हीनवर्णो यथा शशी।। २३१.८७ ।।	<br><br>
छन्नश्च तमसा सोमो यथा कलियुगं तथा।	<br>
मुक्तश्च तमसा सोम एवं कृतयुगं च तत्।। २३१.८८ ।।	<br><br>
अर्थवादः परं ब्रह्म वेदार्थ इति तं विदुः।	<br>
अविविक्तमविज्ञातं दायाद्यमिह धार्यते।। २३१.८९ ।।	<br><br>
इष्टवादस्तपो नाम तपो हि स्थविरीकृतः।	<br>
गुणैः कर्माभिनिर्वृत्तिर्गुणाः शुध्यन्ति कर्मणा।। २३१.९० ।।	<br><br>
आशीस्तु पुरुषं दृष्ट्वा देशकालानुवर्तिनी।	<br>
युगे युगे यथा कालमृषिभिः समुदाहृता।। २३१.९१ ।।	<br><br>
धर्मार्थकाममोक्षाणां देवानां च प्रतिक्रिया।	<br>
आशिषश्च शिवाः पुण्यास्तथैवाऽऽयुर्युगे युगे।। २३१.९२ ।।	<br><br>
तथा युगानां परिवर्तनानि, चिरप्रवृत्तानि विधिस्वभावात्।	<br>
क्षणं न संतिष्ठति जीवलोकः, श्रयोदयाभ्यां परिवर्तमानः।। २३१.९३ ।।	<br><br>
इति श्रीमहापुराणे आदिब्राह्मे व्यासर्षिसंवादे भविष्यकथनं नाम एक त्रिंशदधिकद्विशततमोऽध्यायः।। २३१ ।।	<br>
