<span style="font-size: 14pt; line-height: 170%"><br>
<br>
<b>अथोनाशीतितमोऽध्यायः</b><br>
<b>वराहतीर्थवर्णनम्</b><br>
<b>नारद उवाच</b><br>
न मनस्तृप्तिमाधत्ते कथाः श्रृण्वत्त्वयेरिताः।<br>
पृथक्तीर्थफलं श्रोतुं प्रवृत्तं मम मानसम्॥ ७९.१ ॥<br>
<br>
क्रमशो ब्राह्मणानीतां गङ्गां मे प्रथमं वद।<br>
पृथक्तीर्थफलं पुण्यं सेतिहासं यथाक्रमम्॥ ७९.२ ॥<br>
<br>
ब्रह्मोवाच<br>
तीर्थानां च पृथग्भावं फलं माहात्म्यमेव च।<br>
सर्वं वक्तुं न शक्नोमि न च त्वं श्रवणे क्षमः॥ ७९.३ ॥<br>
<br>
तथाऽपि किंचिद्वक्ष्यामि श्रृणु नारद यत्नतः।<br>
यान्युक्तानि च तीर्थानि श्रुतिवाक्यानि यानि च॥ ७९.४ ॥<br>
<br>
तानि वक्ष्यामि संक्षेपान्नमस्कृत्वा त्रिलोचनम्।<br>
यत्रासौ भगवानासीत्प्रत्यक्षस्त्र्यम्बको मुने॥ ७९.५ ॥<br>
<br>
त्र्बम्बकं नाम तत्तीर्थं भुक्तिमुक्तिप्रदायकम्।<br>
वाराहमपरं तीर्थं त्रिषु लोकेषु विश्रुतम्॥ ७९.६ ॥<br>
<br>
तस्य रूपं प्रवक्ष्यामि नाम विष्णोर्यथाऽभवत्।<br>
पुरा देवान्पराभूय यज्ञमादाय राक्षसः॥ ७९.७ ॥<br>
<br>
रसातलमनुप्राप्तः सिन्धुसेन इति श्रुतः।<br>
यज्ञे तलमनुप्राप्ते निर्यज्ञा ह्यभवन्मही॥ ७९.८ ॥<br>
<br>
नायं लोकोऽस्ति न परो यज्ञ नष्ट इतीत्वराः।<br>
सुरास्तमेव विविशू रसातलमनुद्विषम्॥ ७९.९ ॥<br>
<br>
नाशक्नुवंस्तु तं जेतुं देवा इन्द्रपुरोगमाः।<br>
विष्णु पुराणपुरुषं गत्वा तस्मै न्यवेदयन्॥ ७९.१० ॥<br>
<br>
राक्षसस्य तु तत्कर्म यज्ञभ्रंशमशेषतः।<br>
ततः प्रोवाच भगवान्वाराहं वपुरास्थितः॥ ७९.११ ॥<br>
<br>
शङ्खचक्रगदापाणिर्गत्वा चैव रसातलम्।<br>
आनयिष्ये मखं पुण्यं हत्वा राक्षसपुंगवान्॥ ७९.१२ ॥<br>
<br>
स्वः प्रयान्तु सुराः सर्वे व्येतु वो मानसो ज्वरः।<br>
येन गङ्गा तलं प्राप्ता पथा तेनैव चक्रधृक्॥ ७९.१३ ॥<br>
<br>
जगाम तरसा पुत्र भुवं भित्त्वा रसातलम्।<br>
स वराहवपुः श्रीमान्रसातलनिवासिनः॥ ७९.१४ ॥<br>
<br>
राक्षसान्दानवान्हत्वा मुखे धृत्वा महाध्वरम्।<br>
वाराहरूपी भगवान्मखमादाय यज्ञभुक्॥ ७९.१५ ॥<br>
<br>
येन प्राप तलं विष्णुः पथा तेनैव शत्रुजित्।<br>
मुखे न्यस्य महायज्ञं निश्चक्राम रसातलात्॥ ७९.१६ ॥<br>
<br>
तत्र ब्रह्मगिरौ देवाः प्रतीक्षां चक्रिरे हरेः।<br>
पथस्तस्माद्विनिःसृत्य गङ्गास्रवणमभ्यगात्॥ ७९.१७ ॥<br>
<br>
प्राक्षालयच्च स्वाङ्गानि असृग्लिप्तानि नारद।<br>
गङ्गाम्भसा तत्र कुण्डं वाराहमभवत्ततः॥ ७९.१८ ॥<br>
<br>
मुखे न्यस्तं महायज्ञं देवानां पुरतो हरिः।<br>
दत्तवांस्त्रिदशश्रेष्ठो मुखाद्यज्ञोऽभ्यजायत॥ ७९.१९ ॥<br>
<br>
ततः प्रभृति यज्ञाङ्गं प्रधानं स्रुव उच्यते।<br>
वाराहरूपमभवदेवं वै कारणान्तरात्॥ ७९.२० ॥<br>
<br>
तस्मात्पुण्यतमं तीर्थं वाराहं सर्वकामदम्।<br>
तत्र स्नानं च दानं च सर्वक्रतुफलप्रदम्॥ ७९.२१ ॥<br>
<br>
तत्र स्थितोऽपि यः कश्चित्पितॄन्स्मरति पुण्यकृत्।<br>
विमुक्ताः सर्वपापेभ्यः पितरः स्वर्गमाप्नुयुः॥ ७९.२२ ॥<br>
<br>
इति श्रीमहापुराणे आदिब्राह्मे तीर्थमाहात्म्ये वराहतीर्थवर्णनं नामोनाशीतितमोऽध्यायः॥ ७९ ॥<br>
गौतमीमाहात्म्ये दशमोऽध्यायः॥ १० ॥<br>
<br>
</span>
