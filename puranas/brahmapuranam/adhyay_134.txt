<b>चक्रतीर्थवर्णनम्	<br></b>
<b>ब्रह्मोवाच	<br></b>
चक्रतीर्थमिति ख्यातं स्मरणात्पापनाशनम्।	<br>
तस्य प्रभावं वक्ष्यामि श्रृणु यत्नेन नारद।। १३४.१ ।।	<br><br>
ऋषयः सप्त विख्याता वसिष्ठप्रमुखा मुने।	<br>
गौतम्यास्तीरमाश्रित्य सत्रयज्ञमुपासते।। १३४.२ ।।	<br><br>
तत्र विघ्न उपक्रान्ते रक्षोभिरतिभीषणे।	<br>
मामभ्येत्यथ मुनयो रक्षःकृत्यं न्यवेदयन्।। १३४.३ ।।	<br><br>
तदाऽहं प्रमदारूपं माययाऽऽसृज्य नारद।	<br>
यस्याश्च दर्शनादेव नाशं यान्त्यथ राक्षसाः।। १३४.४ ।।	<br><br>
एवमुक्त्वा तु तां प्रादामृषिभ्यः प्रमदां मुने।	<br>
मद्वाक्यादृषयो मायामादाय पुनरागमन्।। १३४.५ ।।	<br><br>
अजैका या समाख्याता कृष्णलोहितरूपिणी।	<br>
मुक्तकेशीत्यभिधया साऽऽस्तेऽद्यपि स्वरूपिणी।। १३४.६ ।।	<br><br>
लोकत्रितयसंमोहदायिनी कामरूपिणी।	<br>
तद्‌बलात्स्वस्थमनसः सर्वे च मुनिपुंगवाः।। १३४.७ ।।	<br><br>
गौतमीं सरितां श्रेष्ठां पुनर्यज्ञाय दीक्षिताः।	<br>
पुनस्तन्मखनाशाय राक्षसाः समुपागमन्।। १३४.८ ।।	<br><br>
यज्ञवाटान्तिके मायां दृष्ट्वा राक्षसपुंगवाः।	<br>
ततो नृत्यन्ति गायन्ति हसन्ति च रुदन्ति च।। १३४.९ ।।	<br><br>
माहेश्वरी महामाया प्रभावेणातिदर्पिता।	<br>
तेषां मध्ये दैत्यपतिः शम्बरो नाम वीर्यवान्।। १३४.१० ।।	<br><br>
मायारूपां तु प्रमदां भक्षयामास नारद।	<br>
तदद्‌भुतमतीवाऽऽसीत्तन्मायाबलदर्शिनाम्।। १३४.११ ।।	<br><br>
मखे विध्वंस्यमाने तु ते विष्णुं शरणं ययुः।	<br>
प्रादाद्विष्णुश्चक्रमथो मुनीनां रक्षणाय तु।। १३४.१२ ।।	<br><br>
चक्रं तद्राक्षसानाजौ दैत्यांश्च दनुजांस्तथा।	<br>
चिच्छेद तद्भयादेव मृता राक्षसपुंगवाः।। १३४.१३ ।।	<br><br>
ऋषिभिस्तन्महासत्रं संपूर्णमभवत्तदा। 	<br>
विष्णोः प्रक्षालितं चक्रं गङ्गाम्भोभिः सुदर्शनम्।। १३४.१४ ।।	<br><br>
ततः प्रभृति तत्तीर्थं चक्रतीर्थमुदाहृतम्।	<br>
तत्र स्नानेन दानेन सत्रयागफलं लभेत्।। १३४.१५ ।।	<br><br>
तत्र पञ्च शतान्यासंस्तीर्थानां पापहारिणाम्।	<br>
तेषु स्नानं तथा दानां प्रत्येकं मुक्तिदायकम्।। १३४.१६ ।।	<br><br>
इति श्रीमहापुराणे आदिब्राह्मे तीर्थमाहात्म्ये चक्रतीर्थादिपञ्चशततीर्थवर्णनं नाम चतुस्त्रिंशदधिकशततमोऽध्यायः।। १३४ ।।	<br><br>
गौतमीमाहात्म्ये पञ्चषष्टितमोऽध्यायः।। ६५ ।।	<br>
