<b>अथ सप्तशीतितमोऽध्यायः</b><br>
<b>अहल्यासंगमेन्द्रतीर्थवर्णनम्</b><br>
<b>ब्रह्मोवाच</b><br>
अहल्यासंगमं चेह तीर्थं त्रैलोक्यपावनम्।<br>
श्रृणु सम्यङ्मुनिश्रेष्ठ तत्र वृत्तमिदं यथा॥ ८७.१ ॥<br>
<br>
कौतुकेनातिमहता मया पूर्वं मुनीश्वर।<br>
सृष्टा कन्या बहुविधा रूपवत्यो गुणान्विताः॥ ८७.२ ॥<br>
<br>
तासामेकां श्रेष्ठतमां निर्ममे शुभलक्षणाम्।<br>
तां बालां चारुसर्वङ्गीं दृष्ट्वा रूपगुणान्विताम्॥ ८७.३ ॥<br>
<br>
को वाऽस्याः पोषणे शक्त इति मे बुद्धिराविशत्।<br>
न दैत्यानां सुराणां च न मुनीनां तथैव च॥ ८७.४ ॥<br>
<br>
नास्त्यस्याः पोषणे शक्तितरिति मे बुद्धिरन्वभूत्।<br>
गुणज्येष्ठाय विप्राय तपोयुक्ताय धीमते॥ ८७.५ ॥<br>
<br>
सर्वलक्षणयुक्ताय वेदवेदाङ्गवेदिने।<br>
गौतमाय महाप्राज्ञामददां पोषणाय ताम्॥ ८७.६ ॥<br>
<br>
पालयस्व मुनिश्रेष्ठ यावदाप्स्यति यौवनम्।<br>
यौवनस्थां पुनः साध्वीमानयेथा ममान्तिकम्॥ ८७.७ ॥<br>
<br>
एवमुक्त्वा गौतमाय प्रादां कन्यां सुमध्यमाम्।<br>
तामादाय मुनिश्रेष्ठ तपसा हतकल्मषः॥ ८७.८ ॥<br>
<br>
तां पोषयित्वा विधिवदलंकृत्य ममान्तिकम्।<br>
निर्विकारो मुनिश्रेष्ठो ह्यहल्यामानयत्तदा॥ ८७.९ ॥<br>
<br>
तां दृष्ट्वा विबुधाः सर्वे शक्रग्निवरुणादयः।<br>
मम देया सुरेशान इत्यूचुस्ते पृथक्पृथक्॥ ८७.१० ॥<br>
<br>
तथैव मुनयः साध्या दानवा यक्षराक्षसाः।<br>
तान्सर्वानागतान्दृष्ट्वा कान्यार्थमथ संगतान्॥ ८७.११ ॥<br>
<br>
इन्द्रस्य तु विशेषण महांश्चाभूत्तदा ग्रहः।<br>
गौतमस्य तु माहात्म्यं गाम्भीर्यं धैर्यमेव च॥ ८७.१२ ॥<br>
<br>
स्मृत्वा सुविस्मितो भूत्वा ममैवमभवत्सुधीः।<br>
देयेयं गौतमायैव नान्ययोग्या शुभानना॥ ८७.१३ ॥<br>
<br>
तस्मा एव तु तां दास्ये तथाऽप्येवमचिन्तयम्।<br>
सर्वेषां च मतिर्धैर्यं मथितं बालयाऽनया॥ ८७.१४ ॥<br>
<br>
अहल्येति सुरैः प्रोक्तं मया च ऋषिभिस्तदा।<br>
देवानृषींस्तदा वीक्ष्य मया तत्रोक्तमुच्चकैः॥ ८७.१५ ॥<br>
<br>
तस्मै सा दीयते सुभ्रूर्यः पृथिव्याः प्रदक्षिणाम्।<br>
कृत्वोपतिषठते पूर्व न चानयस्मै पुनः पुनः॥ ८७.१६ ॥<br>
<br>
ततः सर्वे सुरगणाः श्रुत्वा वाक्यं मयेरितम्।<br>
अहल्यार्थं सुरा जग्मुः पृथिव्याश्च प्रदक्षिणे॥ ८७.१७ ॥<br>
<br>
गतेषु सुरसंघेषु गौतमोऽपि मुनीश्वर।<br>
प्रयत्नमकरोत्कंचिदहल्यार्थंमिमं तथा॥ ८७.१८ ॥<br>
<br>
एतस्मिन्नन्तरे ब्रह्मन्सुरभिः सर्वकामधुक्।<br>
अर्धप्रसूता ह्यभवत्तां ददर्श स गौतमः॥ ८७.१९ ॥<br>
<br>
स्याः प्रदक्षिणं चक्रे इयमुर्वीति संस्मरन्।<br>
लिङ्गस्य च सुरेशस्य प्रदक्षिणमथाकरोत्॥ ८७.२० ॥<br>
<br>
तयोः प्रदक्षिणं कृत्वा गौतमौ मुनिसत्तमः।<br>
सर्वेषां चैव देवानामेकं चापि प्रदक्षिणम्॥ ८७.२१ ॥<br>
<br>
नैवाभवद्भुवो गन्तः संजातं द्वितयं मम।<br>
एवं निश्चित्य स मुनिर्ममान्तिकमथाभ्यगात्॥ ८७.२२ ॥<br>
<br>
नमस्कृत्वाऽब्रवीद्वाक्यं गौतमो मां महामतिः।<br>
कमलासन विश्वात्मन्नमस्तेऽस्तु पुनः पुनः॥ ८७.२३ ॥<br>
<br>
प्रदक्षिणीकृता ब्रह्मन्मयेयं वसुधाऽखिला।<br>
यदत्र युक्तं देवेश जानीते तद्भवान्स्वयम्॥ ८७.२४ ॥<br>
<br>
मया तु ध्यानयोगन ज्ञात्वा गौतममब्रवम्।<br>
तवैव दीयते सुभ्रः प्रदक्षिणमिदं कृतम्॥ ८७.२५ ॥<br>
<br>
धर्मं जानीहि विप्रर्षे दुर्ज्ञेयं निगमैरपि।<br>
अर्धप्रसूता सुरभिः सप्तद्वीपवती मही॥ ८७.२६ ॥<br>
<br>
कृता प्रदक्षिणा तस्याः पृथिव्याः सा कृता भवेत्।<br>
लिङ्गं प्रदक्षिणीकृत्य तदेव फलमाप्नुयात्॥ ८७.२७ ॥<br>
<br>
तस्मात्सर्वप्रयत्नेन मुने गौतम् सुव्रत।<br>
तुष्टोऽहं तव धैर्येण ज्ञानेन तपसा तथा॥ ८७.२८ ॥<br>
<br>
दत्तेयमृषिशार्दूल कन्या लोकवरा मया।<br>
इत्युक्तवाऽहं गौतमाय अहल्यामददां मुने॥ ८७.२९ ॥<br>
<br>
जाते विवाहे ते देवाः कृत्वेलायाः प्रदक्षिणम्।<br>
शनैः शनैरथाऽऽगत्य ददृशुः सर्व एव ते॥ ८७.३० ॥<br>
<br>
तं गौतममहल्यां च दाम्पत्यं प्रीतिवर्धनम्।<br>
ते चाऽऽगत्याथ पश्यन्तो विस्मिताश्चाभवन्सुराः॥ ८७.३१ ॥<br>
<br>
अतिक्रान्ते विवाहे तु सुराः सर्वे दिवं ययुः।<br>
समत्सरः शचीभर्ता तामीक्ष्य च दिवं ययौ॥ ८७.३२ ॥<br>
<br>
ततः प्रीतमनास्तस्मै गौतमाय महात्मने।<br>
प्रादां ब्रह्मगिरिं पुण्यं सर्वकामप्रदं शुभम्॥ ८७.३३ ॥<br>
<br>
अहल्यायां मुनिश्रेष्ठो रेमे तत्र स गौतमः।<br>
गौतमस्य कथां पुण्यां श्रुत्वा शक्रस्त्रिविष्टपे॥ ८७.३४ ॥<br>
<br>
तमाश्रमं तं च मुनिं तस्य भार्यामनिन्दिताम्।<br>
भूत्वा ब्राह्मणवेषेण द्रष्टुमागाच्छतक्रतुः॥ ८७.३५ ॥<br>
<br>
स दृष्ट्वा भवनं तस्य भार्यां च विभवं तथा।<br>
पापीयसीं मतिं कृत्वा अहल्यां समुदैक्षत॥ ८७.३६ ॥<br>
<br>
नाऽऽत्मानं न परं देशं कालं शापादृषेर्भयम्।<br>
न बुबोध तदा वत्स कामाकृष्टः शतक्रतुः॥ ८७.३७ ॥<br>
<br>
तद्ध्यानपरमो नित्यं सुराज्येन गर्वितः।<br>
संतप्ताङ्गः कथं कुर्यां प्रवेशो मे कथं भवेत्॥ ८७.३८ ॥।<br>
<br>
एवं वसन्विप्ररूपो नान्तरं त्वध्यगच्छत।<br>
स कदाचिन्महाप्राज्ञः कृत्वा पौर्वाह्णिकीं क्रयाम्॥ ८७.३९ ॥<br>
<br>
सहितो गौतमः शिष्यैर्निर्गतश्चाऽश्रमाद्बहिः।<br>
आश्रमं गौतमी विप्रन्धान्यानि विविधानि च॥ ८७.४० ॥<br>
<br>
द्रष्टुं गतो मुनिवर इन्द्रस्तं समुदैक्षतः।<br>
इदमन्तरमित्युक्त्वा चक्रे कार्यं मनःप्रियम्॥ ८७.४१ ॥<br>
<br>
रूपं कृत्वा गौतमस्य प्रियेप्सुः स शतक्रतुः।<br>
तां दृष्ट्वा चारुसर्वाङ्गीमहल्यां वाक्यमब्रवीत्॥ ८७.४२ ॥<br>
<br>
इन्द्र उवाच<br>
आकृष्टोऽहं तव गुणै रूपं स्मृत्वा स्खलत्पदः।<br>
इति ब्रुवन्हसन्हस्तमादायान्तः समाविशत्॥ ८७.४३ ॥<br>
<br>
न बुबोध त्वहल्या तं जारं मेने तु गौतमम्।<br>
रममाण यथासौख्यं प्रागाच्छिष्यैः स गौतमः॥ ८७.४४ ॥<br>
<br>
आगच्छन्तं नित्यमेव अहल्या प्रियवादिनी।<br>
प्रतियाति प्रियं वक्ति तोषयन्ती च तं गुणैः॥ ८७.४५ ॥<br>
<br>
तामदृष्ट्वा महाप्राज्ञो मेने तन्महदद्भुतम्।<br>
द्वारस्थितं मुनिश्रेष्ठं सर्वे पश्यन्ति नारद॥ ८७.४६ ॥<br>
<br>
अग्निहोत्रस्य शालाय रक्षिणो गृहकर्मिणः।<br>
ऊचुर्मुनिवरं भीता गौतमं विस्मयान्विताः॥ ८७.४७ ॥<br>
<br>
रक्षिण ऊचुः<br>
भगवन्किमिदं चित्रं बहिरन्तश्च दुश्यसे।<br>
प्रिययाऽन्तः प्रविष्टोसि तथैव च बहिर्भवान्॥<br>
अहो तपःप्रभावोऽयं नानारूपधरो भवान्॥ ८७.४८ ॥<br>
<br>
ब्रह्मोवाच<br>
तच्छ्रुत्वा विस्मितस्त्वन्तः प्रविष्टः को नु तिष्ठति।<br>
प्रिये अहल्ये भवति किं मां न प्रतिभाषसे॥ ८७.४९ ॥<br>
<br>
इत्यृषेर्वचनं श्रुत्वा अहल्या जारमब्रवीत्॥ ८७.५० ॥<br>
<br>
अहल्योवाच<br>
को भवान्मुनिरूपेण पापं त्वं कृतवानसि ।<br>
इति ब्रुवती शयनादुत्थिता सत्वरं भयात्॥ ८७.५१ ॥<br>
<br>
स चापि पापकृच्छक्रो विडालोऽभून्मुनेर्भयात्।<br>
त्रस्तां च विकृतां दृष्ट्वा स्वप्रियां दूषितां तदा॥ ८७.५२ ॥<br>
<br>
उवाच स मुनिः कोपात्किमिदं साहसं कृतम्।<br>
इति ब्रुवन्तं भर्तारं साऽपि नोवाच लज्जिता॥ ८७.५३ ॥<br>
<br>
अन्वेषयंस्तु तं जारं बिडालं ददृशे मुनिः।<br>
को भवानिति तं प्राह भस्मीकुर्यां मृषा वदन्॥ ८७.५४ ॥<br>
<br>
इन्द्र उवाच<br>
कृताञ्जलिपुटो भूत्वा चैवमाह शचीपतिः।<br>
शचीभर्ता पुरां भेत्ता तपोधन पुरुष्टुतः॥ ८७.५५ ॥<br>
<br>
ममेदं पापमापन्नं सत्यमुक्तं मयाऽनघ।<br>
महद्विगर्हितं कर्म कृतवानस्मयहं मुने॥ ८७.५६ ॥<br>
<br>
स्मरसायकनिर्भिन्नहृदयाः किं न कुर्वते।<br>
ब्रह्मन्मयि महापापे क्षमस्व करुणानिधे॥ ८७.५७ ॥<br>
<br>
सन्तः कृतापराधेऽपि न रौक्ष्य जातु कुर्वते।<br>
निशम्य तद्वचो विप्रो हरिमाह रुषाऽन्वितः॥ ८७.५८ ॥<br>
<br>
गौतम उवाच<br>
भगभक्त्या कृतं पापं सहस्रभगवान्भव।<br>
तामप्याह मुनिः कोपात्त्वं च शुष्कनदी भव॥ ८७.५९ ॥<br>
<br>
ततः प्रसादयामास कथयन्ती तदाकृतिम्॥ ८७.६० ॥<br>
<br>
अहल्योवाच<br>
मनासाऽप्यन्यपुरुषं पापिष्ठाः कामयन्ति याः।<br>
अक्षयान्यान्ति नरकांस्तासां सर्वेऽपि पूर्वजाः॥ ८७.६१ ॥<br>
<br>
भूत्वा प्रसन्नो भगवन्वधारय मद्वचः।<br>
तव रूपेण चाऽऽगत्य मामगात्साक्षिणस्त्त्वमे॥ ८७.६२ ॥<br>
<br>
तथेति रक्षिमः प्रोचुरहल्या सत्यवादिनी।<br>
ध्यानेनापि मुनिर्ज्ञात्वा शान्तः प्राह पतिव्रताम्॥ ८७.६३ ॥<br>
<br>
गौतम उवाच<br>
यदा तु संगता भद्रे गौतम्या सरिदीशया।<br>
नदी भूत्वा पुना रूपं प्राप्यसे प्रियकृन्मम॥ ८७.६४ ॥<br>
<br>
इत्यृषेर्वचनं श्रुत्वा तथा चक्रे पतिव्रता।<br>
तया तु संगता देव्या अहल्या गौतमप्रियाः॥ ८७.६५ ॥<br>
<br>
पुनस्तद्रुपमभवद्यन्मया निर्मितं पुरा।<br>
ततः कृताञ्जलिपुटः सुरारट् प्राह गौतमम्॥ ८७.६६ ॥<br>
<br>
इन्द्र उवाच<br>
मां पाहि मुनिशार्दूल पापिष्ठं गृहमागतम्।<br>
पादयोः पतितं दृष्ट्वा कृपया प्राह गौतमः॥ ८७.६७ ॥<br>
<br>
गौतम उवाच<br>
गौतमीं गच्छ भद्रं ते स्नानं कुरु पुरंदर।<br>
क्षणान्निर्धूतपापस्त्वं सहस्राक्षो भविष्यसि॥ ८७.६८ ॥<br>
<br>
उभयं विस्मयकरं दृष्टवानस्मि नारद।<br>
अहल्यायाः पुनर्भावं शचीभर्ता सहस्रदृक्॥ ८७.६९ ॥<br>
<br>
ततः प्रभुति तत्तीर्थमहल्यासंगमं शुभम्।<br>
इन्द्रतीर्थमिति ख्यातं सर्वकामप्रदं नृणाम्॥ ८७.७० ॥<br>
<br>
इति श्रीमहापुराणे आदिब्राह्मे तीर्थमाहात्म्येऽहल्यासंगमेन्द्रतीर्थवर्णनं नाम सप्ताशीतितमोऽध्यायः॥ ८७ ॥<br>
<br>
गौतमीमाहात्म्येऽष्टादशोऽध्यायः॥ १८ ॥<br>
<br>
