<b>अथैकोनशततमोऽध्यायः</b><br>
<b>ऋणप्रमोचनतीर्थवर्णनम्</b><br>
<b>ब्रह्मोवाच</b><br>
ऋणप्रमोचनं नाम तीर्थं वेदविदो विदुः।<br>
तस्य स्वरूपं वक्ष्यामि श्रृणु नारद तन्मनाः॥ ९९.१ ॥<br>
<br>
आसीत्पृथुश्रवा नाम प्रियः कक्षीवतः सुतः।<br>
न दारसंग्रहं लेभे वैराग्यान्नाग्निपूजनम्॥ ९९.२ ॥<br>
<br>
कनीयांस्तु समर्थोऽपि परिवित्तिभयान्मुने।<br>
नाकरोद्दारकर्मादि नैवाग्नीनामुपासनम्॥ ९९.३ ॥<br>
<br>
तत प्रोचुः पितृगणाः पुत्र कक्षीवतः शुभम्।<br>
ज्येष्ठं चैव कनिष्ठं च पृथक्पृथगिदं वचः॥ ९९.४ ॥<br>
<br>
पितर ऊचुः<br>
ऋणत्रयापनोदाय क्रियतां दारसंग्रहः॥ ९९.५ ॥<br>
<br>
नेत्युवाच ततो ज्येष्ठः किमृणं केन युज्यते।<br>
कनीयांस्तु पितॄन्प्राह न योग्यो दारसंग्रहः॥ ९९.६ ॥<br>
<br>
ज्येष्ठे सति महाप्राज्ञः परिवित्तिभयादिति।<br>
तावुभौ पुनरप्येवमूचुस्ते वै पितामहाः॥ ९९.७ ॥<br>
<br>
पितर ऊचुः<br>
यातामुभौ गौतमीं तु पुण्यां कक्षीवतः सुतौ।<br>
कुरुतां गौतमीस्तनानं सर्वाभीष्टप्रदायकम्॥ ९९.८ ॥<br>
<br>
गच्छतां गौतमीं गङ्गां लोकत्रितयपावनीम्।<br>
स्नानं च तर्पणं तस्यां कुरुतां श्रद्धयाऽन्वितौ॥ ९९.९ ॥<br>
<br>
दृष्ट्वाऽवनामिता ध्याता गौतमी सर्वकामदा।<br>
न देशकालजात्यादिनियमोऽत्रावगाहने॥<br>
ज्येष्ठोऽनृणस्ततो भूयात्परिवित्तिर्न चेतरः॥ ९९.१० ॥<br>
<br>
ब्रह्मोवाच<br>
ततः पृथुश्रवा ज्येष्ठः कृत्वा स्नानं सतर्पणम्।<br>
त्रयाणामपि लोकानं काक्षीवतोऽनृणोऽभवत्॥ ९९.११ ॥<br>
<br>
ततः प्रभृति तत्तीर्थमृणमोचनमुच्यते।<br>
श्रौतस्मार्तऋणेभ्यश्च इतरेभ्यश्च नारद॥<br>
तत्र स्नानेन दानेन ऋणी मुक्तः सुखी भवेत्॥ ९९.१२ ॥<br>
<br>
इति श्रीमहापुराणे आदिब्राह्मे तीर्थमाहात्मये ऋषमोचनतीर्थवर्णनं नाम नवनवतितमोऽध्यायः॥ ९९ ॥<br>
<br>
गौतमीमाहात्म्ये त्रिंशोऽध्यायः॥ ३० ॥<br>
