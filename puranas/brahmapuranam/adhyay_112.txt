<b>अथ द्वादशधिकशततमोऽध्यायः</b><br>
<b>मातृतीर्थवर्णनम्</b><br>
<b>ब्रह्मोवाच</b><br>
मातृतीर्थमिति ख्यातं सर्वसिद्धिकरं नृणाम्।<br>
आधिभिर्मुच्यते जन्तुस्तत्तीर्थस्मरणादपि।। ११२.१ ।।<br>
<br>
देवानामसुराणां च संगरोऽभीत्सुदारुणः।<br>
नाशक्नुवंस्तदा जेतुं देवा दानवसंगरम्।। ११२.२ ।।<br>
<br>
तदाऽहमगमं देवैस्तिष्ठन्तं शूलपाणिनम्।<br>
अस्तवं विविधैर्वाक्यैः कृताञ्जलिपुटः शनैः।। ११२.३ ।।<br>
<br>
संमन्त्र्य देवैर्सुरैश्च सर्वैर्यदाऽऽहृतं संमथितुं समुद्रम्।<br>
यत्कालकूटं समभून्महेश, तत्त्वां विना को ग्रसितुं समर्थः।। ११२.४ ।।<br>
<br>
पुष्प्रहारेण जगत्त्रयं यः, स्वाधीनमापादियितुं समर्थः।<br>
मारो हरेऽप्यन्यसुरादिवन्द्यो, वितायमानो विलयं प्रयातः।। ११२.५ ।।<br>
<br>
विमथ्य वारीशमनङ्गशत्रो, यदुत्तमं तत्तु दिवौकसेभ्यः।<br>
दत्त्वा विषं संहरन्नीलकण्ठ, को वा धर्तुं त्वामृते वै समर्थः।। ११२.६ ।।<br>
<br>
ततश्च तुष्टो भगवानादिकर्ता त्रिलोचनः।। ११२.७ ।।<br>
<br>
शिव उवाच<br>
दास्येऽहं यदभीष्टं वो ब्रुवन्तु सुरसत्तमाः।। ११२.८ ।।<br>
<br>
देवा ऊचुः<br>
दानवेभ्यो भयं घोरं तत्रैहि वृषभध्वज।<br>
जहि शत्रुन्सुरान्पाहि नाथवन्तस्त्वया प्रभो।। ११२.९ ।।<br>
<br>
निष्कारणः सुहृच्छंभो नाभविष्यद्भवान्यदि।<br>
तदाऽकरिष्यन्किमिव दुःखार्ताः सर्वदेहिनः।। ११२.१० ।।<br>
<br>
ब्रह्मोवाच<br>
इत्युक्तस्तत्क्षणात्प्रायाद्यत्र ते देवशत्रवः।<br>
तत्र तद्युद्धमभवच्छंकरेण सुरद्विषाम्।। ११२.११ ।।<br>
<br>
ततस्त्रिलोचनः श्रान्तस्तमोरूपधरः शिवः।<br>
ललाटाद्व्यपतंस्तस्य युध्यतः स्वेदबिन्दवः।। ११२.१२ ।।<br>
<br>
स संहरन्दैत्यगणांस्तामसीं मूर्तिमाश्रितः।<br>
तां मूर्तिमसुरा दृष्ट्वा मेरुपृष्ठाद्भुवं ययुः।। ११२.१३ ।।<br>
<br>
स संहरन्तसर्वदैत्यांस्तदाऽगच्छद्भुवं हरः।<br>
इतश्चेतश्च भीतास्तेऽधावन्सर्वां महीमिमाम्।। ११२.१४ ।।<br>
<br>
तथैव कोपाद्रुद्रोऽपि शत्रुंस्ताननुधावति।<br>
तथैव युध्यतः शंभोः पतिताः स्वेदबिन्दवः।। ११२.१५ ।।<br>
<br>
यत्र यत्र भुवं प्राप्तो बिन्दुर्माहेश्वरे मुने।<br>
तत्र तत्र शिवाकारा मातरो जज्ञिरे ततः।। ११२.१६ ।।<br>
<br>
प्रोचुर्महेश्वरं सर्वाः खादामस्त्वसुरानिति।<br>
ततः प्रोवाच भगवान्सर्वैः सुरगणैर्वृतः।। ११२.१७ ।।<br>
<br>
शिव उवाच<br>
स्वर्गाद्भुवमनुप्राप्ता राक्षसास्ते रसातलम्।<br>
अनुप्राप्तास्ततः सर्वाः श्रृण्वन्तु मम भाषितम्।। ११२.१८ ।।<br>
<br>
यत्र यत्र द्विषो यान्ति तत्र गच्छन्तु मातरः।<br>
रसातलमनुप्राप्ता इदानीं मद्भयाद्द्विषः।।<br>
भवत्योऽप्यनुगच्छन्तु रसातलमनु द्विषः।। ११२.१९ ।।<br>
<br>
ब्रह्मोवाच<br>
ताश्च जग्मुर्भुवं भित्त्वा यत्र ते दैत्यदानवाः।<br>
तान्हत्वा मातरः सर्वान्देवारीनतिभीषणान्।। ११२.२० ।।<br>
<br>
पुनर्देवानुपाजग्मुः पथा तेनैव मातरः।<br>
गताश्च मातरो यावद्यावच्च पुनरागताः।। ११२.२१ ।।<br>
<br>
तावद्देवाः स्थिता आसन्गौतमीतीरमाश्रिताः।<br>
प्रस्थानात्तत्र मातॄणां सुराणां च प्रतिष्ठितेः।। ११२.२२ ।।<br>
<br>
प्रतिष्ठानं तु तत्क्षेत्रं पुण्यं विजयवर्धनम्।<br>
मातॄणां यत्र चोत्पत्तिर्मातृतीर्थं पृथक्पृथक्।। ११२.२३ ।।<br>
<br>
तत्र तत्र बिलान्यासन्रसातलगतानि च।<br>
सुरास्ताभ्यो वरान्प्रोचुर्लोके पूजां यथा शिवः।। ११२.२४ ।।<br>
<br>
प्राप्नोति तद्वन्मातृभ्यः पूजा भवतु सर्वदा।<br>
इत्युक्त्वाऽन्तर्दधुर्देवा आसंस्तत्रैव मातरः।। ११२.२५ ।।<br>
<br>
यत्र यत्र स्थिता देव्यो मातृतीर्थं ततो विदुः।<br>
सुराणामपि सेव्यानि कं पुनर्मानुषादिभिः।। ११२.२६ ।।<br>
<br>
तेषु स्नानमथो दानं पितॄणां चैव तर्पणम्।<br>
सर्वं तदक्षयं ज्ञेयं शिवस्य वचनं यथा।। ११२.२७ ।।<br>
<br>
यस्त्विदं श्रृणुयान्नित्यं स्मरेदपि पठेत्तथा।<br>
आख्यानं मातृतीर्थानामायुष्मान्स सुखी भवेत्।। ११२.२८ ।।<br>
<br>
इति श्रीमहापुराणे आदिब्राह्मे स्वयंभुऋषिसंवादे देवतीर्थमातृतीर्थप्रतिष्ठानवर्णनं नाम द्वादशाधिकशततमोऽध्यायः।। ११२ ।।<br>
<br>
गौतमीमाहात्म्ये त्रिचत्वारिंशत्तमोऽध्यायः।। ४३ ।।<br>
