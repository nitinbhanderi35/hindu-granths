<b>श्रीकृष्णोत्पत्तिकथानिरूपणम्	<br></b>
<b>व्यास उवाच	<br></b>
यथोक्तं सा जगद्धात्री देवदेवेन वै पुरा।	<br>
षड्गर्भगर्भविन्यासं चक्रे चान्यस्य कर्षणम्॥ १८२.१ ॥	<br><br>
सप्तमे रोहिणीं प्राप्ते गर्भे गर्भे ततो हरिः।	<br>
लोकत्रयोपकाराय देवक्याः प्रविवेश वै॥ १८२.२ ॥	<br><br>
योगनिद्रा यशोदायास्तस्मिन्नेव ततो दिने।	<br>
संभूता जठरे तद्वद्यथोक्तं परमेष्ठिना॥ १८२.३ ॥	<br><br>
ततो ग्रहगणः सम्यक्प्रचचार दिवि द्विजाः।	<br>
विष्णोरंशे महीं यात ऋतवोऽप्यभवञ्शुभाः॥ १८२.४ ॥	<br><br>
नोत्सेहे देवीकं द्रष्टुं कश्चिदप्यतितेजसा	<br>
जात्वल्यमानां तां दृष्ट्वा मनांसि क्षोभमाययुः॥ १८२.५ ॥	<br><br>
अदृष्टां पुरुषैः स्त्रीभिर्देवकीं देवतागणाः।	<br>
बिभ्राणां वपुषा विष्णुं तुष्टुवुस्तामहर्निशम्॥ १८२.६ ॥	<br><br>
<b>देवा ऊचुः	<br></b>
त्वं स्वाहा त्वं स्वधा विद्या सुधा त्वं ज्योतिरेव च।	<br>
त्वं सर्वलोकरक्षार्थमवतीर्णा महीतले॥ १८२.७ ॥	<br><br>
प्रसीद देवि सर्वस्य जगतस्त्वं शुभं कुरु।	<br>
प्रीत्यर्थं धारयेशानं धृतं येनाखिलं जगत्॥ १८२.८ ॥	<br><br>
<b>व्यास उवाच	<br></b>
एवं संस्तूयमाना सा देवैर्देवमधारयत्।	<br>
गर्भेण पुण्डलीकाक्षं जगतां त्राणकारणम्॥ १८२.९ ॥	<br><br>
ततोऽखिलजगत्पद्‌मबोधायाच्युतभानुना।	<br>
देवक्याः पूर्वसंध्यायामाविर्भूतं महात्मना॥ १८२.१० ॥	<br><br>
मध्यरात्रेऽखिलाधारे जायमाने जनार्दने।	<br>
मन्दं जगर्जुर्जलदाः पुष्पवृष्टिमुचः सुराः॥ १८२.११ ॥	<br><br>
फुल्लेन्दीपरपत्राभं चतुर्बाहुमुदीक्ष्य तम्।	<br>
श्रीवत्सवक्षसं जातं तुष्टावाऽऽनकदुन्दुभिः॥ १८२.१२ ॥	<br><br>
अभिष्टुय च तं वाग्भिः प्रसन्नाभिर्महामतिः।	<br>
विज्ञायापमास तदा कंसाद्भीतो द्विजोत्तमाः॥ १८२.१३ ॥	<br><br>
<b>वसुदेव उवाच	<br></b>
ज्ञातोऽसि देवदेवेश शङ्खचक्रगदाधर।	<br>
दिव्यं रूपमिदं देव प्रसादेनोपसंहर॥ १८२.१४ ॥	<br><br>
अद्यैव देव कंसोऽयं कुरुते मम यातनाम्।	<br>
अवतीर्णमिति ज्ञात्वा त्वामस्मिन्मन्दिरे मम॥ १८२.१५ ॥	<br><br>
<b>देवक्युवाच	<br></b>
योऽनन्तरूपोऽखिलविश्वरूपो, गर्भेऽपि लोकान्वपुषा बिभर्ति।	<br>
प्रसीदतामेष स देवदेवः, स्वमाययाऽऽविष्कृतबालरूपः॥ १८२.१६॥	<br>
उपसंहर सर्वात्मन् रूपमेतच्चतुर्भुजम्।	<br>
जानातु माऽवतारं ते कंसोऽयं दितजान्तक॥ १८२.१७ ॥	<br><br>
<b>श्रीभगवानुवाच	<br></b>
स्तुतोऽहं यत्त्वया पूर्वं पुत्रार्थिन्या तदद्य ते।	<br>
सफलं देवि संजातं जातोऽहं यत्तवोदरात्॥ १८२.१८ ॥	<br><br>
<b>व्यास उवाच	<br></b>
इत्युक्त्वा भगवांस्तूष्णीं बभूव मुनिसत्तमाः।	<br>
वसुदेवोऽपि तं रात्रावादाय प्रययौ बहिः॥ १८२.१९ ॥	<br><br>
मोहिताश्चाभवंस्तत्र रक्षिणो योगनिद्रया।	<br>
मथुराद्वारपालाश्च व्रजत्यानकदुन्दुभौ॥ १८२.२० ॥	<br><br>
वर्षतां जलदानां च तत्तोयमुल्बणं निशि।	<br>
संछाद्य तं ययौ शेषः फणैरानकदुन्दुभिम्॥ १८२.२१ ॥	<br><br>
यमुनां चातिगम्भीरां नानावर्तशताकुलाम्।	<br>
वसुदेवो वहन्विष्णुं जानुमात्रवाहं ययौ॥ १८२.२२ ॥	<br><br>
कंसस्य करमादाय तत्रैवाभ्वागतांस्तटे।	<br>
नन्दादीन्गोपवृद्धांश्च यमुनायां ददर्श॥ १८२.२३ ॥	<br><br>
तस्मिन्काले यशोदाऽपि मोहिता योगनिद्रया।	<br>
तामेव कन्यां मुनयः प्रासूत मोहिते जने॥ १८२.२४ ॥	<br><br>
वसुदेवोऽपि विन्यस्य बालगादाय दारिकाम्।	<br>
यसोदाशयने तूर्णमाजगामामितद्युतिः॥ १८२.२५ ॥	<br><br>
ददर्श च विबुद्‌ध्वा सा यशोदा जातमात्मजम्।	<br>
नीलोत्पलदलश्यामं ततोऽत्यर्थं मुदं ययौ॥ १८२.२६ ॥	<br><br>
आदाय वसुदेवोऽपि दारिकां निजमन्दिरम्।	<br>
देवकीशयने न्यस्य यथापूर्वमतिष्ठत॥ १८२.२७ ॥	<br><br>
ततो बालध्वनिं श्रुत्वा रक्षिणः सहसोत्थिताः।	<br>
कंसमावेदयामासुर्देवकीप्रसवं द्विजाः॥ १८२.२८ ॥	<br><br>
कंस्स्तूर्णमुपेत्यैनां ततो जग्राह बालिकाम्।	<br>
मुञ्च मुञ्चेति देवक्याऽऽसन्नकण्ठं निवारितः॥ १८२.२९ ॥	<br><br>
चिक्षेप च शिलापृष्ठे सा क्षिप्ता वियति स्थितिम्।	<br>
अवाप रूपं च महत्सायुधाष्टमहाभुजम्॥	<br>
प्रजहास तथैवोच्चैः कंसं च रुषिताऽब्रवीत्॥ १८२.३० ॥ 	<br>
<b>योगमायोवाच	<br></b>
किं मयाऽऽक्षिप्तया कंस जातो यस्त्वां हनिष्यति।	<br>
सर्वस्वभूतो देवानामासीन्मृत्युः पुरा स ते॥	<br>
तदेतत्संप्रधार्याऽऽशु क्रियतां हितमात्मनः॥ १८२.३१ ॥	<br><br>
<b>व्यास उवाच	<br></b>
इत्युक्त्वा प्रययौ देवी दिव्यस्रग्गन्धभूषणा।	<br>
पश्यतो भोजराजस्य स्तुता सिद्धैर्विहायसा॥ १८२.३२ ॥	<br><br>
इति श्रीमहापुराणे आदि ब्राह्मे श्रीकृष्णोत्पत्तिकथानिरूपणं नाम द्व्यशीत्यधिकशततमोऽध्यायः॥ १८२ ॥	<br>
