<b>पतत्रितीर्थवर्णनम्	<br></b>
<b>ब्रह्मोवाच	<br></b>
पतित्रितीर्थमाख्यातं रोगघ्नं पापनाशनम्।	<br>
तस्य श्रवणमात्रेण कृतकृत्यो भवेन्नरः॥ १६६.१ ॥	<br><br>
बभूवतुः कश्यपस्य सुतावरुणवीश्वरौ।	<br>
संपातिश्च जटायुश्च संभवेतां तदन्वये॥ १६६.२ ॥	<br><br>
तार्क्ष्यप्रजापतेः पुत्रावरुणो गरुडस्तथा।	<br>
तदन्वये च संभूतः संपातिः पतगोत्तमः॥ १६६.३ ॥	<br><br>
जटायुरिति विख्यातो ह्यपरः सोदरोऽनुजः।	<br>
अन्योन्यस्पर्धया युक्तावुन्मत्तौ स्वबलेन तौ॥ १६६.४ ॥	<br><br>
संजग्मतुर्दिनकरं नमस्कर्तुं विहायसि।	<br>
यावत्सूर्यस्य सामीप्यं प्राप्तौ तौ विहगोत्तमौ॥ १६६.५ ॥	<br><br>
दग्धपक्षावुभौ श्रान्तौ पतितौ गरिमूर्धनि।	<br>
बान्धवौ पतितौ दृष्ट्वा निश्चेष्टौ गतचेतसौ॥ १६६.६ ॥	<br><br>
तावद्‌दुःखाभिभूतोऽसावरुणः प्राह भास्करम्।	<br>
तौ दृष्ट्वा त्वरुणः सूर्यं प्राहेदं पतितौ भुवि॥	<br>
आश्वासयैतौ तिग्मांशो यावन्नैतौ मरिष्यतः॥ १६६.७ ॥	<br><br>
<b>ब्रह्मोवाच	<br></b>
तथेत्युक्त्वा दिनकरो जीवयामास तौ खगौ।	<br>
गरुडोऽपि तयोः श्रुत्वा अवस्थां सह विष्णुना॥ १६६.८ ॥	<br><br>
आगत्याऽऽश्वासयामास सुखं चक्रे च नारद।	<br>
सर्व एव तदा जग्मुर्गङ्गां तापापनुत्तये॥ १६६.९ ॥	<br><br>
जटायुश्चारुणश्चैव संपातिर्गरुडस्तथा।	<br>
सूर्यो विष्णुस्तत्प्रययौ तत्तीर्थं बहुपुण्यदम्॥ १६६.१० ॥	<br><br>
पतत्रितीर्थमाख्यातं विषघ्नं सर्वकामदम्।	<br>
स्वयं सूर्यस्तथा विष्णुः सुपर्णेनारुणेन च॥ १६६.११ ॥	<br><br>
आसते गौतमीतीरे तथैव वृषभध्वजः।	<br>
त्रयाणामपि देवानां स्थितेस्तत्तीर्थमुत्तमम्॥ १६६.१२ ॥	<br><br>
तत्र स्नात्वा शुचिर्भूत्वा नमस्कुर्यात्सुरानिमान्।	<br>
आधिव्याधिविनिर्मुक्तः स परं सौख्यमाप्नुयात्॥ १६६.१३ ॥	<br><br>
इति श्रीमहापुराणे आदिब्राह्मे तीर्थमाहात्म्ये पतत्रितीर्थवर्णनं नाम षट्षष्ट्यधिकशततमोऽध्यायः॥ १६६ ॥	<br><br>
गौतमीमाहात्म्ये सप्तनवतितमोऽध्यायः॥ ९७ ॥	<br>
