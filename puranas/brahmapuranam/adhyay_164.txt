<b>चिच्चिकतीर्थवर्णनम्	<br></b>
<b>ब्रह्मोवाच	<br></b>
चिच्चिका(क)तीर्थमित्युक्तं सर्वरोगविनाशनम्।	<br>
सर्वचिन्ताप्रहरणं सर्वशान्तिकरं नृणाम्॥ १६४.१ ॥	<br><br>
तस्य स्वरूपं वक्ष्यामि शुभ्रे तस्मिन्नगोत्तमे।	<br>
गङ्गाया उत्तरे पारे यत्र देवो गदाधरः॥ १६४.२ ॥	<br><br>
चिच्चिकः पक्षिराट् तत्र भेरुण्डो योऽभिधीयते।	<br>
सदा वसति तत्रैव मांसाशी श्वेतपर्वते॥ १६४.३ ॥	<br><br>
नानापुष्पफलाकीर्णैः सर्वर्तुकुसुमैर्नगैः।	<br>
सेविते द्विजमुख्यैश्च गौतम्या चोपशोभिते॥ १६४.४ ॥	<br><br>
सिद्धिचारणगन्धर्वकिंनरामरसंकुले।	<br>
तत्समीपे नगः कश्चिद्द्विपदां च चतुष्पदाम्॥ १६४.५ ॥	<br><br>
रोगार्तिक्षुत्तृषाचिन्तामरणानां न भाजनम्।	<br>
एवं गुणान्विते शैले नानामुनिगणावृते॥ १६४.६ ॥	<br><br>
पूर्वदेशाधिपः कश्चित्पवमान इति श्रुतः।	<br>
क्षत्रधर्मरतः श्रीमान्देवब्राह्मणपालकः॥ १६४.७ ॥	<br><br>
बलेन महता युक्तः सपुरोधा वनं ययौ।	<br>
रेमे स्त्रीभिर्मनोज्ञाभिर्नृत्यवादित्रजैः सुखैः॥ १६४.८ ॥	<br><br>
स च एवं धनुष्पाणिर्मृगयाशीलिभिर्वृतः।	<br>
एवं भ्रमन्कदाचित्स श्रान्तो द्रुममुपागतः॥ १६४.९ ॥	<br><br>
गौतमीतीरसंभूतं नानापक्षिगणैर्वृतम्।	<br>
आश्रमाणां गृहपतिं धर्मज्ञमिव सेवितम्॥ १६४.१० ॥	<br><br>
तमाश्रित्य नगश्रेष्ठं पवमानो नृपोत्तमः।	<br>
स विश्रान्तो जनवृत ईक्षां चक्रे नगोत्तमम्॥ १६४.११ ॥	<br><br>
तत्रापश्यद्‌द्विजं स्थूलं द्विमुखं शोभनाकृतिम्।	<br>
चिन्ताविष्टं तथा श्रान्तं तमपृच्छन्नृपोत्तमः॥ १६४.१२ ॥	<br><br>
<b>राजोवाच	<br></b>
को भवान्द्विमुखः पक्षी चिन्तावानिव लक्ष्यसे।	<br>
नैवात्र कश्चिद्‌दुःखार्तः कस्मात्त्वं दुःखमागतः॥ १६४.१३ ॥	<br><br>
<b>ब्रह्मोवाच	<br></b>
ततः प्रोवाच नृपतिं पवमानं शनैः शनैः।	<br>
समाश्वस्तमनाः पक्षी चिच्चिको निःश्वसन्मुहुः॥ १६४.१४ ॥	<br><br>
<b>चिच्चिक उवाच	<br></b>
मत्तो भयं न चान्येषां मम वाऽन्योपपादितम्।	<br>
नानापुष्पफलाकीर्णं मुनिभिः परिसेवितम्॥ १६४.१५ ॥	<br><br>
पश्येयं शून्यमेवाद्रिं ततः शोचामि मामहम्।	<br>
न लभामि सुखं किंचिन्न तृप्यामि कदाचन॥	<br>
निद्रां प्राप्नोमि न क्वापि न विश्रान्तिं न निर्वृतिम्॥ १६४.१६ ॥	<br><br>
<b>ब्रह्मोवाच	<br></b>
द्विमुखस्य द्विजस्योक्तं श्रुत्वा राजाऽतिविस्मितः॥ १६४.१७ ॥	<br><br>
<b>राजोवाच	<br></b>
को भवान्किं कृतं पापं कस्माच्छून्यश्च पर्वतः।	<br>
एकेनाऽऽस्येन तृप्यन्ति प्राणिनोऽत्र नगोत्तमे॥ १६४.१८ ॥	<br><br>
किमुताऽऽस्यद्वयेन त्वं न तृप्तिमुपयास्यसि।	<br>
किंवा ते दुष्कृतं प्राप्तमिह जन्मन्यथो पुरा॥ १६४.१९ ॥	<br><br>
तत्सर्वं शंस मे सत्यं त्रास्ये त्वां महतो भयात्॥ १६४.२० ॥	<br><br>
<b>ब्रह्मोवाच	<br></b>
राजानं तं द्विजः प्राह निःश्वसन्नथ चिच्चिकः॥ १६४.२१ ॥	<br><br>
वक्ष्येऽहं त्वां पूर्ववृत्तं पवमान शृणुष्व तत्।	<br>
अहं द्विजातिप्रवरो वेदवेदाङ्गपारगः॥ १६४.२२ ॥	<br><br>
कुलीनो विदितप्राज्ञः कार्यहन्ता कलिप्रियः।	<br>
वदे पुरस्तथा पृष्ठे अन्यदन्यच्च जन्तुषु॥ १६४.२३ ॥	<br><br>
परवृद्ध्या सदा दुःखी मायया विश्ववञ्चकः।	<br>
कृतघ्नः सत्यरहितः परनिन्दाविचक्षणः॥ १६४.२४ ॥	<br><br>
मित्रस्वामिगुरुद्रोही दम्भाचारोऽतिनिर्घृणः।	<br>
मनसा कर्मणा वाचा तापयामि जनान्बहून्॥ १६४.२५ ॥	<br><br>
अयमेव विनोदो मे सदा यत्परहिंसनम्।	<br>
युग्मभेदं गणोच्छेदं मर्यादाभेदनं सदा॥ १६४.२६ ॥	<br><br>
करोमि निर्विचारोऽहं विद्वत्सेवापराङ्मुखः।	<br>
न मया सदृशः कश्चित्पातकी भुवनत्रये॥ १६४.२७ ॥	<br><br>
तेनाहं द्विमुखो जातस्तापनाद्‌दुःखभाग्यहम्।	<br>
तस्माद्‌दुःखेन संतप्तः शून्योऽयं पर्वतो मम॥ १६४.२८ ॥	<br><br>
अन्यच्च शृणु भूपाल वाक्यं धर्मार्थसंहितम्।	<br>
ब्रह्महत्यासमं पापं तद्विना तदवाप्यते ॥ १६४.२९ ॥	<br><br>
क्षत्रियः संगरं गत्वा अथवाऽन्यत्र संगरात्।	<br>
पलायन्तं न्यस्तशस्त्रं विश्वस्तं च पराङ्मुखम्॥ १६४.३० ॥	<br><br>
अविज्ञानं चोपविष्टं बिभेमति च वादिनम्।	<br>
तं यदि क्षत्रियो हन्यात्स तु स्याद्ब्रह्मघातकः॥ १६४.३१ ॥	<br><br>
अधीतं विस्मरति यस्त्वं करोति तथोत्तमम्।	<br>
अनादरं च गुरुषु तमाहुर्ब्रह्मघातकम्॥ १६४.३२ ॥	<br><br>
प्रत्यक्षे च प्रियं वक्ति परोक्षे परुषाणि च।	<br>
अन्यद्धृदि वचस्यन्यत्करोत्यन्यत्सदैव यः॥ १६४.३३ ॥	<br><br>
गुरूणां शपथं कर्ता द्वेष्टा ब्राह्मणनिन्दकः।	<br>
मिथ्या विनीतः पापात्मा स तु स्याद्ब्रह्मघातकः॥ १६४.३४ ॥	<br><br>
देवं वेदमथाध्यात्मं धर्मब्राह्मणसंगतिम्।	<br>
एतान्निन्दति यो द्वोषात्स तु स्याद्‌ब्रह्मघातकः॥ १६४.३५ ॥	<br><br>
एवं भूतोऽप्यहं राजन्दम्भार्थं लज्जया तथा।	<br>
सद्वृत्त इव वर्तेऽहं तस्माद्राजन्दिजोऽभवम्॥ १६४.३६ ॥	<br><br>
एवं भूतोऽपि सत्कर्म किंचित्कर्ताऽस्मि कुत्रचित्।	<br>
तेनाहं कर्मणा राजन्स्वतः स्मर्ता पुरा कृतम्॥ १६४.३७ ॥	<br><br>
<b>ब्रह्मोवाच	<br></b>
तच्चिच्चिकवचः श्रुत्वा पवमानः सुविस्मितः।	<br>
कर्मणा केन ते मुक्तिरित्याह नृपतिर्द्विजम्॥ १६४.३८ ॥	<br><br>
इति तस्य वचः श्रुत्वा नृपतिं प्राह पक्षिराट्॥ १६४.३९ ॥	<br><br>
<b>चिच्चिक उवाच	<br></b>
अस्मिन्नेव नगश्रेष्ठे गौतम्या उत्तरे तटे।	<br>
गदाधरं नाम तीर्थं तत्र मां नय सुव्रत॥ १६४.४० ॥	<br><br>
तद्धि तीर्थं पुण्यतमं सर्वपापप्रणाशनम्।	<br>
सर्वकामप्रदं चेति महद्‌भिर्मुनिभिः श्रुतम्॥ १६४.४१ ॥	<br><br>
न गौतम्यास्तथा विष्णोरपरं क्लेशनाशनम्।	<br>
सर्वभावेन तत्तीर्थं पश्येयमिति मे मतिः॥ १६४.४२ ॥	<br><br>
मत्कृतेन प्रयत्नेन नैतच्छक्यं कदाचन।	<br>
कथमाकाङ्‌क्षितप्राप्तिर्भवेद्‌दुष्कृतकर्मणाम्॥ १६४.४३ ॥	<br><br>
सप्रयत्नोऽप्यहं वीर न पश्ये तत्सुदुष्करम्।	<br>
तस्मात्तव प्रसादाच्च पश्येयं हि गदाधरम्॥ १६४.४४ ॥	<br><br>
अविज्ञापितदुःखज्ञं करुणावरुणालयम्।	<br>
यस्मिन्दृष्टे भवक्लेशा न दृश्यन्ते पुनर्नरैः॥ १६४.४५ ॥	<br><br>
दृष्ट्वैव तं दिवं यास्ये प्रसादात्तव सुव्रत॥ १६४.४६ ॥	<br><br>
<b>ब्रह्मोवाच	<br></b>
एवमुक्तः स नृपतिश्चिच्चिकेन द्विजन्मना।	<br>
दर्शयामास तं देवं तां च गङ्गां द्विजन्मने॥ १६४.४७ ॥	<br><br>
ततः स चिच्चिकः स्नात्वा(प्राह)गङ्गां त्रैलोक्यपावनीम्॥ १६४.४८ ॥	<br><br>
<b>चिच्चिक उवाच	<br></b>
गङ्गे गौतमि यावत्त्वां त्रीजगत्पावनीं नरः।	<br>
न पश्यत्युच्यते तावदिहामुत्रापि पातकी॥ १६४.४९ ॥	<br><br>
तस्मात्सर्वागसमपि मामुद्धर सरिद्वरे।	<br>
संसारे देहिनामन्या न गतिः काऽपि कुत्रचित्॥	<br>
त्वां विना विष्णुचरणसरोरुहसमुद्‌भवे॥ १६४.५० ॥	<br><br>
इति श्रद्धाविशुद्धात्मा गङ्गैकशरणो द्विजः।	<br>
स्नानं चक्रे स्मरन्नन्तर्गङ्गे त्रायस्व मामिति॥ १६४.५१ ॥	<br><br>
<b>ब्रह्मोवाच	<br></b>
गदाधरं ततो नत्वा पश्यत्सु नगवासिषु।	<br>
पवमानाभ्यनुज्ञातस्तदैव दिवमाक्रमत्॥ १६४.५२ ॥	<br><br>
पवमानः स्वनगरं प्रययौ सानुगस्ततः।	<br>
ततः प्रभृति तत्तीर्थं पावमानं सचिच्चिकम्॥ १६४.५३ ॥	<br><br>
गदाधरं कोटितीर्थमिति वेदविदो विदुः।	<br>
कोटिकोटिगुणं कर्म कृतं तत्र भवेन्नृणाम्॥ १६४.५४ ॥	<br><br>
इति महापुराणे आदिब्राह्मे तीर्थमाहात्म्ये पावमानचिच्चिकगदाधरकोटितीर्थवर्णनं नाम चतुःषष्ट्यधिकशततमोध्यायः॥ १६४ ॥	<br><br>
गौतमीमाहात्म्ये पञ्चनवतितमोऽध्यायः॥ ९५ ॥	<br>
