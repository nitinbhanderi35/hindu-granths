<b>योगविधिनिरूपणम्	<br></b>
<b>मुनय ऊचुः	<br></b>
सांख्यं योगस्य नो विप्र विशेषं वक्तुमर्हसि।	<br>
तव धर्मज्ञ सर्वं हि विदितं मुनिसत्तम॥ २३९.१ ॥	<br><br>
<b>व्यास उवाच	<br></b>
सांख्यां सांख्यं प्रशंसन्ति योगान्योगविदुत्तमाः।	<br>
वदन्ति कारणैः श्रेष्ठैः स्वपक्षोद्भवनाय वै॥ २३९.२ ॥	<br><br>
अनीश्वरः कथं मुच्येदित्येवं मुनिसत्तमाः।	<br>
वदन्ति कारणैः श्रेष्ठं योगं सम्यङ्मनीषिणः॥ २३९.३ ॥	<br><br>
वदन्ति कारणं वेदं सांख्यं सम्यग्द्विजातयः।	<br>
विज्ञायेह गतीः सर्वा विरक्तो विषयेषु यः॥ २३९.४ ॥	<br><br>
ऊर्ध्वं स देहात्सुव्यक्तं विमुच्येदिति नान्यथा।	<br>
एतदाहुर्महाप्राज्ञाः सांख्यं वै मोक्षदर्शनम्॥ २३९.५ ॥	<br><br>
स्वपक्षे कारणं ग्राह्यं समर्थं वचनं हितम्।	<br>
शिष्टानां हि मतं ग्राह्यं भवद्भिः शिष्टसंमतैः॥ २३९.६ ॥	<br><br>
प्रत्यक्षं हेतवो योगाः सांख्याः शास्त्रविनिश्चयाः।	<br>
उभे चैते तत्त्वे समवेते द्विजोत्तमाः॥ २३९.७ ॥	<br><br>
उभे चैते मते ज्ञाते मुनीन्द्राः शिष्टसंमते।	<br>
अनुष्ठिते यथाशास्त्रं नयेतां परमां गतिम्॥ २३९.८ ॥	<br><br>
तुल्यं शौचं तयोर्युक्तं दया भूतेषु चानघाः।	<br>
व्रतानां धारणं तुल्यं दर्शनं त्वसमं तयोः॥ २३९.९ ॥	<br><br>
<b>मुनय ऊचुः	<br></b>
यदि तुल्यं व्रतं शौचं दया चात्र महामुने।	<br>
तुल्यं तद्दर्शनं कस्मात्तन्नौ ब्रूहि द्विजोत्तम॥ २३९.१० ॥	<br><br>
<b>व्यास उवाच	<br></b>
रागं मोहं तथा स्नेहं कामं क्रोधं च केवलम्।	<br>
योगास्थिरोदितान्दोषान्पञ्चैतान्प्राप्नुवन्ति तान्॥ २३९.११ ॥	<br><br>
यथा वाऽनिमिषाः स्थूलं जालं छित्त्वा पुनर्जलम्।	<br>
प्राप्नुयुर्विमलं मार्गं विमुक्ताः सर्वबन्धनैः॥ २३९.१२ ॥	<br><br>
तथैव वागुरां छित्त्वा बलवन्तो यथा मृगाः।	<br>
प्राप्नुयुर्विमलं मार्गं विमुक्ताः सर्वबन्धनैः॥ २३९.१३ ॥	<br><br>
लोभजानि तथा विप्रा बन्धनानि बलान्वितः।	<br>
छित्त्वा योगात्परं मार्गं गच्छन्ति विमलं शुभम्॥ २३९.१४ ॥	<br><br>
अचलास्त्वाविला विप्रा वागुरासु तथाऽऽपरे।	<br>
विनश्यन्ति न संदेहस्तद्वद्योगबलादृते॥ २३९.१५ ॥	<br><br>
बलहीनाश्च विप्रेन्द्रा यथा जालं गता द्विजाः।	<br>
बन्धं न गच्छन्त्यनघा योगास्ते तु सुदुर्लभाः॥ २३९.१६ ॥	<br><br>
यथा च शकुनाः सूक्ष्मं प्राप्य जालमरिन्दमाः।	<br>
तत्राशक्ता विपद्यन्ते मुच्यन्ते तु बलान्विताः॥ २३९.१७ ॥	<br><br>
कर्मजैर्बन्धनैर्बद्धास्तद्वद्योगपरा द्विजाः।	<br>
अबला न विमुच्यन्ते मुच्यन्ते च बलान्विताः॥ २३९.१८ ॥	<br><br>
अल्पकश्च यथा विप्रा वह्निः शाम्यति दुर्बलः।	<br>
आक्रान्त इन्धनैः स्थूलैस्तद्वद्योगबलः स्मृतः॥ २३९.१९ ॥	<br><br>
स एव च तदा विप्रा वह्निर्जातबलः पुनः।	<br>
समीरणगतः कृत्स्नां दहेत्क्षिप्रं महीमिमाम्॥ २३९.२० ॥	<br><br>
तत्त्वज्ञानबलो विप्रा वह्निर्जातबलः पुनः।	<br>
समीरणगतः कृत्स्नां दहेत्क्षिप्रं महीमिमाम्॥ २३९.२१ ॥	<br><br>
दुर्बलश्च यथा विप्राः स्रोतसा ह्रियते नरः।	<br>
बलहीनस्तथा योगी विषयैर्ह्रियते च सः॥ २३९.२२ ॥	<br><br>
तदेव तु यथा स्रोतसा विष्कम्भयति वारणः।	<br>
तद्वद्योगबलं लब्धवा न भवेद्विषयैर्हृतः॥ २३९.२३ ॥	<br><br>
विशन्ति वा वशाद्वाऽथ योगाद्योगबलन्विताः।	<br>
प्रजापतीन्मनून्सर्वान्महाभूतानि चेश्वराः॥ २३९.२४ ॥	<br><br>
न यमो नान्तकः क्रुद्धो न मृत्युर्भीमविक्रमः।	<br>
विशन्ते तद्‌द्विजाः सर्वे योगस्यामिततेजसः॥ २३९.२५ ॥	<br><br>
आत्मनां च सहस्राणि बहूनि द्विजसत्तमाः।	<br>
योगं कुर्याद्‌बलं प्राप्य तैश्च सर्वैर्महीं चरेत्॥ २३९.२६ ॥	<br><br>
प्राप्नुयाद्विषयान्कश्चित्पुनश्चोग्रं तपश्चरेत्।	<br>
संक्षिप्येच्च पुनर्विप्राः सूर्यस्तेजोगुणानिव॥ २३९.२७ ॥	<br><br>
बलस्थस्य हि योगस्य बलार्थं मुनिसत्तमाः।	<br>
विमोक्षप्रभवं विष्णुमुपपन्नमसंशयम्॥ २३९.२८ ॥	<br><br>
बलानि योगप्रोक्तानि मयैतानि द्विजोत्तमाः।	<br>
निदर्शनार्थं सूक्ष्माणि वक्ष्यामि च पुनर्द्विजाः॥ २३९.२९ ॥	<br><br>
आत्मनश्च समाधाने धारणां प्रति वा द्विजाः।	<br>
निदर्शनानि सूक्ष्माणि सूक्ष्माणि श्रृणुध्वं मुनिसत्तमाः॥ २३९.३० ॥	<br><br>
अप्रमत्तो यथा धन्वी लक्ष्यं हन्ति समाहितः।	<br>
युक्तः सम्यक्तथा योगी मोक्षं प्राप्नोत्यसंशयम्॥ २३९.३१ ॥	<br><br>
स्नेहपात्रे यथा पूर्णे मन आधाय निश्चलम्।	<br>
पुरुषो युक्त आरोहेत्सोपानं युक्तमानसः॥ २३९.३२ ॥	<br><br>
मुक्तस्तथाऽयमात्मानं योगं तद्वत्सुनिश्चलम्।	<br>
करोत्यमलामात्मानं भास्करोपमदर्शने॥ २३९.३३ ॥	<br><br>
यथा च नावं विप्रेन्द्राः कर्णधारः समाहितः।	<br>
महार्णवगतां शीघ्रं नयेद्विप्रांस्तु पत्तनम्॥ २३९.३४ ॥	<br><br>
तद्वदात्मसमाधानं युक्तो योगेन योगवित्।	<br>
दुर्गमं स्थानमाप्नोति हित्वा देहमिमं द्विजाः॥ २३९.३५ ॥	<br><br>
सारथिश्च यथा युक्तः सदश्वान्सुसमाहितः।	<br>
प्राप्नोत्याशु परं स्थानं लक्ष्यमुक्त इवाऽऽशुगः॥ २३९.३६ ॥	<br><br>
तथैव च द्विजा योगी धारणासु समाहितः।	<br>
प्राप्नोत्यशु परं स्थानं लक्ष्यमुक्त इवाऽऽशुगः॥ २३९.३७ ॥	<br><br>
आविश्याऽऽत्मनि चाऽऽत्मानं योऽवतिष्ठति सोऽचलः।	<br>
पाशं वहत्वे मीनानां पदमाप्नोति सोऽजरम्॥ २३९.३८ ॥	<br><br>
नाभ्यां शीर्षे च कुक्षौ च हृदि वक्षसि पार्श्वयोः।	<br>
दर्शने श्रवणे वाऽपि घ्राणे चामितविक्रमः॥ २३९.३९ ॥	<br><br>
स्थानेष्वेतेषु यो योगी महाव्रतसमाहितः।	<br>
आत्मना सूक्ष्ममात्मानं युङ्क्ते सम्यग्द्विजोत्तमाः॥ २३९.४० ॥	<br><br>
सुशीघ्रमचलप्रख्यं कर्म दग्ध्वा शुभाशुभम्।	<br>
उत्तमं योगमास्थाय यदीच्छति विमुच्यते॥ २३९.४१ ॥	<br><br>
<b>मुनय ऊचुः	<br></b>
आहारान्कीदृशान्कृत्वा कानि जित्वा च सत्तम।	<br>
योगी बलमवाप्नोति तद्भवान्वक्तुमर्हति॥ २३९.४२ ॥	<br><br>
<b>व्यास उवाच	<br></b>
कणानां भक्षणे युक्तः पिण्याकस्य च भो द्विजाः।	<br>
स्नेहानां वर्जने युक्तो योगी बलमवाप्नुयात्॥ २३९.४३ ॥	<br><br>
भुञ्जानो यावकं रूक्षं दीर्घकालं द्विजोत्तमाः।	<br>
एकाहारी विशुद्धात्मा योगी बलमवाप्नुयात्॥ २३९.४४ ॥	<br><br>
पक्षान्मासानृतूंश्चित्रान्संचरंश्च गुहास्तथा।	<br>
अपः पीत्वा पयोमिश्रा योगी बलमावाप्नुयात्॥ २३९.४५ ॥	<br><br>
अखण्डमपि वा मासं सततं मुनिसत्तमाः।	<br>
उपोष्य सम्यक्शुद्धात्मा योगी बलमवाप्यनुयात्॥ २३९.४६ ॥	<br><br>
कामं जित्वा तथा क्रोधं शीतोष्णं वर्षमेव च।	<br>
भयं शोकं तथा स्वापं पौरुषीन्विषयांस्तथा॥ २३९.४७ ॥	<br><br>
अरतिं दुर्जयां चैव घोरां दृष्ट्वा च भो द्विजाः।	<br>
स्पर्शं निद्रां तथा तन्द्रां दुर्जयां मुनिसत्तमाः॥ २३९.४८ ॥	<br><br>
दीपयन्ति महात्मानं सूक्ष्ममात्मानमात्मना।	<br>
वीतरागा महाप्राज्ञा ध्यानाध्ययनसंपदा॥ २३९.४९ ॥	<br><br>
दुर्गस्त्वेष मतः पन्था ब्राह्मणानां विपश्चिताम्।	<br>
यः कश्चिद्‌व्रजति क्षिप्रं क्षेमेण मुनिपुंगवाः॥ २३९.५० ॥	<br><br>
यथा कश्चिद्वनं घोरं बहुसर्पसरीसृपम्।	<br>
श्वभ्रवत्तोयहीनं च दुर्गमं बहुकण्टकम्॥ २३९.५१ ॥	<br><br>
अभक्तमटवीप्रायं दावदग्धमहीरुहम्।	<br>
पन्थानं तस्कराकीर्णं क्षेमेणाभिपतेत्तथा॥ २३९.५२ ॥	<br><br>
योगमार्गं समासाद्य यः कश्चिद्‌व्रजते द्विजः।	<br>
क्षेमेणोपरमेन्मार्गाद्‌बहुदोषोऽपि संमतः॥ २३९.५३ ॥	<br><br>
आस्थेयं क्षुरधारासु निशितासु द्विजोत्तमाः।	<br>
धारणा सा तु योगस्य दुर्गेयमकृतात्मभिः॥ २३९.५४ ॥	<br><br>
विषमा धारणा विप्रा यान्ति वैन शुभां गतिम्।	<br>
नेतृहीना यथा नावः पुरुषाणां तु वै द्विजाः॥ २३९.५५ ॥	<br><br>
यस्तु तिष्ठति योगाधौ धारणासु यथाविधि।	<br>
मरणं जन्मदुःखित्वं सुखित्वं स विशिष्यते॥ २३९.५६ ॥	<br><br>
नानाशास्त्रेषु नियतं नानामुनिनिषेवितम्।	<br>
परं योगस्य पन्थानं निश्चितं तं द्विजातिषु॥ २३९.५७ ॥	<br><br>
परं हि तद्‌ब्रह्ममयं मुनीन्द्रा, ब्रह्मणमीशं वरदं च विष्णुम्।	<br>
भवं च धर्मं च महानुभावं यद्‌ब्रह्मपुत्रान्सुमहानुभावान्॥ २३९.५८ ॥	<br><br>
तमश्च कष्टं सुमहद्रजश्च, सत्त्वं च शुद्धं प्रकृतिं परां च।	<br>
सिद्धिं च देवीं वरुणस्य पत्नीं, तेजश्च कृत्स्नं सुमहच्च धैर्यम्॥ २३९.५९ ॥	<br><br>
ताराधिपं खे विमलं सुतारं, विश्वांश्च देवानुरगान्पितॄंश्च।	<br>
शैलांश्च कृत्स्नानुदधींश्च वाऽचलान्नदीश्च सर्वाः सनगांश्च नागान्॥ २३९.६० ॥	<br><br>
साध्यांस्तथा यक्षगणान्दिशश्च, गन्धर्वसिद्धान्पुरुषान्स्त्रियश्च।	<br>
परस्परं प्राप्य महान्महात्मा विशेत योगी नचिराद्विमुक्तः॥ २३९.६१ ॥	<br><br>
कथा च या विप्रवराः प्रसक्ता, दैवे महावीर्यमतौ शुभेयम्।	<br>
योगान्स सर्वाननुभूय मर्त्या, नारायणं तं द्रुतमाप्नुवन्ति॥ २३९.६२ ॥	<br><br>
इति श्रीमहापुराणे आदिब्राह्मे व्यासर्षिसंवादे योगविधिनिरूपणं नाम एकोनचत्वारिंशदधिकद्विशततमोऽध्यायः॥ २३९ ॥	<br>
