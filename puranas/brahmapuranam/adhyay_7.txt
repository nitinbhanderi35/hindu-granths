<span style="font-size: 14pt; line-height: 200%">लोमहर्षण उवाच<br>
मनोर्वैवस्वतस्यासन्पुत्रा वै नव तत्समाः <br>
इक्ष्वाकुश्चैव नाभागो धृष्टः शर्यातिरेव च  १<br>
नरिष्यन्तश्च षष्ठो वै प्रांशू रिष्टश्च सप्तमः <br>
करूषश्च पृषध्रश्च नवैते मुनिसत्तमाः  २<br>
अकरोत्पुत्रकामस्तु मनुरिष्टिं प्रजापतिः <br>
मित्रावरुणयोर्विप्राः पूर्वमेव महामतिः  ३<br>
अनुत्पन्नेषु बहुषु पुत्रेष्वेतेषु भो द्विजाः <br>
तस्यां च वर्तमानायामिष्ट्यां च द्विजसत्तमाः  ४<br>
मित्रावरुणयोरंशे मनुराहुतिमावहत् <br>
तत्र दिव्याम्बरधरा दिव्याभरणभूषिता  ५<br>
दिव्यसंहनना चैव इला जज्ञ इति श्रुतिः <br>
तामिलेत्येव होवाच मनुर्दण्डधरस्तदा  ६<br>
अनुगच्छस्व मां भद्रे  तमिला प्रत्युवाच ह <br>
धर्मयुक्तमिदं वाक्यं पुत्रकामं प्रजापतिम्  ७<br>
इलोवाच<br>
मित्रावरुणयोरंशे जातास्मि वदतां वर <br>
तयोः सकाशं यास्यामि न मां धर्महतां कुरु  ८<br>
सैवमुक्त्वा मनुं देवं मित्रावरुणयोरिला <br>
गत्वान्तिकं वरारोहा प्राञ्जलिर्वाक्यमब्रवीत्  ९<br>
इलोवाच<br>
अंशेऽस्मि युवयोर्जाता देवौ किं करवाणि वाम् <br>
मनुना चाहमुक्ता वाऐ अनुगच्छस्व मामिति  १०<br>
तौ तथावादिनीं साध्वीमिलां धर्मपरायणाम् <br>
मित्रश्च वरुणश्चोभावूचतुस्तां द्विजोत्तमाः  ११<br>
मित्रावरुणावूचतुः<br>
अनेन तव धर्मेण प्रश्रयेण दमेन च <br>
सत्येन चैव सुश्रोणि प्रीतौ स्वो वरवर्णिनि  १२<br>
आवयोस्त्वं महाभागे ख्यातिं कन्येति यास्यसि  १३<br>
मनोर्वंशकरः पुत्रस्त्वमेव च भविष्यसि <br>
सुद्युम्न इति विख्यातस्त्रिषु लोकेषु शोभने  १४<br>
जगत्प्रियो धर्मशीलो मनोर्वंशविवर्धनः <br>
निवृत्ता सा तु तच्छ्रुत्वा गच्छन्ती पितुरन्तिकात्  १५<br>
बुधेनान्तरमासाद्य मैथुनायोपमन्त्रिता <br>
सोमपुत्राद्बुधाद्विप्रास्तस्यां जज्ञे पुरूरवाः  १६<br>
जनयित्वा ततः सा तमिला सुद्युम्नतां गता <br>
सुद्युम्नस्य तु दायादास्त्रयः परमधार्मिकाः  १७<br>
उत्कलश्च गयश्चैव विनताश्वश्च भो द्विजाः <br>
उत्कलस्योत्कला विप्रा विनताश्वस्य पश्चिमाः  १८<br>
दिक्पूर्वा मुनिशार्दूला गयस्य तु गया स्मृता <br>
प्रविष्टे तु मनौ विप्रा दिवाकरमरिंदमम्  १९<br>
दशधा तत्पुनः क्षत्रमकरोत्पृथिवीमिमाम् <br>
इक्ष्वाकुर्ज्येष्ठदायादो मध्यदेशमवाप्तवान्  २०<br>
कन्याभावात्तु सुद्युम्नो नैतद्रा ज्यमवाप्तवान् <br>
वसिष्ठवचनात्त्वासीत्प्रतिष्ठाने महात्मनः  २१<br>
प्रतिष्ठा धर्मराजस्य सुद्युम्नस्य द्विजोत्तमाः <br>
तत्पुरूरवसे प्रादाद्रा ज्यं प्राप्य महायशाः  २२<br>
मानवेयो मुनिश्रेष्ठाः स्त्रीपुंसोर्लक्षणैर्युतः <br>
धृतवांस्तामिलेत्येवं सुद्युम्नेति च विश्रुतः  २३<br>
नारिष्यन्ताः शकाः पुत्रा नाभागस्य तु भो द्विजाः <br>
अम्बरीषोऽभवत्पुत्रः पार्थिवर्षभसत्तमः  २४<br>
धृष्टस्य धार्ष्टकं क्षत्रं रणदृप्तं बभूव ह <br>
करूषस्य च कारूषाः क्षत्रिया युद्धदुर्मदाः  २५<br>
नाभागधृष्टपुत्राश्च क्षत्रिया वैश्यतां गताः <br>
प्रांशोरेकोऽभवत्पुत्रः प्रजापतिरिति स्मृतः  २६<br>
नरिष्यन्तस्य दायादो राजा दण्डधरो यमः <br>
शर्यातेर्मिथुनं त्वासीदानर्तो नाम विश्रुतः  २७<br>
पुत्रः कन्या सुकन्या च या पत्नी च्यवनस्य ह <br>
आनर्तस्य तु दायादो रैवो नाम महाद्युतिः  २८<br>
आनर्तविषयश्चैव पुरी चास्य कुशस्थली <br>
रैवस्य रैवतः पुत्रः ककुद्मी नाम धार्मिकः  २९<br>
ज्येष्ठः पुत्रः स तस्यासीद्राज्यं प्राप्य कुशस्थलीम् <br>
स कन्यासहितः श्रुत्वा गान्धर्वं ब्रह्मणोऽन्तिके  ३०<br>
मुहूर्तभूतं देवस्य तस्थौ बहुयुगं द्विजाः <br>
आजगाम स चैवाथ स्वां पुरीं यादवैर्वृताम्  ३१<br>
कृतां द्वारवतीं नाम बहुद्वारां मनोरमाम् <br>
भोजवृष्ण्यन्धकैर्गुप्तां वसुदेवपुरोगमैः  ३२<br>
तत्रैव रैवतो ज्ञात्वा यथातत्त्वं द्विजोत्तमाः <br>
कन्यां तां बलदेवाय सुभद्रां नाम रेवतीम्  ३३<br>
दत्त्वा जगाम शिखरं मेरोस्तपसि संस्थितः <br>
रेमे रामोऽपि धर्मात्मा रेवत्या सहितः सुखी  ३४<br>
मुनय ऊचुः<br>
कथं बहुयुगे काले समतीते महामते <br>
न जरा रेवतीं प्राप्ता रैवतं च ककुद्मिनम्  ३५<br>
मेरुं गतस्य वा तस्य शर्यातेः संततिः कथम् <br>
स्थिता पृथिव्यामद्यापि श्रोतुमिच्छाम तत्त्वतः  ३६<br>
लोमहर्षण उवाच<br>
न जरा क्षुत्पिपासा वा न मृत्युर्मुनिसत्तमाः <br>
ऋतुचक्रं प्रभवति ब्रह्मलोके सदानघाः <br>
ककुद्मिनः स्वर्लोकं तु रैवतस्य गतस्य ह  ३७<br>
हृता पुण्यजनैर्विप्रा राक्षसैः सा कुशस्थली <br>
तस्य भ्रातृशतं त्वासीद्धार्मिकस्य महात्मनः  ३८<br>
तद्वध्यमानं रक्षोभिर्दिशः प्राक्रामदच्युताः <br>
विद्रुतस्य च विप्रेन्द्रा स्तस्य भ्रातृशतस्य वै  ३९<br>
अन्ववायस्तु सुमहांस्तत्र तत्र द्विजोत्तमाः <br>
तेषां ह्येते मुनिश्रेष्ठाः शर्याता इति विश्रुताः  ४०<br>
क्षत्रिया गुणसंपन्ना दिक्षु सर्वासु विश्रुताः <br>
शर्वशः सर्वगहनं प्रविष्टास्ते महौजसः  ४१<br>
नाभागरिष्टपुत्रौ द्वौ वैश्यौ ब्राह्मणतां गतौ <br>
करूषस्य तु कारूषाः क्षत्रिया युद्धदुर्मदाः  ४२<br>
पृषध्रो हिंसयित्वा तु गुरोर्गां द्विजसत्तमाः <br>
शापाच्छूद्र त्वमापन्नो नवैते परिकीर्तिताः  ४३<br>
वैवस्वतस्य तनया मुनेर्वै मुनिसत्तमाः <br>
क्षुवतस्तु मनोर्विप्रा इक्ष्वाकुरभवत्सुतः  ४४<br>
तस्य पुत्रशतं त्वासीदिक्ष्वाकोर्भूरिदक्षिणम् <br>
तेषां विकुक्षिर्ज्येष्ठस्तु विकुक्षित्वादयोधताम्  ४५<br>
प्राप्तः परमधर्मज्ञ सोऽयोध्याधिपतिः प्रभुः <br>
शकुनिप्रमुखास्तस्य पुत्राः पञ्चशतं स्मृताः  ४६<br>
उत्तरापथदेशस्य रक्षितारो महाबलाः <br>
चत्वारिंशद्दशाष्टौ च दक्षिणस्यां तथा दिशि  ४७<br>
वशातिप्रमुखाश्चान्ये रक्षितारो द्विजोत्तमाः <br>
इक्ष्वाकुस्तु विकुक्षिं वाऐ अष्टकायामथादिशत्  ४८<br>
मांसमानय श्राद्धार्थं मृगान्हत्वा महाबल <br>
श्राद्धकर्मणि चोद्दिष्टो अकृते श्राद्धकर्मणि  ४९<br>
भक्षयित्वा शशं विप्राः शशादो मृगयां गतः <br>
इक्ष्वाकुणा परित्यक्तो वसिष्ठवचनात्प्रभुः  ५०<br>
इक्ष्वाकौ संस्थिते विप्राः शशादस्तु नृपोऽभवत् <br>
शशादस्य तु दायादः ककुत्स्थो नाम वीर्यवान्  ५१<br>
अनेनास्तु ककुत्स्थस्य पृथुश्चानेनसः स्मृतः <br>
विष्टराश्वः पृथोः पुत्रस्तस्मादार्द्र स्त्वजायत  ५२<br>
आर्द्र स्तु युवनाश्वस्तु श्रावस्तस्तत्सुतो द्विजाः <br>
जज्ञे श्रावस्तको राजा श्रावस्ती येन निर्मिता  ५३<br>
श्रावस्तस्य तु दायादो बृहदश्वो महीपतिः <br>
कुवलाश्वः सुतस्तस्य राजा परमधार्मिकः  ५४<br>
यः स धुन्धुवधाद्रा जा धुन्धुमारत्वमागतः  ५५<br>
मुनय ऊचुः<br>
धुन्धोर्वधं महाप्राज्ञ श्रोतुमिच्छाम तत्त्वतः <br>
यद्वधात्कुवलाश्वोऽसौ धुन्धुमारत्वमागतः  ५६<br>
लोमहर्षण उवाच<br>
कुवलाश्वस्य पुत्राणां शतमुत्तमधन्विनाम् <br>
सर्वे विद्यासु निष्णाता बलवन्तो दुरासदाः  ५७<br>
बभूवुर्धार्मिकाः सर्वे यज्वानो भूरिदक्षिणाः <br>
कुवलाश्वं पिता राज्ये बृहदश्वो न्ययोजयत्  ५८<br>
पुत्रसंक्रामितश्रीस्तु वनं राजा विवेश ह <br>
तमुत्तङ्कोऽथ विप्रर्षिः प्रयान्तं प्रत्यवारयत्  ५९<br>
उत्तङ्क उवाच<br>
भवता रक्षणं कार्यं तच्च कर्तुं त्वमर्हसि <br>
निरुद्विग्नस्तपश्चर्तुं नहि शक्नोमि पार्थिव  ६०<br>
ममाश्रमसमीपे वै समेषु मरुधन्वसु <br>
समुद्रो  वालुकापूर्ण उद्दालक इति स्मृतः  ६१<br>
देवतानामवध्यश्च महाकायो महाबलः <br>
अन्तर्भूमिगतस्तत्र वालुकान्तर्हितो महान्  ६२<br>
राक्षसस्य मधोः पुत्रो धुन्धुर्नाम महासुरः <br>
शेते लोकविनाशाय तप आस्थाय दारुणम्  ६३<br>
संवत्सरस्य पर्यन्ते स निश्वासं विमुञ्चति <br>
यदा तदा मही तत्र चलति स्म नराधिप  ६४<br>
तस्य निःश्वासवातेन रज उद्धूयते महत् <br>
आदित्यपथमावृत्य सप्ताहं भूमिकम्पनम्  ६५<br>
सविस्फुलिङ्गं साङ्गारं सधूममतिदारुणम् <br>
तेन तात न शक्नोमि तस्मिन्स्थातुं स्व आश्रमे  ६६<br>
तं मारय महाकायं लोकानां हितकाम्यया <br>
लोकाः स्वस्था भवन्त्यद्य तस्मिन्विनिहते त्वया  ६७<br>
त्वं हि तस्य वधायैकः समर्थः पृथिवीपते <br>
विष्णुना च वरो दत्तो मह्यं पूर्वयुगे नृप  ६८<br>
यस्तं महासुरं रौद्रं  हनिष्यति महाबलम् <br>
तस्य त्वं वरदानेन तेजश्चाख्यापयिष्यसि  ६९<br>
नहि धुन्धुर्महातेजास्तेजसाल्पेन शक्यते <br>
निर्दग्धुं पृथिवीपाल चिरं युगशतैरपि  ७०<br>
वीर्यं च सुमहत्तस्य देवैरपि दुरासदम् <br>
स एवमुक्तो राजर्षिरुत्तङ्केन महात्मना <br>
कुवलाश्वं सुतं प्रादात्तस्मै धुन्धुनिबर्हणे  ७१<br>
बृहदश्व उवाच<br>
भगवन्न्यस्तशस्त्रोऽहमयं तु तनयो मम <br>
भविष्यति द्विजश्रेष्ठ धुन्धुमारो न संशयः  ७२<br>
स तं व्यादिश्य तनयं राजर्षिर्धुन्धुमारणे <br>
जगाम पर्वतायैव नृपतिः संशितव्रतः  ७३<br>
लोमहर्षण उवाच<br>
कुवलाश्वस्तु पुत्राणां शतेन सह भो द्विजाः <br>
प्रायादुत्तङ्कसहितो धुन्धोस्तस्य निबर्हणे  ७४<br>
तमाविशत्तदा विष्णुस्तेजसा भगवान्प्रभुः <br>
उत्तङ्कस्य नियोगाद्वै लोकानां हितकाम्यया  ७५<br>
तस्मिन्प्रयाते दुर्धर्षे दिवि शब्दो महानभूत् <br>
एष श्रीमानवध्योऽद्य धुन्धुमारो भविष्यति  ७६<br>
दिव्यैर्गन्धैश्च माल्यैश्च तं देवाः समवाकिरन् <br>
देवदुन्दुभयश्चैव प्रणेदुर्द्विजसत्तमाः  ७७<br>
स गत्वा जयतां श्रेष्ठस्तनयैः सह वीर्यवान् <br>
समुद्रं  खानयामास वालुकान्तरमव्ययम्  ७८<br>
तस्य पुत्रैः खनद्भिश्च वालुकान्तर्हितस्तदा <br>
धुन्धुरासादितो विप्रा दिशमावृत्य पश्चिमाम्  ७९<br>
मुखजेनाग्निना क्रोधाल्लोकानुद्वर्तयन्निव <br>
वारि सुस्राव वेगेन महोदधिरिवोदये  ८०<br>
सौमस्य मुनिशार्दूला वरोर्मिकलिलो महान् <br>
तस्य पुत्रशतं दग्धं त्रिभिरूनं तु रक्षसा  ८१<br>
ततः स राजा द्युतिमान्राक्षसं तं महाबलम् <br>
आससाद महातेजा धुन्धुं धुन्धुविनाशनः  ८२<br>
तस्य वारिमयं वेगमापीय स नराधिपः <br>
योगी योगेन वह्निं च शमयामास वारिणा  ८३<br>
निहत्य तं महाकायं बलेनोदकराक्षसम् <br>
उत्तङ्कं दर्शयामास कृतकर्मा नराधिपः  ८४<br>
उत्तङ्कस्तु वरं प्रादात्तस्मै राज्ञे महात्मने <br>
ददौ तस्याक्षयं वित्तं शत्रुभिश्चापराजितम्  ८५<br>
धर्मे रतिं च सततं स्वर्गे वासं तथाक्षयम् <br>
पुत्राणां चाक्षयांल्लोकान्स्वर्गे ये रक्षसा हताः  ८६<br>
तस्य पुत्रास्त्रयः शिष्टा दृढाश्वो ज्येष्ठ उच्यते <br>
चन्द्रा श्वकपिलाश्वौ तु कनीयांसौ कुमारकौ  ८७<br>
धौन्धुमारेर्दृढाश्वस्य हर्यश्वश्चात्मजः स्मृतः <br>
हर्यश्वस्य निकुम्भोऽभूत्क्षत्रधर्मरतः सदा  ८८<br>
संहताश्वो निकुम्भस्य सुतो रणविशारदः <br>
अकृशाश्वकृशाश्वौ तु संहताश्वसुतौ द्विजाः  ८९<br>
तस्य हैमवती कन्या सतां मता दृषद्वती <br>
विख्याता त्रिषु लोकेषु पुत्रश्चास्याः प्रसेनजित्  ९०<br>
लेभे प्रसेनजिद्भार्यां गौरीं नाम पतिव्रताम् <br>
अभिशस्ता तु सा भर्त्रा नदी वै बाहुदाभवत्  ९१<br>
तस्य पुत्रो महानासीद्युवनाश्वो नराधिपः <br>
मान्धाता युवनाश्वस्य त्रिलोकविजयी सुतः  ९२<br>
तस्य चैत्ररथी भार्या शशबिन्दोः सुताभवत् <br>
साध्वी बिन्दुमती नाम रूपेणासदृशी भुवि  ९३<br>
पतिव्रता च ज्येष्ठा च भ्रातॄणामयुतस्य वै <br>
तस्यामुत्पादयामास मान्धाता द्वौ सुतौ द्विजाः  ९४<br>
पुरुकुत्सं च धर्मज्ञं मुचुकुन्दं च पार्थिवम् <br>
पुरुकुत्ससुतस्त्वासीत्त्रसदस्युर्महीपतिः  ९५<br>
नर्मदायामथोत्पन्नः संभूतस्तस्य चात्मजः <br>
संभूतस्य तु दायादस् त्रिधन्वा रिपुमर्दनः  ९६<br>
राज्ञस्त्रिधन्वनस्त्वासीद्विद्वांस्त्रय्यारुणः प्रभुः <br>
तस्य सत्यव्रतो नाम कुमारोऽभून्महाबलः  ९७<br>
परिग्रहणमन्त्राणां विघ्नं चक्रे सुदुर्मतिः <br>
येन भार्या कृतोद्वाहा हृता चैव परस्य ह  ९८<br>
बाल्यात्कामाच्च मोहाच्च साहसाच्चापलेन च <br>
जहार कन्यां कामार्तः कस्यचित्पुरवासिनः  ९९<br>
अधर्मशङ्कुना तेन तं स त्रय्यारुणोऽत्यजत् <br>
अपध्वंसेति बहुशो वदन्क्रोधसमन्वितः  १००<br>
सोऽब्रवीत्पितरं त्यक्तः क्व गच्छामीति वै मुहुः <br>
पिता च तमथोवाच श्वपाकैः सह वर्तय  १०१<br>
नाहं पुत्रेण पुत्रार्थी त्वयाद्य कुलपांसन <br>
इत्युक्तः स निराक्रामन्नगराद्वचनात्पितुः  १०२<br>
न च तं वारयामास वसिष्ठो भगवानृषिः <br>
स तु सत्यव्रतो विप्राः श्वपाकावसथान्तिके  १०३<br>
पित्रा त्यक्तोऽवसद्वीरः पिताप्यस्य वनं ययौ <br>
ततस्तस्मिंस्तु विषये नावर्षत्पाकशासनः  १०४<br>
समा द्वादश भो विप्रास्तेनाधर्मेण वै तदा <br>
दारांस्तु तस्य विषये विश्वामित्रो महातपाः  १०५<br>
संन्यस्य सागरान्ते तु चकार विपुलं तपः <br>
तस्य पत्नी गले बद्ध्वा मध्यमं पुत्रमौरसम्  १०६<br>
शेषस्य भरणार्थाय व्यक्रीणाद्गोशतेन वै <br>
तं च बद्धं गले दृष्ट्वा विक्रयार्थं नृपात्मजः  १०७<br>
महर्षिपुत्रं धर्मात्मा मोक्षयामास भो द्विजाः <br>
सत्यव्रतो महाबाहुर्भरणं तस्य चाकरोत्  १०८<br>
विश्वामित्रस्य तुष्ट्यर्थमनुकम्पार्थमेव च <br>
सोऽभवद्गालवो नाम गले बन्धान्महातपाः <br>
महर्षिः कौशिको धीमांस्तेन वीरेण मोक्षितः  १०९<br>
इति श्रीब्राह्मे महापुराणे सूर्यवंशनिरूपणं नाम सप्तमोऽध्यायः  ७<br>
<br>
</span>
