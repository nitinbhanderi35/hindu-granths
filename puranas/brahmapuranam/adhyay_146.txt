<b>कालञ्जरतीर्थवर्णनम्	<br></b>
<b>ब्रह्मोवाच	<br></b>
यायातमपरं तीर्थं यत्र कालंजरः शिवः।	<br>
सर्वपापप्रशमनं तद्वत्तमुच्यते मया॥ १४६.१ ॥	<br><br>
ययातिर्नाहुषो राजा साक्षादिन्द्र इवापरः।	<br>
तस्य भार्याद्वयं चाऽऽसीत्कुललक्षणभूषितम्॥ १४६.२ ॥	<br><br>
ज्येष्ठा तु देवयानीति नाम्ना शुक्रसुता शुभा।	<br>
शर्मिष्ठेति द्वितीया सा सुता स्याद्वृषपर्वणः॥ १४६.३ ॥	<br><br>
ब्रह्मण्यपि महाप्राज्ञा देवयानी सुमध्यमा।	<br>
ययातेरभवद्भार्या सा तु शुक्रप्रसादतः॥ १४६.४ ॥	<br><br>
शर्मिष्ठा चापि तस्यैव भार्या या वृषपर्वजा।	<br>
देवयानी शुक्रसुता द्वौ पुत्रौ शमजीजनत्॥ १४६.५ ॥	<br><br>
यदुं च तुर्वसुं चैव देवपुत्रसमावुभौ।	<br>
शर्मिष्ठा च नृपाल्लेभे त्रीन्पुत्रान्देवसंनिभान्॥ १४६.६ ॥	<br><br>
द्रुह्‌युं चानुं च पूरुं च ययातेर्नृपसत्तमात्।	<br>
देवयान्याः सुतौ ब्रह्मन्सदृशौ शुक्ररूपतः॥ १४६.७ ॥	<br><br>
शर्मिष्ठायास्तु तनयाः शक्राग्निवरुणप्रभाः।	<br>
देवयानी कदाचित्तु पितरं प्राह दुःखिता॥ १४६.८ ॥	<br><br>
<b>देवयान्युवाच	<br></b>
मम त्वपत्यद्वितयमभाग्याया भृगूद्वह।	<br>
मम दास्याः सभाग्याया अपत्यत्रितयं पितः॥ १४६.९ ॥	<br><br>
तदेतदनुमृश्यायं दुःखमत्यन्तमागता।	<br>
मरिष्ये दानवगुरो ययातिकृतविप्रियात्॥	<br>
मानभङ्गाद्वरं तात मरणं हि मनस्विनाम्॥ १४६.१० ॥	<br><br>
<b>ब्रह्मोवाच	<br></b>
तदेतत्पुत्रकावाक्यं श्रुत्वा शुक्रः प्रतापवान्।	<br>
कुपितोऽभ्यायायौ शीघ्रं ययातिमिदब्रवीत्॥ १४६.११ ॥	<br><br>
<b>शुक्र उवाच	<br></b>
यदिदं विप्रियं मे त्वं सुतायाः कृतवानसि।	<br>
रूपोन्मत्तेन राजेन्द्र तस्माद्धृद्धो भविष्यसि॥ १४६.१२ ॥	<br><br>
न च भोक्तुं न च त्यक्तुं शक्नोति विषयातुरः।	<br>
स्पृहयन्मनसैवाऽऽस्ते निःश्वासोच्छ्वासनष्टधीः॥ १४६.१३ ॥	<br><br>
वृद्धत्वमेव मरणं जीवतामपि देहिनाम्।	<br>
तस्माच्छीघ्रं प्रयाहि त्वं जरां भूपातिदुर्धराम्॥ १४६.१४ ॥	<br><br>
<b>ब्रह्मोवाच	<br></b>
एतच्छ्रुत्वा ययातिस्तु शापं शुक्रस्य धीमतः।	<br>
कृताञ्जलिपुटो राजा ययातिः शुक्रमब्रवीत्॥ १४६.१५ ॥	<br><br>
<b>ययातिरुवाच	<br></b>
नापराध्ये न संकुप्ये नैवाधर्मं प्रवर्तये।	<br>
अधर्मकारिणः पपाः शास्या एव महात्मनाम्॥ १४६.१६ ॥	<br><br>
धर्ममेव चरन्तं वै कथं मां शप्तवानसि।	<br>
देवयानी द्विजश्रेष्ठ वृथा मां वक्ति किंचन॥ १४६.१७ ॥	<br><br>
तस्मान्न मम विप्रेन्द्र शापं दातुं त्वमर्हसि।	<br>
विद्वांसोऽपि हि निर्देषे यदि कुप्यन्ति मोहिताः॥	<br>
तदा न दोषो मूर्खाणां द्वेषाग्निप्लुष्टचेतसाम्॥ १४६.१८ ॥	<br><br>
<b>ब्रह्मोवाच	<br></b>
ययातिवाक्याच्छुक्रोऽपि सस्मार सुतया कृतम्।	<br>
असकृद्विप्रियं तस्य दिवा रात्रौ प्रचण्डया॥ १४६.१९ ॥	<br><br>
गतकोपोऽहमित्युक्त्वा काव्यो राजानमब्रवीत्॥ १४६.२० ॥	<br><br>
<b>शुक्र उवाच	<br></b>
ज्ञातं मयाऽनयाऽकारि विप्रियं न वदेऽनृतम्।	<br>
शापस्येमं करिष्यामि शृणुष्वानुग्रहं नृप॥ १४६.२१ ॥	<br><br>
यस्मै पुत्राय संदातुं जरामिच्छसि मानद।	<br>
तस्य सा यात्वियं राजञ्जरा पुत्राय मद्वरात्॥ १४६.२२ ॥	<br><br>
<b>ब्रह्मोवाच	<br></b>
पुनर्ययातिः श्वशुरं शुक्रं प्राह विनीतवत्॥ १४६.२३ ॥	<br><br>
यो गृह्णाति मया दत्तां जरां भक्तिसमन्वितः।	<br>
स राजा स्याद्दैत्यगुरो तदेतदनुमन्यताम्॥ १४६.२४ ॥	<br><br>
<b>ययातिरुवाच	<br></b>
यो मद्वाक्यं नाभिनन्देत्सुतो दैत्यगुरो दृढम्।	<br>
तं शपेयमनुज्ञाऽत्र दातव्यैव त्वया गुरो॥ १४६.२५ ॥	<br><br>
<b>ब्रह्मोवाच	<br></b>
एवमस्त्विति राजानमुवाच भृगुनन्दनः।	<br>
ततो ययातिः स्वं पुत्रमाहुयेदं वचोऽब्रवीत्॥ १४६.२६ ॥	<br><br>
<b>ययातिरुवाच	<br></b>
यदो गृहाण मे शापज्जरां जातां सुतो भवान्।	<br>
ज्येष्ठः सर्वार्थवित्प्रौढः पुत्राणां धुरि संस्थितः॥	<br>
पुत्री तेनैव जनको यस्तदाज्ञावशे स्थितः॥ १४६.२७ ॥	<br><br>
<b>ब्रह्मोवाच	<br></b>
नेत्युवाच यदुस्तातं ययातिं भूरिदक्षिणम्।	<br>
ययातिश्च यदुं शप्त्वा तुर्वसुं काममब्रवीत्॥ १४६.२८ ॥	<br><br>
नागृहणात्तुर्वसुश्चापि पित्रा दत्तां जरां तदा।	<br>
तं शप्त्वा चाब्रवीद्‌द्रुह्‌युं गृहाणेमां जरां मम॥ १४६.२९ ॥	<br><br>
द्रुहयुश्च नैच्छत्तां दत्तां जरां रूपविनाशिनीम्।	<br>
अनुमप्यब्रचवीद्राजा गृहाणेमां जरां मम॥ १४६.३० ॥	<br><br>
अनुर्नैति तदोवाच शप्त्वा तं पूरुमब्रवीत्।	<br>
अभिनन्द्य तदा पूरुर्जरां तां जगृहे पितुः॥ १४६.३१ ॥	<br><br>
सहस्रमेकं वर्षाणां यावत्प्रीतोऽभवत्पिता।	<br>
यौवने यानि भोग्यानि वस्तूनि विविधानि च॥ १४६.३२ ॥	<br><br>
पुत्रयौवनसंपुष्टो ययातिर्बुभुजे सुखम्।	<br>
ततस्तृप्तोऽभवद्राजा सर्वभोगेषु नाहुषः॥	<br>
ततो हर्षाकत्समाहूय पूरुं पुत्रमथाब्रवीत्॥ १४६.३३ ॥	<br><br>
<b>ययातिरुवाच	<br></b>
तृप्तोऽस्मि सर्वभोगेषु यौवनेन तवानघ।	<br>
गृहाण यौवनं पुत्र जरां मे देहि कश्मलाम्॥ १४६.३४ ॥	<br><br>
<b>ब्रह्मोवाच	<br></b>
नेत्युवाच तदा पूरुर्जरया क्षीयते मया।	<br>
विकारास्तात भावानां दुर्निवाराः शरीरिणाम्॥ १४६.३५ ॥	<br><br>
बलात्कालागता सह्या जराऽप्यखिलदेहिभिः।	<br>
सा चेद्‌गुरूपकाराय गृहीता त्यज्यते कथम्॥ १४६.३६ ॥	<br><br>
स्वीकृतत्यागपापाद्धि देहिनां मरणं वरम्।	<br>
अथवा तु जरां राजंस्तपसा नाशयाम्यहम्॥ १४६.३७ ॥	<br><br>
<b>ब्रह्मोवाच	<br></b>
एवमुक्त्वा तु पितरं ययौ गङ्गामनुत्तमाम्।	<br>
गौतम्या दक्षिणे पारे ततस्तेपे तपो महत्॥ १४६.३८ ॥	<br><br>
ततः प्रीतोऽभवद्देवः कालेन महता शिवः।	<br>
लोकातीतमहोदारगुणसन्मणिभूषितम्॥	<br>
किं ददामीति तं प्राह पूरुं स सुरसत्तमः॥ १४६.३९ ॥	<br><br>
<b>पूरुरुवाच	<br></b>
शापप्राप्तां जरां नाथ पितुर्मम सुराधिप।	<br>
तां नाशयस्व देवेश पितृशप्तांश्च कोपतः॥	<br>
मद्‌भ्रातॄञ्शापतो मुक्तान्कुरुष्व सुरपूजित॥ १४६.४० ॥	<br><br>
<b>ब्रह्मोवाच	<br></b>
तथेत्युक्त्वा जगन्नाथः शापाज्जातां जरां तथा।	<br>
अनाशयज्जगन्नाथो भ्रातृंश्चक्रे विशापिनः॥ १४६.४१ ॥	<br><br>
ततः प्रभृति तत्तीर्थं जरारोगविनाशनम्।	<br>
अकालजजरादीनां स्मरणादपि नाशनम्॥ १४६.४२ ॥	<br><br>
तन्नम्ना चापि विख्यातं कालंजरमुदाहृतम्।	<br>
यायातं नाहुषं पौरं शौक्रं शार्मिष्ठमेव च॥ १४६.४३ ॥	<br><br>
एवमादीनि तीर्थानि तत्राष्टोत्तरमेव च।	<br>
शतं विद्यान्महाबुद्धे सर्वसिद्धिकरं तथा॥ १४६.४४ ॥	<br><br>
तेषु स्नानं च दानं च श्रवणं पठनं तथा।	<br>
सर्वपापप्रशमनं भुक्तिमुक्तिप्रदं भवेत्॥ १४६.४५ ॥	<br><br>
इति श्रीमहापुराणे आदिब्राह्मे तीर्थमाहात्म्ये कालंजराद्यष्टोत्तरशततीर्थवर्णनं नाम षट्‌चत्वारिंशदधिकशततमोऽध्यायः॥ १४६ ॥	<br><br>
गौतमीमाहात्म्ये सप्तसप्ततितमोऽध्यायः॥ ७७ ॥	<br>
