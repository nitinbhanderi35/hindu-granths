<b>अथ चतुर्विंशाधिकशततमोऽध्यायः</b><br>
<b>पुत्रतीर्थवर्णनम्</b><br>
<b>ब्रह्मोवाच</b><br>
पुत्रतीर्थमिति ख्यातं पुण्यतीर्थं तदुच्यते।<br>
सर्वान्कामानवाप्नोति यन्महिम्नः श्रुतेरपि।। १२४.१ ।।<br>
<br>
तस्य स्वरूपं वक्ष्यामि श्रृणु यत्नेन नारद।<br>
दितेः पुत्राश्च दनुजाः परिक्षीणा यदाऽभवन्।। <br>
अदितेस्तु सुना ज्येष्ठाः सर्वभावेन नारद ।। १२४.२ ।।<br>
<br>
तदा दितिः पुत्रवियोगदुःखात्संस्पर्धमाना दनुमाजगाम।। १२४.३ ।।<br>
<br>
दितिरुवाच<br>
क्षीणाः सुता आवयोरेव भद्रे, किं कुर्महे कर्म लोके गरीयः।<br>
पश्यादितेर्वंशमभिन्नमुत्तमं, सौराज्ययुक्तं यशसा जयश्रिया।। १२४.४ ।।<br>
<br>
जितारिमभ्युन्नतकीर्तिधर्मं, मच्चित्तसंहर्षविनाशदक्षम्। <br>
समानभर्तृत्वसमानधर्मे, समानगोत्रेऽपि समानरूपे।। १२४.५ ।।<br>
<br>
न जीवयेयं श्रियमुन्नतिं च, जीर्णाऽस्मि दृष्ट्वा त्वदितिप्रसूतान्।<br>
कामप्यवस्थामनुयामि दुःस्थाऽदितेर्विलोक्याथ परां समृद्धिम्।।<br>
दावप्रवेशोऽपि सुखाय नूनं, स्वप्नेऽप्यवेक्ष्या न सपत्नलक्ष्मीः।। १२४.६ ।।<br>
<br>
ब्रह्मोवाच<br>
एवं ब्रुवाणामतिदीनवक्त्रां विनिश्वसन्तीं परमेष्ठपुत्रः।<br>
कृताभिपूजो विगतश्रमस्तां, स सान्त्वयन्नाह मनोभिरामाम्।। १२४.७ ।।<br>
<br>
परमेष्ठिपुत्र उवाच<br>
खेदो न कार्यः समभीप्सितं यत्तत्प्राप्यते पुण्यत एव भद्रे।<br>
तत्साधनं वेत्ति महानुभावः, प्रजापतिस्ते स तु वक्ष्यतीति।। १२४.८ ।।<br>
<br>
साध्व्येतत्सर्वभावेन प्रश्रयावनता सती।। १२४.९ ।।<br>
<br>
ब्रह्मोवाच<br>
एवं ब्रुवाणां च दितिं दनुः प्रोवाच नारद।। १२४.१० ।।<br>
<br>
दनुरुवाच<br>
भर्तारं कश्यपं भद्रे तोषयस्व निजैर्गुणैः।<br>
दुष्टो यदि भवेद्भर्ता ततः कामानवाप्स्यसि।। १२४.११ ।।<br>
<br>
ब्रह्मोवाच<br>
तथेत्युक्त्वा सर्वभावैस्तोषयामास कश्यपम्।<br>
दितिं प्रोवाच भगवान्कश्यपोऽथ प्रजापतिः।। १२४.१२ ।।<br>
<br>
कश्यप उवाच<br>
किं ददामि वदाभिष्टं दिते वरय सुव्रते।। १२४.१३ ।।<br>
<br>
ब्रह्मोवाच<br>
दितिरप्याह भर्तारं पुत्रं बहुगुणान्वितम्।<br>
जेतारं सर्वलोकानां सर्वलोकनमस्कृतम्।। १२४.१४ ।।<br>
<br>
येन जातेन लोकेऽस्मिन्भवेयं वीरपुत्रिणी।<br>
तं वरेयं सुरपितरित्याह विनायन्विता।। १२४.१५ ।।<br>
<br>
कश्यप उवाच<br>
उपदेक्ष्ये व्रतं श्रेष्ठं द्वादशाब्दफलप्रदम्।<br>
तत आगत्य ते गर्भमाधास्ये यन्मनोगतम्।।<br>
निष्पापतायां जातायां सिध्यन्ति हि मनोरथाः।। १२४.१६ ।।<br>
<br>
ब्रह्मोवाच<br>
भर्तृवाक्याद्दितिः प्रीता तं नमस्याऽऽयतेक्षणा।<br>
उपदिष्टं व्रतं चक्रे भर्त्राऽऽदिष्टं यथाविधि।। १२४.१७ ।।<br>
<br>
तीर्थसेवापात्रदानव्रतचर्यादिवर्जिताः।<br>
कथमासादयिष्यन्ति प्राणिनोऽत्र मनोरथान् ।। १२४.१८ ।।<br>
<br>
ततश्चीर्णे व्रते तस्यां दित्यां गर्भमधारयत्।<br>
पुनः कान्तामथोवाच कश्यपस्तां दितिं रहः।। १२४.१९ ।।<br>
<br>
कश्यप उवाच<br>
न प्राप्नुवन्ति यत्कामान्मुनयोऽपि तपस्थिताः।<br>
यथाविहितकर्माङ्गावज्ञया तच्छुचिस्मिते।। १२४.२० ।।<br>
<br>
निन्दितं च न कर्तव्यं संध्ययोरुभयोरपि।<br>
न स्वप्तव्यं न गन्तव्यं मुक्तकेशी च नो भव।। १२४.२१ ।।<br>
<br>
भोक्तव्यं सुभगे नैव क्षुतं जृम्भणं तथा।<br>
संध्याकाले न कर्तव्यं भूतसंघसमाकुले।। १२४.२२ ।।<br>
<br>
सान्तर्धानं सदा कार्यं हसितं तु विशेषतः।<br>
गृहान्तदेशे संध्यासु न स्थातव्यं कदाचन।। १२४.२३ ।।<br>
<br>
मुशलोलूखलादीनि सूर्पपीठपिधानकम्।<br>
नैवातिक्रमणीयानि दिवा रात्रौ सदा प्रिये।। १२४.२४ ।।<br>
<br>
उदक्शीर्षं तु शयनं न संध्यासु विशेषतः।<br>
वक्तव्यं नानृतं किंचिन्नान्यगेहाटनं तथा।। १२४.२५ ।।<br>
<br>
कान्तादन्यो न वीक्ष्यस्तु प्रयत्नेन नरः क्वचित्।<br>
इत्यादिनियमैर्युक्ता यदि त्वमनुवर्तसे।।<br>
ततस्ते भविता पुत्रस्त्रलोक्यैश्वर्यभाजनम्।। १२४.२६ ।।<br>
<br>
ब्रह्मोवाच<br>
तथेति प्रतिजज्ञे सा भर्तारं लोकपूजितम्।<br>
गतश्च कश्यपो ब्रह्मन्नितश्चेतः सुरान्प्रति।। १२४.२७ ।।<br>
<br>
दितेर्गर्भोऽपि ववृधे बलवान्पुण्यसंभवः।<br>
एतत्सर्वं मयो दैत्यो मायया वेत्ति तत्त्वतः।। १२४.२८ ।।<br>
<br>
इन्द्रस्य सख्यमभवन्मयेन प्रीतिपूर्वकम्।<br>
मयो गत्वा रहः प्राह इन्द्रं स विनयान्वितः।। १२४.२९ ।।<br>
<br>
दितेर्दनोरभिप्रायं व्रतं गर्भस्य वर्धनम्।<br>
तस्य वीर्यं च विविधं प्रीत्येन्द्राय न्यवेदयत्।। १२४.३० ।।<br>
<br>
विश्वासैकगृहं मित्रमपायत्रासवर्जितम्।<br>
अर्जितं सुकृतं नानाविधं चेत्तदवाप्यते।। १२४.३१ ।।<br>
<br>
नारद उवाच<br>
नमुचेश्च प्रियो भ्राता मयो दैत्यो महाबलः।<br>
भ्रातृहन्त्रा कथं मैत्र्यं मयस्याऽसीत्सुरेश्वर।। १२४.३२ ।।<br>
<br>
ब्रह्मोवाच<br>
दैत्यानामधिपश्चाऽऽसीद्बलावान्नमुचिः पुरा।<br>
इन्द्रेण वैरमभवद्भीषणं लोमहर्षणम्।। १२४.३३ ।।<br>
<br>
युद्धं हित्वा कदाचिद्भो गच्छन्तं तु शतक्रतुम्।<br>
दृष्ट्वा दैत्यपतिः शूरो नमुचिः पृष्ठतोऽन्वगात्।। १२४.३४ ।।<br>
<br>
तमायान्तमभिप्रेक्ष्य शचीभर्ता भयातुरः।<br>
ऐरावतं गजं त्यक्त्वा इन्द्रः फेनमथाऽऽविशत्।। १२४.३५ ।।<br>
<br>
स वज्रपाणिस्तरसा फेनेनैवाहनद्रिपुम्।<br>
नमुचिर्नाशमगमत्तस्य भ्राता मयोऽनुजः।। १२४.३६ ।।<br>
<br>
भ्रातृहन्तृविनाशाय तपस्तेपे मयो महत्।<br>
मायां च विविधामाप देवानामतिभषणाम्।। १२४.३७ ।।<br>
<br>
वरांश्चावाप्य तपसा विष्णोर्लोकपरायणात्।<br>
दानशौण्डः प्रियालापी तदाऽभवदसौ मयः।। १२४.३८ ।।<br>
<br>
अग्नींश्च ब्राह्मणान्पूज्य जेतुमिन्द्रे कृतक्षणः।<br>
दातारं च तदाऽर्थिभ्यः स्तूयमानं च बन्दिभिः।। १२४.३९ ।।<br>
<br>
विदित्वा मघवा वायोर्मयं मायाविनं रिपुम्।<br>
उपक्रान्तं सुयुद्धाय विप्रो भूत्वा तमभ्यगात्।।<br>
शचीभर्ता मयं दैन्यं प्रोवाचेदं पुनः पुनः ।। १२४.४० ।।<br>
<br>
इन्द्र उवाच<br>
देहि दैत्यपे मह्यमर्थिनेऽपेक्षित वरम्।<br>
त्वां दातृतिलकमागतोऽहं द्विजोत्तमः।। १२४.४१ ।।<br>
<br>
ब्रह्मोवाच<br>
मयोऽपि ब्राह्मणं मत्वाऽवद्दत्तं मया तव।<br>
विचारयन्ति कृतिनो बह्वल्पं वा पुरोऽर्थिनि।। १२४.४२ ।।<br>
<br>
इत्युक्ते तु हरिः प्राह सख्यमिच्छे ह्यहं त्वया।<br>
इन्द्रं मयः पुनः प्राह किमनेन द्विजोत्तम।। १२४.४३ ।।<br>
<br>
न त्वया मम वैरं भोः स्वस्तीत्याह हरिर्मयम्।<br>
तत्त्वं वदेति स हरिर्दैत्येनोक्तः स्वकं वपुः।। १२४.४४ ।।<br>
<br>
दर्शयामास दैत्याय सहस्राक्षं यदुच्यते।<br>
ततः सविस्मयो दैत्यो मयो हरिमुवाच ह।। १२४.४५ ।।<br>
<br>
मय उवाच<br>
किमिदं वज्रपाणिस्त्वं तवायोग्या कृतिः सखे।। १२४.४६ ।।<br>
<br>
ब्रह्मोवाच<br>
परिष्वज्य विहस्याथ वृत्तमित्यब्रवीद्धरिः।<br>
केनापि साधयन्त्यत्र पण्डिताश्च समीहितम्।। १२४.४७ ।।<br>
<br>
ततः प्रभृति शक्रस्य मयेन महती ह्यभूत्।<br>
सुप्रीतिर्मुनिशार्दूल मयो हरिहितः सदा।। १२४.४८ ।।<br>
<br>
इन्द्रस्य भवनं गत्वा तस्मै सर्वं न्यवेदयत्।<br>
किं मे कृत्यमिति प्राह मयं मायाविनं हिः।। १२४.४९ ।।<br>
<br>
हरये च मयो मायां प्रादात्प्रीत्य तथा हरिः।<br>
प्राप्तः संप्रीतिमानाह किं कृत्यं मय तद्वद।। १२४.५० ।।<br>
<br>
आगस्त्याऽऽश्रमं गच्छ तत्राऽऽस्ते गर्भिणी दितिः।<br>
तस्याः शुश्रूषणं कुर्वन्नास्स्व तत्र कियन्ति च।। १२४.५१ ।।<br>
<br>
अहानि मघवंस्तस्या गर्भमाविश्य वज्रधृक्।<br>
वर्धमानं च तं छिन्धि यावद्वश्योऽथवा मृतिम्।।<br>
प्राप्नोति तावद्वज्रेण ततो न भविता रिपुः।। १२४.५२ ।।<br>
<br>
ब्रह्मोवाच<br>
तथेत्युक्त्वा मयं पूज्य मघवानेक एव हि।<br>
विनीतवत्तदा प्रायाद्दितिं मातरमञ्जसा।। १२४.५३ ।।<br>
<br>
शुश्रूषमाणस्तां देवीं शक्रो दैतेयमातरम्।<br>
सा न जानाति तच्चित्तं शक्रस्य द्विषतो दितिः।। १२४.५४ ।।<br>
<br>
गर्भे स्थितं तु यद्भूतं देवेन्द्रस्य विचेष्टितम्।<br>
अमोघं तन्मुनेस्तेजः कश्यपस्य दुरासदम्।। १२४.५५ ।।<br>
<br>
ततः प्रगृह्य कुलिशं सहस्राक्षः पुरंदरः।<br>
अन्तःप्रवेशकामोऽसौ बहुकालं समावसन्।। १२४.५६ ।।<br>
<br>
संध्योदक्शीर्षनिद्रां तामवेक्ष्य कुलिशायुधः।<br>
इदमन्तरमित्युक्त्वा दित्याः कुक्षिं समाविशत्।। १२४.५७ ।।<br>
<br>
अन्तर्वर्ति च यद्भूतमिन्द्रं दृष्ट्वा धृतायुधम्।<br>
हन्तुकामं तदोवाच पुनः पुनरभीतवत्।। १२४.५८ ।।<br>
<br>
गर्भस्थ उवाच<br>
किं मां न रक्षसे वज्रिन्भ्रातरं त्वं जिघांससि।<br>
नारणे मारणादन्यत्पातकं विद्यते महत्।। १२४.५९ ।।<br>
<br>
ऋते युद्धान्महाबाहो शक्र युध्यस्व निर्गते।<br>
मयि तस्मान्नैतदेवं तव युक्तं भविष्यति।। १२४.६० ।।<br>
<br>
शतक्रतुः सहस्राक्षः शचीभर्ता पुरंदरः।<br>
वज्रपाणिः सुरेन्द्रस्त्वं ते न युक्तं भवेत्प्रभो।। १२४.६१ ।।<br>
<br>
अथवा युद्धकामस्त्वं मम निष्क्रमणं यथा।<br>
तथा कुरु महाबाहो मार्गादस्मादपासर।। १२४.६२ ।।<br>
<br>
कुमार्गे न प्रवर्तन्ते महान्तोऽपि विपद्गताः।<br>
अविद्यश्चाप्यशस्त्रश्च नैव चाऽऽयुधसंग्रहः।। १२४.६३ ।।<br>
<br>
त्वं विद्यावान्वज्रपाणे मां निघ्नन्किं न लज्जसे।<br>
कुर्वन्ति गर्हितं कर्म न कुलीनाः कदाचन।। १२४.६४ ।।<br>
<br>
हत्वा वा किं तु जायेत यशो वा पुण्यमेव वा।<br>
वध्यन्ते भ्रातरः कामाद्गर्भस्थाः किं न पौरुषम्।। १२४.६५ ।।<br>
<br>
यदि वा युद्धभक्तिस्ते मयि भ्रातरसंशयम्।<br>
ततो मुष्टिं पुरस्कृत्य वज्रिणेऽसौ व्यवस्थितः।। १२४.६६ ।।<br>
<br>
बालघाती ब्रह्मघाती तथा विश्वसघातकः।<br>
एवंभूतं फलं शक्र कस्मान्मां हन्तुमुद्यतः।। १२४.६७ ।।<br>
<br>
यस्याऽऽज्ञया सर्वमिदं वर्तते सचराचरम्।<br>
स हन्ता बालकं मां वै किं यशः किन्तु पौरुषम्।। १२४.६८ ।।<br>
<br>
ब्रह्मोवाच<br>
एवं ब्रुवन्तं तं गर्भं चिच्छेद कुलिशेन सः।<br>
क्रोधान्धानां लोभिनां च न घृणा क्वापि विद्यते।। १२४.६९ ।।<br>
<br>
न ममार ततो दुःखादाहुस्ते भ्रातरो वयम्।<br>
पुनश्चिच्छेद तान्खण्डान्मा वधीरिति चाब्रुवन्।। १२४.७० ।।<br>
<br>
विश्वस्तान्मातृगर्भस्थान्निजभ्रातृञ्शतक्रतो।।<br>
द्वेषविध्वस्तबुद्धीनां न चित्ते करुणाकणः।। १२४.७१ ।।<br>
<br>
एवं तु खण्डितं खण्डं हस्तपादादिजीववत्।<br>
निर्विकारं ततो दृष्ट्वा सप्तसप्त सुविस्मितः।। १२४.७२ ।।<br>
<br>
एकवद्बहुरूपाणि गर्भस्थानि शुभानि च।<br>
रुदन्ति बहुरूपाणि मा रुतेत्यब्रवीद्धरिः।। १२४.७३ ।।<br>
<br>
ततस्ते मरुतो जाता बलवन्तो महौजसः।<br>
गर्भस्था एव तेऽन्योन्यमूचुः शक्रं गतभ्रमाः।। १२४.७४ ।।<br>
<br>
अगस्त्यं मुनिशार्दूलं माता यस्याऽऽश्रमे स्थिता।<br>
अस्मत्पिता तव भ्राता सख्यं ते बहु मन्यते।। १२४.७५ ।।<br>
<br>
अस्मानुपरि सस्नेहं मनस्ते विद्महे मुने।<br>
न यत्करोति श्वपचः प्रवृत्तस्तत्र वज्रधृक्।। १२४.७६ ।।<br>
<br>
इत्येतद्वचनं श्रुत्वा अगस्त्योऽगात्ससंभ्रमः।<br>
दितिं संबोधयामास व्यथितां गर्भवेदनात्।।<br>
तत्रागस्त्यः शचीकान्तमशपत्कुपितो भृशम् ।। १२४.७७ ।।<br>
<br>
अगस्त्य उवाच<br>
सङ्ग्रामे रिपवः पृष्ठं पश्येयुस्ते सदा हरे।<br>
जीवतामेव मरणमेतदेव हि मानिनाम।।<br>
पृष्ठं पलायमानानां यत्पश्यन्त्यहिता रणे।। १२४.७८ ।।<br>
<br>
ब्रह्मोवाच<br>
साऽपि तं गर्भसंस्थं च शशापेन्द्रं रुषा दितिः।। १२४.७९ ।।<br>
<br>
दितिरुवाच<br>
न पौरुषं कृतं तस्माच्छापोऽयं भविता तव।<br>
स्त्रीभिः परिभवं प्राप्य राज्यात्प्रभ्रश्यसे हरे।। १२४.८० ।।<br>
<br>
ब्रह्मोवाच<br>
एतस्मिन्नन्तरे तत्र कश्यपो वै प्रजापतिः।<br>
प्रायाच्च व्यथितोऽगस्त्याच्छ्रुत्वा शक्रविचेष्टितम्।।<br>
गर्भान्तरगतः शक्रः पितरं प्राह भीतवत्।। १२४.८१ ।।<br>
<br>
शक्र उवाच<br>
अगस्त्याच्च दितेश्चैव बिभेमि क्रमितुं बहिः।। १२४.८२ ।।<br>
<br>
ब्रह्मोवाच<br>
एतस्मिन्नन्तरे प्राप्य कश्यपोऽपि प्रजापतिः।<br>
पुत्रकर्म च तद्दृष्ट्वा गर्भान्तः स्थितिमेव च।।<br>
दितिशापमगस्त्यस्य श्रुत्वाऽसौ दुःखितोऽभवत्।। १२४.८३ ।।<br>
<br>
कश्यप उवाच<br>
निर्गच्छ शक्र पुत्रैतत्पापं किं कृतवानसि।<br>
न निर्मलकुलोत्पन्ना मनः कुर्वन्ति पातके।। १२४.८४ ।।<br>
<br>
ब्रह्मोवाच<br>
स निर्गतो वज्रपाणिः सव्रीडोऽधोमुखोऽब्रवीत्।<br>
तन्मूर्तिरेव वदति सदसच्चेष्टितं नृणाम्।। १२४.८५ ।।<br>
<br>
शक्र उवाच<br>
यदुक्तमत्र श्रेयः स्यात्तत्कर्ताऽहमसंशयम्।। १२४.८६ ।।<br>
<br>
ब्रह्मोवाच<br>
ततो ममान्तिकं प्रायाल्लोकपालैः स कश्यपः।<br>
सर्वं वृत्तमथोवाच पुनः पप्रच्छ मां सुरैः।। १२४.८७ ।।<br>
<br>
दितिगर्भस्य वै शान्ति सहस्राक्षविशापताम्।<br>
गर्भस्थानां च सर्वेषामिन्द्रेण सह मित्रताम्।। १२४.८८ ।।<br>
<br>
तेषामारोग्यतां चापि शचीभर्तुरदोषताम्।<br>
अगस्त्यदत्तशापस्य विशापत्वमपि क्रमात्।। १२४.८९ ।।<br>
<br>
ततोऽहमब्रवं वाक्यं कश्यपं विनयान्वितम्।<br>
प्रजापते कश्यप त्वं वसुभिर्लोकपालकैः।। १२४.९० ।।<br>
<br>
इन्द्रेण सहितः शीघ्रं गौतमीं याहि मानद।<br>
तत्र स्नात्वा महेशानं स्तुहि सर्वैः समन्वितः।। १२४.९१ ।।<br>
<br>
ततः शिवप्रसादेन सर्वं श्रेयो भवेदिति।<br>
तथेत्युक्त्वा जगामासौ कश्यपो गौतमीं तदा।। १२४.९२ ।।<br>
<br>
स्नात्वा तुष्टाव देवेशमेभिरैव पदक्रमैः।<br>
सर्वदुःखापनोदाय द्वयमेव प्रकीर्तितम्।। <br>
गौतमी वा पुष्यनदी शिवो वा करुणाकरः।। १२४.९३ ।।<br>
<br>
कश्यप उवाच<br>
पाहि शंकर देवेश पाहि लोकनमस्कृत।<br>
पाहि पावन वागीश पाहि पन्नगभूषण।। १२४.९४ ।।<br>
<br>
पाहि धर्म वृषारूढ पाहि वेदत्रयेक्षण।<br>
पाहि गोधरलक्ष्मीश पाहि शर्व गजाम्बर।। १२४.९५ ।।<br>
<br>
पाहि त्रिपुरहन्नाथ पाहि सोमार्धभूषण।<br>
पाहि यज्ञेश सोमेश पाह्यभीष्टप्रदायक।। १२४.९६ ।।<br>
<br>
पाहि कारुण्यनिलय पाहि मङ्गलदायक।<br>
पाहि प्रभव सर्वस्य पाहि पालक वासव।। १२४.९७ ।।<br>
<br>
पाहि भास्कर वित्तेश पाहि ब्रह्मनमस्कृत।<br>
पाहि विश्वेश सिद्धेश पाहि पूर्ण नमोऽस्तु ते।। १२४.९८ ।।<br>
<br>
घोरसंसारकान्तारसंचारोद्विग्नचेतसाम्।<br>
शरीणां कृपासिन्धो त्वमेव शरणं शिव।। १२४.९९ ।।<br>
<br>
एवं संस्तुवतस्तस्य पुरतोऽभूद्वृषध्वजः।<br>
वरेण च्छन्दयामास कश्यपं तं प्रजापतिम्।। १२४.१०० ।।<br>
<br>
कश्यपोऽपि शिवं प्राह विनीतवदिदं वचः।<br>
स प्राह विस्तरेणाथ इन्द्रस्य तु विचेष्टितम्।। १२४.१०१ ।।<br>
<br>
शापं नाशं च पुत्राणां परस्परममित्रताम्।<br>
पापप्राप्तिं तु शक्रस्य शापप्राप्तिं तथैव च।।<br>
ततो वृषाकपिः प्राह दितिं चागस्त्यमेव च।। १२४.१०२ ।।<br>
<br>
शिव उवाच<br>
मरुतो ये भवत्पुत्राः पञ्चाशच्चैकवर्जिताः।<br>
सर्वे भवेयुः सुभगा भवेयुर्जज्ञभागिनः।। १२४.१०३ ।।<br>
<br>
इन्द्रेण सहिता नित्यं वर्तयेयुर्मुदाऽन्विताः।। १२४.१०४ ।।<br>
<br>
इन्द्रस्य तु हविर्भागो यत्र यत्र मखे भवेत्।<br>
आहौ तु मरुतस्तत्र भवेतुर्नात्र संशयः।। १२४.१०५ ।।<br>
<br>
मरुद्भिः सहितं शक्रं न जयेयुः कदाचन।<br>
जेता भवेत्सर्वदैव सुखं तिष्ठ प्रजापते।। १२४.१०६ ।।<br>
<br>
अद्यप्रभृति ये कुर्युरनयाद्भ्रातृघाततन्।<br>
वंशच्छेदो विपत्तिश्च नित्यं तेषां भविष्यति।। १२४.१०७ ।।<br>
<br>
ब्रह्मोवाच<br>
अगस्त्यमृषिशार्दूलं शंभुरप्याह यत्नतः।। १२४.१०८ ।।<br>
<br>
शंभुरुवाच<br>
न कुर्यास्त्वं च कोपं च शचीभर्तरि वै मुने।<br>
शमं व्रज महाप्राज्ञ मरुतस्त्वमरा भवन्।। १२४.१०९ ।।<br>
<br>
ब्रह्मोवाच<br>
दितिं चापि शिवः प्राह प्रसन्नो वृषभध्वजः।। १२४.११० ।।<br>
<br>
शिव उवाच<br>
एको भूयान्मम सुतस्त्रैलोक्यैश्वर्यमण्डितः।<br>
इत्येवं चिन्तयन्ती त्वं तपसे नियताऽभवः।। १२४.१११ ।।<br>
<br>
तदेतत्सफलं तेऽद्य पुत्रा बहुगुणाः शुभाः।<br>
अभवन्बलिनः शूरास्तस्माज्जहि मनोरुजम्।।<br>
अन्यापि वरान्सुभ्रूर्याचस्व गतसंभ्रमा।। १२४.११२ ।।<br>
<br>
ब्रह्मोवाच<br>
तदेतद्वचनं श्रुत्वा देवदेवस्य सा दितिः।<br>
कृताञ्जलिपुटा नत्वा शंभुं वाक्यमथाब्रवीत्।। १२४.११३ ।।<br>
<br>
दितिरुवाच<br>
लोके यदेतत्परमं यत्पित्रोः पुत्रदर्शनम्।<br>
विशेषेण तन्मातुः प्रियं स्यात्सुरपूजित।। १२४.११४ ।।<br>
<br>
तत्रापि रूपसंपत्तिशौर्यविक्रमवान्भवेत्।<br>
एकोऽपि तनयः किंतु बहवश्चेत्किमुच्यते।। १२४.११५ ।।<br>
<br>
मत्पुत्रास्ते प्रभावाच्च जेतारो बलिनो ध्रुवम्।<br>
इन्द्रस्य भ्रातरः सत्यं पुत्राश्चैव प्रजापते।। १२४.११६ ।।<br>
<br>
अगस्त्यस्य प्रसादाच्च गङ्गायाश्च प्रसादतः।<br>
यत्र देव प्रसादस्ते तच्छुभं कोऽत्र संशयः।। १२४.११७ ।।<br>
<br>
कृतार्थाऽहं तथाऽपि त्वां भक्त्या विज्ञापयाम्यहम्।<br>
श्रृणुष्व देव वचनं कुरुष्व च जगद्धितम्।। १२४.११८ ।।<br>
<br>
ब्रह्मोवाच<br>
वदेत्युक्ता जगद्धात्रा दितिर्नम्राऽब्रवीदिदम्।। १२४.११९ ।।<br>
<br>
दितिरुवाच<br>
सन्ततिप्रापणं लोके दुर्लभं सुरवन्दित।<br>
विशेषेण प्रियं मातुः पुत्रश्चैक्तिं नु वर्ण्यते।। १२४.१२० ।।<br>
<br>
स चापि गुणवाञ्श्रीमानायुष्मान्यदि जायते।<br>
किंतु स्वर्गेण देवेश पारमेष्ठ्यपदेन वा।। १२४.१२१ ।।<br>
<br>
सर्वेषामपि भूतानामिहामुत्र फलैषिणाम्।<br>
गुणवत्पुत्रसंप्राप्तिरभीष्टा सर्वदैव हि।<br>
तस्मादाप्लवनादत्र क्रियतां समनुग्रहः।। १२४.१२२ ।।<br>
<br>
शंकर उवाच<br>
महापापफलं चेदं यदेतदनपत्यता।<br>
स्त्रिया वा पुरुषस्यापि वन्ध्यत्वं यदि जायते।। १२४.१२३ ।।<br>
<br>
तदत्र स्नानमात्रेण तद्दोषो नाशमाप्नुयात्।<br>
स्नात्वा तत्र फलं दद्यात्स्तोत्रमैतच्च यः पठेत्।। १२४.१२४ ।।<br>
<br>
स तु पुत्रमावाप्नोति त्रिमासस्नानदानतः।<br>
अपुत्रिणी त्वत्र स्नानं कृत्वा पुत्रमवाप्नुयात्।। १२४.१२५ ।।<br>
<br>
ऋतुस्नाता तु या काचित्तत्र स्नाता सुताँल्लभेत्।<br>
त्रिमासाभ्यन्तरं या तु गुर्विणी भक्तितस्त्विह।। १२४.१२६ ।।<br>
<br>
फलैः स्नात्वा तु मां पश्येत्स्तोत्रेण स्तौति मां तथा।<br>
तस्याः शक्रसमः पुत्रो जायते नात्र संशयः।। १२४.१२७ ।।<br>
<br>
पितृदोषैश्च ये पुत्रं न लभन्ते दिते श्रृणु।<br>
धनापहारदोषैश्च तत्रैषा निष्कृतिः परा।। १२४.१२८ ।।<br>
<br>
तत्रैषां पिण्डदानेन पितॄणां प्रीणनेन च।<br>
किंचित्सुवर्णदानेन ततः पुत्रो भवेद्ध्रुवम्।। १२४.१२९ ।।<br>
<br>
ये न्यासाद्यपहर्तारो रत्नापह्नवकारकाः।<br>
श्राद्धकर्मविहीनाश्च तेषां वंशो न वर्धते।। १२४.१३० ।।<br>
<br>
दोषिणां तु परेतानां गतिरेषा भवेदिति।<br>
संततिर्जायतां श्लाघ्या जीवतां तीर्थसेवनात्।। १२४.१३१ ।।<br>
<br>
संगमे दितिगङ्गायाः स्नात्वा सिद्धेश्वरं प्रभुम्।<br>
अनाद्यपरामजरं चित्सदानन्दविग्रहम्।। १२४.१३२ ।।<br>
<br>
देवर्षिसिद्धगन्धर्वयोगीश्वरनिषेवितम्।<br>
लिङ्गात्मकं महादेवं ज्योतिर्मयमनामनयम्।। १२४.१३३ ।।<br>
<br>
पूजयित्वोपचारैश्च नित्यं भक्त्या यतव्रतः।<br>
स्तोत्रेणानेन यः स्तौति चतुर्दश्यष्टमीषु च।। १२४.१३४ ।।<br>
<br>
यथाशक्त्या(क्ति)स्वर्णदानं ब्राह्मणानां च भोजनम्।<br>
यः करोत्यत्र गङ्गायां स पुत्रशतमाप्नुयात्।। १२४.१३५ ।।<br>
<br>
संप्राप्य सकलान्कामानन्ते शिवपुरं व्रजेत्।<br>
स्तोत्रेमानेन यः कश्चिद्यत्र क्वापि स्तवीति माम्।।<br>
षण्मासात्पुत्रमाप्नोति अपि वन्ध्याऽप्यशङ्कितम्।। १२४.१३६ ।।<br>
<br>
ब्रह्मोवाच<br>
ततः प्रभृति तत्तीर्थं पुत्रतीर्थमुदाहृतम्।<br>
तत्र तु स्नानदानाद्यैः सर्वकामानवाप्नुयात्।। १२४.१३७ ।।<br>
<br>
मरुद्भिः सह मैत्र्येण मित्रतीर्थं तदुच्यते।<br>
निष्पापत्वेन चेन्द्रस्य शक्रतीर्थं तदुच्यते।। १२४.१३८ ।।<br>
<br>
ऐन्द्रीं श्रियं यत्र लेभे तत्तीर्थं कमलाभिधम्।<br>
एतानि सर्वतीर्थानि सर्वाभीष्टप्रदानि हि।। १२४.१३९ ।।<br>
<br>
सर्वं भविष्यतीत्युक्त्वा शिवश्चान्तरधीयत।<br>
कृतकृत्याश्च ते जग्मुः सर्व एव यथागतम्।।<br>
तीर्थानां पुण्यदं तत्र लक्षमेकं प्रकीर्तितम्।। १२४.१४० ।।<br>
<br>
इति श्रीमहापुराणे आदिब्राह्मे स्वयंभ्वृषिसंवादे तीर्थमाहात्म्ये पुत्रतीर्थादिलक्षतीर्थवर्णनं नाम चतुर्विंशाधिकशततमोऽध्यायः।। १२४ ।।<br>
<br>
गौतमीमाहात्म्ये पञ्चपञ्चाशत्तमोऽध्यायः।। ५५ ।।<br>
