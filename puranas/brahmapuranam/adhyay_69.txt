<b>अथोनसप्ततितमोऽध्यायः</b><br>
<b>पुरुषोत्तममाहात्म्यनिरूपणम्</b><br>
<b>मुनय ऊचुः</b><br>
बह्वाश्चर्यस्त्वया प्रोक्तो विष्णुलोको जगत्पते।<br>
नित्यानन्दकरः श्रीमान्भुक्तिमुक्तिफलप्रदः।। ६९.१ ।।<br>
<br>
क्षेत्रं च दुर्लभं कीर्तितं पुरुषोत्तमम्।<br>
त्यक्त्वा यत्र नरो देहं याति सालोक्यतां हरेः।। ६९.२ ।।<br>
<br>
सम्यक्क्षेत्रस्य माहात्म्यं त्वया सम्यक्प्रकीर्तितम्।<br>
यत्र स्वदेहसंत्यागाद्विष्णुलोकं व्रजेन्नरः।। ६९.३ ।।<br>
<br>
अहो मोक्षस्य मार्गोऽयं देहत्यागस्त्वयोदितः।<br>
नराणामुपकाराय पुरुषाख्ये न संशयः।। ६९.४ ।।<br>
<br>
अनायासेन देवेश देहं त्यक्त्वा नरोत्तमाः।<br>
तस्मिन्क्षेत्रे परं विष्णोः पदं यान्ति निरामयम्।। ६९.५ ।।<br>
<br>
श्रुत्वा क्षेत्रस्य माहात्म्यं विस्मयो नो महानभूत्।<br>
प्रयागपुष्करादीनि क्षेत्राण्यायतनानि च।। ६९.६ ।।<br>
<br>
पृथिव्यां सर्वतीर्थानि सरितश्च सरांसि च।<br>
न तथा तानि सर्वाणि प्रशंससि सुरोत्तम्।। ६९.७ ।।<br>
<br>
यथा प्रशंससि क्षेत्रं पुरुषाख्यं पुनः पुनः। <br>
ज्ञातोऽस्माभिरभिप्रायस्तवेदानीं पितामह।। ६९.८ ।।<br>
<br>
येन प्रशंससि क्षेत्रं मुक्तिदं पुरुषोत्तमम्।<br>
पुरुषाख्यसमं नूनं क्षेत्रं नास्ति महीतले।।<br>
तेन त्वं विबुधश्रेष्ठ प्रशंससि पुनः पुनः।। ६९.९ ।।<br>
<br>
सत्यं सत्यं मुनिश्रेष्ठा भवद्भिः समुदाहृतम्।<br>
पुरुषाख्यसमं क्षेत्रं नास्त्यत्र पृथिवीतले।। ६९.१० ।।<br>
<br>
सन्ति यानि तु तीर्थानि पुण्यान्यायतनानि च।<br>
तानि श्रीपुरुषाख्यस्य कलां नार्हन्ति षोडशीम्।। ६९.११ ।।<br>
<br>
यथा सर्वेश्वरो विष्णुः सर्वलोकोत्तमोत्तमः।<br>
तथा समस्ततीर्थानां वरिष्ठं पुरुषोत्तमम्।। ६९.१२ ।।<br>
<br>
आदित्यानां यथा विष्णुः श्रेष्ठत्वे समुदाहृतः।<br>
तथा समस्ततीर्थानां वरिष्ठं पुरुषोत्तमम्।। ६९.१३ ।।<br>
<br>
नक्षत्राणां यथा सोमः सरसां सागरो यथा।<br>
तथा समस्ततीर्थानां वरिष्ठं पुरुषोत्तमम्।। ६९.१४ ।।<br>
<br>
वसूनां पावको यद्वद्रुद्राणां शंकरो यथा।<br>
तथा समस्ततीर्थानां वरिष्ठं पुरुषोत्तमम्।। ६९.१५ ।।<br>
<br>
वर्णानां ब्राह्मणो यद्वद्वैनतेयश्च पक्षिणाम्।<br>
तथा समस्ततीर्थानां वरिष्ठं पुरुषोत्तमम।। ६९.१६ ।।<br>
<br>
शिखरिणां यथा मेरुः पर्वतानां हिमालयः।<br>
तथा समस्ततीर्थानां वरिष्ठं पुरुषोत्तमम्।। ६९.१७ ।।<br>
<br>
प्रमदानां यथा लक्ष्मीः सरितां जाह्नवी यथा।<br>
तथा समस्ततीर्थानां वरिष्ठं पुरुषोत्तमम्।। ६९.१८ ।।<br>
<br>
ऐरावतो गजेन्द्राणां महर्षीणां भृगुर्यथा।<br>
तथा समस्ततीर्थानां वरिष्ठं पुरुषोत्तमम्।। ६९.१९ ।।<br>
<br>
सेनानीनां यथा स्कन्दः सिद्धानां कपिलो यथा।<br>
तथा समस्ततीर्थानां वरिष्ठं पुरुषोत्तमम्।। ६९.२० ।।<br>
<br>
उच्चैःश्रवा यथाऽश्वानां कवीनामुशना कविः।<br>
तथा समस्ततीर्थानां वरिष्ठं पुरुषोत्तमम्।। ६९.२१ ।।<br>
<br>
मुनीनां च यथा व्यासः कुबेरो यक्षरक्षसाम्।। <br>
तथा समस्ततीर्थानां वरिष्ठं पुरुषोत्तमम्।। ६९.२२ ।।<br>
<br>
इन्द्रियाणां मनो यद्वद्भूतानामवनी यथा।<br>
तथा समस्ततीर्थानां वरिष्ठं पुरुषोत्तमम्।। ६९.२३ ।।<br>
<br>
अश्वत्थः सर्ववृक्षाणां पवनः प्लवतां यथा।<br>
तथा समस्ततीर्थानां वरिष्ठं पुरुषोत्तमम्।। ६९.२४ ।।<br>
<br>
भूषणानां तु सर्वेषां यथा चूडामणिर्द्विजाः।<br>
तथा समस्ततीर्थानां वरिष्ठं पुरुषोत्तमम्।। ६९.२५ ।।<br>
<br>
गन्धर्वाणां चित्ररथः शस्त्राणां कुलिशो यथा।<br>
तथा समस्ततीर्थानां वरिष्ठं पुरषोत्तमम्।। ६९.२६ ।।<br>
<br>
अकारः सर्ववर्णानां गायत्री छन्दसां यथा।<br>
तथा समस्ततीर्थानां वरिष्ठं पुरुषोत्तमम्।। ६९.२७ ।।<br>
<br>
सर्वाङ्गेभ्यो यथा श्रेष्ठमुत्तमाङ्गं द्विजोत्तमाः।<br>
तथा समस्ततीर्थानां वरिष्ठं पुरुषोत्तमम्।। ६९.२८ ।।<br>
<br>
अरुन्धती यता स्त्रीणां सतीनां श्रेष्ठतां गता।<br>
तथा समस्ततीर्थानां श्रेष्ठं तत्पुरुषोत्तमम्।। ६९.२९ ।।<br>
<br>
यथा समस्तविद्यानां मोक्षविद्या परा स्मृता।<br>
तथा समस्ततीर्थानां श्रेष्ठं तत्पुरुषोत्तमम्।। ६९.३० ।।<br>
<br>
मनुष्याणां यता राजा धेनूनामपि कामधुक्।<br>
तथा समस्ततीर्थानां वरिष्ठं पुरुषोत्तमम्।। ६९.३१ ।।<br>
<br>
सुवर्णं सर्वरत्नानां सर्पाणां वासुकिर्यथा।<br>
तथा समस्ततीर्थानां वरिष्ठं पुरुषोत्तमम्।। ६९.३२ ।।<br>
<br>
प्रह्लादः सर्वदैत्यानां रामः शस्त्रभृतां यथा।<br>
तथा समस्ततीर्थानां वरिष्ठं पुरुषोत्तमम्।। ६९.३३ ।।<br>
<br>
झषाणां मकरो यद्वन्मृगाणां मृगराड्यथा।<br>
तथा समस्ततीर्थानां वरिष्ठं पुरुषोत्तमम्।। ६९.३४ ।।<br>
<br>
समुद्राणां यथा श्रेष्ठः क्षीरोदः सरितां पतिः।<br>
तथा समस्ततीर्थानां वरिष्ठं पुरुषोत्तमम्।। ६९.३५ ।।<br>
<br>
वरुणो यादसां यद्वद्यमः संयमिनां यथा।<br>
तथा समस्ततीर्थानां वरिष्ठं पुरुषोत्तमम्।। ६९.३६ ।।<br>
<br>
देवर्षीणां यता श्रेष्ठो नारदो मुनिसत्तमाः।<br>
तथा समस्ततीर्थानां वरिष्ठं पुरुषोत्तमम्।। ६९.३७ ।।<br>
<br>
धातूनां काञ्चनं यद्वत्पवित्राणां च दक्षिणा।<br>
तथा समस्ततीर्थानां वरिष्ठं पुरुषोत्तमम्।। ६९.३८ ।।<br>
<br>
प्रजापतिर्यथा दक्ष ऋषीणां कश्यपो यथा।<br>
तथा समस्ततीर्थानां वरिष्ठं पुरुषोत्तमम्।। ६९.३९ ।।<br>
<br>
ग्रहाणां भास्करो यद्वन्मन्त्राणां प्रणवो यथा।<br>
तथा समस्ततीर्थानां वरिष्ठं पुरषोत्तमम्।। ६९.४० ।।<br>
<br>
अश्वमेधस्तु यज्ञानां यथा श्रेष्ठः प्रकीर्तितः।<br>
तथा समस्ततीर्थानां क्षेत्रं च तद्द्विजोत्तमाः।। ६९.४१ ।।<br>
<br>
ओषधीनां यथा धान्यं तृणेषु तृणराड्यथा।<br>
तथा समस्ततीर्थानामुत्तमं पुरुषोत्तमम्।। ६९.४२ ।।<br>
<br>
यता सभस्ततीर्थानां धर्मः संसारतारकः।<br>
तथा समस्ततीर्थानां श्रेष्ठं तत्पुरुषोत्तमम्।। ६९.४३ ।।<br>
<br>
इति श्रीमहापुराणे आदिब्राह्मे स्वयंभ्वृषिसंवादे पुरुषोत्तममाहात्म्यनिरूपणं नामैकोनसप्ततितमोऽध्यायः।। ६९ ।।<br>
<br>
