<b>अथ षट्षष्टितमोऽध्यायः</b><br>
<b>गुडिवायात्रामाहात्म्यकथनम्</b><br>
<b>ब्रह्मोवाच</b><br>
गुडिवामण्डपं यान्तं ये पश्यन्ति रथे स्थितम्।<br>
कृष्णं बलं सुभद्रां च ते यान्ति भवनं हरेः॥ ६६.१ ॥<br>
<br>
ये पश्यन्ति तदा कृष्णं सप्ताहं मण्डपे स्थितम्।<br>
हलिनं च सुभद्रां च विष्णुलोकं व्रजन्ति ते॥ ६६.२ ॥<br>
<br>
मुनय ऊचुः<br>
केन सा निर्मिता यात्रा दक्षिणस्यां जगत्पते।<br>
यात्राफलं च किं तत्र प्राप्यते ब्रूहि मानवैः॥ ६६.३ ॥<br>
<br>
किमर्थं सरसस्तीरे राज्ञस्तस्य जगत्पते।<br>
पवित्रे विजने देश गत्वा तत्र च मण्डपे॥ ६६.४ ॥<br>
<br>
कृष्णः संकर्षणश्चैव सुभद्रा च रथेन ते।<br>
स्वस्थानं संपरित्यज्य सप्तरात्रं वसन्ति वै॥ ६६.५ ॥<br>
<br>
ब्रह्मोवाच<br>
इन्द्रद्युम्नेन भो विप्राः पुरा वै प्रार्थितो हरिः।<br>
सप्ताहं सरसस्तीरे मम यात्रा भवत्विति ॥ ६६.६ ॥<br>
<br>
गुडिवा नाम देवेश भुक्तिमुक्तिफलप्रदा।<br>
तस्मै किल वरं चासौ ददौ स पुरुषोत्तमः॥ ६६.७ ॥<br>
<br>
श्रीभगवानुवाच<br>
सप्ताहं सरसस्तीरे तव राजन्भविष्यति।<br>
गुडिवा नाम यात्रा मे सर्वकामफलप्रदा॥ ६६.८ ॥<br>
<br>
ये मां तत्रार्चयिष्यन्ति श्रद्धया मण्डपे स्थितम्।<br>
संकर्षणं सुभद्रां च विधिवत्सुसमाहिताः॥ ६६.९ ॥<br>
<br>
ब्राह्मणाः क्षत्रिया वैश्याः शूद्राश्च वै नृप।<br>
पुष्पैर्गन्धैस्तथा धूपैर्दीपैर्नैवेद्यैकैर्वरैः॥ ६६.१० ॥<br>
<br>
उपहारैर्बहुविधैः प्रणिपातैः प्रदक्षिणैः।<br>
जयशब्दैस्तथा स्तोत्रैर्गीतैर्वाद्यैर्मनोहरैः॥ ६६.११ ॥<br>
<br>
न तेषां किञ्चित्फलं यस्य यदीप्सितम्।<br>
भविष्यति नृपश्रेष्ठ मत्प्रसादादसंशयम्॥ ६६.१२ ॥<br>
<br>
ब्रह्मोवाच<br>
एवमुक्त्वा तु तं देवस्तत्रैवान्तरधीयत।<br>
स तु राजवरः श्रीमान्कृतकृत्योऽभवत्तदा॥ ६६.१३ ॥<br>
<br>
तस्मात्सर्वप्रयत्नेन गुडिवायां द्विजोत्तमाः।<br>
सर्वकामप्रदं देवं पश्येत्तं पुरुषोत्तमम्॥ ६६.१४ ॥<br>
<br>
अपुत्रो लभते पुत्रान्निर्धनो लभते धनम्।<br>
रोगाच्च मुच्यते रोगी कन्या प्राप्नोति सत्पतिम्॥ ६६.१५ ॥<br>
<br>
आयुः कीर्तितं यशो मेधां बलं विद्यां धृतिं पशून्।<br>
नरः संततिमाप्नोति रूपययौवनसंपदम्॥ ६६.१६ ॥<br>
<br>
यान्यान्समीहते भोगान्दृष्ट्वा तं पुरुषोत्तमम्।<br>
नरो वाऽप्यथवा नारी तांस्तान्प्राप्नोत्यसंशयम्॥ ६६.१७ ॥<br>
<br>
यात्रां कृत्वा गुडिवाख्यां विधिवत्सुसमाहितः।<br>
आषाढस्य सिते पक्षे नरो योषिदथापि वा॥ ६६.१८ ॥<br>
<br>
दृष्ट्वा कृष्णं च रामं च सुभद्रां च द्विजोत्तमाः।<br>
दशपञ्चाश्वमेधानां फलं प्राप्नोति चाधिकम्॥ ६६.१९ ॥<br>
<br>
सप्तावरान्सप्त परान्वंशानुद्धृत्य चाऽऽत्मनः।<br>
कामगेन विमानेन सर्वरत्नैरलंङ्कृतः॥ ६६.२० ॥<br>
<br>
गन्धर्वैरप्सरोभिश्च सेव्यमानो यथोत्तरैः।<br>
रूपवान्सुभगः शूरो नरो विष्णुपुरं व्रजेत्॥ ६६.२१ ॥<br>
<br>
तत्र भुक्त्वा वरान्भोगान्यावदाभूतसंप्लवम्।<br>
सर्वकामसमृद्धात्मा जरामरणवर्जितः॥ ६६.२२ ॥<br>
<br>
पुण्यक्षयादिहाऽऽगत्य चतुर्वेदी द्विजो भवेत्।<br>
वैष्णवं योगमास्थाय ततो मोक्षमवाप्नुयात्॥ ६६.२३ ॥<br>
<br>
इति श्रीमहापुराणे आदिब्राह्मे स्वयभुऋषिसंवादे गुडिवायात्रामाहात्म्यनिरूपणं नाम षट्षष्टितमोऽध्यायः॥ ६६ ॥<br>
