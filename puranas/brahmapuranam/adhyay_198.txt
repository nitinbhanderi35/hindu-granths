<span style="font-size: 14pt; line-height: 200%">व्यास उवाच<br>
वने विहरतस्तस्य सह गोपैर्महात्मनः <br>
मानुषच्छद्मरूपस्य शेषस्य धरणीभृतः  १<br>
निष्पादितोरुकार्यस्य कार्येणैवावतारिणः <br>
उपभोगार्थमत्यर्थं वरुणः प्राह वारुणीम्  २<br>
वरुण उवाच<br>
अभीष्टां सर्वदा ह्यस्य मदिरे त्वं महौजसः <br>
अनन्तस्योपभोगाय तस्य गच्छ मुदे शुभे  ३<br>
व्यास उवाच<br>
इत्युक्ता वारुणी तेन संनिधानमथाकरोत् <br>
वृन्दावनतटोत्पन्नकदम्बतरुकोटरे  ४<br>
विचरन्बलदेवोऽपि मदिरागन्धमुद्धतम् <br>
आघ्राय मदिराहर्षमवापाथ पुरातनम्  ५<br>
ततः कदम्बात्सहसा मद्यधारां स लाङ्गली <br>
पतन्तीं वीक्ष्य मुनयः प्रययौ परमां मुदम्  ६<br>
पपौ च गोपगोपीभिः समवेतो मुदान्वितः <br>
उपगीयमानो ललितं गीतवाद्यविशारदैः  ७<br>
श्रमतोऽत्यन्तघर्माम्भःकणिकामौक्तिकोज्ज्वलः <br>
आगच्छ यमुने स्नातुमिच्छामीत्याह विह्वलः  ८<br>
तस्य वाचं नदी सा तु मत्तोक्तामवमन्य वै <br>
नाजगाम ततः क्रुद्धो हलं जग्राह लाङ्गली  ९<br>
गृहीत्वा तां तटेनैव चकर्ष मदविह्वलः <br>
पापे नायासि नायासि गम्यतामिच्छयान्यतः  १०<br>
सा कृष्टा तेन सहसा मार्गं संत्यज्य निम्नगा <br>
यत्रास्ते बलदेवोऽसौ प्लावयामास तद्वनम्  ११<br>
शरीरिणी तथोपेत्य त्रासविह्वललोचना <br>
प्रसीदेत्यब्रवीद्रामं मुञ्च मां मुशलायुध  १२<br>
सोऽब्रवीदवजानासि मम शौर्यबलं यदि <br>
सोऽहं त्वां हलपातेन नयिष्यामि सहस्रधा  १३<br>
व्यास उवाच<br>
इत्युक्तयातिसंत्रस्तस्तया नद्या प्रसादितः <br>
भूभागे प्लाविते तत्र मुमोच यमुनां बलः  १४<br>
ततः स्नातस्य वै कान्तिराजगाम महावने <br>
अवतंसोत्पलं चारु गृहीत्वैकं च कुण्डलम्  १५<br>
वरुणप्रहितां चास्मै मालामम्लानपङ्कजाम् <br>
समुद्रार्हे तथा वस्त्रे नीले लक्ष्मीरयच्छत  १६<br>
कृतावतंसः स तदा चारुकुण्डलभूषितः <br>
नीलाम्बरधरः स्रग्वी शुशुभे कान्तिसंयुतः  १७<br>
इत्थं विभूषितो रेमे तत्र रामस्तदा व्रजे <br>
मासद्वयेन यातश्च पुनः स मथुरां पुरीम्  १८<br>
रेवतीं चैव तनयां रैवतस्य महीपतेः <br>
उपयेमे बलस्तस्यां जज्ञाते निशठोल्मुकौ  १९<br>
इति श्रीमहापुराणे आदिब्राह्मे हलिक्रीडावर्णनं नामाष्टनवत्यधिकशततमोऽध्यायः  १९८<br>
<br>
</span>
