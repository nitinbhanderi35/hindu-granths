<b>नरकवधवर्णनम्	<br></b>
<b>व्यास उवाच	<br></b>
द्वारवत्यां ततः शौरिं शक्रस्त्रिभुवनेश्वरः।	<br>
आजगामाथ मुनयो मर्त्तरावतवृष्ठगः।। २०२.१ ।।	<br><br>
प्रविश्य द्वारकां सोऽथ समीपे च हरेस्तदा।	<br>
कथयामास दैत्यस्य नरकस्य विचेष्टितम्।। २०२.२ ।।	<br><br>
त्वया नाथेन देवानां मनुष्यत्वेऽपि तिष्ठता।	<br>
प्रशमं सर्वदुःखानि नीतानि मधुसूदन।। २०२.३ ।।	<br><br>
तपस्विजनरक्षायै सोऽपिष्टो धेनुकस्तथा।	<br>
प्रलम्बाद्यास्तथा केशी ते सर्वे निहतास्त्वया।। २०२.४ ।।	<br><br>
कंसः कुवलयापीडः पूतना बालघातिनी।	<br>
नाशं नीतास्त्वया सर्वे येऽन्ये जगदुपद्रवाः।। २०२.५ ।।	<br><br>
युष्मद्देर्दण्डसंबुद्धिपरित्राते जगत्त्रये।	<br>
यज्ञे यज्ञहविः प्राश्य तृप्तिं यान्ति दिवौकसः।। २०२.६ ।।	<br><br>
सोऽहं सांप्रतमायातो यन्नमित्तां जनार्दन।	<br>
तच्छ्रुत्वा तत्प्रतीकारप्रयत्नं कर्तुमर्हसि।। २०२.७ ।।	<br><br>
भौमोऽयं नरको नाम प्राग्ज्योतिषपुरेश्वरः।	<br>
करोति सर्वभूतानामपघातमरिंदम।। २०२.८ ।।	<br><br>
देवसिद्धसूरादीनां नृपाणां च जनार्दन।	<br>
हत्वा तु सोऽसुरः कन्या रुरोध निजमन्दिरे।। २०२.९ ।।	<br><br>
छत्रं यत्सलिलस्रावि तज्जहार प्रचेतसः।	<br>
मन्दरस्य तथा श्रृङ्गं हृतवान्मणिपर्वतम्।। २०२.१० ।।	<br><br>
अमृतस्राविणी दिव्ये मातुर्मेऽमृतकुण्डले।	<br>
जहार सोऽसुरोऽदित्या वाञ्छत्यैरावतं द्विपम्।। २०२.११ ।।	<br><br>
दुर्नीतमेतद्‌गोविन्द मया तस्य तवोदितम्।	<br>
यदत्र प्रतिकर्तव्यं तत्स्वयं परिमृश्यताम्।। २०२.१२ ।।	<br><br>
<b>व्यास उवाच	<br></b>
इति श्रुत्वा स्मितं कृत्वा भगवान्देवकीसुतः।	<br>
गृहीत्वा वासवं हस्ते समुत्तस्थौ वरासनात्।। २०२.१३ ।।	<br><br>
संचिन्तितमुपारुह्य गरुडं गगनेचरम्।	<br>
सत्यभामां समारोप्य ययौ प्राग्ज्योतिषं पुरम्।। २०२.१४ ।।	<br><br>
आरुह्यैरावतं नागं शक्रोऽपि त्रिदशालयम्।	<br>
ततो जगाम सुमनाः पश्यतां द्वारकौकसाम्।। २०२.१५ ।।	<br><br>
प्राग्ज्योतिषपुरस्यास्य समन्ताच्छतयोजनम्।	<br>
आचितं भैरवैः परसैन्यनिवारणे।। २०२.१६ ।।	<br><br>
तांश्चिच्छेद हरिः पाशान्क्षिप्त्वा चक्रं सुदर्शनम्।	<br>
ततो मुरः समुत्तस्थौ तं जघान च केशवः।। २०२.१७ ।।	<br><br>
मुरोस्तु(रस्य)तनयान्सप्त सहस्रास्तां(सा तां)स्ततो हरिः।	<br>
चक्रधाराग्निनिर्दग्धांश्चाकार शलभानिव।। २०२.१८ ।।	<br><br>
हत्वा मुरं हयग्रीवं तथा पञ्चजनं द्विजाः।	<br>
प्राग्ज्योतिषपुरं धीमांस्त्वरावान्समुपाद्रवत्।। २०२.१९ ।।	<br><br>
नरकेनास्य तत्राभून्महासौन्येन संयुगः	<br>
कृष्णस्य यत्र गोविन्दो जघ्ने दैत्यान्सहस्रशः।। २०२.२० ।।	<br><br>
शस्रास्त्रवर्षं मुञ्चन्तं स भौमं नरकं बली।	<br>
क्षिप्त्वा चक्रं द्विधा चक्रे चक्री दैतेयचक्रहा।। २०२.२१ ।।	<br><br>
हते तु नरके भूमिर्गृहीत्वाऽदितिकुण्डले।	<br>
उपतस्थे जगन्नाथं वाक्यं चेदमथाब्रवीत्।। २०२.२२ ।।	<br><br>
<b>धरण्युवाच	<br></b>
यदाऽहमुद्धुता नाथ त्वया शूकरमूर्तिना।	<br>
त्वत्संस्पर्शभवः पुत्रस्तदाऽयं मय्यजायत।। २०२.२३ ।।	<br><br>
सोऽयं त्वयैव दत्तो मे त्वयैव विनिपातितः।	<br>
गृहाण कुण्डले चेमे पालयास्य च संततिम्।। २०२.२४ ।।	<br><br>
भारावतरणार्थाय ममैव भगवानिमम्।	<br>
अंशेन लोकमायातः प्रसादसुमुख प्रभो।। २०२.२५ ।।	<br><br>
त्वं कर्ता च विकर्ता च संहर्ता प्रभवोऽव्ययः।	<br>
जगत्स्वरूपो यश्च त्वं स्तूयसेऽच्युत किं मया।। २०२.२६ ।।	<br><br>
व्यापी व्याप्यः क्रिया कर्ता कार्यं च भगवान्सदा।	<br>
सर्वभूतात्मभूतात्मा स्तूयसेऽच्युत किं मया।। २०२.२७ ।।	<br><br>
परमात्मा त्वमात्मा च भूतात्मा चाव्ययो भवान्।	<br>
यदा तदा स्तुतिर्नास्ति किमर्थं ते प्रवर्तताम्।। २०२.२८ ।।	<br><br>
प्रसीद सर्वभूतात्मन्नरकेन कृतं च यत्।	<br>
तत्क्षम्यतामदोषाय मत्सुतः स निपातितः।। २०२.२९ ।।	<br><br>
<b>व्यास उवाच	<br></b>
तथेति चोक्त्वा धरणीं भगवान्भूतभावनः।	<br>
रत्नानि नरकावासाज्जग्राह मुनिसत्तमाः।। २०२.३० ।।	<br><br>
कन्यापुरे स कन्यानां षोडशातुलविक्रमः।	<br>
शताधिकानि ददृशे सहस्राणि द्विजोत्तमाः।। २०२.३१ ।।	<br><br>
चतुर्दंष्ट्रान्गजांश्चोग्रान्षट्‌सहस्राणि दृष्टवान्।	<br>
काम्बोजानां तथाऽश्वानां नियुतान्येकविंशतिम्।। २०२.३२ ।।	<br><br>
कन्यास्ताश्च तथा नागांस्तानश्वान्द्वारकां पुरीम्।	<br>
प्रापयामास गोविन्दः सद्यो नरककिंकरैः।। २०२.३३ ।।	<br><br>
ददृशे वारुणं छत्रं तथैव मणिपर्वतम्।	<br>
आरोपयामास हरिर्गरुडे पतगेश्वरे।। २०२.३४ ।।	<br><br>
आरुह्य च स्वयं कृष्णः सत्यभामासहायवान्।	<br>
अदित्याः कुण्डले दातुं जगाम त्रिदशालयम्।। २०२.३५ ।।	<br><br>
इति श्रीमहापुराणे आदिब्राह्मे कृष्णचरिते नरकवधो नाम द्व्यधिकद्विशततमोऽध्यायः।। २०२ ।।	<br>
