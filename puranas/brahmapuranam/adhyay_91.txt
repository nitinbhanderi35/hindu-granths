<b>अथैकनवतितमोऽध्यायः</b><br>
<b>गोवर्धनतीर्थवर्णनम्</b><br>
<b>ब्रह्मोवाच</b><br>
ततो गोवर्धनं तीर्थं सर्वपापप्रणाशनम्।<br>
पितॄणां पुण्यजननं स्मरणादपि पापनुत्॥ ९१.१ ॥<br>
<br>
तस्य प्रभाव एष स्यान्मया दृष्टस्तु नारद।<br>
ब्राह्मणः कर्षकः कश्चिज्जाबालिरिति विश्रुतः॥ ९१.२ ॥<br>
<br>
न विमुञ्चत्यनड्वाहौ मध्यं यातेऽपि भास्करे।<br>
प्रतोदेन प्रतुदति पृष्ठतोऽपि च पार्श्वयोः॥ ९१.३ ॥<br>
<br>
तौ गावावश्रुपूर्णाक्षौ दृष्ट्वा गौः कामदोहिनी।<br>
सुरभिर्जगतां माता नन्दिने सर्वमब्रवीत्॥ ९१.४ ॥<br>
<br>
स चापि व्यथितो भूत्वा शंभवे तन्न्यवेदयत्।<br>
शंभुश्च वृषभं प्राह सर्वं सिध्यतु ते वचः॥ ९१.५ ॥<br>
<br>
शिवाज्ञासहितो नन्दी गोजातं सर्वमाहरत्।<br>
नष्टेषु गोषु सर्वेषु स्वर्गे मर्त्ये ततस्त्वरा॥ ९१.६ ॥<br>
<br>
मामवोचन्सुरगमा विना गोभिर्न जीव्यते।<br>
तानवोचं सुरान्सर्वाञ्शंकरं यात याचत॥ ९१.७ ॥<br>
<br>
तथैवेशं तु ते सर्वे स्तुत्वा कार्यं न्यवेदयन्।<br>
ईशोऽपि विबुधानाह जानाति वृषभो मम॥ ९१.८ ॥<br>
<br>
ते वृषं प्रोचुरमरा देहि गा उपकारिणः।<br>
वृषोऽपि विबुधानाह गोसवः क्रियतां क्रतुः॥ ९१.९ ॥<br>
<br>
ततः प्रप्स्यथ गाः सर्वा या दिव्या याश्च मानुषाः।<br>
ततः प्रवर्तते यज्ञो गोसवो देवनिर्मितः॥ ९१.१० ॥<br>
<br>
गौतम्याश्च शुभे पार्श्वे गावो ववृधिरे ततः।<br>
गोवर्धनं तु तत्तीर्थं देवानां प्रीतिवर्धनम्॥ ९१.११ ॥<br>
<br>
तत्र स्नानं मुनिश्रेष्ठ गोसहस्रफलप्रदम्।<br>
किचिद्दानादिना यत्स्यात्फलं तत्तु न विद्महे॥ ९१.१२ ॥<br>
<br>
इति श्रीमहापुराणे आदिब्राह्मे तीर्थमाहात्म्ये गोवर्धनतीर्थवर्णनं नामैकनवतितमोऽध्यायः॥ ९१ ॥<br>
<br>
गौतमीमाहात्म्ये द्वाविंशोऽध्यायः॥ २२ ॥<br>
