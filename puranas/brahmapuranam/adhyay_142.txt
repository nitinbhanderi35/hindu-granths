<b>देवस्थानाख्यातीर्थवर्णनम्	<br></b>
<b>ब्रह्मोवाच	<br></b>
देवस्थानमिति ख्यातं तीर्थं त्रैलोक्यविश्रुतम्।	<br>
तस्य प्रभावं वक्ष्यामि श्रृणु यत्नेन नारद॥ १४२.१ ॥	<br><br>
पुरा कृतयुगस्याऽऽदौ देवदानवसंगरे।	<br>
प्रवृत्ते वा सिंहिकेति विख्याता दैत्यसुन्दरी॥ १४२.२ ॥	<br><br>
तस्याः पुत्रो महादैत्यो राहुर्नाम महाबलः।	<br>
अमृते तु समुत्पन्ने सैहिकेये च भेदिते॥ १४२.३ ॥	<br><br>
तस्य पुत्रो महादैत्यो मेघहास इति श्रुतः।	<br>
पितरं घातितं श्रुत्वा तपस्तेपेऽतिदुःखितः॥ १४२.४ ॥	<br><br>
तपस्यन्तं राहुसुतं गौतमीतीरमाश्रितम्।	<br>
देवाश्च ऋषयः सर्वे तमूचुरतिभीतवत्॥ १४२.५ ॥	<br><br>
<b>देवर्षय ऊचुः	<br></b>
तपो जहि महाबाहो यत्ते मनसि संस्थितम्।	<br>
सर्वं भवतु नामेदं शिवगङ्गाप्रसादतः॥	<br>
शिवगङ्गाप्रसादेन किं नामास्त्यत्र दुर्लभम्। १४२.६ ॥	<br><br>
<b>ब्रह्मोवाच	<br></b>
परिभूतः पिता पूज्यो युष्माभिर्मम दैवतम्।	<br>
तस्यापि मम चात्यन्तं प्रीतिश्च क्रियते यदि॥ १४२.७ ॥	<br><br>
भवद्‌भिस्तपसोऽस्माच्च अहं वैरान्निवर्तये।	<br>
वैरनिर्यातनं कार्यं पुत्रेण पितुरादरात्॥	<br>
प्रार्थयन्ते भवन्तश्चेत्पूर्णास्तन्मे मनोरथाः॥ १४२.८ ॥	<br><br>
<b>ब्रह्मोवाच	<br></b>
ततः सुरगणाः सर्वे राहुं चक्रुर्ग्रहानुगम्।	<br>
तं चापि मेघहासं ते चक्रू राक्षसपुंगवम्॥ १४२.९ ॥	<br><br>
ततोऽभवद्राहुसुतो नैर्ऋताधिपतिः प्रभुः।	<br>
पिनश्चाऽऽह सुरान्दैत्यो मम ख्यातिर्यथा भवेत्॥ १४२.१० ॥	<br><br>
तीर्थस्यास्य प्रभावश्च दातव्य इति मे मतिः।	<br>
तथेत्युक्त्वा ददुर्देवाः सर्वमेव मनोगतम्॥ १४२.११ ॥	<br><br>
दैत्येश्वरस्य देवर्ष तन्नाम्ना तीर्थमुच्यते।	<br>
देवा यतोऽभवन्सर्वे तत्र स्थाने महामते॥ १४२.१२ ॥	<br><br>
देवास्तानं तु तत्तीर्थं देवानामपि दुर्लभम्।	<br>
यत्र देवेश्वरो देवो देवतीर्थं ततः स्मृतम्॥ १४२.१३ ॥	<br><br>
तत्राष्टदश तीर्थानि दैत्यपूज्यानि नारद॥	<br>
तेषु स्नानं च दानं च महापातकनाशनम्॥ १४२.१४ ॥	<br><br>
इति श्रीमहापुराणे आदिब्राह्मे तीर्थमाहात्म्ये देवस्थानाद्यष्टादशतीर्थवर्णनं नाम द्विचत्वारिंशदधिकशततमोऽध्यायः॥ १४२ ॥	<br><br>
गौतमीमाहात्म्ये त्रिसप्ततितमोऽध्यायः॥ ७३ ॥	<br>
