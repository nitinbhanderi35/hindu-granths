<span style="font-size: 14pt; line-height: 200%"><br>
<b>भावतीर्थवर्णनम्	<br></b>
<b>ब्रह्मोवाच	<br></b>
भावतीर्थमिति प्रोक्तं यत्र साक्षाद्‌भवः स्थितः।	<br>
अशेषजगदन्तस्थो भूतात्मा सच्चिदाकृतिः।। १५३.१ ।।	<br>
तत्रेमां श्रृणु वक्ष्यामि कथां पुण्यतमां शुभाम्।	<br>
सूर्यवंशकरः श्रीमान्क्षत्रियाणां धुरंधरः।। १५३.२ ।।	<br>
प्राचीनबर्हिराख्यातः सर्वधर्मेषु पारगः।	<br>
तिस्रः कोट्योऽर्धकोटिश्च वर्षाणां राज्य आस्थितः।। १५३.३ ।।	<br>
तस्येदृशं व्रतं चाऽऽसीद्यदहं यौवनच्युतः।	<br>
भवेयं प्रियया वाऽपि पुत्रैर्वा प्रियवस्तुभिः।। १५३.४ ।।	<br>
वियुज्येयं ततो राज्यं त्यक्ष्येऽहं नात्र संशयः।	<br>
विवेकिनां कुलीनानामिदमेवोचितं नृणाम्।। १५३.५ ।।	<br>
स्थीयते विजने क्वापि विरक्तैर्विभवक्षये।	<br>
तस्मिन्प्रशासति महीं न वियोगः प्रियैः क्वचित्।। १५३.६ ।।	<br>
नाऽऽधिव्याधी न दुर्भिक्षं न बन्धुकलहो नृणाम्।	<br>
तस्मिञ्शासति राज्यं तु न च कश्चिद्वियुज्यते।। १५३.७ ।।	<br>
ततः पुत्रार्थमकरोद्यज्ञं राजा महामतिः।	<br>
ततः प्रसन्नो भगवान्वरं प्रादाद्यथेप्सितम्।। १५३.८ ।।	<br>
गौतमीतीरसंस्थाय राज्ञे देवो महेश्वरः।	<br>
पुत्रं देहीति राजा वै भवं प्राह स भार्यया।। १५३.९ ।।	<br>
भवः प्राह नृपं प्रीत्या पश्य नेत्रं तृतीयकम्।	<br>
ततः पश्यति राजेन्द्रे भवस्याक्षि तु मानद।। १५३.१० ।।	<br>
चक्षुर्दीप्त्याऽभवत्पुत्रो महिमा नाम विश्रुतः।	<br>
येनाकारि स्तुतिः पुण्या महिम्न इति विश्रुता।। १५३.११ ।।	<br>
किमलभ्यं भगवति प्रसन्ने त्रिपुरान्तके।	<br>
यं नित्यमनुवर्तन्ते हरिब्रह्मादयः सुराः।। १५३.१२ ।।	<br>
प्राप्तपुत्रश्च नृपतिस्तीर्थश्रैष्ठ्यमयाचत।	<br>
महापापमहारोगमहाव्यसनिनां नृणाम्।। १५३.१३ ।।	<br>
नानाविपद्‌गणार्तानां सर्वाभिमतलब्धये।	<br>
प्रादाज्ज्यैष्ठ्यं भवश्चापि भावतीर्थं तदुच्यते।। १५३.१४ ।।	<br>
तत्र स्नानेन दानेन सर्वान्कामानवाप्नुयात्।	<br>
भवप्रसादादभवत्सुतः प्राचीनबर्हिषः।। १५३.१५ ।।	<br>
महिमा गौतमीतीरे भावतीर्थं तदुच्यते।	<br>
तत्र सप्ततितीर्थानि पुण्यान्यखिलदानि च।। १५३.१६ ।।	<br>
इति श्रीमहापुराणे आदिब्राह्मे तीर्थमाहात्म्ये भावतीर्थादिसप्ततितीर्थवर्णनं नाम त्रिपञ्चाशदधिकशततमोऽध्यायः।। १५३ ।।	<br>
गौतमीमाहात्म्ये चतुरशीतितमोऽध्यायः।। ८४ ।।	<br>
</span>
