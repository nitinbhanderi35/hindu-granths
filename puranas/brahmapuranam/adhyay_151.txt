<b>निम्नभेदतीर्थवर्णनम्	<br></b>
<b>ब्रह्मोवाच	<br></b>
निम्नभेदमिति ख्यातं सर्वपापप्रणाशनम्।	<br>
गङ्गाया उत्तरे पारे तीर्थं त्रैलोक्यविश्रुतम्॥ १५१.१ ॥	<br><br>
यस्य संस्मरणेनापि सर्वपापक्षयो भवेत्।	<br>
वेदद्वीपश्च तत्रैव दर्शनाद्वेदविद्भवेत्॥ १५१.२ ॥	<br><br>
उर्वशीं चकमे राजा ऐलः परमधार्मिकः।	<br>
को न मोहमुपायाति विलोक्य मदिरेक्षणाम्॥ १५१.३ ॥	<br><br>
सा प्रायाद्यत्र राजाऽसौ घृतं स्तोकं समश्नुते।	<br>
आनग्नदर्शनात्कृत्वा तस्याः कालावधिं नृपः॥ १५१.४ ॥	<br><br>
तां स्वीचकार ललनां यूनां रम्यां नवां नवाम्। 	<br>
सुप्तायां शयने तस्यां समुत्तस्थौ पूरूरवाः॥ १५१.५ ॥	<br><br>
विलोक्य तं विवसनं तदैवासौ विनिर्गता।	<br>
विद्युच्चञ्चलचित्तानां क्व स्थैर्यं ननु योषिताम्॥ १५१.६ ॥	<br><br>
ईक्षांचक्रे स शर्वर्यां विवस्त्रा विस्मितो महान्।	<br>
एतस्मिन्नन्तरे राजा युद्धायागाद्रिपून्प्रति॥ १५१.७ ॥	<br><br>
ताञ्जित्वा पुनरप्यागाद्देवलोकं सुपूजितम्।	<br>
स चाऽऽगत्य महाराजो वसिष्ठाच्च पुरोधसः॥ १५१.८ ॥	<br><br>
उर्वश्या गमनं श्रुत्वा ततो दुःखसमन्वितः।	<br>
न जुहोति न चाश्नाति न श्रृणोति न पश्यति॥ १५१.९ ॥	<br><br>
एतस्मिन्नन्तरे तत्र मृतावस्थं नृपोत्तमम्।	<br>
बोधयामास वाक्यैश्च हेतुभूतैः पुरोहितः॥ १५१.१० ॥	<br><br>
<b>वसिष्ठ उवाच	<br></b>
सा मृताऽद्य महाराज मा व्यथस्व महामते।	<br>
एवं स्थितं तु मा त्वां वै अशिवाः स्पृश्युराशुगाः॥ १५१.११ ॥	<br><br>
न वै स्त्रैणानि जानीषे हृदयानि महामते।	<br>
शालावृकाणां यादृंशि तस्मात्त्वं भूप मा शुचः॥ १५१.१२ ॥	<br><br>
को नाम लोके राजेन्द्र कामिनीभिर्न वञ्चितः।	<br>
वञ्चकत्वं नृशंसत्वं चञ्चलत्वं कुशीलता॥ १५१.१३ ॥	<br><br>
इति स्वाभाविकं यासां ताः कथं सुखहेतवः।	<br>
कालेन को न निहतः कोऽर्थो गौरवमागतः॥ १५१.१४ ॥	<br><br>
श्रिया न भ्रामितः को वा योषिद्भिः को न खण्डितः।	<br>
स्वप्नमायोपमा राजन्मदविप्लुतचेतसः॥ १५१.१५ ॥	<br><br>
सुखाय योषितः कस्य ज्ञात्वैतद्विज्वरो भव।	<br>
विहाय शंकरं विष्णुं गौतमीं वा महामते॥	<br>
दुखिनां शरणं नान्यद्विद्यते भुवनत्रये॥ १५१.१६ ॥	<br><br>
<b>ब्रह्मोवाच	<br></b>
एतच्छ्रुत्वा ततो राजा दुःखं संहृत्य यत्नतः।	<br>
गौतमस्य मध्यसंस्थोऽसावैलः परमधार्मिकः॥ १५१.१७ ॥	<br><br>
तत्र चाऽऽराधयामास शिवं देवं जनार्दनम्।	<br>
ब्रह्माणं भास्करं गङ्गां देवानन्यांश्च यत्नतः॥ १५१.१८ ॥	<br><br>
यो विपन्नो न तीर्थानि देवताश्च न सेवते।	<br>
स कालवशगो जन्तुः कां दशामुपयास्यति॥ १५१.१९ ॥	<br><br>
तदीश्वरैकशरणो गौतमीसेवनोत्सुकः।	<br>
परां श्रद्धामुपगतः संसारास्थापराङ्मुखः॥ १५१.२० ॥	<br><br>
ईजे यज्ञांश्च बहुलानृत्विग्भिर्बहुदक्षिणान्।	<br>
वेदद्वीपोऽभवत्तेन यज्ञद्वीपः स उच्यते॥ १५१.२१ ॥	<br><br>
पौर्णमास्यां तु शर्वर्यां तत्राऽऽयाति सदोर्वशी।	<br>
तस्य दीपस्य यः कुर्यात्प्रदक्षिणमथो नरः॥ १५१.२२ ॥	<br><br>
प्रदक्षिणीकृता तेन पृथिवा सागराम्बरा।	<br>
वेदानां स्मरणं तत्र यज्ञानां स्मरणं तथा॥ १५१.२३ ॥	<br><br>
सुकृती तत्र यः कुर्याद्वेदयज्ञफलं लभेत्।	<br>
ऐलतीर्थं तु तज्ज्ञेयं तदेव च पुरूरवम्॥ १५१.२४ ॥	<br><br>
वासिष्ठं चापि तत्तु स्यान्निम्नभेदं तदुच्यते।	<br>
ऐले राज्ञि न किंचित्स्यान्निम्नं सर्वेषु कर्मसु॥ १५१.२५ ॥	<br><br>
यदेतन्निम्नमुर्वश्यां सर्वभावेन वर्तनम्।	<br>
तच्चापि भेदितं निम्नं वसिष्ठेन च गङ्गया॥ १५१.२६ ॥	<br><br>
निम्नभेदमभूत्तेन दृष्टादृष्टेष्टसिद्धिदम्।	<br>
तत्र सप्त शतान्याहुस्तीर्थानि गुणवन्ति॥ १५१.२७ ॥	<br><br>
तेषु स्नानं च दानं च सर्वक्रतुफलप्रदम्।	<br>
स्नानं कृत्वा निम्नभेदे यः पश्यति सुरानिमान्॥ १५१.२८ ॥	<br><br>
इह चामुत्र वा निम्नं न किंचित्तस्य विद्यते।	<br>
सर्वोन्नतिमवाप्यासौ मोदते दिवि शक्रवत्॥ १५१.२९ ॥	<br><br>
इति श्रीमहापुराणे आदिब्राह्मे तीर्थमाहात्म्ये निम्नभेदादिसप्तशततीर्थवर्णनं नामैकपञ्चाशदधिकशततमोऽध्यायः॥ १५१ ॥	<br><br>
गौतमीमाहात्म्ये द्व्यशीतितमोऽध्यायः॥ ८२ ॥	<br>
