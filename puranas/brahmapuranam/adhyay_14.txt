<b>तत्रादौ यदुपुत्र-क्रोष्टुवंश-वर्णनम्</b><br>
<b>लोमहर्षण उवाच</b><br>
गान्धारी चैव माद्री च क्रोष्टार्भर्य्ये बभूवतुः।<br>
गान्धारी जनयामास अनमित्रं महाबलम्॥ १४.१ ॥<br>
<br>
माद्री युधाजितं पुत्रं ततोऽन्यं देवमीढुषम्।<br>
तेषां वंशस्त्रिधा भूतो वृष्णीनां कुलबर्द्धनः॥ १४.२ ॥<br>
<br>
माद्रयाः पुत्रौ तु जज्ञाते श्रुतौवृष्ण्यन्धकावुभौ।<br>
जज्ञाते तनयौ वृष्णे श्वफल्कश्चित्रकस्तथा॥ १४.३ ॥<br>
<br>
श्वफल्फस्तु मुनिश्रेष्ठा धर्म्मात्मा यत्र वर्तते।<br>
नास्ति व्याधिभयं तत्र नावर्षस्तपमेव च ॥ १४.४ ॥<br>
<br>
कदाचित् काशिराजस्य विषये मुनिसत्तमाः।<br>
त्रीणि वर्षाणि पूर्णानि नावर्षत् पाकशासनः॥ १४.५ ॥<br>
<br>
स तत्र चानयामास श्वफल्कं परमार्च्चितम्।<br>
श्वफल्कपरिवर्त्तेन ववर्ष हरिवाहनः॥ १४.६ ॥<br>
<br>
श्वफल्फः काशिराजस्य सुतां भार्य्यामविन्दत।<br>
गान्दिनी नाम गां सा च ददौ विप्राय नित्यशः॥ १४.७ ॥<br>
<br>
दाता यज्वा च वीरश्च श्रुतवानतिथिप्रियः।<br>
अक्रूरः सुषुवे तस्माच्छ्वफलकाद्भूरिदक्षिणः॥ १४.८ ॥<br>
<br>
उपमद्गुस्तथा मद्गुर्मेदुरश्चारिमेजयः।<br>
अविक्षितस्तथाक्षेपः शत्रुघ्नश्चारिमर्दनः॥ १४.९ ॥<br>
<br>
धर्म्मधृग् यतिधर्म्मा च धर्म्मोक्षान्धकरुस्तथा।<br>
आवाहप्रतिवाहा च सुन्दरी च वराङ्गना॥ १४.१० ॥<br>
<br>
अक्रूरेणोग्रसेनायां सुगात्र्यां द्विजसत्तमाः।<br>
प्रसेनश्चोपदेवश्च जज्ञाते देववर्च्चसौ॥ १४.११ ॥<br>
<br>
चित्रकस्याभवन् पुत्राः पृथुर्व्विपृथुरेव च।<br>
अश्वग्रीवोऽश्वबाहुश्च स्वपार्श्वकगवेषणौ॥ १४.१२ ॥<br>
<br>
अरिष्टनेमिरश्वश्च सुधर्मा धर्म्मभृत्तथा।<br>
सुबाहुर्व्वहुबाहुश्च श्रविष्ठाश्रवणे स्त्रियौ॥ १४.१३ ॥<br>
<br>
असिक्न्यां जनयामास शूरं वै देवमीढुषम्।<br>
महिष्यां जज्ञिरे शूरा भोज्यायां पुरुषा दश॥ १४.१४ ॥<br>
<br>
वसुदेवो महाबाहुः पूर्व्वमानकदुन्दुभिः।<br>
जज्ञे यस्य प्रसूतस्य दुन्दुभ्यः प्राणदन् दिवि॥ १४.१५ ॥<br>
<br>
आनकानां च संह्रादः सुमहानभवदिदवि।<br>
पपात पुष्पवर्षश्च शूरस्य जननी महान्॥ १४.१६ ॥<br>
<br>
मनुष्यलोके कृत्स्नेऽपि रूपे नास्ति समो भुवि।<br>
यस्यासीत्पुरुषाग्य्रस्य कान्तिश्चन्द्रमसो यथा॥ १४.१७ ॥<br>
<br>
देवभागस्ततो जज्ञे तथा देवश्रवाः पुनः।<br>
अनाधृष्टिः सनवको वत्सवानथ गृञ्जमः॥ १४.१८ ॥<br>
<br>
श्यामः शमीको गण्डूषः पञ्च यास्य वराङ्गनाः।<br>
पृथुकीर्त्तिः पृथा चैव श्रुतदेवा श्रुतश्रवा॥ १४.१९ ॥<br>
<br>
राजाधिदेवी च तता पञ्चैता वीरमातरः।<br>
श्रुतश्रवायां चैद्यस्तु शिशुपालोऽभवन्नृपः॥ १४.२० ॥<br>
<br>
हिरण्यकशिपुर्योऽसौ दैत्यराजोऽभवत्पुरा।<br>
पृथुकीर्त्त्यां तु सञ्जज्ञे तनयो वृद्धशर्म्मणः॥ १४.२१ ॥<br>
<br>
करूषाधिपतिर्वोरो दन्तवक्रो महाबलः।<br>
पृथां दुहितरं चक्रे कुन्तिस्तां पाण्डुरावहत्॥ १४.२२ ॥<br>
<br>
यस्यां स धर्म्मविद्राजा धर्म्मो जज्ञे युधिष्ठिरः।<br>
भीमसेनस्तथा वातादिन्द्राच्चैव धनञ्जयः॥ १४.२३ ॥<br>
<br>
लोकेऽप्रतिरथो वीरः शत्रुतुल्यपराक्रमः।<br>
अनमित्राच्छिनिर्जज्ञे कनिषठाद्वृष्णिनन्दनात्॥ १४.२४ ॥<br>
<br>
शैनेयः सत्यकस्तस्माद्युयुधानश्च सात्यकिः।<br>
उद्धघो देवभागस्य महाभागः सुतोऽभवत्॥ १४.२५ ॥<br>
<br>
पण्डितानां परं प्राहुर्देवश्रवसमुत्तमम्।<br>
अश्मक्यं प्राप्तवान् पुत्रमनाधृष्टिर्यशस्विनम्॥ १४.२६ ॥<br>
<br>
निवृत्तशत्रुं शत्रुघ्नं श्रुतदेव त्वजायत।<br>
श्रुतदेवात्मजास्ते तु नैषादिर्यः परिश्रुतः॥ १४.२७ ॥<br>
<br>
एकलव्यो मुनिश्रेष्ठा निषादैः परिवर्द्धितः।<br>
वत्सवते त्वपुत्राय वसुदेवः प्रतापवान्।<br>
अद्भिर्ददौ सुतं वीरं कौशिकमौरसम्॥ १४.२८ ॥<br>
<br>
गण्डूषाय ह्यपुत्राय विष्वक्सेनो ददौ सुतान्।<br>
चारुदेष्णं सुदेष्णञ्च पञ्चालं कृतलक्षणम्॥ १४.२९ ॥<br>
<br>
असंग्रामेण यो वीरो नावर्त्तत कदाचन।<br>
रौक्मिणेयो महाबाहुः कनीयान् द्विजसत्तमाः॥ १४.३० ॥<br>
<br>
वायसानां सहस्राणि यं यान्तुं पृष्ठतोऽन्वयुः।<br>
चारूनद्योपभोक्ष्यामश्चारुदेष्णहतानिति॥ १४.३१ ॥<br>
<br>
तन्त्रिजस्तन्त्रिपालश्च सुतौ कनवकस्य तौ।<br>
वीरुश्चाश्वहनुश्चैव वीरौ तावथ गृञ्जिमौ॥ १४.३२ ॥<br>
<br>
श्यामपुत्रः शमोकस्तु शमीको राज्यमावहत्।<br>
जुगुप्समानो भोजत्वाद्राजसूयमवाप सः॥ १४.३३ ॥<br>
<br>
अजातशत्रुः शत्रूणां जज्ञे तस्य विनाशनः।<br>
वसुदेवसुतान् वीरान् कीर्त्तयिष्याम्यतःपरम्। १४.३४ ॥<br>
<br>
वृष्णेस्त्रिविधमेवन्तु बहुशाखं महौजसम्।<br>
धारयन् विपुलं वंशं नानर्थैरिह युज्यते॥ १४.३५ ॥<br>
<br>
याः पत्न्यो वसुदेवस्य चतुर्द्दश वराङ्गनाः।<br>
पौरवी रोहिणी नाम मदिरादिस्तथापरा॥ १४.३६ ॥<br>
<br>
वैशाखी च तथा भद्रा सुनाम्नी चैव पञ्चमी।<br>
सहदेवा शान्तिदेवा श्रीदेवी देवरक्षिताः॥ १४.३७ ॥<br>
<br>
वृकदेव्युपदेवी च देवकी चैव सप्तमी।<br>
सुतनुर्वडवा चैव द्वे एते परिचारिके॥ १४.३८ ॥<br>
<br>
पौरवी रोहिणी नाम वाह्लिकस्यात्मजाभवत्।<br>
ज्येष्ठा पत्नी मुनिश्रेष्ठा दयितानकदुन्दुभेः॥ १४.३९ ॥<br>
<br>
लेभे ज्येष्ठं सुतं रामं शरण्यं शठमेव च।<br>
दुद्र्दमं दमनं शुभ्रं पिण्डारकमुशीनरम्॥ १४.४० ॥<br>
<br>
वित्रा नाम कुमारी च रोहिणीतनया नव।<br>
चित्रा सुभद्रेति पुनर्विख्याता मुनिसत्तमाः॥ १४.४१ ॥<br>
<br>
वसुदेवाच्च देवक्यां जज्ञे शौरिर्महायशाः।<br>
रामाच्च निशठो जज्ञे रेवत्यां दयितः सुतः॥ १४.४२ ॥<br>
<br>
सुभद्रायां रथी पार्थादभिमन्युरजायत।<br>
अक्रूरात्काशिकन्यायां सत्यकेतुरजारत॥ १४.४३ ॥<br>
<br>
वसुदेवस्य भार्य्यासु महाभागासु सप्तसु।<br>
ये पुत्रा जज्ञिरे शूराः समस्तांस्तान्निबोधत॥ १४.४४ ॥<br>
<br>
भोजश्च विजयश्चैव शान्तिदेवासुतावुभौ।<br>
वृकदेवः सुनामायां गदश्चास्तां सुतावुभौ॥ १४.४५ ॥<br>
<br>
अगावहं महात्मानं वृकदेवी व्यजायत।<br>
कन्या त्रिगर्त्तराजस्य भार्य्या वै शिशिरायणेः॥ १४.४६ ॥<br>
<br>
जिज्ञासां पौरुषे चक्रे न चस्कन्दे च पौरुषम्।<br>
कृष्णायससमप्रख्यो वर्षे द्वादशमे तथा॥ १४.४७ ॥<br>
<br>
मिथ्याभिशस्तो गार्ग्यस्तु मन्युनातिसमीरितः।<br>
घोषकन्यामुपादाय मैथुनायोपचक्रमे॥ १४.४८ ॥<br>
<br>
गोपाली चाप्सरास्तस्य गोपस्त्रीवेशधारिणी।<br>
धारयामास गार्ग्यस्य गर्भं दुर्द्धरमच्युतम्॥ १४.४९ ॥<br>
<br>
मानुष्यां गर्गभार्य्यायां नियोगाच्छूलपाणिनः।<br>
स कालयवनो नाम यज्ञे राजा महाबलः॥ १४.५० ॥<br>
<br>
वृत्तपूर्व्वार्द्धकायस्तु सिंहसंहननो युवा।<br>
अपुत्रस्य स राज्ञस्तु ववृधेऽन्तःपुरे शिशुः॥ १४.५१ ॥<br>
<br>
यवनस्य मुनिश्रेष्ठाः स कालयवनोऽभवत्।<br>
आयुध्यमानो नृपतिः पर्य्यपृच्छद्द्विजोत्तमम्॥ १४.५२ ॥<br>
<br>
वृष्ण्यन्धककुलं तस्य नारदोऽकथयद्विभुः।<br>
अक्षौहिण्या तु सैन्यस्य मथुरामभ्ययात्तदा॥ १४.५३<br>
<br>
दूतं सम्प्रेषयामास वृष्ण्यन्धकनिवेशनम्।<br>
ततो वृष्ण्यन्दकाः कृष्णं पुरस्कृत्य महामतिम्॥ १४.५४ ॥<br>
<br>
समेता मन्त्रयामासुर्यवनस्य भयात्तदा।<br>
कृत्वा विनिश्चयं सर्व्वे पलायनमरोचयत् ॥ १४.५५ ॥<br>
<br>
विहाय मथुरां रम्यां मानयन्तः पिनाकिनम्।<br>
कुशस्थलीं द्वारवतीं निवेशयितुमिप्सवः॥ १४.५६ ॥<br>
<br>
इति कृष्णस्य जन्मेदं यः शुचिर्नियतेन्द्रियः।<br>
पर्व्वसु श्रावयेद्विद्वाननृणः स शुखी भवेत्॥ १४.५७ ॥<br>
<br>
इति श्रीब्राह्मपुराणे कृष्णजन्मानुकीर्त्तनं नाम चतुर्दशोऽध्यायः॥ १४ ॥
