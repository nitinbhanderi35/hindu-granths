<b>अथ नवाधिकशततमोऽध्यायः</b><br>
<b>चक्रतीर्थवर्णनम्</b><br>
<b>ब्रह्मोवाच</b><br>
चक्रतीर्थमिति ख्यातं ब्रह्महत्यादिनाशनम्।<br>
यत्र चक्रेश्वरो देवश्चक्रमाप यतो हरिः।। १०९.१ ।।<br>
<br>
यत्र विष्णुः स्वयं स्थित्वा चक्रार्थं शंकरं प्रभुः।<br>
पूजयामास तत्तीर्थं चक्रतीर्थमुदाहृतम्।। १०९.२ ।।<br>
<br>
यस्य श्रवणमात्रेण सर्वपापैः प्रमुच्यते।<br>
दक्षक्रतौ प्रवृत्ते तु देवानां च समागमे।। १०९.३ ।।<br>
<br>
दक्षेण दूषिते देवे शिवे शर्वं महेश्वरे।<br>
अनाह्वाने सुरेशस्य दक्षिचित्ते मलीमसे।। १०९.४ ।।<br>
<br>
दाक्षायण्या श्रुते वाक्ये अनाह्वानस्य कारणे।<br>
अहल्यायां चोक्तवत्यां कुपिताऽभूत्सुरेश्वरी।। १०९.५ ।।<br>
<br>
पितरं नाशये पापं क्षमेयं न कथंचन।<br>
श्रृण्वती दोषवाक्यानि पित्रा चोक्तानि भर्तरि।। १०९.६ ।।<br>
<br>
पत्युः श्रृण्वन्ति या निन्दां तासां पापावधिः कुतः।<br>
यादृशस्तादृशो वाऽपि पतिः स्त्रीणां परा गतिः।। १०९.७ ।।<br>
<br>
किं पुनः सकलाधीशो महादेवो जगद्गुरुः।<br>
श्रुतं तन्निन्दनं तर्हि धारयामि न देहकम्।। १०९.८ ।।<br>
<br>
तस्मात्त्यक्ष्य इमं देहमीत्युक्त्वा सा महासती।<br>
कोपेन महताऽऽविष्टा प्रजज्वाल सुरेश्वरी।। १०९.९ ।।<br>
<br>
शिवैकचेतना देहं बलाद्योगाच्च तत्यजे।<br>
महेश्वरोऽपि सकलं वृत्तमाकार्ण्य नारदात्।। १०९.१० ।।<br>
<br>
दृष्ट्वा चुकोप पप्रच्छ जयां च विजयां तथा।<br>
ते ऊचतुरुभे देवं दक्षक्रतुविनाशनम्।। १०९.११ ।।<br>
<br>
दाक्षायण्या इति श्रुत्वा मखं प्रायान्महेश्वरः।<br>
भीमैर्गणैः परिवृतो भूतनाथैः समं ययौ।। १०९.१२ ।।<br>
<br>
मखस्तैर्वेष्टितः सर्वौ देवब्रह्मपुरस्कृतः।<br>
दक्षेण यजमानेन शुद्धभावेन रक्षितः।। १०९.१३ ।।<br>
<br>
वसिष्ठादिभिर्तयुग्रैर्मुनिभिः परिवारितः।<br>
इन्द्रादित्याद्यैर्वसुभिः सर्वतः परिपालितः।। १०९.१४ ।।<br>
<br>
ऋग्यजुः सामवेदैश्च स्वाहा शब्दैरलंकृतः।<br>
श्रद्धा पुष्टिस्तथा तुष्टिः शान्तिर्लज्जा सरस्वती।। १०९.१५ ।।<br>
<br>
भूमिर्द्यौं शर्वरी क्षान्तिरुषा आशा जया मतिः।<br>
एताभिश्च तथाऽडन्याभिः सर्वतः समलंकृतः।। १०९.१६ ।।<br>
<br>
त्वष्ट्रा महात्मना चापि कारितो विश्वकर्मणा।<br>
सुरभिर्नन्दिनी धेनुः कामधुक्कामदोहिनी।। १०९.१७ ।।<br>
<br>
एताभिः कामवर्षाभिः सर्वकामसमृद्धिमान्।<br>
कल्पवृक्षः पारिजातो लताः कल्पलतादिकाः।। १०९.१८ ।।<br>
<br>
यद्यदिष्टतमं किंचित्तत्र तस्मिन्मखे स्थितम्।<br>
स्वयं मघवता पूष्णा हरिणा परिरक्षितः।। १०९.१९ ।।<br>
<br>
दीयतां भुज्यतां वाऽपि क्रियतां स्थीयतां सुखम्।<br>
एतैश्च सर्वतो वाक्यैर्दक्षस्य पूजितं मखम्।। १०९.२० ।।<br>
<br>
आदौ तु वीरभद्रोऽसौ भद्रकाल्या युतो ययौ।<br>
शोककोपररीतात्मा मश्चाच्छूलपिनाकधृक्।। १०९.२१ ।।<br>
<br>
अभ्याययौ महादेवो महाभूतैरलंकृतः।<br>
तानि भूतानि परितो मखे वेष्ट्य महेश्वरम्।। १०९.२२ ।।<br>
<br>
क्रतुं विध्वंसयामासुस्तत्र क्षोभो महानभूत्।<br>
पलायन्त ततः केचित्केचिद्गत्वा ततः शिवम्।। १०९.२३ ।।<br>
<br>
केचित्स्तुवन्ति देवेशं केचित्कुप्यन्ति शंकरम्।<br>
एवं विध्वंसितं यज्ञं दृष्ट्वा पूषा समभ्यगात्।। १०९.२४ ।।<br>
<br>
पूष्णो दन्तानथोत्पाट्य इन्द्रं व्यद्रावयत्क्षणात्।<br>
भगस्य चक्षुषी विप्र वीरभद्रो व्यपाटयत्।। १०९.२५ ।।<br>
<br>
दिवाकरं पुनर्दोर्भ्यां परिभ्राम्य समाक्षिपत्।<br>
ततः सुरगणाः सर्वे विष्णुं ते शरणं ययुः।। १०९.२६ ।।<br>
<br>
देवा ऊचुः<br>
त्राहि त्राहि गदापणे भूतनाथकृताद्भयात्।<br>
महेश्वरगणः कश्चित्प्रमथानां तु नायकः।।<br>
<br>
तेन दग्धो मखः सर्वो वैष्णवः पश्यतो हरेः।। १०९.२७ ।।<br>
<br>
ब्रह्मोवाच<br>
हरिणा चक्रमुत्सृष्टं भूतनाथवधं प्रति।<br>
भूतनाथोऽपि तच्चक्रमापतच्च तदाऽग्रसत्।। १०९.२८ ।।<br>
<br>
ग्रस्ते चक्रे ततो विष्णोर्लोकपाला भयाद्ययुः।<br>
तथा स्थितानवेक्ष्याथ दक्षो यज्ञं सुरानपि।।<br>
तुष्टाव शंकरं देवं दक्षो भक्त्या प्रजापिः।। १०९.२९ ।।<br>
<br>
दक्ष उवाच<br>
जय शंकर सोमेश जय सर्वज्ञ शंभवे। <br>
जय कल्याणभृच्छंभो जय कालात्मने नमः।। १०९.३० ।।<br>
<br>
आदिकर्तर्नमस्तेऽस्तु नीलकण्ठ नमोऽस्तु ते।<br>
ब्रह्मप्रिय नमस्तेऽस्तु ब्रह्मरूप नमोऽस्तु ते।। १०९.३१ ।।<br>
<br>
त्रिमूर्तये नमो देव त्रिधाम परमेश्वर।<br>
सर्वमूर्ते नमस्तेऽस्तु त्रैलोक्याधरा कामद।। १०९.३२ ।।<br>
<br>
नमो वेदान्तवेद्याय नमस्ते परमात्मने।<br>
यज्ञोरूप नमस्तेऽस्तु यज्ञधाम नमोऽस्तु ते।। १०९.३३ ।।<br>
<br>
यज्ञदान नमस्तेऽस्तु हव्यवाह नमोऽस्तु ते।<br>
यज्ञहर्त्रे नमस्तेऽस्तु फलदाय नमोऽस्तु ते।। १०९.३४ ।।<br>
<br>
त्राहि त्राहि जगन्नाथ शरणागतवत्सल।<br>
भक्तानामप्यभक्तानां त्वमेव शरणं प्रभो।। १०९.३५ ।।<br>
<br>
ब्रह्मोवाच<br>
एवं तु स्तुवतस्तस्य प्रसन्नोऽभून्महेश्वरः।<br>
किं ददामीति तं प्राह क्रतुः पूर्णोऽस्तु मे प्रभो।। १०९.३६ ।।<br>
<br>
तथेत्युवाच भगवान्देवदेवो महेश्वरः।<br>
शंकरः सर्वभूतात्मा करुणावरुणालयः।। १०९.३७ ।।<br>
<br>
क्रतुं कृत्वा ततः पूर्णं तस्य दक्षस्य वै मुने।<br>
एवमुक्त्वा स भगवन्भूतैरन्तरधीयत।। १०९.३८ ।।<br>
<br>
यथागतं सुरा जग्मुः स्वमेव सदनं प्रति।<br>
ततः कदाचिद्देवानां दैत्यानां विग्रहो महान्।। १०९.३९ ।।<br>
<br>
बभूव तत्र दैवत्येभ्यो भीता देवाः श्रियः पतिम्।<br>
तुष्टुवुः सर्वभावेन वचोभिस्तं जनार्दनम्।। १०९.४० ।।<br>
<br>
देवा ऊचुः<br>
शक्रादयोऽपि त्रिदशाः कटाक्षमवेक्ष्य यस्यास्तप आचरन्ति।<br>
सा चापि यत्पादरता च लक्ष्मीसंत ब्रह्मभूतं शरणं प्रपद्ये।। १०९.४१ ।।<br>
<br>
यस्मात्त्रिलोक्यां न परः समानो, न चाधिकस्तार्क्ष्यरथाननृसिंहात्।<br>
स देवदेवोऽवतु नः समस्तान्महाभयेभ्यः कृपया प्रपन्नान्।। १०९.४२ ।।<br>
<br>
ब्रह्मोवाच<br>
ततः प्रसन्नो भगवाञ्शङ्खचक्रगदाधरः।।<br>
किमर्थमागताः सर्वे तत्कर्ताऽस्मीत्युवाच तान्।। १०९.४३ ।।<br>
<br>
देवा ऊचुः<br>
भयं च तीव्रं दैत्येभ्यो देवानां मधुसूदन।<br>
ततस्त्राणाय देवानां मतिं कुरु जनार्दन।। १०९.४४ ।।<br>
<br>
ब्रह्मोवाच<br>
तानागतान्हरि प्राह ग्रस्तं चक्रं हरेण मे।<br>
किं करोमि गतं चक्रं भवन्तश्चार्तिमागताः।। १०९.४५ ।।<br>
<br>
यान्तु सर्वे देवगणा रक्षा वः क्रियते मया।। १०९.४६ ।।<br>
<br>
ब्रह्मोवाच<br>
ततो गतेषु देवेषु विष्णुश्चक्रार्थमुद्यतः।<br>
गोदावरीं ततो गत्वा शंभोः पूजां प्रचक्रमे।। १०९.४७ ।।<br>
<br>
सुवर्णकमलैर्दिव्यैः सुगन्धैर्दशभिः शतैः।<br>
भक्तितो नित्यवत्पूजां चक्रे विष्णुरुमापतेः।। १०९.४८ ।।<br>
<br>
एवं संपूज्यमाने तु तयोस्तत्त्वमिदं श्रृणु।<br>
कमलानां सहस्रे तु यदेकं नैव पूर्यते।। १०९.४९ ।।<br>
<br>
तदाऽसुरारिः स्वं नेत्रमुत्पाट्यार्घ्यमकल्पयत्।<br>
अर्घ्यपात्रं करे गृह्म सहस्रकलान्वितम्।।<br>
ध्यात्वा शंभुं ददावर्घ्यमनन्यशरणो हरिः।। १०९.५० ।।<br>
<br>
विष्णुरुवाच<br>
त्वमेव देव जानीषे भावमन्तर्गतं नृणाम्।<br>
त्वमेव शरणोऽधीशोऽत्र का भवेद्विचारणा।। १०९.५१ ।।<br>
<br>
ब्रह्मोवाच<br>
वदन्नुदश्रुनयनो निलित्येऽसावितीश्वरे।<br>
भवानीमहितः शंभुः पुरस्तादभवत्तदा।। १०९.५२ ।।<br>
<br>
गाढमालिङ्ग्य विविधैर्वरैरापूरयद्वरिम्।<br>
तदेव चक्रमभवन्नेत्रं चापि यथा पुरा।। १०९.५३ ।।<br>
<br>
ततः सुरगणाः सर्वे तुष्टुवुर्हरिशंकरौ।<br>
गङ्गां चापि सरिच्छेष्ठां देवं च वृषभध्वजम्।। १०९.५४ ।।<br>
<br>
ततः प्रभृति तत्तीर्थं चक्रतीर्थमिति स्मृतम्।<br>
यस्यानुश्रवणेनैव मुच्यते सर्वकिल्बिषैः।। १०९.५५ ।।<br>
<br>
तत्र स्नानं च दानं च यः कुर्यात्पितृतर्पणम्।<br>
सर्वपापविनिर्मुक्तः पितृभिः स्वर्गभाग्भवेत्।। १०९.५६ ।।<br>
<br>
तत्तु चक्राङ्कित तीर्थमद्यापि परिदृश्यते।। १०९.५७ ।।<br>
इति श्रमापुराणे आदिब्राह्मे चक्रतीर्थवर्णनं नाम नवाधिकशततमोऽध्यायः।। १०९ ।।<br>
<br>
गौतमीमाहात्म्ये चत्वारिंशत्तमोऽध्यायः।। ४० ।।<br>
<br>
