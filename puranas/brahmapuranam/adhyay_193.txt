<b>कुब्जोद्धारवर्णनम्	<br></b>
<b>व्यास उवाच	<br></b>
राजमार्गे ततः कृष्णः सानुलेपनभाजनाम्।	<br>
ददर्श कुब्जामायान्तीं नवयौवनगोचराम्॥ १९३.१ ॥	<br><br>
तामाह ललितं कृष्णं कस्येदमनुलेपनम्।	<br>
भवत्या नीयते सत्यं वदेन्दीवरलोचने॥ १९३.२ ॥	<br><br>
सकामेनैव सा प्रोक्ता सानुरागा हरिं प्रति।	<br>
प्राह सा ललितं कुब्जा ददर्श च बलात्ततः॥ १९३.३ ॥	<br><br>
<b>कुब्जोवाच	<br></b>
कान्त कस्मान्न जानासि कंसेनापि नियोजिता।	<br>
नैकवक्रेति विख्यातामनुलेपनकर्मणि॥ १९३.४ ॥	<br><br>
नान्यपिष्टं हि कंसस्य प्रीतये ह्यनुलेपनम्।	<br>
भवत्यहमतीवास्य प्रसादधनभाजनम्॥ १९३.५ ॥	<br><br>
<b>श्रीकृष्ण उवाच	<br></b>
सुगन्धमेतद्राजार्हं रुचिरं रुचिरानने।	<br>
आवयोर्गात्रसदृशं दीयतामनुलेपनम्॥ १९३.६ ॥	<br><br>
<b>व्यास उवाच	<br></b>
श्रुत्वा तमाह सा कृष्णं गृह्यतामिति सादरम्।	<br>
अनुलेपं च प्रददौ गात्रयोग्यमथोभयोः॥ १९३.७ ॥	<br><br>
भक्तिच्छेदानुलिप्ताङ्गौ ततस्तौ पुरुषर्षभौ।	<br>
सेन्द्रचापौ विराजन्तौ सितकृष्णाविवाम्बुदौ॥ १९३.८ ॥	<br><br>
ततस्तां चिबुके शौरिरुल्लापनविधानवित्।	<br>
उल्लाप्य तोलयामास द्व्यङ्गुलेनाग्रपाणिना॥ १९३.९ ॥	<br><br>
चकर्ष पद्भ्यां च तदा ऋजुत्वं केशवोऽनयत्।	<br>
ततः सा ऋजुतां प्राप्ता योषितामभवद्वरा॥ १९३.१० ॥	<br><br>
विलासललितं प्राह प्रेमगर्भभरालसम्।	<br>
वस्त्रे प्रगृह्य गोविन्दं व्रज गेहं ममेति वै॥ १९३.११ ॥	<br><br>
आयास्ये भवतीगेहमिति तां प्राह केशवः।	<br>
विससर्ज जहासोच्चै रामस्याऽऽलोक्य चाऽऽननम्॥ १९३.१२ ॥	<br><br>
भक्तिच्छेदानुलिप्ताङ्गौ नीलपीताम्बरावुभौ।	<br>
धनुःशालं ततो यातौ चित्रमाल्योपसोभितौ॥ १९३.१३ ॥	<br><br>
अध्यास्य च धनूरत्नं ताभ्यां पृष्टैस्तु रक्षिभिः।	<br>
आख्यातं सहसा कृष्णो गृहीत्वाऽपूरयद्धनुः॥ १९३.१४ ॥	<br><br>
ततः पूरयता तेन भज्यमानं बलाद्धनुः।	<br>
चकारातिमहाशब्दं मथुरा तेन पूरिता॥ १९३.१५ ॥	<br><br>
अनुयुक्तौ ततस्तौ च भग्ने धनुषि रक्षिभिः।	<br>
रक्षिसैन्यं निकृत्योभौ निष्क्रान्तौ कार्मुकालयात्॥ १९३.१६ ॥	<br><br>
अक्रूरागमवृत्तान्तमुपलभ्य तथा धनुः।	<br>
भग्नं श्रुत्वाऽथ कंसोऽपि प्राह चाणूरमुष्टिकौ॥ १९३.१७ ॥	<br><br>
<b>कंस उवाच	<br></b>
गोपालदारकौ प्राप्तौ भवद्भ्यां तौ ममाग्रतः।	<br>
मल्लयुद्धेन हन्तव्यौ मम प्राणहरौ हि तौ॥ १९३.१८ ॥	<br><br>
नियुद्धे तद्विनाशेन भवद्‌भ्यां तोषितो ह्यहम्।	<br>
दास्याम्यभिमतान्कामान्नान्यथैतन्महाबलौ॥ १९३.१९ ॥	<br><br>
न्यायतोऽन्यायतो वाऽपि भवद्‌भ्यां तौ ममाहितौ।	<br>
हन्तव्यौ तद्वधाद्राज्यं सामान्यं वो भविष्यति॥ १९३.२० ॥	<br><br>
<b>व्यास उवाच	<br></b>
इत्यादिस्य स तौ मल्लौ ततश्चाऽहूय हस्तिपम्।	<br>
प्रोवाचोच्चैस्त्वया मत्तः समाजद्वारि कुञ्जरः॥ १९३.२१ ॥	<br><br>
स्थाप्यः कुवलयापीडस्तेन तौ गोपदारकौ।	<br>
घातनीयौ नियुद्धाय रङ्गद्वारमुपागतौ॥ १९३.२२ ॥	<br><br>
तमाज्ञाप्याथ दृष्ट्वा च मञ्चान्सर्वानुपाहृतान्।	<br>
आसन्नमरणः कंसः सूर्योदयमुदैक्षत॥ १९३.२३ ॥	<br><br>
ततः समस्तमञ्चेषु नागरः स तदा जनः।	<br>
राजमञ्चेषु चाऽऽरूढाः सह भृत्यैर्महीभृतः॥ १९३.२४ ॥	<br><br>
मल्लप्राश्निकवर्गश्च रङ्गमध्ये समीपगः।	<br>
कृतः कंसेन कंसोऽपि तुङगमञ्चे व्यवस्तितः॥ १९३.२५ ॥	<br><br>
अन्तःपुराणां मञ्चाश्च यथाऽन्ये परिकल्पिताः।	<br>
अन्ये च वारमुख्यानामन्ये नगरयोषिताम्॥ १९३.२६ ॥	<br><br>
नन्दगोपादयो गोपा मञ्चेष्वन्येष्ववस्तिताः।	<br>
अक्रूरवसुदेवौ च मञ्चप्रान्ते व्यवस्थितौ॥ १९३.२७ ॥	<br><br>
नगरीयोषितां मध्ये देवकी पुत्रगर्धिनी।	<br>
अन्तकालेऽपि पुत्रस्य द्रक्ष्यामीति मुखं स्थिता॥ १९३.२८ ॥	<br><br>
वाद्यमानेषु तूर्येषु चाणूरे चातिवल्गति।	<br>
हाहाकारपरे लोक आस्फोटयति मुष्टिके॥ १९३.२९ ॥	<br><br>
हत्वा कुवलयापीडं हस्त्यारोहप्रचोदितम्।	<br>
मदासृगनुलिप्ताङ्गौ गजदन्तवरायुधौ॥ १९३.३० ॥	<br><br>
मृगमध्ये यथा सिंहौ गर्वलीलावलोकिनौ।	<br>
प्रविष्टौ सुमहारङ्गं बलदेवजनार्दनौ॥ १९३.३१ ॥	<br><br>
हाहाकारो महाञ्जज्ञे सर्वरङ्गेष्वनन्तरम्।	<br>
कृष्णोऽयं बलभद्रोऽयमति लोकस्य विस्मयात्॥ १९३.३२ ॥	<br><br>
सोऽयं येन हता घोरा पूतना सा निशाचरी।	<br>
प्रक्षिप्तं शकटं येन भग्नौ च यमलार्जुनौ॥ १९३.३३ ॥	<br><br>
सोऽयं यः कालियं नागं ननर्ताऽऽरुह्य बालकः।	<br>
धृतो गोवर्धनो येन सप्तरात्रं महागिरिः॥ १९३.३४ ॥	<br><br>
अरिष्टो धेनुकः केशी लीलयैव महात्मना।	<br>
हतो येन च दुर्वृत्तो दृश्यते सोऽयमच्युतः॥ १९३.३५ ॥	<br><br>
अयं चास्य महाबाहुर्बलदेवोऽग्रजोऽग्रतः।	<br>
प्रयाति लीलया योषिन्मनोनयननन्दनः॥ १९३.३६ ॥	<br><br>
अयं स कथ्यते प्राज्ञैः पुराणार्थावलोकिभिः।	<br>
गोपालो यादवं वंशं मग्नमभ्युद्धरिष्यति॥ १९३.३७ ॥	<br><br>
अयं स सर्वभूतस्य विष्णोरखिलजन्मनः।	<br>
अवतीर्णो महीमंशो नुनं भारहरो भुवः॥ १९३.३८ ॥	<br><br>
इत्येवं वर्णिते पौरे रामे कृष्णे च तत्क्षणात्।	<br>
उरस्तताप देवक्याः स्नेहस्नुतपयोधरम्॥ १९३.३९ ॥	<br><br>
महोत्सवमिवालोक्य पुत्रावेव विलोकयन्।	<br>
युवेव वसुदेवोऽभूद्विहायाभ्यागतां जराम्॥ १९३.४० ॥	<br><br>
विस्तारिताक्षियुगला राजान्तःपुरयोषितः।	<br>
नागरस्त्रीसमूहश्च द्रष्टुं न विरराम तौ॥ १९३.४१ ॥	<br><br>
<b>स्त्रिय ऊचुः	<br></b>
सख्यः पश्यत कृष्णस्य मुकमप्यम्बुजेक्षणम्।	<br>
गजयुद्धकृतायासस्वेदाम्बुकणिकाञ्चितम्॥ १९३.४२ ॥	<br><br>
विकासीव सरोम्भोजमवश्यायजलोक्षितम्।	<br>
परिभूताक्षरं जन्म सफलं क्रियतां दृशः॥ १९३.४३ ॥	<br><br>
श्रीवत्साङ्कं जगद्वाम बालस्यैतद्विलोक्यताम्।	<br>
विपक्षक्षपणं वक्षो भुजयुग्मं च भामिनि॥ १९३.४४ ॥	<br><br>
बल्गता मुष्टिकेनैव चाणूरेण तथा परैः।	<br>
क्रियते बलभद्रस्य हास्यमीषद्विलोक्यताम्॥ १९३.४५ ॥	<br><br>
सख्यः पश्यत चाणूरं नियुद्धार्थमयं हरिः।	<br>
समुपैति न सन्त्यत्र किं वृद्धा युक्तकारिणः॥ १९३.४६ ॥	<br><br>
क्व यौवनोन्मुखीभूतः सुकुमारतनुर्हरिः।	<br>
क्व वज्रकठिनाभोगशरीरोऽयं महासुरः॥ १९३.४७ ॥	<br><br>
इमौ सुललितौ रङ्गे वर्तेते नवयौवनौ।	<br>
दैतेयमल्लाश्चाणूरप्रमुखास्त्वतिदारुणाः॥ १९३.४८ ॥	<br><br>
नियुद्धप्राशिनकानां तु महानेष व्यतिक्रमः।	<br>
यद्‌बालबलिनोर्युद्धं मध्यस्थैः समुपेक्ष्यते॥ १९३.४९ ॥	<br><br>
<b>व्यास उवाच	<br></b>
इत्थं पुरस्त्रीलोकस्य वदतश्चायन्भुवम्।	<br>
ववर्ष हर्षोत्कर्षं च जनस्य भगवान्हरिः॥ १९३.५० ॥	<br><br>
बलभद्रोऽपि चाऽऽस्फोट्य ववल्ग ललितं यदा।	<br>
पदे पदे तदा भूमिर्न शीर्णा यत्त दद्भनुतम्॥ १९३.५१ ॥	<br><br>
चाणूरेण ततः कृष्णो युयुधेऽमितविक्रमः।	<br>
नियुद्धकुशलो दैत्यों बलदेवेन मुषिटकः॥ १९३.५२ ॥	<br><br>
संनिपातावधूतैश्च चाणूरेण समं हरिः।	<br>
क्षेपणैर्मुष्टिभिश्चैव कीलीवज्रनिपातनैः॥ १९३.५३ ॥	<br><br>
पादौद्धूतैः प्रमृष्टाभिस्तयोर्युद्धमभून्महत्।	<br>
अशस्त्रमतिघोरं तत्तयोर्युद्धं सुदारुणम्॥ १९३.५४ ॥	<br><br>
स्वबलप्राणनिष्पाद्यं समाजोत्सवसंनिधौ।	<br>
यावद्यावच्च चाणूरो युयुधे हरिणा सह॥ १९३.५५ ॥	<br><br>
प्राणहानिमवापाग्य्रां तावत्तावन्न बान्धवम्।	<br>
कृष्णोऽपि युयुधे तेन लीलयैव जगन्मयः॥ १९३.५६ ॥	<br><br>
खेदाच्चालयता कोपान्निजशेषकरे करम्।	<br>
बलक्षयं विवृद्धिं च दृष्ट्वा चाणूरकृष्णयोः॥ १९३.५७ ॥	<br><br>
वारयामास तूर्याणि कंसः कोपपरायणः।	<br>
मृदङ्गदिषु वाद्येषु प्रतिषिद्धेषु तत्क्षणात्॥ १९३.५८ ॥	<br><br>
खसंगतान्यवाद्यन्त दैवतूर्याण्यनेकशः।	<br>
जय गोविन्द चाणूरं जहि केशव दानवम्॥ १९३.५९ ॥	<br><br>
इत्यन्तर्धिगता देवास्तुष्टुवुस्ते प्रहर्षिताः।	<br>
चाणूरेण चिरं कालं क्रीडित्वा मधुसूदनः॥ १९३.६० ॥	<br><br>
उत्पाट्य भ्रामयामास तद्वधाय कृतोद्यमः।	<br>
भ्रामयित्वा शतगुणं दैत्यमल्लममित्रजित्॥ १९३.६१ ॥	<br><br>
भूमावास्फोटयामास गगने गतजीवितम्।	<br>
भूमावास्फोटितस्तेन चाणूरः शतधा भवन्॥ १९३.६२ ॥	<br><br>
रक्तस्रावमहापङ्कां चकार स तदा भुवम्।	<br>
बलदेवस्तु तत्कालं मुष्टिकेन महाबलः॥ १९३.६३ ॥	<br><br>
युयुधे दैत्यमल्लेन चाणूरेण यथा हरिः।	<br>
सोऽप्येनं मुष्टिना मूर्ध्नि वक्षस्याहत्य जानुना॥ १९३.६४ ॥	<br><br>
पातयित्वा धरापृष्ठे निष्पिपेष गतायुषम्।	<br>
कष्णस्तोशलकं भूयो मल्लराजं महाबलम्॥ १९३.६५ ॥	<br><br>
वाममुष्टिप्रहारेण पातयामास भूतले।	<br>
चाणूरे निहते मल्ले मुष्टिके च निपातिते॥ १९३.६६ ॥	<br><br>
नीते क्षयं तोशलके सर्वे मल्लाः प्रदुद्रुवुः। 	<br>
ववल्गतुस्तदा रङ्गे कृष्णसंकर्षणावुभौ॥ १९३.६७ ॥	<br><br>
समानवयसो गोपान्बलादाकृष्य हर्षितौ।	<br>
कंसोऽपि कोपरक्ताक्षः प्राहोच्चैर्व्यायतान्नरान्॥ १९३.६८ ॥	<br><br>
गोपावेतौ समाजौघान्निष्क्रम्येतां बलादितः।	<br>
नन्दोऽपि गृह्यतां पापो निगडैराशु बध्यताम्॥ १९३.६९ ॥	<br><br>
अवृद्धार्हेण दण्डेन वसुदेवोऽपि वध्यताम्।	<br>
वल्गन्ति गोपाः कृष्णेन ये चेमे सहिताः पुनः॥ १९३.७० ॥	<br><br>
गावो ह्रियन्तामेषां च यच्चास्ति वसु किंचन।	<br>
एवामाज्ञापयन्तं तं प्रहस्य मधुसूदनः॥ १९३.७१ ॥	<br><br>
उत्पत्याऽऽरुह्य तन्मञ्चं कंसं जग्राह वेगितः।	<br>
केशेष्वाकृष्य विगलत्किरीटमवनीतले॥ १९३.७२ ॥	<br><br>
स कंसं पातयामास तस्योपरि पपात च।	<br>
निःशेषजगदाधारगुरुणा पततोपति॥ १९३.७३ ॥	<br><br>
कृष्णेन त्याजितः प्राणान्नुग्रसेनात्मजो नृपः।	<br>
मृतस्य केशेषु तदा गृहीत्वा मधुसूदनः॥ १९३.७४ ॥	<br><br>
चकर्ष देहं कंसस्य रङ्गमध्ये महाबलः।	<br>
गौरवेणातमहता परिपातेन कृष्यता॥ १९३.७५ ॥	<br><br>
कृता कंसस्य देहेन वेगितेन महात्मना।	<br>
कंसे गृहीते कृष्णेन तद्‌भ्राताऽभ्यागतो रुषा॥ १९३.७६ ॥	<br><br>
सुनामा बलभद्रेण लीलयेव निपातितः।	<br>
ततो हाहाकृतं सर्वमासीत्तद्रङ्गमण्डलम्॥ १९३.७७ ॥	<br><br>
अवज्ञया हतं दृष्ट्वा कृष्णेन मथुरेश्वरम्।	<br>
कृष्णोऽपि वसुदेवस्य पादौ जग्राह सत्वरम्॥ १९३.७८ ॥	<br><br>
देवक्याश्च महाबाहुर्बलदेवसहायवान्।	<br>
उत्थाप्य वसुदेवस्तु देवकी च जनार्दनम्॥	<br>
स्मृतजन्मोक्तवचनौ तावेव प्रणतौ स्थितौ॥ १९३.७९ ॥	<br><br>
<b>वसुदेव उवाच	<br></b>
प्रसीद देवदेवेश देवानां प्रवर प्रभो।	<br>
तथाऽऽवयोः प्रसादेन कृताभ्युद्धार केशव॥ १९३.८० ॥	<br><br>
आराधितो यद्‌भगवानवतीर्णो गृहे मम।	<br>
दुर्वृत्तनिधनार्थाय तेन नः पावितं कुलम्॥ १९३.८१ ॥	<br><br>
त्वमन्तः सर्वभूतानां सर्वभूतेष्वस्थितः।	<br>
वर्तते च समस्तात्मंसत्वत्तो भूतभविष्यती॥ १९३.८२ ॥	<br><br>
यज्ञे त्वमिज्यसेऽचिन्त्य सर्वदेवमयाच्युते।	<br>
त्वमेव यज्ञो यज्वा च यज्ञानां परमेश्वर॥ १९३.८३ ॥	<br><br>
सापह्नवं मम मनो यदेतत्तवयि जायते।	<br>
देवक्याश्चाऽऽत्मजप्रीत्या तदत्यन्तविडम्बना॥ १९३.८४ ॥	<br><br>
त्वं कर्ता सर्वभूतानामनादिनिधनो भवान्।	<br>
क्व च मे मानुषस्यैषा जिह्वा पुत्रेति वक्ष्यति॥ १९३.८५ ॥	<br><br>
जगदेतज्जगन्नाथ संभूतमखिलं यतः।	<br>
कया युक्ताय विना मायां सोऽस्मत्तः संभविष्यति॥ १९३.८६ ॥	<br><br>
यस्मिन्प्रतिष्ठितं सर्वं जगत्स्थावरजङ्गमम्।	<br>
स कोष्ठोत्सङ्गशयने मनुष्याज्जायते कथम्॥ १९३.८७ ॥	<br><br>
स त्वं प्रसीद परमेश्वर पाहि विश्वमंशावतारकरणैर्न ममासि पुत्रः।	<br>
आब्रह्मपादपमयं जगदीश सर्वं, चित्ते विमोहयसि किं परमेश्वरात्मन्॥ १९३.८८ ॥	<br><br>
मायाविमोहितदृशा तनयो ममेति, कंसाद्भयं कृतवता तु मयाऽतितीव्रम्।	<br>
नीतोऽसि गोकुलमरातिभयाकुलस्य, वृद्धिं गतोऽसि मम चैव गवामधीश॥ १९३.८९ ॥	<br><br>
कर्माणि रुद्रमरुदश्विशतक्रतूनां, साध्यानि यानि न भवन्ति निरीक्षितानि।	<br>
त्वं विष्णुरीशजगतामुपकार्हेतोः प्राप्तोऽसि नः परिगतः परमो विमोहः॥ १९३.९० ॥	<br><br>
इति श्रीमहापुराणे आदिब्राह्मे बालचरितेकंसवधकथनं नाम त्रिनवत्यधिकशततमोऽध्यायः॥ १९३ ॥	<br>
