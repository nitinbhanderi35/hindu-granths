<b>मुनिमहेश्वरसंवादे वासुदेवमहिमवर्णनम्	<br></b>
<b>व्यास उवाच	<br></b>
श्रुत्वैवं सा जगन्माता भर्तुर्वचनमादितः।	<br>
हृष्टा बभूव सुप्रीता विस्मिता च तदा द्विजः॥ २२६.१ ॥	<br><br>
ये तत्राऽसन्मुनिवरास्त्रिपुरारेः समीपतः।	<br>
तीर्थयात्राप्रसङ्गेन गतास्तस्मिन्गिरौ द्विजाः॥ २२६.२ ॥	<br><br>
तेऽपि संपूज्य तं देवं शूलपाणिं प्रणम्य च।	<br>
पप्रच्छुः संशयं चैव लोकानां हितकाम्यया॥ २२६.३ ॥	<br><br>
<b>मुनय ऊचुः	<br></b>
त्रिलोचन नमस्तेऽस्तु दक्षक्रतुविनाशन।	<br>
पृच्छामस्त्वां जगन्नाथ संशयं हृदि संस्थितम्॥ २२६.४ ॥	<br><br>
संसारेऽस्मिन्महाघोरे भैरवे लोमहर्षणे।	<br>
भ्रमन्ति सुचिरं कालं पुरुषाश्चाल्पमेधसः॥ २२६.५ ॥	<br><br>
येनोपायेन मुच्यन्ते जन्मसंसारबन्धनात्।	<br>
ब्रूहि तच्छ्रोतुमिच्छामः परं कौतूहलं हि नः॥ २२६.६ ॥	<br><br>
<b>महेश्वर उवाच	<br></b>
कर्मपाशनिबद्धानां नराणां दुःखभागिनाम्।	<br>
नान्योपायं प्रपश्यामि वासुदेवात्परं द्विजाः॥ २२६.७ ॥	<br><br>
वै पूजयन्ति तं देवं शङ्खचक्रगदाधरम्।	<br>
वाङ्मनःकर्मभिः सम्यक्ते यान्ति परमां गतिम्॥ २२६.८ ॥	<br><br>
किं तेषां जीवितेनेह पशुवच्छेष्टितेन च।	<br>
येषां न प्रवणं चित्तं वासुदेवे जगन्मये॥ २२६.९ ॥	<br><br>
पिनाकिन्भगनेत्रघ्न सर्वलोनमस्कृत।	<br>
माहात्म्यं वासुदेवस्य श्रोतुमिच्छामि शंकर॥ २२६.१० ॥ 	<br>
<b>महेश्वर उवाच	<br></b>
पितामहादपि वरः शाश्वतः पुरुषो हरिः।	<br>
कृष्णो जाम्बूनदाभासो व्यभ्रे सूर्य इवोदितः॥ २२६.११ ॥	<br><br>
दशबाहुर्महातेजा देवातारिनिषूदनः।	<br>
श्रीवत्साङ्को हृषीकेशः सर्वदैवतयूथपः॥ २२६.१२ ॥	<br><br>
ब्रह्मा तस्योदरभवस्तस्याहं च शिरोभवः।	<br>
शिरोरुहेभ्यो ज्योतींषि रोमभ्यश्च सुरासुराः॥ २२६.१३ ॥	<br><br>
ऋषयो देहसंभूतास्तस्य लोकाश्च शाश्वताः।	<br>
पितामहगृहं साक्षात्सर्वदेवगृहं च सः॥ २२६.१४ ॥	<br><br>
सोऽस्याः पृथिव्याः कृत्स्नायाः स्रष्टा त्रिभुवनेश्वरः।	<br>
संहर्ता चैव भूतानां स्थावरस्य चरस्य च॥ २२६.१५ ॥	<br><br>
स हि देवदेवः साक्षा द्देवनाथः परंतपः।	<br>
सर्वज्ञः सर्वसंस्रष्टा सर्वगः सर्वतोमुखः॥ २२६.१६ ॥	<br><br>
न तस्मात्परमं भूतं त्रिषु लोकेषु किंचन।	<br>
सनातनो महाभागो गोविन्द इव विश्रुतः॥ २२६.१७ ॥	<br><br>
स सर्वान्पार्थिवान्संख्ये घातयिष्यति मानदः।	<br>
सुरकार्यार्थमुत्पन्नो मानुष्यं वपुरास्थितः॥ २२६.१८ ॥	<br><br>
न हि देवगणाः शक्तास्त्रिविक्रमविनाकृताः।	<br>
भुवने देवकार्याणि कर्तुं नायकवर्जितः॥ २२६.१९ ॥	<br><br>
नायकः सर्वभूतानां सर्वभूतनमस्कृतः।	<br>
एतस्य देवनाथस्य कार्यस्य च परस्य च॥ २२६.२० ॥	<br><br>
ब्रह्मभूतस्य सततं ब्रह्मर्षिशरणस्य च।	<br>
ब्रह्मा वसति नाभिस्थः शरीरेऽहं च संस्थितः॥ २२६.२१ ॥	<br><br>
सर्वा सुखं संस्थिताश्च शरीरे तस्य देवताः।	<br>
स देवः पुण्डरीकाक्षः श्रीगर्भः श्रीसहोषितः॥ २२६.२२ ॥	<br><br>
शार्ङ्गचक्रायुधः खड्गी सर्वनागरिपुध्वजः।	<br>
उत्तमेन सुशीलेन शौचेन च दमेन च॥ २२६.२३ ॥	<br><br>
पराक्रमेण वीर्येण वपुषा दर्शनेन च।	<br>
आरोहणप्रमाणेन वीर्येणार्जवसंपदा॥ २२६.२४ ॥	<br><br>
आनृशंस्येन रूपेण बलेन च समन्वितः।	<br>
अस्त्रैः च समुदितः सर्वैर्दिव्यैरद्भुतदर्शनैः॥ २२६.२५ ॥	<br><br>
योगमायासहस्राक्षो विरूपाक्षो महामनाः।	<br>
वाचा मित्रजनश्लाघी ज्ञातिबन्धुजनप्रियः॥ २२६.२६ ॥	<br><br>
क्षमावांश्चानहंवादी स देवो ब्रह्मदायकः।	<br>
भयहर्ता भयार्तानां मित्रानन्दविवर्धनः॥ २२६.२७ ॥	<br><br>
शरण्यः सर्वभूतानां दीनानां पालने रतः।	<br>
श्रुतवानथ संपन्नः सर्वभूतनमस्कृतः॥ २२६.२८ ॥	<br><br>
समाश्रितानामुपकृच्छत्रूणां भयकृत्तथा।	<br>
नीतिज्ञो नीतिसंपन्नो ब्रह्मवादी जितेन्द्रियः॥ २२६.२९ ॥	<br><br>
भवार्थमेव देवानां बुद्‌ध्या परमया युतः।	<br>
प्राजापत्ये शुभे मार्गे मानवे धर्मसंस्कृते॥ २२६.३० ॥	<br><br>
समुत्पत्स्यति गोविन्दो मनोर्वंशे महात्मनः।	<br>
अंशो नाम मनोः पुत्रो ह्मन्तर्धामा ततः परम्॥ २२६.३१ ॥	<br><br>
अन्तर्धाम्नो हविर्धामा प्रजापतिरनिन्दितः।	<br>
प्राचीनबर्हिर्भविता हविर्धाम्नः सुतो द्विजा॥ २२६.३२ ॥	<br><br>
तस्य प्रचेतः प्रमुखा भविष्यन्ति दशाऽऽत्मजाः।	<br>
प्राचेतसस्तथा दक्षो भवितेह प्रजापतिः॥ २२६.३३ ॥	<br><br>
दाक्षायण्यस्तथाऽऽदित्यो मनुरादित्यतस्ततः।	<br>
मनोश्च वंशज इला सुद्युम्नश्च भविष्यति॥ २२६.३४ ॥	<br><br>
बुधात्पुरूरवाश्चापि तस्मादायुर्भविष्यति।	<br>
नहुषो भविता तस्माद्ययातिस्तस्य चाऽऽत्मजः॥ २२६.३५ ॥	<br><br>
यदुस्तस्मान्महासत्त्वः क्रोष्टा तस्माद्‌भविष्यति।	<br>
क्रोष्टुश्चैव महान्पुत्रो वृजीनीवान्भविष्यति॥ २२६.३६ ॥	<br><br>
वृजिनीवतश्च भविता उषङ्गरपराजितः।	<br>
उषङ्गोर्भविता पुत्रः शूरश्चित्ररथस्तथा॥ २२६.३७ ॥	<br><br>
तस्य त्ववरजः पुत्रः शुरो नाम भविष्यति।	<br>
तेषां विख्यातवीर्याणां चारित्रगुणशालिनाम्॥ २२६.३८ ॥	<br><br>
यज्विनां च विशुद्धानां वंशे ब्राह्मणसत्तमाः।	<br>
स शूरः क्षत्रियश्रेष्ठो महावीर्यो महायशाः॥ २२६.३९ ॥	<br><br>
स्ववंशविस्तारकरं जनयिष्यति मानदम्।	<br>
वसुदेवमिति ख्यातं पुत्रमानकदुन्दुभिम्॥ २२६.४० ॥	<br><br>
तस्य पुत्रश्चतुर्बाहुर्वासुदेवो भविष्यति।	<br>
दाता ब्राह्मणसत्कर्ता ब्रह्मभूतो द्विजप्रियः॥ २२६.४१ ॥	<br><br>
राज्ञो बद्धान्स सर्वान्वै मोक्षयिष्यति यादवः।	<br>
जरासंधं तु राजानं निर्जित्य गिरिगह्वरे॥ २२६.४२ ॥	<br><br>
सर्वपार्थिवरत्नाढ्यो भविष्यति स वीर्यवान्।	<br>
पृथिव्यामप्रतिहतो वीर्येणापि भविष्यति॥ २२६.४३ ॥	<br><br>
विक्रमेण च संपन्नः सर्वपार्थिवपार्थिवः।	<br>
शूरः संहननो भूतो द्वारकायां वसन्प्रभुः॥ २२६.४४ ॥	<br><br>
पालियिष्यति गां देवीं विनिर्जित्य दुराशयान्।	<br>
तं भवन्तः समासाद्य ब्राह्मणैर्हणैर्वरैः॥ २२६.४५ ॥	<br><br>
अर्चयन्तु यथान्यायं ब्रह्माणमिव शाश्वतम्।	<br>
यो हि मां द्रष्टुमिच्छेत ब्रह्माणं च पितामहम्॥ २२६.४६ ॥	<br><br>
द्रष्टव्यस्तेन भगवान्वासुदेवः प्रतापवान्।	<br>
दृष्टे तस्मिन्नहं दृष्टो न मेऽत्रास्ति विचारणा॥ २२६.४७ ॥	<br><br>
पितामहो वासुदेव इति वित्त तपोधनाः।	<br>
स यस्य पुण्डरीकाक्षः प्रीतियुक्तो भविष्यति॥ २२६.४८ ॥	<br><br>
तस्य देवगणः प्रीतो ब्रह्मपूर्वो भविष्यति।	<br>
यस्तु तं मानवो लोके संश्रयिष्यति केशवम्॥ २२६.४९ ॥	<br><br>
तस्य कीर्तिर्यशश्चैव स्वर्गश्चैव भविष्यति।	<br>
धर्माणां देशिकः साक्षाद्‌भविष्यति स धर्मवान्॥ २२६.५० ॥	<br><br>
धर्मविद्भिः स देवेशो नमस्कार्यः सदाऽच्युतः।	<br>
धर्म एव सदा हि स्यादस्मिन्नभ्यर्चिते विभौ॥ २२६.५१ ॥	<br><br>
स हि देवो महातेजाः प्रजाहितचिकीर्षया।	<br>
धर्मार्थं पुरुषध्याघ्र ऋषिकोटीः ससर्ज च॥ २२६.५२ ॥	<br><br>
ताः सृष्टास्तेन विधिना पर्वते गन्धमादने।	<br>
सन्त्कुमारप्रमुखास्तिष्ठन्ति तपसाऽन्विताः॥ २२६.५३ ॥	<br><br>
तस्मात्स वाग्ग्मी धर्मज्ञो नमस्यो द्विजपुंगवाः।	<br>
वन्दितो हि स वन्देत मानितो मानयीत च॥ २२६.५४ ॥	<br><br>
दृष्टः पश्येदहरहः संश्रितः प्रतिसंश्रयेत्।	<br>
अर्चितश्चार्तयेन्नित्यं स देवो द्विजसत्तमाः॥ २२६.५५ ॥	<br><br>
एवं तस्यानवद्यस्य विष्णोर्वै परमं तपः।	<br>
आदिदेवस्य महतः सज्जनाचरितं सदा॥ २२६.५६ ॥	<br><br>
भुवनेऽभ्यर्चितो नित्यं देवैरपि सनातनः।	<br>
अभयेनानुरूपेण प्रपद्य तमनुव्रताः॥ २२६.५७ ॥	<br><br>
कर्मणा मनसा वाचा स नमस्यो द्विजैः सदा।	<br>
यत्नवद्‌भिरुपस्थाय द्रष्टव्यो देवकीसुतः॥ २२६.५८ ॥	<br><br>
एष वै विहितो मार्गो मया वै मुनिसत्तमाः।	<br>
तं दृष्ट्वा सर्वदेवेशं दृष्टाः स्युः सुरसत्तमाः॥ २२६.५९ ॥	<br><br>
महावराहं तं देवं सर्वलोकपितामहम्।	<br>
अहं चैव नमस्यामि नित्यमेव जगत्पतिम्॥ २२६.६० ॥	<br><br>
तत्र च त्रितयं दृष्टं भविष्यति न संशयः।	<br>
समस्ता हि वयं देवास्तस्य देहे वसामहे॥ २२६.६१ ॥	<br><br>
तस्यैव चाग्रजो भ्राता सिताद्रिनिचयप्रभः। 	<br>
हली बल इति ख्यातो भविष्यति धराधरः॥ २२६.६२ ॥	<br><br>
त्रिशिरास्तस्य देवस्य दृष्टोऽनन्त इति प्रभोः।	<br>
सुपर्णो यस्य वीर्येण कश्यपस्याऽऽत्मजो बली॥ २२६.६३ ॥	<br><br>
अन्तं नैवाशकद्‌द्रष्टुं देवस्य परमात्मनः।	<br>
स च शेषो विचरते परया वै मुदा युतः॥ २२६.६४ ॥	<br><br>
अन्तर्वस्ति भोगेन परिरभ्य वसुंधराम्।	<br>
य एष विष्णुः सोऽनन्तो भगवान्वसुधाधरः॥ २२६.६५ ॥	<br><br>
यो रामः स हृषीकेशोऽयुतः सर्वधराधरः।	<br>
तावुभौ पुरुषव्याघ्रौ दिव्यौ दिव्यपराक्रमौ॥ २२६.६६ ॥	<br><br>
द्रष्टव्यौ माननीयौ च चक्रलाङ्गलधारिणौ। 	<br>
एष वोऽनुग्रहः प्रोक्तो मया पुण्यस्तपोधनाः॥	<br>
तद्भवन्तो यदुश्रेष्ठं पूजयेयुः प्रयत्नतः॥ २२६.६७ ॥	<br><br>
इति श्रीमहापुराणे आदिब्राह्मे ऋषिमहेश्वरसंवादे षड़विंशत्यधिकद्विशततमोऽध्यायः॥ २२६ ॥	<br>
