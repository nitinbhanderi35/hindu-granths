<b>गोवर्धनाख्यानवर्णनम्	<br></b>
<b>व्यास उवाच	<br></b>
महे प्रतिहते शक्रो भृशं कोपसमन्वितः।	<br>
संवर्तकं नाम गणं तोयदानामथाब्रवीत्।। १८८.१ ।।	<br><br>
<b>इन्द्र उवाच	<br></b>
भो भो मेघा निशम्यैतद्वदतो वचनं मम।	<br>
आज्ञानन्तरमेवाऽसु क्रियतामविचारितम्।। १८८.२ ।।	<br><br>
नन्दगोपः सुदुर्बुद्धिर्गोपैरन्यैः सहायवान्।	<br>
कृष्णाश्रयबलाध्मातो महभङ्गमचीकरत्।। १८८.३ ।।	<br><br>
आजीवो यः परं तेषां गोपत्वस्य च कारणम्।	<br>
ता गावो वृष्टिपातेन पीड्यन्तां वचनान्मम।। १८८.४ ।।	<br><br>
अहमप्यद्रिश्रृङ्गाभं तुङ्गमारुह्य वारणम्।	<br>
साहाय्यं वः करिष्यामि वायूनां संगमेन च।। १८८.५ ।।	<br><br>
<b>व्यास उवाच	<br></b>
इत्याज्ञप्ताः सुरेन्द्रेण मुमुचुस्ते बलाहकाः।	<br>
वार्तवर्षं महाभीममभावाय गवां द्विजाः।। १८८.६ ।।	<br><br>
ततः क्षणेन धरणी ककुभोऽम्बरमेव च।	<br>
एकं धारामहासारपूरणेनाभवद्‌द्विजाः।। १८८.७ ।।	<br><br>
गावस्तु तेन पतता वर्षवातेन वेगिना।	<br>
धुताः प्राणाञ्जहुः सर्वास्तिर्यङ्मुखशिरोधराः।। १८८.८ ।।	<br><br>
क्रोडेन वत्सानाक्रम्य तस्थुरन्या द्विजोत्तमाः।	<br>
गावो विवत्साश्च कृता वारिपूरेण चापराः।। १८८.९ ।।	<br><br>
वत्साश्च दीनवदनाः पवनाकम्पिकंधराः।	<br>
त्राहि त्राहीत्यल्पशब्दाः कृष्णमूचुरिवाऽऽर्तकाः।। १८८.१० ।।	<br><br>
ततस्तद्‌गोकुलं सर्वं गोगोपीगोपसंकुलम्।	<br>
अतीवाऽऽर्तं हरिर्दृष्ट्वा त्राणायाचिन्तयत्तदा।। १८८.११ ।।	<br><br>
एतत्कृतं महेन्द्रेण महभङ्गविरोधिना।	<br>
तदेतदखिलं गोष्ठं त्रातव्यमधुना मया।। १८८.१२ ।।	<br><br>
इममद्रिमहं वीर्यादुत्पाट्योरुशिलातलम्।	<br>
धारयिष्यामि गोष्ठस्य पृथुच्छत्रमिवोपरि।। १८८.१३ ।।	<br><br>
<b>व्यास उवाच	<br></b>
इति कृत्वा मतिं कृष्णो गोवर्धनमहीधरम्।	<br>
उत्पाट्यैककरेणैव धारयामास लीलया।। १८८.१४ ।।	<br><br>
गोपांश्चाऽऽह जगन्नाथः समुत्पाटितभूधरः।	<br>
विशध्वमत्र सहिताः कृतं वर्षनिवारणम्।। १८८.१५ ।।	<br><br>
सुनिर्वातेषु देशेषु यथायोग्यमिहाऽऽस्यताम्।	<br>
प्रविश्य नात्र भेतव्यं गिरिपातस्य निर्भयैः।। १८८.१६ ।।	<br><br>
इत्युक्तास्तेन ते गोपा विविशुर्गोधनैः सह।	<br>
शकटारोपितैर्भण्डैर्गोप्यश्चाऽऽसारपीडिताः।। १८८.१७ ।।	<br><br>
कृष्णोऽपि तं दधारैवं शैलमत्यन्तनिश्चलम्।	<br>
व्रजौकोवासिभिर्हर्षविस्मिताक्षैर्निरीक्षितः।। १८८.१८ ।।	<br><br>
गोपगोपीजनैर्हृष्टैः प्रीतिविस्तारितेक्षणैः।	<br>
संस्तूयमानचरितः कृष्णः शैलमधारयत्।। १८८.१९ ।।	<br><br>
सप्तरात्रं महामेघा ववर्षुर्नन्दगोकुले।	<br>
इन्द्रेण चोदिता मेघा गोपानां नाशकारिणा।। १८८.२० ।।	<br><br>
ततो धृते महाशैले परित्राते च गोकुले।	<br>
मिथ्याप्रतिज्ञो बलभिद्वारयामास तान्घनान्।। १८८.२१ ।।	<br><br>
व्यभ्रे नभसि देवन्द्रे वितथे शक्रमन्त्रिते।	<br>
निष्क्रम्य गोकुलं हृष्टः स्वस्थानं पुनरागमत्।। १८८.२२ ।।	<br><br>
मुमोच कृष्णोऽपि तदा गोवर्धनमहागिरिम्।	<br>
स्वस्थाने विस्मितमुखैर्दुष्टस्तैर्व्रजवासिभिः।। १८८.२३ ।।	<br><br>
<b>व्यास उवाच	<br></b>
धृते गोवर्धने शैले परित्राते च गोकुले।	<br>
रोचयामास कृष्णस्य दर्शनं पाकशासनः।। १८८.२४ ।।	<br><br>
सोऽधिरुह्य महानागमैरावतममित्रजित्।	<br>
गोवर्धनगिरौ कृष्णं ददर्श त्रिदशाधिपः।। १८८.२५ ।।	<br><br>
चारयन्तं महावीर्यं गाश्च गोपवपुर्धरम्।	<br>
कृत्स्नस्य जगतो गोपं वृतं गोपकुमारकैः।। १८८.२६ ।।	<br><br>
गरुडं च ददर्शोच्चैरन्तर्धानगतं द्विजाः।	<br>
कृतच्छायं हरेर्मर्ध्नि पक्षाभ्यां पक्षिपुंगवम्।। १८८.२७ ।।	<br><br>
अवरुह्य स नागेन्द्रादेकान्ते मधुसूदनम्।	<br>
शक्रः सस्मितमाहेदं प्रीतिविस्फारितेक्षणः।। १८८.२८ ।।	<br><br>
<b>इन्द्र उवाच	<br></b>
कृष्ण कृष्ण शृणुष्वेदं यदर्थमहामागतः।	<br>
त्वत्सीमीपं महाबाहो नैतच्छिन्त्यं त्वयाऽन्यथा।। १८८.२९ ।।	<br><br>
भारावतरणार्थाय पृथिव्याः पृथिवीतलम्।	<br>
अवतीर्णोऽखिलाधारस्त्वमेव परमेश्वर।। १८८.३० ।।	<br><br>
महभङ्गविरुद्धेन मया गोकुलनाशकाः।	<br>
समादिष्टा महामेघास्तैश्चैतत्कदनं कृतम्।। १८८.३१ ।।	<br><br>
त्रातास्तापात्त्वया गावः समुत्पाट्य महागिरिम्।	<br>
तेनाहं तोषितो वीर कर्ममाऽत्यद्‌भुतेन ते।। १८८.३२ ।।	<br><br>
साधितं कृष्ण देवानामद्य मन्ये प्रयोजनम्।	<br>
त्वयाऽयमद्रिप्रवरः करोणैकेन चोद्धृतः।। १८८.३३ ।।	<br><br>
गोभिश्च नोदितः कृष्ण त्वत्समीपमिहाऽऽगतः।	<br>
त्वया त्राताभिरत्यर्थं युष्मत्कारणकारणात्।। १८८.३४ ।।	<br><br>
स त्वां कृष्णाभिषेक्ष्यामि गवां वाक्यप्रचोदितः।	<br>
उपेन्द्रत्वे गवामिन्द्रो गोविन्दस्त्वं भविष्यसि।। १८८.३५ ।।	<br><br>
अथोपवाह्यादादाय घण्टामैरावताद्‌गजात्।	<br>
अभिषेकं तया चक्रे पवित्रजलपूर्णया।। १८८.३६ ।।	<br><br>
क्रियमाणेऽभिषेके तु गावः कृष्णस्य तत्क्षणात्।	<br>
प्रस्रवोद्‌भूतदुग्धार्द्रां सद्यश्चक्रुर्वसुंधराम्।। १८८.३७ ।।	<br><br>
अभिषिच्छ गवां वाक्याद्देवेन्द्रो वै जनार्दनम्।	<br>
प्रीत्या सप्रश्रयं कृष्णं पुनराह शचीपतिः।। १८८.३८ ।।	<br><br>
<b>इन्द्र उवाच	<br></b>
गवामेतत्कृतं वाक्यात्तथाऽन्यदपि मे शृणु।	<br>
यद्‌ब्रवीमि महाभाग भारावतरणेच्छया।। १८८.३९ ।।	<br><br>
ममांशः पुरुषव्याघ्रः पृथिव्यां पृथिवीधर।	<br>
अवतीर्णोऽर्जुनो नाम स रक्ष्यो भवता सदा।। १८८.४० ।।	<br><br>
भारावपतरणे सख्यं स ते वीरः करिष्यति।	<br>
स रक्षणीयो भवता यथाऽऽत्मा मधुसूदन।। १८८.४१ ।।	<br><br>
<b>श्रीभगवानुवाच	<br></b>
जानामि भारते वंशे जातं पार्थं तवांशतः।	<br>
तमहं पालयिष्यामि यावदस्मि महीतले।। १८८.४२ ।।	<br><br>
यावन्महीतले शक्र स्थास्याम्यहमरिंदम।	<br>
न तावदर्जुनं कश्चिद्देवेन्द्र युधि जेष्यति।। १८८.४३ ।।	<br><br>
कंसो नाम महाबाहुर्दैत्योऽपरिष्टस्तथा परः।	<br>
केशी कुवलयापीडो नरकाद्यास्तथाऽपरे।। १८८.४४ ।।	<br><br>
हतेषु तेषु देवेन्द्र भविष्यति महाहवः।	<br>
तत्र विद्धि सहस्राक्ष भारावतरणं कृतम्।। १८८.४५ ।।	<br><br>
स त्वं गच्छ न संतापं पुत्रार्थे कर्तुमर्हसि।	<br>
नार्जुनस्य रिपुः कश्चिन्ममाग्रे प्रभविष्यति।। १८८.४६ ।।	<br><br>
अर्जुनार्थे त्वहं सर्वान्युधिष्ठिरपुरोगमान्।	<br>
निवृत्ते भारते कुन्त्यै दास्यामि विक्षतान्।। १८८.४७ ।।	<br><br>
<b>व्यास उवाच	<br></b>
इत्युक्तः संपरिष्वज्य देवराजो जनार्दनम्।	<br>
आरुह्यैरावतं नागं पुनरेव दिवं ययौ।। १८८.४८ ।।	<br><br>
कृष्णोऽपि सहितो गोभिर्गोपालैश्च पुनर्व्रजम्।	<br>
आजगामाथ गोपीनां दृष्टपूतेन वर्त्मना।। १८८.४९ ।।	<br><br>
इति श्रीमहापुराणे आदिब्राह्मे बालचरिते गोविन्दाभिषेकवर्णनं नामाष्टाशीत्यधिकशततमोऽध्यायः।। १८८ ।।	<br>
