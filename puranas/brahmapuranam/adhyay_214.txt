<br>
<b>नरकवर्णनम्	<br></b>
<b>मुनय ऊचुः	<br></b>
न तृप्तिमधिगच्छामः पुण्यधर्मामृतस्य च।	<br>
मुने त्वन्मुखगीतस्य तथा कौतूहलं हि नः॥ २१४.१ ॥	<br><br>
उत्पत्तिं प्रलयं चैव भूतानां कर्मणो गतिम्।	<br>
वेत्सि सर्वं मुने तेन पृच्छामस्त्वां महामतिम्॥ २१४.२ ॥	<br><br>
श्रूयते यमलोकस्य मार्गः परमदुर्गमः।	<br>
दुःखक्लेशकरः शश्वत्सर्वभूतभयावहः॥ २१४.३ ॥	<br><br>
कथं तेन नरा यान्ति मार्गेण यमसादनम्।	<br>
प्रमाणं चैव मार्गस्य ब्रूहि नो वदनां वर॥ २१४.४ ॥	<br><br>
मुने पृच्छाम सर्वज्ञ ब्रूहि सर्वमशेषतः।	<br>
कथं नरकदुःखानि नाऽऽप्नुवन्ति नरान्मुने॥ २१४.५ ॥	<br><br>
केनोपायेन दानेन धर्मेण नियमेन च।	<br>
मानुषस्य च याम्यस्य लोकस्य कियदन्तरम्॥ २१४.६ ॥	<br><br>
कथं च स्वर्गतिं यान्ति नरकं केन कर्मणा।	<br>
स्वर्गस्थानानि कियन्ति कियन्ति नरकाणि च॥ २१४.७ ॥	<br><br>
कथं सुकृतिनो यान्ति कथं दुष्कृतकारिणः।	<br>
किं रूपं किं प्रमाणं वा को वर्णस्तूभयोरपि॥	<br>
जीवस्य नीयमानस्य यमलोकं ब्रवीहि नः॥ २१४.८ ॥	<br><br>
<b>व्यास उवाच	<br></b>
शृणुध्वं मुनिशार्दूला वदतो मम सुव्रताः।	<br>
संसारचक्रमजरं स्थितिर्यस्य न विद्यते॥ २१४.९ ॥	<br><br>
सोऽहं वदामि वः सर्वं यममार्गस्य निर्णयम्।	<br>
उत्क्रान्तिकालादारभ्य यथा नान्यो वदिष्यति॥ २१४.१० ॥	<br><br>
स्वरूपं चैव मार्गस्य यन्मां पृच्छथ सत्तमाः।	<br>
यमलोकस्य चाध्वानमन्तरं मानुषस्य च॥ २१४.११ ॥	<br><br>
योजनानां सहस्राणि षडशीतिस्तदन्तरम्।	<br>
तप्तताम्रमिवाऽऽतप्तं तदध्वानमुदाहृतम्॥ २१४.१२ ॥	<br><br>
तदवश्यं हि गन्तव्यं प्रामिभिर्जीवसंज्ञकैः।	<br>
पुण्यान्पुण्यकृतो यान्ति पापान्पापकृतोऽधमाः॥ २१४.१३ ॥	<br><br>
द्वाविंशतिश्च नरका यमस्य विषये स्थिताः।	<br>
येषु दुष्कृतकर्माणो विपच्यन्ते पृथक्पृथक्॥ २१४.१४ ॥	<br><br>
नरको रौरवो रौद्रः शूकरस्ताल एव च।	<br>
कुम्भीपाको महाघोरः शाल्मलोऽथ विमाहनः॥ २१४.१५ ॥	<br><br>
कीटादः कृमिभक्षश्च ना(ला)लाभक्षो भ्रमस्तथा।	<br>
नद्यः पूयवहाश्चान्या रुधिराम्भस्तथैव च॥ २१४.१६ ॥	<br><br>
अग्निज्वाला महाघोरः संदंशः शुनभोजनः।	<br>
घोरा वैतरणी चैव असिपत्रवनं तथा॥ २१४.१७ ॥	<br><br>
न तत्र वृक्षच्छाया वा न तडागाः सरांसि च।	<br>
न वाप्यो दीर्घिका वाऽपि न कूपो न प्रपा सभा॥ २१४.१८ ॥	<br><br>
न मण्डपो नाऽऽयतनं न नद्यो न च पर्वताः।	<br>
न किंचिदाश्रमस्थानं विद्यते तत्र वर्त्मनि॥ २१४.१९ ॥	<br><br>
यत्र विश्रमते श्रान्तः पुरुषोऽतीवकर्षितः।	<br>
अवश्यमेव गन्तव्यः स सर्वैस्तु महापथः॥ २१४.२० ॥	<br><br>
प्राप्ते काले तु संत्यज्य सुहृद्‌बन्धुधनादिकम्।	<br>
जरायुजाण्डजाश्चैव स्वेदजाश्चोद्‌भिजास्तथा॥ २१४.२१ ॥	<br><br>
जङ्गमाजङ्गमाश्चैव गमिष्यन्ति महापथम्।	<br>
देवासुरमनुष्यैश्च वैवस्वतवशानुगैः॥ २१४.२२ ॥ 	<br>
स्त्रीपुंनपुंसकैश्चैव पृथिव्यां जीवसंज्ञितैः।	<br>
पूर्वाह्‌णे चापराह्‌णे वा मध्याह्ने वा तथा पुनः॥ २१४.२३ ॥	<br><br>
संध्याकालेऽर्धरात्रे वा प्रत्यूषे वाऽप्युपस्तिते।	<br>
वृद्धैर्वा मध्यमैर्वाऽपि यौवनस्थैस्तथैव च॥ २१४.२४ ॥	<br><br>
गर्भवासेऽथ बाल्ये वा गन्तव्यः स महापथः।	<br>
प्रवासस्थैगृर्हस्थैर्वा पर्वतस्थैः स्थलेऽपि वा॥ २१४.२५ ॥	<br><br>
क्षेत्रस्तैर्वा जलस्थैर्वा गृहमध्यगतैस्तथा।	<br>
आसीनैश्चास्थितैर्वापि शयनीयगतैस्तथा॥ २१४.२६ ॥	<br><br>
जाग्रद्‌भिर्वा प्रसुप्तैर्वा गन्तव्यः स महापथः।	<br>
इहानुभूय निर्दिष्टमायुर्जन्तुः स्वयं तदा॥ २१४.२७ ॥	<br><br>
तस्यान्ते च स्वयं प्राणैरनिच्छन्नपि मुच्यते।	<br>
जलमग्निर्विषं शस्त्रं क्षुद्‌व्याधिः पतनं गिरेः॥ २१४.२८ ॥	<br><br>
निमित्तं किंचिदासाद्य देही प्राणैर्विमुच्यते।	<br>
विहाय सुमहत्कृत्स्नं शरीरं पाञ्चभौतिकम्॥ २१४.२९ ॥	<br><br>
अन्यच्छरीरमादत्ते यातनीयं स्वकर्मजम्।	<br>
दृढं शरीरमाप्नोति सुखदुःखोपभुक्तये॥ २१४.३० ॥	<br><br>
तेन भुङ्क्ते स कृच्छ्राणि पापकर्ता नरो भृशम्।	<br>
सुखानि धार्मिको हृष्ट इह नीतो यमक्षये॥ २१४.३१ ॥	<br><br>
ऊष्मा प्रकुपितः काये तीव्रवायुसमीरितः।	<br>
भीनत्ति मर्मस्थानानि दीप्यमानो निरन्धनः॥ २१४.३२ ॥	<br><br>
उदानो नाम पवनस्ततश्चोर्ध्वं प्रवर्तते।	<br>
भुज्यता(क्ताना)मम्बुभक्ष्याणामधोगतिनिरोधकृत्॥ २१४.३३ ॥	<br><br>
ततो येनाम्बुदानानि कृतान्यन्नरसास्तथा।	<br>
दत्ताः स तस्यामाह्लादमापदि प्रतिपद्यते॥ २१४.३४ ॥	<br><br>
अन्नानि येन दत्तानि श्रद्धापूतेन चेतसा।	<br>
सोऽपि तृप्तिमवाप्नोति विनाऽप्यन्नेन वै तदा॥ २१४.३५ ॥	<br><br>
येनानृतानि नोक्तानि प्रीतिभेदः कृतो न च।	<br>
आस्तिकः श्रद्दधानश्च सुखमृत्युं स गच्छति॥ २१४.३६ ॥	<br><br>
देवब्राह्मणपूजायां निरताश्चानसूयकाः।	<br>
शुक्ला वदान्या ह्रीमन्तस्ते नराः सुखमृत्यवः॥ २१४.३७ ॥	<br><br>
यः कामान्नापि संरम्भान्न द्वेषाद्धर्ममुत्सृजेत्।	<br>
यथोक्तकारी सौम्यश्च स सुखं मृत्युमृच्छति॥ २१४.३८ ॥	<br><br>
वारिदास्तृषितानां ये क्षुधितान्नप्रदायिनः।	<br>
प्राप्नुवन्ति नराः काले मृत्युं सुखसमन्वितम्॥ २१४.३९ ॥	<br><br>
शीतं जयन्ति धनदास्तापं चन्दनदायिनः।	<br>
प्राणघ्नीं वेदनां कष्टां ये चान्योद्वेगधारिणः॥ २१४.४० ॥	<br><br>
मोहं ज्ञानप्रदातारस्तथा दीपप्रदास्तमः।	<br>
कूटसाक्षी मृषावादी यो गुरुर्नानुशास्ति वै॥ २१४.४१ ॥	<br><br>
ते मोहमृत्यवः सर्वे तथा ये वेदनिन्दकाः।	<br>
विभिषीणाः पूतिगन्धाः कूटमुद्‌गरपाणयः॥ २१४.४२ ॥	<br><br>
आगच्छन्ति दुरात्मानो यमस्य पुरुषास्तथा।	<br>
प्राप्तेषु दृक्पथं तेषु जायते तस्य वेपथुः॥ २१४.४३ ॥	<br><br>
क्रन्दत्यविरतः सोऽथ भ्रातृमातपितॄस्तथा।	<br>
सा तु वागस्फुटा विप्रा एकवर्णा विभाव्यते॥ २१४.४४ ॥	<br><br>
दृष्टिर्विभ्राम्यते त्रासात्कासावृष्ट्यत्य(विष्टम)थाऽऽननम्।	<br>
ततः स वेदनाविष्टं तच्छरीरं विमुञ्चति॥ २१४.४५ ॥	<br><br>
वाय्वग्रसारी तद्रूपदेहमन्यत्प्रपद्यते।	<br>
तत्कर्मयानतार्थे च न मातृपितृसंभवम्॥ २१४.४६ ॥	<br><br>
तत्प्रमाणवयोवस्थासंस्थानैः प्राप्यते व्यथा।	<br>
ततो दूतो यमस्याथ पाशैर्बध्नाति दारुणैः॥ २१४.४७ ॥	<br><br>
जन्तोः संप्राप्तकालस्य वेदनार्तस्य वै भृशम्।	<br>
भूतैः संत्यक्तदेहस्य कण्ठप्राप्तानिलस्य च॥ २१४.४८ ॥	<br><br>
शरीराच्चयावितो जीवो रोरवीति तथोल्बणम्।	<br>
निर्गतो वायुभूतस्तु षाट्कौशिककलेवरे॥ २१४.४९ ॥	<br><br>
मातृभिः पितृभिश्चैव भ्रातृभिर्मातुलैस्तथा।	<br>
दारैः पुत्रर्वयस्यैश्च गुरुभिस्त्यज्यते भुवि॥ २१४.५० ॥	<br><br>
दृश्यमानश्च तैर्दीनैरश्रुपूर्णेक्षणैर्भृशम्।	<br>
स्वशरीतं समुत्सृज्य वायुभूतस्तु गच्छति॥ २१४.५१ ॥	<br><br>
अन्धकारमपारं च महाघोरं तमोवृतम्।	<br>
सुखदुःप्रदातारं दुर्गमं पापकर्मणाम्॥ २१४.५२ ॥	<br><br>
दुःसहं च दुरन्तं च दुर्निरीक्षं दुरासदम्।	<br>
दुरापमतिदुर्गं च पापिष्ठानां सदाऽहितम्॥ २१४.५३ ॥	<br><br>
कृष्यमाणाश्च तैर्भूतैर्याम्यैः पाशैस्तु संयताः।	<br>
मुद्‌गरैस्ताड्यमानाश्च नीयन्ते तं महापथम्॥ २१४.५४ ॥	<br><br>
क्षीणायुषं समालोक्य प्राणिनं चाऽऽयुषक्षये।	<br>
निनीषवः समायान्ति यमदूता भयङ्कराः॥ २१४.५५ ॥	<br><br>
आरुढा यानकाले तु ऋक्षव्याघ्रखरेषु च।	<br>
उष्ट्रेषु वानरेष्वन्ये वृश्चिकेषु वृकेषु च॥ २१४.५६ ॥	<br><br>
उलूकसर्पमार्जारं तथाऽन्ये गृध्रवाहनाः।	<br>
श्येनशृगालमारूढाः सरघाकङ्कवाहनाः॥ २१४.५७ ॥	<br><br>
वराहपशुवेतालमहिषास्यास्तथा परे।	<br>
नानारूपधरा घोराः सर्पप्राणिभयंकराः॥ २१४.५८ ॥	<br><br>
दीर्घमुष्काः करालास्या वक्रनासास्त्रिलोचनाः।	<br>
महाहनुकपोलास्याः प्रलम्बदशनच्छदाः॥ २१४.५९ ॥	<br><br>
निर्गतैर्विकृताकारैर्दशनैरङ्कुरोपमैः।	<br>
मांसशोणितदिग्धाङ्गा दंष्ट्राभिर्भृशमुलबणैः॥ २१४.६० ॥	<br><br>
मुखैः पातालसदृशैर्ज्वलज्जिह्‌वैर्भयंकरैः।	<br>
नेत्रैः सुविकृताकारैर्ज्वलत्पिङ्गलचञ्चलैः॥ २१४.६१ ॥	<br><br>
मार्जारोलूकखद्योतशक्रगोपवदुद्धतैः।	<br>
केकरैः संकुलैस्तब्धैर्लोचनैः पावकोपमैः॥ २१४.६२ ॥	<br><br>
भृशमाभरणैर्भीमैराबद्धैर्भुजगोपमैः।	<br>
शोणासरलगात्रैश्च मुण्डमालाविभूषितैः॥ २१४.६३ ॥	<br><br>
कण्ठस्थकृष्णसपैश्च फूत्काररवभीषणैः।	<br>
वह्निज्वालोपमैः केशैस्तब्धरूक्षैर्भयंकरैः॥ २१४.६४ ॥	<br><br>
बभ्रुपिङ्गललोलैश्च कद्रुश्मश्रुभिरावृताः।	<br>
भुजदण्डैर्महाघोरैः प्रलम्बैः परिघोपमैः॥ २१४.६५ ॥	<br><br>
केचिद् द्विबाहवस्तत्र तथाऽन्ये च चतुर्भुजाः।	<br>
द्विरष्टबाहवश्चान्ये दशविंशभुजास्तथा॥ २१४.६६ ॥	<br><br>
असंख्यातभुजाश्चानये केचिद्‌बाहुमसहस्रिणः।	<br>
आयुधैर्विकृताकारैः प्रज्वलद्‌भिर्भयानकैः॥ २१४.६७ ॥	<br><br>
शक्तितोमरचक्राद्यैः सुदीप्तैर्विविधायुधैः।	<br>
पाशश्रृंखलदण्डैश्च भीषयन्तो महाबलाः॥ २१४.६८ ॥	<br><br>
आगच्छन्ति महारौद्रा मर्त्यानामायुषः क्षये।	<br>
ग्रहीतुं प्राणिनः सर्वं यमस्याऽऽज्ञाकरास्तथा॥ २१४.६९ ॥	<br><br>
यत्तच्छरीरमादत्ते यातनीयं स्वकर्मजम्।	<br>
तदस्य नीयते जन्तोर्यमस्य सदनं प्रति॥ २१४.७० ॥	<br><br>
बद्‌ध्वा तत्कालपाशैश्च निगडैर्वज्रश्रृङ्खलैः।	<br>
ताडयित्वा भृशं क्रुद्धैर्नीयते यमकिंकरैः॥ २१४.७१ ॥	<br><br>
प्रस्खलन्तं रुदन्तं च आक्रोशन्तं मुहुर्मुहुः।	<br>
हा तात पुत्रेति वदन्तं कर्मदूषितम्॥ २१४.७२ ॥	<br><br>
आहत्य निशितैः शूलैर्मुद्‌गरैर्निशितैर्घनैः।	<br>
खड्गाशक्तिप्रहारैश्च वज्रदण्डैः सुदारुणैः॥ २१४.७३ ॥	<br><br>
भर्त्स्यमानो महारावैर्वज्रशक्तिसमन्वितैः।	<br>
एकैकशो भृशं क्रुद्धैस्ताडयद्‌भिः समन्ततः॥ २१४.७४ ॥	<br><br>
स मुह्यमानो दुःखार्तः प्रतपंश्च इतस्ततः।	<br>
आकृष्य नीयते जन्तुरध्वानं सुभयंकरैः॥ २१४.७५ ॥	<br><br>
कुशकण्टकवल्मीकशङ्कुपाषाणशर्करे।	<br>
तथा प्रदीप्तज्वलने क्षारवज्रशतोऽकटे॥ २१४.७६ ॥	<br><br>
प्रदीप्तादित्यतप्तेन दह्यमानस्तदंशुभिः।	<br>
कृष्यते यमदूतैश्च शिवासंनादभीषणैः॥ २१४.७७ ॥	<br><br>
विकृष्यमाणस्तैर्घोरैर्भक्ष्यमाणः शिवशतैः।	<br>
प्रयाति दारुणे मार्गे पापकर्मा यमालयम्॥ २१४.७८ ॥	<br><br>
क्वचिद्भीतैः क्वचित्त्रस्तैः प्रस्खलद्‌भिः क्वचित्क्वचित्।	<br>
दुःखेनाऽक्रनाऽक्रन्दमानैश्च गन्तव्यः स महापथः॥ २१४.७९ ॥	<br><br>
निर्भर्त्स्यमानैरुद्विग्नैर्विद्रुतैर्भयविह्‌वलैः।	<br>
कम्पमानशरीरैस्तु गन्तव्यं जीवसंज्ञकैः॥ २१४.८० ॥	<br><br>
कष्टकाकीर्णमार्गेण संतप्तसिकतेन च।	<br>
दह्यमानैस्तु गन्तव्यं जीवसंज्ञकैः॥ २१४.८१ ॥	<br><br>
मेदःशोणितदुर्गन्धैर्बस्तगात्रैश्च पुगशः।	<br>
दग्धस्फुटत्वचाऽऽकीर्णैर्गन्तव्यं जीवघातकैः॥ २१४.८२ ॥	<br><br>
कूजद्‌भिः क्रन्दमानैश्च विक्रोशद्‌भिश्च विस्वरम्।	<br>
वेदनार्तैश्च सद्‌भिश्च गन्तव्यं जीवघातकैः॥ २१४.८३ ॥	<br><br>
शक्तिभिर्भिन्दिपालैश्च खड्गतोमरसायकैः।	<br>
भिद्यद्भिस्तीक्ष्णशूलाग्रैर्गन्तव्यं जीवघातकैः॥ २१४.८४ ॥	<br><br>
श्वानैर्व्याघ्रैर्वृकैः कङ्कैर्भक्ष्यमाणैश्च पापिभिः॥ २१४.८५ ॥	<br><br>
कृन्तद्‌भिः क्रकचाघतैर्गन्तव्यं मांसखादिभिः।	<br>
महिषर्षभशृङ्गाग्रैर्भिद्यमानैः समन्ततः॥ २१४.८६ ॥	<br><br>
उल्लिखद्भिः शूकरैश्च गन्तव्यं मांसखादकैः।	<br>
सूचीभ्रमरकाकोलमक्षिकाभिश्च संघशः॥ २१४.८७ ॥	<br><br>
भुज्यमानैस्च गन्तव्यं पापिष्ठैर्मधुघातकैः।	<br>
विश्वस्तं स्वामिनं मित्रं स्त्रियं वा यस्तु घातयेत्॥ २१४.८८ ॥	<br><br>
शस्त्रैर्निकृत्यमानैश्च गन्तव्यं चातुरैर्नरैः।	<br>
घातयन्ति च ये जन्तूंस्ताडयन्ति निरागसः॥ २१४.८९ ॥	<br><br>
राक्षसैर्भक्ष्यमाणास्ते यान्ति याम्यपथं नराः।	<br>
ये हरन्ति परस्त्रीणां वरप्रावरणानि च॥ २१४.९० ॥	<br><br>
ते यान्ति विद्रुता नग्नाः प्रेतीभूता यमालयम्।	<br>
वासो धान्यं हिरण्यं वा गृहक्षेत्रमथापि वा॥ २१४.९१ ॥	<br><br>
ये हरन्ति दुरात्मानः पापिष्ठाः पापकर्मिणः।	<br>
पाषाणैर्लगुडैर्दण्डैस्ताड्यमानैस्तु जर्जरैः॥ २१४.९२ ॥	<br><br>
हद्भिः शोणिनं भूरि गन्तव्यं तु यमालयम्।	<br>
ब्रह्मास्वं ये हरन्तीह नरा नरकनिर्भयाः॥ २१४.९३ ॥	<br><br>
ताडान्ति तथा विप्रानाक्रोशन्ति नराधमाः।	<br>
शुष्ककाष्ठनिबद्धास्ते धिन्नकर्णाक्षिनासिकाः॥ २१४.९४ ॥	<br><br>
पूयशोणितदिग्धास्ते कालगृधैश्च जम्बुकैः।	<br>
किंकरैर्भीषणैश्चण्डैस्ताड्यमानाश्च दारुणैः॥ २१४.९५ ॥	<br><br>
विक्रोशमाना गच्छन्ति पापिनस्ते यमालयम्।	<br>
एवं परमदुर्धर्षमध्वानं ज्वलनप्रभम्॥ २१४.९६ ॥	<br><br>
रौरवं दुर्गविषमं निर्दिष्टं मानुषस्य च।	<br>
प्रतप्तताम्रवर्णाभं वह्निज्वालास्फुलिङ्गवत्॥ २१४.९७ ॥	<br><br>
कुरण्टकण्टकाकीर्णं पृथुविकटताडनैः।	<br>
शक्तिवज्रैश्च संकीर्णमुज्ज्वलं तीव्रकण्टकम्॥ २१४.९८ ॥	<br><br>
अङ्गारवालुकामिश्रं वहिनकीटकदुर्गमम्।	<br>
ज्वालामालाकुलं रौद्रं सूर्यरश्मिप्रतापितम्॥ २१४.९९ ॥	<br><br>
अध्वानं नीयते देही कृष्यमाणः सुनिष्ठुरैः।<br>
यदैव क्रन्दते जन्तुर्दुःखार्तः पतितः क्वचित्॥ २१४.१०० ॥	<br><br>
तदैवाऽऽहन्यते सर्वैरायुधैर्यमकिंकरैः।	<br>
एवं संताड्यमानश्च लुब्धः पापेषु योऽनयः॥ २१४.१०१ ॥	<br><br>
अवशो नीयते जन्तुर्दुर्धरैर्यमकिंकरैः।	<br>
सवैरेव हि गन्तव्यमध्वानं तत्सुदुर्गमम्॥ २१४.१०२ ॥	<br><br>
नीयते विविधैर्घोरैर्यमदूतैरवज्ञया।	<br>
नीत्वा सुदारुणं मार्गं प्राणिनं यमकिंकरैः॥ २१४.१०३ ॥	<br><br>
प्रवेश्यते पुरीं घोरं ताम्रायसमयीं द्विजाः।	<br>
सा पुरी विपुलाकारा लक्षयोजनमायता॥ २१४.१०४ ॥	<br><br>
चतुर्स्रा विनिर्दिष्टा चतुर्द्वारवती शुभा।	<br>
प्राकाराः काञ्चनास्तस्या योजनायुतमुच्छ्रिताः॥ २१४.१०५ ॥	<br><br>
इन्द्रनीलमहानीलपद्‌मरागोपशोभिता।	<br>
सा पुरी विविधैः संघैर्घोरा घोरैः समाकुला॥ २१४.१०६ ॥	<br><br>
देवदानगन्धर्वैर्यक्षराक्षसपन्नगैः।	<br>
पूर्वर्द्वारं शुभं तस्याः पताकाशतशोभितम्॥ २१४.१०७ ॥	<br><br>
वज्रेन्द्रनीलवैदूर्यमुक्ताफलविभूषितम्।	<br>
गीतनृत्यैः समाकीर्णं गन्धर्वाप्सरसां गणैः॥ २१४.१०८ ॥	<br><br>
प्रवेशस्तेन देवानामृषीणां योगिनां तथा।	<br>
गन्धर्वसिद्धयक्षाणां विद्याधरविसर्पिणाम्॥ २१४.१०९ ॥	<br><br>
उत्तरं नगरद्वारं घण्टाचामरभूषितम्।	<br>
छत्रचामरविन्यासं नानारत्नैरलंकृतम्॥ २१४.११० ॥	<br><br>
वीणारेणुरवै रम्यैर्गीतमङ्गलनादितैः।	<br>
ऋग्जुःसामनिर्घोषैर्मुनिवृन्दसमाकुलम्॥ २१४.१११ ॥	<br><br>
विशन्ति येन धर्मज्ञाः सत्यव्रतपरायणाः।	<br>
ग्रीष्मे वारिप्रदा ये च शीते चाग्निप्रदा नराः॥ २१४.११२ ॥	<br><br>
श्रान्तसंवाहका ये च प्रियवादरताश्च ये।	<br>
ये च दानरताः शूरा मातापितृपराश्च ये॥ २१४.११३ ॥	<br><br>
द्विजशुश्रूषणे युक्ता नित्यं येऽतिथिपूजकाः।	<br>
पश्चिमं तु महाद्वारं पुर्या रत्नैर्विभूषितम्॥ २१४.११४ ॥	<br><br>
विचित्रमणिसोपानं तोमरैः समलंकृतम्।	<br>
भेरीमृदङ्गसमनादैः शङ्खकाहलनादितम्॥ २१४.११५ ॥	<br><br>
सिद्धवृन्दैः सदा हृष्टैर्मङ्गलैः प्रणिनादितम्।	<br>
प्रवेशस्तेन हृष्टानां शिवभक्तिमतांनृणाम्॥ २१४.११६ ॥	<br><br>
सर्वतीर्थप्लुता ये च पञ्चाग्नेर्ये च सेवकाः।	<br>
प्रस्थाने ये मृता वीरा मृताः कालंजरे गिरौ॥ २१४.११७ ॥	<br><br>
अग्नौ विपन्ना ये वीराः साधितं वैरनाशकम्।	<br>
ये स्वामिमित्रलोकार्थे गोग्रहे संकुले हता॥ २१४.११८ ॥	<br><br>
ते विशन्ति नराः शूराः पश्चिमेन तपोधनाः।	<br>
पूर्यां तस्या महाघोरं सर्वमत्त्वभयंकरम्॥ २१४.११९ ॥	<br><br>
हाहाकारसमाक्रुष्टं दक्षिणं द्वारमीदृशम्।	<br>
अन्धकारसमायुक्तं तीक्ष्णश्ङ्गैः समन्वितम्॥ २१४.१२० ॥	<br><br>
कण्टकैर्वृश्चिकैः सर्पैर्वज्रकीटैः सुदुर्गमैः। 	<br>
विलुम्पद्भिर्वृकैर्व्याध्रैर्ऋर्क्षैः सिंहैः सजम्बुकैः॥१२१॥	<br>
श्वानमार्जारगृध्रैश्च सज्वालकवलैर्मुखैः।	<br>
प्रवेशस्तेन वै नित्यं सर्वेषामपकारिणाम्॥ २१४.१२२ ॥	<br><br>
ये घातयन्ति विप्रान्गा बालं वृद्धं तथाऽऽतुरम्।	<br>
शरणागतं विश्वस्तं स्त्रियं मित्रं निरायुधम्॥ २१४.१२२ ॥	<br><br>
येऽगम्यागामिनो मूढाः परद्रव्यापहारिणः।	<br>
निक्षेपस्यापहर्तारो विषवहिनप्रदाश्च ये॥ २१४.१२३ ॥	<br><br>
परभूमिं गृहं शय्यां वस्त्रालंकारहारिणः।	<br>
पररन्ध्रेषु ये क्रूरा ये सदाऽनृतवादिनः॥ २१४.१२४ ॥	<br><br>
ग्रामराष्ट्रपुरस्थाने महादुःखप्रदा हि ये।	<br>
कूटसाक्षिप्रदादातारः कन्याविक्रयमकारकाः॥ २१४.१२६ ॥	<br><br>
अभक्ष्यभक्षणरता ये गच्छन्ति सुतां स्नुषाम्।	<br>
मातरं पितरं चैवये वदन्ति च पौरुषम्॥ २१४.१२७ ॥	<br><br>
अन्ये ये चैव निर्दिष्टा महापातककारिणः।	<br>
दक्षिणेन तु ते सर्वे द्वारेण प्रविशन्ति वै॥ २१४.१२८ ॥	<br><br>
इति श्रीमहापुराणे आदिब्राह्मे व्यासर्षिसंवादे यमलोकस्य मार्गस्वरूपाख्याननिरूपणं नाम चतुर्दशाधिकद्विशततमोऽध्यायः॥ २१४ ॥	<br>
