<b>उमामहेश्वरसंवादे मानवानामुत्तमगतिप्राप्तिवर्णनम्	<br></b>
<b>उमोवाच	<br></b>
भगवन्सर्वभूतेश सुरासुरनमस्कृत।	<br>
धर्माधर्मे नृणां देव ब्रूहि मे संशयं विभो॥ २२४.१ ॥	<br><br>
कर्मणा मनसा वाचा त्रिविधैर्देहिनः सदा।	<br>
बध्यन्ते बन्धनैः कैर्वा मुच्यन्ते वा कथं वद॥ २२४.२ ॥	<br><br>
केन शीलेन वै देव कर्मणा कीदृशेन वा।	<br>
समाचारैर्गुणैः कैर्वा स्वर्गं यान्तीह मानवाः॥ २२४.३ ॥	<br><br>
<b>शिव उवाच	<br></b>
देवी धर्मार्थतत्त्वज्ञे धर्मनित्य उमे सदा।	<br>
सर्वप्राणहितः प्रश्नः श्रूयतां बुद्धिवर्धनः॥ २२४.४ ॥	<br><br>
सत्यधर्मरताः शान्ताः सर्वलिङ्गविवर्जिताः।	<br>
नाधर्मेण न धर्मेण बध्यन्ते छिन्नसंशयाः॥ २२४.५ ॥	<br><br>
प्रलयोत्पत्तितत्त्वज्ञाः सर्वज्ञाः सर्वदर्शिनः।	<br>
वीतरागा विमुच्यन्ते पुरुषाः कर्मबन्धनैः॥ २२४.६ ॥	<br><br>
कर्मणा मनसा वाचा यै न हिंसन्ति किंचन।	<br>
ये न मज्जन्ति कस्मिंश्चित्ते न बध्नन्ति कर्मभिः॥ २२४.७ ॥	<br><br>
प्राणातिपाताद्विरताः शीलवन्तो दयान्विताः।	<br>
तुल्यद्वेष्यप्रिया दान्ता मुच्यन्ते कर्मबन्धनैः॥ २२४.८ ॥	<br><br>
सर्वभूतदयावन्तो विश्वास्याः सर्वजन्तुषु।	<br>
त्यक्तहिस्रसमाचारास्ते नराः स्वर्गगामिनः॥ २२४.९ ॥	<br><br>
परस्वनिर्ममा नित्यं परादारविवर्जिताः।	<br>
धर्मलब्धार्थभोक्तारस्ते नरा स्वर्गगामिनः॥ २२४.१० ॥	<br><br>
मातृवत्स्वसृवच्चैव नित्यं दुहितृवच्च ये।	<br>
परदारेषु वर्तन्ते ते नराः स्वर्गगामिनः॥ २२४.११ ॥	<br><br>
स्वदारनिरता ये च ऋतुकालाभिगामिनः।	<br>
अग्राम्यसुखभोगाच्च ते नराः स्वर्गगामिनः॥ २२४.१२ ॥	<br><br>
स्तैन्यान्निवृत्ताः सततं संतुष्टाः स्वधनेन च।	<br>
स्वभाग्यान्युपजीवन्ति ते नराः स्वर्गगामिनः॥ २२४.१३ ॥	<br><br>
परदारेषु ये नित्यं चारित्रावृतलोचनाः।	<br>
जितेन्द्रियाः शीलपरास्ते नराः स्वर्गगामिनः॥ २२४.१४ ॥	<br><br>
एष दैवकृतो मार्गः सेवितव्यः सदा नरैः।	<br>
अकषायकृतश्चैव मार्गः सेव्यः सदा बधैः॥ २२४.१५ ॥	<br><br>
अवृथापकृतश्चैव मार्गः सेव्यः सदा बुधैः।	<br>
दानकर्मतपोयुक्तः शीलशौचदयात्मकः॥ 	<br>
स्वर्गमार्गमभीप्सद्‌भिर्न सेव्यस्त्वत उत्तरः॥ २२४.१६ ॥	<br><br>
<b>उमोवाच	<br></b>
वाचा तु बध्यते येन मुच्यते ह्यथवा पुनः।	<br>
तानि कर्माणि मे देव वद भूतपतेऽनघ॥ २२४.१७ ॥	<br><br>
<b>शिव उवाच	<br></b>
आत्महेतोः परार्थे वा अधर्माश्रितमेव च।	<br>
ये मृषा न वदन्तीह ते नराः स्वर्गगामिनः॥ २२४.१८ ॥	<br><br>
वृत्त्वर्थं धर्महेतोर्वा कामकारात्तथेव च।	<br>
अनृतं ये न भाषन्ते ते नराः स्वर्गगामिनः॥ २२४.१९ ॥	<br><br>
श्लक्ष्णां वाणीं स्वच्छवर्णां मधुरां पापवर्जिताम्।	<br>
स्वगतेनाभिभाषन्ते ते नराः स्वर्गगामिनः॥ २२४.२० ॥	<br><br>
परुषं ये न भाषन्ते कटुकं निष्ठुरं तथा।	<br>
न पैशुन्यरताः सन्तस्ते नराः स्वर्गगामिनः॥ २२४.२१ ॥	<br><br>
पिशुनं न प्रभाषन्ते मित्रभेदकरं तथा।	<br>
परपीडाकरं चैव ते नराः स्वर्गगामिनः॥ २२४.२२ ॥	<br><br>
ये वर्जयन्ति परुषं परद्रोहं च मानवाः।	<br>
सर्वभूतसमा दान्तास्ते नराः स्वर्गगामिनः॥ २२४.२३ ॥	<br><br>
शठप्रलापाद्विरता विरुद्धपरिवर्जकाः।	<br>
सौम्यप्रलापिनो नित्यं ते नराः स्वर्गगामिनः॥ २२४.२४ ॥	<br><br>
न कोपाद्‌व्याहरन्ते ये वाचं हृदयदारिणीम्।	<br>
शान्तिं विन्दति ये क्रुद्धस्ते नराः स्वर्गगामिनः॥ २२४.२५ ॥	<br><br>
एष वाणीकृतो देवि धर्मः सेव्यः सदा नरैः।	<br>
शुभसत्यगुणैर्नित्यं वर्जनीया मृषा बुधैः॥ २२४.२६ ॥	<br><br>
<b>उमोवाच	<br></b>
मनसा बध्यते येन कर्मणा पुरुषः सदा।	<br>
तन्मे ब्रूहि महाभागा देवदेव पिनाकधृक्॥ २२४.२७ ॥	<br><br>
<b>महेश्वर उवाच	<br></b>
मानसेनेह धर्मेण संयुक्ताः पुरुषाः सदा।	<br>
स्वर्गं गच्छन्ति कल्याणि तन्मे कीर्तयतः श्रृणु॥ २२४.२८ ॥	<br><br>
दुष्प्रणीतेन मनसा दुष्प्रणीतान्तराकृतिः।	<br>
नरो बध्येत येनेह शृणु वा तं शुभानने॥ २२४.२९ ॥	<br><br>
अरण्ये विजने न्यस्तं परस्वं दृश्यते यदा।	<br>
मनसाऽपि न गृह्णन्ति ते नराः स्वर्गगामिनः॥ २२४.३० ॥	<br><br>
तथैव परदारान्ये कामवृत्ता रहोगताः।	<br>
मनसाऽपि न हिंसन्ति ते नराः स्वर्गगामिनः॥ २२४.३१ ॥	<br><br>
शत्रुं मित्रं च ये नित्यं तुल्येन मनसा नराः।	<br>
भजन्ति मैत्र्यं संगम्य ते नराः स्वर्गगामिनः॥ २२४.३२ ॥	<br><br>
श्रुतवन्तो दयावन्तः शुचयः सत्यसंगराः।	<br>
स्वैरर्थैः परिसंतुष्टास्ते नराः स्वर्गगामिनः॥ २२४.३३ ॥	<br><br>
अवैरा ये त्वनायासा मैत्रचित्तरताः सदा।	<br>
सर्वभूतदयावन्तस्ते नराः स्वर्गगामिनः॥ २२४.३४ ॥	<br><br>
ज्ञातवन्तः क्रियावन्तः क्षमावन्तः सुहृत्प्रियाः।	<br>
धर्माधर्मविदो नित्यं ते नराः स्वर्गगामिनः॥ २२४.३५ ॥	<br><br>
शुभानामशुभानां च कर्मणां फलसंचये।	<br>
निराकाङ्क्षाश्च ये देवि ते नराः स्वर्गगामिनः॥ २२४.३६ ॥	<br><br>
पापोपेतान्वर्जयन्ति देवद्विजपराः सदा।	<br>
समुत्थानमनुप्राप्तास्ते नराः स्वर्गगामिनः॥ २२४.३७ ॥	<br><br>
शुभैः कर्मफलैर्देवि मयैते परिकीर्तिताः।	<br>
स्वर्गमार्गपरा भूयः किं त्वं श्रोतुमिहेच्छसि॥ २२४.३८ ॥	<br><br>
<b>उमोवाच	<br></b>
महान्मे संशयः कश्चिन्मर्त्यान्प्रति महेश्वर।	<br>
तस्मात्त्वं निपुणेनाद्य मम व्याख्यातुमर्हसि॥ २२४.३९ ॥	<br><br>
केनाऽऽयुर्लभते दीर्घं कर्मणा पुरुषः प्रभो।	<br>
तपसा वापि देवेश केनाऽऽयुर्लभते महत्॥ २२४.४० ॥	<br><br>
क्षीणायुः केन भवति कर्मणा भुवु मानवः।	<br>
विपाकं कर्मणां देव वक्तुमर्हस्यनिन्दित॥ २२४.४१ ॥	<br><br>
अपरे च महाभाग्या मन्दभाग्यस्तथा परे।	<br>
अकुलीनाः कुलीनाश्च संभवन्ति तथा परे॥ २२४.४२ ॥	<br><br>
दुर्दर्शाः केचिदाभान्ति नराः काष्ठमया इव।	<br>
प्रियदर्शास्तथा चान्ये दर्शनादेव मानवाः॥ २२४.४३ ॥	<br><br>
दुष्प्रज्ञाः केचिदाभान्ति केचिदाभान्ति पण्डिताः।	<br>
महाप्रज्ञास्तथा चान्ये ज्ञानविज्ञानभाविनः॥ २२४.४४ ॥	<br><br>
अल्पवाचास्तथा केचिन्महावाचास्तथा परे।	<br>
दृश्यन्ते पुरुषा देव ततो व्याख्यातुमर्हसि॥ २२४.४५ ॥	<br><br>
<b>शिव उवाच	<br></b>
हन्त तेऽहं प्रवक्ष्यामि देवि कर्मफलेदयम्।	<br>
मर्त्यलोके नरः सर्वो येन स्वं फलमश्नुते॥ २२४.४६ ॥	<br><br>
निर्दयः सर्वभूतेभ्यो नित्यमुद्वेगकारकः।	<br>
अपि कीटपतङ्गानामश्रण्यः सुनिर्घृणः॥ २२४.४७ ॥	<br><br>
एवं भूतो नरो देवि निरयं प्रतिपद्यते।	<br>
विपरीतस्तु धर्मात्मा स्वरूपेणाभिजायते॥ २२४.४८ ॥	<br><br>
निरयं याति हिंसात्मा याति स्वर्गमहिंसकः।	<br>
यातनां निरये रौद्रां सकृच्छ्रां लभते नरः॥ २२४.४९ ॥	<br><br>
यः कश्चिन्निरयात्तस्मात्समुत्तरति कर्हिचित्।	<br>
मनुष्यं लभते वाऽपि हीनायुस्तत्र जायते॥ २२४.५० ॥	<br><br>
यः कश्चिन्निरयात्तस्मात्समुत्तरति कर्हिचित्।	<br>
मनुष्यं लभते वाऽपि हीनायुस्तत्र जायते॥ २२४.५१ ॥	<br><br>
पापेन कर्मणा देवि युक्तो हिंसादिभिर्यतः।	<br>
अहितः सर्वभूतानां हीनायुरुपजायते॥ २२४.५२ ॥	<br><br>
शुभेन कर्मणा देवि प्राणिघातविवर्जितः।	<br>
निक्षिप्तशस्त्रो निर्दण्डो न हिंसति कदाचन॥ २२४.५३ ॥	<br><br>
न घातयति नो हन्ति घनन्तं नैवानुमोदते।	<br>
सर्वभूतेषु सस्नेहो यथाऽऽत्मनि तथा परे॥ २२४.५४ ॥	<br><br>
ईदृशः पुरुषो नित्यं देवि देवत्वमश्नुते।	<br>
उपपन्नान्सुखान्भोगान्सदाऽश्नाति मुदा युतः॥ २२४.५५ ॥	<br><br>
अथ चेन्मानुषे लोके कदाचिदुपपद्यते।	<br>
एष दीर्घायुषां मार्गः सुवृत्तानां सुकर्मणाम्॥	<br>
प्राणिहिंसाविमोक्षेण ब्रह्मणा समुदीरितः॥ २२४.५६ ॥	<br><br>
इति श्रीमहापुराणे आदिब्राह्मे उमामहेश्वरसंवादे धर्मनिरूपणं नाम चतुर्विंशत्यधिकद्विशततमोऽध्यायः॥ २२४ ॥	<br>
