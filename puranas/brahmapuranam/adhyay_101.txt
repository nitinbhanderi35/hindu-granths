<b>अथैकाधिकशततमोऽध्यायः</b><br>
<b>सरस्वतीसंगमपुरूरवसब्रह्मतीर्थसिद्धेश्वरवर्णनम्</b><br>
<b>ब्रह्मोवाच</b><br>
पुरूरवसमाख्यातं तीर्थं वेदविदो विदुः।<br>
स्मरणादेव पापानां नाशनं किंतु दर्शनात्॥ १०१.१ ॥<br>
<br>
पुरूरवा ब्रह्मसदः प्राप्य तत्र सरस्वतीम्।<br>
यदृच्छया देवनदीं हसन्तीं ब्रह्मणोऽन्तिके॥ <br>
तां दृष्ट्वा रूपसंपन्नामुर्वशीं प्राह भूपतिः॥ १०१.२ ॥<br>
<br>
राजोवाच<br>
केयं रूपवती साध्वी स्थितेयं ब्रह्मणोऽन्तिके।<br>
सर्वासामुत्तमा योषिद्दीपयन्ती सभामिमाम्॥ १०१.३ ॥<br>
<br>
ब्रह्मोवाच<br>
उर्वशी प्राह राजानमियं देवनदी शुभा।<br>
सरस्वती ब्रह्मसुता नित्यमेति च याति च॥<br>
तच्छ्रुत्वा विस्मितो राजा आनयेमां ममान्तिकम्॥ १०१.४ ॥<br>
<br>
ब्रह्मोवाच<br>
उर्वशी पुनरप्याह राजानं भूरिदक्षिणम्॥ १०१.५ ॥<br>
<br>
उर्वस्युवाच<br>
आनीयते महाराज तस्याः सर्वं निवेद्य च॥ १०१.६ ॥<br>
<br>
ब्रह्मोवाच<br>
ततस्तां प्राहिणोत्तत्र राजा प्रीत्या तदोर्वशीम्।<br>
सा गत्वा राजवचनं न्यवेदयदथोर्वशी॥ १०१.७ ॥<br>
<br>
सरस्वत्यपि तन्मेने उर्वश्या यन्निवेदितम्।<br>
सा तथेति प्रतिज्ञाय प्रायाद्यत्र पुरूरवाः॥ १०१.८ ॥<br>
<br>
सरस्वत्यास्ततस्तीरे स रेमे बहुलाः समाः।<br>
सरस्वानभवत्पुत्रो यस्य पुत्रो बृहद्रथः॥ १०१.९ ॥<br>
<br>
तां गच्छन्तीं नृपगृहं नित्यमेव सरस्वतीम्।<br>
सरस्वन्तं ततो लक्ष्म ज्ञात्वाऽन्येषु तथा कृतम्॥ १०१.१० ॥<br>
<br>
तस्यै ददावहं शापं भूया इति महानदी।<br>
मच्छापभीता वागीशा प्रागाद्देवीं च गौतमीम्॥ १०१.११ ॥<br>
<br>
कमण्डलुभवां पूतां मातरं लोकपावनीम्।<br>
तापत्रयोपशमनीमैहिकामुष्मिकप्रदाम्॥ १०१.१२ ॥<br>
<br>
सा गत्वा गौतमीं देवीं प्राह मच्छापमादितः।<br>
गङ्गाऽपि मामुवाचेदं विशापां कर्तुमर्हसि॥ १०१.१३ ॥<br>
<br>
न युक्तं यत्सरस्वत्याः शापं त्वं दत्तवानसि।<br>
स्त्रीणामेष स्वभावो वै पुंस्कामा योषितो यतः॥ १०१.१४ ॥<br>
<br>
स्वभावाचपला ब्रह्मन्योषितः सकला अपि।<br>
त्वं कथं तु न जानीषे जगत्स्रष्टाऽम्बुजासन॥ १०१.१५ ॥<br>
<br>
विडम्बयति कं वा न कामो वाऽपि स्वभावतः।<br>
ततो विशापमवदं द़ृश्याऽपि स्यात्सरस्वती॥ १०१.१६ ॥<br>
<br>
तस्माच्छापान्नदी मर्त्ये दृश्याऽदृश्या सरस्वती।<br>
यत्रैषा संगता देवी गङ्गायां शापविह्वला॥ १०१.१७ ॥<br>
<br>
तत्र प्रायान्नृपवरो धार्मिकः स पुरूरवाः।<br>
तपस्तप्त्वा समाराध्य देवं सिद्धेश्वरं हरम्॥ १०१.१८ ॥<br>
<br>
सर्वान्कामानथावाप गङ्गायाश्च प्रसादतः।<br>
तत प्रभृति तत्तीर्थं पुरूरवसमुच्यते॥ १०१.१९ ॥<br>
<br>
सरस्वतीसंगमं च ब्रह्मतीर्थं तदुच्यते।<br>
सिद्धेश्वरो यत्र देवः सर्वकामप्रदं तु तत्॥ १०१.२० ॥<br>
<br>
इति श्रीमहापुराणे आदिब्राह्मे तीर्थमाहात्म्ये सरस्वतीसंगमपुरूरवसब्रतीर्थसिद्धेश्वरवर्णनं नामैकाधिकशततमोऽध्यायः॥ १०१ ॥<br>
<br>
गौतमीमाहात्म्ये द्वात्रिंशोऽध्यायः॥ ३२ ॥<br>
<br>
