<b>अथ सप्तसप्ततितमोऽध्यायः</b><br>
<b>गौतमीमहत्त्ववर्णनम्</b><br>
<b>ब्रह्मोवाच</b><br>
त्र्यम्बकश्च इति प्राह गौतमं मुनिभिर्वृतम्।। ७७.१ ।।<br>
<br>
द्विजस्तमात्रे तीर्थानि संभविष्यन्ति गौतम्।<br>
सर्वत्राहं संनिहितः सर्वकामप्रदस्तथा।। ७७.२ ।।<br>
<br>
ब्रह्मोवाच<br>
गङ्गद्वारे प्रयागे च तथा सागरसंगमे।<br>
एतेषु पुण्यदा पुंसां मुक्तिदा सा भगीरथी।। ७७.३ ।।<br>
<br>
नर्मदा तु सरिच्छ्रेष्ठा पर्वतेऽमरकण्टके।<br>
यमुना संगता तत्र प्रभासे तु सरस्वती।। ७७.४ ।।<br>
<br>
कृष्णा भीमरथी चैव तुङ्गभद्रा तु नारद।<br>
तिसृणां संगमो यत्र तत्तीर्थं मुक्तिदं नृणाम्।। ७७.५ ।।<br>
<br>
पयोष्णी संगता यत्र तत्रत्या तच्च मुक्तिदम्।<br>
इयं तु गौतमी वत्स यत्र क्वापि ममाऽऽज्ञया।। ७७.६ ।।<br>
<br>
सर्वेषां सर्वदा नॄणां स्नानान्मुक्तिं प्रदास्यति।<br>
किंचित्काले पुण्यतमं किंचित्तीर्थं सुरागमे।। ७७.७ ।।<br>
<br>
सर्वेषां सर्वदा तीर्थं गौतमी नात्र संशयः।<br>
तिस्रः कोट्योऽर्धकोटी च योजनानां शतद्वये।। ७७.८ ।।<br>
<br>
तीर्थानि मुनिशार्दूल संभविष्यन्ति गौतम।<br>
इयं माहेश्वरी गङ्गा गौतमी वैष्णवीति च।। ७७.९ ।।<br>
<br>
ब्राह्मी गोदावरी नन्दा सुनन्दा कामादायिनी।<br>
ब्रह्मतेजः समानीता सर्वपापाप्रणाशनी।। ७७.१० ।।<br>
<br>
स्मरणादेव पापौघहनत्री मम सदा प्रिया।<br>
पञ्चानामपि भूतानामापः श्रेष्ठत्वमागताः।। ७७.११ ।।<br>
<br>
तत्रापि तीर्थभूतास्तु तस्मादापः पराः स्मृता।<br>
तासां भागीरथी श्रेष्ठा ताभ्योऽपि गौतमी तथा।। ७७.१२ ।।<br>
<br>
आनीता सजटा गङ्गा अस्या नान्यच्छुभावहम्।<br>
स्वर्गे भुवि तले वाऽपि तीर्थं सर्वार्थदं मुने।। ७७.१३ ।।<br>
<br>
ब्रह्मोवाच<br>
इत्येतत्कथितं पुत्र गौतमाय महात्मने।<br>
साक्षाद्धरेण तुष्टेन मया तव निवेदितम्।। ७७.१४ ।।<br>
<br>
एवं सा गौतमी गङ्गा सर्वेभ्योऽप्यधिका मता।<br>
तत्स्वरूपं च कथितं कुतोऽन्या श्रवणस्पृहा।। ७७.१५ ।।<br>
<br>
इति श्रीमहापुराणे आदिब्राह्मो तीर्थमाहात्म्ये सप्तसप्ततितमोऽध्यायः।। ७७ ।।<br>
<br>
गौतमीमाहात्म्येऽष्टमोऽध्यायः।। ८ ।।<br>
<br>
