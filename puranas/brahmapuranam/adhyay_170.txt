<b>चक्षुस्तीर्थवर्णनम्	<br></b>
<b>ब्रह्मोवाच	<br></b>
चक्षुस्तीर्थमिति ख्यातं रूपसौभाग्यदायकम्।	<br>
यत्र योगेश्वरो देवो गौतम्या दक्षिणे तटे।। १७०.१ ।।	<br><br>
पुरं भौवनमाख्यातं गिरिमूर्ध्न्यभिधीयते।	<br>
यत्रासौ भौवनो राजा क्षत्रधर्मपरायणः।। १७०.२ ।।	<br><br>
तस्मिन्पुरवरे कश्चिद्ब्राह्मणो वृद्धकौशिकः।	<br>
तत्पुत्रो गौतम इति ख्यातो वेदविदुत्तमः।। १७०.३ ।।	<br><br>
तस्य मातुर्मनोदोषाद्विपरीतोऽभवद्‌द्विजः।	<br>
सखा तस्य वणिक्कश्चिन्मणिकुण्डल उच्यते।। १७०.४ ।।	<br><br>
तेन सख्यं द्विजोस्याऽऽसीद्धिषमं द्विजवैश्ययोः।	<br>
श्रीमद्दरिद्रयोर्नित्यं परस्परहितैषिणोः।। १७०.५ ।।	<br><br>
कदाचिद्‌गौतमो वैश्यं वित्तेशं मणिकुण्डलम्।	<br>
प्राहेदं वचनं प्रीत्य रहः स्थित्वा पुनः पुनः।। १७०.६ ।।	<br><br>
<b>गौतम उवाच	<br></b>
गच्छामो धनमादातुं पर्वतानुदधीनपि।	<br>
यौवनं तद्वृथा ज्ञेयं विना सौख्यानुकूल्यतः।।	<br>
धनं विना तत्कथं स्यादहो धिङ्‌निर्धनं नरम्।। १७०.७ ।।	<br><br>
<b>ब्रह्मोवाच	<br></b>
कुण्डलो द्विजमाहेदं मत्पित्रोपार्जितं धनम्।	<br>
बह्वस्ति किं धनेनाद्य करिष्ये द्विजसत्तम।।	<br>
द्विजः पुनरुवाचेदं मणिकुण्डलमोजसा।। १७०.८ ।।	<br><br>
<b>गौतम उवाच	<br></b>
धर्मार्थज्ञानकामानं को नु तृप्तः प्रशस्यते।	<br>
उत्कर्षप्राप्तिरेवैषां सखे श्लाध्या शरीरिणाम्।। १७०.९ ।।	<br><br>
स्वेनैव व्यावसायेन धन्या जीवन्ति जन्तवः।	<br>
परदत्तार्थसंतुष्टाः कष्टजीविन एव ते।। १७०.१० ।।	<br><br>
स पुत्रः शस्यते लोके पितृभिश्चाभिनन्द्यते।	<br>
यः प्रत्र्यमभिलिप्सेन न वाचाऽपि तु कुण्डल।। १७०.११ ।।	<br><br>
स्बबाहुबालमाश्रित्य योऽर्थानर्जयते सुतः।	<br>
स कृतार्थो भवेल्लोके पैत्र्यं वित्तं न तु स्पृशेत्।। १७०.१२ ।।	<br><br>
स्वयमार्ज्य सुतो वित्तं पित्रे दास्यति बन्धवे।	<br>
तं तु पुत्रं विजानीयादितरो योनिकीटकः।। १७०.१३ ।।	<br><br>
<b>ब्रह्मोवाच	<br></b>
एतच्छ्रुत्वा तु तद्वाक्यं ब्राह्मणस्याभिलाषिणः।	<br>
तथेति मत्वा तद्वाक्यं रत्नान्यादाय सत्वरः।। १७०.१४ ।।	<br><br>
आत्मकीयानि वित्तानि गौतमाय न्यवेदयत्।	<br>
धनेनैतेन देशांश्च परिभ्रम्य यथासुखम्।। १७०.१५ ।।	<br><br>
धनान्यादाय वित्तानि पुनरेष्यामहे गृहम्।	<br>
सत्यमेव वणिग्वक्ति स तु विप्रः प्रतारकः।। १७०.१६ ।।	<br><br>
पापात्मा पापिचित्तं च न बुबोध वणिग्द्विजम्।	<br>
तौ परस्परमामन्त्र्य मातापित्रोरजानतोः।। १७०.१७ ।।	<br><br>
देशाद्देशान्तरं यातौ धनार्थं तौ वणिग्द्विजौ।	<br>
वणिग्घस्तस्थितं वित्तं ब्राह्मणो हर्तुमिच्छति।। १७०.१८ ।।	<br><br>
<b>ब्राह्मण उवाच	<br></b>
येन केनाप्युपायेन तद्वनं हि समाहरे।	<br>
अहो पृथिव्यां रम्याणि नगराणि सहस्रशः।। १७०.१९ ।।	<br><br>
इष्टप्रदात्र्यः कामस्य देवता इव योषितः।	<br>
मनोहरास्तत्र तत्र सन्ति किं क्रियते मया।। १७०.२० ।।	<br><br>
धनमाहृत्य यत्नेन योषिद्‌भ्यो यदि दीयते।	<br>
भुज्यन्ते तास्ततो नित्यं सफलं जीवितं हि तत्।। १७०.२१ ।।	<br><br>
नृत्यगीतरतो नित्यं पण्यस्त्रीभिरलंकृतः।	<br>
भोक्ष्ये कतं तु तद्वित्तं वैश्यामद्धस्तमागतम्।। १७०.२२ ।।	<br><br>
<b>ब्रह्मोवाच	<br></b>
एवं चिन्तयमानोऽसौ गौतमः प्रहसन्निव।	<br>
मणिकुण्जलमाहेदमधर्मादेव जन्तवः।। १७०.२३ ।।	<br><br>
वृद्धि सुखमभीष्टानि प्राप्नुवन्ति न संशयः।	<br>
धर्मिष्ठाः प्राणिनो लोके दृश्यन्ते दुःखभागिनः।। १७०.२४।। 	<br>
तस्माद्धर्मेण किं तेन दुःखैकफलहेतुना।। १७०.२५ ।।	<br><br>
<b>ब्रह्मोवाच	<br></b>
नेत्युवाच ततो वैश्यः सुखं धर्मे प्रतिष्ठितम्।	<br>
पापे दुःखं शोको दारिद्र्यं क्लेश एव च।।	<br>
यतो धर्मस्ततो मुक्तिः स्वधर्मः किं विनश्यति।। १७०.२६ ।।	<br><br>
<b>ब्रह्मोवाच	<br></b>
एवं विवदतोस्तत्र संपरायस्तयोरभूत्।	<br>
यस्य पक्षो भवेज्ज्यायान्स परार्थमवाप्नुयात्।। १७०.२७ ।।	<br><br>
पृच्छावः कस्य प्राबल्यं धर्मिणो वाऽप्यधर्मिणः।	<br>
वेदात्तु लौकिकं ज्येष्ठं लोके धर्मात्सुखं भवेत्।। १७०.२८ ।।	<br><br>
एवं विवदमानौ तावूचतुः सकलाञ्जनान्।	<br>
धर्मस्य वाऽप्यधर्मस्य प्राबल्यमनयोर्भुवि।। १७०.२९ ।।	<br><br>
तद्वदन्तु यथावृत्तमेवमूचतुरोजसा।	<br>
एवं तत्रोचिरे केचिद्ये धर्मेणानुवर्तिनः।। १७०.३० ।।	<br><br>
तैर्दुःखमनुभूयते पापिष्ठाः सुखिनो जनाः।	<br>
संपराये धनं सर्वं जितं विप्रे न्यवेदयत्।। १७०.३१ ।।	<br><br>
मणिमान्धर्मविच्छ्रेष्ठः पुनर्धर्म प्रशंसति।	<br>
मणिमन्तं द्विजः प्राह किं धर्ममनुशंससि।।	<br>
<b>ब्रह्मोवाच 	<br></b>
तथेति चेत्याह वैश्यो ब्राह्मणः पुनरब्रवीत्।। १७०.३२ ।।	<br><br>
<b>ब्रह्मण उवाच	<br></b>
जितं मया धनं वैश्य निर्लज्जः किंनु भाषसे।	<br>
मयैव विजितो धर्मो यथेष्टचरणात्मना।। १७०.३३ ।।	<br><br>
<b>ब्रह्मोवाच	<br></b>
तद्‌ब्राह्मणवचः श्रुत्वा वैश्यः सस्मित ऊचिवान्।। १७०.३४ ।।	<br><br>
<b>वैश्य उवाच	<br></b>
पुलाका इव धान्येषु पित्तिका इव पक्षिषु।	<br>
तथैव तान्सखे मन्ये येषां धर्मो न विद्यते।। १७०.३५ ।।	<br><br>
चतुर्णां पुरुषार्थानां धर्मः प्रथम उच्यते।	<br>
पश्चादर्थश्च कामश्च स धर्मो मयि तिष्ठति।।	<br>
कथं ब्रूषे द्विजश्रेष्ठ मया विजितमित्यदः।। १७०.३६ ।।	<br><br>
<b>ब्रह्मोवाच	<br></b>
द्विजो वैश्यं पुनः प्राह हस्ताभ्यां जायतां पणः।	<br>
तथेति मन्ते वैश्यस्तौ गत्वा पुनरूचतुः।। १७०.३७ ।।	<br><br>
पूर्ववल्लौकिकान्गत्वा जितमित्यब्रवीद्‌द्विजः।	<br>
करौ छित्त्वा ततः प्राह कथं धर्मं तु मन्यसे।।	<br>
आक्षिप्तो ब्राह्मणेनैवं वैश्यो वचनमब्रवीत्।। १७०.३८ ।।	<br><br>
<b>वैश्य उवाच	<br></b>
धर्ममेव परं मन्ये प्राणैः कण्ठगतैरपि।	<br>
माता पिता सुहृद्‌बन्धुर्धर्म एव शरीरिणाम्।। १७०.३९ ।।	<br><br>
<b>ब्रह्मोवाच	<br></b>
एवं विवदमानौ तावर्थवान्ब्राह्मणोऽभवत्।	<br>
विमुक्तो वैश्यकस्तत्र बाहुभ्यां च धनेन च।। १७०.४० ।।	<br><br>
एवं भ्रमन्तौ संप्राप्तौ गङ्गां योगेश्वरं हरिम्।	<br>
यदृच्छया मुनिश्रेष्ठः मिथस्तावूचतुः पुनः।। १७०.४१ ।।	<br><br>
वैश्यो गङ्गां तु योगेशं धर्ममेव प्रशंसति।	<br>
अतिकोपाद्‌द्विजो वैश्यमाक्षिप्न्पुनरब्रवीत्।। १७०.४२ ।।	<br><br>
<b>ब्राह्मण उवाच	<br></b>
गतं धनं करौ छिन्नाववशिष्टोऽसुभिर्भवान्।	<br>
त्वमन्यथा यदि ब्रूष आहरिष्येऽसिना शिरः।। १७०.४३ ।।	<br><br>
<b>ब्रह्मोवाच	<br></b>
विहस्य पुनराहेदं वैश्यो गौतममञ्जसा।। १७०.४४ ।।	<br><br>
<b>वैश्य उवाच	<br></b>
धर्ममेव परं मन्ये यथेच्छसि तथा कुरु।	<br>
ब्राह्मणांश्च गुरून्देवान्वेदान्धर्मं जनार्दनम्।। १७०.४५ ।।	<br><br>
यस्तु निन्दयते पापो नासौ स्पृश्योऽथ पापकृत्।	<br>
उपेक्षणीयो दुर्वृत्तः पापात्मा धर्मदूषकः।। १७०.४६ ।।	<br><br>
<b>ब्रह्मोवाच	<br></b>
ततः प्राह स कोपेन धर्मं यद्यनुशंससि।	<br>
आवयोः प्राणयोरत्र पणः स्यादिति वै मुने।। १७०.४७ ।।	<br><br>
एवमुक्ते गौतमेन तथेत्याह वणिक्तदा।	<br>
पुनरप्यूचतुरुभौ लोकाँल्लोकास्तथोचिरे।। १७०.४८ ।।	<br><br>
योगेश्वरस्य पुरतो गौतम्या दक्षिणे तटे।	<br>
तं निपात्य विशं विप्रश्चक्षुरुत्पाट्य चाब्रवीत्।। १७०.४९ ।।	<br><br>
<b>विप्र उवाच	<br></b>
गतोऽसीमां दशां वैश्य नित्यं धर्मप्रशंसया।	<br>
गतं धनं गतं चक्षुश्छेदितौ करपल्लवौ।।	<br>
पृष्टोऽसि मित्र गच्छामि मैवं ब्रूयाः कथान्तरे।। १७०.५० ।।	<br><br>
<b>ब्रह्मोवाच	<br></b>
तस्मिन्प्रयाते वैश्योऽसौ चिन्तयामास चेतसि।	<br>
हा कष्टं मे किमभवद्धर्मैकमनसो हरे।। १७०.५१ ।।	<br><br>
स कुण्डलो वणिक्श्रेष्ठो निर्धनो गतवाहुकः।	<br>
गतनेत्रः शुचं प्राप्तो धर्ममेवानुसंस्मरन्।। १७०.५२ ।।	<br><br>
एवं बहुविधां चिन्तां कुर्वन्नास्ते महीतले।	<br>
निश्चेष्टोऽथ निरुत्साहः पतितः शोकसागरे।। १७०.५३ ।।	<br><br>
दिनावसाने शर्वर्यामुदिते चन्द्रमण्डले।	<br>
एकादश्यां शुक्लपक्षे तत्राऽऽयाति विभीषणः।। १७०.५४ ।।	<br><br>
स तु योगेश्वरं देवं पूजयित्वा यथाविधि।	<br>
स्नात्वा तु गौतमीं गङ्गां सपुत्रो राक्षसैर्वृतः।। १७०.५५ ।।	<br><br>
विभीषणस्य हि सुतो विभीषण इवापरः।	<br>
वैभीषणिरिति ख्यातस्तमपश्यदुवाच ह।। १७०.५६ ।।	<br><br>
वैश्यस्य वचनं श्रुत्वा यथावृत्तं स धर्मवित्।	<br>
पित्रे निवेदयामास लङ्केशाय महात्मने।।	<br>
सतु लङ्केश्वरः प्राह पुत्रं प्रीत्य गुणाकरम्।। १७०.५७ ।।	<br><br>
<b>विभीषण उवाच	<br></b>
श्रीमान्रामो मम गुरुस्तस्य मान्यः सखा मम।	<br>
हनुमानिति विख्यातस्तेनाऽऽनीतो गिरिर्महान्।। १७०.५८ ।।	<br><br>
पुरा कार्यान्तरे प्राप्ते सर्वैषध्याश्रयोऽचलः।	<br>
जाते कार्ये तमादाय हिमवन्तमथागमत्।। १७०.५९ ।।	<br><br>
विशल्यकरणी चेति मृतसंजीवनीति च।	<br>
तदाऽऽनीय महाबुद्धी रामायाक्लिष्टकर्मणे।। १७०.६० ।।	<br><br>
निवेदयित्वा तत्साध्यं तस्मिन्वृत्ते समागतः।	<br>
पुनर्गिरिं समादाय आगच्छेद्देवपर्वतम्।। १७०.६१ ।।	<br><br>
तामानीयास्य हृदये निवेशय हरिं स्मरन्।	<br>
ततः प्राप्स्यत्ययं सर्वमपेक्षितमुदारधीः।। १७०.६२ ।।	<br><br>
गच्छतस्तस्य वेगेन विशल्यकरणी पुनः।	<br>
अपतद्‌गौतमीतीरे यत्र योगेश्वरो हरिः।। १७०.६३ ।।	<br><br>
<b>वैभीषणिरुवाच	<br></b>
तामोषधीं मम पितर्दर्शयाऽऽशु विलम्ब मा।	<br>
परार्तिशमनादन्यच्छ्रेयो न भुवनत्रये।। १७०.६४ ।।	<br><br>
<b>ब्रह्मोवाच	<br></b>
विभीषणस्तथेत्युक्त्वा तां पुत्रस्याप्यदर्शयत्।	<br>
इषे त्वेत्यस्य वृक्षस्य शाखां चिच्छेद तत्सुतः।।	<br>
वैश्यस्य चैपि वै प्रीत्य सन्तः परहिते रताः।। १७०.६५ ।।	<br><br>
वैभीषणिरुवाच	<br>
यत्रापतन्नगे चास्मिन्स वृक्षस्तु प्रतापवान्।	<br>
तस्य शाखां समादाय हृदयेऽस्य विनेशय।।	<br>
तत्स्पृष्टमात्र एवासौ स्वकं रूपमवाप्नुयात्।। १७०.६६ ।।	<br><br>
<b>ब्रह्मोवाच	<br></b>
एतच्छ्रुत्वा पितुर्वाक्यं वैभषणिरुदारधीः।	<br>
तथा चकार वै सम्यक्काष्ठखण्डं न्यवेशयत्।। १७०.६७ ।।	<br><br>
हृदये स तु वैश्योऽपि सचक्षुः सकरोऽभवत्।	<br>
मणिमन्त्रौषधीनां हि वीर्थं कोऽपि न बुध्यते।। १७०.६८ ।।	<br><br>
तदेव काष्ठमादाय धर्ममेवानुसंस्मरन्।	<br>
स्नात्वा तु गौतमीं गङ्गां तथा योगेश्वरं हरिम्।। १७०.६९ ।।	<br><br>
नमस्कृत्वा पुनरगात्कष्ठखण्डेन वैश्यकः।	<br>
परिभ्रमन्नृपपुरं महापुरमिति श्रुतम्।। १७०.७० ।।	<br><br>
महाराज इति ख्यातस्तत्र राजा महाबलः।	<br>
तस्य नास्ति सुतः कश्चित्पुत्रिका नष्टलोचना।। १७०.७१ ।।	<br><br>
सैव तस्य सुता पुत्रस्तस्यापि व्रतमिदृशम्।	<br>
देवो वा दानवो वाऽपि ब्राह्मणः क्षत्रियो भवेत्।। १७०.७२ ।।	<br><br>
वैश्यो वा शुद्रयोनिर्वा सगुणो निर्गुणोऽपि वा।	<br>
तस्मै देया इयं पुत्री यो नेत्रे आहरिष्यति।। १७०.७३ ।।	<br><br>
राज्येन सह देयेयमिति राजा ह्यघोषयत्।	<br>
अहर्निशमसौ वैश्यः श्रुत्वा घोषमथाब्रवीत्।। १७०.७४ ।।	<br><br>
<b>वैश्य उवाच	<br></b>
अहं नेत्रे आहरिष्ये राजपुत्र्या असंशयम्।। १७०.७५ ।।	<br><br>
<b>ब्रह्मोवाच	<br></b>
तं वैश्यं तरसाऽऽदाय महाराज्ञे न्यवेदयत्।	<br>
तत्काष्ठस्पर्शमात्रेण सनेत्राऽभून्नृपात्मजा।। १७०.७६ ।।	<br><br>
ततः सविस्मयो राजा को भवानिति चाब्रवीत्।	<br>
वैश्यो राज्ञे यथावृत्त न्यवेदयदशेषतः।। १७०.७७ ।।	<br><br>
<b>वैश्य उवाच	<br></b>
ब्राह्मणानां प्रसादेन धर्मस्य तपसस्तथा।	<br>
दानप्रभावाद्यज्ञैश्च विविधैर्भूरिदक्षिणैः।।	<br>
दिव्यौषधिप्रभावेन मम सामर्थ्यमीदृशम्।। १७०.७८ ।।	<br><br>
<b>ब्रह्मोवाच	<br></b>
एतद्वैश्यवचः श्रुत्वा विस्मितोऽभून्महीपतिः।। १७०.७९ ।।	<br><br>
<b>राजोवाच	<br></b>
अहो महानुभावोऽयं प्रायो वृन्दारको भवेत्।	<br>
अन्यथैतादृगन्यस्य सामर्थ्यं दृश्यते कथम्।।	<br>
तस्मादस्मै तु तां कन्यां प्रदास्ये राजपूर्विकाम्।। १७०.८० ।।	<br><br>
<b>ब्रह्मोवाच	<br></b>
इति संकल्प्य मनसि कन्यां राज्यं च दत्तवान्।	<br>
विहारार्थं गतः स्वैरं परं खेदमुपागतः।। १७०.८१ ।।	<br><br>
न मित्रण विना राज्यं न मित्रेण विना सुखम्।	<br>
तमेव सततं विप्रं चिन्तयन्वैश्यनन्दनः।। १७०.८२ ।।	<br><br>
एतदेव सुजातानां लक्षणं भुवि देहिनाम्।	<br>
कृपार्द्रं यन्मनो नित्यं तेषामप्यहितेषु हि।। १७०.८३ ।।	<br><br>
महानृपो वनं प्रायात्स राजा मणिकुण्डलः।	<br>
तस्मिञ्शासति राज्यं तु कदाचिद्‌गौतमं द्विजम्।। १७०.८४ ।।	<br><br>
हृतस्वं द्यूतकैः पापैरपश्यन्मणिकुण्डलः।	<br>
तमादाय द्विजं मित्रं पूजयामास धर्मवित्।। १७०.८५ ।।	<br><br>
धर्माणां तु प्रभावं तं तस्मै सर्वं न्यवेदयत्।	<br>
स्नापयामास गङ्गायां तं सर्वाघनिवृत्तये।। १७०.८६ ।।	<br><br>
तेन विप्रेण सर्वैस्तैः स्वकीयैर्गोत्रजैर्वृतः।	<br>
वैश्यैः स्वदेशसंभूतैर्ब्राह्मणस्य तु बान्धवैः।। १७०.८७ ।।	<br><br>
वृद्धकौशिकमुख्यैश्च तस्मिन्योगेश्वरान्तिके।	<br>
यज्ञानिष्ट्वा सुरान्पूज्य ततः स्वर्गमुपेयिवान्।। १७०.८८ ।।	<br><br>
ततः प्रभृति तत्तीर्थं मृतसंजीवनं विदुः।	<br>
चक्षुस्तीर्थं सयोगेशं स्मरणादपि पुण्यदम्।।	<br>
मनःप्रसादजननं सर्वदुर्भावनाशनम्।। १७०.८९ ।।	<br><br>
इति श्रीमहापुराणे आदिब्राह्मे तीर्थमाहात्म्ये चक्षुस्तीर्थादिवर्णनं नाम सप्तत्यधिकशततमोऽध्यायः।। १७० ।।	<br><br>
गौतमीमाहात्म्ये एकाधिकशततमोऽध्यायः।। १०१ ।।	<br>
