<b>अथ सप्तनवतितमोऽध्यायः</b><br>
<b>पौलस्त्यतीर्थवर्णनम्</b><br>
'<i>ब्रह्मोवाच</i><br>
पोलस्त्यं तीर्थमाख्यातं सर्वसिद्धिप्रदं नृणाम्।<br>
प्रभावं तस्य वक्ष्यामि भ्रष्टराज्यप्रदायकम्॥ ९७.१ ॥<br>
<br>
उत्तराशापतिः पूर्वमृद्धिसिद्धिसमन्वितः।<br>
पुरा लङ्कापतिश्चाऽऽसीज्ज्येष्ठो विश्रवसः सुतः॥ ९७.२ ॥<br>
<br>
तस्येतै भ्रातरश्चाऽऽसन्बलवन्तोऽमितप्रभाः।<br>
सापत्ना रावणश्चैव कुम्भकर्णो विभीषणः॥ ९७.३ ॥<br>
<br>
तेऽपि विश्रवसः पुत्रा राक्षस्यां राक्षसास्तु ते।<br>
मद्द्त्तेन विमानेन धनदो भ्रातृभिः सह॥ ९७.४ ॥<br>
<br>
ममान्तिकं भक्तियुक्तो नित्यमेति तु याति च।<br>
रावणस्य तु या माता कुपिता साऽऽब्रवीत्सुतान्॥ ९७.५ ॥<br>
<br>
रावणमातोवाच<br>
मरिष्ये न च जीविष्ये पुत्रा वैरूप्यकारणात्।<br>
देवाश्च दानवाश्चाऽऽसन्सापत्ना भ्रातरो मिथः॥ ९७.६ ॥<br>
<br>
अन्योन्यवधमीप्सन्ते जयैश्वर्यवाशानुगाः।<br>
तद्भवन्तो न पुरुषा न शक्ता न जयैषिणः॥ <br>
सापत्नं योऽनुमन्यते तस्य जीवो निरर्थकः॥ ९७.७ ॥<br>
<br>
तन्मातृवचनं श्रुत्वा भ्रातरस्ते त्रयो मुने।<br>
जग्मुस्ते तपसोऽरण्यं कृतवन्तस्तपो महत्॥ ९७.८ ॥<br>
<br>
मत्तो वरानवापुश्च त्रय एते च राक्षसाः।<br>
मातुलेन मरीचेन तथा मातामहेन तु॥ ९७.९ ॥<br>
<br>
तन्मातृवचनाच्चापि ततो लङ्कामयाचत।<br>
रक्षोभावान्मातृदोषाद्भ्रात्रोर्वरमभून्महत्॥ ९७.१० ॥<br>
<br>
ततस्तदभवद्युद्धं देवदानवयोरिव।<br>
युद्धे जित्वाऽग्रजं शान्तं धनदं भ्रातरं तथा॥ ९७.११ ॥<br>
<br>
पुष्पकं च पुरीं लङ्कां सर्वं चैव व्यपाहरत्।<br>
रावणो घोषयामास त्रैलोक्ये सचराचरे॥ ९७.१२ ॥<br>
<br>
यो दद्यादाश्रयं भ्रातुः स चज वध्यो भवेन्मम।<br>
भ्रात्रा निरस्तो वैश्रवणो नैव प्रापाऽऽश्रयं क्वचित्॥<br>
पितामहं पुलस्त्यं तं गत्वा नन्वाऽब्रवीद्वचः॥ ९७.१३ ॥<br>
<br>
धनद उवाच<br>
भ्रात्रा निरस्तो दुष्टेन किं करोमि वदस्व मे।<br>
आश्रयः शरणं यत्स्याद्दैवं वा तीर्थमेव च॥ ९७.१४ ॥<br>
<br>
ब्रह्मोवाच<br>
तत्पौत्रवचनं श्रुत्वा पुलस्त्यो वाक्यमब्रवीत्॥ ९७.१५ ॥<br>
<br>
पुलस्त्य उवाच<br>
गौतमीं गच्छ पुत्र त्वं स्तुहि देवं महेश्वरम्।<br>
तत्र नास्य प्रवेशः स्याद्गङ्गाया जलमध्यतः॥ ९७.१६ ॥<br>
<br>
सिद्धिं प्राप्स्यसि कल्याणीं तथा कुरु मया सह॥ ९७.१७ ॥<br>
<br>
ब्रह्मोवाच<br>
तथेत्युक्त्वा जगामासौ सभार्यो धनदस्तथा।<br>
पित्रा मात्रा च वृद्धेन पुलस्येन धनेश्वरः॥ ९७.१८ ॥<br>
<br>
गत्वा तु गौतमी गङ्गां शुचिः स्नात्वा यतव्रतः।<br>
तुष्टाव देवदेवशं भुक्तिमुक्तिप्रदं शिवम्॥ ९७.१९ ॥<br>
<br>
धनद उवाच<br>
स्वामी त्वमेवास्य चराचरस्य, विश्वस्य शंभो न परोऽस्ति कश्चित्।<br>
त्वामप्यवज्ञाय यदीह मोहात्प्रगल्भते कोऽपि स शोच्य एव॥ ९७.२० ॥<br>
<br>
त्वमष्टमूर्त्या सकलं बिभर्षि, त्वदाज्ञया वर्तत एव सर्वम्।<br>
तथाऽपि वेदेति बुधे भवन्तं, न जात्वविद्धान्महिमा पुरातनम्॥ ९७.२१ ॥<br>
<br>
मलप्रसूतं यदवोचदम्बा हास्यात्सुतोऽयं तव देव शूरः।<br>
त्वत्प्रेक्षिताद्य स च विघ्नराजो, जज्ञे त्वहो चेष्टितमीशदृष्टेः॥ ९७.२२ ॥<br>
<br>
अश्रुप्लुताङ्गी गिरिजा समीक्ष्य, वियुक्तदांपत्यमितीशमूचे।<br>
मनोभवोऽभून्मदनो रतिश्च, सौभाग्यपूर्व(र्ण)त्वमवाप सोमात्॥ ९७.२३ ॥<br>
<br>
ब्रह्मोवाच<br>
इत्यादि स्तुवतस्तस्य पुरतोऽभूत्त्रिलोचनः।<br>
वरेण च्छन्दयामास हर्षान्नोवाच किंचन॥ ९७.२४ ॥<br>
<br>
तूष्णींभूते तु धनदे पुलस्त्ये च महेश्वरे।<br>
पुनः पुनर्वरस्वेति शिवे वादिनि हर्षिते॥ ९७.२५ ॥<br>
<br>
एतस्मिन्नन्तरे तत्र वागुवाचाशरीरिणी।<br>
प्राप्तव्यं धनपालत्वं वदन्तीदं महेस्वरम्॥ ९७.२६ ॥<br>
<br>
पुलस्त्यस्य तु यच्चित्तं पितुर्वैश्रवणस्य तु।<br>
विदित्वेव तदा वाणी शुभमर्थमुदीरयत्॥ ९७.२७ ॥<br>
<br>
भूतवद्भवितव्यं स्याद्दास्यमानं तु दत्तवत्।<br>
प्राप्तव्यं प्राप्तवत्तत्र दैव्री वागभवच्छुभा॥ ९७.२८ ॥<br>
<br>
प्रभूतशत्रुः परिभूतदुःखः, संपूज्य सोमेश्वरमाप लिङ्गम्।<br>
दिगीश्वरत्वं द्रविणप्रभुत्वमपारदातृत्वकलत्रपुत्रान्॥ ९७.२९ ॥<br>
<br>
तां वाचं धनदः श्रुत्वा देवदेवं त्रिशूलिनम्।<br>
एवं भवतु नामेति धनदो वाक्यमब्रवीत्॥ ९७.३० ॥<br>
<br>
तथैवास्त्विति देवेशो दैवीं वाचममन्यत।<br>
पुलस्त्यं च वरैः पुण्यैस्तथा विश्रवसं मुनिम्॥ ९७.३१ ॥<br>
<br>
धनपालं च देवेशो ह्यभिन्द्य ययौ शिवः।<br>
ततः प्रभृति तत्तीर्थं पौलस्त्यं धनदं विदुः॥ ९७.३२ ॥<br>
<br>
तथा वैश्रवसं पुण्यं सर्वकामप्रदं शुभम्।<br>
तेषु स्नानादि यत्किंचित्तत्सर्वं बहुपुण्यदम्॥ ९७.३३ ॥<br>
<br>
इति श्रीमहापुराणे आदिब्राह्मे तीर्थमाहात्म्ये पौलस्त्यतीर्थवर्णनं नाम सप्तनवतितमोऽध्यायः॥ ९७ ॥<br>
<br>
गौतमीमाहात्म्येऽष्टाविंशोऽध्यायः॥ २८ ॥<br>
<br>
