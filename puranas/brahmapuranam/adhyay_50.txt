<span style="font-size: 14pt; line-height: 200%"><br>
<b>प्रतिमोत्पत्तिकथनम्	<br></b>
<b>ब्रह्मोवाच	<br></b>
स्तुत्वैवं मुनिशार्दूलाः प्रणम्य च सनातनम्।	<br>
वासुदेवं जगन्नाथं सर्वकामफलप्रदम्॥ ५०.१ ॥	<br>
चिन्ताविष्टो महीपालः कुशानास्तीर्य भूतले।	<br>
वस्त्रं च तन्मना भूत्वा सुष्वाप धरणीतले॥ ५०.२ ॥	<br>
कथं प्रत्यक्षमभ्येति देवदेवो जनार्दनः।	<br>
मम चाऽऽर्तिहरो देवस्तदाऽसाविति चिन्तयन्॥ ५०.३ ॥	<br>
सुप्तस्य तस्य नृपतेर्वासुदेवो जगद्गुरुः।	<br>
आत्मानं दर्शयामास शङ्खचक्रगदाभृतम्॥ ५०.४ ॥	<br>
स ददर्श तु स्वप्नेऽथ देवेदेवं जगद्गुरुम्।	<br>
शङ्खचक्रधरं देवं गदाचक्रोग्रपाणिनम्॥ ५०.५ ॥	<br>
शार्ङ्गबाणधरं देवं ज्वलत्तेजोतिमण्‍डलम्।	<br>
युगान्तादित्यवर्णाभं नीलवैदूर्यसंनिभम्॥ ५०.६ ॥	<br>
सुपर्णांसे तमासीनं षोडशार्धभुजं शुभम्।	<br>
स चास्मै प्राब्रवीद्धीराः साधु राजन्महामते॥ ५०.७ ॥	<br>
क्रतुनाऽनेन दिव्येन तया भक्त्या च श्रद्धया।	<br>
तुष्टोऽस्मि ते महीपाल वृथा किमनुशोचसि॥ ५०.८ ॥	<br>
यदत्र प्रतिमा राजञ्जगत्पूज्या सनातनी।	<br>
यथा सा प्राप्यते भूप तदुपायं ब्रवीमि ते॥ ५०.९ ॥	<br>
गतायामद्य शर्वर्यां निर्मले भास्करोदिते।	<br>
सागरस्य जलस्यान्ते नानाद्रुमविभूषिते॥ ५०.१० ॥	<br>
जलं तथैव वेलायां दृश्यते तत्र वै महत्।	<br>
लवणस्योदधे राजंस्तरङ्गैः समभिप्लुतम्॥ ५०.११ ॥	<br>
कूलान्ते हि महावृक्षः स्थितः स्थलजलेषु च।	<br>
वेलाभिर्हन्यमानश्च न चासौ कम्पते द्रुमः॥ ५०.१२ ॥	<br>
परशुमादाय हस्तेन ऊर्मेरन्तस्ततो व्रज।	<br>
एकाकी विहरन्राजन्स त्वं पश्यसि पादपम्॥ ५०.१३ ॥	<br>
ईदृक्चिह्नं समालोक्य छेदय त्वमशङ्कितः।	<br>
छेद्यमानं तु तं वृक्षं प्रातरद्भुतदर्शनम्॥ ५०.१४ ॥	<br>
दृष्ट्वा तेनैव संचिन्त्य ततो भूपालदर्शनात्।	<br>
कुरु तां प्रतिमां दिव्यां जहि चिन्तां विमोहिनीम्॥ ५०.१५ ॥	<br>
<b>ब्रह्मोवाच	<br></b>
एवमुक्त्वा महाभागो जगामादर्शनं हरिः।	<br>
स चापि स्वप्नमालोक्य परं विस्मयमागतः॥ ५०.१६ ॥	<br>
तां निशां स समुद्वीक्ष्य स्थितस्तद्गतमानसः।	<br>
व्याहरन्वैष्णवान्मन्त्रान्सूक्तं चैव तदात्मकम्॥ ५०.१७ ॥	<br>
प्रगतायां रजन्यां तु उत्थितो नान्यमानसः।	<br>
स स्नात्वा सागरे सम्यग्यथावद्विधिना ततः॥ ५०.१८ ॥	<br>
दत्त्वा दानं च विप्रेभ्यो ग्रामांश्च नगराणि च।	<br>
कृत्वा पौर्वाह्णिकं कर्म जगाम स नृपोत्तमः॥ ५०.१९ ॥	<br>
न चाश्वो न पदातिश्च न गजो न च सारथिः।	<br>
एकाकी स महावेलां प्रविवेश महीपतिः॥ ५०.२० ॥	<br>
तं ददर्श महावृक्षं तेजस्वन्तं महाद्रुमम्।	<br>
महातीक्ष्णं महारौद्रं पुण्यं विपुलमेव च॥ ५०.२१ ॥	<br>
महोत्सेधं महाकायं प्रसुप्तं च जलान्तिके।	<br>
सान्द्रमाञ्जिष्ठवर्णाभं नामजातिविवर्जितम्॥ ५०.२२ ॥	<br>
नरनाथस्तदा विप्रा द्रुमं दृष्ट्वा मुदाऽन्वितः।	<br>
परशुना शातयामास निशितेन दृढेन च॥ ५०.२३ ॥	<br>
द्वैधीकर्तुमनास्तत्र बभूवेन्द्रसखः स च।	<br>
निरीक्ष्यमाणे काष्ठे तु बभूवाद्भुतदर्शनम्॥ ५०.२४ ॥	<br>
विश्वकर्मा च विष्णुश्च विप्ररूपधरावुभौ।	<br>
आजग्मतुर्महाभागौ तदा तुल्याग्रजन्मनौ॥ ५०.२५ ॥	<br>
ज्वलमानौ स्वतेजोभिर्दिव्यस्रगनुलेपनौ।	<br>
अथ तौ तं समागम्य नृपमिन्द्रसखं तदा॥ ५०.२६ ॥	<br>
तावूचतुर्महाराज किमत्र त्वं करिष्यसि।	<br>
किमर्थं च महाबाहो शातितश्च वनस्पतिः॥ ५०.२७ ॥	<br>
असहायो महादुर्गे निर्जने गहने वने।	<br>
महासिन्धुतटे चैव कथं वै शातितो द्रुमः॥ ५०.२८ ॥	<br>
<b>ब्रहमोवाच	<br></b>
तयोः श्रुत्वा वचो विप्राः स तु राजा मुदाऽन्वितः।	<br>
बभाषे वचनं ताभ्यां मृदुलं मधुरं तथा॥ ५०.२९ ॥	<br>
दृष्ट्वा तौ ब्राह्मणौ तत्र चन्द्रसूर्याविवाऽऽगतौ।	<br>
नमस्कृत्य जगन्नाथाववाङ्मुखमवस्थितः॥ ५०.३० ॥	<br>
<b>राजोवाच	<br></b>
देवदेवमनाद्यन्तमनन्तं जगतां पतिम्।	<br>
आराधयितुं प्रतिमां करोमीति मतिर्मम॥ ५०.३१ ॥	<br>
अहं स देवेदवेन परमेण महात्मना।	<br>
स्वप्नान्ते च समुद्दिष्टो भवद्भ्यां श्रावितं मया॥ ५०.३२ ॥	<br>
राज्ञस्तु वचनं श्रुत्वा देवेन्द्रप्रतिमस्य च।	<br>
प्रहस्य तस्मै विश्वेशस्तुष्टो वचनमब्रवीत्॥ ५०.३३ ॥	<br>
<b>विष्णुरुवाच	<br></b>
साधु साधु महीपाल यदेतन्मतमुत्तमम्।	<br>
संसारसागरे घोरे कदलीदलसंनिभे॥ ५०.३४ ॥	<br>
निःसारे दुःखबहुले कामक्रोधसमाकुले।	<br>
इन्द्रियावर्तकलिले दुस्तरे रोमहर्षणे॥ ५०.३५ ॥	<br>
नानाव्याधिशतावर्ते जलबुद्बुदसंनिभे।	<br>
यतस्ते मतिरुत्पन्ना विष्णोराराधनाय वै॥ ५०.३६ ॥	<br>
धन्यस्त्वं नृपशार्दूल गुणैः सर्वैरलंकृता।	<br>
सप्रजा पृथिवी धन्या सशैलवनकानना॥ ५०.३७ ॥	<br>
सुपुरग्रामनगरा चतुर्वर्णैरलंकृता।	<br>
यत्र त्वं नृपशार्दूल प्रजाः पालयिता प्रभुः॥ ५०.३८ ॥	<br>
एह्येहि सुमहाभाग द्रुमेऽस्मिन्सुखशीतले।	<br>
आवाभ्यां सह तिष्ठ त्वं कथाभिर्धर्मसंश्रितः॥ ५०.३९ ॥	<br>
अयं मम सहायस्तु आगतः शिल्पिनां वरः।	<br>
विश्वकर्मसमः साक्षान्निपुणः सर्वकर्मसु॥	<br>
मयोद्दिष्टां तु प्रतिमां करोत्येष तटं त्यज॥ ५०.४० ॥	<br>
<b>ब्रह्मोवाच	<br></b>
श्रुत्वैवं वचनं तस्य तदा राजा द्विजन्मनः।	<br>
सागरस्य तटं त्यक्त्वा गत्वा तस्य समीपतः॥ ५०.४१ ॥	<br>
तस्थौ स नृपतिश्रेष्ठो वृक्षच्छाये सुशीतले।	<br>
ततस्तस्मै स विश्वात्मा ददावाज्ञां द्विजाकृतिः॥ ५०.४२ ॥	<br>
शिल्पिमुख्याय विप्रेन्द्राः कुरुष्व प्रतिमा इति।	<br>
कृष्णरूपं परं शान्तं पद्मपत्रायतेक्षणम्॥ ५०.४३ ॥	<br>
श्रीवत्सकौस्तुभधरं शङ्खचक्रगदाधरम्।	<br>
गौराङ्गंक्षीरवर्णाभं द्वितीयं स्वस्तिकाङ्कितम्॥ ५०.४४ ॥	<br>
लाङ्गलास्त्रधरं देवमनन्ताख्यं महाबलम्।	<br>
देवदानवागन्धर्वयक्षविद्याधरोरगैः॥ ५०.४५ ॥	<br>
न विज्ञातो हि तस्यान्तस्तेनानान्त इति स्मृतः।	<br>
भगिनीं वासुदेवस्य रुक्मवर्णां सुखोभनाम्॥ ५०.४६ ॥	<br>
तृतीयां वै सुभद्रां च स्र्वलक्षणलक्षिताम्॥ ५०.४७ ॥	<br>
<b>ब्रह्मोवाच	<br></b>
श्रुत्वैतद्वचनं तस्य विश्वकर्मा सुकर्मकृत्।	<br>
तत्क्षणात्कारयामास प्रतिमाः शुभलक्षणाः॥ ५०.४८ ॥	<br>
प्रथमं शुक्लवर्णाभं शारदेन्दुसमप्रभम्।	<br>
आरक्ताक्षं महाकायं स्फटाविकटमस्तकम्॥ ५०.४९ ॥	<br>
नीलाम्बरधरं चोग्रं बलं बलमदोद्धतम्।	<br>
कुण्डलैकधरं दिव्यं गदामुशलधारिणम्॥ ५०.५० ॥	<br>
द्वितीयं पुण्डरीकाक्षं नीलजीमूतसंनिभम्।	<br>
अतसीपुष्पसंकाशं पद्मपत्रायतेक्षणण्॥ ५०.५१ ॥		<br>
पीतवाससमत्युग्रं शुभं श्रीवत्सलक्षणम्।	<br>
चक्रपूर्णकरं दिव्यं सर्वपापहरं हरिम्॥ ५०.५२ ॥	<br>
तृतीयां स्वर्णवर्णाभां पद्मपत्रायतेक्षणाम्।	<br>
विचित्रवस्त्रसंछन्नां हारकेयूरभूषिताम्॥ ५०.५३ ॥	<br>
विचित्राभरणोपेतां रत्नहारावलम्बिताम्।	<br>
पीनोन्नतकुचां रम्यां विश्वकर्मा विनिर्ममे॥ ५०.५४ ॥	<br>
स तु राजाऽद्भुतं दृष्ट्वा क्षणेनैकेन निर्मिताः।	<br>
दिव्यवस्त्रयुगच्छन्ना नानारत्नैरलंकृताः॥ ५०.५५ ॥	<br>
सर्वलक्षणसंपन्नाः प्रतिमाः सुमनोहराः।	<br>
विस्मयं परमं गत्वा इदं वचनमब्रवीत्॥ ५०.५६ ॥	<br>
<b>इन्द्रद्युम्न उवाच	<br></b>
किं देवौ समनुप्राप्तौ द्विजरूपधरावुभौ।	<br>
उभौ चाद्भुतकर्माणौ देववृत्तावमानुषौ॥ ५०.५७ ॥	<br>
देवौ वा मानुषौ वाऽपि यक्षविद्याधरौ युवाम्।	<br>
किंनु ब्रह्महृषीकेशौ किं वसू किमुताश्विनौ॥ ५०.५८ ॥	<br>
न वेद्यि सत्यसद्भावौ मायारूपेण संस्थितौ।	<br>
युवां गतोऽस्मि शरणमात्मा तु मे प्रकाश्यताम्॥ ५०.५९ ॥	<br>
इति श्रीमहापुराणे ब्राह्मे स्वयंभ्वृषिसंवादे प्रतिमोत्पत्तिकथनं नाम पञ्चाशत्तमोऽध्यायः॥ ५० ॥	<br>
</span>
