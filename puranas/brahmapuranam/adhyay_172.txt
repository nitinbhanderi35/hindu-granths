<b>ब्रह्मोवाच	<br></b>
सामुद्रं तीर्थमाख्यं सर्वतीर्थफलप्रदम्।	<br>
तस्य स्वरूपं वक्ष्यामि श्रृणु नारद तन्मनाः।। १७२.१ ।।	<br><br>
विसृष्टा गौतमेनासौ गङ्गा पापप्रणाशनी।	<br>
लोकानामुपकारार्थं प्रायात्पूर्वार्णवं प्रति।। १७२.२ ।।	<br><br>
आगच्छन्ती देवनदी कमण्डलूधृता मया।	<br>
शिरसा च धृता देवी शंभुना परमात्मना।। १७२.३ ।।	<br><br>
विष्णुपादात्प्रसूतां तां ब्राह्मणेन महात्मना।	<br>
आनीनां मर्त्यभवनं स्मरणादघनाशनीम्।। १७२.४ ।।	<br><br>
गुरोर्गुरुतमां सिन्धुर्दुष्ट्‌वा कृत्यमचिन्तयत्।	<br>
या वन्द्य जगतामीशा ब्रह्मेशाद्यैर्नमस्कृता।। १७२.५ ।।	<br><br>
तामहं प्रतिगच्छेयं नो चेत्स्याद्धर्मदूषणम्।	<br>
आगच्छन्तं महात्मानं यो मोहान्नोपतिष्ठते।। १७२.६ ।।	<br><br>
न तस्य कोऽपि त्राताऽस्ति पापिनो लोकयोर्द्वयोः।	<br>
एवं विमृश्य रत्नेशो मूर्तिमान्विनयान्वितः।।	<br>
कृताञ्जलिपुटो गङ्गामाहेदं सारितांपतिः।। १७२.७ ।।	<br><br>
<b>सिन्धुरुवाच	<br></b>
रसातलगतं वापि पृथिव्यां यन्नभस्तले।	<br>
तन्मामेवात्र विशतु नाहं वक्ष्यामि किंचन।। १७२.८ ।।	<br><br>
मयि रत्नानि पीयूषं पर्वता राक्षसासुराः।	<br>
एतानप्यखिलानन्यान्भीमान्संधारयाम्यहम्।। १७२.९ ।।	<br><br>
ममान्तः कमलायुक्तो विष्णुः स्वपिति नित्यदा।	<br>
ममाशक्यं न किमपि विद्यते सचराचरे।। १७२.१० ।।	<br><br>
महत्यभ्यागते कुर्यात्प्रत्युत्थानं न यो मदात्।	<br>
स धर्मादिपरिभ्रष्टो निरयं तु समाप्नुयात्।। १७२.११ ।।	<br><br>
न तान्मे बिभ्रतः खेदो विनाऽगस्त्यपराभवात्।	<br>
किं तु त्वं गौरवेणैषामतिरिक्ता ततस्त्वहम्।। १७२.१२ ।।	<br><br>
ब्रवीमि देवि गङ्गे मां त्वं साम्यात्संगता भव।	<br>
नैकरूपामहं शक्तः संगन्तुं बहुधा यदि।। १७२.१३ ।।	<br><br>
सङ्गमेष्यसि देवी त्वं संगच्छेऽहं न चान्यथा।	<br>
गङ्गे समेष्यसि यदि बहुधा तद्विचारये।। १७२.१४ ।।	<br><br>
<b>ब्रह्मोवाच	<br></b>
तमेवंवादिनं सिन्धुमपामीशं तदाऽब्रवीत्।	<br>
गङ्गा सा गौतमी देवी कुरु चैतद्वचो मम।। १७२.१५ ।।	<br><br>
सप्तर्षीणां च या भार्या अरुन्धतिपुरोगमाः।	<br>
भर्तृभिः सहिताः सर्वा आनय त्वं तदा त्वहम्।। १७२.१६ ।।	<br><br>
अल्पभूता भविष्यामि ततः स्यं तव संगता।	<br>
तथेत्युक्त्वा सप्तर्षीणां भार्याभिर्ऋ(श्चऋ)षिभिर्वृतः(ताः)।। १७२.१७ ।।	<br><br>
आनयामास तां(ता)देवी सप्तधा सा व्याभज्यत।	<br>
सा चेयं गौतमी गङ्गा सप्तधा सागरं गता।। १७२.१८ ।।	<br><br>
सप्तर्षीणां तु नाम्ना तु सप्त गङ्गास्ततोऽभवन्।	<br>
तत्र स्नानं च दानं च श्रवणं पठनं तथा।। १७२.१९ ।।	<br><br>
स्मरणं चापि यद्‌भक्त्या सर्वकामप्रदं भवेत्।	<br>
नास्मादन्यत्परं तीर्थं समुद्राद्‌भुवनत्रये।।	<br>
पापहानौ भुक्तितमुक्तिप्राप्तौ च मनसो मुदे।। १७२.२० ।।	<br><br>
इति श्रीमहापुराणे आदिब्राह्मे तीर्थमाहात्म्ये सप्तधागोदावरीसमुद्रगमनवर्णनं नाम द्विसप्तत्यधिकशततमोऽध्यायः।। १७२ ।।	<br><br>
गौतमीमाहात्म्ये त्र्यधिकशततमोऽध्यायः।। १०३ ।।	<br>
