<b>अथ पञ्चदशाधिकशततमोऽध्यायः</b><br>
<b>शेषतीर्थवर्णनम्</b><br>
<b>ब्रह्मोवाच</b><br>
शेषतीर्थमिति ख्यातं सर्वकामप्रदायकम्।<br>
तस्य रूपं प्रवक्ष्यामि यन्मया परिभाषितम्॥ ११५.१ ॥<br>
<br>
शेषो नाम महानागो रसातलपतिः प्रभुः।<br>
सर्वनागैः परिवृतो रसातलमथाभ्यगात्॥ ११५.२ ॥<br>
<br>
राक्षसा दैत्यदनुजाः प्रविष्टा ये रसातलम्।<br>
तैर्निरस्तो भोगिपतिर्मामुवाचाथ विहवलः॥ ११५.३ ॥<br>
<br>
शेष उवाच<br>
रसातलं त्वया दत्तं राक्षसानां ममापि च।<br>
ते मे स्थानं न दास्यन्ति तस्मात्त्वां शरणं गतः॥ ११५.४ ॥<br>
<br>
ततोऽहमब्रवं नागं गौतमीं याहि पन्नग।<br>
तत्र स्तुत्वा महादेवं लप्स्यसे त्वं मनोरथम्॥ ११५.५ ॥<br>
<br>
नान्योऽस्ति लोकत्रितये मनोरथसमर्पकः।<br>
मद्वाक्यप्रेरितो नागो गङ्गामाप्लुत्य यत्नतः॥<br>
कृताञ्जलिपुटो भूत्वा तुष्टाव त्रिदशेश्वरम्॥ ११५.६ ॥<br>
<br>
शेष उवाच<br>
नमस्त्रैलोक्यनाथाय दक्षयज्ञविभेदिने।<br>
आदिकर्त्रे नमस्तुभ्यं नमस्त्रैलोक्यरूपिणे॥ ११५.७ ॥<br>
<br>
नमः सहस्रशिरसे नमः संहारकारिणे।<br>
सोमसूर्याग्निरूपाय जलरूपाय ते नमः॥ ११५.८ ॥<br>
<br>
सर्वदा सर्वरूपाय कालरूपाय ते नमः।<br>
पाहि शंकर सर्वेश पाहि सोमेश सर्वग।<br>
जगन्नाथ नमस्तुभ्यं देहि मे मनसेप्सितम्॥ ११५.९ ॥<br>
<br>
ब्रह्मोवाच<br>
ततो महेश्वरः प्रीतः प्रादान्नागेप्सितान्वरान्।<br>
विनाशाय सुरारीणां दैत्यदानवरक्षसाम्॥ ११५.१० ॥<br>
<br>
शेषाय प्रददौ शूलं जह्यनेनारिपुंगवान्।<br>
ततः प्रोक्तः शिवेनासौ शेषः शूलेन भोगिभिः॥ ११५.११ ॥<br>
<br>
रसातसमथो गत्वा निजघान रिपून्रणे।<br>
निहत्य नागः शूलेन दैत्यदावराक्षसान्॥ ११५.१२ ॥<br>
<br>
न्यवर्तत पुनर्देवो यत्र शेषेश्वरो हरः।<br>
पथा येन समायातो देवं द्रष्टुं स नागराट्॥ ११५.१३॥<br>
<br>
रसातलाद्यत्र देवो बिलं तत्र व्यजायत।<br>
तस्माद्बिलतलाद्यातं गाङ्गं वार्यतिपुण्यदम्॥ ११५.१४ ॥<br>
<br>
तद्वारि गङ्गामगमद्गङ्गायाः संगमस्ततः।<br>
देवस्य पुरतश्चापि कुण्डं तत्र सुविस्तरम्॥ ११५.१५ ॥<br>
<br>
नागस्तत्राकरोद्धोमं यत्र चाग्निः सदा स्थितः।<br>
सोष्णं तदभवद्वापि गङ्गायास्तत्र संगमः॥ ११५.१६ ॥<br>
<br>
देवदेवं समाराध्य नागः प्रीतो महायशाः।<br>
रसातलं ततोऽभीष्टं शिवात्प्राप्य तलं ययौ॥ ११५.१७ ॥<br>
<br>
ततः प्रभृति तत्तीर्थं नागतीर्थमुदाहृतम्।<br>
सर्वकामप्रदं पुण्यं रोगदारिद्र्यनाशनम्॥ ११५.१८ ॥<br>
<br>
आयुर्लक्ष्मीकरं पुण्यं स्नानदानाच्च मुक्तिदम्।<br>
शृणुयाद्वा पठेद्भक्त्या यो वाऽपि स्मरते तु तत्॥ ११५.१९ ॥<br>
<br>
तीर्थं शेषेश्वरो यत्र यत्र शक्तिप्रदः शिवः।<br>
एकविंशतितीर्थानामुभयोस्तत्र तीरयोः॥<br>
शतानि मुनिलार्दूल सर्वसंपत्प्रदायिनाम्॥ ११५.२० ॥<br>
<br>
इति श्रीमहापुराणे आदिब्राह्मे तीर्थमाहात्म्ये उभयतीरगतशेषतीर्थशेषेश्वरशूलेश्वराग्निकुण्डरसातलङ्गसंगमेष्णतीर्थाद्येकविंशतिशततीर्थवर्णनं नाम पञ्चदशाधिकशततमोऽध्यायः॥ ११५ ॥<br>
<br>
