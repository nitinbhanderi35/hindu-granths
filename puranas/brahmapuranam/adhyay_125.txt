<b>अथ पञ्चविंशाधिकशततमोऽध्यायः</b><br>
<b>यमतीर्थवर्णनम्</b><br>
<b>ब्रह्मोवाच</b><br>
यमतीर्थमिति ख्यातं पितॄणां प्रीतिवर्धनम्।<br>
दृष्टादृष्टेष्टदं सर्वदेवर्षिगणसेवितम्॥ १२५.१ ॥<br>
<br>
तस्य प्रभावं वक्ष्यामि सर्वपापप्रणाशनम्।<br>
अनुह्राद इति ख्यातः कपोतो बलवानभूत्॥ १२५.२ ॥<br>
<br>
तस्य भार्या हेतिनाम्नी पक्षिणी कामरूपिणी।<br>
मृत्योः पौत्रो ह्यनुह्रादो दौहित्री हेतिरेव च॥ १२५.३ ॥<br>
<br>
कालेनाथ तयोः पुत्राः पौत्राश्चैव बभूविरे।<br>
तस्य शत्रुश्च बलवानुलूको नाम पक्षिराट्॥ १२५.४ ॥<br>
<br>
तस्य पुत्राश्च पौत्राश्च आग्नेयास्ते बलोत्कटाः।<br>
तयोश्च वैरमभवद्बहुकालं द्विजन्मनोः॥ १२५.५ ॥<br>
<br>
गङ्गाया उत्तरे तीरे कपोतस्यऽऽश्रमोऽभवत्।<br>
तस्याश्च दक्षिणे कूल उलूको नाम पक्षिराट्॥ १२५.६ ॥<br>
<br>
वासं चक्रे तत्र पुत्रैः पौत्रैश्च द्विजसत्तम।<br>
तयोश्च युद्धमभवद्बहुकालं विरुद्धयोः॥ १२५.७ ॥<br>
<br>
पुत्रैः पौत्रैश्च वृतयोर्वबलिनोर्बलिभिः सह।<br>
उलूको वा कपोतो वा नैवाऽऽप्नोति जयाजयौ॥ १२५.८ ॥<br>
<br>
कपोतो यममाराध्य मृत्युं पैतामहं तथा।<br>
याम्यमस्त्रमावाप्याथ सर्वेभ्योऽप्यधिकोऽभवत्॥ १२५.९ ॥<br>
<br>
तथोलूकोऽग्निमाराध्य बलवानभवद्भृशम्।<br>
वरैरुन्मत्तयोर्युद्धमभवच्चातिभीषणम्॥ १२५.१० ॥<br>
<br>
तत्राऽऽग्नेयमुलूकोऽपि कपोतायास्त्रमाक्षिपत्।<br>
कपोतोऽप्यथ पाशान्वै याम्यानाक्षिप्य शत्रवे॥ १२५.११ ॥<br>
<br>
उलूकायाथ दण्यं च मृत्युपाशानवासृजत्।<br>
पुनस्तदभवद्युद्धं पुराऽऽडीबकयोर्यथा॥ १२५.१२ ॥<br>
<br>
हेतिः कपोतकी दृष्ट्वा ज्वलनं प्राप्तमन्तिके।<br>
पतिव्रता महायुद्धे भर्तुः सा दुःखविह्वला॥ १२५.१३ ॥<br>
<br>
अग्निना वेष्ट्यमानांश्च पुत्रान्दृष्ट्वा विशेषतः।<br>
सा गत्वा ज्वलनं हेतिस्तुष्टाव विविधोक्तिभिः॥ १२५.१४ ॥<br>
<br>
हेतुरुवाच<br>
रूपं न दानं न परोक्षमस्ति, यस्याऽऽत्मभूतं च पदार्थजातम्।<br>
अश्नन्ति हव्यानि च येन देवाः, स्वाहापतिं यज्ञभुजं नमस्ये॥ १२५.१५ ॥<br>
<br>
मुखभूतं च देवानां देवानां हव्यवाहनम्।<br>
होतारं चापि देवानां देवानां दूतमेव च॥ १२५.१६ ॥<br>
<br>
तं देवं शरणं यामि आदिदेवं विभावसुम्।<br>
अन्तःस्थितः प्राणरूपो बहिश्चान्नप्रदो हि यः॥<br>
यो यज्ञसाधनं यामि शरणं तं धनंजयम्॥ १२५.१७ ॥<br>
<br>
अग्निरुवाच<br>
अमोघमेतदस्त्रं मे न्यस्तं युद्धे कपोतकि।<br>
यत्र विश्रमयेदस्त्रं तन्मे ब्रूहि पतिव्रते॥ १२५.१८ ॥<br>
<br>
कपोत्युवाच<br>
मयि विश्रम्यतामस्त्रं न पुत्रे न च भर्तरि।<br>
सत्यवाग्भव हव्येश जातवेदो नमोऽस्तु ते॥ १२५.१९ ॥<br>
<br>
जातवेदा उवाच<br>
तुष्टोऽस्मि तव वाक्येन भर्तृभक्त्या पतिव्रते।<br>
तवापि भर्तृपुत्राणां हेति क्षेमं ददाम्यहम्॥ १२५.२० ॥<br>
<br>
आग्नेयमेतदस्त्रं मे न भर्तारं सुतानपि।<br>
न त्वां दहेत्ततो याहि सुखेन त्वं कपोतकि॥ १२५.२१ ॥<br>
<br>
ब्रह्मोवाच<br>
एतस्मिन्नन्तरे तत्र उलूकी ददृशे पतिम्।<br>
वेष्ट्यमानं याम्यपाशैर्यमदण्डेन ताडितम्॥<br>
उलूकी दुःखिता भूत्वा यमं प्रायाद्भयातुरा॥ १२५.२२ ॥<br>
<br>
उलूक्युवाच<br>
त्वद्भीता अनुद्रवन्ते जनास्त्वद्भीता ब्रह्मचर्यं चरन्ति।<br>
त्वद्भीताः साधु चरन्ति धीरास्त्वद्भीताः कर्मनिष्ठा भवन्ति॥ १२५.२३ ॥<br>
<br>
त्वद्भीता अनाशकमाचरन्ति, ग्रामादरण्यमभि यच्चरन्ति।<br>
त्वद्भीताः सौम्यतामाश्रयन्ते, त्वद्भीताः सोमपानं भजन्ते॥<br>
त्वद्भीताश्चान्नगोदाननिष्ठस्त्वद्भीता ब्रह्मवादं वदन्ति॥ १२५.२४ ॥<br>
<br>
ब्रह्मोवाच<br>
एवं ब्रुवत्यां तस्यां तामाह दक्षिणदिक्पतिः॥ १२५.२५ ॥<br>
<br>
यम उवाच<br>
वरं वरय भद्रं दास्येऽहं मनसः प्रियम्॥ १२५.२६ ॥<br>
<br>
ब्रह्मोवाच<br>
यमस्येति वचः श्रुत्वा सा तमाह पतिव्रता॥ १२५.२७ ॥<br>
<br>
उलूक्युवाच<br>
भर्ता मे वेष्टितः पाशैर्दण्डेनाभिहतस्तव।<br>
तस्माद्रक्ष सुरश्रेष्ठ पुत्रान्भर्तारमेव च॥ १२५.२८ ॥<br>
<br>
ब्रह्मोवाच<br>
तद्वाक्यात्कृपया युक्तो यमः प्राह पुनः पुनः॥ १२५.२९ ॥<br>
<br>
यम उवाच<br>
पाशानां चापि दण्डस्य स्थानं वद शुभानने॥ १२५.३० ॥<br>
<br>
ब्रह्मोवाच<br>
सा प्रोवाच यमं देवं मयि पाशास्त्वयेरिताः।<br>
आविशन्तु जगन्नाथ दण्डो मय्येव संविशेत्॥<br>
ततः प्रोवाच भगवान्यमस्तां कृपया पुनः॥ १२५.३१ ॥<br>
<br>
यम उवाच<br>
तव भर्ता च पुत्राश्च सर्वे जीवन्तु विज्वराः॥ १२५.३२ ॥<br>
<br>
ब्रह्मोवाच<br>
न्यवारयद्यमः पाशानाग्नेयास्त्रं तु हव्यवाट्।<br>
कपोतोलूकयोश्चापि प्रीतिं वै चक्रतुः सुरौ॥<br>
आहतुश्च द्विजन्मनौ व्रियतां वर ईप्सितः॥ १२५.३३ ॥<br>
<br>
पक्षिणावूचतुः<br>
भवतोर्दर्शनं लब्धं वैरव्याजेन दुष्करम्।<br>
वयं च पक्षिणः पापाः किं वरेण सुरौत्तमौ॥ १२५.३४ ॥<br>
<br>
अथ देयो वरोऽस्माकं भवद्भयां प्रीतिपूर्वकम्।<br>
नाऽऽमार्थमनुयाचावो दीयमानं वरं शुभम्॥ १२५.३५ ॥<br>
<br>
आत्मार्थं यस्तु याचेत स शोच्यो हि सुरेशवरौ।<br>
जीवितं सफलं तस्य यः परार्थोद्यतः सदा॥ १२५.३६ ॥<br>
<br>
अग्निरापो रविः पृथ्वी धान्यानि विविधानि च।<br>
परार्थं वर्तनं तेषां सतां चापि विशेषतः॥ १२५.३७ ॥<br>
<br>
ब्रह्मादयोऽपि हि यतो युज्यन्ते मृत्युना सह।<br>
एवं ज्ञात्वा तु देवेशौ वृथा स्वार्थपरिश्रमः॥ १२५.३८ ॥<br>
<br>
जन्मना सह यत्पुंसां विहितं परमेष्ठिना।<br>
कदाचिन्नान्यथा तद्वैवृथा क्लिश्यन्ति जन्तवः॥ १२५.३९ ॥<br>
<br>
तस्माद्याचावहे किंचिद्धिताय जगतां शुभम्।<br>
गुणदायि तु सर्वेषां तद्युवा(युवाभ्या)मनुमन्यताम्॥ १२५.४० ॥<br>
<br>
ब्रह्मोवाच<br>
तावाहतुरुभौ देवौ पक्षिणौ लोकविश्रुतौ।<br>
धर्मस्य यशसोऽवाप्त्यै लोकानां हितकाम्यया॥ १२५.४१ ॥<br>
<br>
पक्षिणावूचतुः<br>
आवाभ्यामाश्रमौ तीर्थे गङ्गाया उभये तटे।<br>
भवेतां जगतां नाथावेष एव परो वरः॥ १२५.४२ ॥<br>
<br>
स्नानां दानं जपो होमः पितॄणां चापि पूजनम्।<br>
सुकृती दुष्कृती वाऽपि यः करोति यथा तथा॥<br>
सर्वं तदक्षयं पुण्यं स्यादित्येष परो वरः॥ १२५.४३ ॥<br>
<br>
देवावूचतुः<br>
एवमस्तु तथाचान्यत्सुप्रीतौ तु ब्रुवावहै॥ १२५.४४ ॥<br>
<br>
यम उवाच<br>
उत्तरे गौतमीतीरे यमस्तोत्रं पठन्ति ये।<br>
तेषां सप्तसु वंशेसु वंशेषु नाकाले मृत्युमाप्नुयात्॥ १२५.४५ ॥<br>
<br>
पुरुषो भाजनं च स्यात्सर्वदा सर्वसंपदाम्।<br>
यस्त्विदं पठते नित्यं मृत्युस्तोत्रं जितात्मवान्॥ १२५.४६ ॥<br>
<br>
अष्टाशीतिसहस्रैश्च व्याधिभिर्न स बाध्यते।<br>
अस्मिंस्तीर्थे द्विजश्रेष्ठौ त्रिमासाद्गुर्विणी सती॥ १२५.४७ ॥<br>
<br>
अर्वाग्वन्घ्या च षण्मासात्सप्ताहं स्नानमाचरेत्।<br>
वीरसूः सा भवेन्नारी शतायुः स सुतो भवेत्॥ १२५.४८ ॥<br>
<br>
लक्ष्मीवान्मतिमाञ्शूरः पुत्रपौत्रविवर्धनः।<br>
तत्र पिण्डादिदानेन पितरो मुक्तिमाप्नुयुः॥<br>
मनोवाक्कायजात्पापात्स्नान्मुक्तो भवेन्नरः॥ १२५.४९ ॥<br>
<br>
ब्रह्मोवाच<br>
यमवाक्यादनु तथा हव्यवाडाह पक्षिणौ॥ १२५.५० ॥<br>
<br>
अग्निरुवाच<br>
मत्स्तोत्रं दक्षिणे तीरे ये पठन्ति यतव्रताः।<br>
तेषामारोग्यमैश्वर्यं लक्ष्मीं रूपं ददाम्यहम्॥ १२५.५१ ॥<br>
<br>
इदं स्तोत्रं तु यः कश्चिद्यत्र क्वापि पठेन्नरः।<br>
नैवाग्नितो भयं तस्य र्लिखितेऽपि गृहे स्थिते॥ १२५.५२ ॥<br>
<br>
स्नानं दानं च यः कुर्यादग्नितीर्थे शुचिर्नरः।<br>
अग्निष्टोमफलं तस्य भवेदेव न संशयः॥ १२५.५३ ॥<br>
<br>
ब्रह्मोवाच<br>
ततः प्रभृति तत्तीर्थं याम्यमाग्नेयमेव च।<br>
कपोतं च तथोलूकं हेत्युलूकं विदुर्बुधाः॥ १२५.५४ ॥<br>
<br>
तत्र त्रीणि सहस्राणि तावन्त्येव शतानि च।<br>
पुनर्नवतितीर्थानि प्रत्येकं मुक्तिभाजनम्॥ १२५.५५ ॥<br>
<br>
तेषु स्नानेन दानेन प्रेतीभूताश्च ये नराः।<br>
पूतास्ते पुत्रवित्ताढ्या आक्रमेयुर्दिवं शुभाः॥ १२५.५६ ॥<br>
<br>
इति श्रीमहापुराणे आदिब्राह्मे तीर्थमाहात्म्ये यमाग्न्यादिनवत्युत्तरत्रिशताधिकत्रिसहस्रोतीर्थवर्णनं नाम पञ्चविंशाधिकशततमोध्यायः॥ १२५ ॥<br>
<br>
गौतमीमाहात्म्ये षट्पञ्चाशत्तमोऽध्यायः॥ ५६ ॥<br>
<br>
