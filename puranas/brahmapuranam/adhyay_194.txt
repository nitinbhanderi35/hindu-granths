<b>देवकीवसुदेवाभ्यां सह कृष्णसंवादः	<br></b>
<b>व्यास उवाच	<br></b>
तौ समुत्पन्नविज्ञानौ भगवत्कर्मदर्शनात्।	<br>
देवकीवसुदेवै तु दृष्ट्वा मायां पुनर्हरिः।। १९४.१ ।।	<br><br>
मोहाय युदचक्रस्य विततान स वैष्णवीम्।	<br>
उवाच चाम्ब भोस्तात चिरादुत्कण्ठितेन तु।। १९४.२ ।।	<br><br>
भवन्तौ कंसभीतेन दृष्टौ संकर्षणेन च।	<br>
कुर्वातां याति यः कालो मातापित्रोरपूजनम्।। १९४.३ ।।	<br><br>
स वृथा क्लेशकारी वै साधूनामुपजायते।	<br>
गुरुदेवद्विजातीनां मातापित्रोश्च पूजनम्।। १९४.४ ।।	<br><br>
कुर्वतः सफलं जन्म देहिनस्तात जायते।	<br>
तत्क्षन्तव्यमिदं सर्वमतिक्रमकृतं पितः।।	<br>
कंशवीर्यप्रतापाभ्यामावयोः परवस्ययोः।। १९४.५ ।।	<br><br>
<b>व्यास उवाच	<br></b>
इत्युक्त्वाऽथ प्रणम्योभौ यदुवृद्धाननुक्रमात्।	<br>
पादानतिभिः सस्नेहं चक्रतुः पौरमानसम्।। १९४.६ ।।	<br><br>
कंसपत्न्यस्ततः कंसं परिवार्य हतं भुवि।	<br>
विलेपुर्मातरश्चास्य शोकदुःखपरिप्लुताः।। १९४.७ ।।	<br><br>
बहुप्रकारमस्वस्थाः पश्चात्तापातुरा हरिः।	<br>
ताः समाश्वासयामास स्वयमस्राविलेक्षणः।। १९४.८ ।।	<br><br>
उग्रसेनं ततो बन्धान्मुमोच मधुसूदनः।	<br>
अभ्यषिञ्चत्तथैवैनं निजराज्ये हतात्मजम्।। १९४.९ ।।	<br><br>
राज्येऽभिषिक्तः कृष्णेन यदुसिंहः सुतस्य हरिः।	<br>
चकार प्रेतकार्याणि ये चान्ये तत्र घातिताः।। १९४.१० ।।	<br><br>
कृतौर्ध्वदैहिकं चैनं सिंहासनगतं हरिः।	<br>
उवाचाऽऽज्ञापय विभो यत्कार्यमविशङ्कया।। १९४.११ ।।	<br><br>
ययातिशापाद्वंशोऽयमराज्यार्होऽपि सांप्रतम्।	<br>
मयि भृत्ये स्थिते देवानाज्ञापयतु किं नृपैः।। १९४.१२ ।।	<br><br>
इत्युक्त्वा चोग्रसेनं तु वायुं प्रति जगाद ह।	<br>
नृवाचा चैव भगवान्केशवः कार्यमानुषः।। १९४.१३ ।।	<br><br>
<b>श्रीकृष्ण उवाच	<br></b>
गच्छेन्द्रं ब्रूहि वायो त्वमलं गर्वेण वासव।	<br>
दीयतामुग्रसेनाय सुधर्मा भवता सभा।। १९४.१४ ।।	<br><br>
कृष्णो ब्रवीति राजार्हमेतद्रत्नमनुत्तमम्।	<br>
सुधर्माख्या सभा युक्तमस्यां यदुभिरासितुम्।। १९४.१५ ।।	<br><br>
<b>व्यास उवाच	<br></b>
इत्युक्ताः पवनो गत्वा सर्वमाह शचीपतिम्।	<br>
ददौ सोऽपि सुधर्माख्यां सभां वायोः पुरंदरः।। १९४.१६ ।।	<br><br>
वायुना चाऽऽहृतां दिव्यां ते सभां यदुपुंगवाः।	<br>
बुभुजुः सर्वरत्नाढ्यां गोविन्दभुजसंश्रयाः।। १९४.१७ ।।	<br><br>
विदिताखिलविज्ञानौ सर्वज्ञानमयावपि।	<br>
शिष्याचार्यक्रमं वीरौ ख्यापयन्तौ यदूत्तमौ।। १९४.१८ ।।	<br><br>
ततः सांदीपनिं काश्यमवन्तिपुरवासिनम्।	<br>
अस्त्रार्तं जग्मतुर्वीरौ बलदेवजनार्दनौ।। १९४.१९ ।।	<br><br>
तस्य शिष्यत्वमभ्येत्य गुरुवृत्तिपरौ हि तौ।	<br>
दर्शयंचक्रतुर्वीरावाचारमखिले जने।। १९४.२० ।।	<br><br>
सरहस्यं धनुर्वेदं ससंग्रहमधीयताम्।	<br>
अहोरात्रैश्चतुः षष्ट्या तदद्भुतमभूद्द्विजाः।। १९४.२१ ।।	<br><br>
सांदीपनिरसंभाव्यं तयोः कर्मातिमानुषम्।	<br>
विचिन्तय तौ तदा मेने प्राप्तौ चन्द्रदिवाकरौ।। १९४.२२ ।।	<br><br>
अस्त्रग्राममशेषं च प्रोक्तमात्रवाप्य तौ।	<br>
ऊचतुर्व्रियतां या ते दातव्या गुरुदक्षिणा।। १९४.२३ ।।	<br><br>
सोऽप्यतीन्द्रियमालोक्य तयोः कर्म महामतिः।	<br>
अयाचन मृतं पुत्रं प्रभासे लवणार्णवे।। १९४.२४ ।।	<br><br>
गृहीतास्त्रौ ततस्तौ तु गत्वा तं लवणोदधिम्।	<br>
ऊचतुश्च गुरोः पुत्रो दीयतामिति सागरम्।। १९४.२५ ।।	<br><br>
कृताञ्जलिपुटश्चाब्धिस्तावथ द्विजसत्तमाः।	<br>
उवाच न मया पुत्रो हृतः सांदीपनेरिति।। १९४.२६ ।।	<br><br>
दैत्यः पञ्चजनो नाम शङ्खरूपः स बालकम्।	<br>
जग्राह सोऽस्ति सलिले ममैवासुरसूदन।। १९४.२७ ।।	<br><br>
इत्युक्तोऽन्तर्जलं गत्वा हत्वा पञ्चजनं तथा।	<br>
कृष्णो जग्राह तस्यास्थिप्रभवं शङ्खमुत्तमम्।। १९४.२८ ।।	<br><br>
यस्य नादेन दैत्यानां बलहानिः प्रजायते।	<br>
देवानां वर्धते तेजो यात्यधर्मश्च संक्षयम्।। १९४.२९ ।।	<br><br>
तं पाञ्चजन्यमापूर्य गत्वा यमपुरीं हरिः।	<br>
बलदेवश्च बलवाञ्जित्वा वैवस्वतं यमम्।। १९४.३० ।।	<br><br>
तं बालं यातनासंस्थं यथापूर्वशरीरिणम्।	<br>
पित्रे प्रदत्तवान्कृष्णो बलश्च बलिनां वरः।। १९४.३१ ।।	<br><br>
मथुरां च पुनः प्राप्तावुग्रसेनेन पालिताम्।	<br>
प्रहृष्टपुरुषस्त्रीकावुभौ रामजनार्दनौ।। १९४.३२ ।।	<br><br>
इति श्रीमहापुराणे आदिब्राह्मे बालचरिते चतुर्नवत्यधिकशततमोऽध्यायः।। १९४ ।।	<br>
