<b>अथ नवतितमोऽध्यायः</b><br>
<b>गरुडतीर्थवर्णनम्</b><br>
<b>ब्रह्मोवाच</b><br>
गारुडं नाम यत्तीर्थं सर्वविघ्नप्रशान्तिदम्।<br>
तस्य प्रभावं वक्ष्यामि श्रृणु नारद यत्नतः॥ ९०.१ ॥<br>
<br>
मणिनाग इति त्वासीच्छेषपुत्रो महाबलः॥<br>
गरुडस्य भयाद्भक्त्या तोषयामास शंकरम्॥ ९०.२ ॥<br>
<br>
ततः प्रसन्नो भगवान्परमेष्ठी महेश्वरः।<br>
तमुवाच महानागं वरं वरय पन्नग॥ ९०.३ ॥<br>
<br>
नागः प्राह प्रभो मह्यं देहि मे गरुडाभयम्।<br>
तथेत्याह च तं शंभुर्गरुडादभयं भवेत्॥ ९०.४ ॥<br>
<br>
निर्गतो निर्भयो नागो गरुडादरुणानुजात्।<br>
क्षीरोदशायी यत्राऽऽस्ते क्षीरार्णवसमीपतः॥ ९०.५ ॥<br>
<br>
इतश्चेतश्च चरति नागोऽसौ सुखशीतले।<br>
गरुडोऽपि च यत्राऽऽस्ते तं देशमपि यात्यसौ॥ ९०.६ ॥<br>
<br>
गरुडः पन्नगं दृष्ट्वा चरन्तं निर्भयेन तु।<br>
तं गृहीत्वा महानागं प्राक्षिपत्स्वस्य वेश्मनि॥ ९०.७ ॥<br>
<br>
तं बद्ध्वा गारुडैः पाशैर्गरुडो नागसत्तमम्।<br>
एतस्मिन्नन्तरे नन्दी प्रोवाचेशं जगत्प्रभुम्॥ ९०.८ ॥<br>
<br>
नन्दिकेश्वर उवाच<br>
नूनं नागो न चाऽऽयाति भक्षितो बद्ध एव वा।<br>
गरुडेन सुरेशान जीवन्नागो न संव्रजेत्॥ ९०.९ ॥<br>
<br>
ब्रहमोवाच<br>
नन्दिनो वचनं श्रुत्वा ज्ञात्वा शंशुरथाब्रवीत्॥ ९०.१० ॥<br>
<br>
शिव उवाच<br>
गरुडस्य गृहे नागो बद्धस्तिष्ठति सत्वरम्।<br>
गत्वा तं जगतामीशं विष्णुं स्तुहि जनार्दनम्॥ ९०.११ ॥<br>
<br>
बद्धं नागं काश्यपेन मद्वाक्यादानय स्वयम्।<br>
तत्प्रभोर्वचनं श्रुत्वा नन्दी गत्वा श्रियः पतिम्॥ ९०.१२ ॥<br>
<br>
व्यज्ञापयत्स्वयं वाक्यं विष्णुं लोकपरायणम्।<br>
नारायणः प्रीतमना गरुडं वाक्यमब्रवीत्॥ ९०.१३ ॥<br>
<br>
विष्णुरुवाच<br>
विनतात्मज मे वाक्यान्नन्दिने देहि पन्नगम्।<br>
कम्पमानस्तदाकर्ण्य नेत्युवाच विहंगमः॥<br>
विष्णुमप्यब्रवीत्कोपात्सुपर्णो नन्दिनोऽन्तिके॥ ९०.१४ ॥<br>
<br>
गरुड उवाच<br>
यद्यत्प्रियतमं किंचिद्भृत्येभ्यः प्रभविष्णवः।<br>
दास्यन्त्यन्ये भावन्नैव मयाऽऽनीतं हरिष्यति॥ ९०.१५ ॥<br>
<br>
पश्य देवं त्रिनयनं नागं मोक्ष्यति नन्दिना।<br>
मयोपपादितं नागं त्वं तु दास्यसि नन्दिने॥ ९०.१६ ॥<br>
<br>
त्वां वहामि सदा स्वामिन्मम देयं सदा त्वया।<br>
मयोपपादितं नागं वक्तुं देहीति नोचितम्॥ ९०.१७ ॥<br>
<br>
सतां प्रभूणां नेयं स्याद्वृत्तिः सद्वृत्तिकारिणाम्।<br>
सन्तो दास्यन्ति भृत्येभ्यो मदुपात्तहरो भवान्॥ ९०.१८ ॥<br>
<br>
दैत्याञ्जयसि संग्रामे मद्बलेनैव केश्व।<br>
अहं महाबलीत्येवं मुधैव श्लाघते भवान्॥ ९०.१९ ॥<br>
<br>
ब्रह्मोवाच<br>
गरुडस्येति तद्वाक्यं श्रुत्वा चक्रगदाधरः।<br>
विहस्य नन्दिनः पार्श्वे पश्यद्भिर्लोकपालकैः॥ ९०.२० ॥<br>
<br>
इदमाह महाबुद्धिर्मां समुह्य कृशो भवान्।<br>
त्वद्बलादसुरान्सर्वाञ्जेष्येऽहं खगसत्तम॥ ९०.२१ ॥<br>
<br>
इत्युक्त्वा श्रीपतिर्ब्रह्मञ्शान्तकोपोब्रवीदिदम्।<br>
वहाङ्गुलिं करस्याऽऽशु कनिष्ठां नन्दिनोऽन्तिके॥ ९०.२२ ॥<br>
<br>
गरुडस्य ततो मूर्ध्नि न्यस्येदं पुनरब्रवीत्।<br>
सत्यं मां वहसे नित्यं पश्य धर्मं विहंगम॥ ९०.२३ ॥<br>
<br>
न्यस्तायां च ततोऽङ्गुल्यां शिरः कुक्षौ समाविशत्।<br>
कुक्षिश्च चरणस्यान्तः प्राविशच्चूर्णितोऽभवत्॥<br>
ततः कृताञ्जलिदीनो व्यथितो लज्जयाऽन्वितः॥ ९०.२४ ॥<br>
<br>
गरुड उवाच<br>
त्राहि त्राहि जगन्नाथ भृत्यं मामपराधिनम्।<br>
त्वं प्रभुः सर्वलोकानां धर्ता धार्यस्त्वमेव च॥ ९०.२५ ॥<br>
<br>
अपराधसहस्राणि क्षमन्ते प्रभविष्णवः।<br>
कृतापरधेऽपि जने महती यस्य वै कृपा॥ ९०.२६ े॥<br>
<br>
वदन्ति मुनयः सर्वे त्वामेव करुणाकरम्।<br>
रक्षस्वाऽऽर्तं जगन्मातर्मामम्बुजनिवासिनि॥<br>
कमले बालकं दीनमार्तं तनयवत्सले॥ ९०.२७ ॥<br>
<br>
ब्रह्मोवाच<br>
ततः कृपान्विता देवी श्रीरप्याह जनार्दनम्॥ ९०.२८ ॥<br>
<br>
कमलोवाच<br>
रक्ष नाथ स्वकं भृत्यं गरुडं विपदं गतम्।<br>
जनार्दन उवाचेदं नन्दिनं शंभुवाहनम्॥ ९०.२९ ॥<br>
<br>
विष्णुरुवाच<br>
नय नागं सगरुडं शंभोरन्तिकमेव च।<br>
तत्प्रसादाच्च गरुडो महेश्वरनिरीक्षितः॥<br>
आत्मीयं च पुना रूपं गरुडः समवाप्स्यति॥ ९०.३० ॥<br>
<br>
ब्रह्मोवाच<br>
तथेत्युक्त्वा च वृषभो नागेन गरुडेन च।<br>
शनैः स शंकरं गत्वा सर्वं तस्मै न्यवेदयत्॥ <br>
शंकरोऽपि गरुत्मन्तं प्रोवाच शशिशेखरः॥ ९०.३१ ॥<br>
<br>
शिव उवाच<br>
याहि गङ्गां महाबाहो गौतमीं लोकपावनीम्।<br>
सर्वकामप्रदां शान्तां तामाप्लुत्य पुनर्वपुः॥ ९०.३२ ॥<br>
<br>
प्राप्स्यसे सर्वकामांश्च शतधाऽथ सहस्रधा।<br>
सर्वपापोपतप्ता ये दुर्दैवोन्मूलितोद्यमाः॥<br>
प्राणिनोऽभीष्टदा तेषां शरणं खग गौतमी॥ ९०.३३ ॥<br>
<br>
ब्रह्मोवाच<br>
तद्वाक्यं प्रणती भूत्वा श्रुत्वा तु गरुडोऽभ्यगात्।<br>
गङ्गामाप्लुत्य गरुडः शिवं विष्णुं ननाम सः॥ ९०.३४ ॥<br>
<br>
ततः स्वर्णमयः पक्षी वज्रदेहो महाबलः।<br>
वेगी भवन्मुनिश्रेष्ठ पुनर्विष्णुणमियात्सुधीः॥ ९०.३५ ॥<br>
<br>
ततः प्रभृति तत्तीर्थं गारुडं सर्वकामदम्।<br>
तत्र स्नानादि यत्किञ्चित्करोति प्रयतो नरः॥<br>
सर्वं तदक्षयं वत्स शिवविष्णुप्रियावहम्॥ ९०.३६ ॥<br>
<br>
इति श्रीमहापुराणे आदिब्राह्मे तीर्थमाहात्म्ये गरुडतीर्थवर्णनं नाम नवतितमोऽध्यायः॥ ९० ॥<br>
<br>
गौतमीमाहात्म्ये एकविंशतितमोऽध्यायः॥ २१ ॥<br>
