<b>तत्रादौ सोमोत्पत्ति-वर्णनम्</b><br>
<b>लोमहर्षण उवाच</b><br>
पिता सोमस्य भो विप्रा जज्ञेऽत्रिर्भगवानृषिः।<br>
ब्रह्मणो मानसात्पूर्व्वं प्रजासर्गं विधित्सतः॥ ९.१<br>
<br>
अनुत्तरं नाम तपो येन तप्तं हि तत्पुरा।<br>
त्रीणि वर्षसहस्राणि दिव्यानीति हि नः श्रुतम्॥ ९.२ ॥<br>
<br>
ऊर्द्ध्वमाचक्रमे तस्य रेतः सोमत्वमीयिवान्।<br>
नेत्राभ्यां वारि सुस्राव दशधा द्योतयन् दिशः॥ ९.३ ॥<br>
<br>
तं गर्भं विधिनादिष्टा दश देव्यो दधुस्ततः।<br>
समेत्य धारयामासुर्न च ताः समशवनुवन्॥ ९.४ ॥<br>
<br>
यदा न धारणे शक्तास्तस्य गर्भस्य ता दिशः।<br>
ततस्ताभिः स त्यक्तस्तु निपपात वसुन्धराम्॥ ९.५ ॥<br>
<br>
पतितं सोममालोक्य ब्रह्मा लोकपितामहः।<br>
रथमारोपयामास लोकानां हितकाम्यया। ९.६ ॥<br>
<br>
तस्मिन्निपतिते देवाः पुत्रेऽत्रेः परमात्मनि।<br>
तुष्टुवुर्ब्रह्मणः पुत्रास्ततथान्ये मुनिसत्तमाः॥ ९.७ ॥<br>
<br>
तस्य संस्तूयमानस्य तेजः पृथिवीमन्वपद्यत।<br>
ओप्यायनाय लकानां भावयामास सर्व्वतः॥ ९.८ ॥<br>
<br>
स तेन रथमुख्येन सागरान्तां वसुन्धराम्।<br>
त्रिःसप्तकृत्वोऽतियशाश्चकाराभिप्रदक्षिणाम्॥ ९.९ ॥<br>
<br>
तस्य यच्चरितं तेजः पृथिवीमन्वपद्यत।<br>
ओषध्यस्ताः समुद्भूता याभिः सन्धार्यते जगत्॥ ९.१० ॥<br>
<br>
स लब्धतेजा भगवान् संस्तवैश्च स्वकर्म्मभिः।<br>
तपस्तेपे महाभागः पद्मानां दर्शनाय सः॥ ९.११ ॥<br>
<br>
ततस्तस्मै ददौ राज्यं ब्रह्मा ब्रह्मविदांवरः।<br>
वीजौषधीनां विप्राणामपां च मुनिसत्तमाः॥। ९.१२<br>
<br>
स तत्प्राप्य महाराज्यं सोमः सौम्यवतांवरः।<br>
समाजह्रे राजसूयं सहस्रशतदक्षिणम्॥ ९.१३ ॥<br>
<br>
दक्षिणामददात् सोमस्त्रींल्लोकानिति नः श्रुतम्।<br>
तेभ्यो ब्रह्मर्षिमुख्येभ्यः सदस्येभ्यश्च भो द्विजाः॥ ९.१४ ॥<br>
<br>
हिरण्यगर्भो ब्रह्मात्रिर्भृगुश्च ऋत्विजोऽभवत्।<br>
सदस्योऽभूद्धरिस्तत्र मुनिभिर्बहुभिर्वृतः॥ ९.१५ ॥<br>
<br>
तं सिनीश्च कुहूश्चैव द्युतिः पुष्टिः प्रभा वसुः।<br>
कीर्त्तिर्धृतिश्च लक्षमीश्च नव देव्यः सिषेविरे॥ ९.१६ ॥<br>
<br>
प्राप्यावभृथमप्यग्र्यं सर्व्वदेवर्षिपूजितः।<br>
विरराजाधिराजेन्द्रो दशधा भासयन् दिशः॥ ९.१७ ॥<br>
<br>
तस्य तत्प्राप्य दुष्प्राप्यमैश्वर्य्यमृषिसत्कृतम्।<br>
विबभ्राम मतिस्ताताविनयादनया हृता॥ ९.१८ ॥<br>
<br>
बृहस्पतेः स वै भार्य्यामैश्वर्य्यमृषिसत्कृतम्।<br>
विबभ्राम मतिस्ताताविनयादनयाहृता॥ ९.१९ ॥<br>
<br>
स याच्यमानो देवैश्च तथा देवर्षिभिर्मुहुः।<br>
नैव व्यसर्ज्जयत्तारां तस्मा अङ्गिरसे तदा॥ ९.२० ॥<br>
<br>
उशना तस्य जग्राह पार्ष्णिमङ्गिरसस्तथा।<br>
रुद्रश्च पार्ष्णि जग्राह गृहीत्वाजगवं धनुः॥ ९.२१ ॥<br>
<br>
तेन ब्रह्मशिरो नाम परमास्त्रं महात्मना।<br>
उदिदश्य देवानुत्सृष्टं येनैषां नाशितं यशः॥ ९.२२ ॥<br>
<br>
तत्र तद्युद्धमभवत् प्रख्यातं तारकामयम्।<br>
देवानां दानवानाञ्च लोकक्षयकरं महत्॥ ९.२३ ॥<br>
<br>
तत्र शिष्टाश्च ये देवास्तुषिताश्चैव ये द्विजाः।<br>
ब्रह्माणं शरणं जग्मुरादिदेवं सनातनम्॥ ९.२४ ॥<br>
<br>
तदा निवार्य्योशनसं तं वै रुद्रञ्च शङ्करम्।<br>
ददावाङ्गिरसे तारां स्वयमेव पितामहः॥ ९.२५ ॥<br>
<br>
तामन्तःप्रसवां दृष्ट्वा क्रुद्धः प्राह बृहस्पतिः।<br>
मदीयायां न ते योनौ गर्भो धार्य्यः कथञ्चनः॥ ९.२६ ॥<br>
<br>
इषीकास्तम्बमासाद्य गर्भं सा चोत्ससर्ज्ज ह।<br>
जातमात्रः स भगवान् देवानामाक्षिपद्वपुः॥ ९.२७ ॥<br>
<br>
ततः संशयमापन्नास्तारामूचुः सुरोत्तमाः।<br>
सत्यं ब्रूहि सुतः कस्य सोमस्ताथ बृहस्पतेः॥ ९.२८ ॥<br>
<br>
पृच्छ्यमाना यदा देवैर्नाह सा विबुधान् किल। <br>
तदा तां शप्तुमारब्धः कुमारो दस्युहन्तमः॥ ९.२९ ॥<br>
<br>
तं निवार्य्य ततो ब्रह्मा तारां प्रपच्छ संशयम्.<br>
यदत्र तथ्यं तद्ब्रूहि तारे कस्य सुतस्त्वयम्॥ ९.३० ॥<br>
<br>
उवाच प्राञ्जलिः सा तं सोमस्येति पितामहम्।<br>
तदा तं मूर्ध्नि चाघ्राय सोमो राजासुतं प्रति॥ ९.३१ ॥<br>
<br>
बुध इत्यकरोन्नाम तस्य बालस्य धीमतः।<br>
प्रतिकूलञ्च गगने समभ्युत्तिष्ठते बुधः॥ ९.३२ ॥<br>
<br>
उत्पादयामास तदा पुत्रं वै राजपुत्रिकम्।<br>
तस्यापत्यं महातेजाः बभूवैलः पुरूरवाः॥ ९.३३ ॥<br>
<br>
उर्व्वश्यां जज्ञिरे यस्य पुत्राः सप्त महात्मनः।<br>
एतत् सोमस्य वो जन्म कीर्त्तितं कीर्त्तिवर्द्धनम्॥ ९.३४ ॥<br>
<br>
वंशमस्य मुनिश्रेष्ठाः कीर्त्त्यमानं निबोधत।<br>
धन्यमायुष्यमारोग्यं पुण्यं सङ्कल्पसाधनम्॥ ९.३५ ॥<br>
<br>
सोमस्य जन्म श्रुत्वैव पापेभ्यो विप्रमुच्यते॥ ९.३६ ॥<br>
<br>
इति श्रीबाह्मे महापुराणे सोमोत्पत्तिकथनं नाम नवमोऽध्यायः॥ ९ ॥
