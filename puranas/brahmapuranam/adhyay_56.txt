<span style="font-size: 14pt; line-height: 200%"><b>ब्रह्मोवाच	<br></b>
इत्थं स्तुतस्तदा तेन मार्कण्डेयेन भो द्विजाः।<br>
प्रीतः प्रोवाच भगवान्मेघगम्भीरया गिरा॥ ५६.१॥               <br>
{श्रीभगवानुवाच॒ }<br>
ब्रूहि कामं मुनिश्रेष्ठ यत्ते मनसि वर्तते।<br>
ददामि सर्वं विप्रर्षे मत्तो यदभिवाञ्छसि॥ ५६.२॥<br>
{ब्रह्मोवाच॒ }<br>
श्रुत्वा स वचनं विप्राः शिशोस्तस्य महात्मनः।<br>
उवाच परमप्रीतो मुनिस्तद्गतमानसः॥ ५६.३॥<br>
{मार्कण्डेय उवाच॒ }<br>
ज्ञातुमिच्छामि देव त्वां मायां वै तव चोत्तमाम्।<br>
त्वत्प्रसादाच्च देवेश स्मृतिर्न परिहीयते॥ ५६.४॥<br>
द्रुतमन्तः शरीरेण सततं पर्यवर्तितम्।<br>
इच्छामि पुण्डरीकाक्ष ज्ञातुं त्वामहमव्ययम्॥ ५६.५॥<br>
इह भूत्वा शिशुः साक्षात्किं भवानवतिष्ठते।<br>
पीत्वा जगदिदं सर्वमेतदाख्यातुमर्हसि॥ ५६.६॥<br>
किमर्थं च जगत्सर्वं शरीरस्थं तवानघ।<br>
कियन्तं च त्वया कालमिह स्थेयमरिंदम॥ ५६.७॥<br>
ज्ञातुमिच्छामि देवेश ब्रूहि सर्वमशेषतः।<br>
त्वत्तः कमलपत्त्राक्ष विस्तरेण यथातथम्।<br>
महदेतदचिन्त्यं च यदहं दृष्टवान् प्रभो॥ ५६.८॥<br>
{ब्रह्मोवाच॒ }<br>
इत्युक्तः स तदा तेन देवदेवो महाद्युतिः।<br>
सान्त्वयन् स तदा वाक्यमुवाच वदतां वरः॥ ५६.९॥<br>
{श्रीभगवानुवाच॒ }<br>
कामं देवाश्च मां विप्र नहि जानन्ति तत्त्वतः।<br>
तव प्रीत्या प्रवक्ष्यामि यथेदं विसृजाम्यहम्॥ ५६.१०॥<br>
पितृभक्तोऽसि विप्रर्षे मामेव शरणं गतः।<br>
ततो दृष्टोऽस्मि ते साक्षाद्ब्रह्मचर्यं च ते महत्॥ ५६.११॥<br>
आपो नारा इति पुरा संज्ञाकर्म कृतं मया।<br>
तेन नारायणोऽस्म्युक्तो मम तास्त्वयनं सदा॥ ५६.१२॥<br>
अहं नारायणो नाम प्रभवः शाश्वतोऽव्ययः।<br>
विधाता सर्वभूतानां संहर्ता च द्विजोत्तम॥ ५६.१३॥<br>
अहं विष्णुरहं ब्रह्मा शक्रश्चापि सुराधिपः।<br>
अहं वैश्रवणो राजा यमः प्रेताधिपस्तथा॥ ५६.१४॥<br>
अहं शिवश्च सोमश्च कश्यपश्च प्रजापतिः।<br>
अहं धाता विधाता च यज्ञश्चाहं द्विजोत्तम॥ ५६.१५॥<br>
अग्निरास्यं क्षितिः पादौ चन्द्रादित्यौ च लोचने।<br>
द्यौर्मूर्धा खं दिशः श्रोत्रे तथापः स्वेदसंभवाः॥ ५६.१६॥<br>
सदिशं च नभः कायो वायुर्मनसि मे स्थितः।<br>
मया क्रतुशतैरिष्टं बहुभिश्चाप्तदक्षिणैः॥ ५६.१७॥<br>
यजन्ते वेदविदुषो मां देवयजने स्थितम्।<br>
पृथिव्यां क्षत्रियेन्द्राश्च पार्थिवाः स्वर्गकाङ्क्षिणः॥ ५६.१८॥<br>
यजन्ते मां तथा वैश्याः स्वर्गलोकजिगीषवः।<br>
चतुःसमुद्रपर्यन्तां मेरुमन्दरभूषणाम्॥ ५६.१९॥<br>
शेषो भूत्वाहमेको हि धारयामि वसुंधराम्।<br>
वाराहं रूपमास्थाय ममेयं जगती पुरा॥ ५६.२०॥<br>
मज्जमाना जले विप्र वीर्येणास्मि समुद्धृता।<br>
अग्निश्च वाडवो विप्र भूत्वाहं द्विजसत्तम॥ ५६.२१॥<br>
पिबाम्यपः समाविष्टस्ताश्चैव विसृजाम्यहम्।<br>
ब्रह्म वक्त्रं भुजौ क्षत्रमूरू मे संश्रिता विशः॥ ५६.२२॥<br>
पादौ शूद्रा भवन्तीमे विक्रमेण क्रमेण च।<br>
ऋग्वेदः सामवेदश्च यजुर्वेदस्त्वथर्वणः॥ ५६.२३॥<br>
मत्तः प्रादुर्भवन्त्येते मामेव प्रविशन्ति च।<br>
यतयः शान्तिपरमा यतात्मानो बुभुत्सवः॥ ५६.२४॥<br>
कामक्रोधद्वेषमुक्ता निःसङ्गा वीतकल्मषाः।<br>
सत्त्वस्था निरहंकारा नित्यमध्यात्मकोविदाः॥ ५६.२५॥<br>
मामेव सततं विप्राश्चिन्तयन्त उपासते।<br>
अहं संवर्तको ज्योतिरहं संवर्तकोऽनलः॥ ५६.२६॥<br>
अहं संवर्तकः सूर्यस्त्वहं संवर्तकोऽनिलः।<br>
तारारूपाणि दृश्यन्ते यान्येतानि नभस्तले॥ ५६.२७॥<br>
मम वै रोमकूपाणि विद्धि त्वं द्विजसत्तम।<br>
रत्नाकराः समुद्राश्च सर्व एव चतुर्दिशः॥ ५६.२८॥<br>
वसनं शयनं चैव निलयं चैव विद्धि मे।<br>
कामः क्रोधश्च हर्षश्च भयं मोहस्तथैव च॥ ५६.२९॥<br>
ममैव विद्धि रूपाणि सर्वाण्येतानि सत्तम।<br>
प्राप्नुवन्ति नरा विप्र यत्कृत्वा कर्म शोभनम्॥ ५६.३०॥<br>
सत्यं दानं तपश्चोग्रमहिंसां सर्वजन्तुषु।<br>
मद्विधानेन विहिता मम देहविचारिणः॥ ५६.३१॥<br>
मयाभिभूतविज्ञानाश्चेष्टयन्ति न कामतः।<br>
सम्यग्वेदमधीयाना यजन्तो विविधैर्मखैः॥ ५६.३२॥<br>
शान्तात्मानो जितक्रोधाः प्राप्नुवन्ति द्विजातयः।<br>
प्राप्तुं शक्यो न चैवाहं नरैर्दुष्कृतकर्मभिः॥ ५६.३३॥<br>
लोभाभिभूतैः कृपणैरनार्यैरकृतात्मभिः।<br>
तन्मां महाफलं विद्धि नराणां भावितात्मनाम्॥ ५६.३४॥<br>
सुदुष्प्रापं विमूढानां मां कुयोगनिषेविणाम्।<br>
यदा यदा हि धर्मस्य ग्लानिर्भवति सत्तम॥ ५६.३५॥<br>
अभ्युत्थानमधर्मस्य तदात्मानं सृजाम्यहम्।<br>
दैत्या हिंसानुरक्ताश्च अवध्याः सुरसत्तमैः॥ ५६.३६॥<br>
राक्षसाश्चापि लोकेऽस्मिन् यदोत्पत्स्यन्ति दारुणाः।<br>
तदाहं संप्रसूयामि गृहेषु पुण्यकर्मणाम्॥ ५६.३७॥<br>
प्रविष्टो मानुषं देहं सर्वं प्रशमयाम्यहम्।<br>
सृष्ट्वा देवमनुष्यांश्च गन्धर्वोरगराक्षसान्॥ ५६.३८॥<br>
स्थावराणि च भूतानि संहराम्यात्ममायया।<br>
कर्मकाले पुनर्देहमनुचिन्त्य सृजाम्यहम्॥ ५६.३९॥<br>
आविश्य मानुषं देहं मर्यादाबन्धकारणात्।<br>
श्वेतः कृतयुगे धर्मः श्यामस्त्रेतायुगे मम॥ ५६.४०॥<br>
रक्तो द्वापरमासाद्य कृष्णः कलियुगे तथा।<br>
त्रयो भागा ह्यधर्मस्य तस्मिन् काले भवन्ति च॥ ५६.४१॥<br>
अन्तकाले च संप्राप्ते कालो भूत्वातिदारुणः।<br>
त्रैलोक्यं नाशयाम्येकः सर्वं स्थावरजङ्गमम्॥ ५६.४२॥<br>
अहं त्रिधर्मा विश्वात्मा सर्वलोकसुखावहः।<br>
अभिन्नः सर्वगोऽनन्तो हृषीकेश उरुक्रमः॥ ५६.४३॥<br>
कालचक्रं नयाम्येको ब्रह्मरूपं ममैव तत्।<br>
शमनं सर्वभूतानां सर्वभूतकृतोद्यमम्॥ ५६.४४॥<br>
एवं प्रणिहितः सम्यङ्ममात्मा मुनिसत्तम।<br>
सर्वभूतेषु विप्रेन्द्र न च मां वेत्ति कश्चन॥ ५६.४५॥<br>
सर्वलोके च मां भक्ताः पूजयन्ति च सर्वशः।<br>
यच्च किंचित्त्वया प्राप्तं मयि क्लेशात्मकं द्विज॥ ५६.४६॥<br>
सुखोदयाय तत्सर्वं श्रेयसे च तवानघ।<br>
यच्च किंचित्त्वया लोके दृष्टं स्थावरजङ्गमम्॥ ५६.४७॥<br>
विहितः सर्व एवासौ मयात्मा भूतभावनः।<br>
अहं नारायणो नाम शङ्खचक्रगदाधरः॥ ५६.४८॥<br>
यावद्युगानां विप्रर्षे सहस्रं परिवर्तते।<br>
तावत्स्वपिमि विश्वात्मा सर्वविश्वानि मोहयन्॥ ५६.४९॥<br>
एवं सर्वमहं कालमिहासे मुनिसत्तम।<br>
अशिशुः शिशुरूपेण यावद्ब्रह्मा न बुध्यते॥ ५६.५०॥<br>
मया च दत्तो विप्रेन्द्र वरस्ते ब्रह्मरूपिणा।<br>
असकृत्परितुष्टेन विप्रर्षिगणपूजित॥ ५६.५१॥<br>
सर्वमेकार्णवं कृत्वा नष्टे स्थावरजङ्गमे।<br>
निर्गतोऽसि मयाज्ञातस्ततस्ते दर्शितं जगत्॥ ५६.५२॥<br>
अभ्यन्तरं शरीरस्य प्रविष्टोऽसि यदा मम।<br>
दृष्ट्वा लोकं समस्तं हि विस्मितो नावबुध्यसे॥ ५६.५३॥<br>
ततोऽसि वक्त्राद्विप्रर्षे द्रुतं निःसारितो मया।<br>
आख्यातस्ते मया चात्मा दुर्ज्ञेयो हि सुरासुरैः॥ ५६.५४॥<br>
यावत्स भगवान् ब्रह्मा न बुध्येत महातपाः।<br>
तावत्त्वमिह विप्रर्षे विश्रब्धश्चर वै सुखम्॥ ५६.५५॥<br>
ततो विबुद्धे तस्मिंस्तु सर्वलोकपितामहे।<br>
एको भूतानि स्रक्ष्यामि शरीराणि द्विजोत्तम॥ ५६.५६॥<br>
आकाशं पृथिवीं ज्योतिर्वायुः सलिलमेव च।<br>
लोके यच्च भवेत्किंचिदिह स्थावरजङ्गमम्॥ ५६.५७॥<br>
{ब्रह्मोवाच॒ }<br>
एवमुक्त्वा तदा विप्राः पुनस्तं प्राह माधवः।<br>
पूर्णे युगसहस्रे तु मेघगम्भीरनिस्वनः॥ ५६.५८॥<br>
{श्रीभगवानुवाच॒ }<br>
मुने ब्रूहि यदर्थं मां स्तुतवान् परमार्थतः।<br>
वरं वृणीष्व यच्छ्रेष्ठं ददामि नचिरादहम्॥ ५६.५९॥<br>
आयुष्मानसि देवानां मद्भक्तोऽसि दृढव्रतः।<br>
तेन त्वमसि विप्रेन्द्र पुनर्दीर्घायुराप्नुहि॥ ५६.६०॥<br>
{ब्रह्मोवाच॒ }<br>
श्रुत्वा वाणीं शुभां तस्य विलोक्य स तदा पुनः।<br>
मूर्ध्ना निपत्य सहसा प्रणम्य पुनरब्रवीत्॥ ५६.६१॥<br>
{मार्कण्डेय उवाच॒ }<br>
दृष्टं परं हि देवेश तव रूपं द्विजोत्तम।<br>
मोहोऽयं विगतः सत्यं त्वयि दृष्टे तु मे हरे॥ ५६.६२॥<br>
एवमेवमहं नाथ इच्छेयं त्वत्प्रसादतः।<br>
लोकानां च हितार्थाय नानाभावप्रशान्तये॥ ५६.६३॥<br>
शैवभागवतानां च वादार्थप्रतिषेधकम्।<br>
अस्मिन् क्षेत्रवरे पुण्ये निर्मले पुरुषोत्तमे॥ ५६.६४॥<br>
शिवस्यायतनं देव करोमि परमं महत्।<br>
प्रतिष्ठेय तथा तत्र तव स्थाने च शंकरम्॥ ५६.६५॥<br>
ततो ज्ञास्यन्ति लोकेऽस्मिन्नेकमूर्ती हरीश्वरौ।<br>
प्रत्युवाच जगन्नाथः स पुनस्तं महामुनिम्॥ ५६.६६॥<br>
{श्रीभगवानुवाच॒ }<br>
यदेतत्परमं देवं कारणं भुवनेश्वरम्।<br>
लिङ्गमाराधनार्थाय नानाभावप्रशान्तये॥ ५६.६७॥<br>
ममादिष्टेन विप्रेन्द्र कुरु शीघ्रं शिवालयम्।<br>
तत्प्रभावाच्छिवलोके तिष्ठ त्वं च तथाक्षयम्॥ ५६.६८॥<br>
शिवे संस्थापिते विप्र मम संस्थापनं भवेत्।<br>
नावयोरन्तरं किंचिदेकभावौ द्विधा कृतौ॥ ५६.६९॥<br>
यो रुद्रः स स्वयं विष्णुर्यो विष्णुः स महेश्वरः।<br>
उभयोरन्तरं नास्ति पवनाकाशयोरिव॥ ५६.७०॥<br>
मोहितो नाभिजानाति य एव गरुडध्वजः।<br>
वृषध्वजः स एवेति त्रिपुरघ्नं त्रिलोचनम्॥ ५६.७१॥<br>
तव नामाङ्कितं तस्मात्कुरु विप्र शिवालयम्।<br>
उत्तरे देवदेवस्य कुरु तीर्थं सुशोभनम्॥ ५६.७२॥<br>
मार्कण्डेयह्रदो नाम नरलोकेषु विश्रुतः।<br>
भविष्यति द्विजश्रेष्ठ सर्वपापप्रणाशनः॥ ५६.७३॥<br>
{ब्रह्मोवाच॒ }<br>
इत्युक्त्वा स तदा देवस्तत्रैवान्तरधीयत।<br>
मार्कण्डेयं मुनिश्रेष्ठाः सर्वव्यापी जनार्दनः॥ ५६.७४॥<br>
</span>
