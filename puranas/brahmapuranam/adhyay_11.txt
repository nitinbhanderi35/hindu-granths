<b>तत्रादौ सोमवंशवर्मनम्</b><br>
    <b>लोमहर्षण उवाच</b><br>
आयोः पुत्राश्च ते पञ्च सर्व्वे वीरा महारथाः।<br>
स्वर्भानुतनयायां च प्रभायां जज्ञिरे नृपाः॥ ११.१ ॥<br>
<br>
नहुषः प्रथमं जज्ञे वृद्धशर्म्मा ततः परम्।<br>
रम्भो रजिरनेनाश्च त्रिषु लोकेषु विश्रुताः॥ ११.२ ॥<br>
<br>
रजिः पुत्रशतानीह जनयामासं पञ्च वै।<br>
राजेयमिति विख्यातं क्षत्रमिन्द३भयावहम्॥ ११.३ ॥<br>
<br>
यत्र दैवासुरे युद्धे समुत्पन्ने सुदारुणे।<br>
देवाश्चैवासुराश्चैव पितामहमथाब्रुवन्॥ ११.४ ॥<br>
<br>
<b>देवासुरा ऊचुः</b><br>
आवयोर्भगवन् युद्धे को विजेता भविष्यति।<br>
ब्रूहि नः सर्व्वभूतेश श्रोतुमिच्छाम तत्त्वतः॥ ११.५ ॥<br>
<br>
येषामर्थाय संग्रामे रजिरात्तायुधः प्रभुः।<br>
योत्स्यते ते विजेष्यन्ति त्रींल्लोकान्नात्र संशयः॥ ११.६ ॥<br>
<br>
यतो रजिर्धृतिस्तत्र श्रीश्च तत्र यतो धृतिः।<br>
यतो धृतिश्च श्रीश्चैव धर्म्मस्तत्र जयस्तथा॥ ११.७ ॥<br>
<br>
ते देवा दानवाः प्रीता देवेनोक्ता रजिं तदा।<br>
अभ्ययुर्जयमिच्छन्तो वृण्वानास्तं नरर्षभम्॥ ११.८ ॥<br>
<br>
स हि स्वर्भानुदौहित्रः प्रभायां समपद्यत।<br>
राजा परमतेजेस्वी सोमवंशविवर्द्धनः॥ ११.९ ॥<br>
<br>
ते हृष्टमनसः सर्व्वे रजिं वै देवदानवाः।<br>
ऊचुरस्मज्जयाय त्वं गृहाण वरकार्म्मुकम्॥ ११.१० ॥<br>
<br>
अथोवाच रजिस्तत्र तयोर्वै देवदैत्ययोः।<br>
अर्थज्ञः स्वर्थमुदिदश्य यशः स्वं च प्रकाशयन्॥ ११.११ ॥<br>
<br>
<b>रजिरुवाच</b><br>
यदि दैत्यगणान् सर्व्वान् जित्वा वीर्य्येण वासवः।<br>
इन्द्रो भवामि धर्म्मेण ततो योत्स्यामि संयुगे॥ ११.१२ ॥<br>
<br>
देवाः प्रथमतो विप्राः प्रतीयुर्हृष्टमानसाः।<br>
एवं यथेष्टं नृपते कामः सम्पद्यतां तव॥ ११.१३ ॥<br>
<br>
श्रुत्वा सुरागणानान्तु वाक्यं राजा रजिस्तदा।<br>
पप्रच्छासुरमुक्यांस्तु यथा देवानपृच्छत॥ ११.१४ ॥<br>
<br>
दानवा दर्पसम्पूर्णाः स्वार्थमेवावगम्य ह।<br>
प्रत्यूचुस्तं नृपवरं साभिमानमिदं वचः॥ ११.१५ ॥<br>
<br>
<b>दानवा ऊचुः</b><br>
अस्माकमिन्द्रः प्रह्रादो यस्यार्थे विजयामहे।<br>
अस्मिंस्तु समरे राजंस्तिष्ठ त्वं राजसत्तम॥ ११.१६ ॥<br>
<br>
स तथेति ब्रुवन्नेव देवैरप्यतिचोदितः।<br>
भविष्यसीन्द्रो जित्वैनं देवैरुक्तस्तु पार्थिवचः॥ ११.१७ ॥<br>
<br>
जघान दानवान् सर्व्वान् येऽवध्या वज्रपाणिनः।<br>
स विप्रनष्टां देवानां परमश्रीः श्रियं वशी॥ ११.१८ ॥<br>
<br>
निहत्य दानवान् सर्व्वानाजहार रजिः प्रभुः।<br>
ततो रजिं महावीर्य्यं देवैः सह शतक्रतुः॥ ११.१९ ॥<br>
<br>
रजिपुत्रोऽहमित्युवत्वा पुनरेवाब्रवीद्वचः।<br>
इन्द्रोऽसि तात देवानां सर्व्वेषां नात्र संशयः। ११.२० ॥<br>
<br>
यस्याहमिन्द्रः पुत्रस्ते ख्यातिं यास्यामि कर्म्मभिः।<br>
स तु शत्रुवचः श्रुत्वा वञ्चितस्तेन मायया॥ ११.२१ ॥<br>
<br>
तथैवेत्यब्रवीद्राजा प्रीयमाणः शतक्रतुम्।<br>
तस्मिंस्तु देवैः सदृशे दिवं प्राप्ते महीपतौ॥ ११.२२ ॥<br>
<br>
दायाद्यमिन्द्रादाजह्रुः राज्यं तत्तनया रजेः।<br>
पञ्च पुत्रशतान्यस्य तद्वै स्तानं शतक्रतोः॥ ११.२३ ॥<br>
<br>
समाक्रामन्त बहुधा स्वर्गलोकं त्रिविष्टपम्।<br>
ते यदा तु स्वम्मूढा रागोन्मत्ता विधर्म्मिणः॥ ११.२४ ॥<br>
<br>
ब्रह्मद्विषश्च संवृत्ता हतवीर्य्यपराक्रमाः।<br>
ततो लेभे स्वमैस्वर्य्यमिन्द्रः स्थानं तथोत्तमम्॥ ११.२५ ॥<br>
<br>
हत्वा रजिसुतान् सर्व्वान् कामक्रोधपरायणान्।<br>
य इदं च्यावनं स्थानात्प्रतिष्ठानं शतक्रतोः।<br>
श्रृणुयाद्धारयेद्वापि न स दौर्गत्यमाप्नुयात्॥ ११.२६ ॥<br>
<b> लोमहर्षण उवाच</b><br>
रम्भोऽनपत्यस्त्वासीच्च वंशं वक्ष्याम्यनेनसः।<br>
अनेनसः सुतो राजा प्रतिक्षत्रो महायशाः॥ ११.२७ ॥<br>
<br>
प्रतिक्षत्रसुतश्चासीत् सञ्जयो नाम विश्रुतः।<br>
सञ्जयस्य जयः पुत्रो विजयस्तस्य चात्मजः॥ ११.२८ ॥<br>
<br>
विजयस्य कृतिः पुत्रस्तस्य हर्य्यत्वतः सुतः।<br>
हर्य्यत्वतसुतो राजा सहदेवः प्रतापवान्॥ ११.२९ ॥<br>
<br>
सहदेवस्य धर्म्मात्मा नदीन इति विश्रुतः।<br>
नदीनस्य जयत्सेनो जयत्सेनस्य सङ्कृतिः॥ ११.३० ॥<br>
<br>
सङ्कृतेरपि धर्म्मात्मा क्षत्रवृद्धो महायशाः।<br>
अनेनसः समाख्याताः क्षत्रवृद्धस्य चापरः। ११.३१ ॥<br>
<br>
क्षत्रवृद्धात्मत्मजस्तत्र सुनहोत्रो महायशाः।<br>
सुनहोत्रस्य दायादास्त्रयः पमधार्मिकाः॥ ११.३२ ॥<br>
<br>
काशः शलश्च द्वावेतौ तथा गृत्समदः प्रभुः।<br>
पुत्रो गृत्समदस्यापि शुनको यस्य शौनकः॥ ११.३३ ॥<br>
<br>
ब्रह्मणाः क्षत्रियाश्चैव वैश्याः शूद्रास्तथैव च।<br>
शलात्मज आर्ष्टिसेनस्तनयस्तस्य काश्यपः॥ ११.३४ ॥<br>
<br>
काशस्य काशिपो राजा पुत्रो दीर्घतपास्तथा।<br>
धनुस्तु दीर्घतपसो विद्वान् धन्वन्तरिस्ततः॥ ११.३५ ॥<br>
<br>
तपसोऽन्ते सुमहतो जातो वृद्धस्य धीमतः।<br>
पुनर्धन्वन्तरिर्देवो मानषेष्विह जन्मनि॥ ११.३६ ॥<br>
<br>
तस्य गेहे समुत्पन्नो देवो धन्वन्तरिस्तदा।<br>
काशिराजो महाराजः सर्व्वरोगप्रणाशनः॥ ११.३७ ॥<br>
<br>
आयुर्व्वेदं भरद्वाजात् प्राप्येह स भिषक्क्रियः।<br>
तमष्टधा पुनर्व्व्यस्य शिष्येभ्यः प्रत्यपादयत्॥ ११.३८ ॥<br>
<br>
धन्वन्तरेस्तु तनयः केतुमानिति वश्रुतः।<br>
अथ केतुमतः पुत्रो वीरो भीमरथः स्मृतः॥ ११.३९ ॥<br>
<br>
पुत्रो भीमरथस्यापि दिवोदासः प्रजेश्वरः।<br>
दिवोदासस्तु धर्म्मात्मा वाराणस्यधिपोऽभवत्॥ ११.४० ॥<br>
<br>
एतस्मिनेव काले तु पुरीं वाराणसीं द्विजाः।<br>
शून्यां निवेशयामास क्षेमको नाम राक्षशः॥ ११.४१ ॥<br>
<br>
शप्ता हि सा मतिमता निकुम्बेन महात्मना।<br>
शून्या वर्षसहस्रं वै भवित्री तु न संशयः॥ ११.४२ ॥<br>
<br>
तस्यां हि शप्तमात्रायां दिवोदासः प्रजेश्वरः।<br>
विषयान्ते पुरीं रम्यां गोमत्यां संन्यवेशयत्॥ ११.४३ ॥<br>
<br>
भद्रश्रेण्यस्य पूर्व्वं तु पुरी वाराणसी ह्यभूत्।<br>
भद्रश्रेण्यस्य पुत्राणां शतमुत्तमधन्विनाम्॥ ११.४४ ॥<br>
<br>
हत्वा निवेशयामास दिवोदासो नराधिपः।<br>
भद्रश्रेण्यस्य तद्राज्यं हृतं येन बलीयसा ॥ ११.४५ ॥<br>
<br>
भद्रश्रेष्यस्य पुत्रस्तु दुर्दमो नाम विश्रुतः।<br>
दिवोदासेन बालेति घृणया स विसर्जितः॥ ११.४६ ॥<br>
<br>
हैहयस्य तु दायाद्यं हृतवान् वै महीपतिः।<br>
आजह्रे पितृधायाद्यं दिवोदासहृतं बलात्॥ ११.४७ ॥<br>
<br>
भद्रश्रेण्यस्य पुत्रेण दुर्दमेन महात्मना।<br>
वैरस्यान्तो महाभागाः कृतश्चात्मीयतेजसा॥ ११.४८ ॥<br>
<br>
दिवोदासाद्दुषद्वत्यां वीरो जज्ञे प्रतर्दनः।<br>
तेन बालेन पुत्रेण प्रहृतं तु पुनर्बलम्॥ ११.४९ ॥<br>
<br>
प्रतर्दनस्य पुत्रौ द्वौ वत्सभर्गौ सुविश्रुतौ।<br>
वत्सपुत्रो ह्यलर्कस्तु सन्नतिस्तस्य चात्मजः॥ ११.५० ॥<br>
<br>
अलर्कस्तस्य पुत्रस्तु ब्रह्मण्यः सत्यसङ्गरः।<br>
अलर्कं प्रति राजर्षिः श्लोको गीतः पुरातनैः॥ ११.५१ ॥<br>
<br>
षष्टिवर्षसहस्राणि षष्टिवर्षशतानि च।<br>
युवा रूपेण सम्पन्नः प्रागासीच्च कुलोद्वहः॥ ११.५२ ॥<br>
<br>
लोपामुद्राप्रसादेन परमायुरवाप्तवान्।<br>
तस्यासीत् सुमहद्राज्यं रूपयौवनसालिनः॥ ११.५३ ॥<br>
<br>
शापस्यान्ते महाबाहुर्हत्वा क्षेमकराक्षसम्।<br>
रम्यां निवेशयामास पुरीं वाराणसीं पुनः। ११.५४ ॥<br>
<br>
सन्नतेरपि दायादः सुनीथो नाम धार्मिकः।<br>
सुनीथस्य तु दायादः क्षेमो नाम महायशाः॥ ११.५५ ॥<br>
<br>
क्षेमस्य केतुमान् पुत्रः सुकेतुस्तस्य चात्मजः।<br>
सुकेतोस्तनयश्चापि धर्म्मकेतुरिति स्मृतः॥ ११.५६ ॥<br>
<br>
धर्म्मकेतोस्तु दायादः सत्यकेतुर्महारथः।<br>
सत्यकेतुसुतश्चापि विभुर्नाम प्रजेश्वरः॥ ११.५७ ॥<br>
<br>
आनर्त्तस्तु विभोः पुत्रः सुकुमारश्च तत्सुतः।<br>
सुकुमारस्य पुत्रस्तु धृष्टकेतुः सुधार्मिकः॥ ११.५८ ॥<br>
<br>
धृष्टकेतोस्तु दायादो वेणुहोत्रः प्रजेश्वरः।<br>
वेणुहोत्रसुतश्चापि भार्गो नाम प्रजेश्वरः॥ ११.५९ ॥<br>
<br>
वत्सस्य वत्सभूमिस्तु भार्गभूमिस्तु भार्गजः।<br>
एते त्वङ्गिरसः पुत्रा जाता वंशेऽथ भार्गवे॥ ११.६० ॥<br>
<br>
ब्राह्मणाः क्षत्रिया वैश्यास्त्रयः पुत्राः सहस्रशः।<br>
इत्येते काश्यपाः प्रोक्ता नहुषस्य निबोधत॥ ११.६१ ॥<br>
<br>
इति श्रीब्राह्मे महापुराणे सोमवंशे वृद्धक्षत्रप्रसूतिनिरूपणं नामैकादशोऽध्यायः॥ ११ ॥
