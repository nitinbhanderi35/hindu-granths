<b>इन्द्रतीर्थवर्णनम्	<br></b>
<b>ब्रह्मोवाच	<br></b>
इन्द्रतीर्थमिति ख्यातं तत्रैव च वृषाकपम्।	<br>
फेनायाः संगमो यत्र हनूमतं तथैव च।। १२९.१ ।।	<br><br>
अब्जकं चापि यत्प्रोक्तं यत्र देवस्त्रिविक्रमः।	<br>
तत्र स्नानं च दानं च पुनरावृत्तिदुर्लभम्।। १२९.२ ।।	<br><br>
तत्र वृत्तान्यथाऽऽख्यास्ये गङ्गाया दक्षिणे तटे।	<br>
इन्द्रश्वरं चोत्तरे च श्रृणु भक्त्या यतव्रतः।। १२९.३ ।।	<br><br>
नमुचिर्बलवानासीदिन्द्रशत्रुर्मदोत्कटः।	<br>
तस्येन्द्रेणाभवद्युद्धं फेनेनेन्द्रोऽहरच्छिरः।। १२९.४ ।।	<br><br>
अपां च नमुचेः शत्रोस्तत्फेनवज्ररूपधृक्।	<br>
शिरश्छित्वा तच्च फेनं गङ्गाया दक्षिणे तटे।। १२९.५ ।।	<br><br>
न्यपतद्‌भूमिं भित्त्वा तु रसातलमथाऽऽविशत्।	<br>
रसातलभवं गाङ्गं वारि यद्विश्वपावनम्।। १२९.६ ।।	<br><br>
वज्रादिष्टेन मार्गेण व्यागमद्‌भूमिमण्डलम्।	<br>
तज्जलं फेननाम्ना तु नदी फेनेति गद्यते।। १२९.७ ।।	<br><br>
तस्यास्तु संगमः पुण्यो गङ्गया लोकविश्रुतः।	<br>
सर्वपापक्षयकरो गङ्गायमुनयोरिव।। १२९.८ ।।	<br><br>
हनूमदुपमाता वै यत्राऽऽप्लवनमात्रतः।	<br>
मार्जारत्वादभून्मुक्ता विष्णुगङ्गाप्रसादतः।। १२९.९ ।।	<br><br>
मार्जारं चेति तत्तीर्थं पुरा प्रोक्तं मया तव।	<br>
हनूमतं च तत्प्रोक्तं तत्राऽऽख्यानं पुरोदितम्।। १२९.१० ।।	<br><br>
वृषाकपं चाब्जकं च तत्रेदं प्रयतः श्रृणु।	<br>
हिरण्य इति विख्यातो दैत्यानां पूर्वजो बली।। १२९.११ ।।	<br><br>
तपस्तप्त्वा सुरैः सर्वैरजेयोऽभूत्सुदारुणः।	<br>
तस्यापि बलवान्पुत्रो देवानां दुर्जयः सदा।। १२९.१२ ।।	<br><br>
महाशनिरिति ख्यातस्तस्य भार्या पराजिता।	<br>
तेनेन्द्रस्याभवद्युद्धं बहुकालं निरन्तरम्।। १२९.१३ ।।	<br><br>
महाशनिर्महीवीर्यः सततं रणमूर्धनि।	<br>
जित्वा नागेन सहितं शक्रं पित्रे न्यवेदयत्।। १२९.१४ ।।	<br><br>
बद्ध्वा हस्तिसमायुक्तं स्वसारं वीक्ष्य तां तदा।	<br>
विहाय क्रूरतां दैत्यो हिरण्याय न्यवेदयत्।। १२९.१५ ।।	<br><br>
महाशनिपिता दैत्यः पूर्वेषां पूर्ववत्तरः।	<br>
शचीकान्तं तले स्थाप्य तस्य रक्षामथाकरोत्।। १२९.१६ ।।	<br><br>
महाशनिर्हरिं जित्वा जेतुं वरुणमभ्यगात्।	<br>
वरुणोऽपि महाबुद्धिः प्रादात्कन्यां महाशनेः।। १२९.१७ ।।	<br><br>
उदधिं स्वालयं प्रादाद्वरुणस्तु महाशनेः।	<br>
तयोश्च सख्यमभवद्वरुणस्य महाशनेः।। १२९.१८ ।।	<br><br>
वारुणी चापि या कन्या सा प्रियाऽभून्महाशनेः।	<br>
वीर्येण यशसा चापि शौर्येण च बलेन च।। १२९.१९ ।।	<br><br>
महाशनिर्महादैत्यस्त्रैलोक्ये नोपमीयते।	<br>
निरिन्द्रत्वं गते लोके देवाः सर्वे न्यमन्त्रयन्।। १२९.२० ।।	<br><br>
<b>देवा ऊचुः	<br></b>
विष्णुरेवेन्द्रदाता स्याद्दैत्यहन्ता स एव च।	<br>
मन्त्रदृग्वा स एव स्यादिन्द्रं चान्यं करिष्यति।। १२९.२१ ।।	<br><br>
<b>ब्रह्मोवाच	<br></b>
एवं संमन्त्र्य ते देवा विष्णोर्मन्त्रं न्यवेदयन्।	<br>
ममावध्यो महादैत्यो महाशनिरिति ब्रुवन्।। १२९.२२ ।।	<br><br>
प्रायाद्वारीश्वरं विष्णुः श्वशुरं वरुणं तदा।	<br>
केशवो वरुणं गत्वा प्राहेन्द्रस्य पराभवम्।। १२९.२३ ।।	<br><br>
तथा त्वयैतत्कर्तव्यं यथाऽऽयाति पुरंदरः।	<br>
तद्विष्णुवचनाच्छीघ्रं ययौ जलपतिर्मुने।। १२९.२४ ।।	<br><br>
सुतापतिं हिरण्यसुतं विक्रान्तं तं महाशनिम्।	<br>
अतिसंमानितस्तेन जामात्रा वरुणः प्रभुः।। १२९.२५ ।।	<br><br>
पप्रच्छाऽऽगमनं दैत्यो विनयाच्छ्वशुरं तदा।	<br>
वरुणः प्राह तं दैत्यं यदागमनकारणम्।। १२९.२६ ।।	<br><br>
<b>वरुण उवाच	<br></b>
इन्द्रं देहि महाबाहो यस्त्वया निर्जितः पुरा।	<br>
बद्धं रसातलस्थं तं देवानामधिपं सखे।। १२९.२७ ।।	<br><br>
अस्माकं सर्वदा मान्यं देहि त्वं मम शत्रुहन्।	<br>
बद्‌ध्वा विमोक्षणं शत्रोर्महते यशसे सताम्।। १२९.२८ ।।	<br><br>
<b>ब्रह्मोवाच	<br></b>
तथेत्युक्ता कथंचित्स दैत्येशो वरुणाय तम्।	<br>
प्रादादिन्द्रं शचीकान्तं वारणेन समन्वितम्।। १२९.२९ ।।	<br><br>
स दैत्यमध्येऽतिविराजमानो, हरिं तदोवाच जलेशसंनिधौ।	<br>
संपूज्य चैवाथ महापचारैर्महाशनिर्मघवन्तं बभाषे।। १२९.३० ।।	<br><br>
<b>महाशनिरुवाच	<br></b>
केन त्वमिन्द्रोऽद्य कृतोऽसि केन, वीर्यं तवेदृग्बहु भाषसे च।	<br>
त्वं संगरे शत्रुभिर्बाध्यसे च, तथाऽपि चेन्द्रो भवसीति चित्रम्।। १२९.३१ ।।	<br><br>
अथापि बद्धा पुरुषेण काचित्तस्याः पतिस्तां मोचयतीति युक्तम्।	<br>
स्त्रिंयोऽस्वतन्त्राः पुरुषप्रधानास्त्वं, वै पुमान्भविता शक्र साधो।। १२९.३२ ।।	<br><br>
बद्धो मया संगरे वाहनेन, क्वाप्यस्त्रं ते वज्रमुद्दामशक्ति।	<br>
चिन्तारत्नं नन्दनं योषितस्ता, यशो बलं देवराजोपभोग्यम्।।	<br>
सर्वं हित्वा(त्वं)किंतु मुक्तो जलेशादाकाङ्क्षसे जीवितं धिक्तवेदम्।। १२९.३३ ।।	<br><br>
तज्जीवनं यत्तु यशोनिधानं, स एव मृत्युर्यशसो यद्विरोधि।	<br>
एवं जानञ्शक्र कथं जलेशान्मुक्तिं प्राप्तो नैव लज्जां भजेथाः।। १२९.३४ ।।	<br><br>
त्रिविष्टपस्थः परवेष्टितः सन्सर्वैः सुरैः कान्तया वीज्यमानः।	<br>
संस्तूयमानश्च तथाऽऽप्सरोभिर्नूनं लज्जा ते बिभेतीति मन्ये।। १२९.३५ ।।	<br><br>
त्वं वृत्रहा नमुचेश्चापि हन्ता, पुरां भेत्ता गोत्रभिद्वज्रबाहुः।	<br>
एवं सुरास्तवां परिपूजयन्तीत्यतो जिष्णो सर्वमेतत्त्यजस्व।। १२९.३६ ।।	<br><br>
विकारमाप्याप्यहितोद्‌भवं ये, जीवन्ति लोकाननुसंविशन्ति।	<br>
भवादृशां दुश्चयवनाब्जजन्मा, कथं न हृद्‌भेदमवाप कर्ता।। १२९.३७ ।।	<br><br>
<b>ब्रह्मोवाच	<br></b>
एवमुक्त्वा तु दैत्येशो वरुणाय महात्मने।	<br>
प्रादादिन्द्रं पुनश्चेदं वचनं तदभाषत।। १२९.३८ ।।	<br><br>
<b>महाशनिरुवाच	<br></b>
अद्य प्रभृत्यसौ शिष्य इन्द्रः स्याद्वरुणो गुरुः।	<br>
श्वशुरो मम येन त्वं मुक्तिमाप्तोऽसि वासव।। १२९.३९ ।।	<br><br>
तथा त्वं भृत्यभावेन वर्तेथा वरुणं प्रति।	<br>
नो चेद्‌बद्‌ध्वा पुनस्त्वां वै क्षेप्स्ये चैव रसातलम्।। १२९.४० ।।	<br><br>
<b>ब्रह्मोवाच	<br></b>
एवं निर्भर्त्स्य तं शक्रं हसंश्चापि पुनः पुनः।	<br>
अब्रवीद्‌गच्छ गच्छेति वरुणं चानुमन्यतु।। १२९.४१ ।।	<br><br>
स तु प्राप्तः स्वनिलयं लज्जया कलुषीकृतः।	<br>
पौलोम्यां प्राह तत्सर्वं यत्तच्छत्रुपराभवम्।। १२९.४२ ।।	<br><br>
<b>इन्द्र उवाच	<br></b>
एवमुक्तः कृतश्चैव शत्रुणाऽहं वरानने।	<br>
निर्वापयामि येन स्वमात्मानं सुभगे वद।। १२९.४३ ।।	<br><br>
<b>इन्द्राण्युवाच	<br></b>
दानवानामथोद्‌भूतिं शक्र मायां पराभवम्।	<br>
वरदानं तथा मृत्युं जानेऽहं बलसूदन।। १२९.४४ ।।	<br><br>
तस्माद्यस्मात्तस्य मृत्युरथवापि पराभवः।	<br>
जायेत श्रृणु तत्सर्वं वक्ष्येऽहं प्रीतये तव।। १२९.४५ ।।	<br><br>
हिरण्यस्य सुतो वीरः पितृव्यस्य सुतो बली।	<br>
तस्मान्मम स्यात्स भ्राता वरदानाच्च दर्पितः।। १२९.४६ ।।	<br><br>
ब्रह्माणं तोषयामास तपसा नियमेन च।	<br>
ईदृशं बलमापन्नं तपसा किं न सिध्यति।। १२९.४७ ।।	<br><br>
तस्मात्त्वया चित्तरागो विस्मयो वा कथंचन।	<br>
न कार्यः श्रृणु तत्रेदं कार्यं यत्तु क्रमागतम्।। १२९.४८ ।।	<br><br>
<b>ब्रह्मोवाच	<br></b>
एवमुक्त्वा तु पौलोमी प्राहेन्द्रं विनयान्विता।। १२९.४९ ।।	<br><br>
<b>इन्द्राण्युवाच	<br></b>
नासाध्यमस्ति तपसो नासाध्यं यज्ञकर्मणः।	<br>
नासाध्यं लोकनाथस्य विष्णोर्भक्त्या हरस्य च।। १२९.५० ।।	<br><br>
पुनश्चेदं मया कान्त श्रुतमस्त्यतिशोभनम्।	<br>
स्त्रीणां स्वभावं जानन्ति स्त्रिय एव सुराधिप।। १२९.५१ ।।	<br><br>
तस्माद्‌भूमेस्तथा चापां नासाध्यं विद्यते प्रभो।	<br>
तपो वा यज्ञकर्मादि ताभ्यामेव यतो भवेत्।। १२९.५२ ।।	<br><br>
तत्रापि तीर्थभूता तु या भूमिस्तां व्रजेद् भवान्।	<br>
तत्र विष्णुं शिवं पूज्य सर्वान्कामानवाप्स्यसि।। १२९.५३ ।।	<br><br>
श्रुतमस्ति पुनश्चेदं स्त्रियो याश्च पतिव्रताः।	<br>
ता एव सर्वं जानन्ति धृतं ताभिश्चाराचरम्।। १२९.५४ ।।	<br><br>
पृथिव्यां सारभूतं स्यात्तन्मध्ये दण्डकं वनम्।	<br>
तत्र गङ्गा जगद्धात्री तत्रेशं पूजय प्रभो।। १२९.५५ ।।	<br><br>
विष्णुं वा जगतामीशं दीनार्तार्तिहरं विभुम्।	<br>
अनाथानामिह नृणां मज्जतां दुःखसागरे।। १२९.५६ ।।	<br><br>
हरो हरिर्वा गङ्गा वा क्वाप्यन्यच्छरणं नहि।	<br>
तस्मात्सर्वप्रयत्नेन तोषयैतान्समाहितः।। १२९.५७ ।।	<br><br>
भक्त्या स्तोत्रैश्च तपसा कुरु चैव मया सह।	<br>
ततः प्राप्स्यसि कल्याणमीशविष्णुप्रसादजम्।। १२९.५८ ।।	<br><br>
अज्ञात्वैकगुणं कर्म फलं दास्यति कर्मिणः।	<br>
ज्ञात्वा शतगुणां तत्स्याद्भार्यया च तदक्षयम्।। १२९.५९ ।।	<br><br>
पुंसः सर्वेषु कार्येषु भार्येवेह सहायिनी।	<br>
स्वल्पानामपि कार्याणां नहि सिद्धिस्तया विना।। १२९.६० ।।	<br><br>
एकेन यत्कृतं कर्म तस्मादर्धफलं भवेत्।	<br>
जायया तु कृतं नाथ पुष्कलं पुरुषो लभेत्।। १२९.६१ ।।	<br><br>
तस्मादेतत्सुविदितमर्धो जाया इति श्रुतेः।	<br>
श्रूयते दण्डकारण्ये सरिच्छ्रेष्ठाऽस्ति गौतमी।। १२९.६२ ।।	<br><br>
अशेषाघप्रशमनी सर्वाभीष्टप्रदायिनी।	<br>
तस्माद्‌गच्छ मया तत्र कुरु पुण्यं महाफलम्।। १२९.६३ ।।	<br><br>
ततः शत्रून्निहत्याऽऽजौ महत्सुखमवाप्स्यसि।। १२९.६४ ।।	<br><br>
<b>ब्रह्मोवाच	<br></b>
तथेत्यक्त्वा स गुरुणा भार्यया च शतक्रतुः।	<br>
ययौ गङ्गां जगद्धात्रीं गौतमीं चेति विश्रुताम्।। १२९.६५ ।।	<br><br>
दण्डकारण्यमध्यस्थां ययौ स (दृष्ट्वा तां) प्रीतिमान्हरिः।	<br>
तपः कर्तुं मनश्चक्रे देवदेवाय शंभवे।। १२९.६६ ।।	<br><br>
गङ्गां नत्वा तु प्रथमं स्नात्वा च स कृताञ्जलिः।	<br>
शिवैकशरणो भूत्वा स्तोत्रं चेदं ततोऽब्रवीत्।। १२९.६७ ।।	<br><br>
<b>इन्द्र उवाच	<br></b>
स्वमायया यो ह्यखिलं चराचरं, सृजत्यवत्यत्ति न सज्जतेऽस्मिन्।	<br>
एकः स्वतन्त्रोऽद्वयचित्सुखात्मकः, स नः प्रसन्नोऽस्तु पिनाकपाणिः।। १२९.६८ ।।	<br><br>
न यस्य तत्त्वं सनकादयोऽपि, जानन्ति वेदान्तरहस्यविज्ञाः।	<br>
स पार्वतीशः सकलाभिलाषदाता प्रसन्नोऽस्तु ममान्धकारिः।। १२९.६९ ।।	<br><br>
सृष्ट्वा स्वयंभूर्भगवान्विरिञ्चि, भयंकरं चास्य शिरोऽन्वपश्यत्।	<br>
छित्त्वा नखाग्रैर्नखसक्तमेतच्चिक्षेप तस्मादभवत्त्रिवर्गः।। १२९.७० ।।	<br><br>
पापं दरिद्रं त्वथ लोभयाच्ञे मोहो विपच्छेति ततोऽप्यनन्तम्।	<br>
जातप्रभावं भवदुःखरूपं, बभूव तैर्व्याप्तमिदं समस्तम्।। १२९.७१ ।।	<br><br>
अवेक्ष्य सर्वं चकितः सुरेशो, देवीमवोच्ज्जगदस्तमेति।	<br>
त्वं पाहि लोकेश्वरि लोकमातरुमे शरण्ये सुभगे सुभद्रे।। १२९.७२ ।।	<br><br>
जगत्प्रतिष्ठे वरदे जय त्वं, भुक्तिः समाधिः परमा च मुक्तिः।	<br>
स्वाहा स्वधा स्वस्तिरनादिसिद्धिर्बुद्धिरासीरजरामरे त्वम्।। १२९.७३ ।।	<br><br>
विद्यादिरूपेण जगत्त्रये त्वं, रक्षां करोष्येव मदाज्ञया च।	<br>
त्वयैव सृष्टं भुवनत्रयं स्याद्यतः प्रकृत्यैव तथैव चित्रम्।। १२९.७४ ।।	<br><br>
इत्येवमुक्ता दयिता हरेण, संश्लेषसंलापपरा बभूव।	<br>
श्रान्ता भवस्यार्धतनौ सुलग्ना, चिक्षेप च स्वेदजलं कराग्रैः।। १२९.७५ ।।	<br><br>
तस्माद्बभूव प्रथमं स धर्मो, लक्ष्मीरथो दानमथो सुवृष्टिः।	<br>
सत्त्वं सुसंपन्नधरं सरांसि, धान्यानि पुष्पाणि फलानि चैव।। १२९.७६ ।।	<br><br>
सौभाग्यवस्तूनि वपुः सुवेषः, श्रृङ्गारभाजीनि महौषधानि।	<br>
नृत्यानि गीतान्यमृतं पुराणं, श्रुतिस्मृती नीतिरथान्नपाने।। १२९.७७ ।।	<br><br>
शस्त्राणि शास्त्राणि गृहोपयोग्यन्यस्त्राणि तीर्थानि च काननानि।	<br>
इष्टानि पूर्तानि च मङ्गलानि, यानानि शुभ्राभरणासनानि।। १२९.७८ ।।	<br><br>
भवाङ्गसंसर्गसुसंप्रहाससुस्वेदसंलापरहःप्रकारैः।	<br>
तथैव जातं सचराचरं च, अपापकं देवि ततश्च जातम्।। १२९.७९ ।।	<br><br>
सुखं प्रभूतं च शुभं च नित्यं, विराजि चैतत्तव देवि भावात्।	<br>
तस्मात्तु मां रक्ष जगज्जनित्रि, भीतं भयेभ्यो जगतां प्रधाने।। १२९.८० ।।	<br><br>
एके तर्के विमुह्यन्ति लीयन्ते तत्र चापरे।	<br>
शिवशक्त्योस्तदाऽद्वैतं सुन्दरं नौमि विग्रहम्।। १२९.८१ ।।	<br><br>
<b>ब्रह्मोवाच	<br></b>
एवं तु स्तुवतस्तस्य पुरस्तादभवच्छिवः।। १२९.८२ ।।	<br><br>
<b>शिव  उवाच	<br></b>
किमभीष्टं वरयसे हरे वद परायणम्।। १२९.८३ ।।	<br><br>
<b>इन्द्र उवाच	<br></b>
बलवान्मे रिपुश्चाऽऽसी द्दर्शनैश्च शनिर्यथा।	<br>
तेन बद्धस्तलं नीतः परिभूतस्त्वनेकधा।। १२९.८४ ।।	<br><br>
वाक्सायकस्तथा विद्धस्तद्वधाय त्वियं कृतिः।	<br>
तदर्थं जगतामीश येन जेष्ये रिपुं प्रभो।। १२९.८५ ।।	<br><br>
तदेव देहि वीर्यं मे यच्चान्यद्रिपुनाशनम्।	<br>
जातः पराभवो यस्मात्तद्विनाशे कृते सति।।	<br>
पुनर्जातमहं मन्ये वरं कीर्तिर्जयश्रियोः।। १२९.८६ ।।	<br><br>
<b>ब्रह्मोवाच	<br></b>
स शिवः शक्रमाहेदं न मयैकेन ते रिपुः।	<br>
वधमाप्नोति तस्मात्त्वं विष्णुमप्यव्ययं हरिम्।। १२९.८७ ।।	<br><br>
आराधयस्व पौलोम्या सह देवं जनार्दनम्।	<br>
लोकत्रयैकशरणं नारायणमनन्यधीः।। १२९.८८ ।।	<br><br>
ततः प्राप्स्यसि तस्माच्च मत्तश्चापि प्रियं हरे।	<br>
पुनश्चोवाच भगवानादिकर्ता महेश्वरः।। १२९.८९ ।।	<br><br>
मन्त्राभ्यासस्तपो वापि योगाभ्यसनमेव च।	<br>
संगमे यत्र कुत्रापि सिद्धिदं मुनयो विदुः।। १२९.९० ।।	<br><br>
कि पुनः संगमे विप्र गौतमीसिन्धुफेनयोः।	<br>
गिरीणां गह्‌वरे यद्वा सरितामथ संगमे।। १२९.९१ ।।	<br><br>
विप्रो धियैव भवति मुकुन्दाङघ्रिनिविष्टया।	<br>
गङ्गाया दक्षिणे तीर आपस्तम्बो मुनीश्वरः।। १२९.९२ ।।	<br><br>
आस्ते तस्याप्यहं तोषमगमं बलसूदन।	<br>
तेन त्वं भार्यया चैव तोषयस्व गदाधरम्।। १२९.९३ ।।	<br><br>
<b>ब्रह्मोवाच	<br></b>
आपस्तम्बेन सहितो गङ्गाया दक्षिणे तटे।	<br>
तुष्टाव देव प्रयतः स्नात्वा पुण्येऽथ संगमे।। १२९.९४ ।।	<br><br>
फेनायाश्चैव गङ्गायास्तत्र देवं जनार्दनम्।	<br>
वैदिकैर्विविधैर्मन्त्रैस्तपसाऽतोषयत्तदा।। १२९.९५ ।।	<br><br>
ततस्तुष्टोऽभवद्विष्णुः किं देयं चेत्यभाषत।	<br>
देहि मे शत्रुहन्तारमित्याह भगवान्हरिः।। १२९.९६ ।।	<br><br>
दत्तमित्येव जानीहि तमुवाच जनार्दनः।	<br>
तत्राभवच्छिवस्यैव गङ्गाविष्ण्वोः प्रसादतः।। १२९.९७ ।।	<br><br>
अम्भसा पुरुषो जातः शिवविष्णुस्वरूपधृक्।	<br>
चक्रपाणिः शूलधरः स गत्वा तु रसातलम्।। १२९.९८ ।।	<br><br>
निजघान तदा दैत्यमिन्द्रशत्रुं महाशनिम्।	<br>
सखाऽभवत्स चेन्द्रस्य अब्जकः स वृषाकपिः।। १२९.९९ ।।	<br><br>
दिविस्थोऽपि सदा चेन्द्रस्तमन्वेति वृषाकपिम्।	<br>
कुपिता प्रणयेनाभूदन्यासक्तं विलोक्य तम्।।	<br>
शचीं तां सान्त्वयन्नाह शतमन्युर्हसन्निदम्।। १२९.१०० ।।	<br><br>
<b>इन्द्र उवाच	<br></b>
नाहमिन्द्राणि शरणमृते सख्युर्वृषाकपेः।	<br>
वारि वाऽपि हविर्यस्य अग्नेः प्रियकरं सदा।। १२९.१०१ ।।	<br><br>
नाहमन्यत्र गन्ताऽस्मि प्रिये चाङ्गेन ते शपे।	<br>
तस्मान्नार्हसि मां वक्तुं शङ्कयाऽन्यत्र भामिनि।। १२९.१०२ ।।	<br><br>
पतिव्रता प्रिया मे त्वं धर्मे मन्त्रे सहायिनी।	<br>
सापत्या च कुलीना च त्वत्तोऽन्या का प्रिया मम।। १२९.१०३ ।।	<br><br>
तस्मात्तवोपदेशेन गङ्गां प्राप्य महानदीम्।	<br>
प्रसादाद्देवदेवस्य विष्णोर्वै चक्रपाणिनः।। १२९.१०४ ।।	<br><br>
तथा शिवस्य देवस्य प्रसादाच्च वृषाकपेः।	<br>
जलोद्‌भवाच्च मे मित्रादब्जकाल्लोकविश्रुतात्।। १२९.१०५ ।।	<br><br>
उत्तीर्णदुःखः सुभगे इत इन्द्रोऽहमच्युतः।	<br>
किं न साध्यं यत्र भार्या भर्तृचित्तानुगमिनी।। १२९.१०६ ।।	<br><br>
दुष्करा तत्र नो मुक्तिः किंत्वर्थादित्रयं शुभे।	<br>
जायैव परमं मित्रं लोकद्वयहितैषिणी।। १२९.१०७ ।।	<br><br>
सा चेत्कुलीना प्रियभाषिणी च, पतिव्रता रूपवती गुणाढ्या।	<br>
संपत्सु चाऽऽपत्सु समानरूपा, तया ह्यसाध्यं किमिह त्रिलोक्याम्।। १२९.१०८ ।।	<br><br>
तस्मात्तव धिवा कान्ते ममेदं शुभमागतम्।	<br>
इतस्तवोदितं चैव कर्तव्यं नान्यदस्ति मे।। १२९.१०९ ।।	<br><br>
परलोके च धर्मे च सत्पुत्रसदृशं न च।	<br>
आर्तस्य पुरुषस्येह भार्यावद्भेषजं न हि।। १२९.११० ।।	<br><br>
निःश्रेसपदप्राप्त्यै तथा पापस्य मुक्तये।	<br>
गङ्गाय सदृशं नास्ति श्रुणु चान्यद्वरानने।। १२९.१११ ।।	<br><br>
धर्मार्थकाममोक्षाणां प्राप्तये पापमुक्तये।	<br>
शिवविष्ण्वोरनन्यत्वज्ञानान्नास्त्यत्र मुक्तये।। १२९.११२ ।।	<br><br>
तस्मात्तव धिया साध्वि सर्वमेतन्मनोगतम्।	<br>
अवाप्तं च शिवाद्विष्णोर्गङ्गायाश्च प्रसादतः।। १२९.११३ ।।	<br><br>
इन्द्रत्वं मे स्थिरं चेतो मन्ये मित्रबालात्पुनः।	<br>
वृषाकपिर्मम सखा यो जातस्त्वप्सु भामिनि।। १२९.११४ ।।	<br><br>
त्वं च प्रियसखी नित्यं नान्यत्प्रियतरं मम।	<br>
तीर्थानां गौतमी गङ्गा देवानां हरिशंकरौ।। १२९.११५ ।।	<br><br>
तस्मादेभ्यः प्रसादेन सर्वं चेप्सितमाप्तवान्।	<br>
मम प्रीतिकरं चेदं तीर्थं त्रैलोक्यविश्रुतम्।। १२९.११६ ।।	<br><br>
तस्मादेतद्धि याचिष्ये देवान्सर्वाननुक्रमात्।।	<br>
अनुमन्यन्तु ऋषयो गङ्गा च हरिशंकरौ।। १२९.११७ ।।	<br><br>
इन्द्रेश्वरे चाब्जके च उभयोस्तीरयोः सुराः।	<br>
एकत्र शंकरो देवो ह्यपरत्र जनार्दनः।। १२९.११८ ।।	<br><br>
पावयन्दण्डकारण्यं साक्षाद्विष्णुस्त्रिविक्रमः।	<br>
अन्तरे यानि तीर्थानि सर्वपुण्यप्रदानि च।। १२९.११९ ।।	<br><br>
अत्र तु स्नानमात्रेण सर्वे ते मुक्तिमाप्नुयुः।	<br>
पापिष्ठाः पापतो मुक्तिमाप्नुयुर्ये च धर्मिणः।। १२९.१२० ।।	<br><br>
तेषां तु परमा मुक्तिः पितृभिः पञ्चपञ्चभिः।	<br>
अत्र किंचिच्च ये दद्युरर्थिभ्यस्तिलमात्रकम्।। १२९.१२१ ।।	<br><br>
दातृभ्यो ह्यक्षयं तत्स्यात्कामदं मोक्षदं तथा।	<br>
धन्यं यशस्यमायुष्यमारोग्यं पुण्यवर्धनम्।। १२९.१२२ ।।	<br><br>
आख्यानं विष्णुशंभ्वोश्च ज्ञात्वा स्नानाच्च मुक्तिदम्।	<br>
अस्य तीर्थस्य माहात्म्यंये श्रृण्वन्ति पठन्ति च।। १२९.१२३ ।।	<br><br>
पुण्यभाजो भवेयुस्ते तेभ्योऽत्रैव स्मृतिर्भवेत्।	<br>
शिवविष्ण्‌वोरशेषाघसंविच्छेदकारिणी।।	<br>
यां प्रार्थयन्ति मुनयो विजितेन्द्रियमानसाः।। १२९.१२४ ।।	<br><br>
<b>ब्रह्मोवाच	<br></b>
भविष्यत्येवमेवेति तं देवा ऋषयोऽब्रुवन्।	<br>
गौतम्या उत्तरे पारे तीर्थानां मोक्षदायिनाम्।। १२९.१२५ ।।	<br><br>
देवर्षिसिद्धसेव्यानां सहस्राण्यथ सप्त वै।	<br>
तथैव दक्षिणे तीरे तीर्थान्येकादशैव तु।। १२९.१२६ ।।	<br><br>
अब्जकं हृदयं प्रोक्तं गोदावर्या मुनीश्वरैः।	<br>
विश्रामस्थानमीशस्य विष्णोर्ब्रह्मण एव च।। १२९.१२७ ।।	<br><br>
इति श्रीमहापुराणे आदिब्राह्मे तीर्थमाहात्म्ये 	<br>
गौतम्युत्तरकूलस्थेन्द्रेश्वरादिसप्तसहस्रतीर्थदक्षिणकूलस्थापस्तम्बसोमेश्वरफेनासंगमवृषाकपाब्जकवैष्णवहनूमत्तीर्थमार्जारेत्याद्येकादशतीर्थवर्णनं नामैकोनत्रिंशदधिकशततमोऽध्यायः।। १२९ ।।	<br><br>
गौतमीमाहात्म्ये षष्टितमोऽध्यायः।। ६० ।।	<br>
