<b>अथ द्विसप्ततितमोऽध्यायः</b><br>
<b>हिमवद्वर्णनम्</b><br>
<b>ब्रह्मोवाच</b><br>
हिमवत्पर्वते श्रेष्ठे नानारत्नविचित्रिते।<br>
नानावृक्षलताकीर्णे नानाद्विजनिषेविते।। ७२.१ ।।<br>
<br>
नदीनदसरःकूपतडागादिभिरावृते।<br>
देवगन्धर्वयक्षादिसिद्धचारणसेविते।। ७२.२ ।।<br>
<br>
शुभमारुतसंपन्ने हर्षोत्कर्षैककारणे।<br>
मेरुमन्दरकैलासमैनाकादिनगैर्वृते।। ७२.३ ।।<br>
<br>
वसिष्ठागस्त्यपौलस्त्यलोमसादिभिरावृते।<br>
महोत्सवे वर्तमाने विवाहः समजायत।। ७२.४ ।।<br>
<br>
तत्र वेदी रत्नमयी शोभिता स्वर्णभूषिता।<br>
वज्रमाणिक्यवैदूर्यतन्मयस्तम्भशोभिता।। ७२.५ ।।<br>
<br>
जयालक्ष्मीसुभाक्षान्तिकीर्तिपुष्ट्यादिसंवृता।<br>
मेरुमन्दरकैलासरैवतैः परिशोभितैः।। ७२.६ ।।<br>
<br>
पूजितो लोकनाथेन विष्णुना प्रभविष्णुना।<br>
मैनाकः कर्वतश्रेष्ठो रेजेऽतीव हिरण्मयः।। ७२.७ ।।<br>
<br>
ऋषयो लोकपालाश्च आदित्याः समरूद्गणाः।<br>
विवाहे वेदिकां चक्रुर्देवदेवस्य शूलिनः।। ७२.८ ।।<br>
<br>
विश्वकर्मा स्वयं त्वष्टा वेदीं चक्रे सतोरणाम्।<br>
सुरभी नन्दिनी नन्दा सुनन्दा कामदोहिनी।। ७२.९ ।।<br>
<br>
आभिस्तु शोभितेशान्या विवाहः समजायत।<br>
समुद्राः सरितो नागा ओषध्यो लोकमातरः।। ७२.१० ।।<br>
<br>
सवनस्पतिबीजाश्च सर्वे तत्र समाययुः।<br>
भुवः कर्म इला चक्रे ओषध्यस्त्वन्नकर्म च।। ७२.११ ।।<br>
<br>
वरुणः पानकर्माणि दानकर्म धनाधिपः।<br>
अग्निश्चकार तत्रान्नं यच्चेष्टं लोकनाथयोः।। ७२.१२ ।।<br>
<br>
तत्र तत्र पृथक्पूजां चक्रे विष्णुः सनातनः।<br>
वेदाश्च सरहस्या वै गायन्ति च हसन्ति च।। ७२.१३ ।।<br>
<br>
नृत्यन्त्यप्सरसः सर्वा जगुर्गन्धर्वकिंनराः।<br>
लाजाधृक्चापि मैनाको बभूव सुरत्तमौ।। ७२.१४ ।।<br>
<br>
प्रतिष्ठाप्यग्निं विधिवदश्मानं चापि पुत्रक।<br>
हुत्वा लाजांश्च विधिवत्प्रदक्षिणमथाकरोत्।। ७२.१५ ।।<br>
<br>
प्रतिष्ठाप्यग्निं विधिवदश्मानं चापि पुत्रक।<br>
हुत्वा लाजांश्च विधिवत्प्रदक्षिणमथाकरोत्।। ७२.१६ ।।<br>
<br>
अश्मनः स्पर्शहेतोश्च देव्यङ्गुष्ठं करेऽस्पृशत्।<br>
विष्णुना प्रेरितः शंभुर्दक्षिणस्य पदस्य च।। ७२.१७ ।।<br>
<br>
तामदर्शमहं तत्र होमं कुर्वन्हरान्तिके।<br>
दृष्टेऽङ्गुष्ठे दृष्ट्बुद्ध्या वीर्यं सुस्राव मे तदा।। ७२.१८ ।।<br>
<br>
लज्जया कलुषीभूतः स्कन्नं वीर्यमचूर्णयम्।<br>
मद्वीर्याच्चूर्णितात्सूक्ष्माद्वालखिल्यास्तु जज्ञिरे।। ७२.१९ ।।<br>
<br>
ततो महानभूत्तत्र हाहाकारः सुरोदितः।<br>
लज्जया परिभूतोऽहं निर्गतस्तु तदाऽऽसनात्।। ७२.२० ।।<br>
<br>
पश्यत्सु देवसंघेषु तूष्णींभूतेषु नारद।<br>
गच्छन्तं मां महादेवो दृष्ट्वा नन्दिनमब्रवीत्।। ७२.२१ ।।<br>
<br>
शिव उवाच<br>
ब्रह्मणमाह्वयस्वेह गतपापं करोम्यहम्।<br>
कृतापराधेऽपि जने सन्तः सकृपमानसाः।।<br>
मोहयन्त्यपि विद्वांसं विषयाणामियं स्थिताः।। ७२.२२ ।।<br>
<br>
ब्रह्मोवाच<br>
एवमुक्त्वा स भगवानुमया सहितः शिवः।<br>
ममानुकम्पया चैव लोकानां हितकाम्यया।। ७२.२३ ।।<br>
<br>
एतच्चकार लोकेशः श्रृणु नारद यत्नतः।<br>
पापिनां पापमोक्षाय भूमिरापो भविष्यति।। ७२.२४ ।।<br>
<br>
तयोश्च सारसर्वस्वमाहरिष्यामि पावनम्।<br>
एवं निश्चित्य भगवांस्तयोः सारं समाहरत्।। ७२.२५ ।।<br>
<br>
भूमिं कमण्डलुं कृत्वा तत्रापः संनिवेश्य च।<br>
पावमान्यादिभिः सूक्तैरभिमन्त्र्य च यत्नतः।। ७२.२६ ।।<br>
<br>
त्रिजगत्पावनीं शक्तिं तत्र सस्मार पापहा।<br>
मामुवाच स लोकेशो गृहाणेमं कमण्डलुम्।। ७२.२७ ।।<br>
<br>
आपो वै मातरो देव्यो भूमिर्माता तथाऽपरा।<br>
स्थित्युत्पत्तिविनाशानां हेतुत्वमुभयोः स्थितम्।। ७२.२८ ।।<br>
<br>
अत्र प्रतिष्ठतो धर्मो ह्यत्र यज्ञः सनातनः। <br>
अत्र भुक्तिश्च मुक्तिश्च स्थावरं जङ्गमं तथा।। ७२.२९ ।।<br>
<br>
स्मारणान्मानसं पापं वचनाद्वाचिकं तथा।<br>
स्नानपानाभिषेकाच्च प्रणश्यत्यपि कायिकम्।। ७२.३० ।।<br>
<br>
एतदेवामृतं लोके नैतस्मात्पावनं परम्।<br>
मयाऽभिमन्त्रितं ब्रह्मन्गृहाणेमं कमण्डलुम्।। ७२.३१ ।।<br>
<br>
अत्रत्यं वारि यः कश्चित्स्मरेदपि पठेदपि।<br>
स सर्वकामानाप्नोति गृहाणेमं कमण्डलुम्।। ७२.३२ ।।<br>
<br>
भूतेभ्यश्चापि पञ्चभ्य आपो भूतं महोदितम्।<br>
तासामुत्कृष्टमेतस्माद्गृहाणेमं कमण्डलुम्।। ७२.३३ ।।<br>
<br>
अत्र यद्वारि शोभिंष्ठं पुण्यं पावनमेव च।<br>
स्पृष्ट्वा स्मृत्वा च दृष्ट्वा च ब्रह्मन्पापाद्विमोक्ष्यसे।। ७२.३४ ।।<br>
<br>
एवमुक्त्वा महादेवः प्रादान्मम कमण्डलुम्।<br>
ततः सुरगणाः सर्वे भक्त्या प्रोचुः सुरेश्वरम्।।<br>
<br>
आह्लादस्च महांस्तत्र जयशब्दो व्यवर्तत।। ७२.३५ ।।<br>
देवोत्सवे मातुरजः पदाग्रं, समीक्ष्य पापात्पतितत्वमाप।<br>
<br>
प्रादात्कृपालुः स्मरणत्पवित्रां गङ्गां पिता पुण्यकमण्डसुस्थाम्।। ७२.३६ ।।<br>
<br>
इति श्रीमहापुराणे आदिब्राह्मे स्वयंभुऋषिसंवादे तीर्थमाहात्म्ये गङ्गोत्पत्तौ ब्रह्मकमण्डलुदानं नाम द्विसप्ततितमोऽध्यायः।। ७२ ।।<br>
<br>
गौतमीमाहात्म्ये तृतीयोध्यायः।। ३ ।।<br>
