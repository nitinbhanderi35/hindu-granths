<b>वशिष्ठकरालजनकसंवादवर्णनम्	<br></b>
<b>वसिष्ठ उवाच	<br></b>
एवमप्रतिबुद्धत्वादबुद्धमनुवर्तते।	<br>
देहाद्देहसहस्राणि तथा च न स भिद्यते।। २४२.१ ।।	<br><br>
?Bतिर्यग्योनिसहस्रेषु कदाचिद्देवतास्वपि।	<br>
उत्पद्यति तपोयोगाद्‌गुणैः सह गुणक्षयात्।। २४२.२ ।।	<br><br>
मनुष्यत्वाद्दिवं याति देवो मानुष्यमेति च।	<br>
मानुष्यान्निरयस्थानमालयं प्रतिपद्यते।। २४२.३ ।।	<br><br>
कोषकारो यथाऽऽत्मानं कीटः समभिरुन्धति।	<br>
सूत्रतन्तुगुणैर्नित्यं तथाऽयमगुणो गुणैः।। २४२.४ ।।	<br><br>
द्वंद्वंमेति च निर्द्वंद्वस्तासु तास्विह योनिषु।	<br>
शीर्षरोगेऽक्षिरोगे च दन्तशूले गलग्रहे।। २४२.५ ।।	<br><br>
जलोदरेऽतिसारे च गण्डमालविचर्चिके।	<br>
श्वत्रकुष्ठेऽग्निदग्धे च सिध्मापस्मारयोरपि।। २४२.६ ।।	<br><br>
यानि चान्यानि द्वंद्वानि प्राकृतानि शरीरिणाम्।	<br>
उत्पद्यन्ते विचित्राणि तान्येवाऽऽत्माऽभिमन्यते।। २४२.७ ।।	<br><br>
अभिमानातिमानानां तथैव सुकृतान्यपि।	<br>
एकवासाश्चतुर्वासाः शायी नित्यमधस्तथा।। २४२.८ ।।	<br><br>
मण्डूकशायी च तथा वीरासनगतस्तथा।	<br>
वीरमासनमाकाशे तथा शयनमेव च।। २४२.९ ।।	<br><br>
इष्टकाप्रस्तरे चैव चक्रकप्रस्तरे तथा।	<br>
भस्माप्रस्तरशायी च भूमिशय्यानुलेपनः।। २४२.१० ।।	<br><br>
वीरस्थानाम्बुपाके च शयनं फलकेषु च।	<br>
विविधासु च शय्यासु फलगृह्यान्वितासु च।। २४२.११ ।।	<br><br>
उद्याने खललाग्ने तु क्षौमकृष्णाजिनान्वितः।	<br>
मणिवालपरीधानो व्याघ्रचर्मपरिच्छदः।। २४२.१२ ।।	<br><br>
सिंहचर्मपरीधानः पट्टवासास्तथैव च।	<br>
फलकं(?)परिधानश्च तथा कटकवस्त्रधृक्।। २४२.१३ ।।	<br><br>
कटैकवसनश्चैव चीरवासास्तथैव च।	<br>
वस्त्राणि चान्यानि बहून्यभिमत्य य बुद्धिमान्।। २४२.१४ ।।	<br><br>
भोजनानि विचित्राणि रत्नानि विविधानि च।	<br>
एकरात्रान्तराशित्वमेककालिभोजनम्।। २४२.१५ ।।	<br><br>
चतुर्थाष्टमकालं च षष्ठकालिकमेव च।	<br>
षड्रात्रभोजनश्चैव तथा चाष्टाहभोजनः।। २४२.१६ ।।	<br><br>
मासोपवासी मूलाशी फलाहारस्तथैव च।	<br>
वायुभक्षश्च पिण्याकदधिगोमयभोजनः।। २४२.१७ ।।	<br><br>
गोमूत्रभोजनश्चैव काशपुष्पाशनस्तथा।	<br>
शैवालभोजनश्चैव तथा चान्येन वर्तयन्।। २४२.१८ ।।	<br><br>
वर्तयञ्शीर्मपर्णैश्च प्रकीर्णफलभोजनः।	<br>
विविधानि च कृच्छ्राणि सेवते सिद्धिकाङ्क्षया।। २४२.१९ ।।	<br><br>
चान्द्रायणानि विधिवल्लिङ्गानि विविधानि च।	<br>
चातुराश्रम्ययुक्तानि धर्माधर्माश्रयाण्यपि।। २४२.२० ।।	<br><br>
उपाश्रयानप्यपरान्पाखण्डान्विविधानपि।	<br>
विविक्ताश्च शिलाछायास्तथा प्रस्रवणानि च।। २४२.२१ ।।	<br><br>
पुलिनानि विविक्तानि विविधानि तपांसि च।	<br>
यज्ञांश्च विविधाकारान्विद्याश्च विविधास्तथा।। २४२.२२ ।।	<br><br>
नियमान्विविधांश्चापि विविधानि तपांसि च।	<br>
यज्ञांश्च विविधाकारान्विद्याश्च विविधास्तथा।। २४२.२३ ।।	<br><br>
वणिक्पथं द्विजक्षत्रवैश्यशूद्रांस्तथैव च।	<br>
दानां च विविधाकारं दीनान्धकृपणादिषु।। २४२.२४ ।।	<br><br>
अभिमन्येत संधातुं तथैव विविधान्गुणान्।	<br>
सत्त्वं रजस्तमश्चैव धर्मार्थै काम एव च।। २४२.२५ ।।	<br><br>
यजनाध्ययने दानं तथैवाऽऽहुः प्रतिग्रहम्।	<br>
याजनाध्यापने चैव तथाऽन्यदपि किंचन।। २४२.२६ ।।	<br><br>
यजनाध्ययने दानं तथैवाऽऽहुः प्रतिग्रहम्।	<br>
याजनाध्यापने चैव तथाऽन्यदपि किंचन।। २४२.२७ ।।	<br><br>
जन्ममृत्युविधानेन तथा विशसनेन च।	<br>
शुभाशुभमयं सर्वमेतदाहुः सनातनम्।। २४२.२८ ।।	<br><br>
प्रकृतिः कुरुते देवी भयं प्रलयमेव च।	<br>
दिवसान्ते गुणानेतानतीत्यैकोऽवतिष्ठते।। २४२.२९ ।।	<br><br>
रश्मिजालमिवाऽऽदित्यस्तत्कालं संनियच्छति।	<br>
एवमेवैष तत्सर्वं क्रीडार्थमभिमन्यते।। २४२.३० ।।	<br><br>
आत्मरूपगुणानेतान्विविधान्हृदयप्रियान्।	<br>
एवमेतां प्रकुर्वाणः सर्गप्रलयधर्मिणीम्।। २४२.३१ ।।	<br><br>
क्रियां क्रियापथे रक्तस्त्रिगुणस्त्रिगुणाधिपः।	<br>
क्रियाक्रियापतोपेतस्तथा तदिति मन्यते।। २४२.३२ ।।	<br><br>
प्रकृत्या सर्वमेवेदं जगदन्धीकृतं विभो।	<br>
रजसा तमसा चैव व्याप्तं सर्वमनेकधा।। २४२.३३ ।।	<br><br>
एवं द्वंद्वान्यतीतानि मम वर्तन्ति नित्यशः।	<br>
मत्त एतानि जायन्ते प्रलये यान्ति मामपि।। २४२.३४ ।।	<br><br>
निस्तर्तव्याण्थैतानि सर्वाणीति नराधिप।	<br>
मन्यते पक्षबुद्धत्वात्तथैव सुकृतान्यपि।। २४२.३५ ।।	<br><br>
भोक्तव्यानि ममैतानि वेवलोकगतेन वै।	<br>
इहैव चैनं भोक्ष्यामि शुभासुभफलोदयम्।। २४२.३६ ।।	<br><br>
सुखमेवं तु कर्तव्यं सकृत्कृत्वा सुखं मम।।	<br>
यावदेव तु मे सौख्यं जात्यां जात्यां भविष्यति।। २४२.३७ ।।	<br><br>
भविष्यति न मे दुःखं कृतेनेहाप्यनन्तकम्।	<br>
सुखदुःखं हि मानुष्यं निरये चापि मज्जनम्।। २४२.३८ ।।	<br><br>
निरयाच्चापि मानुष्यं कालेनैष्याम्यहं पुनः।	<br>
मनुष्यत्वाच्च देवत्वं देवत्वात्पौरुषं पुनः।। २४२.३९ ।।	<br><br>
मनुष्यत्वाच्च निरयं पर्यायेणोपगच्छति।	<br>
एष एवं द्विजातीनामात्मा वै स गुणैर्वृतः।। २४२.४० ।।	<br><br>
तेन देवमनुष्येषु निरयं चोपपद्यते।	<br>
ममत्वेनाऽऽवृतो नित्यं तत्रैव परिवर्तते।। २४२.४१ ।।	<br><br>
सर्गकोटिसहस्राणि मरणान्तासु मूर्तिषु। 	<br>
य एवं कुरुते कर्म शूभाशुभफलात्मकम्।। २४२.४२ ।।	<br><br>
स एव फलमाप्नोति त्रिषु लोकेषु मूर्तिमान्।	<br>
प्रकृतिः कुरुते कर्मशुभशुभफलात्मकम्।। २४२.४३ ।। 	<br>
प्रकृतिश्व तथाऽऽनोति त्रिषु लोकेषु कामणा।	<br>
तिर्यग्योनिमनुष्यत्वले देवलोके तथैव च।। २४२.४४ ।।	<br><br>
त्रीणि स्थानानि चैतानि जानीयात्प्राकृतानि ह।	<br>
अलिङ्गप्रकृतित्वाच्च लिङ्गैरप्यनुमीयते।। २४२.४५ ।।	<br><br>
तथैव पौरुषं लिङ्गमनुमानाद्धि मन्यते।	<br>
स लिङ्गान्तरमासाद्य प्राकृतं लिङ्गमव्रणम्।। २४२.४६ ।।	<br><br>
व्रणद्वाराण्यधिष्ठाय कर्माण्यात्मनि मन्यते।	<br>
श्रोत्रादीनि तु सर्वाणि पञ्च कर्मेन्द्रियाण्यथ।। २४२.४७ ।।	<br><br>
रागादीनि प्रवर्तन्ते गुणेष्विह गुणैः सह।	<br>
अहमेतानि वै कुर्वन्ममैतानीन्द्रियाणिह।। २४२.४८ ।।	<br><br>
निरिन्द्रियो हि मन्येत व्रणवानस्मि निर्व्रणः।	<br>
अलिङ्गो लिङ्गमात्मानमकालं कालमात्मनः।। २४२.४९ ।।	<br><br>
असत्त्वं सत्त्वमात्मानममृतं मृतमात्मनः।	<br>
अमृत्युं मृत्युमात्मात्मानमभवं भवमात्मनः।। २४२.५० ।।	<br><br>
अक्षेत्रं क्षेत्रमात्मानमसङ्गं सङ्गमात्मनः।	<br>
अतत्त्वं तत्त्वमात्मानमभवं भवमात्मनः।। २४२.५१ ।।	<br><br>
अक्षरं क्षरमात्मानमबुद्धत्वाद्धि मन्यते।	<br>
एवमप्रतिबुद्धत्वादबुद्धजनसेवनात्।। २४२.५२ ।।	<br><br>
सर्गकोटिसहस्राणि पतनान्तानि गच्छति।	<br>
जन्मान्तरसहस्राणि मरणान्तानि गच्छति।। २४२.५३ ।।	<br><br>
तिर्यग्योनिमनुष्यत्वे देवलोके तथैव च।	<br>
चन्द्रमा इव कोशानां पुनस्तत्र सहस्रशः।। २४२.५४ ।।	<br><br>
नीयतेऽप्रतिबुद्धत्वादेवमेव कुबुद्धिमान्।	<br>
कला पञ्चदशी योनिस्तद्धाम इति पठ्यते।। २४२.५५ ।।	<br><br>
नित्यमेव विजानीहि सोमं वै षोडशांशकैः।	<br>
कलया जायतेऽजस्रं पुनः पुनरबुद्धिमान्।। २४२.५६ ।।	<br><br>
धीमांश्चायं न भवति नृप एवं हि जायते।	<br>
षोडशी तु कला सूक्ष्मा स सोम उपधार्यताम्।। २४२.५७ ।।	<br><br>
न तूपयूज्यते देवैर्दैवानपि युनक्ति सः।	<br>
ममत्वं क्षपयित्वा तु जायते नृपसत्तम।। 	<br>
प्रकृतेस्त्रिगुणायास्तु स एव त्रिगुणो भवेत्।। २४२.५८ ।।	<br><br>
इति श्रीमहापुराणे आदिब्राह्मे वसिष्ठकरालजनकसंवादे द्विचत्वारिंशदधिकद्विशततमोऽध्यायः।। २४२ ।।	<br>
