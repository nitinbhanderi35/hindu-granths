<b>नरकगतदुःखनिवारणाय धर्माचरणवर्णनम्	<br></b>
<b>मुनय ऊचुः	<br></b>
अहोऽतिदुःखं घोरं च यममार्गे त्वयोदितम्।	<br>
नरकाणि च घोराणि द्वारं याम्यं च सत्तम।। २१६.१ ।।	<br><br>
अस्त्युपायो न वा ब्रह्मन्यममार्गेऽतिभीषणे।	<br>
ब्रूहि येन नरा यान्ति सुखेन यमसादनम्।। २१६.२ ।।	<br><br>
<b>व्यास उवाच	<br></b>
इह ये धर्मसंयुक्तास्त्वहिंसानिरता नराः।	<br>
गुरुशुश्रूषणे युक्ता देवब्राह्मणपूजकाः।। २१६.३ ।।	<br><br>
यस्मिन्मनुष्यलोकास्ते सभार्याः ससुतास्तथा।	<br>
तमध्वानं च गच्छन्ति यथा तत्कथयामि वः।। २१६.४ ।।	<br><br>
विमानैर्विविधैर्दिव्यैः काञ्चनध्वजशोभितैः।	<br>
धर्मराजपुरं यान्ति सेवमानाप्सरोगणैः।। २१६.५ ।।	<br><br>
ब्राह्मणेभ्यस्तु दानानि नानारूपाणि भक्तितः।	<br>
ये प्रयच्छन्ति ते यान्ति सुखेनैव महापथे।। २१६.६ ।।	<br><br>
अन्नं ये तु प्रयच्छन्ति ब्राह्मणेभ्यः सुसंस्कृतम्।	<br>
श्रोत्रियेभ्यो विशेषेण भक्त्या परमया युतः।। २१६.७ ।।	<br><br>
तरुणीभिर्वरस्त्रीभिः सेव्यमानाः प्रयत्नतः।	<br>
धर्मराजपुरं यान्ति विमानैरभ्यलंकृतैः।। २१६.८ ।।	<br><br>
ये च सत्यं प्रभाषन्ते बहिरन्तश्च निर्मलाः।	<br>
तेऽपि यान्त्यमरप्रख्या विमानैर्यममन्दिरम्।। २१६.९ ।।	<br><br>
गोदानानि पवित्राणि विष्णुमुद्दिश्य साधुषु।	<br>
ये प्रयच्छन्ति धर्मज्ञाः कृशेषु कृशवृत्तिषु।। २१६.१० ।।	<br><br>
ते यान्ति दिव्यवर्णाभैर्विमानैर्मणिचित्रितैः।	<br>
धर्मराजपुरं श्रीमान्सेव्य(व)मानाप्सरोगणैः।। २१६.११ ।।	<br><br>
उपानद्युगलं छत्रं शय्यासनमथापि वा।	<br>
ये प्रयच्छन्ति वस्त्राणि तथैवाऽऽभरणानि च।। २१६.१२ ।।	<br><br>
ते यान्त्यश्वै रथैश्चैव कुञ्जरैश्चाप्यलंकृताः।	<br>
धर्मराजपुरं दिव्यं छत्रैः सौवर्णराजतैः।। २१६.१३ ।।	<br><br>
ये च भक्त्या प्रयच्छन्ति गुडपानकमर्चितम्।	<br>
ओदनं च द्विजाग्रयेभ्यो विशुद्धेनान्तरात्मना।। २१६.१४ ।।	<br><br>
ते यान्ति काञ्चनैर्यानैर्विविधैस्तु यमालयम्।	<br>
वरस्त्रीभिर्यथाकामं सेव्यमानाः पुनः पुनः।। २१६.१५ ।।	<br><br>
ये च क्षीरं प्रयच्छन्ति घृतं दधि गुडं मधु।	<br>
?Bब्राह्मणेब्यः प्रयत्नेन शुद्ध्योपेतं सुसंस्कृतम्।। २१६.१६ ।।	<br><br>
चक्रवाकप्रयुक्तैश्च विमानैस्तु हिरण्मयैः।	<br>
यान्ति गन्धर्ववादित्रैः सेव्यमाना यमालयम्।। २१६.१७ ।।	<br><br>
ये फलानि प्रयच्छन्ति पुष्पाणि सुरभीणि च।	<br>
हंसयुक्तैर्विमानैस्तु यान्ति धर्मपुरं नराः।। २१६.१८ ।।	<br><br>
ये तिलांस्तिलधेनुं च घृतधेनुमथापि वा।	<br>
श्रोत्रियेभ्यः प्रयच्चन्ति विप्रभ्यः श्रद्धायाऽन्विताः।। २१६.१९ ।।	<br><br>
सोममण्डलसंकाशैर्यानैस्ते यान्ति निर्मलैः।	<br>
गन्धर्वैरुपगीयन्ते पुरे वैवस्वतस्य ते।। २१६.२० ।।	<br><br>
येषां वाप्यश्च कूपाश्च तडागानि सरांसि च।	<br>
दीर्घिकाः पुष्करिण्यश्च शीतलाश्च जलाशयाः।। २१६.२१ ।।	<br><br>
यानैस्ते हेमचन्द्राभैर्दिव्यघण्टानिनादितैः।	<br>
व्यजनैस्तालवृन्तैश्च वीज्यमाना महाप्रभाः।। २१६.२२ ।।	<br><br>
येषां देवकुलान्यत्र चित्राण्यायतनानि च।	<br>
रत्नैः प्रस्फुरमाणानि मनोज्ञानि शुभानि च।। २१६.२३ ।।	<br><br>
ते यान्ति लोकपालैस्तु विमानैर्वातरंहसैः।	<br>
धर्मराजपुरं दिव्यं नानाजनसमाकुलम्।। २१६.२४ ।।	<br><br>
पानीयं ये प्रयच्छन्ति सर्वप्राण्युपजीवितम्।	<br>
ते वितृष्णाः सुखं यान्ति विमानैस्तं महापथम्।। २१६.२५ ।।	<br><br>
काष्ठपादुकयानानि पीठकान्यासनानि च।	<br>
यैर्दत्तानि द्विजातिभ्यस्तेऽध्वानं यान्ति वै सुखम्।। २१६.२६ ।।	<br><br>
सौवर्णमणिपीठेषु पादौ कृत्वोत्तमेषु च।	<br>
ते प्रयान्ति विमानैस्तु अप्सरोगणमण्डितैः।। २१६.२७ ।।	<br><br>
आरामाणि विचित्राणि पुष्पाढ्यानीह मानवाः।	<br>
रोपयनति फलाढ्यानि नराणामुपकारिणः।। २१६.२८ ।।	<br><br>
वृक्षच्छायासु रम्यासु शीतलासु स्वलंकृताः।	<br>
वरस्त्रीगीतवाद्यैश्च सेव्यमाना व्रजन्ति ते।। २१६.२९ ।।	<br><br>
सुवर्णं रजतं वाऽपि विद्रुमं मौक्तिकं तथा।	<br>
ये प्रयच्छन्ति ते यान्ति विमानैः कनकोज्ज्वलैः।। २१६.३० ।।	<br><br>
भूमिदा दीप्यमानाश्च सर्वकामैस्तु तर्पिताः।	<br>
उदितादित्यसंकाशैर्विमानैर्भृशनादितैः।। २१६.३१ ।।	<br><br>
कन्यां तु ये प्रयचछन्ति ब्रह्मदेयामलंकृताम्।	<br>
दिव्यकन्यावृता यान्ति विमानैस्ते यमालयम्।। २१६.३२ ।।	<br><br>
सुगन्धागुरुकर्पूरान्पुष्पधूपान्द्विजोत्तमाः।	<br>
प्रयच्छन्ति द्विजातिभ्यो भक्त्या परमयाऽन्विताः।। २१६.३३ ।।	<br><br>
ते सुगन्धाः सुवेशाश्च सुप्रभाः सुविभूषिताः।	<br>
यान्ति धर्मपुरं यानैर्विचित्रैरभ्यलंकृताः।। २१६.३४ ।।	<br><br>
दीपदा यान्ति यानैश्च दीपयन्तो दिशो दश।	<br>
आदित्यसदृशैर्यानैर्दीप्यमाना यथाऽग्नयः।। २१६.३५ ।।	<br><br>
गृहावसथदातारो गृहैः काञ्चनमण्डितैः।	<br>
व्रजन्ति बालार्कनिभैर्धर्मराजगृहं नराः।। २१६.३६ ।।	<br><br>
जलभाजनदातारः कुण्डिकाकारकप्रदाः।	<br>
पूज्यमानाप्सरोभिश्च यान्ति दृप्ता महागजैः।। २१६.३७ ।।	<br><br>
पादाभ्यङ्गं शिरोभ्यङ्गं स्नानपानोदकं तथा।	<br>
ये प्रयच्छन्ति विप्रेभ्यस्ते यान्त्यश्वैर्यमालयम्।। २१६.३८ ।।	<br><br>
विश्रमयन्ति ये विप्राञ्श्रान्तानध्वनि कर्शितान्।	<br>
चक्रवाकप्रयुक्तेन यान्ति यानेन ते सुखम्।। २१६.३९ ।।	<br><br>
स्वागतेन च यो विप्रं पूजयेदासनेन च।	<br>
स गच्छन्ति तमध्वानं सुखं परमनिर्वृतः।। २१६.४० ।।	<br><br>
नमो ब्रह्मण्यदेवेति यो हरिं चाभिवादयेत्।	<br>
गां च पापहरेत्युक्त्वा सुखं यान्ति च तत्पथम्।। २१६.४१ ।।	<br><br>
अनन्तराशिनौ ये च दम्भानृतविविर्जिताः।	<br>
तेऽपि सारसयुक्तैस्तु यान्ति यानैश्च तत्पथम्।। २१६.४२ ।।	<br><br>
वर्तन्ते ह्येकभक्तेन शाठ्यदम्भविवर्जिताः।	<br>
हंसयुक्तैर्विमानैस्तु सुखं यान्ति यमालयम्।। २१६.४३ ।।	<br><br>
चतुर्थेनैकभक्तेन वर्तन्ते ये जितेन्द्रियाः।	<br>
ते यान्ति धर्मनगरं यानैर्बर्हिणयोजितैः।। २१६.४४ ।।	<br><br>
तृतीये दिवसे ये तु भुञ्जते नियतव्रताः।	<br>
तेऽपि हस्तिरथैर्दिव्यैर्यान्ति यानैश्च तत्पदम्।। २१६.४५ ।।	<br><br>
षष्ठेऽन्नभक्षको यस्तु शौचनित्यो जितेन्द्रियः।	<br>
स याति कुञ्जरस्थस्तु शचीपतिरिव स्वयम्।। २१६.४६ ।।	<br><br>
धर्मराजपुरं दिव्यं नानामणिविभूषितम्।	<br>
नानास्वरसमायुक्तं जयशब्दरवैर्युतम्।। २१६.४७ ।।	<br><br>
पक्षोपवासिनो यान्ति यानैः शार्दूलयोजितैः।	<br>
पुरं तद्धर्मराजस्य सेव्यमानाः सुरासुरैः।। २१६.४८ ।।	<br><br>
ये च मासोपवासं तु कुर्वते संयतेन्द्रियाः।	<br>
तेऽपि सूर्यप्रदीप्तैस्तु यान्ति यामैर्यमालयम्।। २१६.४९ ।।	<br><br>
महाप्रस्थानमेकाग्रो यः प्रयाति दृढव्रतः।	<br>
सेव्यमानस्तु गन्धर्वैर्याति यानैर्यमालयम्।। २१६.५० ।।	<br><br>
शरीरं साधयेद्यस्तु वैष्णवेनान्तरात्मना।	<br>
स रथेनाग्निवर्णेन यातीह त्रिदशालयम्।। २१६.५१ ।।	<br><br>
अग्निप्रवेशं यः कुर्यान्नारायणपराणयः।	<br>
स यात्यग्निप्रकाशेन विमानेन यमालयम्।। २१६.५२ ।।	<br><br>
प्राणांस्त्यजति यो मर्त्यः स्मरन्विष्णुं सनातनम्।	<br>
यानेनार्कप्रकाशेन याति धर्मपुरं नरः।। २१६.५३ ।।	<br><br>
प्रविष्टोऽन्तर्जलं यस्तु प्राणांस्त्यजति मानवः।	<br>
सोममण्डलकल्पेन याति यानेन धर्मपुरं नरः।। २१६.५४ ।।	<br><br>
स्वशरीरं हि गृध्रेभ्यो वैष्णवो यः प्रयच्छति।	<br>
य याति रथमुख्येन काञ्चनेन यमालयम्।। २१६.५५ ।।	<br><br>
स्त्रीग्रहे गोग्रहे वाऽपि युद्धे मृत्युमुपैति यः।	<br>
स यात्यमरकन्याभिः सेव्यमानो रविप्रभः।। २१६.५६ ।।	<br><br>
वैष्णवा ये च कुर्वन्ति तीर्थयात्रां जितेन्द्रियाः।	<br>
तत्पथं यान्ति ते घोरं सुखयानैरलंकृताः।। २१६.५७ ।।	<br><br>
ये यजन्ति द्विजश्रेष्ठाः क्रतुभिर्भूरिदक्षिणैः।	<br>
तप्तहाटकसंकासैर्विमानैर्यान्ति ते सुखम्।। २१६.५८ ।।	<br><br>
परपीडामकुर्वन्तो भृत्यानां भरणादिकम्।	<br>
कुर्वन्ति ते सुखं यान्ति विमानैः कनकोज्जवलैः।। २१६.५९ ।।	<br><br>
ये क्षान्ताः सर्वभूतेषु प्राणिनामभयप्रदाः।	<br>
क्रोधमोहविनिर्मुक्ता निर्मदाः संयतेन्द्रियाः।। २१६.६० ।।	<br><br>
पूर्णचन्द्रप्रकाशेन विमानेन महाप्रभाः।	<br>
यान्ति वैवस्वतपुरं देवगन्धर्वसेविताः।। २१६.६१ ।।	<br><br>
एकभावेन ये विष्णुं ब्रह्माणं त्र्यम्बकं रविम्।	<br>
पूजयन्ति हि ते यान्ति विमानैर्भास्करप्रभैः।। २१६.६२ ।।	<br><br>
ये च मांसं न खादन्ति सत्यशौचसमन्विताः।	<br>
तेऽपि यान्ति सुखेनैव धर्मराजपुरं नराः।। २१६.६३ ।।	<br><br>
मांसान्मिष्टतरं नास्ति भक्ष्यभोज्यादिकेषु च।	<br>
तस्मान्मांसं न भुञ्जीत नास्ति मिष्टैः सुखोदयः।। २१६.६४ ।।	<br><br>
गोसहस्रं तु यो दद्याद्यस्तुमांसं न भक्षयेत्।	<br>
समावेतौ पुरा प्राह ब्रह्मा वेदविदां वरः।। २१६.६५ ।।	<br><br>
सर्वतीर्थेषु यत्पुण्यं सर्वयज्ञेषु यत्फलम्।	<br>
अमांसभक्षणे विप्रास्तच्च तच्च च तत्समम्।। २१६.६६ ।।	<br><br>
एवं सुखेन ते यान्ति यमलोकं च धार्मिकाः।	<br>
दानव्रतपरा यानैर्यत्र देवो रवेः सुतः।। २१६.६७ ।।	<br><br>
दृष्ट्वा तान्धार्मिकान्देवः स्वयं संमानयेद्यमः।	<br>
स्वागतासनदानेन पाद्यार्घ्येण प्रियेण तु।। २१६.६८ ।।	<br><br>
धन्या यूयं महात्मान आत्मनो हितकारिणः।	<br>
येन दिव्यसुखार्थाय भवद्‌भिः सुकृतं कृतम्।। २१६.६९ ।।	<br><br>
इदं विमानमारुह्य दिव्यस्त्रीभोगभूषिताः।	<br>
स्वर्गं गच्छध्वमतुलं सर्वकामसमन्वितम्।। २१६.७० ।।	<br><br>
तत्र भुक्त्वा महाभोगानन्ते पुण्यपरिक्षियात्।	<br>
यत्किंचिदल्पमशुभं फलं तदिह भोक्ष्यथ।। २१६.७१ ।।	<br><br>
ये तु तं धर्मराजानं नराः पुण्यानुभावतः।	<br>
पश्यन्ति सौम्यमनसं पितृभूतमिवाऽऽत्मनः।। २१६.७२ ।।	<br><br>
तस्माद्धर्मः सेवितव्यः सदा मुक्तिफलप्रदः।	<br>
धर्मादर्थस्तथा कामो मोक्षश्च परिकीर्त्यते।। २१६.७३ ।।	<br><br>
धर्मो माता पिता भ्राता धर्मो नाथः सुहृत्तथा।	<br>
धर्मः स्वामी सखा गोप्ता तथा धाता च पोषकः।। २१६.७४।।	<br>
धर्मादर्थोऽर्थतः कामः कामाद्‌भोगः सुखानि च।	<br>
धर्मादैश्वर्यमैकाग्र्यं धर्मात्स्वर्गगतिः परा।। २१६.७५ ।।	<br><br>
धर्मस्तु सेवितो विप्रास्त्रायते महतो भयात्।	<br>
देवत्वं च द्विजत्वं च धर्मात्प्राप्नोत्यसंशयम्।। २१६.७६ ।।	<br><br>
यदा च क्षीयते पापं नराणां पूर्वसंचितम्।	<br>
तदैषां भजते बुद्धिर्धर्मं चात्र द्विजोत्तमाः।। २१६.७७ ।।	<br><br>
जन्मान्तरसहस्रेषु मानुष्यं प्राप्य दुर्लभम्।	<br>
यो हि नाऽऽचरते धर्मं भवेत्स खलु वञ्चितः।। २१६.७८ ।।	<br><br>
कुत्सिता ये दरिद्राश्च विरुपा व्याधितास्तथा।	<br>
परप्रेष्याश्च मूर्खाश्च ज्ञेया धर्मविवर्जिताः।। २१६.७९ ।।	<br><br>
ये हि दीर्घायुषः शूराः पण्डिता भोगिनोऽर्थिनः।	<br>
अरोगा रूपवन्तश्च तैस्तु धर्मः पुरा कृतः।। २१६.८० ।।	<br><br>
एवं धर्मरता विप्रा गच्छन्ति गतिमुत्तमाम्।	<br>
अधर्मं सेवमानास्तु तिर्यग्योनिं व्रजन्ति ते।। २१६.८१ ।।	<br><br>
ये नरा नरकध्वंसिवासुदेवमनुव्रताः।	<br>
ते स्वप्नेऽपि न पश्यन्ति यमं वा नरकाणि वा।। २१६.८२ ।।	<br><br>
अनादिनिधनं देवं दैत्यदानवदारणम्।	<br>
ये नमन्ति नरा नित्यं नहि पश्यन्ति ते यमम्।। २१६.८३ ।।	<br><br>
कर्मणा मनसा वाचा येऽच्युतं शरणं गताः।	<br>
न समर्थो यमस्तेषां ते मुक्तिफलभागिनः।। २१६.८४ ।।	<br><br>
ये नजा जगतां नाथं नित्यं नारायणं द्विजाः।	<br>
नमन्ति नहि ते विष्णोः स्थानादन्यत्र गामिनः।। २१६.८५ ।।	<br><br>
न ते दूतान्न तन्मार्गं न यमं न च तां पुरीम्।	<br>
प्रणम्य विष्णुं पश्यन्ति नरकाणि कथंचन।। २१६.८६ ।।	<br><br>
कृत्वाऽपि बहुशः पापं नरा मोहसमन्विताः।	<br>
न यान्ति नरकं नत्वा सर्वपापहरं हरिम्।। २१६.८७ ।।	<br><br>
शाठ्येनापि नरा नित्यं ये स्मरन्ति जनार्दनम्।	<br>
तेऽपि यान्ति तनुं त्यक्त्वा विष्णुलोकमनामयम्।। २१६.८८ ।।	<br><br>
अत्यन्तक्रोधसक्तोऽपि कदाचित्कीर्तयेद्धरिम्।	<br>
सोऽपि दोषक्षयान्मुक्तिं लभेच्चेदिपतिर्यथा।। २१६.८९ ।।	<br><br>
इति श्रीमहापुराणे आदिब्राह्मे व्यासर्षिसंवादे धार्मिकाणां सुगतिनिरूपणं नाम षोडशाधिकद्विशततमोऽध्यायः।। २१६ ।।	<br>
