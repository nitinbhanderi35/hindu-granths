<b>विप्रतीर्थवर्णनम्	<br></b>
<b>ब्रह्मोवाच	<br></b>
विप्रतीर्थमिति ख्यातं तथा नारायणं विदुः।	<br>
तस्याऽऽख्यानं प्रवक्ष्यामि श्रृणु विस्मयकारकम्॥ १६७.१ ॥	<br><br>
अन्तर्वेद्यां द्विजः कश्चिद्‌ब्राह्मणो वेदपारगः।	<br>
तस्य पुत्रा महाप्राज्ञा गुणरूपदयान्विताः॥ १६७.२ ॥	<br><br>
तेषां कनीयान्यो भ्राता शान्तो गुणगणैर्वृतः।	<br>
आसन्दिव इति ख्यातः सर्वज्ञानो महामतिः॥ १६७.३ ॥	<br><br>
विवाहाय पिता तस्मा आसन्दिवाय यत्नवान्।	<br>
एतस्मिन्नन्तरे रात्रौ सुप्तं तं द्विजपुत्रकम्॥ १६७.४ ॥	<br><br>
अविष्णुस्मरणं सौम्यशिरस्कमसमाहितम्।	<br>
आसन्दिवं क्रूररूपा राक्षसी कामरूपिणी॥ १६७.५ ॥	<br><br>
तमादायागमच्छीघ्रं गौतम्या दक्षिणे तटे।	<br>
श्रीगिरेरुत्तरे पारे बहुब्राह्मणसेवितम्॥ १६७.६ ॥	<br><br>
नगरं धर्मनिलयं लक्ष्म्या निलयमेव च।	<br>
तत्र राजा बृहत्कीर्तिः सर्वक्षत्रगुणान्वितः॥ १६७.७ ॥	<br><br>
तस्यामितक्षेमसुभिक्षयुक्तं, निशावसाने द्विजपुत्रयुक्ता।	<br>
सा राक्षसी तत्पुरमाससाद, मनोज्ञरूपाणि बिभर्ति नित्यम्॥ १६७.८ ॥	<br><br>
सा कामरूपेण चरत्यशेषां, महीमिमां तेन समं द्विजेन।	<br>
गोदावरीदक्षिणतीर्भागे, वृद्धाकृतिस्तं द्विजमाह भीमा॥ १६७.९ ॥	<br><br>
<b>राक्षस्युवाच	<br></b>
एषा तु गङ्गा द्विजमुख्य संध्या, उपास्यतां विप्रवरैः समेत्य।	<br>
यथोचितं विप्रवरास्तु काले, नोपासते यत्नत एव संध्याम्॥ १६७.१० ॥	<br><br>
नीचास्त एवाभिहिताः सुरेशैरन्त्यावसायिप्रवरास्त एते।	<br>
अहं जनित्री तव चेति वाच्यं, नो चेदिदानीं त्वमुपैषि नाशम्॥ १६७.११ ॥	<br><br>
मद्वाक्यकर्ताऽसि यदि द्विजेन्द्र, सुखं करिष्ये तव यत्प्रियं च।	<br>
पुनश्च देशं निलयं गुरूंश्च, संप्रापयिष्ये ननु सत्यमेतत्॥ १६७.१२ ॥	<br><br>
<b>ब्रह्मोवाच	<br></b>
स प्राह का त्वं द्विजपुंगवोऽपि, सोवाच तं राक्षसी कामरूपा।	<br>
विश्वासयन्ती शपथैरनेकैस्तं भ्रान्तचित्तं मुनिराजपुत्रम्॥ १६७.१३ ॥	<br><br>
कङ्कालिनी नाम जगत्प्रसिद्धा, विप्रोऽसि तामाह निवेदितं यत्।	<br>
तदेव कर्ताऽस्मि न संशयोऽत्र, यत्तत्प्रियं वच्मि करोमि चैव॥ १६७.१४ ॥	<br><br>
<b>ब्रह्मोवाच	<br></b>
तद्विप्रवचनं श्रुत्वा राक्षसी कामरूपिणी।	<br>
वृद्धा तथाऽपि चार्वङ्गी दिव्यालंकारभूषणा॥ १६७.१५ ॥	<br><br>
द्विजमादाय सर्वत्र मत्सुतोऽयं गुणाकरः।	<br>
एवं वदन्ती सर्वत्र याति वक्ति करोति च॥ १६७.१६ ॥	<br><br>
तं विप्रं रूपसौभाग्यवयोविद्याविभूषितम्।	<br>
तां च वृद्धां गुणोपेतामस्य मातेति मेनिरे॥ १६७.१७ ॥	<br><br>
तत्र द्विजवरः कश्चित्स्वां कन्यां भूषणान्विताम्।	<br>
राक्षसीं तां पुरस्कृत्य प्रादात्तस्मै द्विजातये॥ १६७.१८ ॥	<br><br>
सा कन्या तं पतिं प्राप्य कृतार्थाऽस्मीत्यचिन्तयत्।	<br>
स द्विजोऽपि गुणैर्युक्तां पत्नीं दृष्ट्वा सुदुःखितः॥ १६७.१९ ॥	<br><br>
<b>द्विज उवाच	<br></b>
मामियं भक्षयेदेव राक्षसी पापरूपिणी।	<br>
किं करोमि क्व गच्छामि कस्यैतत्कथयामि वा॥ १६७.२० ॥	<br><br>
महत्संकटमापन्नं रक्षयिष्यति कोऽत्र माम्।	<br>
भार्या ममेयं कल्याणी गुणरूपवयोयुता॥ 	<br>
एनामप्यशुभाऽकस्माद्भक्षयिष्यति राक्षसी॥ १६७.२१ ॥	<br><br>
एतस्मिन्नन्तरे तत्र भार्या सा गुणशलिनी।	<br>
वृद्धाऽप्यतिदुराधर्षा सा गता कुत्रचित्तदा॥ १६७.२२ ॥	<br><br>
प्रश्रयावनता भूत्वा बाला चापि पतिव्रता।	<br>
भर्तारं दुःखितं ज्ञात्वा पतिं प्राह रहः शनैः॥ १६७.२३ ॥	<br><br>
<b>भार्योवाच	<br></b>
कस्मात्ते दुःखमापन्नं स्वमिंस्तत्त्वं वदस्व मे॥ १६७.२४ ॥	<br><br>
<b>ब्रह्मोवाच	<br></b>
शनैः प्रोवाच तां भार्यां यथावत्पूर्वविस्तरम्।	<br>
किमकथ्यं प्रिये मित्रे कुलीनायां च योषिति॥ १६७.२५ ॥	<br><br>
भर्तृवाक्यं निशम्येदं प्रोवाच वदतां वरा॥ १६७.२६ ॥	<br><br>
<b>भार्योवाच	<br></b>
अनात्मनः सर्वतोऽपि भयमस्ति गृहेष्वपि।	<br>
कुतो भयं ह्यात्मवतां किं पुनर्गौतमीतटे॥ १६७.२७ ॥	<br><br>
वसतां विष्णुभक्तानां विरक्तानां विवेकिनाम्।	<br>
अत्रस्नात्वा शुचिर्भूत्वा स्तुहि देवमनामयम्॥ १६७.२८ ॥	<br><br>
<b>ब्रह्मोवाच	<br></b>
एतदाकर्ण्य गङ्गायां स्नात्वा विगतकल्मषः।	<br>
तुष्टाव गौतमीतीरे द्विजो नारायणं तथा॥ १६७.२९ ॥	<br><br>
<b>द्विज उवाच	<br></b>
त्वमन्तरात्मा जगतोऽस्य नाथ, त्वमेव कर्ताऽस्य मुकुन्द हर्ता।	<br>
त्वं पालकः पालयसे न दीनमनाथबन्धो नरसिंह कस्मात्॥ १६७.३० ॥	<br><br>
श्रुत्वैतत्प्रार्थनं तस्य जगच्छोकनिवारणः।	<br>
नारायणोऽपि तां पापां निजघान स राक्षसीम्॥ १६७.३१ ॥	<br><br>
सुदर्शनेन चक्रेण सहस्रारेण भास्वता।	<br>
तस्मै प्रादाद्वरानिष्टान्प्रापयच्च गुरुं प्रभुः॥ १६७.३२ ॥	<br><br>
ततः प्रभृति तत्तीर्थं विप्रं नारायणं विदुः।	<br>
स्नानदानेन पूजाद्यैर्यत्र सिध्यति वाञ्छितम्॥ १६७.३३ ॥	<br><br>
इति श्रीमहापुराणे आदिब्राह्मे तीर्थमाहात्म्ये विप्रानारायणतीर्थवर्णनं नाम सप्तषष्ट्यधिकशततमोऽध्यायः॥ १६७ ॥	<br><br>
गौतमीमाहात्म्येऽष्टनवतितमोऽध्यायः॥ ९८ ॥	<br>
