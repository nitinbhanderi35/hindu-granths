<b>अथ द्व्यधिकशततमोऽध्यायः</b><br>
<b>पञ्जतीर्थमाहात्म्यवर्णनम्</b><br>
<b>ब्रह्मोवाच<br></b>
सावित्री चैव गायत्री श्रद्धा मेधा सरस्वती।<br>
एतानि पञ्च तीर्थानि पुण्यानि मुनयो विदुः।। १०२.१ ।।<br>
<br>
तत्र स्नात्वा तु पीत्वा तु मुच्यते सर्वकल्मषात्।<br>
सावित्री चैव गायत्री श्रद्धा मेधा सरस्वती।। १०२.२ ।।<br>
<br>
एता मम सुतदा ज्येष्ठा धर्मसंस्थानहेतवः।<br>
सर्वासामुत्तमां कांचिन्निर्ममे लोकसुन्दरीम्।। १०२.३ ।।<br>
<br>
तां दृष्ट्वा विकृता बुद्धिर्ममाऽऽसीन्मुनीसत्तमः।<br>
गृह्यमाणा मया बाला सा मां दृष्ट्वा पलायिता।। १०२.४ ।।<br>
<br>
मृगीभूता तु सा बला मृगोऽहमभवं तदा।<br>
मृगव्याधोऽभवच्छंभुर्धर्मसंरक्षणाय च।। १०२.५ ।।<br>
<br>
ता मद्भीताः पञ्च सुता गङ्गामीयुर्महानदीम्।<br>
ततो महेश्वरः प्रायाद्धर्मसंरक्षणाय सः।। १०२.६ ।।<br>
<br>
धनुर्गृहीत्वा सशरमीशोऽपि मृगरूपिणम्।<br>
मामुवाच वधिष्ये त्वां मृगव्याधस्तदा हरः।। १०२.७ ।।<br>
<br>
तत्कर्मणो निवृत्तोऽहं प्रादं कन्यां विवस्वते।<br>
सावित्र्यादायः पञ्च सुता नदीरूपेण संगता।। १०२.८ ।।<br>
<br>
ता आगताः पुनश्चापि स्वर्गं लोकं ममान्तिकम्।<br>
यत्र ताः संगता देव्या पञ्च तीर्थानि नारद।। १०२.९ ।।<br>
<br>
संगतानि च पुण्यानि पञ्च नद्यः सरस्वती।<br>
तेषु स्नानं तथा दानं यत्किंचित्कुरुते नरः।। १०२.१० ।।<br>
<br>
सर्वकामप्रदं तस्मान्नैष्कर्म्यान्मुक्तिदं स्मृतम्।<br>
तत्राभवनमृगव्याधं तीर्थं सर्वार्थदं नृणाम्।।<br>
स्वर्गमौक्षफलं चान्यद्ब्रह्मतीर्थफलं स्मृतम्।। १०२.११ ।।<br>
<br>
इति श्रीमहापुराणे आदिब्राह्मे तीर्थमाहात्म्ये पञ्चतीर्थमाहात्म्यनिरूपणं नाम द्व्यधिकशततमोऽध्यायः।। १०२ ।।<br>
<br>
गौतमीमाहात्म्य त्रयस्त्रिंशोऽध्यायः।। ३३ ।।<br>
