<b>व्यास-मुनिसंवादे महाप्रलयवर्णनम्	<br></b>
<b>मुनय ऊचुः	<br></b>
अस्माभिस्तु श्रुतं व्यास यत्त्वया समुदाहृतम्।	<br>
प्रादुर्भावाश्रितं पुण्यं माया विष्णोश्च दुर्विदा।। २३०.१ ।।	<br><br>
श्रोतुमिच्छामहे त्वत्तो यथावदुपसंहृतिम्।	<br>
महाप्रलयसंज्ञां च कल्पान्ते च महामुने।। २३०.२ ।।	<br><br>
<b>व्यास उवाच	<br></b>
श्रुयतां भो मुनिश्रेष्ठा यथावदनुसंहृतिः।	<br>
कल्पान्ते प्राकृते चेव प्रलये जायते यथा।। २३०.३ ।।	<br><br>
अहोरात्रं पितॄणां तु मासोऽब्दं त्रिदिवौकसाम्।	<br>
चतुर्युगसहस्रे तु ब्रह्मणोऽहर्द्विजोत्तमाः।। २३०.४ ।।	<br><br>
कृतं त्रेता द्वापरं च कलिश्चेति चतुर्युगम्।	<br>
देवैर्वर्षसहस्रैस्तु तद्‌द्वादशभिरुच्यते।। २३०.५ ।।	<br><br>
चतुर्युगाण्यशेषाणि सदृशानि स्वरूपतः।	<br>
आद्यं कृतयुगं प्रोक्तं मुनयोऽन्त्यं तथा कलिम्।। २३०.६ ।।	<br><br>
आद्ये कृतयुगे सर्गे ब्रह्मणा क्रियते यतः।	<br>
क्रियते चोपसंहारस्तथाऽन्तेऽपि कलौ युगे।। २३०.७ ।।	<br><br>
<b>मुनय ऊचुः	<br></b>
कलेः स्वरूपं भगवन्विस्तराद्वक्तुर्मसि।	<br>
धर्मश्चतुष्पाद्भगवान्यस्मिन्वैकल्यमृच्छति।। २३०.८ ।।	<br><br>
<b>व्यास उवाच	<br></b>
कलिस्वरूपं भो विप्रा यत्पृच्छध्वं ममानघाः।	<br>
निबोधध्वं समासेन वर्तते यन्महत्तरम्।। २३०.९ ।।	<br><br>
वर्णाश्रमाचारवती प्रवृत्तिर्न कलौ नृणाम्।	<br>
न सामऋग्यजुर्वेदविनिष्पादनहैतुकी।। २३०.१० ।।	<br><br>
विवाहा न कलौ धर्मा न शिष्या गुरुसंस्थिताः।	<br>
न पुत्रा धार्मिकाश्चैव न च वह्निक्रियाक्रमः।। २३०.११ ।।	<br><br>
यत्र तत्र कुले जातो बली सर्वेश्वरः कलौ।	<br>
सर्वेभ्य एव वर्णेभ्यो नरः कन्योपजीविनः।। २३०.१२ ।।	<br><br>
येन तेनैव योगेन द्विजातिर्दीक्षितः कलौ।	<br>
यैव सैव च विप्रेन्द्राः प्रायश्चित्तक्रिया कलौ।। २३०.१३ ।।	<br><br>
सर्वमेव कलौ शास्त्रं यस्य यद्वचनं द्विजाः।	<br>
देवताश्च कलौ सर्वाः सर्वः सर्वस्य चाऽऽश्रमः।। २३०.१४ ।।	<br><br>
उपवासस्तथाऽऽयासो वित्तोत्सर्गस्तथा कलौ।	<br>
धर्मो यथाभिरुचितैरनुष्ठानैरनुष्ठितः।। २३०.१५ ।।	<br><br>
वित्तेन भविता पुंसां स्वल्पेनैव मदः कलौ।	<br>
स्त्रीणां रूपमदश्चैव केशैरेव भविष्यति।। २३०.१६ ।।	<br><br>
सुवर्णमणिरत्नादौ वस्त्रे चापक्षयं गते।	<br>
कलौ स्त्रिया भविष्यन्ति तदा केशैरलंकृताः।। २३०.१७ ।।	<br><br>
परित्यक्ष्यन्ति भर्तारं वित्तहीनं तथा स्त्रियः।	<br>
भर्ता भविष्यति कलौ वितवानेव योषिताम्।। २३०.१८ ।।	<br><br>
यो यो ददाति बहुलं स स स्वामी तदा नृणाम्।	<br>
स्वामित्वहेतुसंबन्धो भविताऽभिजनस्तदा।। २३०.१९ ।।	<br><br>
गृहान्ता द्रव्यसंघाता द्रव्यान्ता च तथा मतिः।	<br>
अर्थाश्चाथोपभोगान्ता भविष्यन्ति तदा कलौ।। २३०.२० ।।	<br><br>
स्त्रियः कलौ भविष्यन्ति स्वैरिण्यो ललितस्पृहाः।	<br>
अन्यायावाप्तवित्तेषु पुरुषेषु स्पृहालवः।। २३०.२१ ।।	<br><br>
अभ्यर्थितोऽपि सुहृदा स्वार्थहानिं तु मानवः।	<br>
पणस्यार्धामात्रेऽपि करिष्यति तदा द्विजाः।। २३०.२२ ।।	<br><br>
सदा सपौरुषं चेतो भावि विप्र तदा कलौ।।	<br>
क्षीरप्रदानसंबन्धि भाति गोषु च गौरवम्।। २३०.२३ ।।	<br><br>
अनावृष्टिभयात्प्रायः प्रजाः क्षुद्भयकातराः।	<br>
भविष्यन्ति तदा सर्वा गगनसक्तदृष्टयः।। २३०.२४ ।।	<br><br>
मूलपर्णफलाहारस्तापसा इव मानवाः।	<br>
आत्मानं घातयिष्यन्ति तदाऽवृष्ट्याऽभिदुःखिताः।। २३०.२५ ।।	<br><br>
दुर्भिक्षमेव सततं सदा क्लेशमनीश्वराः।	<br>
प्राप्स्यन्ति व्याहतसुखं प्रमादान्मानवाः कलौ।। २३०.२६ ।।	<br><br>
अस्नातभोजिनो नाग्निदेवतातिथिपूजनम्।	<br>
करिष्यन्ति कलौ प्राप्ते न च पिण्डोदकक्रियाम्।। २३०.२७ ।।	<br><br>
लोलुपा ह्रस्वदेहाश्च बह्वन्नादनतत्पराः।	<br>
बहुप्रजाल्पभाग्याश्च भविष्यन्ति कलौ स्त्रियः।। २३०.२८ ।।	<br><br>
उभाभ्यामथ पाणिभ्यां शिरः कण्डूयनं स्त्रियः।	<br>
कुर्वत्यो गुरुभर्तॄमामाज्ञां भेत्स्यन्त्यनावृताः।। २३०.२९ ।।	<br><br>
स्वपोषणपराः क्रुद्धा देहसंस्कारवर्जिताः।	<br>
परुषानृतभाषिण्यो भविष्यन्ति कलौ स्त्रियः।। २३०.३० ।।	<br><br>
दुःशीला दुष्टशीलेषु कुर्वत्यः सततं स्पृहाम्।	<br>
असद्धृता भविष्यन्ति पुरुषेषु कुलाङ्गनाः।। २३०.३१ ।।	<br><br>
वेदादानं करिष्यन्ति वडवाश्च तथाऽव्रताः।	<br>
गृहस्थाश्च न होष्यन्ति न दास्यन्त्युचितान्यपि।। २३०.३२ ।।	<br><br>
भवेयुर्वनवासा वै ग्राम्याहारपरिग्रहाः।	<br>
भिक्षवश्चापि पुत्रा हि स्नेहसंबन्धयन्त्रकाः।। २३०.३३ ।।	<br><br>
अरक्षितारो हर्तारः शुल्कव्याजेन पार्थिवाः।	<br>
हारिणो जनवित्तानां संप्राप्ते च कलौ युगे।। २३०.३४ ।।	<br><br>
यो योऽश्वरथनागाढ्यः स स राजा भविष्यति।	<br>
यश्च यश्चाबलः सर्वः स स भृत्यः कलौ युगे।। २३०.३५ ।।	<br><br>
वैश्याः कृषिवणिज्यादि संत्यज्य निजकर्म यत्।	<br>
शूद्रवृत्त्या भविष्यन्ति कारुकर्मोपजीविनः।। २३०.३६ ।।	<br><br>
भैक्ष्यव्रतास्तथा शूद्राः प्रव्रज्यालिङ्गिनोऽधमाः।	<br>
पाखण्डसंश्रयां वृत्तिमाश्रयिष्यन्त्यसंस्कृताः।। २३०.३७ ।।	<br><br>
दुर्भिक्षकरपीडाभिरतीवापद्रुता जनाः।	<br>
गोधूमान्नयवान्नाद्यान्देशान्यास्यन्ति दुःखिताः।। २३०.३८ ।।	<br><br>
?Bवेदमार्गे प्रलीने च पाखण्डाढ्ये ततो जने।	<br>
अधर्मवृद्ध्या लोकानामल्पमायुर्भविष्यति।। २३०.३९ ।।	<br><br>
अशास्त्रविहितं घोरं तप्यमानेषु वै तपः।	<br>
नरेषु नृपदोषेण बालमृत्युर्भविष्यति।। २३०.४० ।।	<br><br>
भवित्री योषितां सूतिः पञ्चषट्सप्तवार्षिकी।	<br>
नवाष्टदशवर्षाणां मनुष्याणां तथा कलौ।। २३०.४१ ।।	<br><br>
पलितोद्‌गमश्च भविता तदा द्वादशवर्षिकः।	<br>
न जीविष्यति वै कश्चित्कलौ वर्षाणि विंशतिम्।। २३०.४२ ।।	<br><br>
अल्पप्रज्ञा वृथालिङ्गा दुष्टान्तः करणाः कलौ।	<br>
यतस्ततो विनश्यन्ति कालेनाल्पेन मानवाः।। २३०.४३ ।।	<br><br>
यदा यदा हि पाखण्डवृत्तिरत्रोपलक्ष्यते।	<br>
तदा तदा कलेर्वृद्धिरनुमेया विचक्षणैः।। २३०.४४ ।।	<br><br>
यदा यदा सतां हानिर्वेदमार्गनुसारिणाम्।	<br>
तदा तदा कलेर्वृद्धिरनुमेया विचक्षणैः।। २३०.४५ ।।	<br><br>
प्रारम्भाश्चावसीदन्ति यदा धर्मकृतां नृणाम्।	<br>
तदाऽनुमेयं प्राधान्यं कलेर्विप्रा विचक्षणैः।। २३०.४६ ।।	<br><br>
यदा यदा न यज्ञानामीश्वरः पुरुषोत्तमः।	<br>
इज्यते पुरुषैर्यज्ञैस्तदा ज्ञेयं कलेर्बलम्।। २३०.४७ ।।	<br><br>
न प्रीतिर्वेदवादेषु पाखण्डेषु यदा रतिः।	<br>
कलेर्वृद्धिस्तदा प्राज्ञैरनुमेया द्विजोत्तमाः।। २३०.४८ ।।	<br><br>
कलौ जगत्पतिं विष्णुं सर्वस्रष्टारमीश्वरम्।	<br>
नार्चयिष्यन्ति भो विप्राः पाखण्डोपहता नराः।। २३०.४९ ।।	<br><br>
किं देवैः किं द्विजैर्वेदैः किं शौचेनाम्बुजल्प(न्म)ना।	<br>
इत्येवं प्रलपिष्यन्ति पाखण्डोपहता नराः।। २३०.५० ।।	<br><br>
अल्पवृष्टिश्च पर्जन्यः स्वल्पं सस्यफलं तथा।	<br>
फलं तथाऽल्पसारं च विप्राः प्राप्ते कलौ युगे।। २३०.५१ ।।	<br><br>
जानुप्रायाणि वस्त्राणि शमीप्राया महीरुहाः।	<br>
शूद्रप्रायास्तथा वर्णा भविष्यन्ति कलौ युगे।। २३०.५२ ।।	<br><br>
अणुप्रायाणि धान्यानि आजप्रायं तथा पयः।	<br>
भविष्यति कलौ प्राप्त औशीरं चानुलेपनम्।। २३०.५३ ।।	<br><br>
श्वश्रूश्वशुरभूयिष्ठा गुरवश्च नृणां कलौ।	<br>
शालाद्याहारिभार्याश्च सुहृदो मुनिसत्तमाः।। २३०.५४ ।।	<br><br>
कस्य माता पिता कस्य यदा कर्मात्मकः पुमान्।	<br>
इति चोदाहरिष्यन्ति श्वशुरानुगता नराः।। २३०.५५ ।।	<br><br>
वाङ्मनः कायजैर्दोषैरभिभूताः पुनः पुनः।	<br>
नराः पापान्यनुदिनं करिष्यन्त्यल्पमेधसः।। २३०.५६ ।।	<br><br>
निःसत्यानामशौचानां निह्रीकाणां तथा द्विजाः।	<br>
यद्यद्‌दुःखाय तत्सर्वं कलिकाले भविष्यति।। २३०.५७ ।।	<br><br>
निःस्वाध्यायवषट्कारे स्वधास्वाहाविवर्जिते।	<br>
तदा प्रविरलो विप्रः कश्चिल्लोकेभविष्यति।। २३०.५८ ।।	<br><br>
तत्राल्पेनैव कालेन पुण्यस्कन्धमनुत्तमम्।	<br>
करोति यः कृतयुगे क्रियते तपसा हि यः।। २३०.५९ ।।	<br><br>
<b>मुनय ऊचुः	<br></b>
कस्मिन्कालेऽल्पको धर्मो ददाति सुमहाफलम्।	<br>
वक्तुमर्हस्यशेषेण श्रोतुं वाञ्छा प्रवर्तते।। २३०.६० ।।	<br><br>
<b>व्यास उवाच	<br></b>
धन्ये कलौ भवेद्विप्रास्त्वल्पक्लेशैर्महत्फलम्।	<br>
तथा भवेतां स्त्रीशूद्रौ धन्यौ चान्यन्निबोधत।। २३०.६१ ।।	<br><br>
यत्कृते दशभिर्वर्षैस्त्रेतायां हायनेन तत्।	<br>
द्वापरे तच्च मासेन अहोरात्रेण तत्कलौ।। २३०.६२ ।।	<br><br>
तपसो ब्रह्मचर्यस्य जपादेश्च फलं द्विजाः।	<br>
प्राप्नोति पुरुषस्तेन कलौ साध्विति भाषितुम्।। २३०.६३ ।।	<br><br>
ध्यायन्कृते यजन्यज्ञैस्त्रेतायां द्वापरेऽर्चयन्।	<br>
यदाप्नोति तदाप्नोति कलौ संकीर्त्य केशवम्।। २३०.६४ ।।	<br><br>
धर्मोत्कर्षमतीवात्र प्राप्नोति पुरुषः कलौ।	<br>
स्वल्पायासेन धर्मज्ञास्तेन तुष्टोऽस्म्यहं कलौ।। २३०.६५ ।।	<br><br>
व्रतचर्यापरैर्ग्राह्या वेदाः पूर्वं द्विजातिभिः।	<br>
ततस्तु धर्मसंप्राप्तैर्यष्टव्यं विधिवद्धनैः।। २३०.६६ ।।	<br><br>
वृथा कथा वृथा भोज्यं वृथा स्वं च द्विजन्मनाम्।	<br>
पतनाय तथा भाव्यं तैस्तु संयतिभिः सह।। २३०.६७ ।।	<br><br>
असम्यक्करणे दोषास्तेषां सर्वेषु वस्तुषु।	<br>
भोज्यपेयादिकं चैषां नेच्छाप्राप्तिकरं द्विजाः।। २३०.६८ ।।	<br><br>
पारतन्त्र्यात्समस्तेषु तेषां कार्येषु वै ततः।	<br>
लोकान्क्लेशेन महता यजन्ति विनयान्विताः।। २३०.६९ ।।	<br><br>
द्विजशुश्रूषणेनैव पाकयज्ञाधिकारवान्।	<br>
निजं जयति वै लोकं शूद्रो धन्यतरस्ततः।। २३०.७० ।।	<br><br>
भक्ष्याभक्ष्येषु नाशा(त्रा)स्ति येषां पापेषु वा यतः।	<br>
नियमो मुनिशार्दूलास्तनासौ साध्वितीरितम्।। २३०.७१ ।।	<br><br>
स्वधर्मस्याविरोधेन नरैर्लभ्यं धनं सदा।	<br>
प्रतिपादनीयं पात्रेषु यष्टव्यं च यथाविधि।। २३०.७२ ।।	<br><br>
तस्यार्जने महान्क्लेशः पालनेन द्विजोत्तमाः।	<br>
तथा सद्विनियोगाय विज्ञेयं गहनं नृणाम्।। २३०.७३ ।।	<br><br>
एभिरन्यैस्तथा क्लेशैः पुरुषा द्विजसत्तमाः।	<br>
निजाञ्जयन्ति वै लोकान्प्राजापत्यादिकान्क्रमात्।। २३०.७४ ।।	<br><br>
योषिच्छुश्रूषणाद्भर्तुः कर्मणा मनसा गिरा।	<br>
एतद्विषयमाप्नोति तत्सालोक्यं यतो द्विजाः।। २३०.७५ ।।	<br><br>
नातिक्लेशेन महता तानेव पुरुषो यथा।	<br>
तृतीयं व्याहृतं तेन मया साध्विति योषितः।। २३०.७६ ।।	<br><br>
एतद्वः कथितं विप्रा यन्निमित्तमिहाऽऽगताः।	<br>
तत्पृच्छध्वं यथाकाममहं वक्ष्यामि वः स्फुटम्।। २३०.७७ ।।	<br><br>
अल्पेनैव प्रयत्नेन धर्मः सिध्यति वै कलौ।	<br>
नरैरात्मगुणाम्भोभिः क्षालिताखिलकिल्बिषैः।। २३०.७८ ।।	<br><br>
शूद्रैश्च द्विजशुश्रूषातत्परैर्मुनिसत्तमाः।	<br>
तथा स्त्रीभिरनायासात्पतिशुश्रुषयैव हि।। २३०.७९ ।।	<br><br>
ततस्त्रितयमप्येतन्मम धन्यतमं मतम्।	<br>
धर्मसंराधने क्लेशो द्विजातीनां कृतादिषु।। २३०.८० ।।	<br><br>
तथा स्वल्पेन तपसा सिद्धिं यास्यन्ति मानवाः।	<br>
धन्या धर्मं चरिष्यन्ति युगान्ते मुनिसत्तमाः।। २३०.८१ ।।	<br><br>
भवद्‌भिर्यदभिप्रेतं तदेतत्कथितं मया।	<br>
अपृष्टेनापि धर्मज्ञाः किमन्यत्क्रियतां द्विजाः।। २३०.८२ ।।	<br><br>
इति श्रीमहापुराणे आदिब्राह्मे व्यासर्षिसंवादे भविष्यकथनं नाम त्रिंशदधिकद्विशततमोऽध्यायः।। २३० ।।	<br>
