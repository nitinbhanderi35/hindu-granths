<span style="font-size: 14pt; line-height: 200%">लोमहर्षण उवाच।<br>
स सृष्ट्वा तु प्रजास्त्वेवमापवो वै प्रजापतिः ।<br>
लेभे वै पुरुषः पत्नीं शतरूपामयोनिजाम् १।।<br>
आपवस्य महिम्ना तु दिवमावृत्य तिष्ठतः ।<br>
धर्मेणैव मुनिश्रेष्ठाः शतरूपा व्यजायत २।<br>
सा तु वर्षायुतं तप्त्वा तपः परमदुश्चरम् ।<br>
भर्तारं दीप्ततपसं पुरुषं प्रत्यपद्यत ३।<br>
स वै स्वायंभुवो विप्राः पुरुषो मनुरुच्यते ।<br>
तस्यैकसप्ततियुगं मन्वन्तरमिहोच्यते ४।<br>
वैराजात्पुरुषाद्वीरं शतरूपा व्यजायत ।<br>
प्रियव्रतोत्तानपादौ वीरात्काम्या व्यजायत ५।<br>
काम्या नाम सुता श्रेष्ठा कर्दमस्य प्रजापतेः ।<br>
काम्यापुत्रास्तु चत्वारः सम्राट्कुक्षिर्विराट्प्रभुः ६।<br>
उत्तानपादं जग्राह पुत्रमत्रिः प्रजापतिः ।<br>
उत्तानपादाच्चतुरः सूनृता सुषुवे सुतान् ७।<br>
धर्मस्य कन्या सुश्रोणी सूनृता नाम विश्रुता ।<br>
उत्पन्ना वाजिमेधेन ध्रुवस्य जननी शुभा ८।<br>
ध्रुवं च कीर्तिमन्तं च आयुष्मन्तं वसुं तथा ।<br>
उत्तानपादोऽजनयत्सूनृतायां प्रजापतिः ९।<br>
ध्रुवो वर्षसहस्राणि त्रीणि दिव्यानि भो द्विजाः ।<br>
तपस्तेपे महाभागः प्रार्थयन्सुमहद्यशः १०।<br>
तस्मै ब्रह्मा ददौ प्रीतः स्थानमात्मसमं प्रभुः ।<br>
अचलं चैव पुरतः सप्तर्षीणां प्रजापतिः ११।<br>
तस्याभिमानमृद्धिं च महिमानं निरीक्ष्य च ।<br>
देवासुराणामाचार्यः श्लोकं प्रागुशना जगौ १२।<br>
अहोऽस्य तपसो वीर्यमहो श्रुतमहोऽद्भुतम् ।<br>
यमद्य पुरतः कृत्वा ध्रुवं सप्तर्षयः स्थिताः १३।<br>
तस्माच्छ्लिष्टिं च भव्यं च ध्रुवाच्छंभुर्व्यजायत ।<br>
श्लिष्टेराधत्त सुच्छाया पञ्च पुत्रानकल्मषान् १४।<br>
रिपुं रिपुंजयं वीरं वृकलं वृकतेजसम् ।<br>
रिपोराधत्त बृहती चक्षुषं सर्वतेजसम् १५।<br>
अजीजनत्पुष्करिण्यां वैरिण्यां चाक्षुषं मनुम् ।<br>
प्रजापतेरात्मजायां वीरण्यस्य महात्मनः १६।<br>
मनोरजायन्त दश नड्वलायां महौजसः ।<br>
कन्यायां मुनिशार्दूला वैराजस्य प्रजापतेः १७।<br>
कुत्सः पुरुः शतद्युम्नस्तपस्वी सत्यवाक्कविः ।<br>
अग्निष्टुदतिरात्रश्च सुद्युम्नश्चेति ते नव १८।<br>
अभिमन्युश्च दशमो नड्वलायां महौजसः ।<br>
पुरोरजनयत्पुत्रान्षडाग्नेयी महाप्रभान् १९।<br>
अङ्गं सुमनसं स्वातिं क्रतुमङ्गिरसं मयम् ।<br>
अङ्गात्सुनीथापत्यं वै वेणमेकं व्यजायत २०।<br>
अपचारेण वेणस्य प्रकोपः सुमहानभूत् ।<br>
प्रजार्थमृषयो यस्य ममन्थुर्दक्षिणं करम् २१।<br>
वेणस्य मथिते पाणौ संबभूव महान्नृपः ।<br>
तं दृष्ट्वा मुनयः प्राहुरेष वै मुदिताः प्रजाः २२।<br>
करिष्यति महातेजा यशश्च प्राप्स्यते महत् ।<br>
स धन्वी कवची जातो ज्वलज्ज्वलनसंनिभः २३।<br>
पृथुर्वैण्यस्तथा चेमां ररक्ष क्षत्रपूर्वजः ।<br>
राजसूयाभिषिक्तानामाद्यः स वसुधापतिः २४।<br>
तस्माच्चैव समुत्पन्नौ निपुणौ सूतमागधौ ।<br>
तेनेयं गौर्मुनिश्रेष्ठा दुग्धा सस्यानि भूभृता २५।<br>
प्रजानां वृत्तिकामेन देवैः सर्षिगणैः सह ।<br>
पितृभिर्दानवैश्चैव गन्धर्वैरप्सरोगणैः २६।<br>
सर्पैः पुण्यजनैश्चैव वीरुद्भिः पर्वतैस्तथा ।<br>
तेषु तेषु च पात्रेषु दुह्यमाना वसुंधरा २७।<br>
प्रादाद्यथेप्सितं क्षीरं तेन प्राणानधारयन् ।<br>
पृथोस्तु पुत्रौ धर्मज्ञौ यज्ञान्तेऽन्तर्धिपातिनौ २८।<br>
शिखण्डिनी हविर्धानमन्तर्धानाद्व्यजायत ।<br>
हविर्धानात्षडाग्नेयी धिषणाजनयत्सुतान् २९।<br>
प्राचीनबर्हिषं शुक्रं गयं कृष्णं व्रजाजिनौ ।<br>
प्राचीनबर्हिर्भगवान्महानासीत्प्रजापतिः ३०।<br>
हविर्धानान्मुनिश्रेष्ठा येन संवर्धिताः प्रजाः ।<br>
प्राचीनबर्हिर्भगवान्पृथिवीतलचारिणीः ३१।<br>
समुद्र तनयायां तु कृतदारोऽभवत्प्रभुः ।<br>
महतस्तपसः पारे सवर्णायां प्रजापतिः ३२।<br>
सवर्णाधत्त सामुद्री दश प्राचीनबर्हिषः ।<br>
सर्वान्प्रचेतसो नाम धनुर्वेदस्य पारगान् ३३।<br>
अपृथग्धर्मचरणास्तेऽतप्यन्त महत्तपः ।<br>
दश वर्षसहस्राणि समुद्र सलिलेशयाः ३४।<br>
तपश्चरत्सु पृथिवीं प्रचेतःसु महीरुहाः ।<br>
अरक्षमाणामावव्रुर्बभूवाथ प्रजाक्षयः ३५।<br>
नाशकन्मारुतो वातुं वृतं खमभवद्द्रुमैः ।<br>
दश वर्षसहस्राणि न शेकुश्चेष्टितुं प्रजाः ३६।<br>
तदुपश्रुत्य तपसा युक्ताः सर्वे प्रचेतसः ।<br>
मुखेभ्यो वायुमग्निं च ससृजुर्जातमन्यवः ३७।<br>
उन्मूलानथ वृक्षांस्तु कृत्वा वायुरशोषयत् ।<br>
तानग्निरदहद्घोर एवमासीद्द्रुमक्षयः ३८।<br>
द्रुमक्षयमथो बुद्ध्वा किंचिच्छिष्टेषु शाखिषु ।<br>
उपगम्याब्रवीदेतांस्तदा सोमः प्रजापतीन् ३९।<br>
कोपं यच्छत राजानः सर्वे प्राचीनबर्हिषः ।<br>
वृक्षशून्या कृता पृथ्वी शाम्येतामग्निमारुतौ ४०।<br>
रत्नभूता च कन्येयं वृक्षाणां वरवर्णिनी ।<br>
भविष्यं जानता तात धृता गर्भेण वै मया ४१।<br>
मारिषा नाम नाम्नैषा वृक्षाणामिति निर्मिता ।<br>
भार्या वोऽस्तु महाभागाः सोमवंशविवर्धिनी ४२।<br>
युष्माकं तेजसोऽर्धेन मम चार्धेन तेजसः ।<br>
अस्यामुत्पत्स्यते विद्वान्दक्षो नाम प्रजापतिः ४३।<br>
स इमां दग्धभूयिष्ठां युष्मत्तेजोमयेन वै ।<br>
अग्निनाग्निसमो भूयः प्रजाः संवर्धयिष्यति ४४।<br>
ततः सोमस्य वचनाज्जगृहुस्ते प्रचेतसः ।<br>
संहृत्य कोपं वृक्षेभ्यः पत्नीं धर्मेण मारिषाम् ४५।<br>
दशभ्यस्तु प्रचेतोभ्यो मारिषायां प्रजापतिः ।<br>
दक्षो जज्ञे महातेजाः सोमस्यांशेन भो द्विजाः ४६।<br>
अचरांश्च चरांश्चैव द्विपदोऽथ चतुष्पदः ।<br>
स सृष्ट्वा मनसा दक्षः पश्चादसृजत स्त्रियः ४७।<br>
ददौ दश स धर्माय कश्यपाय त्रयोदश ।<br>
शिष्टाः सोमाय राज्ञे च नक्षत्राख्या ददौ प्रभुः ४८।<br>
तासु देवाः खगा गावो नागा दितिजदानवाः ।<br>
गन्धर्वाप्सरसश्चैव जज्ञिरेऽन्याश्च जातयः ४९।<br>
ततः प्रभृति विप्रेन्द्रा ः! प्रजा मैथुनसंभवाः ।<br>
संकल्पाद्दर्शनात्स्पर्शात्पूर्वेषां प्रोच्यते प्रजा ५०।<br>
मुनय ऊचुः।<br>
देवानां दानवानां च गन्धर्वोरगरक्षसाम् ।<br>
संभवस्तु श्रुतोऽस्माभिर्दक्षस्य च महात्मनः ५१।<br>
अङ्गुष्ठाद्ब्रह्मणो जज्ञे दक्षः किल शुभव्रतः ।<br>
वामाङ्गुष्ठात्तथा चैवं तस्य पत्नी व्यजायत ५२।<br>
कथं प्राचेतसत्वं स पुनर्लेभे महातपाः ।<br>
एतं नः संशयं सूत व्याख्यातुं त्वमिहार्हसि ।<br>
दौहित्रश्चैव सोमस्य कथं श्वशुरतां गतः ५३।<br>
लोमहर्षण उवाच।<br>
उत्पत्तिश्च निरोधश्च नित्यं भूतेषु भो द्विजाः ।<br>
ऋषयोऽत्र न मुह्यन्ति विद्यावन्तश्च ये जनाः ५४।<br>
युगे युगे भवन्त्येते पुनर्दक्षादयो नृपाः ।<br>
पुनश्चैव निरुध्यन्ते विद्वांस्तत्र न मुह्यति ५५।<br>
ज्यैष्ठ्यं कानिष्ठमप्येषां पूर्वं नासीद्द्विजोत्तमाः ।<br>
तप एव गरीयोऽभूत्प्रभावश्चैव कारणम् ५६।<br>
इमां विसृष्टिं दक्षस्य यो विद्यात्सचराचराम् ।<br>
प्रजावानायुरुत्तीर्णः स्वर्गलोके महीयते ५७।<br>
इति श्रीब्राह्मे महापुराणे सृष्टिकथनं नाम द्वितीयोऽध्यायः २ ।<br>
।<br>
।<br>
</span>
