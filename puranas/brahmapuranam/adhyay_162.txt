<b>मन्युतीर्थवर्णनम्	<br></b>
<b>ब्रह्मोवाच	<br></b>
मन्युतीर्थमिति ख्यातं सर्वप्रापप्रणाशनम्।	<br>
सर्वकामप्रदं नॄणां स्मरणादघनाशनम्॥ १६२.१ ॥	<br><br>
तस्य प्रभावं वक्ष्यामि श्रृणुष्वावहितो मुने।	<br>
देवानां दानवानां च संगरोऽभून्मिथः पुरा॥ १६२.२ ॥	<br><br>
तत्राजयन्नैव सुरा दानवा जयिनोऽभवन्।	<br>
पराङ्मुखाः सुरगणाः संगराद्‌गतचेतसः॥ १६२.३ ॥	<br><br>
मामभ्येत्य समूचुस्ते देहि नोऽभयकारणम्।	<br>
तानहं प्रत्यवोचं वै गङ्गां गच्छत सर्वशः॥ १६२.४ ॥	<br><br>
तत्र वै गौतमीतीरे स्तुत्वा देवं महेश्वरम्।	<br>
अनपायनिरायाससहजानन्दसुन्दरम्॥ १६२.५ ॥	<br><br>
लप्स्यते सर्वविबुधा जयहेतुर्महेश्वरात्।	<br>
तथेत्युक्त्वा सुरगणाः स्तुवन्ति स्म महेश्वरम्॥ १६२.६ ॥	<br><br>
तपोऽतप्यन्त केचिद्वै ननृतुश्च तथाऽपरे।	<br>
अस्नापयंश्च केचिच्चापूजयंश्च तथाऽपरे॥ १६२.७ ॥	<br><br>
ततः प्रसन्नो भगवाञ्शूलपाणिर्महेश्वरः।	<br>
देवानथाब्रवीत्तुष्टो व्रियतां यदभीप्सितम्॥ १६२.८ ॥	<br><br>
देवा ऊचुः सुरपतिं विजयाय ददस्व नः।	<br>
पुरुषं परमश्लाध्यं रणेषु पुरतः स्थितम्॥ १६२.९ ॥	<br><br>
यद्‌बाहुबलमाश्रित्य भवामः सुखिनो वयम्।	<br>
तथेत्युवाच भगवान्देवान्प्रति महेश्वरः॥ १६२.१० ॥	<br><br>
आत्मनस्तेजसा कश्चिन्निर्मितः परमेष्ठिना।	<br>
मन्युनामानमत्युग्रं देवसैन्यपुरोगमम्॥ १६२.११ ॥	<br><br>
तं नत्वा त्रिदशाः सर्वे शिवं नत्वा स्वमालयम्।	<br>
मन्युना सह चाभ्येत्य पुनर्युद्धाय तस्थिरे॥ १६२.१२ ॥	<br><br>
युद्धे स्थित्वा तु दनुजैर्दैतेयैश्च महाबलैः।	<br>
विबुधा जातसन्नद्धा मन्युमूचुः पुरः स्थिताः॥ १६२.१३ ॥	<br><br>
<b>देवा ऊचुः	<br></b>
सामर्थ्यं तव पश्यामः पश्चाद्योत्स्यामहे परैः।	<br>
तस्माद्दर्शय चाऽऽत्मानं मन्योऽस्माकं युयुत्सताम्॥ १६२.१४ ॥	<br><br>
<b>ब्रह्मोवाच	<br></b>
तद्देववचनं श्रुत्वा मन्युराह स्मयन्निव॥ १६२.१५ ॥	<br><br>
<b>मन्युरुवाच	<br></b>
जनिता मम देवेशः सर्वज्ञः सर्वदृक्प्रभुः।	<br>
यः सर्वं वेत्ति सर्वेषां धामनाम मनःस्थितम्॥ १६२.१६ ॥	<br><br>
नैव कश्चिच्च ते वेत्ति यः सर्वं वेत्ति सर्वदा।	<br>
अमूर्तं मूर्तमप्येतद्वेत्ति कर्ता जगन्मयः॥ १६२.१७ ॥	<br><br>
परोऽसौ भगवान्साक्षात्तथा दिव्यन्तरिक्षगः।	<br>
कस्तस्य रूपं यो वेद कस्य कर्ता जगन्मयः॥ १६२.१८ ॥	<br><br>
एवं विधादहं जातो मां कथं वेत्तुमर्हथ।	<br>
अथवा द्रष्टुकामा वै भवन्तो माऽनुपश्यत॥ १६२.१९ ॥	<br><br>
<b>ब्रह्मोवाच	<br></b>
इत्युक्त्वा दर्शयामास मन्यू रूपं स्वकं महत्।	<br>
तार्तीयचक्षुषोद्‌भूतं भवस्य परमेष्ठिनः॥ १६२.२० ॥	<br><br>
तेजसा संभृतं रूपं यतः सर्वं तदुच्यते।	<br>
पौरुषं पुरुषेष्वेव अहंकारश्च जन्तुषु॥ १६२.२१ ॥	<br><br>
क्रोधः सर्वस्य यो भीम उवसंहारकृद्‌भवेत्।	<br>
तं शंकरप्रतिनिधिं ज्वलन्तं निजतेजसा॥ १६२.२२ ॥	<br><br>
सर्वायुधधरं दृष्ट्वा प्रणेमुः सर्वदेवताः।	<br>
वित्रेसुर्दैत्यमनुजाः कृताञ्जलिपुटाः सुराः॥ १६२.२३ ॥	<br><br>
भूत्वा मन्युमथोचुस्ते त्वं सेनानीः प्रभो भव।	<br>
त्वया दत्तमिदं राज्यं मन्यो भोक्ष्यामहे वयम्॥ १६२.२४ ॥	<br><br>
तस्मात्सर्वेषु कार्येषु जेता त्वं जयवधर्नः।	<br>
त्वमिन्द्रस्त्वं च वरुणो लोकपालास्त्वमेव च॥ १६२.२५ ॥	<br><br>
अस्मासु सर्वदेवेषु प्रविश त्वं जयाय वै।	<br>
मन्युः प्रोवाच तान्सर्वान्विना मत्तो न किंचन॥ १६२.२६ ॥	<br><br>
सर्वेष्वन्तः प्रविष्टोऽहं न मां जानाति कश्चन।	<br>
स एव भगवान्मन्युस्ततो जातः पृथक्पृथक्॥ १६२.२७ ॥	<br><br>
स एव रुद्ररूपी स्याद्रुद्रो मन्युः शिवोऽभवत्।	<br>
स्थावरं जङ्मं चैव सर्वं व्याप्तं हि मन्युना॥ १६२.२८ ॥	<br><br>
तमवाप्य सुराः सर्वे जयमापुश्च संगरे।	<br>
जयो मन्युस्च शौर्यं च ईशतेजः समुद्‌भवम्॥ १६२.२९ ॥	<br><br>
मन्युना जयमाप्याथ कृत्वा दैत्यैश्च संगमम्।	<br>
यथागतं ययुः सर्वे मन्युना परिरक्षिताः॥ १६२.३० ॥	<br><br>
यत्र वै गौतमीतीरे शिवमाराध्य ते सुराः।	<br>
मन्युमापुर्जयं चैव मन्युतीर्थं तदुच्यते॥ १६२.३१ ॥	<br><br>
उत्पत्तिं च तथा मन्योर्यो नरः प्रयतः स्मरेत्।	<br>
विजयो जायते तस्य न कैश्चित्परिभूयते॥ १६२.३२ ॥	<br><br>
न मन्युतीर्थसदृशं पावनं हि महामुने।	<br>
यत्र साक्षान्मन्युरूपी सर्वदा शंकरः स्थितः॥	<br>
तत्र स्नानं च दानं च स्मरणं सर्वकामदम्॥ १६२.३३ ॥	<br><br>
इति श्रीमहापुराणे आदिब्राह्मे तीर्थमाहात्म्ये मन्युतीर्थवर्णनं नाम द्विषष्ट्यधिकशततमोऽध्यायः॥ १६२ ॥	<br><br>
गौतमीमाहात्म्ये त्रिनवतितमोऽध्यायः॥ ९३ ॥	<br>
