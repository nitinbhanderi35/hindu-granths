<span style="font-size: 14pt; line-height: 170%"><br>
<b>आपस्तम्बतीर्थवर्णनम्	<br></b>
<b>ब्रह्मोवाच	<br></b>
आपस्तम्बमिति ख्यातं तीर्थं त्रैलोक्यविश्रुतम्।	<br>
स्मारणादप्यशेषाघसंघविध्वंसनक्षमम्।। १३०.१ ।।	<br><br>
आपस्तम्बो महाप्राज्ञो मुनिरासीन्महायशाः।	<br>
तस्य भार्याऽक्षसूत्रेति पतिधर्मपरायणा।। १३०.२ ।।	<br><br>
तस्य पुत्रो महाप्राज्ञः कर्किनामाऽथ तत्त्ववित्।	<br>
तस्याऽऽश्रममनुप्राप्तो ह्यगस्त्यो मुनिसत्तमः।। १३०.३ ।।	<br><br>
तमगस्त्यं पूजयित्वा आपस्तम्बो मुनीश्वरः।	<br>
शिष्यैरनुगतो धीमांस्तं प्रष्टुमुपचक्रमे।। १३०.४ ।।	<br><br>
<b>आपस्तम्ब उवाच	<br></b>
त्रयाणां को नु पूज्यः स्याद्‌देवानां मुनिसत्तम।	<br>
भुक्तिर्मुक्तिश्च कस्माद्वा स्यादनादिश्च को भवेत्।। १३०.५ ।।	<br><br>
अनन्तश्चापि को विप्र देवानामपि दैवतम्।	<br>
यज्ञैः क इज्यते देवः को वदेष्वनुगीयते।।	<br>
एवं मे संशंयं छेत्तुं वदागस्त्य महामुने।। १३०.६ ।।	<br><br>
<b>अगस्त्य उवाच	<br></b>
धर्मार्थकाममोक्षाणां प्रमाणं शब्द उच्यते।	<br>
तत्रापि वैदिकः शब्दः प्रमाणं परमं मतः।। १३०.७ ।।	<br><br>
वेदेन गीयते यस्तु पुरुषः स परात्परः।	<br>
मृतोऽपरः स विज्ञेयो ह्यमृतः पर उच्यते।। १३०.८ ।।	<br><br>
योऽमूर्तः स परो ज्ञेयो ह्यपरो मूर्त उच्यते।	<br>
गुणाभिव्याप्तिभेदेन मूर्तोऽसौ त्रिविधो भवेत्।। १३०.९ ।।	<br><br>
ब्रह्मा विष्णुः शिवश्चेति एक एव त्रिधोच्यते।	<br>
त्रयाणामपि देवनां वेद्यमेकं परं हि तत्।। १३०.१० ।।	<br><br>
एकस्य बहुधा व्याप्तिर्गुणकर्मविभेदतः।	<br>
लोकानामुपकारार्थमाकृतित्रितयं भवेत्।। १३०.११ ।।	<br><br>
यस्तत्त्वं वेत्ति परमं स च विद्वान्न चेतरः।	<br>
तत्र यो भेदमाचष्टे लिङ्गभेदी स उच्यते।। १३०.१२ ।।	<br><br>
प्रायश्चित्तं न तस्यास्ति यश्चैषां व्याहरेद्भिदम्।	<br>
त्रयाणामपि देवानां मूर्तिभेदः पृथक्पृथक्।। १३०.१३ ।।	<br><br>
वेदाः प्रमाणं सर्वत्र साकारेषु पृथक्पृथक्।	<br>
निराकारं च यत्त्वेकं तत्तेभ्यः परमं मतम्।। १३०.१४ ।।	<br><br>
<b>आपस्तम्ब उवाच	<br></b>
नानेन निर्णयः कश्चिन्मयाऽत्र विदितो भवते।	<br>
तत्राप्यत्र रहस्यं यत्तद्विमृश्याऽऽशु कीर्त्यताम्।।	<br>
निःसंशयं निर्विकल्पं भाजनं सर्वसंपदाम्।। १३०.१५ ।।	<br><br>
<b>ब्रह्मोवाच	<br></b>
एतदाकर्ण्य भगवानगस्त्यो वाक्यमब्रवीत्।। १३०.१६ ।।	<br><br>
<b>अगस्त्य उवाच	<br></b>
यद्यप्येषां न भेदोऽस्ति देवानां तु परस्परम्।	<br>
तथाऽपि सर्वसिद्धिः स्याच्छिवादेव सुखात्मनः।। १३०.१७ ।।	<br><br>
प्रपञ्चस्य निमित्तं यत्तज्ज्योतिश्च परं शिवः।	<br>
तमेव साधय हरं भक्त्या परमया मुने।।	<br>
गौतम्यां सकलाघौघसंहर्ता दण्डके वने।। १३०.१८ ।।	<br><br>
<b>ब्रह्मोवाच	<br></b>
एतच्छ्रुत्वा मुनेर्वाक्यं परां प्रीतिमुपागतः।	<br>
भुक्तिदो मुक्तिदः पुंसां साकारोऽथ निराकृतिः।। १३०.१९ ।।	<br><br>
सृष्ट्याकारस्ततः शक्तः पालनाकार एव च।	<br>
दाता च हन्ति सर्वं यो यस्मादेतत्समाप्यते।। १३०.२० ।।	<br><br>
<b>अगस्त्य उवाच	<br></b>
ब्रह्माकृतिः कर्तृरूपा वैष्णवी पालनी तथा।	<br>
रुद्राकृतिर्निहन्त्री सा सर्ववेदेषु पठ्यते।। १३०.२१ ।।	<br><br>
<b>ब्रह्मोवाच	<br></b>
आपतम्बस्तदा गङ्गं गत्वा स्नात्वा यतव्रतः।	<br>
तुष्टाव शंकरं देवं स्तोत्रेणानेन नारद।। १३०.२२ ।।	<br><br>
<b>आपस्तम्ब उवाच	<br></b>
काष्ठेषु वह्निः कुसुमेषु गन्धो, वीजेषु वृक्षादि दृषत्सु हेम।	<br>
भूतेषु सर्वेषु तथाऽस्ति यो वै, तं सोमनाथं शरणं व्रजामि।। १३०.२३ ।।	<br><br>
यो लीलया विश्वमिदं चकार, धाता विधाता भुवनत्रयस्य।	<br>
यो विश्वरूपः सदसत्परो यः, सोमेश्वरं तं शरणं व्रजामि।। १३०.२४ ।।	<br><br>
यं स्मृत्य दारिद्‌य्रमहाभिशापरोगादिभिर्न स्पृश्यते शरीरी।	<br>
यमाश्रिताश्चेप्सितमाप्नुवन्ति, सोमेश्वरं तं शरणं व्रजामि।। १३०.२५ ।।	<br><br>
येन त्रयीधर्ममवेक्ष्य पूर्वं, ब्रह्मादयस्तत्र समीहिताश्च।	<br>
एवं द्विधा येन कृतं शरीरं, सोमेश्वरं तं शरणं व्रजामि।। १३०.२६ ।।	<br><br>
यस्मै नमो गच्छति मन्त्रपूतं, हुतं हविर्या च कृता च पूजा।	<br>
दत्तं हविर्येन सूरा भजन्ते, सोमेश्वरं तं शरणं व्रजामि।। १३०.२७ ।।	<br><br>
यस्मात्परं नान्यदस्ति प्रशस्तं यस्मात्परं नैव सुसूक्ष्ममन्यत्।	<br>
यस्मात्परं नो महतां महच्च, सोमेश्वरं तं शरणं व्रजामि।। १३०.२८ ।।	<br><br>
यस्याऽऽज्ञया विश्वमीदं विचित्रमचिन्त्यरूपं विविधं महच्च।	<br>
एकक्रियं यद्वदनुप्रयाति सोमेश्वरं तं शरणं व्रजामि।। १३०.२९ ।।	<br><br>
यस्मिन्विभूतिः सकलाधिपत्यं, कर्तृत्वदातृत्वमहात्त्वमेव।	<br>
प्रीतिर्यशः सौख्यमनादिधर्मः, सोमेश्वरं तं शरणं व्रजामि।। १३०.३० ।।	<br><br>
नित्यं शरण्यः सकलस्य पूज्यो, नित्यं प्रियो यः शरणागतस्य।	<br>
नित्यं शिवो यः सकलस्य रूपं, सोमेश्वरं तं शरणं व्रजामि।। १३०.३१ ।।	<br><br>
<b>ब्रह्मोवाच	<br></b>
ततः प्रसन्नो भगवानाह नारद तं मुनि(न्वरं वृण्विति चाऽऽह त)म्।	<br>
आत्मार्थ च परार्थं च आपस्तम्बोऽब्रवीच्छिवम्।। १३०.३२ ।।	<br><br>
सर्वान्कामानाप्नुयुस्ते ये स्नात्वा देवमीश्वरम्।	<br>
पश्येयुर्जगतामीशमस्त्वित्याह शिवो मुनिम्।। १३०.३३ ।।	<br><br>
ततः प्रभृति तत्तीर्थमापस्तम्बमुदाहृतम्।	<br>
अनाद्यविद्यातिमिरव्रातमिर्मूलनक्षमम्।। १३०.३४ ।।	<br><br>
इति श्रीमहापुराणे आदिब्राह्मे तीर्थमाहात्म्ये दक्षिणकूलस्थापस्तम्बसोमेश्वरतीर्थवर्णनं नाम त्रिंशदधिकशततमोऽध्यायः।। १३० ।।	<br><br>
गौतमीमाहात्म्ये एकषष्टितमोऽध्यायः।। ६१ ।।	<br><br>
</span>
