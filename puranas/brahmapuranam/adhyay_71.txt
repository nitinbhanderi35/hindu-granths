<b>अथैकसप्ततितमोऽध्यायः</b><br>
<b>गङ्गोत्पत्तिकथोपक्रमः</b><br>
<b>नारद उवाच</b><br>
त्रिदैवत्यं तु यत्तीर्थं सर्वेभ्यो ह्यक्तमुत्तमम्।<br>
तस्य स्वरूपभेदं च विस्तरेण ब्रवीतु मे।। ७१.१ ।।<br>
<br>
ब्रह्मोवाच<br>
तावदन्यानि तीर्थानि तावत्ताः पुण्यभूमयः।<br>
तावद्यज्ञादयो यावत्त्रिदैवत्यं न दृश्यते।। ७१.२ ।।<br>
<br>
गङ्गेयं सरितां श्रेष्ठा सर्वकामप्रदायिनी।<br>
त्रिदैवत्या मुनिश्रेष्ठ तदुत्पत्तिमतः श्रुणु।। ७१.३ ।।<br>
<br>
वर्षाणामयुतात्पूर्वं देवकार्य उपस्थिते।<br>
तारको बालवानासीन्मद्वरादतिगर्वितः।। ७१.४ ।।<br>
<br>
देवानां परमैश्वर्यं हृतं तेन बलीयसा।<br>
ततस्ते शरणं जग्मुर्देवाः सेन्द्रपुरोगमाः।। ७१.५ ।।<br>
<br>
क्षीरोदशायिनं देवं जगतां प्रपितामहम्।<br>
कृताञ्जलिपुटा देवा विष्णुमूचुरनन्यगाः।। ७१.६ ।।<br>
<br>
देवा ऊचुः<br>
त्वं त्राता जगतां नाथ देवानां कीर्तिवर्धन।<br>
सर्वेश्वर जगद्योने त्रयीमूर्ते नमोऽस्तु ते।। ७१.७ ।।<br>
<br>
लोकस्रष्टाऽसुरान्हन्ता त्वमेव जगतां पतिः।<br>
स्थित्युत्पत्तिविनाशानां कारणं त्वं जगन्मय।। ७१.८ ।।<br>
<br>
त्राता न कोऽप्यस्ति जगत्त्रयेऽपि, शरीरिणां सर्वविपद्गतानाम्।<br>
त्वया विना वारिजपत्रनेत्र, तापत्रयाणां शरणं न चान्यत्।। ७१.९ ।।<br>
<br>
पिता च माता जगतोऽखिलस्य, त्वमेव सेवासुलभोऽसि विष्णो।<br>
प्रसीद पाहीश महाभयेभ्योऽस्मदार्तिहन्ता वद कस्त्वदन्यः।। ७१.१० ।।<br>
<br>
आदिकर्ता वराहस्त्वं मत्स्यः कूर्मस्तथैव च।<br>
इत्यादिरूपभेदैर्नो रक्षसे भय आगते।। ७१.११ ।।<br>
<br>
हृतस्वाम्यान्सुरगणान्हृतदारान्गतापदः।<br>
कस्मान्न रक्षसे देव अनन्यशरणान्हरे।। ७१.१२ ।।<br>
<br>
ब्रह्मोवाच<br>
ततः प्रोवाच भगवाञ्शेषशायी जगत्पतिः।<br>
कस्माच्च भयमापन्नं तद्ब्रुवन्तु गतज्वराः।।<br>
ततः श्रियःपतिं प्राहुस्तं तारकवधं प्रति।। ७१.१३ ।।<br>
<br>
देवा ऊचुः<br>
तारकाद्भयमापन्नं भीषणं रोमहर्षणम्।<br>
न युद्धैस्तपसा शापैर्हन्तुं नैव क्षमा वयम्।। ७१.१४ ।।<br>
<br>
अर्वाग्दशाहाद्यो बालस्तस्मान्मृत्युमवाप्स्यति।<br>
तस्माद्देव न चान्येभ्यस्तत्र नीतिर्विधीयताम्।। ७१.१५ ।।<br>
<br>
ब्रह्मोवाच<br>
पुनर्नारायणः प्राह नाहं बलोत्कटः सुराः।<br>
न मत्तो मदपत्याच्च न देवेभ्यो वधो भवेत्।। ७१.१६ ।।<br>
<br>
ईश्वराध्यदि जायेत अपत्यं बहुशक्तिमत्।<br>
तस्माद्वधमवाप्नोति तारको लोकदारुणः।। ७१.१७ ।।<br>
<br>
तद्गच्छामः सुराः सर्वे यतितुमृषिभिः सह।<br>
भार्यार्थं प्रथमो यत्नः कर्तव्यः प्रभविष्णुभिः।। ७१.१८ ।।<br>
<br>
तथेत्युक्त्वा सुरगणा जग्मुस्ते च नगोत्तमम्।<br>
हिमवन्तं रत्नमयं मेनां च हिमवत्प्रियाम्।। ७१.१९ ।।<br>
<br>
इदमूचुः सर्वं एवं सभार्यं तुहिनं गिरिम्।। ७१.२० ।।<br>
<br>
देवा ऊचुः<br>
दाक्षायणी लोकमाता या शक्तिः संस्थिता गिरौ।<br>
बुद्धिः प्रज्ञा धृतिर्मेघा लज्जा पुष्टिः सरस्वती।। ७१.२१ ।।<br>
<br>
एवं त्वनेकधा लोके या स्थिता लोकपावनी।<br>
देवानां कार्यसिद्धर्थं युवयोर्गर्भमाविशत्।। ७१.२२ ।।<br>
<br>
समुत्पन्ना जगन्माता शंभोः पत्नी भविष्यति ।<br>
अस्माकं भवतां चापि पालनी च भविष्यति।। ७१.२३ ।।<br>
<br>
ब्रह्मोवाच<br>
हिमवानपि तद्वाक्यं सुराणामभिनंद्य च।<br>
मेना चापि महोत्साहा अस्त्वित्येवं वचोऽब्रवीत्।। ७१.२४ ।।<br>
<br>
तदोत्पन्ना जगद्धात्री गौरी हिमवतो गृहे।<br>
शिवध्यानरता नित्यं तन्निष्ठा तन्मनोगता।। ७१.२५ ।।<br>
<br>
तां वै प्रोचुः सुरगणा ईशार्थे तप आविश।<br>
तथा हिमवतः पृष्ठे गौरी तेपे तपो महत्।। ७१.२६ ।।<br>
<br>
पुनः समन्त्रयामासुरीशो ध्यायति तां शिवाम्।<br>
आत्मानं वा तथाऽन्यद्वा न जानीमः कथं भवः।। ७१.२७ ।।<br>
<br>
मेनकायाः सुतायां तु चित्तं दध्यात्सुरेश्वरः।<br>
तत्र नीतिर्विधातव्या ततः श्रैष्ठ्यमवाप्स्यथ।।<br>
ततः प्राह महाबुद्धिर्वाचस्पतिरुदारधीः।। ७१.२८ ।।<br>
<br>
बृहस्पतिरुवाच<br>
यस्त्वयं मदनो धीमान्कन्दर्पः पुष्पचापधृक्।<br>
स विध्यतु शिवं शान्तं बाणैः पुष्पमयैः शुभैः।। ७१.२९ ।।<br>
<br>
तेन विद्धस्त्रिनेत्रोऽपि ईशायां बुद्धिमादधेत्। <br>
परिणेष्यत्यसौ नूनं तदा तां गिरिजां हरः।। ७१.३० ।।<br>
<br>
जयिनः पञ्चबाणस्य न बाणाः क्वापि कुण्ठिताः।<br>
तथोढायां जगद्धात्र्यां शंभोः पुत्रो भविष्यति।। ७१.३१ ।।<br>
<br>
जातः पुत्रस्त्रिनेत्रस्य तारकं हनिष्यति।<br>
वसन्तं च सहायार्थं शोभिष्ठं कुसुमाकरम्।। ७१.३२ ।।<br>
<br>
आह्लादनं च मनसा कामायैनं प्रयच्छथ।। ७१.३३ ।।<br>
<br>
ब्रह्मोवाच<br>
तथेत्युक्त्वा सुरगणा मदनं कुसुमाकरम्।<br>
प्रेषयामासुरव्यग्राः शिवन्तिकमरिंदमाः।। ७१.३४ ।।<br>
<br>
स जगाम त्वरा कामो धृतचापो समाधवः।<br>
रत्या च सहितः कामः कर्तुः कर्म सुदुष्करम्।। ७१.३५ ।।<br>
<br>
गृहीत्वा सशरं चापमिदं तस्य मनोऽभवत्।<br>
मया वेध्यस्त्ववेध्यो वै शंभुर्लोकगुरुः प्रभुः।। ७१.३६ ।।<br>
<br>
त्रैलोक्यजयिनो बाणाः शंभौ मे किं दृढा न वा।<br>
तेनासौ चाग्निनेत्रेण भस्मशेषस्तदा कृतः।। ७१.३७ ।।<br>
<br>
तदेव कर्म सुदृढमीक्षितुं सुरसत्तमाः।<br>
आजग्मुस्तत्र यद्वृत्तं श्रृणु विस्मयकारकम्।। ७१.३८ ।।<br>
<br>
शंभुं दृष्ट्वा सुरगणा यावत्पश्यन्ति मन्मथम्।<br>
तावच्च भस्मासाद्भूतं कामं दृष्ट्वा भयातुराः।।<br>
तुष्टुवुस्त्रिशेशानं कृताञ्जलिपुटाः सुराः।। ७१.३९ ।।<br>
<br>
देवा ऊचुः<br>
तारकाद्भयमापन्नं कुरु पत्नीं गिरेः सुताम्।। ७१.४० ।।<br>
<br>
ब्रह्मोवाच<br>
विद्धचित्तो हरोऽप्याशु मेने वाक्यं सुरोदितम्।<br>
अरुन्धतीं वसिष्ठं च मां तु चक्रधरं तथा।। ७१.४१ ।।<br>
<br>
प्रेषयामासुरमरा विवाहाय परस्परम्।<br>
संबन्धोऽपि तथाऽप्यासीद्धिमवल्लोकनाथयोः।। ७१.४२ ।।<br>
<br>
इति श्रीमहापुराणे आदिब्राह्मे स्वयंभ्वृषिसंवादे गङ्गोत्पत्तौ शंभुविवाहसंभवो नामैकसप्ततितमोऽध्यायः।। ७१ ।।<br>
<br>
गौतमीमाहात्म्ये द्वितीयोऽध्यायः।। २ ।।<br>
