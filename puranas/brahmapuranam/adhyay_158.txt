<b>व्यासतीर्थवर्णनम्	<br></b>
<b>ब्रह्मोवाच	<br></b>
व्यासतीर्थमिति ख्यातं प्राचेतसमतः परम्।	<br>
नातः परतरं किंचित्पावनं सर्वसिद्धिदम्।। १५८.१ ।।	<br><br>
दश मे मानसाः पुत्राः स्रष्टारो जगतामपि।	<br>
अन्तं जिज्ञासवस्ते वै पृथिव्या जग्मुरोजसा।। १५८.२ ।।	<br><br>
पुनः सृष्टाः पुनस्तेऽपि यातास्तान्समवेक्षितुम्।	<br>
नैव तेऽपि समायाता ये गतास्ते गता गताः।। १५८.३ ।।	<br><br>
तदोत्पन्ना महाप्राज्ञा दिव्या आङ्गिरसो(सा)मुने।	<br>
वेदवेदाङ्गतत्त्वज्ञाः सर्वशास्त्रविशारदाः।। १५८.४ ।।	<br><br>
तेऽनुज्ञाता अङ्गिरसा गुरुं नत्वा तपोधनाः।	<br>
तपसे निश्चिताः सर्वे नैव पृष्ट्वा तु मातरम्।। १५८.५ ।।	<br><br>
सर्वेभ्यो ह्यधिका माता गुरुभ्यो गौरवेण हि।	<br>
तदा नारद कोपेन सा शशाप तदाऽऽत्मजान्।। १५८.६ ।।	<br><br>
<b>मातोवाच	<br></b>
मामनादृत्य ये पुत्राः प्रवृत्ताश्चरितुं तपः।	<br>
सर्वैरपि प्रकारैस्तन्न तेषां सिद्धिमेष्यति।। १५८.७ ।।	<br><br>
<b>ब्रह्मोवाच	<br></b>
नानादेशांश्च चिन्वानास्तपः सिद्धिं न यान्ति च।	<br>
विध्नमन्वेति तान्सर्वानितश्चेतश्च धावतः।। १५८.८ ।।	<br><br>
क्वापि तद्राक्षसैर्विघ्नं क्वापि तन्मानुषैरभूत्।	<br>
प्रमदाभिः क्वचिच्चापि क्वापि तद्देदोषतः।। १५८.९ ।।	<br><br>
एवं तु भ्रममाणास्ते ययुः सर्वे तपोनिधिम्।	<br>
आगस्त्यं तपतां श्रेष्ठं कुम्भयोनिं जगद्‌गुरुम्।। १५८.१० ।।	<br><br>
नमस्कृत्वा ह्याङ्गिरसा ह्यग्निवंशसमुद्‌भवाः।	<br>
दक्षिणाशपतिं शान्तं विनीताः प्रष्टुमुद्यताः।। १५८.११ ।।	<br><br>
<b>आङ्गिरसा ऊचुः	<br></b>
भगवन्केन दोषेण तपोऽस्माकं न सिध्यति।	<br>
नानाविधैरप्युपायैः कुर्वतां च पुनः पुनः।। १५८.१२ ।।	<br><br>
किं कुर्मः कः प्रकारोऽत्र तपस्येव भवाम किम्।	<br>
उवायं ब्रूहि विप्रेन्द्र ज्येष्ठोऽसि तपसा घ्रुवम्।। १५८.१३ ।।	<br><br>
ज्ञाताऽसि ज्ञानिनां ब्रह्मन्वक्ताऽसि वदतां वरः।	<br>
शान्तोऽसि यमिनां नित्यं दयावान्प्रियकृत्तथा।। १५८.१४ ।।	<br><br>
अक्रोनश्च न द्वेष्टा तस्माद्म्ब्रूहि विवक्षितम्।	<br>
साहंकारा दयाहीना गुरुसेवाविवर्जिताः।।	<br>
असत्यवादिनः क्रूरा न ते तत्त्वं विजानते।। १५८.१५ ।।	<br><br>
<b>ब्रह्मोवाच	<br></b>
आगस्त्यः प्राह तान्सर्वान्क्षणं ध्यात्वा शनैः शनैः।। १५८.१६ ।।	<br><br>
<b>अगस्त्य उवाच	<br></b>
शान्तात्मानो भवन्तो वै स्रष्टारो ब्रह्मणा कृताः।	<br>
न पर्याप्तं तपश्चाभूत्स्मरध्वं स्मयकारणम्।। १५८.१७ ।।	<br><br>
ब्रह्मण निर्मिताः पूर्वं ये गताः सुखमेधते।	<br>
ये गताः पुनरन्वेष्टुं च त्वाङ्गिरसोऽभवन्।। १५८.१८ ।।	<br><br>
ते युयं च पुनः काले याता याताः शनैः शनैः।	<br>
प्रजापतेरप्यधिका भवितारो न संशयः।। १५८.१९ ।।	<br><br>
इतो यान्तु तपस्तप्तुं गङ्गां त्रैलोक्यपावनीम्।	<br>
नोपायोऽन्योऽस्ति संसारे विना गङ्गां शिवप्रियाम्।। १५८.२० ।।	<br><br>
तत्राऽऽश्रमे पुण्यदेशे ज्ञानदं पूजयिष्यथ।	<br>
स च्छेदयिष्यत्यखिलं संशयं वो महामतिः।।	<br>
न सिद्धिः क्वापि केषांचिद्विना सद्‌गुरुणा यतः।। १५८.२१ ।।	<br><br>
<b>ब्रह्मोवाच	<br></b>
ते तमूचुर्मुनिवरं ज्ञानदः कोऽभिधीयते।	<br>
ब्रह्मा विष्णुर्महेशो वा आदित्यो वाऽपि चन्द्रमाः।। १५८.२२ ।।	<br><br>
अग्निश्च वरुणः कः स्याज्ज्ञानदो मुनिसत्तम।	<br>
अगस्त्यः पुनरप्याह ज्ञानदः श्रुयतामयम्।। १५८.२३ ।।	<br><br>
या आपः सोऽग्निरित्युक्तो योऽग्निः सूर्यः स उच्यते।	<br>
यश्च सूर्यः स वै विष्णुर्यश्च विष्णुः स भास्करः।। १५८.२४ ।।	<br><br>
यश्च ब्रह्मा स वै रुद्रो यो रुद्रः सर्वंमेव तत्।	<br>
यस्य सर्वं तु तज्ज्ञानं ज्ञानदः सोऽत्र कीर्त्यते।। १५८.२५ ।।	<br><br>
देशिकप्रेरकव्याख्याकृदुपाध्यायदेहदाः।	<br>
गुरवः सन्ति बहवस्तेषां ज्ञानप्रदो महान्।। १५८.२६ ।।	<br><br>
तदेव ज्ञानमत्रोक्तं येन भेदो विहन्यते।	<br>
एक एवाद्वयः शंभुरिन्द्रमित्राग्निनामभिः।।	<br>
वदन्ति बहुधा विप्रा भ्रान्तोपकृतिहेतवे।। १५८.२७ ।।	<br><br>
<b>ब्रह्मोवाच	<br></b>
एतच्छ्रुत्वा मुनेर्वाक्यं गाथा गायन्त एव ते।	<br>
जग्मुः पञ्चोत्तरां गङ्गां पञ्च जग्मुश्च दक्षिणाम्।। १५८.२८ ।।	<br><br>
अगस्त्येनोदितान्देवान्पूजयन्तो यथाविधि।	<br>
आसनेषु विशेषेण ह्यासीनास्तत्त्वचिन्तकाः।। १५८.२९ ।।	<br><br>
तेषां सर्वे सुरगणाः प्रीतिमन्तोऽभवन्मुने।	<br>
स्रष्टृत्वं तु युगादौ यत्कल्पितं विश्वयोनिना।। १५८.३० ।।	<br><br>
अधर्माणां निवृत्त्यर्थं वेदानां स्थापनाय च।	<br>
लोकानामुपकारार्थं धर्मकामार्थसिद्धये।। १५८.३१ ।।	<br><br>
पुराणस्मृतिवेदार्थधर्मशास्त्रार्थनिश्चये।	<br>
स्रष्टृत्वं जगतामिष्टं तादृग्रूपा भविष्यथ।। १५८.३२ ।।	<br><br>
प्रजापतित्वं तेषां वै भविष्यति शनैः क्रमात्।	<br>
यदा ह्यधर्मो भविता वेदानां च पराभवः।। १५८.३३ ।।	<br><br>
वेदानां व्यसनं तेभ्यो भाविव्यासास्ततस्तु ते।	<br>
यदा यदा तु धर्मस्य ग्लानिर्वेदस्य दृश्यते।। १५८.३४ ।।	<br><br>
तदा तदा तु ते व्यासा भविष्यन्त्युपकारिणः।	<br>
तेषां यत्तपसः स्थानं गङ्गायास्तीरमुत्तमम्।। १५८.३५ ।।	<br><br>
तत्र तत्र शिवो विष्णुरहमादित्य एव च।	<br>
अग्निरापः सर्वमिति तत्र संनिहितं सदा।। १५८.३६ ।।	<br><br>
नैतेभ्यः पावनं किंचिन्नैतेभ्यस्त्वधिकं क्वचित्।	<br>
तत्तदाकारतां प्राप्तं परं ब्रह्मैव केवलम्।। १५८.३७ ।।	<br><br>
सर्वात्मकः शिवो व्यापि सर्वभावस्वरूपधृक्।	<br>
विशेषतस्तत्र तीर्थे सर्वप्राण्यनुकम्पया।। १५८.३८ ।।	<br><br>
सर्वैर्देवैरनुवृतस्तदनुग्रहकारकः।	<br>
धर्मव्यासास्तु ते ज्ञेया वेदव्यासास्तथैव च।। १५८.३९ ।।	<br><br>
तेषां तीर्थं तेन नाम्ना व्यपदिष्टं जगत्त्रये।	<br>
पापपङ्कक्षालनाम्भो मोहध्वन्तमदापहम्।।	<br>
सर्वसिद्धिप्रदं पुंसां व्यासतीर्थमनुत्तमम्।। १५८.४० ।।	<br><br>
इति श्रीमहापुराणे आदिब्राह्मे तीर्थमाहात्म्ये व्यासतीर्थवर्णनं नामाष्टपञ्चाशदधिकशततमोऽध्यायः।। १५८ ।।	<br><br>
गौतमीमाहात्म्य एकोननवतितमोऽध्यायः।। ८९ ।।	<br>
