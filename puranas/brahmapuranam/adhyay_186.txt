<b>धेनुकवधाख्यानम्	<br></b>
<b>व्यास उवाच	<br></b>
गाः पालयन्तौ च पुनः सहितौ रामकेशवौ।	<br>
भ्रममाणौ वने तत्र रम्यं तालवनं गतौ॥ १८६.१ ॥	<br><br>
तच्च तालवनं नित्यं धेनुको नाम दानवः।	<br>
नृगोमांसकृताहारः सदाऽध्यास्ते खराकृतिः॥ १८६.२ ॥	<br><br>
तत्र तालवनं रम्यं फलसम्पत्समन्वितम्।	<br>
दृष्ट्वा स्पृहान्विता गोपाः फलदानेऽब्रुवन्वचः॥ १८६.३ ॥	<br><br>
<b>गोपा ऊचुः	<br></b>
हे राम हे कृष्ण सदा धेनकेनैव रक्ष्यते।	<br>
भूप्रदेशो यतस्तस्मात्त्यक्तानीमानि सन्ति वै॥ १८६.४ ॥	<br><br>
फलानि पश्य तालानां गन्धमोदयुतानि वै।	<br>
वयमेतान्यभीप्सामः पात्यन्तां यदि रोचते॥ १८६.५ ॥	<br><br>
इति गोपकुमाराणां श्रुत्वा संकर्षणो वचः।	<br>
कृष्णश्च पातयामास भुवि तालफलानि वै॥ १८६.६ ॥	<br><br>
तालानां पततां शब्दमाकर्ण्यासुरराट्ततः।	<br>
आजगाम स दुष्टात्मा कोपाद्दैतेयगर्दभः॥ १८६.७ ॥	<br><br>
पद्भ्यामुभाभ्यां स तदा पश्चिमाभ्यां च तं बली।	<br>
जघानोरसि ताभ्यां च स च तेनाप्यगृह्यत॥ १८६.८ ॥	<br><br>
गृहीत्वा भ्रमणेनैव चाम्बरे गतजीवितम्।	<br>
तस्मिन्नेव प्रचिक्षेप वेगेन तृणराजनि॥ १८६.९ ॥	<br><br>
ततः फलान्यनेकानि तालाग्रान्निपतन्खरः।	<br>
पृथिव्यां पातयामास महावातोऽम्बुदानिव॥ १८६.१० ॥	<br><br>
अन्यानप्यस्य वै ज्ञातीनागतान्दैत्यगर्दभान्।	<br>
कृष्णश्चिक्षेप तालाग्रे बलभद्रश्च लीलया॥ १८६.११ ॥	<br><br>
क्षणेनालंकृता पृथ्वी पक्वैस्तालफलैस्तदा।	<br>
दैत्यगर्दभदेहैश्च मुनयः शुशुभेऽधिकम्॥ १८६.१२ ॥	<br><br>
ततो गावो निराबाधास्तस्मिंस्तलवने द्विजाः।	<br>
नवशष्पं सुखं चेरुर्यत्र भुक्तमभूत्पुरा॥ १८६.१३ ॥	<br><br>
इति श्रीमहापुराणे आदिब्राह्मे बालचरिते धेनुकवधवर्णनं नाम ष़डशीत्यधिकशततमोऽध्यायः॥ १८६ ॥
