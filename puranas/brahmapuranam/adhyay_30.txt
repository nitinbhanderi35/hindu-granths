<span style="font-size: 14pt; line-height: 200%"><br>
<b>आदित्यमाहात्म्यवर्णनम्	</b><br>
अहो देवस्य माहात्म्यं श्रुतमेवं जगत्पते।<br>
भास्करस्य सुरश्रेष्ठ वदतस्तेषु दुर्लभम्॥ ३०.१॥                  1.28.1<br>
भूयः प्रब्रूहि देवेश यत्पृच्छामो जगत्पते।<br>
श्रोतुमिच्छामहे ब्रह्मन् परं कौतूहलं हि नः॥ ३०.२॥<br>
गृहस्थो ब्रह्मचारी च वानप्रस्थोऽथ भिक्षुकः।<br>
य इच्छेन्मोक्षमास्थातुं देवतां कां यजेत सः॥ ३०.३॥<br>
कुतो ह्यस्याक्षयः स्वर्गः कुतो निःश्रेयसं परम्।<br>
स्वर्गतश्चैव किं कुर्याद्येन न च्यवते पुनः॥ ३०.४॥<br>
देवानां चात्र को देवः पितॄणां चैव कः पिता।<br>
यस्मात्परतरं नास्ति तन्मे ब्रूहि सुरेश्वर॥ ३०.५॥<br>
कुतः सृष्टमिदं विश्वं सर्वं स्थावरजङ्गमम्।<br>
प्रलये च कमभ्येति तद्भवान् वक्तुमर्हति॥ ३०.६॥<br>
ब्रह्मोवाच<br>
उद्यन्नेवैष कुरुते जगद्वितिमिरं करैः।<br>
नातः परतरो देवः कश्चिदन्यो द्विजोत्तमाः॥ ३०.७॥<br>
अनादिनिधनो ह्येष पुरुषः शाश्वतोऽव्ययः।<br>
तापयत्येष त्रींल्लोकान् भवन् रश्मिभिरुल्बणः॥ ३०.८॥<br>
सर्वदेवमयो ह्येष तपतां तपनो वरः।<br>
सर्वस्य जगतो नाथः सर्वसाक्षी जगत्पतिः॥ ३०.९॥<br>
संक्षिपत्येष भूतानि तथा विसृजते पुनः।<br>
एष भाति तपत्येष वर्षत्येष गभस्तिभिः॥ ३०.१०॥<br>
एष धाता विधाता च भूतादिर्भूतभावनः।<br>
न ह्येष क्षयमायाति नित्यमक्षयमण्डलः॥ ३०.११॥<br>
पितॄणां च पिता ह्येष देवतानां हि देवता।<br>
ध्रुवं स्थानं स्मृतं ह्येतद्यस्मान्न च्यवते पुनः॥ ३०.१२॥<br>
सर्गकाले जगत्कृत्स्नमादित्यात्संप्रसूयते।<br>
प्रलये च तमभ्येति भास्करं दीप्ततेजसम्॥ ३०.१३॥<br>
योगिनश्चाप्यसंख्यातास्त्यक्त्वा गृहकलेवरम्।<br>
वायुर्भूत्वा विशन्त्यस्मिंस्तेजोराशौ दिवाकरे॥ ३०.१४॥<br>
अस्य रश्मिसहस्राणि शाखा इव विहंगमाः।<br>
वसन्त्याश्रित्य मुनयः संसिद्धा दैवतैः सह॥ ३०.१५॥<br>
गृहस्था जनकाद्याश्च राजानो योगधर्मिणः।<br>
वालखिल्यादयश्चैव ऋषयो ब्रह्मवादिनः॥ ३०.१६॥<br>
वानप्रस्थाश्च ये चान्ये व्यासाद्या भिक्षवस्तथा।<br>
योगमास्थाय सर्वे ते प्रविष्टाः सूर्यमण्डलम्॥ ३०.१७॥<br>
शुको व्याससुतः श्रीमान् योगधर्ममवाप्य सः।<br>
आदित्यकिरणान् गत्वा ह्यपुनर्भावमास्थितः॥ ३०.१८॥<br>
शब्दमात्रश्रुतिमुखा ब्रह्मविष्णुशिवादयः।<br>
प्रत्यक्षोऽयं परो देवः सूर्यस्तिमिरनाशनः॥ ३०.१९॥<br>
तस्मादन्यत्र भक्तिर्हि न कार्या शुभमिच्छता।<br>
यस्माद्दृष्टेरगम्यास्ते देवा विष्णुपुरोगमाः॥ ३०.२०॥<br>
अतो भवद्भिः सततमभ्यर्च्यो भगवान् रविः।<br>
स हि माता पिता चैव कृत्स्नस्य जगतो गुरुः॥ ३०.२१॥<br>
अनाद्यो लोकनाथोऽसौ रश्मिमाली जगत्पतिः।<br>
मित्रत्वे च स्थितो यस्मात्तपस्तेपे द्विजोत्तमाः॥ ३०.२२॥<br>
अनादिनिधनो ब्रह्मा नित्यश्चाक्षय एव च।<br>
सृष्ट्वा ससागरान् द्वीपान् भुवनानि चतुर्दश॥ ३०.२३॥<br>
लोकानां स हितार्थाय स्थितश्चन्द्रसरित्तटे।<br>
सृष्ट्वा प्रजापतीन् सर्वान् सृष्ट्वा च विविधाः प्रजाः॥ ३०.२४॥<br>
ततः शतसहस्रांशुरव्यक्तश्च पुनः स्वयम्।<br>
कृत्वा द्वादशधात्मानमादित्यमुपपद्यते॥ ३०.२५॥<br>
इन्द्रो धाताथ पर्जन्यस्त्वष्टा पूषार्यमा भगः।<br>
विवस्वान् विष्णुरंशश्च वरुणो मित्र एव च॥ ३०.२६॥<br>
आभिर्द्वादशभिस्तेन सूर्येण परमात्मना।<br>
कृत्स्नं जगदिदं व्याप्तं मूर्तिभिश्च द्विजोत्तमाः॥ ३०.२७॥<br>
तस्य या प्रथमा मूर्तिरादित्यस्येन्द्रसंज्ञिता।<br>
स्थिता सा देवराजत्वे देवानां रिपुनाशिनी॥ ३०.२८॥<br>
द्वितीया तस्य या मूर्तिर्नाम्ना धातेति कीर्तिता।<br>
स्थिता प्रजापतित्वेन विविधाः सृजते प्रजाः॥ ३०.२९॥<br>
तृतीयार्कस्य या मूर्तिः पर्जन्य इति विश्रुता।<br>
मेघेष्वेव स्थिता सा तु वर्षते च गभस्तिभिः॥ ३०.३०॥<br>
चतुर्थी तस्य या मूर्तिर्नाम्ना त्वष्टेति विश्रुता।<br>
स्थिता वनस्पतौ सा तु ओषधीषु च सर्वतः॥ ३०.३१॥<br>
पञ्चमी तस्य या मूर्तिर्नाम्ना पूषेति विश्रुता।<br>
अन्ने व्यवस्थिता सा तु प्रजां पुष्णाति नित्यशः॥ ३०.३२॥<br>
मूर्तिः षष्ठी रवेर्या तु अर्यमा इति विश्रुता।<br>
वायोः संसरणा सा तु देवेष्वेव समाश्रिता॥ ३०.३३॥<br>
भानोर्या सप्तमी मूर्तिर्नाम्ना भगेति विश्रुता।<br>
भूयिष्ववस्थिता सा तु शरीरेषु च देहिनाम्॥ ३०.३४॥<br>
मूर्तिर्या त्वष्टमी तस्य विवस्वानिति विश्रुता।<br>
अग्नौ प्रतिष्ठिता सा तु पचत्यन्नं शरीरिणाम्॥ ३०.३५॥<br>
नवमी चित्रभानोर्या मूर्तिर्विष्णुश्च नामतः।<br>
प्रादुर्भवति सा नित्यं देवानामरिसूदनी॥ ३०.३६॥<br>
दशमी तस्य या मूर्तिरंशुमानिति विश्रुता।<br>
वायौ प्रतिष्ठिता सा तु प्रह्लादयति वै प्रजाः॥ ३०.३७॥<br>
मूर्तिस्त्वेकादशी भानोर्नाम्ना वरुणसंज्ञिता।<br>
जलेष्ववस्थिता सा तु प्रजां पुष्णाति नित्यशः॥ ३०.३८॥<br>
मूर्तिर्या द्वादशी भानोर्नाम्ना मित्रेति संज्ञिता।<br>
लोकानां सा हितार्थाय स्थिता चन्द्रसरित्तटे॥ ३०.३९॥<br>
वायुभक्षस्तपस्तेपे स्थित्वा मैत्रेण चक्षुषा।<br>
अनुगृह्णन् सदा भक्तान् वरैर्नानाविधैस्तु सः॥ ३०.४०॥<br>
एवं सा जगतां मूर्तिर्हिता विहिता पुरा।<br>
तत्र मित्रः स्थितो यस्मात्तस्मान्मित्रं परं स्मृतम्॥ ३०.४१॥<br>
आभिर्द्वादशभिस्तेन सवित्रा परमात्मना।<br>
कृत्स्नं जगदिदं व्याप्तं मूर्तिभिश्च द्विजोत्तमाः॥ ३०.४२॥<br>
तस्माद्ध्येयो नमस्यश्च द्वादशस्थासु मूर्तिषु।<br>
भक्तिमद्भिर्नरैर्नित्यं तद्गतेनान्तरात्मना॥ ३०.४३॥<br>
इत्येवं द्वादशादित्यान्नमस्कृत्वा तु मानवः।<br>
नित्यं श्रुत्वा पठित्वा च सूर्यलोके महीयते॥ ३०.४४॥<br>
मुनय ऊचुः॒<br>
यदि तावदयं सूर्यश्चादिदेवः सनातनः।<br>
ततः कस्मात्तपस्तेपे वरेप्सुः प्राकृतो यथा॥ ३०.४५॥<br>
ब्रह्मोवाच<br>
एतद्वः संप्रवक्ष्यामि परं गुह्यं विभावसोः।<br>
पृष्टं मित्रेण यत्पूर्वं नारदाय महात्मने॥ ३०.४६॥<br>
प्राङ्मयोक्तास्तु युष्मभ्यं रवेर्द्वादश मूर्तयः।<br>
मित्रश्च वरुणश्चोभौ तासां तपसि संस्थितौ॥ ३०.४७॥<br>
अब्भक्षो वरुणस्तासां तस्थौ पश्चिमसागरे।<br>
मित्रो मित्रवने चास्मिन् वायुभक्षोऽभवत्तदा॥ ३०.४८॥<br>
अथ मेरुगिरेः शृङ्गात्प्रच्युतो गन्धमादनात्।<br>
नारदस्तु महायोगी सर्वांल्लोकांश्चरन् वशी॥ ३०.४९॥<br>
आजगामाथ तत्रैव यत्र मित्रोऽचरत्तपः।<br>
तं दृष्ट्वा तु तपस्यन्तं तस्य कौतूहलं ह्यभूत्॥ ३०.५०॥<br>
योऽक्षयश्चाव्ययश्चैव व्यक्ताव्यक्तः सनातनः।<br>
धृतमेकात्मकं येन त्रैलोक्यं सुमहात्मना॥ ३०.५१॥<br>
यः पिता सर्वदेवानां पराणामपि यः परः।<br>
अयजद्देवताः कास्तु पितॄन् वा कानसौ यजेत्।<br>
इति संचिन्त्य मनसा तं देवं नारदोऽब्रवीत्॥ ३०.५२॥<br>
नारद उवाच<br>
वेदेषु सपुराणेषु साङ्गोपाङ्गेषु गीयसे।<br>
त्वमजः शाश्वतो धाता त्वं निधानमनुत्तमम्॥ ३०.५३॥<br>
भूतं भव्यं भवच्चैव त्वयि सर्वं प्रतिष्ठितम्।<br>
चत्वारश्चाश्रमा देव गृहस्थाद्यास्तथैव हि॥ ३०.५४॥<br>
यजन्ति त्वामहरहस्त्वां मूर्तित्वं समाश्रितम्।<br>
पिता माता च सर्वस्य दैवतं त्वं हि शाश्वतम्॥ ३०.५५॥<br>
यजसे पितरं कं त्वं देवं वापि न विद्महे॥* ३०.५६॥<br>
मित्र उवाच<br>
अवाच्यमेतद्वक्तव्यं परं गुह्यं सनातनम्।<br>
त्वयि भक्तिमति ब्रह्मन् प्रवक्ष्यामि यथातथम्॥ ३०.५७॥<br>
यत्तत्सूक्ष्ममविज्ञेयमव्यक्तमचलं ध्रुवम्।<br>
इन्द्रियैरिन्द्रियार्थैश्च सर्वभूतैर्विवर्जितम्॥ ३०.५८॥<br>
स ह्यन्तरात्मा भूतानां क्षेत्रज्ञश्चैव कथ्यते।<br>
त्रिगुणाद्व्यतिरिक्तोऽसौ पुरुषश्चैव कल्पितः॥ ३०.५९॥<br>
हिरण्यगर्भो भगवान् सैव बुद्धिरिति स्मृतः।<br>
महानिति च योगेषु प्रधानमिति कथ्यते॥ ३०.६०॥<br>
सांख्ये च कथ्यते योगे नामभिर्बहुधात्मकः।<br>
स च त्रिरूपो विश्वात्मा शर्वोऽक्षर इति स्मृतः॥ ३०.६१॥<br>
धृतमेकात्मकं तेन त्रैलोक्यमिदमात्मना।<br>
अशरीरः शरीरेषु सर्वेषु निवसत्यसौ॥ ३०.६२॥<br>
वसन्नपि शरीरेषु न स लिप्येत कर्मभिः।<br>
ममान्तरात्मा तव च ये चान्ये देहसंस्थिताः॥ ३०.६३॥<br>
सर्वेषां साक्षिभूतोऽसौ न ग्राह्यः केनचित्क्वचित्।<br>
सगुणो निर्गुणो विश्वो ज्ञानगम्यो ह्यसौ स्मृतः॥ ३०.६४॥<br>
सर्वतःपाणिपादान्तः सर्वतोक्षिशिरोमुखः।<br>
सर्वतःश्रुतिमांल्लोके सर्वमावृत्य तिष्ठति॥ ३०.६५॥<br>
विश्वमूर्धा विश्वभुजो विश्वपादाक्षिनासिकः।<br>
एकश्चरति वै क्षेत्रे स्वैरचारी यथासुखम्॥ ३०.६६॥<br>
क्षेत्राणीह शरीराणि तेषां चैव यथासुखम्।<br>
तानि वेत्ति स योगात्मा ततः क्षेत्रज्ञ उच्यते॥ ३०.६७॥<br>
अव्यक्ते च पुरे शेते पुरुषस्तेन चोच्यते।<br>
विश्वं बहुविधं ज्ञेयं स च सर्वत्र उच्यते॥ ३०.६८॥<br>
तस्मात्स बहुरूपत्वाद्विश्वरूप इति स्मृतः।<br>
तस्यैकस्य महत्त्वं हि स चैकः पुरुषः स्मृतः॥ ३०.६९॥<br>
महापुरुषशब्दं हि बिभर्त्येकः सनातनः।<br>
स तु विधिक्रियायत्तः सृजत्यात्मानमात्मना॥ ३०.७०॥<br>
शतधा सहस्रधा चैव तथा शतसहस्रधा।<br>
कोटिशश्च करोत्येष प्रत्यगात्मानमात्मना॥ ३०.७१॥<br>
आकाशात्पतितं तोयं याति स्वाद्वन्तरं यथा।<br>
भूमे रसविशेषेण तथा गुणरसात्तु सः॥ ३०.७२॥<br>
एक एव यथा वायुर्देहेष्वेव हि पञ्चधा।<br>
एकत्वं च पृथक्त्वं च तथा तस्य न संशयः॥ ३०.७३॥<br>
स्थानान्तरविशेषाच्च यथाग्निर्लभते पराम्।<br>
संज्ञां तथा मुने सोऽयं ब्रह्मादिषु तथाप्नुयात्॥ ३०.७४॥<br>
यथा दीपसहस्राणि दीप एकः प्रसूयते।<br>
तथा रूपसहस्राणि स एकः संप्रसूयते॥ ३०.७५॥<br>
यदा स बुध्यत्यात्मानं तदा भवति केवलः।<br>
एकत्वप्रलये चास्य बहुत्वं च प्रवर्तते॥ ३०.७६॥<br>
नित्यं हि नास्ति जगति भूतं स्थावरजङ्गमम्।<br>
अक्षयश्चाप्रमेयश्च सर्वगश्च स उच्यते॥ ३०.७७॥<br>
तस्मादव्यक्तमुत्पन्नं त्रिगुणं द्विजसत्तमाः।<br>
अव्यक्ताव्यक्तभावस्था या सा प्रकृतिरुच्यते॥ ३०.७८॥<br>
तां योनिं ब्रह्मणो विद्धि योऽसौ सदसदात्मकः।<br>
लोके च पूज्यते योऽसौ दैवे पित्र्ये च कर्मणि॥ ३०.७९॥<br>
नास्ति तस्मात्परो ह्यन्यः पिता देवोऽपि वा द्विजाः।<br>
आत्मना स तु विज्ञेयस्ततस्तं पूजयाम्यहम्॥ ३०.८०॥<br>
स्वर्गेष्वपि हि ये केचित्तं नमस्यन्ति देहिनः।<br>
तेन गच्छन्ति देवर्षे तेनोद्दिष्टफलां गतिम्॥ ३०.८१॥<br>
तं देवाः स्वाश्रमस्थाश्च नानामूर्तिसमाश्रिताः।<br>
भक्त्या संपूजयन्त्याद्यं गतिश्चैषां ददाति सः॥ ३०.८२॥<br>
स हि सर्वगतश्चैव निर्गुणश्चैव कथ्यते।<br>
एवं मत्वा यथाज्ञानं पूजयामि दिवाकरम्॥ ३०.८३॥<br>
ये च तद्भाविता लोक एकतत्त्वं समाश्रिताः।<br>
एतदप्यधिकं तेषां यदेकं प्रविशन्त्युत॥ ३०.८४॥<br>
इति गुह्यसमुद्देशस्तव नारद कीर्तितः।<br>
अस्मद्भक्त्यापि देवर्षे त्वयापि परमं स्मृतम्॥ ३०.८५॥<br>
सुरैर्वा मुनिभिर्वापि पुराणैर्वरदं स्मृतम्।<br>
सर्वे च परमात्मानं पूजयन्ति दिवाकरम्॥ ३०.८६॥<br>
ब्रह्मोवाच<br>
एवमेतत्पुराख्यातं नारदाय तु भानुना।<br>
मयापि च समाख्याता कथा भानोर्द्विजोत्तमाः॥ ३०.८७॥<br>
इदमाख्यानमाख्येयं मयाख्यातं द्विजोत्तमाः।<br>
न ह्यनादित्यभक्ताय इदं देयं कदाचन॥ ३०.८८॥<br>
यश्चैतच्छ्रावयेन्नित्यं यश्चैव शृणुयान्नरः।<br>
स सहस्रार्चिषं देवं प्रविशेन्नात्र संशयः॥ ३०.८९॥<br>
मुच्येतार्तस्तथा रोगाच्छ्रुत्वेमामादितः कथाम्।<br>
जिज्ञासुर्लभते ज्ञानं गतिमिष्टां तथैव च॥ ३०.९०॥<br>
क्षणेन लभतेऽध्वानमिदं यः पठते मुने।<br>
यो यं कामयते कामं स तं प्राप्नोत्यसंशयम्॥ ३०.९१॥<br>
तस्माद्भवद्भिः सततं स्मर्तव्यो भगवान् रविः।<br>
स च धाता विधाता च सर्वस्य जगतः प्रभुः॥ ३०.९२॥<br>
इति श्रीब्राह्मे महापुराणे आदित्यमाहात्म्यवर्मनं नाम त्रिंशोऽध्यायः ॥ ३० ॥	<br><br>
</span>
