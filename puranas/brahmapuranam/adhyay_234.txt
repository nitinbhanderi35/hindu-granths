<b>आत्यन्तिकलयनिरूपणम्	<br></b>
<b>व्यास उवाच	<br></b>
आध्यात्मिकादि भो विप्रा ज्ञात्वा तापत्रयं बुधः।	<br>
उत्पन्नज्ञानवैराग्यः प्राप्नोत्यात्यन्तिकं लयम्॥ २३४.१ ॥	<br><br>
आध्यात्मिकोऽपि द्विविधा शारीरो मानसस्तथा।	<br>
शारीरो बहुभिर्भेदैर्भिद्यते श्रूयतां च सः॥ २३४.२ ॥	<br><br>
शिरोरोगप्रतिश्यायज्वरशूलभगंदरैः।	<br>
गुल्मार्शःश्वयथुश्वासच्छर्द्यादिभिरनेकधा॥ २३४.३ ॥	<br><br>
तथाऽक्षिरोगातीसारकुष्ठाङ्गामयसंज्ञकैः।	<br>
भिद्यते देहजस्तापो मानसं श्रोतुमर्हथ॥ २३४.४ ॥	<br><br>
कामक्रोधभद्वेषलोभमोहविषादजः।	<br>
शोकासूयावमानेर्ष्यामात्सर्याभिभवस्तथा॥ २३४.५ ॥	<br><br>
मानसोऽपि द्विजश्रेष्ठास्तापो भवति नैकधा।	<br>
इत्येवमादिभिर्भेदैस्तापो ह्याध्यात्मिकः स्मृतः॥ २३४.६ ॥	<br><br>
मृगपक्षिमनुष्याद्यैः पिशाचोरगराक्षसैः।	<br>
सरीसृपाद्यैश्च नृणां जन्यते चाऽऽधिभौतिकः॥ २३४.७ ॥	<br><br>
शीतोष्णवातवर्षाम्बुवैद्युतादिसमुद्‌भवः।	<br>
तापो द्विजवरश्रेष्ठाः कथ्यते चाऽऽधिदैविकः॥ २३४.८ ॥	<br><br>
गर्भजन्मजराज्ञानमृत्युनारकजं तथा।	<br>
दुःखं सहस्रशो भेदैर्भिद्यते मुनिसत्तमाः॥ २३४.९ ॥	<br><br>
सुकुमारतनुर्गर्भे जन्तुर्बहुमलावृते।	<br>
उल्बसंवेष्टितो भग्नपृष्ठग्रीवास्थिसंहतिः॥ २३४.१० ॥	<br><br>
अत्यम्लकटुतीक्ष्णोष्णलवणैर्मातृभोजनैः।	<br>
अतितापिभिरत्यर्थं बाध्यमानोऽतिवेदनः॥ २३४.११ ॥	<br><br>
प्रसारणाकुञ्चनादौ नागा(ङ्गा)नां प्रभुरात्मनः।	<br>
शकृन्मूत्रमहापङ्कशायी सर्वत्र पीडितः॥ २३४.१२ ॥	<br><br>
निरुच्छ्वासः सचैतन्यः स्मरञ्जन्मशतान्यथ।	<br>
आस्ते गर्भेऽतिदुःखेन निजकर्मनिबन्धनः॥ २३४.१३ ॥	<br><br>
जायमानः पुरीषासृङ्मूत्रशुक्राविलाननः।	<br>
प्राजापत्येन वातेन पीड्यमानास्थिबन्धनः॥ २३४.१४ ॥	<br><br>
अधोमुखस्तैः क्रियते प्रबलैः सूतिमारुतैः।	<br>
क्लेशैर्निष्क्रान्तिमाप्नोति जठरान्मातुरातुरः॥ २३४.१५ ॥	<br><br>
मूर्च्छामवाप्य महतीं संस्पृष्टो बाह्यवायुना।	<br>
विज्ञानभ्रंसमाप्नोति जातस्तु मुनिसत्तमाः॥ २३४.१६ ॥	<br><br>
कण्टकैरिव तुन्नाङ्गः क्रकचैरिव दारितः।	<br>
पूतिव्रणान्निपतितो धरण्यां क्रिमिको यथा॥ २३४.१७ ॥	<br><br>
कण्डूयनेऽपि चाशक्तः परिवर्तेऽप्यनीश्वरः।	<br>
स्तनपानादिकाहारमवाप्नोति परेच्छया॥ २३४.१८ ॥	<br><br>
अशुचिस्रस्तरे सुप्तः कीटदंशादिभिस्तथा।	<br>
भक्ष्यमाणोऽपि नैवैषां समर्थो विनिवारणे॥ २३४.१९ ॥	<br><br>
जन्मदुःखान्यनेकानि जन्मनोऽनन्तराणि च।	<br>
बालभावे यदाप्नोति आधिभूतादिकानि च॥ २३४.२० ॥	<br><br>
अज्ञानतमसा छन्नो मूढान्तः करणो नरः।	<br>
न जानाति कुतः कोऽहं कुत्र गन्ता किमात्मकः॥ २३४.२१ ॥	<br><br>
केन बन्धेन बद्धोऽहं कारणं किमकारणम्।	<br>
किं कार्यं किमकार्यं वा किं वाच्यं किं न चोच्यते॥ २३४.२२ ॥	<br><br>
को धर्मः कश्च वाऽधर्मः कस्मिन्वर्तेत वै कथम्।	<br>
किं कर्तव्यमकर्तव्यं किं वा किं गुणदोषवत्॥ २३४.२३ ॥	<br><br>
एवं पशुसमैर्मूढैरज्ञानप्रभवं महत्।	<br>
अवाप्यते नरैर्दुःखं शिश्नोदरपरायणैः॥ २३४.२४ ॥	<br><br>
अज्ञानं तामसो भावः कार्यारम्भप्रवृत्तयः।	<br>
अज्ञानिनां प्रवर्तन्ते कर्मलोपस्ततो द्विजाः॥ २३४.२५ ॥	<br><br>
नरकं कर्मणां लोपात्फलमाहुर्महर्षयः।	<br>
तस्मादज्ञानिनां दुःखमिह चामुत्र चोत्तमम्॥ २३४.२६ ॥	<br><br>
जराजर्जरदेहश्च शिथिलावयवः पुमान्।	<br>
विचलच्छीर्णदशनो वलिस्नायुशिरावृतः॥ २३४.२७ ॥	<br><br>
दूरप्रनष्टनयनो व्योमान्तर्गततारकः।	<br>
नासाविवरनिर्यातरोमपुञ्जश्चलद्वपुः॥ २३४.२८ ॥	<br><br>
प्रकटीभूतसर्वास्थिर्नतपृष्ठास्थिसंहतिः।	<br>
उत्सन्नजठराग्नित्वादल्पाहारोल्पचेष्टितः॥ २३४.२९ ॥	<br><br>
कृच्छ्रचंक्रमणोत्थानशयनासनचेष्टितः।	<br>
मन्दीभवच्छ्रोत्रनेत्रगलल्लालाविलाननः॥ २३४.३० ॥	<br><br>
अनायत्तैः समस्तैश्च करणैर्मरणोन्मुखः।	<br>
तत्क्षणेऽप्यनुभूतानामस्मर्ताऽखिलवस्तुनाम्॥ २३४.३१ ॥	<br><br>
सकृदुच्चारिते वाक्ये समुद्भूतमहाश्रमः।	<br>
श्वासकासामयायाससमुद्‌भूतप्रजागरः॥ २३४.३२ ॥	<br><br>
अन्येनोत्थाप्यतेऽन्येन तथा संवेश्यते जरी।	<br>
भृत्यात्मपुत्रदाराणामपमानपराकृतः॥ २३४.३३ ॥	<br><br>
प्रक्षीणाखिलशौचश्च विहाराहारसंस्पृहः।	<br>
हास्यः परिजनस्यापि निर्विण्णाशेषबान्धवः॥ २३४.३४ ॥	<br><br>
अनुभूतमिवान्यस्मिञ्जन्मन्यात्मविचेष्टितम्।	<br>
संस्मरन्यौवने दीर्घं निःश्वसित्यतितापितः॥ २३४.३५ ॥	<br><br>
एवमादीनि दुःखानि जरायामनुभूय च।	<br>
मरणे यानि दुःखानि प्राप्नोति श्रृणु तान्यपि॥ २३४.३६ ॥	<br><br>
श्लथग्रीवाङ्‌घ्रिहस्तोऽथ प्राप्तो वेपथुना नरः।	<br>
मुहुर्ग्लानिपरश्चासौ मुहुर्ज्ञानबलन्वितः॥ २३४.३७ ॥	<br><br>
हिरण्यधान्यतयभार्याभृत्यगृहादिषु।	<br>
एते कथं भविष्यन्तीत्यतीवममताकुलः॥ २३४.३८ ॥	<br><br>
मर्मविद्‌भिर्महारोगैः क्रकचैरिव दारुणैः।	<br>
शरैरिवान्तकस्योग्रैश्छिद्यमानास्थिबन्धनः॥ २३४.३९ ॥	<br><br>
परिवर्तमानताराक्षिहस्तपादं मुहुः क्षिपन्।	<br>
संशुष्यमाणताल्वोष्ठकण्ठो घुरघुरायते॥ २३४.४० ॥	<br><br>
निरुद्धकण्ठदेशीऽपि उदानश्वासपीडितः।	<br>
तापेन महता व्याप्तस्तृषा व्याप्तस्तथा क्षुधा॥ २३४.४१ ॥	<br><br>
क्लेशादुत्क्रान्तिमाप्नोति याम्यकिंकरपीडितः।	<br>
तापेन महात व्याप्तस्तृषा व्याप्तस्तथा क्षुधा॥ २३४.४२ ॥	<br><br>
एतान्यन्यानि चोग्राणि दुःखानि मरणे नृणाम्।	<br>
श्रृणुध्वं दर्शं यानि प्राप्यन्ते पुरुषैर्मृतैः॥ २३४.४३ ॥	<br><br>
याम्यकिंकरपाशादिग्रहणं दण्डताडनम्।	<br>
यमस्य दर्शनं चोग्रमुग्रमार्गविलोकनम्॥ २३४.४४ ॥	<br><br>
करम्भवालुकाविह्नियन्त्रशस्त्रादिभीषणे।	<br>
प्रत्येकं यातनायाश्च यातनादि द्विजोत्तमाः॥ २३४.४५ ॥	<br><br>
क्रकचैःपीड्यमानानांमृ(मू)षायां चापि ध्माप्यताम्।	<br>
कुठारैः पाट्यमानानांभूमौ चापि निखन्यताम्॥ २३४.४६ ॥	<br><br>
शूलेष्वारोप्यमाणानां व्याघ्रवक्त्रे प्रवेश्यताम्।	<br>
गृध्रैः संभक्ष्यमाणानां द्वीपिभिश्चोपभुज्यताम्॥ २३४.४७ ॥	<br><br>
क्वथ्यतां तैलमध्ये च क्लिद्यतां क्षारकर्दमे।	<br>
उच्चन्निपात्यमानानां क्षिप्यतां क्षेपयन्त्रकैः॥ २३४.४८ ॥	<br><br>
नरके यानि दुःखानि पापहेतूद्‌भवानि वै।	<br>
प्राप्यन्ते नारकैर्विप्रास्तेषां संख्या न विद्यते॥ २३४.४९ ॥	<br><br>
न केवलं द्विजश्रेष्ठा नरके दुःखपद्धतिः।	<br>
स्वर्गेऽपि पातभीतस्य क्षयिष्णोर्नास्ति निर्वृतिः॥ २३४.५० ॥	<br><br>
पुनश्च गर्भो भवति जायते च पुनर्नरः।	<br>
गर्भे विलीयते भूयो जायमानोऽस्तमेति च॥ २३४.५१ ॥	<br><br>
जातमात्रश्च म्रियते बालभावे च यौवने।	<br>
यद्यत्प्रीतिकरं पुंसां वस्तु विप्राः प्रजायते॥ २३४.५२ ॥	<br><br>
तदेव दुःखवृक्षस्य बीजत्वमुपगच्छति।	<br>
कलत्रपुत्रमित्रादिगृहक्षेत्रधनादिकैः॥ २३४.५३ ॥	<br><br>
क्रियते न तथा भूरि सुखं पुंसां यथाऽसुखम्।	<br>
इति संसारदुःखार्कतापतापितचेतसाम्॥ २३४.५४ ॥	<br><br>
विमुक्तिपादपच्छायामृते कुत्र सुखं नृणाम्।	<br>
तदस्य त्रिविधस्यापि दुःखजातस्य पण्डितैः॥ २३४.५५ ॥	<br><br>
गर्भजन्मजराद्येषु स्थानेषु प्रभविष्यतः।	<br>
निरस्तातिशयाह्लादं सुखभावैकलक्षणम्॥ २३४.५६ ॥	<br><br>
भेषजं भगवत्प्राप्तिरेका चाऽऽत्यन्तिकी मता।	<br>
तस्मात्तत्प्राप्तये यत्नः कर्तव्यः पण्डितैर्नरैः॥ २३४.५७ ॥	<br><br>
तत्प्राप्तिहेतुर्ज्ञानं च कर्म चोक्तं द्विजोत्तमाः।	<br>
आगमोत्थं विवेकाच्च द्विधा ज्ञानं तथोच्यते॥ २३४.५८ ॥	<br><br>
शब्दब्रह्माऽऽगममयं परं ब्रह्म विवेकजम्।	<br>
अन्धं तम इवाज्ञानं दीपवच्चेन्द्रियोद्भवम्॥ २३४.५९ ॥	<br><br>
यथा सूर्यस्तथा ज्ञानं यद्वै विप्रा विवेकजम्।	<br>
मनुरप्याह वेदार्थं स्मृत्वा यन्मुनिसत्तमाः॥ २३४.६० ॥	<br><br>
तदेतच्छ्रुयतामत्र संबन्धे गदतो मम।	<br>
द्वे ब्रह्मणी वेदितव्ये शब्दब्रह्म परं च यत्॥ २३४.६१ ॥	<br><br>
शब्दब्रह्मणि निष्णातः परं ब्रह्मधिगच्छति।	<br>
द्वे विद्ये वेदितव्ये इति चाऽऽथर्वणी श्रुतिः॥ २३४.६२ ॥	<br><br>
परया ह्यक्षरप्राप्तिर्ऋग्वेदादिमयाऽपरा।	<br>
यत्तदव्यक्तमजरमचिन्त्यमजमव्ययम्॥ २३४.६३ ॥	<br><br>
अनिर्देश्यमरूपं च पाणिपादाद्यसंयुतम्।	<br>
वित्तं सर्वगतं नित्यं भूतयोनिमकारणम्॥ २३४.६४ ॥	<br><br>
व्याप्यं व्याप्यं यतः सर्वं तद्वै पश्यन्ति सूरयः।	<br>
तद्‌ब्रह्म परमं धाम तद्व्येयं मोक्षकाङ्‌क्षिभिः॥। २३४.६५ ॥	<br><br>
श्रुतिवाक्योदितं सूक्ष्मं तद्विष्णोः परमं पदम्।	<br>
उत्पत्तिं प्रलयं चैव भूतानामगतिं गतिम्॥ २३४.६६ ॥	<br><br>
वेत्ति विद्यामविद्यां च स वाच्यो भगवानिति।	<br>
ज्ञानशक्तिबलवैश्वर्यवीर्यतेजांस्यशेषतः॥ २३४.६७ ॥	<br><br>
भगवच्छब्दवाच्यानि च स वाच्यो भगवानिति।	<br>
ज्ञानशक्तिबलैश्वर्यवीर्यतेजांस्यशेषतः॥ २३४.६८ ॥	<br><br>
भूतेषु च स सर्वात्मा वासुदेवस्ततः स्मृतः।	<br>
उवाचेदं महर्षिभ्यः पुरा पृष्टः प्रजापतिः॥ २३४.६९ ॥	<br><br>
नामाव्याख्यामनन्तस्य वासुदेवस्य तत्त्वतः।	<br>
भूतेषु वसते योऽन्तर्वसन्त्यत्र च तानि यत्॥	<br>
धाता विधाता जगतां वासुदेवस्ततः प्रभुः॥ २३४.७० ॥	<br><br>
ससर्वभूतप्रकृतिर्गुणांश्च, दोषांश्च सर्वान्स(न)गुणो ह्यतीतः।	<br>
अतीतसर्वावरणोऽखिलात्मा, तेनाऽऽवृतं यद्‌भवनान्तरालम्॥ २३४.७१ ॥	<br><br>
समस्तकल्याणगुणात्मको हि, स्वशक्तिलेशादृतभूतसर्गः।	<br>
इच्छागृहीताभिमतोरुदेहः, संसाधिताशेषजगद्धितोऽसौ॥ २३४.७२ ॥	<br><br>
तेजोबलैश्वर्यमहावरोधः, स्ववीर्यशक्त्यादिगुणैकराशिः।	<br>
परः पराणां सकला न यत्र, क्लेशादयः सन्ति परापरेशे॥ २३४.७३ ॥	<br><br>
स ईश्वरो व्यष्टिसमष्टिरूपोऽव्यक्तस्वरूपः प्रकटस्वरूपः।	<br>
सर्वेश्वरः सर्वदृक्सर्ववेत्ता, समस्तशक्तिः परमेश्वराख्यः॥ २३४.७४ ॥	<br><br>
संज्ञायते येन तदस्तदोषं शुद्धं परं निर्मलमेकरूपम्।	<br>
संदृश्यते वाऽऽप्यथ गम्यते वा,तज्ज्ञानमज्ञानमतोऽन्यदुक्तम्॥ २३४.७५ ॥	<br><br>
इति श्रीमहापुराणे आदिब्राह्मे व्यासर्षिसंवाद आत्यन्तिकलयनिरूपणं नाम चतुस्त्रिंशदधिकद्विशततमोऽध्यायः॥ २३४ ॥	<br>
