<b>अथ षडशीतितमोऽध्यायः</b><br>
<b>चक्रतीर्थगणिकासंगमवर्णनम्</b><br>
<b>ब्रह्मोवाच</b><br>
अस्ति ब्रह्मन्महातीर्थं चक्रतीर्थमिति श्रुतम्।<br>
तत्र स्नानान्नरो भक्त्या हरेर्लोकमवाप्नुयात्॥ ८६.१ ॥<br>
<br>
एकादश्यां तु शक्लायामुपष्य पृथिवीपते।<br>
गणिकासंगमे स्नात्वा प्राप्नुयादक्षयं पदम्॥ ८६.२ ॥<br>
<br>
पुरा तत्र यथा वृत्तं तन्मे निगदतः श्रृणु।<br>
असीद्विश्वधरो नाम वैश्यो बहुधनान्वितः॥ ८६.३ ॥<br>
<br>
उत्तरे वयसि श्रेष्ठस्तस्य पुत्रोऽभवदृषे।<br>
गुणवात्रूपसंपन्नो विलासी शुभदर्शनः॥ ८६.४ ॥<br>
<br>
प्राणेभ्योऽपि प्रियः पुत्रः काले पञ्चत्वमागतः।<br>
तथा दृष्ट्वा तु तं पुत्रं दंपती दुःखपीडितौ॥ ८६.५ ॥<br>
<br>
कुर्वाते स्म तदा तेन सहैव मरणे मतिम्।<br>
हा पुत्र हन्त कालेन पापेन सुदुरात्मना॥ ८६.६ ॥<br>
<br>
यौवने वर्तमानाऽपि नीतोऽसि गुणसागर।<br>
आवयोश्च तथैव त्वं प्राणेऽभ्योऽपि सुदुर्लभः॥ ८६.७ ॥<br>
<br>
इत्थं तु रुदितं श्रुत्वा दंपत्योः करुणं यमः।<br>
त्यक्त्वा निजपुरं तूर्णं कृपयाऽऽविष्टमानासः॥ ८६.८ ॥<br>
<br>
गोदावर्याः शुभे तीरे स्थितो ध्यायञ्जनार्दनम्।<br>
अपि स्वल्पेन कालेन प्रजा वृद्धाः समन्ततः॥ ८६.९ ॥<br>
<br>
इयत इति मे पृथ्वी कथ्यतां केन पूरिता(?)।<br>
न कश्चिन्म्रियते जन्तुर्भाराक्रान्ता वसुंधरा॥ ८६.१० ॥<br>
<br>
ततो देवी गता तूर्णं वसुधा मुनिसत्तम।<br>
यत्रास्ति सुरसंयुक्तं शक्रः परपुरंजयः॥<br>
दृष्ट्वा वसुन्धरामिन्द्रः प्रणिपत्येदमब्रवीत्॥ ८६.११ ॥<br>
<br>
इन्द्र उवाच<br>
किमागमनकार्यं त इति मे पृथ्वि कथ्यताम्॥ ८६.१२ ॥<br>
<br>
धरोवाच<br>
भारेण गुरुणा शक्र पीडिताऽहं विना वधम्।<br>
कारणं प्रष्टुमायाता किमिदं कथ्ग्तां मम॥ ८६.१३ ॥<br>
<br>
ब्रह्मोवाच<br>
इति श्रुत्वा महीवाक्यमिन्द्रो वचनमब्रवीत्॥ ८६.१४ ॥<br>
<br>
इन्द्र उवाच<br>
कारणं यदि नाम स्यात्तदानीं ज्ञायते मया।<br>
सुराणां हि पतिर्यस्मादहं सर्वासु(?)मेदिनि॥ ८६.१५ ॥<br>
<br>
ब्रह्मोवाच<br>
अथ पृथ्वी तदा वाक्यं श्रुत्वा चाऽऽह शचीपतिम्।<br>
यम आदिश्यतां तर्हि यथा संहरते प्रजाः॥ ८६.१६ ॥<br>
<br>
इति श्रुत्वा वचो मह्य आदिष्टाः सिद्धकिन्नराः।<br>
यमस्याऽऽनयने शीघ्रं महेन्द्रेण महामुने॥ ८६.१७ ॥<br>
<br>
ततस्ते सत्वरं याताः सर्वे वैवस्वतं पुरम्।<br>
नैवापश्यन्यमं तत्र ते सिद्धाः सह किंनरैः॥<br>
तथाऽऽगत्य पुनर्वेगाद्वार्ता शक्रे निवेदिता॥ ८६.१८ ॥<br>
<br>
सिद्धकिंनरा ऊचुः<br>
यमो यमपुरे नाथ अस्माभिर्नावलोकितः<br>
महताऽपि सुयत्नेन वीक्ष्यमाणः समन्ततः॥ ८६.१९ ॥<br>
<br>
ब्रह्मोवाच<br>
इति श्रुत्वा वचस्तेषां पृष्टः शक्रेण वै तदा।<br>
सविता स पिता तस्य यमः कुत्राऽऽस्त इत्यथ॥ ८६.२० ॥<br>
<br>
सूर्य उवाच<br>
शक्र गोदावरीतीरे कृतान्तो वर्ततेऽधुना।<br>
चरंस्तत्र तपस्तीव्रं न जाने किं नु कारणम्॥ ८६.२१ ॥<br>
<br>
ब्रह्मोवाच<br>
इति श्रुत्वा वचो भानोः शक्रः शङ्कामुपाविशत्॥ ८६.२२ ॥<br>
<br>
शक्र उवाच<br>
अहो कष्टं महाकष्टं नष्टा मे सुरनाथता।<br>
गोदावर्यां तपः कुर्याद्यमो वै दुष्टचेष्टितः॥<br>
जिघृक्षुर्मत्पदं नूनं देवा इति मतिर्मम॥ ८६.२३ ॥<br>
<br>
ब्रह्मोवाच<br>
इत्युक्त्वा सहसेन्द्रेण आहूतश्चाप्सरोगणः॥ ८६.२४ ॥<br>
<br>
इन्द्र उवाच<br>
का भवतीषु कालस्य स्थितस्य तपसी द्विषः।<br>
तपः प्रणाशने शक्ता इति मे शीघ्रमुच्यताम्॥ ८६.२५ ॥<br>
<br>
ब्रह्मोवाच<br>
इति शक्रवचः श्रुत्वा नोचे काऽपि महामुने।<br>
अथ शक्रः प्रकोपेण प्रत्युवाचाप्सरोगणम्॥ ८६.२६ ॥<br>
<br>
इन्द्र उवाच<br>
उत्तरं नाब्रवीत्किञ्चिद्यामस्तर्हि वयं स्वयम्।<br>
सज्जा भवन्तु विबुधाः सैन्यैरान्तु मा चिरम्॥ <br>
घातयामो वयं शत्रुं तपसा स्वर्गकामुकम्॥ ८६.२७ ॥<br>
<br>
ब्रह्मोवाच<br>
इत्युक्ते सति देवानां सेना प्रादुर्बभूव ह।<br>
इतीन्द्रहृदयं ज्ञात्वा हरिणा लोकधारिणा॥ ८६.२८ ॥<br>
<br>
प्रेषितं चक्रिणा चक्रं रक्षणाय यमस्य हि।<br>
चक्रं यत्राभवत्तत्र चक्रतीर्थमनुत्तमम्॥ ८६.२९ ॥<br>
<br>
अथेन्द्रं मेनका प्राह शङ्कितेति वचस्तदा॥ ८६.३० ॥<br>
<br>
मेनकोवाच<br>
कालावलोकने नालं काचिदस्ति सुरेश्वर।<br>
मरणं च वरं देव भवतो न यमात्पुनः॥ ८६.३१ ॥<br>
<br>
रूपयौवनमत्तेयं गणिकायाचनं प्रभो।<br>
प्रेषणं तत्प्रयच्छैषा स्वामित्वं मन्यते त्वया॥ ८६.३२ ॥<br>
<br>
ब्रह्मोवाच<br>
इति श्रुत्वा वचस्तस्याः शक्रः सुरवरेश्वरः।<br>
आदिदेशाबलां क्षामां सत्कृत्य गणिकां तथा॥ ८६.३३ ॥<br>
<br>
शक्र उवाच<br>
गणिके गच्छ मे कार्यं सुन्दरि मा चिरम्।<br>
कृतकृत्याऽऽगता भूयो वल्लभा मे यथा शची॥ ८६.३४ ॥<br>
<br>
ब्रह्मोवाच<br>
इत्याकर्ण्य वचः शक्रादुत्पत्य गणिका दिशः।<br>
क्षणेन यमसांनिध्यमायाता चारुरूपिणी॥ ८६.३५ ॥<br>
<br>
यमान्तिकमनुप्राप्ता द्योतयन्ती दिशो दश।<br>
सलींलं ललितं बाला जगौ हिन्दोलकंकलम्(चञ्चला)॥ ८६.३६ ॥<br>
<br>
ततश्चचाल कालस्य मनो लोलं चलाचलम्।<br>
अथोन्मील्य यमो नेत्रे कामपावकपूरिते॥ ८६.३७ ॥<br>
<br>
तस्यां व्यापारयामास श्रेयःशत्रौ महामुने।<br>
ततो विलीय सा सद्यः सरित्त्वमगमत्तदा॥ ८६.३८ ॥<br>
<br>
गौतम्यां तु समागम्य गणिकागणकिंकरैः।<br>
गीयमाना गता स्वर्गे तस्य तीर्थप्रभावतः॥ ८६.३९ ॥<br>
<br>
गच्छन्तीं गणकां दृष्ट्वा विमानस्थां दिवं प्रति।<br>
विस्मयं परमं प्राप्तः कालस्तरललोचनः॥ <br>
आऽऽदित्येन चाऽऽगत्य एवमुक्तो यमस्तदा॥ ८६.४० ॥<br>
<br>
सूर्य उवाच<br>
कुरु पुत्र निजं कर्म प्रजानां त्वं परिक्षयम्।<br>
पश्य वातं सदा वान्तं सृजन्तं वेधसं प्रजाः॥ <br>
पर्यटन्तं त्रिलोकीं मां वहन्तीं वसुधां प्रजाः॥ ८६.४१ ॥<br>
<br>
ब्रह्मोवाच<br>
इति श्रुत्वा यमो वाक्यं पितुर्वचनमब्रवीत्॥ ८६.४२ ॥<br>
<br>
एतन्न गर्हितं कर्म कुर्यामहमिदं ध्रुवम्।<br>
कर्मण्यस्मिन्महाक्रूरे समादेष्टुं न वाऽर्हसि॥ ८६.४३ ॥<br>
<br>
इति श्रुत्वा च तद्वाक्यं भानुर्वचनमब्रवीत्।<br>
किं नाम गर्हितं कर्म तव कर्तुमलं यम॥ ८६.४४ ॥<br>
<br>
किं न दृष्टा त्वया यान्ती गणिका गणकिंकरैः।<br>
गीयमाना दिवं सद्यो गौतमीतोयमाप्लुता॥ ८६.४५ ॥<br>
<br>
त्वया चात्र तपस्तीव्रं कृतं पुत्र सुदुष्करम्।<br>
नैवान्तं तस्य पश्यामि तस्माद्गच्छ निजं पुरम्॥ ८६.४६ ॥<br>
<br>
भूतहाऽपि भगवान्भानुस्तत्र स्नात्वा गतो दिवम्।<br>
यमोऽपि संगमे स्नात्वा ततो निजपुरं ययौ॥ ८६.४७ ॥<br>
<br>
भूतहाऽपि ततः शङ्कां तत्याज च महामुने।<br>
तथा दृष्ट्वा यमं यान्तं चक्रे प्रयाणकम्॥ ८६.४८ ॥<br>
<br>
भगवान्यत्र गोविन्दो वनमालाविभूषितः।<br>
इति यः श्रृणुयान्मर्त्यः पठेद्वाऽपि समाहितः॥ ८६.४९ ॥<br>
<br>
आपदस्तस्य नश्यन्ति दीर्घमायुरावाप्नुयात्॥ ८६.५० ॥<br>
<br>
इति श्रीमहापुराणे आदिब्राह्मे तीर्थमाहात्म्ये चक्रतीर्थगणिकासंगमवर्णनं नाम ष़डशीतितमोऽध्यायः॥ ८६ ॥<br>
<br>
गौतमीमाहात्म्ये सप्तदशोऽध्यायः॥ १७ ॥<br>
