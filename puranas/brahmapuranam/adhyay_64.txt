<b>अथ चतुःषष्टितमोऽध्यायः</b><br>
<b>महाज्यैष्ठीप्रशंसावर्णनम्</b><br>
<b>ब्रह्मोवाच</b><br>
यदा भवेन्महाज्यैष्ठी राशिनक्षत्रयोगतः।<br>
प्रयत्नेन तदा मर्त्यैर्गन्तव्यं पुरुषोत्तमम्॥ ६४.१ ॥<br>
<br>
कृष्णं दृष्ट्वा महाज्यैष्ठ्यां रामं भद्रां च भो द्विजाः।<br>
नरो द्वादशयायत्रायाः फलं प्राप्नोति चाधिकम्॥ ६४.२ ॥<br>
<br>
प्रयागे च कुरुक्षेत्रे नैमिषे पुष्करे गये।<br>
गङ्गाद्वारे कुशावर्ते गङ्गासागरसंगमे ॥ ६४.३ ॥<br>
<br>
कोकामुखे शूकरे च मथुरायां मरुस्थले।<br>
शालग्रामे वायुतीर्थे मन्दरे सिन्धुसागरे॥ ६४.४ ॥<br>
<br>
पिण्डारके चित्रकूटे प्रभासे कनखले द्विजाः।<br>
शङ्खोद्वारे द्वारकाया तथा बदरिकाश्रमे॥ ६४.५ ॥<br>
<br>
लोहकुण्डे चाश्वतीर्थे सर्वपापप्रमोचने।<br>
कामालये कोटितीर्थे तथा चामरकण्टके॥ ६४.६ ॥<br>
<br>
लोहर्गले जम्बुमार्गे सोमतीर्थे पृथूदके।<br>
उत्पलावर्तके चैव पृथुतुङ्गे सुकुब्जके॥ ६४.७ ॥<br>
<br>
एकाम्रके च केदारे काश्यां च विरजे द्विजाः।<br>
कालञ्जरे च गोकर्णे श्रीशैले गन्धमादने॥ ६४.८ ॥<br>
<br>
महेन्द्रे मलये विन्ध्ये पारियात्रे हिमालये।<br>
सह्ये च शुक्तिमन्ते च गोमन्ते चार्बुदे तथा॥ ६४.९ ॥<br>
<br>
गङ्गायां सर्वतीर्थेषु यामुनेषु च भो द्विजाः।<br>
सारस्वतेषु गोमत्यां ब्रह्मपुत्रेषु सप्तसु॥ ६४.१० ॥<br>
<br>
गोदावरी भीमरथी तुङ्गभद्रा च नर्मदा।<br>
तापी पयोष्णी कावेरी शिप्रा चर्मण्वती द्विजाः॥ ६४.११ ॥<br>
<br>
वितस्ता चन्द्रभागा च शतद्रुर्बाहुदा तथा।<br>
ऋषिकुल्या कुमारी च विपाशाचदृषद्वती॥ ६४.१२ ॥<br>
<br>
सरयूर्नाकगङ्गा च गण्डकी च महानदी।<br>
कौशिकी करतोया च त्रिस्रोता मधुवाहिनी॥ ६४.१३ ॥<br>
<br>
महानदी वैतरणी याश्चान्या नानुकीर्तिताः।<br>
अथवा किं बहूक्तेन भाषितेन द्विजोत्तमाः॥ ६४.१४ ॥<br>
<br>
पृथिव्यां सर्वतीर्थेषु सर्वेष्वायतनेषु च।<br>
सागरेषु च शैलेषु नदीषु च सरःसु च॥ ६४.१५ ॥<br>
<br>
यत्फलं सर्वतीर्थेषु सर्वेष्वायतनेषु च।<br>
तत्फलं कृष्णमालोक्य महाज्यैष्ठ्यां लभेन्नरः॥ ६४.१६ ॥<br>
<br>
तस्मात्सर्वप्रयत्नेन गन्तव्यं पुरुषोत्तमे।<br>
महाज्यैष्ठ्यां मुनिश्रेष्ठ सर्वकामफलेप्सुभिः॥ ६४.१७ ॥<br>
<br>
दृष्ट्वा रामं महाज्येष्ठं कृष्णं सुभद्रया सह।<br>
विष्णुलोकं नरो याति समुद्धृत्य समं कुलम्॥ ६४.१८ ॥<br>
<br>
भुक्त्वा तत्र वरान्भोगान्यावदाभूतसंप्लवम्।<br>
पुण्यादिहाऽऽगत्य चतुर्वेदी द्विजो भवेत्॥ ६४.१९ ॥<br>
<br>
स्वधर्मनिरतः शान्तः कृष्णभक्तो जितेन्द्रियः।<br>
वैष्णवं योगमास्थाय ततो मोक्षमवाप्नुयात्॥ ६४.२० ॥<br>
<br>
इति श्रीमहापुराणे आदिब्राह्मे स्वयंभुऋषिसंवादे महाज्येष्ठीप्रशंसावर्णनं नाम चतुःषष्टितमोऽध्यायः॥ ६४ ॥<br>
<br>
<br>
<br>
