<span style="font-size: 14pt; line-height: 200%"><br>
<b>देवतीर्थवर्णनम्	<br></b>
<b>ब्रह्मोवाच	<br></b>
देवतीर्थमिति ख्यातं गङ्गाया उत्तरे तटे।	<br>
तस्य प्रभावं वक्ष्यामि सर्वपापप्रणाशनम्॥ १२७.१ ॥	<br>
आर्ष्टिषेण इति ख्यातो राजा सर्वगुणान्वितः।	<br>
तस्य भार्या जया नाम साक्षाल्लक्ष्मीरिवापरा॥ १२७.२ ॥	<br>
तस्य पुत्रो भरो नाम मतिमान्पितृवत्सलः।	<br>
धनुर्वेदं च वेदे च निष्णातो दक्ष एव च॥ १२७.३ ॥	<br>
तस्य भार्या रूपवती सुप्रभेत्यभिश्रुता।	<br>
आर्ष्टिषेणस्ततो राजा पुत्रे राज्यं निवेश्य सः॥ १२७.४ ॥	<br>
पुरोधसा च मुख्येन दीक्षां चक्रे नरेश्वरः।	<br>
सरस्वत्यास्ततस्तीरे ह्यमेधाय यत्नवान्॥ १२७.५ ॥	<br>
ऋत्विग्भिर्ऋषिमुख्यैश्च वेदशास्त्रपरायणैः।	<br>
दीक्षितं तं नृपश्रेष्ठं ब्राह्मणाग्निसमीपतः॥ १२७.६ ॥	<br>
मिथुर्दानवराट्शूरः पापबुद्धिः प्रतापवान्।	<br>
मखं विध्वस्य नृपतिं सभार्यं सपुरोहितम्॥ १२७.७ ॥	<br>
आदाय वेगात्स प्रागाद्रसातलतलं मुने।	<br>
नीते तस्मिन्नृपवरे यज्ञे नष्टे ततोऽमराः॥ १२७.८ ॥	<br>
ऋत्विजश्च ययुः सर्वे स्वं स्वं स्थानं मखात्ततः।	<br>
पुरोहितसुतो राज्ञो देवापिरिति विश्रुतः॥ १२७.९ ॥	<br>
बालस्तां मातरं दृष्ट्वा आत्मनः पितरं न च।	<br>
दृष्ट्वा सविस्मयो भूत्वा दुःखितोऽतीव चाभवत्॥ १२७.१० ॥	<br>
स मातरं तु पप्रच्छ पिता मे क्व गतोऽम्बिके।	<br>
पितृहीनो न जीवेयं मातः सत्यं वदस्व मे॥ १२७.११ ॥	<br>
धिग्धिक्पितृविहीनानां जीवितं पापकर्मणाम्।	<br>
न वक्षि यदि मे मातर्जलमग्निमथाऽऽविशे॥ १२७.१२ ॥	<br>
पुत्रं प्रोवाच सा माता राज्ञो भार्या पुरोधसः।	<br>
दानवेन तलं नीतो राज्ञा सह पिता तव॥ १२७.१३ ॥	<br>
<b>देवापिरुवाच	<br></b>
क्व नीतः केन वा नीतः कथं नीतः क्व कर्मणिः।	<br>
केषु पश्यत्सु किं स्थानं दानवस्य वदस्व मे॥ १२७.१४ ॥	<br>
<b>मातोवाच	<br></b>
दीक्षीतिं यज्ञसदसि सभार्यं सपुरोधसम्।	<br>
राजानं तं मिथुर्दैत्यो नीतवान्स रसातलम्॥	<br>
पश्यत्सु देवसंघेषु वहिनब्राह्मणसंनिधौ॥ १२७.१५ ॥	<br>
<b>ब्रह्मोवाच	<br></b>
तन्मातृवचनं श्रुत्वा देवापिः कृत्यमस्मरत्।	<br>
देवान्पश्येऽथवाऽग्निं वा ऋत्विजो वाऽसुरांस्तथा॥ १२७.१६ ॥	<br>
एतेष्वेव पिताऽन्वेष्यो नान्यत्रेति मतिर्मम।	<br>
इति निश्चित्य देवापिर्भरं प्राह नृपात्मजम्॥ १२७.१७ ॥	<br>
<b>देवापिरुवाच	<br></b>
तपसा ब्रह्मचर्येण व्रतेन नियमेन च।	<br>
आनेतव्या मया सर्वे नीता ये च रसातलम्॥ १२७.१८ ॥	<br>
जाते पराभवे घोरे यो न कुर्यात्प्रतिक्रियाम्।	<br>
नराधमेन किं तेन जीवता वा मृतेन वा॥ १२७.१९ ॥	<br>
त्वं प्रशाधि महीं कृत्स्नामार्ष्टिषेणः पिता यथा।	<br>
माता मम त्वया पाल्या राजन्यावन्ममाऽऽगतिः॥	<br>
भवेच्च कृतकार्यस्य अनुजानीहि मां भर॥ १२७.२० ॥	<br>
<b>ब्रह्मोवचा	<br></b>
भरेणोक्तः स देवापिः सर्वं निश्चित्य यत्नतः॥ १२७.२१ ॥	<br>
<b>भर उवाच	<br></b>
सिद्धिं कुरु सुखं याहि मा चिन्तामल्पिकां भज ॥ १२७.२२ ॥	<br>
<b>ब्रह्मोवाच	<br></b>
ततो देवापिरमरराजाङ्घ्रिध्यानतत्परः।	<br>
ऋत्विजोऽन्वेष्य यत्नेन नत्वा तानृत्विजः पृथक्॥	<br>
कृताञ्जलिपुटो बालो देवापिर्वाक्यमब्रवीत्॥ १२७.२३ ॥	<br>
<b>देवापिरुवाच	<br></b>
भवद्‌भिश्च मखो रक्ष्यो यजमानश्च दीक्षितः।	<br>
पुरोधाश्च तथा रक्ष्यः पत्नी या दीक्षितस्य तु॥ १२७.२४ ॥	<br>
भवत्सु तत्र पश्यत्सु यज्ञं विध्वस्य दैत्यराट्(ऋत्विजः)।	<br>
राजादयस्तेन नीतास्तन्न युक्ततमं भवेत्॥ १२७.२५ ॥	<br>
अथाप्येतदहं मन्ये भवन्तस्तानरोगिणः।	<br>
दातुमर्हन्ति तान्स(वै स)र्वानन्यथा शापमर्हथ॥ १२७.२६ ॥	<br>
<b>ऋत्विज ऊचुः	<br></b>
मखेऽग्नि प्रथमं पूज्यो ह्यग्निरेवात्र दैवतम्।	<br>
तस्माद्वयं न जानीमो ह्यग्नीनां परिचारकाः॥ १२७.२७ ॥	<br>
स एव दाता भोक्ता च हर्ता कर्ता च हव्यवाट्॥ १२७.२८ ॥	<br>
<b>ब्रह्मोवाच	<br></b>
ऋत्विजः पृष्ठतः कृत्वा देवापिर्जातवेदसम्।	<br>
पूजयित्वा यथान्यायमग्नये तन्न्यवेदयत्॥ १२७.२९ ॥	<br>
<b>अग्निरुवाच	<br></b>
यथर्त्विजस्तथा चाहं देवानां परिचारकः।	<br>
हव्यं वहामि देवानां भोक्तारो रक्षकाश्च ते॥ १२७.३० ॥	<br>
<b>देवापिरुवाच	<br></b>
देवानाहूय यत्नेन हविर्भागान्पृथक्पृथक्।	<br>
दास्येऽहमेष दोषो मे तस्माद्याहि सुरान्प्रति॥ १२७.३१ ॥	<br>
<b>ब्रह्मोवाच	<br></b>
देवापिः स सुरान्प्राप्य नत्वा तेभ्यः पृथक्पृथक्।	<br>
ऋत्विग्वाक्यं चाग्निवाक्यं शापं चापि न्यवेदयत्॥ १२७.३२ ॥	<br>
<b>देवा ऊचुः	<br></b>
आहूता वैदिकैर्मन्त्रैर्ऋत्विग्भिश्च यथाक्रमम्।	<br>
भोक्ष्यामहे हविर्भागान्न स्वतन्त्रा द्विजोत्तम॥ १२७.३३ ॥	<br>
तस्माद्वेदानुगा नित्यं वयं वेदेन चोदिताः।	<br>
परतन्त्रास्ततो विप्र वेदेभ्यस्तन्निवेदय॥ १२७.३४ ॥	<br>
<b>ब्रह्मोवाच	<br></b>
स देवापिः शुचिर्भूत्वा वेदानाहूय यत्नतः।	<br>
ध्यानेन तपसा युक्तो वेदाश्चापि पुरोऽभवत्॥ १२७.३५ ॥	<br>
वेदानुवाच देवापिर्नमस्य तु पुनः पुनः।	<br>
ऋत्विग्वाक्यं चाग्निवाक्यं देववाक्यं न्यवेदयत्॥ १२७.३६ ॥	<br>
<b>वेदा ऊचुः	<br></b>
परतन्त्रा वयं तात ईश्वरस्य वशानुगाः।	<br>
अशेषजगदाधारो निराधारो निरञ्जनः॥ १२७.३७ ॥	<br>
सर्वशक्त्यैकसदनं निधानं सर्वसंपदाम्।	<br>
स तु कर्ता महादेवः संहर्ता स महेश्वरः॥ १२७.३८ ॥	<br>
वयं शब्दमया ब्रह्मन्वदामो विद्म एव च।	<br>
अस्माकमेतत्कृत्यं स्याद्वदामो यत्तु पृच्छसि॥ १२७.३९ ॥	<br>
केन नीतास्तस्य नाम तत्पुरं तद्‌बलं तथा।	<br>
भक्षिताः किंतु नो नष्टा एतज्जानीमहे वयम्॥ १२७.४० ॥	<br>
यथा च तव सामर्थ्यं यमाराध्य च यत्र च।	<br>
स्यादित्येतच्च जानीमो यथा प्राप्स्यसि तान्पुरः॥ १२७.४१ ॥	<br>
<b>ब्रह्मोवाच	<br></b>
एतच्छ्रुत्वाऽवदद्वेदान्विचार्य सुचिरं हृहि॥ १२७.४२ ॥	<br>
<b>देवापिरुवाच	<br></b>
वेदा वदन्त्वेतदेव सर्वमेव यथार्थतः।	<br>
सर्वान्प्राप्स्ये तलं नीतानलं तेभ्यो नमोऽस्तु वः॥ १२७.४३ ॥	<br>
<b>वेदा ऊचुः	<br></b>
गौतमीं गच्छ देवापे तत्र स्तुहि महेश्वरम्।	<br>
सुप्रसन्नस्तवाभीष्टं दास्यत्येव कृपाकरः॥ १२७.४४ ॥	<br>
भवेद्देवः शिवः प्रीतः स्तुतः सत्यं महामते।	<br>
आर्ष्टिषेणश्च नृपतिस्तस्य जाया जया सती॥ १२७.४५ ॥	<br>
पिता तवाप्युपमन्युस्तले तिष्ठन्त्यरोगिणः।	<br>
वरदानान्महेशस्य मिथुं हत्वा च राक्षसम्॥	<br>
यशः प्राप्स्यसि धर्मं च एतच्छक्यं न चेतरम्॥ १२७.४६ ॥	<br>
<b>ब्रह्मोवाच	<br></b>
तद्वेदवचनाद्‌बालो देवापिर्गौतमीं गतः।	<br>
स्नात्वा कृतक्षणो विप्रस्तुष्टाव च महेश्वरम्॥ १२७.४७ ॥	<br>
<b>देवापिरुवाच	<br></b>
बालोऽहं देवदेवेश गुरूणां त्वं गुरुर्मम।	<br>
न मे शक्तिस्त्वत्स्तवने तुभ्यं शंभो नमोऽस्तु ते॥ १२७.४८ ॥	<br>
न त्वां जानन्ति निगमा न देवा मुनयो न च।	<br>
न ब्रह्मा नापि वैकुण्ठो योऽसि नमोऽस्तु ते॥ १२७.४९ ॥	<br>
येऽनाथा ये च कृपणा ये दरिद्राश्च रोगिणः।	<br>
पापात्मानो ये च लोके तांस्त्वं पासि महेश्वर॥ १२७.५० ॥	<br>
तपसा नियमैर्मन्त्रैः पूजितास्त्रिदिवौकसः।	<br>
त्वया दत्तं फलं तेभ्यो दास्यन्ति जगतां पते॥ १२७.५१ ॥	<br>
याचितारश्च दातारस्तेभ्यो यद्यन्मनीषतिम्।	<br>
भवतीति न चित्रं स्यात्त्वं विपर्ययकारकः॥ १२७.५२ ॥	<br>
येऽज्ञानिनो ये च पापा ये मग्ना नरकार्णवे।	<br>
शिवेति वचनान्नाथ तान्पासि त्वं जगद्‌गुरो॥ १२७.५३ ॥	<br>
<b>ब्रह्मोवाच	<br></b>
एवं तु स्तुवतस्तस्य पुरः प्राह त्रिलोचनः॥ १२७.५४ ॥	<br>
<b>शिव उवाच	<br></b>
वरं ब्रूह्यथ देवापे अलं दैन्येन बालक॥ १२७.५५ ॥	<br>
<b>देवापिरुवाच	<br></b>
राजानं राजपत्नीं च पितरं च गुरुं मम।	<br>
प्राप्तुमिच्छे जगन्नाथ निधनं च रिपोर्मम॥ १२७.५६ ॥	<br>
<b>ब्रह्मोवाच	<br></b>
देवापिवचनं श्रुत्वा तथेत्याहाखिलेश्वरः।	<br>
देवापेः सर्वमभवदाज्ञया शंकरस्य तत्॥ १२७.५७ ॥	<br>
पुनरप्याह तं(आहूय स्वगणं)शंभुर्देवापिकरुणाकरः।	<br>
नन्दिनं प्रेषयामास शंभुः(ततः)शूलेन नारद॥ १२७.५८ ॥	<br>
रसातले मिथुं नन्दी हत्वा चासुरपुंगवान्।	<br>
तत्पित्रादीन्समानीय तस्मै तान्स न्यवेदयत्॥ १२७.५९ ॥	<br>
हयमेधश्च तत्राऽऽसीदार्ष्टिषेणस्य धीमतः।	<br>
अग्निश्च ऋत्विजो देवा वेदाश्च ऋषयोऽब्रुवन्॥ १२७.६० ॥	<br>
<b>अग्न्यादय ऊचुः	<br></b>
यत्र साक्षादभूच्छंभुर्देवापे भक्तवत्सलः।	<br>
देवदेवो जगन्नाथो देवतीर्थमभूच्च तत्॥ १२७.६१ ॥	<br>
सर्वपापक्षयकरं सर्वसिद्धिप्रदं नृणाम्।	<br>
पुण्यदं तीर्थमेतत्स्यात्तव कीर्तिश्च शाश्वती॥ १२७.६२ ॥	<br>
<b>ब्रह्मोवाच	<br></b>
अश्वमेधे निवृत्ते तु सुरास्तेभ्यो वरान्ददुः।	<br>
स्नात्वा कृतार्था गङ्गायं ततस्ते दिवमाक्रमन्॥ १२७.६३ ॥	<br>
ततः प्रभृति तत्राऽऽसंस्तीर्थानि दश पञ्च च।	<br>
सहस्त्राणि शतन्यष्टावुभयोरपि तीरयोः॥	<br>
तेषु स्नानं च दानं च ह्यतीव फलदं विदुः॥ १२७.६४ ॥	<br>
इति श्रीमहापुराणे आदिब्राह्मे तीर्थमाहात्म्ये आर्ष्टिषेणाद्यष्टोत्तरशताधिकपञ्चदशासहस्रतीर्थवर्णनं नाम सप्तविंशाधिकशततमोऽध्यायः॥ १२७ ॥	<br>
गौतमीमाहात्म्येऽष्टपञ्चाशत्तमोऽध्यायः॥ ५८ ॥	<br>
</span>
