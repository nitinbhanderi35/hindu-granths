<b>अथ पञ्चसप्ततितमोऽध्यायः</b><br>
<b>गौतमकृतमुमामहेश्वरस्तवनम्</b><br>
<b>नारद उवाच</b><br>
कैलासशिखरं गत्वा गौतमो भगवानृषिः।<br>
किं चकार तपो वाऽपि कां चक्रे स्तुतिमुत्तमाम।। ७५.१ ।।<br>
<br>
गिरिं गत्वा ततो वत्स वाचं संयम्य गौतमः।<br>
आस्तीर्य स कुशान्प्राज्ञः कैलासे पर्वतोत्तमे।। ७५.२ ।।<br>
<br>
उपविश्य शुचिर्भूत्वा स्तोत्रं चेदं ततो जगौ।<br>
अपतत्पुष्पवृष्टिश्च स्तूयमाने महेश्वरे।। ७५.३ ।।<br>
<br>
गौतम उवाच<br>
भोगार्थिनां भोगमभीप्सितं च, दातुं महान्त्यष्टवपूंषि धत्ते।<br>
सोमो जनानां गुणवन्ति नित्यं, देवं महादेवमिति स्तुवन्ति।। ७५.४ ।।<br>
<br>
कर्तुं स्वकीयैर्विषयैः सुखानि, भर्तुं समस्तं सचराचरं च।<br>
संपत्तये ह्यस्य विवृद्धये च, महीमयं रूपमितीश्वरस्य।। ७५.५ ।।<br>
<br>
सृष्टेः स्थितेः संहरणाय भूमेराधारमाधातुमपां स्वरूपम्।<br>
भेजे शिवः शान्ततनुर्जनानां, सुखाय धर्माय जगत्प्रतिष्ठितम्।। ७५.६ ।।<br>
<br>
कालव्यवस्थाममृतस्रवं च, जीवस्थितिं सृष्टिमथो विनाशनम्।<br>
मुदं प्रजानां सुखमुन्नतिं च, चक्रेऽर्कचन्द्राग्निमयं शरीरम्।। ७५.७ ।।<br>
<br>
वृद्धिं गतिं शक्तिमथाक्षराणि, जीवव्यस्थां मुदमप्यनेकाम्।<br>
स्रष्टुं कृतं वायुरितीशरूपं, त्वं वोत्सि नूनं भगवन्भवन्तम्।। ७५.८ ।।<br>
<br>
भेदैर्विना नैव कृतिर्न धर्मो, नाऽऽत्मीयमन्यन्न दिशोऽन्तरिक्षम्।<br>
द्यावापृथिव्यौ न च भुक्तिमुक्ती, तस्मादिदं व्योमवपुस्तवेश।। ७५.९ ।।<br>
<br>
धर्मं व्यवस्थापयितुं व्यवस्य, ऋक्सामशास्त्राणि यजुश्च शाखाः।<br>
लोके च गाथाः स्मृतयः पुराणमित्यादिशब्दात्मकतामुपैति।। ७५.१० ।<br>
<br>
यष्टा क्रतुर्यान्यपि साधनानि, ऋत्विक्प्रदेशं(यं)फलदेशकाला।<br>
त्वमेव शंभो परमार्थतत्त्वं, वदन्ति यज्ञाङ्गमयं वपुस्ते।। ७५.११ ।।<br>
<br>
कर्ता प्रदाता प्रतिभूः प्रदानं, सर्वज्ञसाक्षी पुरुषः परश्च।<br>
प्रत्यात्मभूतः परमार्थरूपस्त्वमेव सर्वं किमु वाग्विलासैः।। ७५.१२ ।।<br>
<br>
न वेदशास्त्रैर्गुरुभिः प्रदिष्टो, न नासि बुद्ध्यादिभिरप्रधृष्यः।<br>
अजोऽप्रमेयः शिवशब्दवाच्यस्त्वमस्ति(मेव)सत्यं भगवन्नमस्ते।। ७५.१३ ।।<br>
<br>
आत्मैकतां स्वप्रकृतिं कदाचिदैक्षच्छिवः संपदियं ममेति।<br>
पृथक्तदैवाभवदप्रतर्क्याचिन्त्यप्रभावो बहुविश्वमूर्तिः।। ७५.१४ ।।<br>
<br>
भावोऽभिवृद्धा च भवे भवे च, स्वकारणं कारणमास्थिता च।<br>
नित्या शिवा सर्वसुलक्षणा वा, विलक्षणा विश्वकरस्य शक्तिः।। ७५.१५ ।।<br>
<br>
उत्पादनं संस्थितिरन्नवृद्धिलयाःसतां यत्र सनातनास्ते।<br>
एकैव मूर्तिर्न समस्ति किंचिदसाध्यमस्या दयिता हरस्य।। ७५.१६ ।।<br>
<br>
यदर्थमन्नानि धनानि जीवा, यच्छन्ति कुर्वन्ति तपांसि धर्मान्।<br>
साऽपीयमम्बा जगतो जनित्री, प्रिया तु सोमस्य महासुकीर्तिः।। ७५.१७ ।।<br>
<br>
यदीक्षितं काङ्क्षति वासवोऽपि, यन्नामतो मङ्गलमाप्नुयाच्च।<br>
या व्याप्य विश्वं विमलीकरोति, सोमा सदा सोमसमानरूपा।। ७५.१८ ।।<br>
<br>
ब्रह्मादिजीवस्य चराचरस्य, बुद्ध्यक्षिचैतन्यमनःसुखानि।<br>
यस्याः प्रसादात्फलवन्ति नित्यं, वागीश्वरी लोकगुरोः सुरम्या।। ७५.१९ ।।<br>
<br>
चतुर्मुखस्यापि मनो मलीनं किमन्यजन्तोरिति चिन्त्य माता।<br>
गङ्गाऽवतारं विविधैरुपायैः, सर्वं जगत्पावयितुं चकार।। ७५.२० ।।<br>
<br>
श्रुतीः समालक्ष्य हरप्रभुत्वं, विश्वस्य लोकः सकलैः प्रमाणैः।<br>
कृत्वा च धर्मान्बुभुजे च भोगान्विभूतिरेषा तु सदाशिवस्य।। ७५.२१ ।।<br>
<br>
कार्यक्रियाकारकसाधनानां, वेदोदितानामथ लौकिकानाम्।<br>
यत्साध्यमुत्कृष्टतमं प्रियं च, प्रोक्ता च सा सिद्धिरनादिकर्तुः।। ७५.२२ ।।<br>
<br>
ध्यात्वा वरं ब्रह्म परं प्रधानं, यत्सारभूतं यदुपासितव्यम्।<br>
यत्प्राप्य मुक्ता न पुनर्भवन्ति, सद्योगिनो मुक्तिरुमापतिः सः।। ७५.२३ ।।<br>
<br>
यथा यथा शंभुरमेयमायारूपाणि धत्ते जगतो हिताय।<br>
तद्योगयोग्यानि तथैव धत्से, पतिव्रतात्वं त्वयि मातरेवम्।। ७५.२४ ।।<br>
<br>
ब्रह्मोवाच<br>
इत्येवं स्तुवतस्तस्य पुरस्ताद्वृषभध्वजः।<br>
उमया सहितः श्रीमान्गणेशादिगणैर्वृतः।। ७५.२५ ।।<br>
<br>
साक्षादागत्य तं शंभुः प्रसन्नो वाक्यमब्रवीत्।। ७५.२६ ।।<br>
<br>
शिव उवाच<br>
किं ते गौतम् दास्यामि भक्तिस्तोत्रव्रतैः शुभैः।<br>
परितुष्टोऽस्मि याचस्व देवानामपि दुष्करम्।। ७५.२७ ।।<br>
<br>
ब्रह्मोवाच<br>
इति श्रुत्वा जगन्मूर्तेर्वाक्यं वाक्यविशारदः।<br>
हर्षवाष्पपरीताङ्गो गौतमः पर्यचिन्तयत्।। ७५.२८ ।।<br>
<br>
अहो दैवमहो धर्मो ह्यहो वै विप्रपूजनम्।<br>
अहो लोकगतिश्चित्रा अहो धातर्नमोऽस्तु ते।। ७५.२९ ।।<br>
<br>
गौतम उवाच<br>
जटास्थितां शुभां गङ्गां देहि मे त्रिदशार्चित।<br>
यदि तुष्टोऽसि देवेश त्रयीधाम नमोऽस्तु ते।। ७५.३० ।।<br>
<br>
ईश्वर उवाच<br>
त्रयाणामुपकारार्थं लोकानां याचितं त्वया।<br>
आत्मनस्तूकाराय तद्याचस्वाकुतोभयः।। ७५.३१ ।।<br>
<br>
गौतम उवाच<br>
स्तोत्रेणानेन ये भक्तास्त्वां च देवीं स्तुवन्ति वै।<br>
सर्वकामसमृद्धाः स्युरेतद्धि वरयाम्यहम्।। ७५.३२ ।।<br>
<br>
ब्रह्मोवाच<br>
एवमस्त्विति देवेशः परितुष्टोऽब्रवीद्वचः।<br>
अन्यानपि वरान्मत्तो याचस्व विगतज्वरः।। ७५.३३ ।।<br>
<br>
एवमुक्तस्तु हर्षेण गौतमः प्राह शंकरम्।। ७५.३४ ।।<br>
<br>
गौतम् उवाच<br>
इमां देवीं जटासमस्थां पावनीं लोकपावनिम्।<br>
तव प्रियां जगन्नाथ उत्सृज ब्रह्मणो गिरौ।। ७५.३५ ।।<br>
<br>
सर्वासां तीर्थभूता तु यावद्गच्छति सागरम्।<br>
ब्रह्मह्त्यादिपापानि मनोवाक्कायिकानि च।। ७५.३६ ।।<br>
<br>
स्नानमात्रेण सर्वाणि विलयं यान्तु शंकर।<br>
चन्द्रसूर्योपरागे च अयने विषुवे तथा।। ७५.३७ ।।<br>
<br>
संक्रान्तौ वैधृतौ पुण्यतीर्थेष्वन्येषु यत्फलम्।<br>
अस्यास्तु स्मारणादेव तत्पुण्यं जायतां हर।। ७५.३८ ।।<br>
<br>
श्लाघ्यं कृते तपः प्रोक्तः त्रेतायां यज्ञकर्म च।<br>
द्वापरे यज्ञदाने च दानमेव कलौ युगे।। ७५.३९ ।।<br>
<br>
युगधर्माश्च ये सर्वे देशधर्मास्तथैव च।<br>
देशकालादिसंयोगे यो धर्मो यत्र शस्यते।। ७५.४० ।।<br>
<br>
यदन्यत्र कृतं पुण्यं स्नानदानादिसंयमैः।<br>
अस्यास्तु स्मरणादेव तत्पुण्यं जायतां हर।। ७५.४१ ।।<br>
<br>
यत्र यत्र त्वियं याति यावत्सागरगामिनी।<br>
तत्र तत्र त्वया भाव्यमेष चास्तु वरो वरः।। ७५.४२ ।।<br>
<br>
योजनानां तूपरि तु दशा यावच्च संख्यया।<br>
तदन्तरप्रविष्टानां महापातकिनामपि।। ७५.४३ ।।<br>
<br>
तत्पितॄणां च तेषा च स्नानायाऽऽगच्छतां शिव।<br>
स्नाने चताप्यन्तरे मृत्योर्मुक्तिभाजो भवन्तु वै।। ७५.४४ ।।<br>
<br>
एकतः सर्वतीर्थानि स्वर्गमतर्त्यरसातले।<br>
एषा तेभ्यो विशिष्टा तु अलं शंभो नमोऽस्तु ते।। ७५.४५ ।।<br>
<br>
ब्रह्मोवाच<br>
तद्गौतमवचः श्रुत्वा तथाऽस्त्वित्यब्रवीच्छिवः।<br>
अस्याः परतरं तीर्थं न भूतं न भविष्यति।। ७५.४६ ।।<br>
<br>
सत्यं सत्यं पुनः सत्यं वेदे च परिनिष्ठितम्।<br>
सर्वेषां गौतमी पुण्या इत्युक्त्वाऽन्तरधीयत।। ७५.४७ ।।<br>
<br>
ततो गते भगवति लोकपूजिते, तदाज्ञया पूर्णबलः स गौतमः।<br>
जटां समादाय सरिद्वरां तां, सुरैर्वृतो ब्रह्मगिरिं विवेश।। ७५.४८ ।।<br>
<br>
ततस्तु गौतमे प्राप्ते जटामादाय नारद।<br>
पुष्पवृष्टिरभूत्तत्र समाजग्मुः सुरेश्वराः।। ७५.४९ ।।<br>
<br>
ऋषयश्च महाभागा ब्राह्मणाः क्षत्रियास्तथा।<br>
जयशब्देन तं विप्रं पूजयन्तो मुदन्विताः।। ७५.५० ।।<br>
<br>
इति श्रीमहापुराणे आदिब्राह्मे स्वयंभुऋषिसंवादे तीर्थमाहात्म्ये गौतम्यानयनं नाम पञ्चसप्ततितमोऽध्यायः।। ७५ ।।<br>
<br>
गौतमीमाहात्म्ये षष्ठोऽध्यायः।। ६ ।।<br>
