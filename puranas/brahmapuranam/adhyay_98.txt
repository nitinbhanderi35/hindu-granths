<b>अथाष्टनवतितमोऽध्यायः</b><br>
<b>अग्नितीर्थवर्णनम्</b><br>
<b>ब्रह्मोवाच</b><br>
अग्नितीर्थमिति ख्यातं सर्वक्रतुफलप्रदम्।<br>
सर्वविघ्नोपशमनं तत्तीर्थस्य फलं शृणु।। ९८.१ ।।<br>
<br>
जातवेदा इति ख्यातो अग्नेर्भ्राता स हव्यवाट्।<br>
हव्यं वहन्तं देवानां गौतम्यास्तीर एव तु।। ९८.२ ।।<br>
<br>
ऋषीणां सत्रसदने अग्नेर्भ्रातरमुत्तमम्।<br>
भ्रातुः प्रियं तथा दक्षं मधुर्दितिसुतो बली।। ९८.३ ।।<br>
<br>
जघान ऋषिमुख्येषु पश्यत्सु च सुरेष्वपि।<br>
हव्यं देवा नैव चाऽऽपुर्मृते वै जातवेसि।। ९८.४ ।।<br>
<br>
मृते भ्रातरि स त्वग्निः प्रिये वै जातवेदसि।<br>
कोपेन महताऽविष्टो गाङ्गमम्भः समाविशत्।। ९८.५ ।।<br>
<br>
गङ्गाम्भसि समाविष्टे ह्यग्नौ देवाश्च मानुषाः।<br>
जीवमुत्सर्जयामासुराग्निजीवा यतो मताः।। ९८.६<br>
<br>
यत्राग्निर्जलमाविष्टस्तं देशं सर्व एव ते।<br>
आजग्मुर्विबुधाः सर्व ऋषः पितरस्तथा।। ९८.७ ।।<br>
<br>
विनाऽग्निना न जीवामः स्तुवन्तोऽग्निं विशेषतः।<br>
अग्निं जलगतं दृष्ट्वा प्रियं चोचुर्दिवोकसः।। ९८.८ ।।<br>
<br>
देवा ऊचुः<br>
देवाञ्जीवय हव्येन कव्येन च पितॄंस्तथा।<br>
मानुषानन्नपाकेन बीजानां क्लेदनेन च।। ९८.९ ।।<br>
<br>
अग्निरप्याह तान्देवाञ्शक्तो यो मे गतोऽनुजः।<br>
क्रियमाणे भवत्कार्ये या गतिर्जातवेदसः।। ९८.१० ।।<br>
<br>
सा वाऽपि स्यान्मम सुरा नोत्सह कार्यसाधने।<br>
कार्यं तु सर्वतस्तस्य भवतां जातवेदसः।। ९८.११ ।।<br>
<br>
इमां स्थितिमनुप्राप्तो न जाने मे कथं भवेत्।<br>
इह चामुत्र च व्याप्तौ शक्तिरप्यत्र नो भवेत्।। ९८.१२ ।।<br>
<br>
अथापि क्रियमाणे वा कार्ये सैव गतिर्मम।<br>
&nbsp;देवास्तमूचुर्भावेन सर्वेण ऋषयस्तथा।। ९८.१३ ।।<br>
<br>
आयुः कर्मणि च प्रीतिर्वायप्तौ शक्तिश्च दीयते।<br>
प्रयाजाननुयाजांश्च दास्यामो हव्यवाहन।। ९८.१४ ।।<br>
<br>
देवानां त्वं मुखं श्रेष्ठमाहुत्यः प्रथमास्तवा।<br>
त्वया दत्तं तु यद्द्रव्यं भोक्ष्यामः सुरसत्तम।। ९८.१५ ।।<br>
<br>
ब्रह्मोवाच<br>
ततस्तुष्टोऽभवद्वह्निर्देववाक्याद्यथाक्रमम्।<br>
इह चामुत्र च व्याप्तौ हव्ये वा लौकिके तथा।। ९८.१६ ।।<br>
<br>
सर्वत्र वह्निरभयः समर्थोऽभूत्सुराज्ञया।<br>
जातवेदा बृहद्भानुः सप्तार्चिर्नीललोहितः।। ९८.१७ ।।<br>
<br>
जलगर्भः शमीगर्भो यज्ञगर्भः स उच्यते।<br>
जलादाकृष्य विबुधा आभि(भ्य)षिच्य वि(ञ्चन्वि)भावसुम्।। ९८.१८ ।।<br>
<br>
उभयत्र पदे वासः सर्वगोऽग्निस्ततोऽभवत्।<br>
यथागतं सुरा जग्मुर्वह्नितीर्थं जदुच्यते।। ९८.१९ ।।<br>
<br>
तत्र सप्त शतान्यासंस्तीर्थानि गुणवन्ति च।<br>
तेषु स्नानं च दानं च यः करोति जितात्मवान्।। ९८.२० ।।<br>
<br>
अश्वमेधफलं साग्रं प्राप्नोत्यविकलं शुभम्।<br>
देवतीर्थं च तत्रैव आग्नेयं जातवेदसम्।। ९८.२१ ।।<br>
<br>
अग्निप्रतिष्ठितं लिङ्गं तत्राऽऽस्तेऽनेकवर्णवत्।<br>
तद्देवदर्शनादेव सर्वक्रतुफलं लभेत्।। ९८.२२ ।।<br>
<br>
इति श्रीमहापुराणे आदिब्राह्मो तीर्थमाहात्म्येऽग्नितीर्थवर्णनं नामाष्टनवतितमोऽध्यायः।। ९८ ।।<br>
<br>
गौतमीमाहात्म्ये एकोनत्रिंशत्तमोऽध्यायः।। २९ ।।<br>
<br>
