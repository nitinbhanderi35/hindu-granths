<b>कालीयदमनाख्यानम्	<br></b>
<b>व्यास उवाच	<br></b>
एकदा तु विना रामं कृष्णो वृन्दावनं ययौ।	<br>
विचचार वृतो गोपैर्वन्यपुष्पस्रगुज्ज्वलः।। १८५.१ ।।	<br><br>
स जगामाथ कालिन्दीं लोककल्लोलशालिनीम्।	<br>
तीरसंलग्नफेनौघैर्हसन्तीमिव सर्वतः।। १८५.२ ।।	<br><br>
तस्यां चातिमहाभीमं विषाग्निकणदूषितम्।	<br>
ह्रदं कालीयनाकस्य ददर्शातिविभीषिणम्।। १८५.३ ।।	<br><br>
विषाग्निना विसरता दग्धतीरमहातरुम्।	<br>
वाताहताम्बुविक्षेपस्पर्शदग्धविहङ्गमम्।। १८५.४ ।।	<br><br>
तमतीव महारौद्रं मृत्युवक्त्रमिवापरम्।	<br>
विलोक्य चिन्तयामास भगवान्मधुसूदनः।। १८५.५ ।।	<br><br>
अस्मिन्वसति दुष्टात्मा कालीयोऽसौ विषायुधः।	<br>
यो मया निर्जितस्त्यक्त्वा दुष्टो नष्टः पयोनिधौ।। १८५.६ ।।	<br><br>
तेनेयं दूषिता सर्वा यमुना सागरंगमा।	<br>
न नरैर्गोधनैर्वाऽपि तृषार्तैरुपभुज्यते।। १८५.७ ।।	<br><br>
तदस्य नागराजस्य कर्तव्यो निग्रहो मया।	<br>
नित्यत्रस्ताः सुखं येन चरेयुर्व्रजवासिनः।। १८५.८ ।।	<br><br>
एतदर्थं नृलोकेऽस्मिन्नवतारो मया कृतः।	<br>
यदेषामुत्पथस्थानां कार्यां शास्तिर्दुरात्मनाम्।। १८५.९ ।।	<br><br>
तदेतन्नातिदूरस्थं कदम्बमुरुशाखिनम्।	<br>
अधिरुह्योत्पतिष्यामि ह्रदेऽस्मिञ्जीवनाशिनः।। १८५.१० ।।	<br><br>
<b>व्यास उवाच	<br></b>
इत्थं विचिन्त्य बद्‌ध्वा च गाढं परिकरं ततः।	<br>
निपपात ह्रदे तत्र सर्पराजस्य वेगतः।। १८५.११ ।।	<br><br>
तेनापि पतता तत्र क्षोभितः स महाह्रदः।	<br>
अत्यर्थदूरजातांश्च तांश्चासिञ्चन्महीरुहान्।। १८५.१२ ।।	<br><br>
तेऽहिदुष्टविषज्वालातप्ताम्बुतपनोक्षिताः।	<br>
जज्वलुः पादपाः सद्यो ज्वालाव्याप्तदिगन्तराः।। १८५.१३ ।।	<br><br>
आस्पोटयामास तदा कृष्णो नागहृदं भुजैः।	<br>
तच्छब्दश्रवणाच्चाथ नागराजोऽभ्युपागमत्।। १८५.१४ ।।	<br><br>
आताम्रनयनः कोपाद्विषज्वालाकुलैः फणैः।	<br>
वृतो महाविषैश्चानायैररुणैरनिलाशनैः।। १८५.१५ ।।	<br><br>
नागपत्न्यश्च शतशो हारिहारोपशोभिताः।	<br>
प्रकम्पिततनूत्क्षेपचलत्कुण्डलकान्तयः।। १८५.१६ ।।	<br><br>
ततः प्रवेष्टितः सर्पैः स कृष्णो भोगबन्धनैः।	<br>
ददंशुश्चापि ते कृष्णं विषज्वालाविलैर्मुखैः।। १८५.१७ ।।	<br><br>
तं तत्र पतितं दृष्ट्वा नागभोगनिपीडितम्।	<br>
गोपा व्रजमुपागत्य चुक्रुशुः शोकलालसाः।। १८५.१८ ।।	<br><br>
<b>गोपा ऊचुः।	<br></b>
एष कृष्णो गतो मोहमग्नो वै कालिये ह्रदे।	<br>
भक्ष्यते सर्पराजेन तदागच्छत मा चिरम्।। १८५.१९ ।।	<br><br>
<b>व्यास उवाच	<br></b>
एतच्छ्रुत्वा ततो गोपा वज्रपातोपमं वचः।	<br>
गोप्यश्च त्वरिता जग्मुर्यशोदाप्रमुखा ह्रदम्।। १८५.२० ।।	<br><br>
हा हा क्वासाविति जनो गोपीनामतिविह्‌वलः।	<br>
यशोदया समं भ्रान्तो द्रुतः प्रस्खलितो ययौ।। १८५.२१ ।।	<br><br>
नन्दगोपश्च गोपाश्च रामश्चाद्‌भुतविक्रमः।	<br>
त्वरितं यमुनां जग्मुः कृष्णदर्शनलालसाः।। १८५.२२ ।।	<br><br>
ददृशुश्चापि ते तत्र सर्पराजवशंगतम्।	<br>
निष्प्रयत्नं कृतं कृष्णं सर्पभोगेन वेष्टितम्।। १८५.२३ ।।	<br><br>
नन्दगोपश्च निश्चेष्टः पस्यन्पुत्रमुखं भृशम्।	<br>
यशोदा च महाभागा बभूव मुनिसत्तमाः।। १८५.२४ ।।	<br><br>
गोप्यस्त्वन्या रुदत्यश्च ददृशुः शोककातराः।	<br>
प्रोचुश्च केशवं प्रीत्य भयकातरगद्‌गदम्।। १८५.२५ ।।	<br><br>
सर्वा यशोदया सार्धं विशामोऽत्र महाह्रदे।	<br>
नागरास्य नो गन्तुमस्माकं युज्यते व्रजे।। १८५.२६ ।।	<br><br>
दिवसः को विना सूर्यं विना चन्द्रेण का निशा।	<br>
विना दुग्धेन का गावो विना कृष्णेन को व्रजः।।	<br>
विना कृता न यास्यामः कृष्णेनानेन गोकुलम्।। १८५.२७ ।।	<br><br>
<b>व्यास उवाच	<br></b>
इति गोपीवचः श्रुत्वा रौहिणेयो महाबलः।	<br>
उवाच गोपान्विधुरान्विलोक्य स्तिमितेक्षणः।। १८५.२८ ।।	<br><br>
नन्दं च दीनमत्यर्थं न्यस्तदृष्टिं सुतानने।	<br>
मूर्च्छाकुलां यशोदां च कृष्णमाहात्म्यसंज्ञया।। १८५.२९ ।।	<br><br>
<b>बलराम उवाच	<br></b>
किमयं देवदेवेश भावोऽयं मानुषस्त्वया।	<br>
व्यज्यते तमात्मानं किमन्यं त्वं न वेत्सि यत्।। १८५.३० ।।	<br><br>
त्वमस्य जगतो नाभिः सुराणामेव चाऽऽश्रयः।	<br>
कर्ताऽपहर्ता पाता च त्रैलोक्यं त्वं त्रयीमयः।। १८५.३१ ।।	<br><br>
अत्रावतीर्णयोः कुष्ण गोपा एव हि बान्धवाः।	<br>
गोप्यश्च सीदतः कस्मात्त्वं बन्धून्समुपेक्षसे।। १८५.३२ ।।	<br><br>
दर्शितो मानुषो भावो दर्शितं बालचेष्टितम्।	<br>
तदयं दम्यतां कृष्ण दुरात्मा दशनायुधः।। १८५.३३ ।।	<br><br>
<b>व्यास उवाच	<br></b>
इति संस्मारितः कृष्णः स्मितभिन्नौष्ठसंपुटः।	<br>
आस्फाल्य मोचयामास स्वं देहं भोगबन्धनात्।। १८५.३४ ।।	<br><br>
आनाम्य चापि हस्ताभ्यामुभाभ्यां मध्यमं फणम्।	<br>
आरुह्य भुग्नशिरसः प्रननर्तोरुविक्रमः।। १८५.३५ ।।	<br><br>
व्रणाः फणेऽभवंस्तस्य कृष्णस्याङ्‌घिविकुटुनैः।	<br>
यत्रोन्नतिं च कुरुते ननामास्य ततः शिरः।। १८५.३६ ।।	<br><br>
मुर्च्छामुपाययौ भ्रान्त्या नागः कृष्णस्य कुट्टनैः।	<br>
दण्डपातनिपातेन ववाम रुधिरं बहु।। १८५.३७ ।।	<br><br>
तं निर्भुग्नशिरोग्रीवमास्यप्रस्रुतशोणितम्।	<br>
विलोक्य शरणं जग्मुस्तत्पत्न्यो मधुसूदनम्।। १८५.३८ ।।	<br><br>
ज्ञातोऽसि देवदेवेश सर्वेशस्त्वमनुत्तम।	<br>
परं ज्योतिरचिन्त्यं यत्तदंशः परमेश्वरः।। १८५.३९ ।।	<br><br>
न समर्थाः सुर स्तोतुं यमनन्यभवं प्रभुम्।	<br>
स्वरूपवर्णनं तस्य कथं योषित्करिष्यति।। १८५.४० ।।	<br><br>
यस्याखिलमहीव्योमजलाग्निपवनात्मकम्।	<br>
ब्रह्माण्डमल्पकांशांशः स्तोष्यामस्तं कथं वयम्।। १८५.४१ ।।	<br><br>
ततः कुरु जगत्स्वामिन् प्रसादमवसीदतः।	<br>
प्राणांस्त्यजति नागोऽयं भर्तृभिक्षा प्रदीयताम्।। १८५.४२ ।।	<br><br>
<b>व्यास उवाच	<br></b>
इत्युक्ते ताभिराश्वास्य क्लान्तदेहोऽपि पन्नगः।	<br>
प्रसीद देवदेवेति प्राह वाक्यं शनैः शनैः।। १८५.४३ ।।	<br><br>
<b>कालीय उवाच	<br></b>
तवाष्टगुणमैश्वर्यं नाथ स्वाभविकं परम्।	<br>
निरस्तातिशयं यस्य तस्य स्तोष्यामि किन्वहम्।। १८५.४४ ।।	<br><br>
त्वं परस्त्वं परस्याऽऽद्यः परं त्वं तत्परात्मकम्।	<br>
परस्मात्परमो यस्त्वं तस्य स्तोष्यामि किन्वहम्।। १८५.४५ ।।	<br><br>
यथाऽहं भवता सृष्टो जात्या रूपेण चेश्वरः।	<br>
स्वभावेन च संयुक्तस्तथेदं चेष्टितं मया।। १८५.४६ ।।	<br><br>
यद्यन्यथा प्रवर्तेय देवदेव ततो मयि।	<br>
न्याय्यो दण्डनिपातस्ते तवैव वचनं यथा।। १८५.४७ ।।	<br><br>
तथाऽपि यं जगत्स्वामी दण्डं पातितवान्मयि।	<br>
स सोढोऽयं दण्डस्त्वत्तो नान्योऽस्तु मे वरः।। १८५.४८ ।।	<br><br>
हतवीर्यो हतविषो दमितोऽहं त्वयाऽच्युत।	<br>
जीवितं दीयतामेकमाज्ञापय करोमि किम्।। १८५.४९ ।।	<br><br>
<b>श्रीभगवानुवाच	<br></b>
नात्र स्थेयं त्वया सर्प कदाचिद्यमुनाजले।	<br>
सभृत्यपरिवारस्त्वं समुद्रसलिलं व्रज।। १८५.५० ।।	<br><br>
मत्पदानि च ते सर्प दृष्ट्वा मूर्धनि सागरे।	<br>
गरुडः पन्नगरिपुस्त्वयि न प्रहरिष्यति।। १८५.५१ ।।	<br><br>
<b>व्यास उवाच	<br></b>
इत्युक्त्वा सर्पराजानं मुमोच भगवान्हरिः।	<br>
प्रणम्य सोऽपि कृष्णाय जगाम पयसांनिधिम्।। १८५.५२ ।।	<br><br>
पश्यतां सर्वभूतानां सभृत्यापत्यबान्धवः।	<br>
समस्तभार्यासहितः परित्यज्य स्वकं ह्रदम्।। १८५.५३ ।।	<br><br>
गते सर्पे परिष्वज्य मृतं पुनरिवाऽऽगतम्।	<br>
गोपा मूर्धनि गोविन्दं सिषिचुर्नेत्रजैर्जलैः।। १८५.५४ ।।	<br><br>
कृष्णमक्लिष्टकर्मामन्ये विस्मितचेतसः।	<br>
तुष्टुर्मुदिता गोपा दृष्ट्वा शिवजलां नदीम्।। १८५.५५ ।।	<br><br>
गीयमानोऽथ गोपीभिश्चरितैश्चरुचेष्टितैः।	<br>
संस्तूयमानो गोपालैः कृष्णो व्रजमुपागमत्।। १८५.५६ ।।	<br><br>
इति श्रीमहापुराणे आदिब्राह्मे बालचरिते कालीयदमननिरूपणं नाम पञ्चाशीत्यधिकशततमोऽध्यायः।। १८५ ।।	<br>
