<b>अथैकाशीतितमोऽध्यायः</b><br>
<b>कुमारतीर्थवर्णनम्</b><br>
<b>ब्रह्मोवाच</b><br>
कार्तिकेयं परं तीर्थं कौमारमिति विश्रुतम्।<br>
यन्नामश्रवणादेव कुलवान्नूपवान्भवेत्।। ८१.१ ।।<br>
<br>
निहते तारके दैत्ये स्वस्थे जाते त्रिविष्टपे।<br>
कार्तिकेयं सुतं ज्येष्ठं प्रीत्या प्रोवाच पार्वती।। ८१.२ ।।<br>
<br>
यथासुखं भुङ्क्ष्व भोगांस्त्रैलोक्ये मनसः प्रियान्।<br>
ममाऽज्ञया प्रीतमनाः पितुश्चैव प्रसादतः।। ८१.३ ।।<br>
<br>
एपमुक्तः स वै मात्रा विशाखो देवतास्त्रियः(?)।<br>
यथासुखं बलाद्रेमे देवपत्न्योऽपि रेमिरे।। ८१.४ ।।<br>
<br>
ततः संभुज्यमानासु देवपत्नीषु नारद।<br>
नाशक्नुवन्वारयितुं कार्तिकेयं दिवौकसः।। ८१.५ ।।<br>
<br>
ततो निवेदयामासुः पार्वत्यै पुत्रकर्म तत्।।<br>
असकृद्वार्यमाणोऽपि मात्रा देवैः स शक्तिधृक्।। ८१.६ ।।<br>
<br>
नैवासावकरोद्वाक्यं स्त्रीष्वासक्तस्तु षण्मुखः।<br>
अभिशापभयाद्भीता पार्वती पर्यचिन्तयत्।। ८१.७ ।।<br>
<br>
पुत्रस्नेहात्तथैवेशा देवानां कार्यसिद्धये।<br>
देवपत्न्यश्चिरं रक्ष्या इति मत्वा पुनः पुनः।। ८१.८ ।।<br>
<br>
यस्यां तु रमते स्कन्दः पार्वती त्वपि तादृशी।<br>
तद्रूपमात्मनः कृत्वा वर्तयामास पार्वती।। ८१.९ ।।<br>
<br>
इन्द्रस्य वरुणस्यापि भार्यामाहूय षण्मुखः।<br>
यावत्पश्यति तस्यां तु मातृरूपमपश्यत।। ८१.१० ।।<br>
<br>
तामपास्य नमस्याथ पुनरन्यामथाऽऽह्वयत्।<br>
तस्यां तु मातृरूपं स प्रेक्ष्य लज्जामुपेयिवान्।। ८१.११ ।।<br>
<br>
एवं बह्वीषु तद्रुपं दृष्ट्वा माकृमयं जगत्।<br>
इति संचिन्त्य गाङ्गेयो वैराग्यमगमत्तदा।। ८१.१२ ।।<br>
<br>
स तु मातृकृतं ज्ञात्वा प्रवृत्तस्य निवर्तनम्।<br>
निवार्यश्चेदहं भोगात्किं तु पूर्वं प्रवर्तितः।। ८१.१३ ।।<br>
<br>
तस्मान्मातृकृतं सर्वं मम हास्यास्पदं त्विति।<br>
लज्जया परया युक्तो गौतमीमगमत्तदा।। ८१.१४ ।।<br>
<br>
इयं च मातृरूपा मे श्रृणोतु मम भाषितम्।<br>
इतः स्त्रीनामधेयं यन्मम मातृसमं मतम्।। ८१.१५ ।।<br>
<br>
एवं ज्ञात्वा लोकनाथः पार्वत्या सह शंकरः।<br>
पुत्रं निवारयामास वृत्तमित्यब्रवीद्गृरुः।। ८१.१६ ।।<br>
<br>
ततः सुरपतिः प्रीतः किं ददामीति चिन्तयन्।<br>
कृताञ्जलिपुटः स्कन्दः पितरं पुनरब्रवीत्।। ८१.१७ ।।<br>
<br>
स्कन्द उवाच<br>
सेनापतिः सुरपतिस्तव पुत्रोऽहमित्यपि।<br>
असमेतेन देवेश किं वरैः सुरपूजित।। ८१.१८ ।।<br>
<br>
अथवा दातुकामोऽसि लोकानां हितकाम्यया।<br>
याचेऽहं नाऽऽत्मना देव तदनुज्ञातुमर्हसि।। ८१.१९ ।।<br>
<br>
महापातकिनः केचिद्गुरुदाराभिगामिनः।<br>
अत्राऽऽप्लवनमात्रेण धौतपापा भवन्तु ते।। ८१.२० ।।<br>
<br>
आप्नुवन्तूत्तमां जातिं तिर्यञ्चोऽपि सुरेश्वर।<br>
कुरूपो रूपसंपत्तिमत्र स्नानादवाप्नुयात्।। ८१.२१ ।।<br>
<br>
ब्रह्मोवाच<br>
एवमस्त्विति तं शंभुः प्रत्यनन्दत्सुतेरितम्।<br>
ततः प्रभृति तत्तीर्थं कार्तिकेयमिति श्रुतम्।।<br>
<br>
तत्र स्नानं च दानं च सर्वक्रतुफलप्रदम्।। ८१.२२ ।।<br>
इति श्रीमहापुराणे आदिब्राह्मो तीर्थमाहात्म्ये कुमारतीर्थवर्णनं नामैकाशीतितमोऽध्यायः।। ८१ ।।<br>
<br>
गौतमीमाहात्म्ये द्वादशोऽध्यायः।। १२ ।।<br>
<br>
