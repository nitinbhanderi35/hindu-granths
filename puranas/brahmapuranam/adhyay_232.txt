<font size="4.9"><br>
<b>व्यास-मुनिसंवादे प्राकृतप्रतिसंचरकथनम्	<br></b>
<b>व्यास उवाच	<br></b>
सर्वेषामेव भूतानां त्रिविधः प्रतिसंचरः।	<br>
नैमित्तिकः प्राकृतिकस्तथैवाऽऽत्यन्तिको मतः॥ २३२.१ ॥	<br><br>
ब्राह्मो नैमित्तिकस्तेषां कल्पान्ते प्रतिसंचरः।	<br>
आत्यन्तिको वै मोक्षश्च प्राकृतो द्विपरार्धिकः॥ २३२.२ ॥	<br><br>
<b>मुनय ऊचुः	<br></b>
परार्धसंख्यां भगवंस्त्वमाचक्ष्व यथोदिताम्।	<br>
द्विगुणीकृतयज्ज्ञेयः प्रकृतः प्रतिसंचरः॥ २३२.३ ॥	<br><br>
<b>व्यास उवाच	<br></b>
स्थानत्स्थानं दशगुणमेकैकं गण्यते द्विजाः।	<br>
ततोष्टादशमे भागे परार्धमभिधियते॥ २३२.४ ॥	<br><br>
परार्धं द्विगुणं यत्तु प्राकृतः स लयो द्विजाः।	<br>
तदाऽव्यक्तेऽखिलं व्यक्तं सहेतौ लयमेति वै॥ २३२.५ ॥	<br><br>
निमेषो मानुषो योऽयं मात्रामात्रप्रमाणतः।	<br>
तैः पञ्चदशभिः काष्ठा त्रिंशत्काष्ठास्तथा कला॥ २३२.६ ॥	<br><br>
नाडिका तु प्रमाणेन कला च(श्च)दश प़ञ्च च।	<br>
उन्मानेनाम्भसः सा तु पलान्यर्धत्रयोदश॥ २३२.७ ॥	<br><br>
हेममाषै कृतच्छिद्रा चतुर्भिचतुरङ्गुलैः।	<br>
मागधेन प्रमाणेन जलप्रस्थस्तु स स्मृतः॥ २३२.८ ॥	<br><br>
नाडिकाभ्यामथ द्वाभ्यां मुहूर्तो द्विजसत्तमाः।	<br>
अहोरात्रं मुहूर्तास्तु त्रिंशन्मासो दिनैस्तथा॥ २३२.९ ॥	<br><br>
मासैर्द्वादशभिर्वर्षमहोरात्रं तु तद्दिवि।	<br>
त्रिभिर्वर्षशतैर्वर्षं षष्ट्या चैवासुरद्विषाम्॥ २३२.१० ॥	<br><br>
तैस्तु द्वादशसाहस्रैश्चतुर्युगमुदाहृतम्।	<br>
चतुर्युगसहस्रं तु कथ्यते ब्रह्मणो दिनम्॥ २३२.११ ॥	<br><br>
स कल्पस्तत्र मनवश्चतुर्दश द्विजोत्तमाः।	<br>
तदन्ते चैव भो विप्रा ब्रह्मनैमित्तिको लयः॥ २३२.१२ ॥	<br><br>
तस्य स्वरूपमत्युग्रं द्विजेन्द्रा गदतो मम।	<br>
श्रृणुध्वं प्राकृतं भूयस्ततो वक्ष्याम्यहं लयम्॥ २३२.१३ ॥	<br><br>
चतुर्युगसहस्रान्ते क्षीणप्राये महीतले।	<br>
अनावृष्टिरतीवोग्रा जायते शतवार्षिकी॥ २३२.१४ ॥	<br><br>
ततो यान्यल्पसाराणि तानि सत्त्वान्यनेकशः।	<br>
क्षयं यान्ति मुनिश्रेष्ठाः पार्थिवान्यतिपीडनात्॥ २३२.१५ ॥	<br><br>
ततः स भगवान्कृष्णो रुद्ररूपी तथाऽव्ययः।	<br>
क्षयाय यतते कर्तुमात्मस्थाः सकलाः प्रजाः॥ २३२.१६ ॥	<br><br>
ततःस भगवान्विष्णुर्भानोः सप्तसु रश्मिषु।	<br>
स्थितः पिबत्यशेषाणि जलानि मुनिसत्तमाः॥ २३२.१७ ॥	<br><br>
पीत्वाऽम्भांसि समस्तानि प्राणिभूतगतानि वै।	<br>
शोषं नयति भो विप्राः समस्तं पृथिवीतलम्॥ २३२.१८ ॥	<br><br>
समुद्रान्सरितः शैलाञ्शैलप्रस्रवणानि च।	<br>
पातालेषु च यत्तोयं तत्सर्वं नयति क्षयम्॥ २३२.१९ ॥	<br><br>
ततस्तस्याप्यभावेन तोयाहारोवबृंहितः।	<br>
सहस्ररश्मयः सप्त जायन्ते तत्र भास्कराः॥ २३२.२० ॥	<br><br>
अधश्चोर्ध्वं च ते दीप्तास्ततः सप्त दिवाकराः।	<br>
दहन्त्यशेषं त्रैलोक्यं सपातालतलं द्विजाः॥ २३२.२१ ॥	<br><br>
दह्यमानं तु तैर्दीप्तैस्त्रैलोक्यं दीप्तभास्करैः।	<br>
साद्रिनगार्णवाभोगं निः स्नेहमभिजायते॥ २३२.२२ ॥	<br><br>
ततो निर्दग्धवृक्षाम्बु त्रैलोक्यमखिलं द्विजाः।	<br>
भवत्येषा च वसुधा कूर्मपृष्ठोपमाकृतिः॥ २३२.२३ ॥	<br><br>
ततः कालाग्निरुद्रोऽसौ भूतसर्गहरो हरः।	<br>
शेषाहिश्वाससंतापात्पातालानि दहत्यधः॥ २३२.२४ ॥	<br><br>
पातालानि समस्तानि स दग्ध्वा ज्वलतो महान्।	<br>
भूमिमभ्येत्य सकलं दग्ध्वा तु वसुधातलम्॥ २३२.२५ ॥	<br><br>
भुवो लोकं ततः सर्वं स्वर्गलोकं च दारुणः।	<br>
ज्वालामालामहावर्तस्तत्रैव परिवर्तते॥ २३२.२६ ॥	<br><br>
अम्बीरीषमिवाऽऽभाति त्रैलोक्यमखिलं तदा।	<br>
ज्वालावर्तपरीवारमुपक्षीणबलास्ततः॥ २३२.२७ ॥	<br><br>
ततस्तापपरीतासु लोकद्वयनिवासिनः।	<br>
हृतावकाशा गच्छन्ति महर्लोकं द्विजास्तदा॥ २३२.२८ ॥	<br><br>
तस्मादपि महातापतप्ता लोकास्ततः परम्।	<br>
गच्छन्ति जनलोकं ते दशावृत्या परैषिणः॥ २३२.२९ ॥	<br><br>
ततो दग्ध्वा जगत्सर्वं रुद्ररूपी जनार्दनः।	<br>
मुखनिःश्वासजान्मेघान्करो ति मुनिसत्तमाः॥ २३२.३० ॥	<br><br>
ततो गजकुलप्रख्यास्तडिद्वन्तो निनादिनः।	<br>
उत्तिष्ठन्ति तदा व्योम्नि घोराः संवर्तका घनाः॥ २३२.३१ ॥	<br><br>
केचिदञ्जनसंकासाः केचित्कुमुदसंनिभाः।	<br>
धर्मवर्णा घनाः केचित्केचित्पीताः पयोधराः॥ २३२.३२ ॥	<br><br>
केचिद्धरिद्रावर्णाभा लाक्षारसनिभास्तथा।	<br>
केचिद्वैदूर्यसंकाशा इन्द्रनीलनिभास्तथा॥ २३२.३३ ॥	<br><br>
शङ्खकुन्दनिभाश्चान्ये जातीकुन्दनिभास्तथा।	<br>
इन्द्रगोपनिभाः केचिन्मनः शिलनिभास्तथा॥ २३२.३४ ॥	<br><br>
पद्मपत्रनिभाः केचिदुत्तिष्ठन्ति घना घनाः।	<br>
केचित्पुरवराकाराः केचित्पर्वतसंनिभाः॥ २३२.३५ ॥	<br><br>
कूटागारनिभाश्चान्ये केचित्स्थलनिभा घनाः।	<br>
महाकाया महारावा पूरयन्ति नभस्थलम्॥ २३२.३६ ॥	<br><br>
वर्षन्तस्ते महासारास्तमग्निमतिभैरवम्।	<br>
समयन्त्यखिलं विप्रास्त्रैलोक्यान्तरविस्तृतम्॥ २३२.३७ ॥	<br><br>
नष्टे चाग्नौ शतं तेऽपि वर्षाणामधिकं घनाः।	<br>
प्लावयन्तो जगत्सर्वं वर्षन्ति मुनिसत्तमाः॥ २३२.३८ ॥	<br><br>
धाराभिरक्षमात्राभिः प्लावयित्वाऽखिलां भुवम्।	<br>
भुवो लोकं तथैवोर्ध्वं प्लावयन्ति दिवं द्विजाः॥ २३२.३९ ॥	<br><br>
अन्धकारीकृते लोके नष्टे स्थावरजङ्गमे।	<br>
वर्षन्ति ते महामेघा वर्षाणामधिकं शतम्॥ २३२.४० ॥	<br><br>
इति श्रीमहापुराणे आदिब्राह्मे व्यासर्षिसंवादे संहारलक्षणकथनं नाम द्वात्रिंशदधिकद्विशततमोऽध्यायः॥ २३२ ॥	<br><br>
</font>
