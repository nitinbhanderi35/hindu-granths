<b>अजस्यापि विक्रियया नानाभवनम्	<br></b>
<b>वसिष्ठ उवाच	<br></b>
अप्रबुद्धमथाव्यक्तमिमं गुणनिधिं सदा।	<br>
गुणानां धार्यतां तत्त्वं सृजत्याक्षिपते तथा॥ २४५.१ ॥	<br><br>
अजो हि क्रीडया भूप विक्रियां प्राप्त इत्युत।	<br>
आत्मानं बहुधा कृत्वा नानेन प्रतिचक्षते॥ २४५.२ ॥	<br><br>
एतदेवं विकुर्वाणो बुध्यमानो न बुध्यते।	<br>
गुणानाचरते ह्येष सृजत्याक्षिपते तथा॥ २४५.३ ॥	<br><br>
अव्यक्तबोधनाच्चैव बुध्यमानं वदन्त्यपि।	<br>
न त्वेवं बुध्यतेऽव्यक्तं सगुणं तात निर्गुणम्॥ २४५.४ ॥	<br><br>
कदाचित्त्वेव खल्वेतत्तदाहुः प्रतिबुद्धकम्।	<br>
बुध्यते यदि चाव्यक्तमेतद्वै पञ्चविंशकम्॥ २४५.५ ॥	<br><br>
बुध्यमानो भवत्येष ममात्मक इति क्षुतः।	<br>
अन्योन्यप्रतिबुद्धेन वदन्त्यव्यक्तमच्युतम्॥ २४५.६ ॥	<br><br>
अव्यक्तबोधनाच्चैव बुध्यमानं वदन्त्युत।	<br>
पञ्चविंशं महात्मनां न चासावपि बुध्यते॥ २४५.७ ॥	<br><br>
षड्विंशं विमलं बुद्धमप्रमेयं महाद्युते।	<br>
सततं पञ्चविंशं तु चतुर्विंशं विबुध्यते॥ २४५.८ ॥	<br><br>
दृश्यादृश्ये ह्यनुगततत्स्वभावे महाद्युते।	<br>
अव्यक्तं चैव तद्‌ब्रह्म बुध्यते तात केवलम्॥ २४५.९ ॥	<br><br>
पञ्चविंशं चतुर्विंशमात्मानमनुपश्यति।	<br>
बुध्यमानो यदाऽऽत्मानमन्याऽहमिति मन्यते॥ २४५.१० ॥	<br><br>
तदा प्रकृतिमानेष भवत्यव्यक्तलोचनः।	<br>
बुध्यते च परां बुद्धिं विशुद्धाममलां यथा(दा)॥ २४५.११ ॥	<br><br>
षड्‌विंशं राजशार्दूल तदा बुद्धः कृतो व्रजेत्।	<br>
ततस्त्यजति सोऽव्यक्तसर्गप्रलयधर्मिणम्॥ २४५.१२ ॥	<br><br>
निर्गुणां प्रकृतिं वेद गुणयुक्तामचेतनाम्।	<br>
ततः केवलधर्माऽसौ भवत्यव्यक्तदर्शनात्॥ २४५.१३ ॥	<br><br>
केवलेन समागम्य विमुक्तात्मानमाप्नुयात्।	<br>
एतत्तु तत्त्वमित्याहुर्निस्तत्त्वमजरामरम्॥ २४५.१४ ॥	<br><br>
तत्त्वसंश्रवणादेव तत्त्वज्ञो जायते नृप।	<br>
पञ्चविंशतितत्त्वानि प्रवदन्ति मनीषिणः॥ २४५.१५ ॥	<br><br>
न चैव तत्त्ववांस्तात संसारेषु निमज्जति।	<br>
एषामुपैति तत्त्वं हि क्षिप्रं बुध्यस्व लक्षणम्॥ २४५.१६ ॥	<br><br>
षड्‌विंशोऽयमिति प्राज्ञो गृह्यमाणोऽजरामरः।	<br>
केवलेन बलेनैव समतां यात्यसंशयम्॥ २४५.१७ ॥	<br><br>
षड्‌विंशेन प्रबुद्धेन बुध्यमानोऽप्यबुद्धिमान्।	<br>
एतन्नानात्वमित्युक्तं सांख्यश्रुतिनिदर्शनात्॥ २४५.१८ ॥	<br><br>
चेतनेन समेतस्य पञ्चविंशतिकस्य ह।	<br>
एकत्वं वै भवेत्तस्य यदा बुद्‌ध्याऽनुबुध्यते॥ २४५.१९ ॥	<br><br>
बुध्यमानेन बुद्धेन समतां याति मैतिल।	<br>
सङ्गधर्मा भवत्येष निःसङ्गात्मा नराधिप॥ २४५.२० ॥	<br><br>
निःसङ्गात्मानमासाद्य षड्‌विंशं कर्मज विदुः।	<br>
विभुस्त्यजति चाव्यक्तं यदा त्वेतद्विबुध्यते॥ २४५.२१ ॥	<br><br>
चतुर्विंशमगाधं च षड्‌विंशस्य प्रबोधनात्।	<br>
एष ह्यप्रतिबुद्धश्च बुध्यमानस्तु तेऽनघ॥ २४५.२२ ॥	<br><br>
उक्तो बुद्धश्च तत्त्वेन यथाश्रुतिनिदर्शनात्।	<br>
मशकोदुम्बरे यद्वदन्यत्वं तद्वदेतयोः(कता)॥ २४५.२३ ॥	<br><br>
मत्स्योदकं यथा तद्वदन्यत्पमुपलभ्यते।	<br>
एवमेव च गन्तव्यं नानात्वैकत्वमेतयोः॥ २४५.२४ ॥	<br><br>
एतावन्मोक्ष इत्युक्तो ज्ञानविज्ञानसंज्ञितः।	<br>
पञ्चविंशतिकस्याऽऽशु योऽयं देहे प्रवर्तते॥ २४५.२५ ॥	<br><br>
एष मोक्षयितव्येति प्राहुरव्यक्तगोचरात्।	<br>
सोऽयमेवं विमुच्येत नान्यथेति विनिश्चयः॥ २४५.२६ ॥	<br><br>
परश्च परधर्मा च भवत्येव समेत्य वै।	<br>
विशुद्धधर्माशुद्धेन नाशुद्धेन च बुद्धिमान्॥ २४५.२७ ॥	<br><br>
विमुक्तधर्मा बुद्धेन समेत्य पुरुषर्षभ।	<br>
वियोगधर्मिणा चैव विमुक्तात्मा भवत्यथ॥ २४५.२८ ॥	<br><br>
विमोक्षिणा विमोक्षश्च समेत्येह तथा भवेत्।	<br>
शुचिकर्मा शुचिश्चैव भवत्यमितबुद्धिमान्॥ २४५.२९ ॥	<br><br>
विमलात्मा च भवति समेत्य विमलात्मना।	<br>
केवलात्मा तथा चैव केवलेन समेत्य वै॥	<br>
स्वतन्त्रश्च स्वतन्त्रेण स्वतन्त्रत्वमवाप्यते॥ २४५.३० ॥	<br><br>
एतावदेतत्कथितं मया ते तथ्यं महाराज यथार्थतत्त्वम्।	<br>
अमत्सरस्त्वं प्रतिगृह्य बुद्ध्या, सनातनं ब्रह्म विशुद्धमाद्यम्॥ २४५.३१ ॥	<br><br>
तद्वेदनिष्ठस्य जनस्य राजन्, प्रदेयमेतत्परमं त्वया भवेत्।	<br>
विधित्सामानाय निबोधकारकं, प्रबोधहेतोः प्रणतस्य शासनम्॥ २४५.३२ ॥	<br><br>
न देयमेतच्च यथाऽनृतात्मने, शठाय क्लीबाय न जिह्मबुद्धये।	<br>
न पण्डितज्ञानपरोपतापिने, देयं तथा शिष्यविबोधनाय॥ २४५.३३ ॥	<br><br>
श्रद्धान्वितायाथ गुणान्विताय, परापवादाद्विरताय नित्यम्।	<br>
विशुद्धयोगाय बुधाय चैव, कृपावतेऽथ क्षमिणे हिताय॥ २४५.३४ ॥	<br><br>
विविक्तशीलाय विधिप्रिययाय, विवादहीनाय बहुश्रुताय।	<br>
विनीतवेशाय नहैतुकात्मने, सदैव गृह्यं त्विदमेव देयम्॥ २४५.३५ ॥	<br><br>
एतैर्गुणैर्हीनतमे न देयमेतत्परं ब्रह्म विशुद्धमाहुः।	<br>
न श्रेयसे योक्ष्यति तादृशे कृतं, धर्मप्रवक्तारमपात्रदानात्॥ २४५.३६ ॥	<br><br>
पृथ्वीमिमां वा यदि रत्नपूर्णां,दद्याददेयं त्विदमव्रताय।	<br>
जितेन्द्रियाय प्रयताय देयं, देयं परं तत्त्वविदे नरेन्द्र॥ २४५.३७ ॥	<br><br>
कराल मा ते भयमस्ति किंचिदेतच्च्रुतं ब्रह्म परं त्वयाऽद्य।	<br>
यथावदुक्तं परमं वपित्रं, विशोकमत्यन्तमनादिमध्यम्॥ २४५.३८ ॥	<br><br>
अगाधमेतदजरामरं च, निरामयं वीतभयं शिवं च।	<br>
समीक्ष्य मोहं परवादसंज्ञमेतस्य तत्त्वार्थमिमं विदित्वा॥ २४५.३९ ॥	<br><br>
अवाप्तमेतद्धि पुरा सनातनाद्धिरण्यगर्भाद्धि ततो नराधिप।	<br>
प्रसाद्य यत्नेन तमुग्रतेजसं, सनातनं ब्रह्म यथा त्वयैतत्॥ २४५.४० ॥	<br><br>
पृष्टस्त्वया चाऽस्मि यथा नरेन्द्र, तथा मयेदं त्वयि नोक्तमन्यत्।	<br>
यथाऽवाप्नं ब्रह्मणो मे नरेन्द्र, महाज्ञानं मोक्षविदां परायणम्॥ २४५.४१ ॥	<br><br>
एतदुक्तं परं ब्रह्म यस्मान्नाऽवर्तते पुनः।	<br>
पञ्चविशं मुनिश्रेष्ठा वसिष्ठेन यथा पुरा॥ २४५.४२ ॥	<br><br>
पुनरावृत्तिमाप्नोति परमं ज्ञानमव्ययम्।	<br>
नाति बुध्यति तत्त्वेन बुध्यमानोऽजरामरम्॥ २४५.४३ ॥	<br><br>
एतन्निःश्रेयसकरं ज्ञानं परमं मया।	<br>
कथितं तत्त्वतो विप्राः श्रुत्वा देवर्षितो द्विजाः॥ २४५.४४ ॥	<br><br>
हिरण्यगर्भादृषिणा वसिष्ठेन समाहृतम्।	<br>
वसिष्ठादृषिसार्दूलो नारदोऽवाप्तवानिदम्॥ २४५.४५ ॥	<br><br>
नारदाद्विदितं मह्यमेतदुक्तं सनातनम्।	<br>
मा शुचध्वं मुनिश्रेष्ठाः श्रुत्वैतत्परमं पदम्॥ २४५.४६ ॥	<br><br>
येन क्षराक्षरे भिन्ने न भयं तस्य विद्यते।	<br>
विद्यते तु भयं यस्य यो नैनं वेत्ति तत्त्वतः॥ २४५.४७ ॥	<br><br>
अविज्ञानाच्च मूढात्मा पुनः पुनरुपद्रवान्।	<br>
प्रेत्य जातिसहस्राणि मरणान्तान्युपाश्नुते॥ २४५.४८ ॥	<br><br>
देवलोकं तथा तिर्यङ्मानुष्यमपि चाश्नुते।	<br>
यदि वा मुच्यते वाऽपि तस्मादज्ञानसागरात्॥ २४५.४९ ॥	<br><br>
अज्ञानसागरे घोरे ह्यव्यक्तागाध उच्यते।	<br>
अहन्यहनि मज्जन्ति यत्र भूतानि भो द्विजाः॥ २४५.५० ॥	<br><br>
तस्मादगाधादव्यक्तादुपक्षीणात्सनातनात्।	<br>
तस्माद्युयं विरजसका वितमस्काश्च भो द्विजाः॥ २४५.५१ ॥	<br><br>
एवं मया मुनिश्रेष्ठाः सारात्सारतरं परम्।	<br>
कथितं परमं मोक्षं यं ज्ञात्वा न निवर्तते॥ २४५.५२ ॥	<br><br>
न नास्तिकाय दातव्य नाभक्ताय कदाचन।	<br>
न दुष्टमतये विप्रा न श्रद्धाविमुखाय च॥ २४५.५३ ॥	<br><br>
इति श्रीमहापुराणे आदिब्राह्मे वसिष्ठकरालजनकसंवादसमाप्तिनिरूपणं नाम पञ्चत्वारिंशदधिकद्विशततमोऽध्यायः॥ २४५ ॥	<br>
