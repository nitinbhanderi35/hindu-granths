<b>तत्रादौ भारतवर्षवर्णनम्	</b><br>
<b>ब्रह्मोवाच	</b><br>
श्रृणुध्वं मुनयः सर्व्वे यद्वो वक्ष्यामि साम्प्रतम्।	<br>
पुराणं वेदसम्बद्धं भुक्तितमुक्तिप्रदं शुभम्॥ २७.१ ॥	<br><br>
पृथिव्यां भारतं वर्ष कर्म्मभूमिरुदाहृता।	<br>
कर्म्मणः फलभूमिश्च स्वर्गञ्च नरकं तथा॥ २७.२ ॥	<br><br>
तस्मिन् वर्षे नरः पापं कृत्वा धर्म्मञ्च भो द्विजाः।	<br>
अवश्यं फलमाप्नोति अशुभस्य शुभस्य च॥ २७.३ ॥	<br><br>
ब्राह्मणाद्याः स्वकं कर्म्म कृत्वा सम्यक्‌सुसंयताः।	<br>
प्राप्नुवन्ति परां सिद्धिं तस्मिन्‌वर्षे न संशयः॥ २७.४ ॥	<br><br>
धर्म्मञ्चार्थञ्च काम्ञ्च मोक्षञ्टच द्विजसत्तमाः।	<br>
प्राप्नोति पुरुषः सर्व्वं तस्मिन् वर्षे सुसंयतः॥ २७.५ ॥	<br><br>
इन्द्राद्याश्च सुराः सर्व्वे तस्मिन् वर्षे द्विजोत्तमाः।	<br>
कृत्वा सुशोभनं कर्म्म देवत्वं प्रतिपेदिरे॥ २७.६ ॥	<br><br>
अन्येऽपि लेभिरे मोक्षं पुरुषाः संयतेन्द्रियाः।	<br>
तस्मिन् वर्षे बुधाः शान्ता वीतरागा विमत्सराः॥ २७.७ ॥	<br><br>
ये चापि स्वर्गे तिष्ठन्ति विमानेन गतज्वराः।	<br>
तेऽपि कृत्वा शुभं कर्म्म तस्मिन् वर्षे दिवं गताः॥ २७.८ ॥	<br><br>
निवासं भारते वर्षे आकाङक्षन्ति सदा सुराः।	<br>
स्वर्गपवर्गफलदे तत्पश्यामः कदा वयम्॥ २७.९ ॥	<br><br>
<b>मुनय ऊचुः	</b><br>
यदेतद्‌भवता प्रोक्तं कर्म्म नान्यत्र पुण्यदम्।	<br>
पापाय वा सुरश्रेष्ठ वर्ज्जयित्वा च भारतम्॥ २७.१० ॥	<br><br>
ततः स्वर्गश्च मोक्षश्च मध्यमं तच्च गम्यते।	<br>
न खल्वन्यत्र मर्त्त्यानां भूमौ कर्म्म विधीयते॥ २७.११ ॥	<br><br>
तस्माद्विस्तरतो ब्रह्मन्नस्माकं भारतं वद।	<br>
यदि तेऽस्ति दयास्मासु यथावस्थितिरेव च॥ २७.१२ ॥	<br><br>
तस्माद्वर्षमिदं नाथ ये वास्मिन् वर्षपर्व्वताः।	<br>
भेदाश्च तस्य वर्षस्य ब्रूहि सर्व्वानशेषतः॥ २७.१३ ॥	<br><br>
श्रृणुध्वं भारतं वर्ष नवभेदेन भो द्विजाः।	<br>
समुद्रान्तरिता ज्ञेयास्ते समाश्च परस्परम्‌॥ २७.१४ ॥	<br><br>
इन्द्रद्वीपः कशेएरुस्च ताम्रपर्णों सागरसंवृतः।	<br>
नागद्वीपस्तथा सौम्यो गान्धर्व्वो वारुणस्तथा॥ २७.१५ ॥	<br><br>
अयन्तु नवमस्तेषां द्वीपः सागरसंवृतः।	<br>
योजनानां सहस्रं वै द्वीपोऽयं दक्षिणोत्तरः॥ २७.१६ ॥	<br><br>
पूर्व्वे किराता यस्यासन् पश्चिमे यवनास्तथा।	<br>
ब्राह्मणाः क्षत्रिया वैश्याः शूद्राश्चान्ते स्थिता द्विजाः॥ २७.१७ ॥	<br><br>
इज्यायुद्धवणिज्याद्यैः कर्म्मभिः कृतपावनाः।	<br>
तेषां संव्यवहारश्च एभिः कर्म्मभिरिष्‌यते ॥ २७.१८ ॥	<br><br>
स्वर्गापवर्गहेतुश्च पुण्यं पापञ्च वै तथा।	<br>
महेन्द्रो मलयः सह्यः शुवितमानृक्षपर्व्वतः॥ २७.१९ ॥	<br><br>
विन्ध्यश्च पारियात्रस्च सप्तैवात्र कुलाचलाः।	<br>
तेषां सहस्रशश्चान्ये भूधरा ये समोपगाः॥ २७.२० ॥	<br><br>
विस्तारोच्छ्रयिणो र्या विपुलाश्चित्रसानवः।	<br>
कोलाहलः स वैश्राजो मन्दरो दद्‌र्दुराचलः॥ २७.२१ ॥	<br><br>
बालन्धयो वैद्युतश्च मैनाकः सुरसस्तथा।	<br>
तुङ्गप्रस्थो नागगिरिर्गोधनः पाण्डराचलः॥ २७.२२ ॥	<br><br>
पुष्पगिरिर्वैजयन्तो रैवतोऽर्ब्बुद एव च।	<br>
ऋष्यमूकः स गोमन्थः कुतशैलः कृताचलः॥ २७.२३ ॥	<br><br>
श्रीपार्व्वतस्चकोरश्च शतशोऽन्ये च पर्व्वताः।	<br>
तैर्विमिश्रा जनपदा म्लेच्छाद्याश्चैव भागशः॥ २७.२४ ॥	<br><br>
तैः पीयन्ते सरिच्छ्रेष्ठास्ता बुध्यध्वं द्विजोत्तमाः।	<br>
गङ्गा सरस्वती सिन्धुश्चन्द्रभागा तथापरा॥ २७.२५ ॥	<br><br>
यमुना शतद्रुर्विपाशा वितस्तैरावती कूहुः।	<br>
गोमती धूतपापा च बाहुदा च दृषद्वती॥ २७.२६ ॥	<br><br>
विपाशा देविका चक्षुर्निष्ठीवा गण्डकी तथा।	<br>
कौशिकी चापगा चैव हिमवत्पादनिःसृताः॥ २७.२७ ॥	<br><br>
देवस्मृतिर्देववती वातघ्नी सिन्धुरेव च।	<br>
वेण्या तु चन्दना चैव सदानीरा मही तथा॥ २७.२८ ॥	<br><br>
चर्म्मण्वती वृषी वैव विदिशा वेदवत्यपि।	<br>
सिप्रा हवन्ती च तथा पारियात्रानुगाः स्मृताः॥ २७.२९ ॥	<br><br>
शोणा महानदी चैव नर्म्मदा सुरथा क्रिया।	<br>
मन्दाकिनी दशार्णा च चित्रकूटा तथापरा॥ २७.३० ॥	<br><br>
चित्रोत्पला वेत्रवती करमोदा पिशाचिका।	<br>
तथान्यातिलघुश्रोणी विपाप्मा शैवला नदी॥ २७.३१ ॥	<br><br>
सधेरुजा शक्तिमती शकुनी त्रदिवा क्तमुः।	<br>
ऋक्षपादप्रसूता वै तथान्या वेगवाहिनी॥ २७.३२ ॥	<br><br>
सिप्रा पयोष्णी निर्व्विन्ध्या तापी चैव सरिद्वरा।	<br>
वैणा वैतरणी चैव सिनीवाली कुमुर्द्वतीः॥ २७.३३ ॥	<br><br>
तोया चैव महागौरी दुर्गा चान्तःशिला तथा।	<br>
विन्ध्यपादप्रसूतास्ता नद्यः पुण्यजलाः शुभाः॥ २७.३४ ॥	<br><br>
गोदावरी भीमरथी कृष्णवेणा तथापगा।	<br>
तुङ्गभद्रा सुप्रयोगा तथान्या पापनाशिनी॥ २७.३५ ॥	<br><br>
सह्यपादविनिष्क्रान्ता इत्येताः सरितां वराः।	<br>
कृतमाला ताम्रपर्णो पुष्यजा प्रत्यलावति॥ २७.३६ ॥	<br><br>
मलयाद्रिसमुद्‌भूताः पूण्याः शीतजलास्त्विमाः।	<br>
पितृसोमर्षिकुल्या च व़ञ्जुला त्रिदिवा च या॥ २७.३७ ॥	<br><br>
लाङ्गलिनो वंशकरा महेन्द्रप्रभवाः स्मृताः।	<br>
सुविकाला कुमारी च मनूगा मन्दगामिनो॥ २७.३८ ॥	<br><br>
क्षयापलासिनी चैव शुक्तिमत्प्रभवाः स्मृता।	<br>
सर्व्वाः पुण्याः सरस्वत्यः सर्व्वा गङ्गाः समुद्रगाः॥ २७.३९ ॥	<br><br>
विश्वस्य मातरः सर्व्वाः सर्व्वाः पापहराः स्मृताः।	<br>
अन्याः सहस्रशः प्रोक्ताः क्षुद्रनद्यो द्विजोत्तमाः॥ २७.४० ॥	<br><br>
प्रवृट्‌कालवहाः सन्ति सदाकालवहाश्च याः।	<br>
मत्स्या मुकुटकुल्याश्च कुन्तलाः काशिकोशलाः॥ २७.४१ ॥	<br><br>
अन्ध्रकाश्च कलिङ्गाश्च शमकाश्च वृकैः सह।	<br>
मध्यदेशा जनपदाः प्रायशोऽमी प्रकीर्त्तिताः॥ २७.४२ ॥	<br><br>
सह्यस्य चोत्तरे यस्तु त्र गोदावरी नदी।	<br>
पृथिव्यामपि कृत्स्नायां स प्रदेशो मनोरमः॥ २७.४३ ॥	<br><br>
गोवर्द्धनपुरं रम्यं भार्गवस्य महात्मनः।	<br>
वाहीका वाटधानाश्च सुतीराः कोलतोयदाः॥ २७.४४ ॥	<br><br>
अपरान्ताश्च शूद्रश्च वाह्लिकाश्च सकेरलाः।	<br>
गानधारा यवनाश्चैव सिन्धुसौवोरमद्रकाः॥ २७.४५ ॥	<br><br>
शतद्रुहाः कलिङ्गाश्च पारदा हारभूषिकाः।	<br>
माठराश्चैव कनकाः कैकेया दम्भमालिकाः॥ २७.४६ ॥	<br><br>
क्षत्रियोपमदेश्च वैस्यशूद्रकुलानि च।	<br>
काम्बोजाश्चैव विप्रेन्द्रा बर्व्बराश्च सलौकिकाः॥ २७.४७ ॥	<br><br>
वीराश्चैव तुषाराश्च पह्लवाधायता नराः।	<br>
आत्रेयाश्च भरद्वाजाः पुष्कलाश्च दशेरकाः॥ २७.४८ ॥	<br><br>
लम्पकाः शुनःशोकाश्च कुलिका जाङ्गलैः सह।	<br>
औषध्यश्चन्द्रा च किरातानाञ्व दशेरकाः॥ २७.४९ ॥	<br><br>
तोमरा हंसमार्गाश्च काश्मीराः करुणास्तथा।	<br>
शूलिकाः कुहकाश्चैव मागधाश्च तथैव च॥ २७.५० ॥	<br><br>
एते देशा उदीच्यास्तु प्राच्यान् देशान्निबोधत।	<br>
अन्धा वामङकुराकाश्च वल्लकाश्च मखान्तकाः॥ २७.५१ ॥	<br><br>
तथापरेऽङ्गा वङ्गाश्च मलदा मालवर्त्तिकाः।	<br>
भद्रतुङ्गाः प्रतिजया भार्य्याङ्गाश्चापमद्‌र्दकाः॥ २७.५२ ॥	<br><br>
प्राग्ज्योतिषाश्च मद्राश्च विदेहास्ताम्रलिप्तकाः।	<br>
मल्ला मगधका नन्दाः प्राच्या जनपदास्तथा॥ २७.५३ ॥	<br><br>
तथापरे जनपदा दक्षिणापथवासिनः।	<br>
पूर्णाश्च केवलाश्चैव गोलाङगूलास्तथैव च॥ २७.५४ ॥	<br><br>
ऋषिका मुषि काश्चैव कुमारा रामठाः शकाः।	<br>
महाराष्ट्रा माहिषका कलिङ्गाश्चैव सर्व्वशः॥ २७.५५ ॥	<br><br>
आभीराः सह वैशिक्या अटव्याः रवाश्च ये।	<br>
पुलिन्दाश्चैव मौलेया वैदर्भा दण्डकैः सह॥ २७.५६ ॥	<br><br>
पौलिका मौलिकाश्चैव अश्मका भोजवर्द्धनाः।	<br>
कौलिकाः कुन्तलाश्चैव दम्भका नीलकालकाः॥ २७.५७ ॥	<br><br>
दिक्षिणात्यास्त्वमी देशा अपरान्तान्निबोधत।	<br>
शूपरिकाः कालिधना लोलास्तालकटैः सह॥ २७.५८ ॥	<br><br>
इत्येते ह्यपरान्ताश्चज श्रृणुध्वं विन्ध्यवासिनः।	<br>
मलजाः कर्कशाश्चैव मेलकाश्चोलकैः सह॥ २७.५९ ॥	<br><br>
उत्तमार्णा दशार्णाश्च भोजाःच किष्किन्ध्यकैः सह।	<br>
तोषलाः कोशलाश्चैव त्रैपुरा वैदिशास्तथा॥ २७.६० ॥	<br><br>
तुम्बुरास्तु चराश्चैव यवनाः पवनैः सह।	<br>
अभया रुणिडिकेराश्च चर्च्चरा होत्रधर्त्तयः॥ २७.६१ ॥	<br><br>
एते जनपदाः सर्व्वे तत्र विन्ध्यनिवासिनः।	<br>
अतो देशान् प्रवक्ष्यामि पर्व्वताश्रयिणश्च ये॥ २७.६२ ॥	<br><br>
नीहारास्तुषमार्गाश्च कुरवस्तङ्गणाः खसाः।	<br>
कर्णप्रावरणाश्चैव ऊर्णा दर्घाः सकुन्तकाः॥ २७.६३ ॥	<br><br>
चित्रमार्गा मालवाश्च किरातास्तोमरैः सह।	<br>
कृतत्रेतादिकश्चात्र चतुर्युगकृतो विधिः॥ २७.६४ ॥	<br><br>
एवं तु भारतं वर्ष नवसंस्थानसंस्थितम्।	<br>
दक्षिणे परतो यस्य पूर्व्वे चैव सहोदधिः॥ २७.६५ ॥	<br><br>
हिमवानुत्तरेणास्य कार्मुकस्य यथा गुणः।	<br>
तदेतद्‌भारतं वर्षं सर्व्ववीजं द्विजोत्तमाः॥ २७.६६ ॥	<br><br>
ब्रह्मत्वममरेशत्वं देवत्वं मरुतां तथा।	<br>
मृगयक्षाप्सरोयोनिं तद्वत् सर्पसरीसृपाः॥ २७.६७ ॥	<br><br>
स्थावराणाञ्च सर्व्वेषामितो विप्राः शुभाशुभैः।	<br>
प्रयान्ति कर्म्मभूर्विप्रा नान्या लोकेषु वुद्यते॥ २७.६८ ॥	<br><br>
देवानामपि भो विप्राः सदैवैष मनोरथः।	<br>
अपि मानुष्यमाप्स्यामो देवत्वात् प्रत्युताः क्षितौ॥ २७.६९ ॥	<br><br>
मनुष्यः कुर्ते यत्तु तन्न शक्यं सुरासुरैः।	<br>
तत्‌कर्म्मनिगडुग्रस्तैस्तत्‌कर्म्मक्षपणोन्मुखैः॥ २७.७० ॥	<br><br>
न भारतसमं वर्षं पृथिव्यामस्ति भो द्विजाः।	<br>
यत्र विप्रादयो वर्णाः प्राप्नुवन्त्यभिवाञ्छितम्॥ २७.७१ ॥	<br><br>
धन्यास्ते भारते वर्षे जायन्ते ये नरोत्तमाः।	<br>
धर्म्मार्थकाममोक्षाणां प्राप्नुवन्ति महाफलम्॥ २७.७२ ॥	<br><br>
प्राप्यते यत्र तपसः फलं परमदुर्लभम्।	<br>
सर्व्वदानफलञ्चैव सर्व्वयज्ञफलं तथा॥ २७.७३ ॥	<br><br>
तीर्थयात्राफल़ञचैव गुरुसेवाफलं तथा।	<br>
देवताराधनफलं स्वाध्यायस्य फलं द्विजाः॥ २७.७४ ॥	<br><br>
यत्र देवाः सदा हृष्टाः जन्म वाञ्छन्ति शोभनम्।	<br>
नानाव्रतफलञ्चैव नानाशास्त्रफलं तथा॥ २७.७५ ॥	<br><br>
अहिंसादिफलं सम्यक्‌फलं सर्व्वाभिवाञ्छितम्।	<br>
ब्रह्मचर्य्यफलंञ्चैव गार्हस्थ्येन च यत्‌फलम्॥ २७.७६ ॥	<br><br>
यत् फलं वनवासेन सन्न्यासेन च यत्‌फलम्।	<br>
हष्टापूर्त्तफलञ्चैव तथान्यच्छुभकर्म्मणाम्॥ २७.७७ ॥	<br><br>
प्राप्यते भारते वर्षे न चान्यत्र द्विजोत्तमाः।	<br>
कः शक्तनोति गुणान् वक्तुं भारतस्याखिलान्द्विजाः॥ २७.७८ ॥	<br><br>
एवं सम्यङमया प्रोक्तं भारतं वर्षमुत्तमम्।	<br>
सर्व्वपापहरं पुण्यं धन्यं बुद्धिविवर्द्धनम्॥ २७.७९ ॥	<br><br>
य इदं श्रृणुयान्नित्यं पठेद्वा नियतेन्द्रियः।	<br>
सर्व्वपापैनिर्मुक्तो विष्णुलोकं स गच्छति॥ २७.८० ॥	<br><br>
इति श्रीब्राह्मे महापुराणे भारतवर्षानुकीर्त्तनं नाम सप्तविंशोऽध्यायः॥ २७ ॥	<br>
