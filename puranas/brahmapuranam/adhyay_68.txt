<b>अथाष्टषष्टितमोऽध्यायः</b><br>
<b>विष्णुलोकवर्णनम्</b><br>
<b>मुनय ऊचुः</b><br>
श्रोतुमिच्छामहे देव विष्णुलोकमनामयम्।<br>
लोकानन्दकरं कान्तं सर्वाश्चर्यसमन्वितम्॥ ६८.१ ॥<br>
<br>
प्रमाणं तस्य लोकस्य भोगं कान्तिं बलं प्रभो।<br>
कर्मणा केन गच्छन्ति तत्र धर्मपरायणाः॥ ६८.२ ॥<br>
<br>
दर्शनात्स्पर्शनाद्वाऽपि तीर्थंस्नानादिनाऽपि वा।<br>
विस्तराद्ब्रूहि तत्त्वेन परं कौतुहलं हि नः॥ ६८.३ ॥<br>
<br>
ब्रह्मोवाच<br>
श्रृणुध्वं मुनयः सर्वे यत्परं परमं पदम्।<br>
भक्तानामीहितं धन्यं पुण्यं संसारनाशनम्॥ ६८.४ ॥<br>
<br>
प्रवरं सर्वलोकानां विष्ण्वाख्यं वदतो मम।<br>
सर्वाश्चर्यमयं पुण्यं स्थानं त्रैलोक्यपूजितम्॥ ६८.५ ॥<br>
<br>
अशोकैः पारिजातैश्च मन्दारैश्चम्पकद्रुमैः।<br>
मालतीमल्लिकाकुन्दैर्बकुलैर्नागकेसरैः॥ ६८.६ ॥<br>
<br>
पुन्नागैरतिमुक्तैश्च प्रियङ्गतरार्जुनैः।<br>
पाटलाचूतखदिरैः कर्णिकारवनोज्ज्वलैः॥ ६८.७ ॥<br>
<br>
नारङ्गैः पनसैर्लोध्रैनम्बदाडिमसर्जकैः।<br>
द्राक्षालकुचखर्जूरैर्मधुकेन्द्रफलैर्द्रुमैः॥ ६८.८ ॥<br>
<br>
कपित्थैर्नारिकेरैश्च तालैः श्रीफलसंभवैः।<br>
कल्पवृक्षैरसंख्यैश्च वन्यैरन्यैः सूशोभनैः॥ ६८.९ ॥<br>
<br>
सरलैश्चन्दनैर्नीपैर्देवदारुशुभाञ्जनैः।<br>
जातीलवङ्गकङ्कोलैः कर्पूरामोदवासिभिः॥ ६८.१० ॥<br>
<br>
ताम्बूलपत्रनिचयैस्तथा पूगीफलद्रुमैः।<br>
अन्यैश्च विविधैर्वृक्षैः सर्वर्तुफलशोभितैः॥ ६८.११ ॥<br>
<br>
पुष्पैर्नानाविवैश्चैव लतागुच्छसमुद्भवैः।<br>
नानाजलाशयैः पुण्यैर्नानापक्षिरुतैर्वरैः॥ ६८.१२ ॥<br>
<br>
दोर्घिकाशतसंघातैस्तोयपूर्णैर्मनोहरैः।<br>
कुमुदैः शतपत्रैश्च पुष्पैः कोकनदैर्वरैः॥ ६८.१३ ॥<br>
<br>
रक्तनीलोत्पलैः कान्तैः कह्लारैश्च सुगन्धिभिः।<br>
जन्यैश्च जलजैः पुष्पैर्नानावर्णैः सुशोभनैः॥ ६८.१४ ॥<br>
<br>
हंसकारण्डवाकीर्णैश्चक्रवाकोपशोभितैः।<br>
कोयष्टिकैश्च दात्यूहैः कारण्डवरवाकुलैः॥ ६८.१५ ॥<br>
<br>
चातकैः प्रियपुत्रैश्च जीवंजीवकजातिभिः।<br>
अन्यैर्दिव्यैर्जलचरैर्विहारमधुरस्वनैः॥ ६८.१६ ॥<br>
<br>
एवं नानाविधैर्दिव्यैर्नानाश्चर्यसमन्वितैः।<br>
कामगैः काञ्चनैः शुभ्रैर्दिव्यगन्धर्वनादितैः॥ ६८.१७ ॥<br>
<br>
तत्र दिव्यैर्विमानैश्च नानारत्नविभूषितैः।<br>
कामगैः काञ्चनैः शुभ्रैर्दिव्यगन्धर्वनादितैः॥ ६८.१८ ॥<br>
<br>
तरुणादित्यसंकाशैरप्सरोभिरलंकृतैः।<br>
हेमशय्यासनयुतैर्नानाभोगसमन्वितैः॥ ६८.१९ ॥<br>
<br>
खेचरैः सपताकैश्च मुक्तहारावलम्बिभिः।<br>
नानावर्णैरसंख्यातैर्जातरूपपरिच्छदैः॥ ६८.२० ॥<br>
<br>
नानाकुसुमगन्धाढ्यैश्चन्दनागुरुभूषितैः।<br>
सुखप्रचारबहुलैर्नानावादित्रनिःस्वनैः॥ ६८.२१ ॥<br>
<br>
मनोमारुततुल्यैश्च किङ्किणीस्तवकाकुलैः।<br>
विहरन्ति पुरे तस्मिन्वैष्णवे लोकपूजिते॥ ६८.२२ ॥<br>
<br>
नानाङ्गनाभिः सततं गन्धर्वाप्सरसादिभिः।<br>
चन्द्राननाभिः कान्ताभिर्योषिद्भिः सुमनोहरैः॥ ६८.२३ ॥<br>
<br>
पीनोन्नतकुचाग्राभिः सुमध्याभिः समन्ततः।<br>
श्यामावदातवर्णाभिर्मत्तमातङ्गामिभिः॥ ६८.२४ ॥<br>
<br>
परिवार्य नरश्रेष्ठं वीजयन्ति स्म ताः स्त्रियः।<br>
चामरै रुक्मदण्डैश्च नानारत्नविभूषितैः॥ ६८.२५ ॥<br>
<br>
गीतनृत्यैस्तथा वाद्यैर्मोदमानैर्मदालसैः।<br>
यक्षविद्याधरैः सिद्धैर्गन्धर्वैरपसरोगणैः॥ ६८.२६ ॥<br>
<br>
सुरसंधैश्च ऋषिभिः शुशुभे भुवनोत्तमम्।<br>
तत्र प्राप्य महाभोगान्प्राप्नुवन्ति मनीषिणः॥ ६८.२७ ॥<br>
<br>
वटराजसमीपे तु दक्षिणस्योदधेस्तटे।<br>
दृष्टो यैर्भगवान्कृष्णः पुष्कराक्षो जगत्पतिः॥ ६८.२८ ॥<br>
<br>
क्रीडन्त्यप्सरसैः सार्धं यावद्द्यौश्चन्द्रतारकम्।<br>
प्रतप्तहेमसंकाशा जरामरणवर्जिताः॥ ६८.२९ ॥<br>
<br>
सर्वदुःखविहीनाश्च तृष्णाग्लानिविवर्जिताः।<br>
चतुर्भुजा महावीर्या वनमालाविभूषिताः॥ ६८.३० ॥<br>
<br>
श्रीवत्सलाञ्छनैर्युक्ताः शङ्खचक्रगदाधराः।<br>
केचिन्नीलोत्पलश्यामाः केचित्काञ्चनसंनिभाः॥ ६८.३१ ॥<br>
<br>
केचिन्मरकतप्रख्याः केचिद्वैदूर्यसंनिभाः।<br>
श्यामवर्णाः कुण्डलिनस्तथाऽन्ये वज्रसंनिभाः॥ ६८.३२ ॥<br>
<br>
न तादृक्सर्वदेवानां भान्ति लोका द्विजाः।<br>
प्रभावात्तस्य देवस्य यावदाभूतसंप्लवम्॥ ६८.३३ ॥<br>
<br>
न तत्र पुनरावृत्तिर्गमनाज्जायते द्विजाः।<br>
प्रभावात्तस्य देवस्य यावदाभूतसंप्लवम्॥ ६८.३४ ॥<br>
<br>
विचरन्ति पुरे दिव्ये रूपयौवनगर्विताः।<br>
कृष्णं रामं सुभद्रां च पश्यन्ति पुरुषोत्तमे॥ ६८.३५ ॥<br>
<br>
प्रतप्तहेमसंकाशं तरुणादित्यसंनिभम्।<br>
पुरमध्ये हेरर्भाति मन्दिरं रत्नभूषितम्॥ ६८.३६ ॥<br>
<br>
अनेकशतसाहस्रैः पताकैः समलंकृतम्।<br>
योजनायतविस्तीर्णं हेमप्राकारवेष्टितम्॥ ६८.३७ ॥<br>
<br>
नानावर्णैर्ध्वजैश्चित्रैः कल्पितैः सुमनोहरैः।<br>
विभाति शारदो यद्वन्नक्षत्रैः सह चन्द्रमाः॥ ६८.३८ ॥<br>
<br>
चतुर्द्वारं सुविस्तीर्णं कञ्चुकीभिः सुरक्षितम्।<br>
पुरसप्तकसंयुक्तं महोत्सेकं मनोहरम्॥ ६८.३९ ॥<br>
<br>
प्रथमं काञ्चनं तत्र द्वितीयं मरकतैर्युतम्।<br>
इन्द्रनीलं तृतीयं तु महानीलं ततः परम्॥ ६८.४० ॥<br>
<br>
पुरं तु पञ्चमं दीप्तं पद्मरागमयं पुरम्।<br>
षष्ठं वज्रमयं विप्रा वैदूर्यं सप्तमं पुरम्॥ ६८.४१ ॥<br>
<br>
नानारत्नमयैर्हेमप्रवालाङ्कुरभूषितैः।<br>
स्तम्भैरद्भुतसंकाशैर्भाति तद्भवनं महत्॥ ६८.४२ ॥<br>
<br>
दृश्यन्ते तत्र सिद्धाश्च भासयन्ति दिशो दश।<br>
पौर्णमास्यां सनक्षत्रो यथा भाति निशाकरः॥ ६८.४३ ॥<br>
<br>
आरूढस्तत्र भगवान्सलक्ष्मीको जनार्दनः।<br>
पीताम्बरधरः श्यामः श्रीवत्सलक्ष्मसंयुतः॥ ६८.४४ ॥<br>
<br>
ज्वलत्सु दर्शनं चक्रं घोरं सर्वास्त्रनायकम्।<br>
दधार दक्षिणे हस्ते सर्वतेजोमयं हरिः॥ ६८.४५ ॥<br>
<br>
कुन्देन्दुरजतप्रख्यं हारगोक्षीरसंनिभम्।<br>
आदाय तं मुनिश्रेष्ठाः सव्यहस्तेन केशवः॥ ६८.४६ ॥<br>
<br>
यस्य शब्देन सकलं संक्षोभं जायते जगत्।<br>
विश्रुतं पाञ्चजन्येति सहस्रावर्तभूषितम्॥ ६८.४७ ॥<br>
<br>
दुष्कृतान्तकरीं रौद्रां दैत्यदानवनाशिनीम्।<br>
ज्वलद्वह्निशिखाकारां दुःसहां त्रिदशैरपि॥ ६८.४८ ॥<br>
<br>
कौमोदकीं गदां चासौ धृतवान्दक्षिणे करे।<br>
वामे विस्फुरति ह्यस्य शार्ङ्गं सूर्यसमप्रभम्॥ ६८.४९ ॥<br>
<br>
शरैरादित्यसंकैशैर्ज्वालामालाकुलैर्वरैः।<br>
योऽसौ संहरते देवस्त्रैलोक्यं सचराचरम्॥ ६८.५० ॥<br>
<br>
सर्वानन्दकरः श्रीमान्सर्वशास्त्रविशारदः।<br>
सर्वलोकगुरुर्देवः सर्वैर्दैवैर्नमस्कृतः॥ ६८.५१ ॥<br>
<br>
सहस्रमूर्धा देवेशः सहस्रचरणेक्षणः।<br>
सहस्राख्यः सहस्राङ्गः सहस्रभुजवान्प्रभुः॥ ६८.५२ ॥<br>
<br>
सिंहासनगतो देवः पद्मपत्रायतेक्षणः।<br>
विद्युद्विस्पष्टसंकाशो जगन्नाथो जगद्गुरुः॥ ६८.५३ ॥<br>
<br>
परीतः सुरसिद्धैश्च गन्धर्वाप्सरसां गणैः।<br>
यक्षविद्याधरैर्नागैर्मुनिसिद्धैः सचारणैः॥ ६८.५४ ॥<br>
<br>
सुपर्णैर्दानवैदैत्यै राक्षसैर्गृर्ह्यांकिनरैः।<br>
अन्यैर्देवगणैर्दिव्यैः स्तूयमानो विराजते॥ ६८.५५ ॥<br>
<br>
तत्रस्था सततं कीर्तिः प्रज्ञा मेधा सरस्वती।<br>
बुद्धिर्मतिस्तथा क्षान्तिः सिद्धिर्मूर्तिस्तथा द्युतिः॥ ६८.५६ ॥<br>
<br>
गायत्री चैव सावित्री मङ्गला सर्वमङ्गला।<br>
प्रभा मतिस्तथा कान्तिस्तत्र नारायणी स्थिता॥ ६८.५७ ॥<br>
<br>
श्रद्ध च कौशिकी देवी विद्युत्सौदामिनी तथा।<br>
निद्रा रात्रिस्तथा माया तथाऽन्यामरयोषितः॥ ६८.५८ ॥<br>
<br>
वासुदेवस्य सर्वास्ता भवने संप्रतिष्ठिताः।<br>
अथ किं बहुनोक्तेन सर्वं तत्र प्रतिष्ठितम्॥ ६८.५९ ॥<br>
<br>
घृताची मेनका रम्भा सहजन्या तिलोत्त्मा।<br>
उर्वशी चैव निम्लोचा तथाऽन्या वामना पराः॥ ६८.६० ॥<br>
<br>
मन्दोदरी च सुभगा विश्वाची विपुलानना।<br>
भद्राङ्गी चित्रसेना च प्रम्लोचा सुमनोहरा॥ ६८.६१ ॥<br>
<br>
मुनिसंमोहनी रामा चन्द्रमध्या सुभानना।<br>
सुकेशी नीलकेशा च तथा मन्मथदीपिनी॥ ६८.६२ ॥<br>
<br>
अलम्बुषा मिश्रकेशी तथाऽन्या मुञ्जिकस्थला।<br>
क्रतुस्थला वराङ्गी च पूर्वचित्तिस्तथा परा॥ ६८.६३ ॥<br>
<br>
परावती महारूपा शशिलेखा शुभानना।<br>
हंसलीलानुगामिन्यो मत्तवारणगामिनी॥ ६८.६४ ॥<br>
<br>
बिम्बोष्ठी नवगर्भा च विख्याताः सुरयोषितः।<br>
एताश्चान्या अप्सरसो रूपयौवनगर्विताः॥ ६८.६५ ॥<br>
<br>
सुमध्याश्चारुवदनाः सर्वालंकारभूषिताः।<br>
गीतमाधुर्यसंयुक्ताः सर्वलक्षणसंयुताः॥ ६८.६६ ॥<br>
<br>
गीतवाद्ये च कुशलाः सुरगन्धर्वयोषितः।<br>
नृत्यन्त्यनुदिनं तत्र यत्रासौ पुरुषोत्तमः॥ ६८.६७ ॥<br>
<br>
न तत्र रोगो नो ग्लानिर्न मृत्युर्न हिमातपौ।<br>
नक्षुत्पिपासा न जरान वैरूप्यं न चासुखम्॥ ६८.६८ ॥<br>
<br>
परमानन्दजननं सर्वकामफलप्रदम्।<br>
विष्णुलोकात्परं लोकं नात्र पश्यामि भो द्विजाः॥ ६८.६९ ॥<br>
<br>
ये लोकाः स्वर्गलोके तु श्रूयन्ते पुण्यकर्मणाम्।<br>
विष्णुलोकस्य ते विप्राः कलां नार्हन्ति षोडशीम्॥ ६८.७० ॥<br>
<br>
एवं हरेः पुरस्थानं सर्वभोगगुणान्वितम्।<br>
सर्वसौख्यकरं पुण्यं सर्वाश्चर्यमयं द्विजाः॥ ६८.७१ ॥<br>
<br>
न तत्र नास्तिका यान्ति पुरुषा विषयात्मकाः।<br>
न कृतघ्ना न पिशुना नो स्तेना नाजितेन्द्रियाः॥ ६८.७२ ॥<br>
<br>
येऽर्चयन्ति सदा भक्त्या वासुदेवं जगद्गुरुम्।<br>
ते तत्र वैष्णवा यान्ति विष्णुलोकं न संशयः॥ ६८.७३ ॥<br>
<br>
दक्षिणस्योदधेस्तीरे क्षेत्रे परमदुर्लभे।<br>
दृष्ट्वा कृष्णं च रामं च सुभद्रां च द्विजोत्तमाः॥ ६८.७४ ॥<br>
<br>
कल्पवृक्षसमीपे तु ये त्यजनति कलेवरम्।<br>
ते तत्र मनुजा यान्ति मृताये पुरुषोत्तमे॥ ६८.७५ ॥<br>
<br>
वटसागरयोर्मध्ये यः स्मरेत्पुरुषोत्तमम्।<br>
तेऽपि तत्र नरा यान्ति ये मृताः पुरुषोत्तमे॥ ६८.७६ ॥<br>
<br>
तेऽपि तत्र परं स्थानं यान्ति नास्त्यत्र संशयः।<br>
एवं मया मुनिश्रेष्ठा विष्णुलोकः सनातनः॥<br>
सर्वानन्दकरः प्रोक्तो भुक्तिमुक्तिफलप्रदः॥ ६८.७७ ॥<br>
<br>
इति श्रीमहापुराणे आदिब्राह्मे स्वयंभ्वृषिसंवादे विष्णुलोकानुकीर्तनंनामाष्टषष्टितमोऽध्यायः॥ ६८ ॥<br>
<br>
