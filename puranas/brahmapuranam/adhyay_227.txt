<b>मुनिव्याससंवादे विष्णुपूजाकथनम्	<br></b>
<b>मुनय ऊचुः	<br></b>
अहो कृष्णस्य माहात्म्यं श्रुतमस्माभिरद्‌भुतम्।	<br>
सर्वपापहरं पुण्यं धन्यं संसारनाशनम्॥ २२७.१ ॥	<br><br>
संपूज्य विधिवद्‌भक्त्या वासुदेवं महामुने।	<br>
कां गतिं यान्ति मनुजा वासुदेवार्चने रताः॥ २२७.२ ॥	<br><br>
किं प्राप्नुवन्ति ते मोक्षं किंवा स्वर्गं महामुने।	<br>
अथवा किं मुनिश्रेष्ठ प्राप्नुवन्त्युभय फलम्॥ २२७.३ ॥	<br><br>
छेत्तुमर्हसि सर्वज्ञ संशयं नो हृदि स्थितम्।	<br>
छेत्ता नान्योऽस्ति लोकेऽस्मिंस्त्वदृते मुनिसत्तम॥ २२७.४ ॥	<br><br>
<b>व्यास उवाच	<br></b>
साधु साधु मुनिश्रेष्ठा भवद्‌भिर्यदुदाहृतम्।	<br>
श्रृणुध्वमानुपूर्व्येण वैष्णवानां सुखावहम्॥ २२७.५ ॥	<br><br>
दीक्षामात्रेण कृष्णस्य नरा मोक्षं व्रजन्ति वै।	<br>
किं पुनर्ये सद भक्त्या पूजयन्त्यच्युतं द्विजाः॥ २२७.६ ॥	<br><br>
न तेषां दुर्लभः स्वर्गो मोक्षश्च मुनिसत्तमाः।	<br>
लभन्ते वैष्णवाः कामान्यानयान्वाञ्छन्ति दुर्लभान्॥ २२७.७ ॥	<br><br>
रत्नपर्वतमारुह्य नरो रत्नं यथाऽऽददेत्।	<br>
स्वेच्छया मुनिशार्दुलास्तथा कृष्णान्मनोरथान्॥ २२७.८ ॥	<br><br>
कल्पवृक्षं समासाद्य फलानि स्वेच्छया यथा।	<br>
गृहमाति पुरुषो विप्रास्तथा कृष्णान्मनोरथान्॥ २२७.९ ॥	<br><br>
श्रद्धया विधिवत्पूज्य वासुदेवं जगद्‌गुरुम्।	<br>
धर्मार्थाकाममोक्षाणां प्राप्नुवन्ति नराः फलम्॥ २२७.१० ॥	<br><br>
आराध्य तं जगन्नाथं विशुद्धेनान्तरात्मना।	<br>
प्राप्नुवन्ति नराः कामान्सुराणामपि दुर्लभान्॥ २२७.११ ॥	<br><br>
येऽर्चयन्ति सदा भक्त्या वासुदेवाख्यमव्ययम्।	<br>
न तेषां दुर्लभ किंचिद्विद्यते भुवनत्रये॥ २२७.१२ ॥	<br><br>
धन्यास्ते पुरुषा लोके येऽर्चयन्ति सदा हरिम्।	<br>
सर्वपापहरं देवं सर्वकामफलप्रदम्॥ २२७.१३ ॥	<br><br>
ब्राह्मणाः क्षत्रिया वैश्याः स्त्रियः शूद्रान्त्यजातयः।	<br>
संपूज्य तं सुरवरं प्राप्नुवन्ति परां गतिम्॥ २२७.१४ ॥	<br><br>
तस्माच्छृणुध्वं मुनयो यत्पृच्छत ममानघाः।	<br>
प्रवक्ष्यामि समासेन गतिं तेषां महात्मनाम्॥ २२७.१५ ॥	<br><br>
त्यक्त्वा मानुष्यकं देहं रोगायतनमध्रुवम्।	<br>
जरामरणसंयुक्तं जलबुद्‌बुदसंनिभम्॥ २२७.१६ ॥	<br><br>
मांसशोणितदुर्गन्धं विष्ठामूत्रादिभिर्युतम्।	<br>
अस्थिस्थूणमेध्यं च स्नायुचर्मशिरान्वितम्॥ २२७.१७ ॥	<br><br>
कामगेन विमानेन दिव्यगन्धर्वनादिना।	<br>
तरुणादित्यवर्णेन किङ्किणीजालमालिना॥ २२७.१८ ॥	<br><br>
उपगीयमाना गन्धर्वैरप्सरोभिरलंकृताः।	<br>
व्रजन्ति लोकपालानां भवनं तु पृथक्पृथक्॥ २२७.१९ ॥	<br><br>
मन्वन्तरप्रमाणं तु भुक्त्वा कालं पृथक्पृथक्।	<br>
भुवनानि पृथक्तेषां सर्वभोगैरलंकृताः॥ २२७.२० ॥	<br><br>
ततोऽन्तरिक्षं लोकं ते यान्ति सर्वसुखप्रदम्।	<br>
तत्र भुक्त्वा वरान्भोगान्दशमन्वन्तरं द्विजाः॥ २२७.२१ ॥	<br><br>
तस्माद्गन्धर्वलोकं तु यान्ति वै वैष्णवा द्विजाः।	<br>
विंशन्मन्वन्तरं कालं तत्र भुक्त्वा मनोरमान्॥ २२७.२२ ॥	<br><br>
भोगानादित्यलोकं तु तस्माद्यान्ति सुपूजिताः।	<br>
त्रिंशन्मन्वन्तरं तत्र भोगान्भुक्त्वाऽतिदैवतान्॥ २२७.२३ ॥	<br><br>
तस्माद्‌व्रजन्ति ते विप्राश्चन्द्रलोकं सुखप्रदम्।	<br>
मन्वन्तराणां ते तत्र चत्वारिंशद्‌गुणान्वितम्॥ २२७.२४ ॥	<br><br>
कालं भुक्त्वा शुभान्भोगाञ्जरामरणवर्जिताः।	<br>
तस्मान्नत्रलोकं तु विमानैः समलंकृतम्॥ २२७.२५ ॥	<br><br>
व्रजन्ति ते मुनिश्रेष्ठा गुणैः सर्वैरलंकृताः।	<br>
मन्वन्तराणां पञ्चाशद्‌भूक्त्वा भोगान्यथेप्सितान्॥ २२७.२६ ॥	<br><br>
तस्माद्‌व्रजन्ति ते विप्रा देवलोकं सुदुर्लभम्।	<br>
षष्टिमनवन्तरं यावत्तत्र भुक्त्वा सुदुर्लभान्॥ २२७.२७ ॥	<br><br>
भोगान्नानाविधान्विप्रा ऋग्द्‌व्यष्टकसमन्वितान्।	<br>
शक्रलोकं पुनस्तस्माद्‌गच्छन्ति सुरपूजिताः॥ २२७.२८ ॥	<br><br>
मन्वन्तराणां तत्रैव भुक्त्वा कालं च सप्ततिम्।	<br>
भोगानुच्चावचान्दिव्यान्मनसः प्रीतिवर्धनान्॥ २२७.२९ ॥	<br><br>
तस्माद्‌व्रजन्ति ते लोकं प्राजापत्यमनुत्तमम्।	<br>
भुक्त्वा तत्रेप्सितान्भोगान्सर्वकामगुणान्वितान्॥ २२७.३० ॥	<br><br>
मन्वन्तरमशीतिं च कालं सर्वसुखप्रदम्।	<br>
तस्मात्पैतामहं लोकं यान्ति ते वैष्णवा द्विजाः॥ २२७.३१ ॥	<br><br>
मन्वन्तराणां नवति क्रीडित्वा तत्र वै सुखम्।	<br>
इहाऽऽगत्य पुनस्तस्माद्विप्राणां प्रवरे कुले॥ २२७.३२ ॥	<br><br>
जायन्ते योगिनो विप्रा वेदाशास्त्रार्थपारगाः।	<br>
एवं सर्वेषु लोकेषु भुक्त्वा भोगान्यथेप्सितान्॥ २२७.३३ ॥	<br><br>
इहाऽऽगत्य पुनर्यान्ति उपर्युपरि च क्रमात्।	<br>
संभवे ते तु शतवर्षं द्विजोत्तमाः॥ २२७.३४ ॥	<br><br>
भुक्त्वा यथेप्सितान्भोगान्यान्ति लोकान्तरं ततः।	<br>
दशजन्म यदा तेषां क्रमेणैवं प्रपूर्यते॥ २२७.३५ ॥	<br><br>
तदा लोकं हरेर्दिव्यं ब्रह्मलोकाद्‌व्रजन्ति ते।	<br>
गत्वा तत्राक्षयान्भोगान्भुक्त्वा सर्वगुणान्वितान्॥ २२७.३६ ॥	<br><br>
मन्वन्तरशतं यावज्जन्ममृत्युविवर्जिताः।	<br>
गच्छन्ति भुवनं पश्चाद्वाराहस्य द्विजोत्तमाः॥ २२७.३७ ॥	<br><br>
दिव्यदेहाः कुण्डलिनो महाकाया महाबलाः।	<br>
क्रीडन्ति तत्र विप्रेन्द्राः कृत्वा रूपं चतुर्भुजम्॥ २२७.३८ ॥	<br><br>
दश कोटिसहस्राणि वर्षाणां द्विजसत्तमाः।	<br>
तिष्ठन्ति शाश्वते भावे सर्वैर्देवैर्नमस्कृताः॥ २२७.३९ ॥	<br><br>
ततो यान्ति तु ते धीरा नरसिंहगृहं द्विजाः।	<br>
क्रीडन्ते तत्र सौख्येन वर्षाणामयुतानि च॥ २२७.४० ॥	<br><br>
तदन्ते वैष्णवं यान्ति पुरं सिद्धिनिषेवितम्।	<br>
क्रीडन्ते तत्र सौख्येन वर्षाणामयुतानि च॥ २२७.४१ ॥	<br><br>
ब्रह्मलोके पुनर्विप्रा गच्छन्ति साधकोत्तमाः।	<br>
तत्र स्थित्वा चिरं कालं वर्षकोटिशतान्बहून्॥ २२७.४२ ॥	<br><br>
नारायणपुरं यान्ति ततस्ते साधकेश्वराः।	<br>
भुक्त्वा भोगांश्च विविधान्वर्षकोट्यर्बुदानि च॥ २२७.४३ ॥	<br><br>
अनिरुद्धपुरं पश्चाद्दिव्यरूपा महाबलाः।	<br>
गच्छन्ति साधकवराः स्तूयमानाः सुरासुरैः॥ २२७.४४ ॥	<br><br>
तत्र कोटीसहस्राणि वर्षाणां च चतुर्दश।	<br>
तिष्ठन्ति वैष्णवास्तत्र जरामरणवर्जिताः॥ २२७.४५ ॥	<br><br>
प्रद्युम्नस्य पुरं पश्चाद्‌गच्छन्ति विगतज्वराः।	<br>
तत्र तिष्ठन्ति ते विप्रा लक्षकोटिशतत्रयम्॥ २२७.४६ ॥	<br><br>
स्वच्छन्दगामिनो हृष्टा बलशक्तिसमन्विताः।	<br>
गच्छन्ति योगिनः पश्चाद्यत्र संकर्षणः प्रभुः॥ २२७.४७ ॥	<br><br>
तत्रोषित्वा चिरं कालं भुक्त्वा भोगान्सहस्रशः।	<br>
विशन्ति वासुदेवेति विरूपाख्ये निरञ्जने॥ २२७.४८ ॥	<br><br>
विनिर्मुक्ताः परे तत्त्वे जरामरणवर्जिते।	<br>
तत्र गत्वा विमुक्तास्ते भवेयुर्नात्र संशयः॥ २२७.४९ ॥	<br><br>
एवं क्रमेण भुक्तिं ते प्राप्नुवन्ति मनीषिणः।	<br>
मुक्तिं च मुनिशार्दुला वासुदेवार्चने रताः॥ २२७.५० ॥	<br><br>
इति श्रीमहापुराणे आदिब्राह्मे वैष्णवानां गतिख्यापनं नाम सप्तविंशत्यधिकद्विशततमोऽध्यायः॥ २२७ ॥	<br>
