<b>अथैकषष्टितमोऽध्यायः</b><br>
<b>पूजाविधिकथनम्</b><br>
<b>ब्रह्मोवाच</b><br>
देवान्पितृस्तथा चान्यान्संतर्प्याऽऽचम्य वाग्यतः।<br>
हस्तमात्रं चतुष्कोणं चतुर्द्वारं सुशोभनम्।। ६१.१ ।।<br>
<br>
पुरं विलिख्य भो विप्रास्तीरे तस्य महोदधेः।<br>
मध्ये तत्र लिखेत्पद्म्मष्टपत्रं सकर्णिकम्।। ६१.२ ।।<br>
<br>
एवं मण्डलमालिख्य पूजयेत्तत्र भो द्विजाः।<br>
अष्टाक्षरविधानेन नारायणमजं विभुम्।। ६१.३ ।।<br>
<br>
अतः परं प्रवक्ष्यामि कायशोधनमुत्तमम्।<br>
अकारं हृदये ध्यात्वा चक्ररेखासमन्वितम्।। ६१.४ ।।<br>
<br>
ज्वलन्तं त्रिशिखं चैव दहन्तं पापनाशनम्।<br>
चन्द्रमण्डलमध्यस्थं राकारं मूर्ध्नि चिन्तयेत्।। ६१.५ ।।<br>
<br>
शुक्लवर्णं प्रवर्षन्तममृतं प्लावयन्महीम्।<br>
एवं निर्धूतपापस्तु दिव्यदेहस्ततो भवेत्।। ६१.६ ।।<br>
<br>
अष्टाक्षरं ततो मन्त्रं न्यसेदेवाऽऽत्मनो बुधः।<br>
वामपादं समारभ्य क्रमशश्चैव विन्यसेत्।। ६१.७ ।।<br>
<br>
पञ्चाङ्गं वैष्णवं चैव चतुर्व्यूहं तथैव च।<br>
करशुद्धिं प्रकृर्वीत मूलमन्त्रेण साधकः।। ६१.८ ।।<br>
<br>
एकैकं चैव वर्णं तु अङ्गुलीषु पृथक्पृथक्।<br>
ओंकारं पृथिवीं शुक्लां वामपादे तु विन्यसेत्।। ६१.९ ।।<br>
<br>
नकारः शांभवः श्यामो दक्षिणे तु व्यवस्थितः।<br>
मोकारं कालमेवाऽऽहुर्वामकट्यां निधापयेत्।। ६१.१० ।।<br>
<br>
नाकारः सर्वबीजं तु दक्षिणस्यां व्यवस्थितः।<br>
राकारस्तेज इत्याहुर्नाभिदेशे व्यवस्थितः।। ६१.११ ।।<br>
<br>
वायव्योऽयं यकारस्तु वामस्कन्धे समाश्रितः।<br>
णाकारः सर्वगो ज्ञेयो दक्षिणांसे व्यवस्थितः।।<br>
<br>
यकारोऽयं शिरस्थश्च तत्र लोकाः प्रतिष्ठिताः।। ६१.१२ ।।<br>
ॐ विष्णवे नमः शिरः।<br>
ॐ ज्वलनाय नमः शिखा। <br>
ॐ विष्णवे नमः कवचम्। <br>
ॐ विष्णवे नमः स्फुरणं दिशोबन्धाया। <br>
ॐ हुफडस्त्रम्। <br>
ॐ शिरसि शुक्ले वासुदेव इति। <br>
ॐ आं ललाटे रक्तः संकर्षणो गरुत्मान्वह्निस्तेज आदित्य इति। <br>
ॐ आं ग्रीवायां पीतः प्रद्युम्नो वायुमेघ इति। <br>
ॐ आं हृदये कृष्णोऽनिरुद्धः सर्वशाक्तिसमन्वित इति। <br>
एवं चतुर्व्य्रहमात्मानं कृत्वा ततः कर्म समाचरेत्।। ६१.१३ ।।<br>
<br>
ममाग्रेऽवस्थितो विष्णुः पृष्ठतश्चपि केशवः।<br>
गोविन्दो दक्षिणे पार्श्वे वामे तु मधुसूदनः।। ६१.१४ ।।<br>
<br>
उपरिष्टात्तु वैकुण्ठो वाराहः पृथिवीतले।<br>
अवान्तरदिशो यास्तु तासु सर्वासु माधवः।। ६१.१५ ।।<br>
<br>
गच्छतस्तिष्टतो वाऽपि जाग्रतः स्वपतोऽपि वा।<br>
नरसिंहकृता गुप्तिर्वासुदेवमयो ह्यहम्।। ६१.१६ ।।<br>
<br>
एवं विष्णुमयो भूत्वा ततः कर्म समारभेत्।<br>
यथा देहे तथा देवे सर्वतत्त्वानि योजयेत्।। ६१.१७ ।।<br>
<br>
ततश्चैव प्रकुर्वीत प्रोक्षणं प्रणवेन तु।<br>
फट्कारान्तं समुद्दिष्टं सर्वविघ्नहरं शुभम्।। ६१.१८ ।।<br>
<br>
तत्रार्कचन्द्रवह्नीनां मण्डलानि विचिन्तयेत्।<br>
पद्ममध्ये न्यसेद्विष्णुं पवनस्याम्बरस्य च।। ६१.१९ ।।<br>
<br>
ततो विचिन्त्य हृदय ओंकारं ज्योतीरूपिणम्।<br>
कर्णिकायां समासीनं ज्योतीरूपं सनातनम्।। ६१.२० ।।<br>
<br>
अष्टाक्षरं ततो मन्त्रं विन्यसेच्च यथाक्रमम्।<br>
तेन व्यस्तसमस्तेन पूजनं परमं स्मृतम्।। ६१.२१ ।।<br>
<br>
द्वादशाक्षरमंत्रेण यजेद्देवं सनातनम्।<br>
ततोऽवधार्य हृदये कर्णिकायां बहिर्न्यसेत्।। ६१.२२ ।।<br>
<br>
चुत्भुजं महासत्त्वं सूर्यकोटिसमप्रभम्।<br>
चिन्तयित्वा महायोगं ज्योतीरूपं सनातनम्।।<br>
<br>
ततश्चाऽऽवाहयेन्मन्त्रं क्रमेणाऽऽचिन्त्य मानसे।। ६१.२३ ।।<br>
आवाहनमन्त्रः--मीनरूपो वराहश्च नरसिंहोऽथ वामनः।<br>
<br>
आयातु देवो वरदो मम नारायणोऽग्रतः।<br>
ॐ नमो नारायणाय नमः।। ६१.२४ ।।<br>
<br>
स्थापनमन्त्रः--कर्णिकायां सुपीठेऽत्र पद्मकल्पितमासनम्।<br>
सर्वसत्त्वहितार्थाय तिष्ठ त्वं मधुसूदन।<br>
<br>
ओं नमो नारायणाय नमः।। ६१.२५ ।।<br>
अर्घमन्त्रः--ॐ त्रैलोक्यपीनां पतये देवदेवाय हृषीकेशाय विष्णवे नमः।<br>
<br>
ओं नमो नारायणाय नमः।। ६१.२६ ।।<br>
पाद्यमन्त्रः--ओं पाद्यं पादयोर्देव पद्मनाभ सनातन।<br>
<br>
विष्णो कमलपत्राक्ष गृहाण मधुसूदन।<br>
ओं नमो नारायणाय नमः।। ६१.२७ ।।<br>
<br>
मधुपर्कमन्त्रः--मधुपर्कं महादेव ब्रह्मद्यैः कल्पितं तव।<br>
मया निवेदितं भक्त्या गृहाण पुरुषोत्तम।<br>
<br>
ओं नमो नारायणाय नमः।। ६१.२८ ।।<br>
आचमनीयमन्त्रः--मन्दाकिन्याः सितं वारि सर्वपापहरं शिवम्।<br>
<br>
गृहाणाऽऽचमनीयं त्वं मया भक्त्या निवेदितम्।<br>
ओं नमो नारायणाय नमः।। ६१.२९ ।।<br>
<br>
स्नानमन्त्रः-- त्वमापः पृथिवी चैव ज्योतिस्त्वं वायुरेव च।<br>
लोकेश वृत्तिमात्रेण वारिणा स्नापयाम्यहम्।<br>
<br>
ओं नमो नारायणाय नमः।। ६१.३० ।।<br>
वस्त्रमन्त्रः--देवतत्त्वसमायुक्त यज्ञवर्णसमन्वित।<br>
<br>
स्वर्णवर्णप्रभे देव वाससी तव केशव।<br>
ओं नमो नारायणाय नमः।। ६१.३१ ।।<br>
<br>
विलेपनमन्त्रः--शरीरं ते न जानामि चेष्टां चैव च केशव।<br>
मया निवेदितो गन्धः प्रतिगृह्य विलिप्यताम्।<br>
ओं नमो नारायणाय नमः।। ६१.३२ ।।<br>
<br>
उवीतमन्त्रः ऋग्यजुःसाममन्त्रेण त्रिवृतं पद्मयोनिना।<br>
सावित्रीग्रन्थिसंयुक्तमुपवीतं तवार्पये।<br>
ओं नमो नारायणाय नमः।। ६१.३३ ।।<br>
<br>
अलंकारमन्त्रः--दिव्यरत्नसमायुक्त वह्निभानुसमप्रभ।<br>
गात्राणि तव शोभन्तु सालंकाराणि माधव।<br>
ओं नमो नारायणाय नमः।। ६१.३४ ।।<br>
<br>
ओं नम इति प्रत्यक्षरं समस्तेन मूलमन्त्रेण वा पूजयेत्।। ६१.३५ ।।<br>
<br>
धूपमन्त्रः--वनस्पतिरसो दिव्यो गन्धाढ्यः सुरभिश्च ते।<br>
मया निवेदितो भक्त्या धूपोऽयं प्रतिगृह्यताम्।<br>
ओं नमो नारायणाय नमः।। ६१.३६ ।।<br>
<br>
दीपमन्त्रः--सूर्यचन्द्रसमो ज्योतिर्विद्युदग्न्योस्तथैव च।<br>
त्वमेव ज्योतिषां देव दीपोऽयं प्रतिगृह्यताम्।<br>
ओं नमो नारायणाय नमः।। ६१.३७ ।।<br>
<br>
नैवेद्यमन्त्रः-- अन्नं चतुर्विधं चैव रसैः षड्भिः समन्वितम्।<br>
मया निवेदितं भक्त्या नैवद्यं तव केशव।<br>
ओं नमो नारायणाय नमः।। ६१.३८ ।।<br>
<br>
पूर्वे दले वासुदेवं याम्ये संकर्षणं न्यसेत्।<br>
प्रद्युम्नं पश्चिमे कुर्यादनिरुद्धं तथोत्तरे।। ६१.३९ ।।<br>
<br>
वाराहं च तथाऽऽग्नेये नरसिंहं च नैर्ऋते।<br>
वायव्ये माधवं चैव तथैशाने त्रिविक्रमम्।। ६१.४० ।।<br>
<br>
तथाऽष्टाक्षरदेवस्य गरुडं पुरतो न्यसेत्।<br>
वामपार्श्वे तथा चक्रं शङ्खं दक्षिणतो न्यसेत्।। ६१.४१ ।।<br>
<br>
तया महागदां चैव न्यसेद्देवस्य दक्षिणे।<br>
ततः शार्ङगं धनुर्विद्वान्न्यसेद्देवस्य वामतः।। ६१.४२ ।।<br>
<br>
दक्षिणेनेषुधी दिव्ये खड्गं वामे च विन्यसेत्।<br>
श्रियं दक्षिणतः स्थाप्य पुष्टिमुत्तरतो न्यसेत्।। ६१.४३ ।।<br>
<br>
वनमालं च पुरतस्ततः श्रीवत्सकौस्तुभौ।<br>
विन्यसेद्धृदयादीनि पुर्वादिषु चतुर्दिशम्।। ६१.४४ ।।<br>
<br>
ततोऽस्त्रं देवदेवस्य कोणे चैव तु विन्यसेत्।<br>
इन्द्रमग्निं यमं चैव नैर्ऋतं वरुणं तथा।। ६१.४५ ।।<br>
<br>
वायुं धनदमीशानमनन्तं ब्रह्मणा सह।<br>
पूजयेत्तान्त्रिकैर्मन्त्रैरधश्चोर्ध्वं तथैव च।। ६१.४६ ।।<br>
<br>
एवं संपूज्य देवेशं मण्डलस्थं जनार्दनम्।<br>
लभेदभिमतान्कामान्नरो नास्त्यत्र संशयः।। ६१.४७ ।।<br>
<br>
अनेनैव विधानेन मण्डलस्थं जनार्दनम्।<br>
पूजितं यः संपश्येत स विशोद्विष्णुमव्ययम्।। ६१.४८ ।।<br>
<br>
सकृदप्यर्चितो येन विधिनाऽनेन केशवः।<br>
जन्ममृत्युजरां तीर्त्वा स विष्णोः पदमाप्नुयात्।। ६१.४९ ।।<br>
<br>
यः स्मरेत्सततं भक्त्या नारायणमतन्द्रितः।<br>
अन्वहं तस्य वासाय श्वेतद्वीपः प्रकल्पितः।। ६१.५० ।।<br>
<br>
ओंकारादिसमायुक्तं नमःकारान्तदीपितम्।<br>
तन्नाम सर्वतत्त्वानां मन्त्र इत्यभिधीयते।। ६१.५१ ।।<br>
<br>
अनेनैव विधानेन गन्धपुष्पं निवेदयेत्।<br>
एकैकस्य प्रकुर्वीत यथोद्दिष्टं क्रमेण तु।। ६१.५२ ।।<br>
<br>
मुद्रास्ततो निबध्नीयाद्यथोक्तक्रमचोदिताः।<br>
जपं चैव प्रकुर्वीत मूलमन्त्रेण मन्त्रवित्।। ६१.५३ ।।<br>
<br>
अष्टाविंशतिमष्टौ वा शतमष्टोत्तरं तथा।<br>
कामेषु च यथाप्रोक्तं यथाशक्ति समाहितः।। ६१.५४ ।।<br>
<br>
पद्मं शङ्खश्च श्रीवात्सो गदा गरुड एव च।<br>
चक्रं खड्गश्च शार्ङ्गं च अष्टौ मुद्राः प्रकीर्तिताः।। ६१.५५ ।।<br>
<br>
विसर्जनमन्त्रः--गच्छ गच्छ परंस्थानं पुराणपुरुषोत्तम।<br>
यत्र ब्रह्मदयो देवा विन्दन्ति परमं पदम्।। ६१.५६ ।।<br>
<br>
अर्चनं ये न जानन्ति हरेर्मन्त्रैर्यथोदितम्।<br>
ते तत्र मूलमन्त्रेण पूजयन्त्वच्युतं सदा।। ६१.५७ ।।<br>
<br>
इति श्रीमहापुराणे आदिब्राह्मे स्वयंभ्वृषिसंवादे पूजाविधिकथनं नामैकषष्टितमोऽध्यायः।। ६१ ।।<br>
<br>
