<b>भद्रतीर्थवर्णनम्	<br></b>
<b>ब्रह्मोवाच	<br></b>
भद्रतीर्थमिति प्रोक्तं सर्वानिष्टनिवारणम्।	<br>
सर्वपापप्रशमनं महाशान्तिप्रदायकम्।। १६५.१ ।।	<br><br>
आदित्यस्य प्रिया भार्या उषा त्वाष्ट्री पतिव्रता।	<br>
छायाऽपि भार्या सवितुस्तस्याः पुत्रः शनैश्चरः।। १६५.२ ।।	<br><br>
तस्य स्वसा विष्टिरिति भीषणा पापरूपिणी।	<br>
तां कन्यां सविता कस्मै ददामीति मतिं दधे।। १६५.३ ।।	<br><br>
यस्मै यस्मै दातुकामः सूर्यो लोकगुरुः प्रभुः।	<br>
तच्छ्रुत्वा भीषणा चेति किं कुर्मो भार्ययाऽनया।। १६५.४ ।।	<br><br>
एवं तु वर्तमाने सा पितरं प्राह दुःखिता।। १६५.५ ।।	<br><br>
<b>विष्टिरुवाच	<br></b>
बालामेव पिता यस्तु दद्यात्कन्यां सुरूपिणे।	<br>
स कृतार्थो भवेल्लोके न चेद्‌दुष्कृतवान्पिता।। १६५.६ ।।	<br><br>
चतुर्थाद्वत्सरादूर्ध्वं यावन्न दशमात्ययः।	<br>
तावद्विवाहः कन्यायाः पित्रा कार्यः प्रयत्नतः।। १६५.७ ।।	<br><br>
श्रीमते विदुषे यूने कुलीनाय यशस्विने।	<br>
उदाराय सनाथाय कन्या देया वराय वै।। १६५.८ ।।	<br><br>
एतच्चेदन्यथा कुर्यात्पिता स निरयी सदा।	<br>
धर्मस्य साधनं कन्या विदुषामपि भास्कर।। १६५.९ ।।	<br><br>
नरकस्येव मूर्खाणां कामोपहतचेतसाम्।	<br>
एकतः पृथिवी कृत्स्ना सशैलवनकानना।। १६५.१० ।।	<br><br>
स्वलंकृतोपाधिहीना सुकन्या चैकतः स्मृता।	<br>
विक्रीणीते यश्च कन्यामश्वं वा गां तिलानपि।। १६५.११ ।।	<br><br>
न तस्य रौरवादिभ्यः कदाचिन्निष्कृतिर्भवेत्।	<br>
विवाहातिक्रमः कार्यो न कन्यायाः कदाचन।। १६५.१२ ।।	<br><br>
तस्मिन्कृते यत्पितुः स्यात्पापं तत्केन कथ्यते।	<br>
यावल्लज्जां न जानाति यावत्क्रीडति पांशुभिः।। १६५.१३ ।।	<br><br>
तावत्कन्या प्रदातव्या नो चेत्पित्रोरधोगतिः।	<br>
पितुः स्वरूपं पुत्रः स्याद्यः पिता पुत्र एव सः।। १६५.१४ ।।	<br><br>
आत्मनः सुखितां लोके को न कुर्यात्करोति च।	<br>
यत्कन्यायायं पिता कुर्याद्दानं पूजनमीक्षणम्।। १६५.१५ ।।	<br><br>
यत्कृतं तत्कृतं विद्यात्तासु दत्तं तदक्षयम्।	<br>
यद्दत्तं तासु कन्यासु तदानन्त्याय कल्पते।। १६५.१६ ।।	<br><br>
पुत्रेषु चैव पौत्रेषु को न कुर्यात्सुखं रवे।	<br>
करोति यः कन्यकानां स संपद्‌भाजनं भवेत्।। १६५.१७ ।।	<br><br>
<b>ब्रह्मोवाच	<br></b>
एवं तां वादिनीं कन्यां विष्टिं प्रोवाच भास्करः।। १६५.१८ ।।	<br><br>
<b>सूर्य उवाच	<br></b>
किं करोमि न गृह्‌णातित्वां कश्चिद्‌भीषणाकृतिम्।	<br>
कुलं रूपं वयो वित्तं विद्यां वृत्तं सुशीलताम्।। १६५.१९ ।।	<br><br>
मिथः पश्यन्ति संबन्धे विवाहे स्त्रीषुं पुंसु च।	<br>
अस्मासु सर्वमप्यस्ति विना तव गुणैः शुभे।।	<br>
किं करोमि क्व दास्यामि वृथा मां धिक्करोषि किम्।। १६५.२० ।।	<br><br>
<b>ब्रह्मोवाच	<br></b>
एवमुक्त्वा पुनस्तां च विष्टिं प्रोवाच भास्करः।। १६५.२१ ।।	<br><br>
<b>सूर्य उवाच	<br></b>
यस्मै कस्मै च दातव्या त्वं वै यद्यनुमन्यसे।	<br>
दीयसेऽद्य मया विष्टे अनुजानीहि मां ततः।। १६५.२२ ।।	<br><br>
<b>ब्रह्मोवाच	<br></b>
पितरं प्राह सा विष्टिर्भर्ता पुत्रा धनं सुखम्।	<br>
आयू रूपं च संप्रीतिर्जायते प्राक्तनानुगम्।। १६५.२३ ।।	<br><br>
यत्पुरा विहितं कर्म प्राणिना साध्वसाधु वा।	<br>
फलं तदनुरोधेन प्राप्यतेऽपि भवान्तरे।। १६५.२४ ।।	<br><br>
स्वदोष एव तत्पित्रा परिहर्तव्य आदरात्।	<br>
तादृगेव फलं तु स्याद्यादृगाचरितं पुरा।। १६५.२५ ।।	<br><br>
तस्माद्दानसंबन्धं स्ववंशानुगतं पिता।	<br>
करोति शेषं दैवेन यद्‌भाव्यं तद्भविष्यति।। १६५.२६ ।।	<br><br>
<b>ब्रह्मोवाच	<br></b>
तच्छ्रुत्वा दुहितुर्वाक्यं त्वष्टुः पुत्राय भीषणाम्।	<br>
विश्वरूपाय तां प्रादाद्विष्टिं लोकभयंकरीम्।। १६५.२७ ।।	<br><br>
विश्वरूपोऽपि तद्वच्च भीषणो भीषणाकृतिः।	<br>
एवं मिथः संचरतोः शीलरूपसमानयोः।। १६५.२८ ।।	<br><br>
प्रीतिः कदाचिद्वैषम्यं दंपत्योरभवन्मिथः।	<br>
गण्डो नामाभवत्पुत्रो ह्‌यतिगण्डस्तथैव च।। १६५.२९ ।।	<br><br>
रक्ताक्षः क्रोधनश्चैव व्ययो दुर्मुख एव च।	<br>
तेभ्यः कनीयानभवद्धर्षणो नाम पुण्यभाक्।। १६५.३० ।।	<br><br>
सुतः सुशीलः सुभगः शान्तः शुद्धमतिः शुचिः।	<br>
स कदाचिद्यमगृहं द्रष्टुं मातुलमभ्यगात्।। १६५.३१ ।।	<br><br>
स ददर्श बहूञ्जन्तून्स्वर्गस्थानिव दुःखिनः।	<br>
स मातुलं तु पप्रच्छ नत्वा धर्मं सनातनम्।। १६५.३२ ।।	<br><br>
<b>हर्षण उवाच	<br></b>
क इमे सुखिनस्तात पच्यन्ते नरके च के।। १६५.३३ ।।	<br><br>
<b>ब्रह्मोवाच	<br></b>
एवं पृष्टो धर्मराजः सर्वं प्राह यथार्थवत्।	<br>
तत्कर्मणां गतिं सर्वामशेषेण न्यवेदयत्।। १६५.३४ ।।	<br><br>
<b>यम उवाच	<br></b>
विहितस्य न कुर्वन्ति ये कदाचिदतिक्रमम्।	<br>
न ते पश्यन्ति निरयं कदाचिदपि मानवाः।। १६५.३५ ।।	<br><br>
न मानयन्ति ये शास्त्रं नाऽऽचारं न बहुश्रुतान्।	<br>
विहितातिक्रमं कुर्युर्ये ते नरकगामिनः।। १६५.३६ ।।	<br><br>
<b>ब्रह्मोवाच	<br></b>
स तु श्रुत्वा धर्मवाक्यं हर्षणः पुनरब्रवीत्।। १६५.३७ ।।	<br><br>
<b>हर्षण उवाच	<br></b>
पिता त्वाष्ट्रो भीषणश्च माता विष्टिश्च भीषणा।	<br>
भ्रातरश्च महात्मानो येन ते शान्तबुद्धयः।। १६५.३८ ।।	<br><br>
सुरूपाश्च भविष्यन्ति निर्दोषा मङ्गलप्रदाः।	<br>
तन्मे कर्म वदस्वाद्य तत्कर्ताऽस्मि सुरोत्तम।। १६५.३९ ।।	<br><br>
अन्यथा तान्न गच्छेयमित्युक्तः प्राह धर्मराट्।	<br>
हर्षणं शुद्धबुद्धिं तं हर्षणोऽसि न संशयः।। १६५.४० ।।	<br><br>
बहवः स्युः सुताः केचिन्नैव ते कुलतन्तवः।	<br>
एक एव सुतः कश्चिद्येन तदध्रियते कुलम्।। १६५.४१ ।।	<br><br>
कुलस्याऽऽधारभूतो यो यः पित्रोः प्रियकारकः।	<br>
यः पूर्वजानुद्धरति स पुत्रस्त्वितरो गदः।। १६५.४२ ।।	<br><br>
यस्मात्त्वयाऽनुरूपं मे प्रोक्तं मातामह प्रियम्।	<br>
तस्मात्त्वं गौतमीं गच्छ स्नात्वा नियतमानसः।। १६५.४३ ।।	<br><br>
स्तुहि विष्णुं जगद्येनिं शान्तं प्रीतेन चेतसा।	<br>
स तु प्रीतो यदि भवेत्सर्वमिष्टं प्रदास्यति।। १६५.४४ ।।	<br><br>
<b>ब्रह्मोवाच	<br></b>
इति श्रुत्वा धर्मवाक्यं हर्षणो गौतमीं ययौ।	<br>
शुचिस्तुष्टाव देवेशं हरिं प्रीतोऽभवद्धरिः।। १६५.४५ ।।	<br><br>
हर्षणाय ततः प्रादात्कुलभद्रं ततस्तु सः।	<br>
सर्वाभद्रप्रशमनपूर्वकं भद्रमस्तु ते।। १६५.४६ ।।	<br><br>
तद्भद्रा प्रोच्यते विष्टिः पिता भद्रस्तथा सुताः।	<br>
ततः प्रभृति तत्तीर्थं भद्रतीर्थं तदुच्यते।। १६५.४७ ।।	<br><br>
सर्वमङ्गलदं पुंसां तत्र भद्रपतिर्हरिः।	<br>
तत्तीर्थसेविनां पुंसां सर्वसिद्धिप्रदायकम्।।	<br>
मङ्गलैकनिधिः साक्षाद्देवदेवो जनार्दनः।। १६५.४८ ।।	<br><br>
इति श्रीमहापुराणे आदिब्राह्मे तीर्थमाहात्म्ये भद्रतीर्थवर्णनं नाम पञ्चषष्ट्यधिकशततमोध्यायः।। १६५ ।।	<br><br>
गौतमीमाहात्म्ये षण्णवतितमोऽध्यायः।। ९६ ।।	<br>
