<b>अथ सप्ताधिकशततमोऽध्यायः</b><br>
<b>वृद्धासंगमतीर्थवर्णनम्</b><br>
<b>ब्रह्मोवाच</b><br>
वृद्धासंगममाख्यातं यत्र वृद्धेश्वरः शिवः।<br>
तस्याऽऽख्यानं प्रवक्ष्यामि श्रृणु पापप्रणाशनम्।। १०७.१ ।।<br>
<br>
गौतमो वृद्ध इत्युक्तो मुनिरासीन्महातपाः।<br>
यदा पुराऽभवद्बालो गौतमस्य सुतो द्विजः।। १०७.२ ।।<br>
<br>
अनासः स पुरोत्पन्नस्तस्माद्विकृतरूपधृक्।<br>
स वैराग्याज्जगामाथ देशं तीर्थमितस्ततः।। १०७.३ ।।<br>
<br>
उपाध्यायेन नैवाऽऽसील्लज्जितस्य समागमः।<br>
शिष्यैरन्तयैः सहाध्यायो लज्जितस्य च नाभवत्।। १०७.४ ।।<br>
<br>
उपनीतः कथंचिच्च पित्रा वै गौतमेन सः।<br>
एतावता गौतमोऽपि व्यगमच्चरितुं बहिः।। १०७.५ ।।<br>
<br>
एवं बहुतिथे काले ब्रह्ममात्रा धृते द्विजे।<br>
नैव चाध्ययनं तस्य संजातं गौतमस्य हि।। १०७.६ ।।<br>
<br>
नैव शास्त्रस्य चाभ्यासो गौतमस्याभवत्तदा।<br>
अग्निकार्यं ततश्चक्रे नित्यमेव यतव्रतः।। १०७.७ ।।<br>
<br>
गायत्र्यभ्यासमात्रेण ब्राह्मणो नामधारकः।<br>
अग्न्युपासनामात्रं च गायत्र्यभ्यसनं तथा।। १०७.८ ।।<br>
<br>
एतावता ब्राह्मणत्वं गौतमस्याभवन्मुने।<br>
उपासतोऽग्निं विधिवद्गायत्रीं च महात्मनः।। १०७.९ ।।<br>
<br>
तस्याऽऽयुर्ववृधे पुत्र गौतमस्य चिरायुषः।<br>
न दारसंग्रहं लेभे नैव दाताऽस्ति कन्यकाम्।। १०७.१० ।।<br>
<br>
तथा चरंस्तीर्थदेशे वनेषु विविधेषु च।<br>
आश्रमेषु च पुण्येषु अटन्नास्ते स गौतमः।। १०७.११ ।।<br>
<br>
एवं भ्रमञ्शीतगिरिमाश्रित्याऽऽस्ते स गौतमः।<br>
तत्रापश्यद्गुहां रम्यां वल्लीविटपमालिनीम्।। १०७.१२ ।।<br>
<br>
तत्रोपविस्य विप्रेन्द्रो वस्तुं समकरोन्मतिम्।<br>
चिन्तयंस्तु प्रविष्टोऽसावपश्यत्स्त्रियमुत्तमाम्।। १०७.१३।।<br>
<br>
शिथिलाङ्गीमथ कृशां वृद्धां च तपसि स्थिताम्।<br>
ब्रह्मचर्येण वर्तन्तीं विरागां रहसि स्थिताम्।। १०७.१४ ।।<br>
<br>
स तां दृष्ट्वा मुनिश्रेष्ठो नमस्काराय तस्थिवान्।<br>
नमस्यन्तं मुनिश्रेष्ठं तं गौतममवारयत्।। १०७.१५ ।।<br>
<br>
वृद्धोवाच<br>
गुरुस्त्वं भविता मह्यं न मां वन्दितुमर्हसि।<br>
आयुर्विद्या धनं कीर्तिर्धर्मः स्वर्गादिकं च यत्।।<br>
तस्य नश्यति वै सर्वं यं नमस्यति वै गुरुः।। १०७.१६ ।।<br>
<br>
ब्रह्मोवाच<br>
कृताञ्जलिपुटस्तां वै गौतमः प्राह विस्मितः।। १०७.१७ ।।<br>
<br>
गौतम उवाच<br>
तपस्विनीं त्वं वृद्धा च गुणज्येष्ठा च भामिनी।<br>
अल्पव्द्यस्त्वल्पवया अहं तव गुरुः कथम्।। १०७.१८ ।।<br>
<br>
वृद्धोवाच<br>
आष्टिषेणप्रियपुत्र ऋतध्वज इति श्रुतः।<br>
गुणवान्मतिमाञ्शूरः क्षत्रधर्मपरायणः।। १०७.१९ ।।<br>
<br>
स कदाचिद्वनं प्रायान्मृगयाकृष्टचेतनः।<br>
विश्राममकरोदस्यां गुहायां स ऋतध्वजः।। १०७.२० ।।<br>
<br>
युवा स मतिमान्दक्षो बलेन महता वृतः।<br>
तं विश्रान्तं नृपवरमप्सरा ददृशे ततः।। १०७.२१ ।।<br>
<br>
गन्धर्वराजस्य सुता सुश्यामा इति विश्रुता।<br>
तां दृष्ट्वा चकमे राजा राजानं चकमे च सा।। १०७.२२ ।।<br>
<br>
इति क्रिडा समभवत्तया राज्ञो महामते।<br>
निवृत्तकामो राजेन्द्रस्तमापृच्छ्याऽऽगमद्गृहम्।। १०७.२३ ।।<br>
<br>
उत्पन्नाहं ततस्तस्यां सुश्यामायां महामते।<br>
गच्छन्ती मां तदा माता इदमाह तपोधन।। १०७.२४ ।।<br>
<br>
सुश्यामोवाच<br>
यस्त्वस्यां प्रविशेद्भद्रे स ते भर्ता भविष्यति।। १०७.२५ ।।<br>
<br>
वृद्धोवाच<br>
इत्युक्त्वा सा जगामाथ माता मम महामते।<br>
तस्मादत्र प्रविष्टस्त्वं पुमान्नान्यः कदाचन।। १०७.२६ ।।<br>
<br>
सहस्त्राणि तथाऽशीतिं कृत्वा राज्यं पिता मम।<br>
अत्रैव च तपस्तप्त्वा ततः स्वर्गमुपेयिवान्।। १०७.२७ ।।<br>
<br>
स्वर्गं यातेऽपि पितरि सहस्राणि तथा दश।<br>
वर्षाणि मुनिशार्दूल राज्यं कृत्वा तथा परः।। १०७.२८ ।।<br>
<br>
स्वर्गं यातो मम भ्राता अहमत्रैव संस्थिता।<br>
अहं ब्रह्मन्नान्यवृत्ता न माता न पिता मम।। १०७.२९ ।।<br>
<br>
अहमात्मेश्वरी ब्रह्मन्निविष्टा क्षत्रकन्यका।<br>
तस्माद्भजस्व मां ब्रह्मन्व्रतस्थां पुरुषार्थिनीम्।। १०७.३० ।।<br>
<br>
गौतम उवाच<br>
सहस्रायुरहं भद्रे मत्तस्त्वं वयसाऽधिका।<br>
अहं बालस्त्वं तु वृद्धा नैवायं घटते मिथः।। १०७.३१ ।।<br>
<br>
वृद्धोवाच<br>
त्वं भर्ता मे पुरा दिष्टो नान्यो भर्ता मतो मम।<br>
धात्रा दत्तस्ततस्त्वं मां न निराकर्तुमर्हसि।। १०७.३२ ।।<br>
<br>
अथवा नेच्छसि मां त्वमप्रदुष्टामनुव्रताम्।<br>
ततस्त्यक्ष्यामि जीवं मे इदानीं तव पश्यतः।। १०७.३३ ।।<br>
<br>
अपेक्षिताप्राप्तितो हि देहिनां मरणं वरम्।<br>
अनुराक्तजनत्यागे पातकान्तो न विद्यते।। १०७.३४ ।।<br>
<br>
ब्रह्मोवाच<br>
वृद्धायास्तद्वचः श्रुत्वा गौतमो वाक्यमब्रवीत्।। १०७.३५ ।।<br>
<br>
गौतम उवाच<br>
अहं तपोविरहितो विद्याहीनो ह्यकिंचनः।<br>
नाहं वरो हि योग्यस्ते कुरूपो भोगवर्जितः।। १०७.३६ ।।<br>
<br>
अनासोऽहं किं करोमि अतपोविद्य एव च।<br>
तस्मात्सुरूपं सुविद्यामापद्या प्रथमं शुभे।।<br>
पश्चात्ते वचनं कार्यं ततो वृद्धाऽब्रवीद्द्विजम्।। १०७.३७ ।।<br>
<br>
वृद्धोवाच<br>
मया सरस्वती देवी तोषिता तपसा द्विज।<br>
तथैवाऽऽपो रूपवत्यो रूपदाताऽग्निरेव च।। १०७.३८ ।।<br>
<br>
तस्माद्वागीश्वरी देवी सा ते विद्यां प्रदास्यति।<br>
अग्निश्च रूपवान्देवस्तव रूपं प्रदास्यति।। १०७.३९ ।।<br>
<br>
ब्रह्मोवाच<br>
एवमुक्त्व गौतमं तं वृद्धोवाच विभावसुम्।<br>
प्रार्थयित्वा सुविद्यं तं सुरूप चाकरोन्मुनिम्।। १०७.४० ।।<br>
<br>
ततः सुविद्यः सुभगः सुकान्तो, वृद्धां स पत्नीमरोत्प्रीतियुक्तः।<br>
तया स रेमे बहुला मनोज्ञया समाः सुखं प्रीतमना गुहायाम्।। १०७.४१ ।।<br>
<br>
कदाचित्तत्र वसतोर्म्पत्योर्मुदतोर्गिरौ।<br>
गुहायां मुनिशार्दूल आजग्मुर्मुनयोऽमलाः।। १०७.४२ ।।<br>
<br>
वसिष्ठवामदेवाद्या ये चान्ये च महर्षयः।<br>
भ्रमन्तः पुण्यतीर्थानि प्राप्नुवंस्तस्य तां गुहाम्।। १०७.४३ ।।<br>
<br>
आगतांस्तानृषीञ्ज्ञात्वा गौतम् सह भार्यया।<br>
सत्कारमकरोत्तेषां जहसुस्तं च केचन।। १०७.४४ ।।<br>
<br>
ये बाला यौवनोन्मत्ता वयसा ये च मध्यमाः।<br>
वृद्धां च गौतमं प्रेक्ष्य जहसुस्तत्र केचन।। १०७.४५ ।।<br>
<br>
ऋषय ऊचुः<br>
पुत्रोऽप्यं तव पौत्रो वा वृद्धे को गौतमोऽभवत्।<br>
सत्यं दवस्व कल्याणि इत्येवं जहसुर्द्विजाः।। १०७.४६ ।।<br>
<br>
विषं वृद्धाया युवती वृद्धाया अमृतं युवा।<br>
इष्टानिष्टसमायोगो दृष्टोऽस्माभिरहो चिरात्।। १०७.४७ ।।<br>
<br>
ब्रह्मोवाच<br>
इत्येवमूचिरे केचिद्दंपत्योः श्रृण्वतोस्तदा।<br>
एवमुक्त्वा कृतातिथ्या ययुः सर्वे महर्षयः।। १०७.४८ ।।<br>
<br>
ऋषीणां वचनं श्रुत्वा उभावपि सुदुःखितौ।<br>
लज्जितौ च महाप्राज्ञौ गौतमो भार्यया सह।।<br>
पप्रच्छ मुनिशार्दूलमगस्तयमृषिसत्तमम्।। १०७.४९ ।।<br>
<br>
गौतम उवाच<br>
को देशः किमु तीर्थं वा यत्र श्रेयः समाप्यते।<br>
शीघ्रमेव महाप्राज्ञ भुक्तिमुक्तिप्रदायकम्।। १०७.५० ।।<br>
<br>
अगस्त्य उवाच<br>
वदद्भिर्मुनिभिर्ब्रह्मन्मया श्रुतमिदं वचः।<br>
सर्वे कामास्तत्र पूर्णा गौतम्यो नात्र संशयः।। १०७.५१ ।।<br>
<br>
तस्माद्गच्छ महाबुद्धे गौतमीं पापनाशिनीम्।<br>
अहं त्वामनुयास्यामि यथेच्छसि तथा कुरु।। १०७.५२ ।।<br>
<br>
ब्रह्मोवाच<br>
एतच्छ्रुत्वाऽगस्त्यवाक्यं वृद्धया गौतमोऽभ्यगात्।<br>
तत्र तेपे तपस्तीव्रं पत्न्या स भगवानृषिः।। १०७.५३ ।।<br>
<br>
स्तुतिं चकार देवस्य शंभोर्विष्णोस्थैव च।<br>
गङ्गां च तोषयामास भार्यार्थं भगवानृषिः।। १०७.५४ ।।<br>
<br>
खिन्नात्मनामत्र भवे त्वमेव शरणं शिवः।<br>
मरुभूमावध्वगानां विटपीव प्रियायुतः।। १०७.५५ ।।<br>
<br>
उच्चावचानां भूतानां सर्वथा पापनोदनः।<br>
सस्यानां घनवृत्कृष्णा त्वमवग्राहशोषिणाम्।। १०७.५६ ।।<br>
<br>
वैकुण्ठदुर्गनिःश्रेणिस्त्वं पीयूषतरङ्गिणी।<br>
अधोगतानां तप्तानां शरणं भव गौतमि।। १०७.५७ ।।<br>
<br>
ब्रह्मोवाच<br>
ततस्तुष्टाऽवदद्वाक्यं गौतमं वृद्धया युतम्।<br>
शरणागतदीनार्थं शरण्या गौतमी मुदा।। १०७.५८ ।।<br>
<br>
गौतम्युवाच<br>
अभिषिञ्चस्व भार्यां त्वं मज्जलौर्मन्त्रसंयुतैः।<br>
कलशैरुपचारैश्च ततः पत्नी तव प्रिया।। १०७.५९ ।।<br>
<br>
सुरूपा चारुसर्वाङ्गी सुभगा चारुलोचना।<br>
सर्वलक्षणसंपूर्णा रम्यरूपमवाप्स्यति।। १०७.६० ।।<br>
<br>
रूपवत्या पुनस्त्वं वै भार्यया चाभिषेचितः।<br>
सर्वलक्षणसंपूर्णः कान्तं रूपमवाप्स्यसि।। १०७.६१ ।।<br>
<br>
ब्रह्मोवाच<br>
तथेति गाङ्गवचनाद्यथोक्तं तौ च चक्रतुः।<br>
सुरूपतामुभौ प्राप्तौ गौतम्याश्च प्रसादतः।। १०७.६२ ।।<br>
<br>
अभिषेकोदकं यच्च सा नदी समजायत।<br>
तस्या नाम्ना तु विख्याता वृद्धाया मुनिसत्तम।। १०७.६३ ।।<br>
<br>
वृद्धा नदीति विख्याता गौतमोऽपि तथोच्यते।<br>
वृद्धगौतम् इत्युक्त ऋषिभिः समवासिभिः।।<br>
वृद्धा तु गौतमीं प्राह गङ्गां प्रत्यक्षरूपिणीम्।। १०७.६४ ।।<br>
<br>
वृद्धोवाच<br>
मन्नाम्नीयं नदी देवि वृद्धा चेत्यभिधीयताम्।<br>
त्वया च संगमस्तस्यास्तस्यास्तीर्थमनुत्तमम्।। १०७.६५ ।।<br>
<br>
रूपसौभाग्यसंपत्तिपुत्रपौत्रप्रवर्धनम्।<br>
आयुरारोग्यकल्याणं जयप्रीतिविवर्धनम्।।<br>
स्नानदानादिहोमैश्च पितॄणां पावनं परम्।। १०७.६६ ।।<br>
<br>
ब्रह्मोवाच<br>
अस्त्वित्याह च तां गङ्गां सुवृद्धां गौतमप्रियाम्।<br>
गौतमस्थापितं लिङ्गं वृद्धानाम्नैव कीर्तितम्।। १०७.६७ ।।<br>
<br>
तत्रैव च मुदं प्राप्तो वृद्धया मुनिसत्तमः।<br>
तत्र स्नानं च दानं च सर्वाभीष्टप्रदायकम्।। १०७.६८ ।।<br>
<br>
ततः प्रभृति तत्तीर्थं वृद्धासंगममुच्यते।। १०७.६९ ।।<br>
<br>
इति श्रीमहापुराणे आदिब्राह्मो तीर्थमाहात्म्ये वृद्धासंगमाद्युभयतटसप्तदशतीर्थवर्णनं नाम सप्ताधिकशततमोऽध्यायः।। १०७ ।।<br>
<br>
गौतमीमाहात्म्येऽष्टात्रिंशोऽध्यायः।। ३८ ।।<br>
