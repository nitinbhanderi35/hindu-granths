<span style="font-size: 14pt; line-height: 200%"><br>
<b>तत्रादौ सत्राजिदुपाख्यानवर्णनम्</b><br>
<b>लोमहर्षण उवाच</b><br>
भजमानस्य पुत्रोऽथ रथमुख्यो विदूरथः।<br>
राजाधिदेवः शूरस्तु विदूरथसुतोऽभवत्॥ १६.१ ॥<br>
<br>
राजाधिदेवस्य सुता जज्ञिरे वीर्य्यवत्तराः।<br>
दत्तातिदत्तौ बलिनौ शोणाश्वः श्वेतवाहनः॥ १६.२ ॥<br>
<br>
शमी च दण्डशर्म्मा च दन्तशत्रुश्च शत्रुजित्।<br>
श्रवणा च श्रविष्ठा च स्वसारौ सम्बभूवतुः॥ १६.३ ॥<br>
<br>
शमिपुत्रः प्रतिक्षत्रः प्रतिक्षत्रस्य चात्मजः।<br>
स्वयम्भोजः स्वयम्भोजाद्भदिकः सम्बभूव ह॥ १६.४ ॥<br>
<br>
तस्य पुत्रा बभूवुर्हि सर्व्वे भीमपराक्रमाः।<br>
कृतवर्म्माग्रजस्तेषां शतधन्वा तु मध्यमः॥ १६.५ ॥<br>
<br>
देवान्तश्च नरान्तश्च भिषग्वैतरणश्च यः।<br>
सुदान्तश्चादिदान्तश्च निकाश्यः कामदम्भकः॥ १६.६ ॥<br>
<br>
देवान्तस्याभवत् पुत्रो विद्वान् कम्बलबर्हिषः।<br>
असमौजाः सुतस्तस्य नासमौजाश्च तावुभौ॥ १६.७ ॥<br>
<br>
अजातपुत्राय चसुतान् प्रददावसमौजसे।<br>
सुदंष्ट्रश्च शुचारुश्च कृष्ण इत्यन्धकाः स्मृता॥ १६.८ ॥<br>
<br>
गान्धारी चैव माद्री च क्रोष्टुभार्य्ये बभूवतुः।<br>
गान्धारी जनयामास अनमित्रं महाबलम्॥ १६.९ ॥<br>
<br>
माद्री युधाजितं पुत्रं ततो वै देवमीढुषम्।<br>
अनमित्रममित्राणां जेतारमपराजितम्॥ १६.१० ॥<br>
<br>
अनमित्रसुतो निघ्नो निघ्नतो द्वौ बभूवतुः।<br>
प्रसेनश्चाथ सत्राजिच्छत्रुसेनाजितावुभौ॥ १६.११ ॥<br>
<br>
प्रसेनो द्वारवत्यां तु निवसन् यो महामणिम्।<br>
दिव्यं स्यमन्तकं नाम स सूर्यादुपलब्धवान्॥ १६.१२ ॥<br>
<br>
तस्य सत्राजितः सूर्य्यः यथा प्राणसमोऽभवत्।<br>
स कदाचिन्निशापाये रथेन रथिनां वरः॥ १६.१३ ॥<br>
<br>
तोयकूलमपः स्प्रष्टुमुपस्थातुं                                                                                                                                                                                                                                                                                                                                                           ययौ रविम्।<br>
तस्योपतिष्ठतः सूर्य्यं विवस्वानग्रतः स्थितः॥ १६.१४ ॥<br>
<br>
विस्पष्टमूर्त्तिर्भगवांस्तेजोमण्डलवान् विभुः।<br>
अथ राजा विवस्वन्तमुवाच स्थितमग्रतः॥ १६.१५ ॥<br>
<br>
यथैव व्योम्नि पश्यामि सदा त्वां ज्योतिषां पते।<br>
तेजोमण्डलिनं देवं तथैव पुरतः स्थितम्॥ १६.१६ ॥<br>
<br>
को विशेषोऽस्ति मे त्वत्तः सख्येनोपगतस्य वै।<br>
एतच्छ्रुत्वा तु भगवान्मणिरत्नं स्यमन्तकम्॥ १६.१७ ॥<br>
<br>
स्वकण्ठादवमुच्याथ एकान्ते न्यस्तवान् विभुः।<br>
ततो विग्रहवन्तं तं ददर्श नृपतिस्तदा॥ १६.१८ ॥<br>
<br>
प्रीतिमानथ तं दृष्ट्वा मुहूर्त्तं कृतवान् कथाम्।<br>
तमभिप्रस्थितं भूयो विवस्वन्तं स सत्रजित्॥ १६.१९ ॥<br>
<br>
लोकान् भासयसे सर्व्वान् भास्करस्तदा।<br>
तदेतन्मणिरत्नं मे भगवन् दातुमर्हसि॥ १६.२० ॥<br>
<br>
ततः स्यमन्तकमणिं दत्तवात् भास्करस्तदा।<br>
स तमाबध्य नगरीं प्रविवेश महीपतिः॥ १६.२१ ॥<br>
<br>
तं जनाः पर्य्यधावन्तः सूर्य्योऽयं गच्छतीति ह।<br>
स्वां पुरीं स विसिष्माय राजा त्वन्तःपुरं तथा॥ १६.२२ ॥<br>
<br>
तं प्रसेनजितं दिव्यं मणिरत्नं स्यमन्तकम्।<br>
ददौ भ्रात्रे नरपतिः प्रेम्णा सत्राजिदुत्तमम्॥ १६.२३ ॥<br>
<br>
स मणिः स्यन्दते रुक्मं वृष्ण्यन्धकनिवेशने।<br>
कालवर्षी च पर्जन्यो न च व्याधिभयं ह्मभूत्॥ १६.२४ ॥<br>
<br>
लिप्सां चक्रे प्रसेनस्य मणिरत्ने स्यमन्तके।<br>
गोविन्दो न च तं लेभे भक्तोऽपि न जहार सः॥ १६.२५ ॥<br>
<br>
कदचिन्मृगयां यातः प्रसेनस्तेन भूषितः।<br>
स्यमन्तककृते सिंहाद्वधं प्राप वनेचरात् ॥ १६.२६ ॥<br>
<br>
अथ सिंहं प्रधावन्तमृक्षराजो महाबलः।<br>
निहत्य मणिरत्नं तदादाय प्राविशद्गुहाम्॥ १६.२७ ॥<br>
<br>
ततो वृष्ण्यन्धकाः कृष्णं प्रसेनवधकारणात्।<br>
प्रार्थनां तां मणेर्बुद्ध्वा सर्व्व एव शशङ्किरे॥ १६.२८ ॥<br>
<br>
स शङ्क्यमानो धर्म्मात्मा ह्यकारी तस्य कर्म्मणः।<br>
आहरिष्ये मणिमिति प्रतिज्ञाय वनं ययौ॥ १६.२९ ॥<br>
<br>
यत्र प्रसेनो मृगयां व्याचरत्तत्र चाप्यथ।<br>
प्रसेनस्य पदं गृह्य पुरुषैराप्तकारिभिः॥ १६.३० ॥<br>
<br>
ऋक्षवन्तं गिरिवरं विन्ध्यं च गिरिमुत्तम्।<br>
अन्वेषयन् परिश्रान्तः स ददर्श महामनाः॥ १६.३१ ॥<br>
<br>
साश्वं हतं प्रसेनं तु नाविन्दत च तन्मणिम्।<br>
अथ सिंहः प्रसेनस्य शरीरस्याविदूरतः॥ १६.३२ ॥<br>
<br>
ऋक्षेण निहतो दृष्टः पदैर्ऋक्षस्तु सूचितः।<br>
पदैस्तैरन्वियायाथ गुहामृक्षस्य माधवः॥ १६.३३ ॥<br>
<br>
स हि ऋक्षविले वाणीं शुश्राव प्रमदेरिताम्।<br>
धात्र्या कुमारमादाय सुतं जाम्बवतो द्विजाः॥ १६.३४ ॥<br>
<br>
क्रीडयन्त्या च मणिना मा रोदीरित्यथेरिताम्॥ १६.३५ ॥<br>
<br>
<b>धात्र्युवाच</b><br>
सिंहः प्रसेनमधीत् सिंहो जाम्बवता हतः।<br>
सुकुमारक मा रोदीस्तव ह्येष स्यमन्तकः॥ १६.३६ ॥<br>
<br>
व्यक्तितस्तस्य शब्दस्य तूर्णमेव बिलं ययौ।<br>
प्रविश्य तत्र च भगवांस्तदृक्षबिलमञ्जसा॥ १६.३७ ॥<br>
<br>
स्थापयित्वा बिलद्वारे यदूँल्लाङ्गलिना सह।<br>
शार्ङ्गधन्वा बिलस्थं तु जाम्बवन्तं ददर्श सः॥ १६.३८ ॥<br>
<br>
युयुधे वासुदेवस्तु बिले जाम्बवता सह।<br>
बाहुभ्यामेव गोविन्दो दिवसानेकविंशतिम्॥ १६.३९ ॥<br>
<br>
प्रविष्टेऽथ बिले कृष्णे बलदेवपुरःसराः।<br>
पुरीं द्वारवतीमेत्य हतं कृष्णं न्यवेदयन्॥ १६.४० ॥<br>
<br>
वासुदेवोऽपि निर्जित्य जाम्बवन्तं महाबलम्।<br>
लेभे जाम्बवतीं कन्यामृक्षराजस्य सम्मताम्॥ १६.४१ ॥<br>
<br>
मणिं स्यमन्तकं चैव जग्राहात्मविशुद्धये।<br>
अनुनीयर्क्षराजं तु निर्ययौ च ततो बिलात्॥ १६.४२ ॥<br>
<br>
उपायाद्द्वारकां कृष्णः सविनीतैः पुरःसरैः।<br>
एवं स मणिराहृत्य विशोध्यात्मानमच्युतः॥ १६.४३ ॥<br>
<br>
ददौ सत्राजिते तं वै सर्वसात्त्वतसंसदि।<br>
एवं मिथ्याभिशस्तेन कृष्णेनामित्रघातिना॥ १६.४४ ॥<br>
<br>
आत्मा विशोधितः पापाद्विनिर्जित्य स्यमन्तकम्।<br>
सत्राजितो दश त्वासन् भार्य्यास्तासां शतं सुताः॥ १६.४५ ॥<br>
<br>
ख्यातिमन्तस्त्रयस्तेषां भङ्गकारस्तु पूर्व्वजः।<br>
वीरो वातपतिश्चैव वसुमेधस्तथेव च ॥ १६.४६ ॥<br>
<br>
कुमार्य्यश्चापि तिस्रो वै दिक्षु ख्याता द्विजोत्तमाः।<br>
सत्यभामोत्तमा तासां व्रतिनी च च दृढव्रता॥ १६.४७ ॥<br>
<br>
तथा प्रस्वापिनी चैव भार्य्याः कृष्णाय ता ददौ।<br>
सभाक्षो भङ्गकारिस्तु नावेयश्च नरोत्तमौ॥ १६.४८ ॥<br>
<br>
जज्ञाते गुणसम्पन्नौ विश्रुतौ रूपसम्पदा।<br>
माद्रयाः पुत्रस्तु जज्ञेऽथ वृष्णिपुत्रो युधाजितः॥ १६.४९ ॥<br>
<br>
जज्ञाते तनयौ वृष्णेः श्वफल्कश्चित्रकस्तथा।<br>
श्वफल्कः काशिराजस्य सुतां भार्य्यामविन्दत॥ १६.५० ॥<br>
<br>
गान्दिनीं नाम तस्याश्च गाः सदा प्रददौ पिता।<br>
तस्यां जज्ञे महाबाहुः श्रुतवानतिथिप्रियः॥ १६.५१ ॥<br>
<br>
अक्रूरोऽथ महाभागो जज्ञे विपुलदक्षिणः।<br>
उपमद्गुस्ततथा मद्गुर्म्मुदरश्चारिमर्दनः॥ १६.५२ ॥<br>
<br>
आरिक्षेपस्तथोपेक्षः शत्रुहा चारिमेजयः।<br>
धर्म्मभृच्चापि धर्म्मा च गृध्रभोजान्धकस्तथा॥ १६.५३ ॥<br>
<br>
आवाहप्रतिवाहौ च सुन्दरी च वराङ्गना।<br>
विश्रुताश्वस्य महिषी कन्या चास्य वसुन्धरा॥ १६.५४ ॥<br>
<br>
रुपयौवनसम्पन्ना सर्व्वसत्त्वमनोहरा।<br>
अक्रूरेणोग्रसेनायां सुतौ वै कुलनन्दनौ॥ १६.५५ ॥<br>
<br>
वसुदेवश्चोपदेवश्च जज्ञाते देववर्च्चसौ।<br>
चित्रकस्याभवन् पुत्राः पृथुर्व्विपृथुरेव च॥ १६.५६ ॥<br>
<br>
अश्वग्रीवोऽश्वबाहुश्च सुपार्श्वकगवेषणौ।<br>
अरिष्टनेमिश्च सुता धर्म्मो धर्म्मभृदेव च॥ १६.५७ ॥<br>
<br>
सुबाहुर्बहुबाहुश्च श्रविष्ठाश्रवणे स्त्रियौ।<br>
इमां मिथ्याभिशस्तिं यः कृष्णस्य समुदाहृताम्॥ १६.५८ ॥<br>
<br>
वेद मिथ्याभिशापास्तं न स्पृशन्ति कदाचन॥ १६.५९ ॥<br>
<br>
इति श्रीब्राह्मे महापुराणे स्यमन्तकप्रत्यानयननिरूपणं नाम षोडशोऽध्यायः॥ १६ ॥<br>
</span>
