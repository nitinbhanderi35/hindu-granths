<b>उमामहेश्वरसंवादे देवलोकप्राप्तिकारणकथनम्	<br></b>
<b>उमोवाच	<br></b>
किं शीलः किं समाचारः पुरुषः कैश्च कर्मभिः।	<br>
स्वर्गं समभिपद्येत संप्रदानेन केन वा॥ २२५.१ ॥	<br><br>
<b>महेश्वर उवाच	<br></b>
दाता ब्राह्मणसत्कर्ता दीनार्तकृपणादिषु।	<br>
भक्षभोज्यान्नपानानां वाससां च महामतिः॥ २२५.२ ॥	<br><br>
प्रतिश्रयान्सभाः कुर्यात्प्रपाः पुष्करिणीस्तथा।	<br>
नित्यकादीनि कर्माणि करोति प्रयतः शुचिः॥ २२५.३ ॥	<br><br>
आसनं शयनं यानं गृहं रत्नं धनं तथा।	<br>
सस्यजातानि सर्वाणि सक्षेत्राण्यथ योषितः॥ २२५.४ ॥	<br><br>
सुप्रशान्तमना नित्यं यः प्रयच्छति मानवः।	<br>
एवं भूतो नरो देवि देवलोकेऽभिजायते॥ २२५.५ ॥	<br><br>
तत्रोष्य सुचिरं कालं भुक्त्वा भोगाननुत्तमान्।	<br>
सहाप्सरोभिर्मुदितो रमित्वा नन्दनादिषु॥ २२५.६ ॥	<br><br>
तस्माच्चयुतो महेशानि मानुषेषूपजायते।	<br>
महाभागकुले देवि धनधान्यसमाचिते॥ २२५.७ ॥	<br><br>
तत्र कामगुणैः सर्वैः समुपेतो मुदाऽन्वितः।	<br>
महाकार्यो माभागो धनी भवति मानवः॥ २२५.८ ॥	<br><br>
?Bएते देवि महाभागाः प्राणिनो दानशालिनः।	<br>
ब्रह्मणा वै पुरा प्रोक्ताः सर्वस्य प्रियदर्शनाः॥ २२५.९ ॥	<br><br>
अपरे मानवा देवि प्रदानकृपणा द्विजाः।	<br>
योऽन्नानि न प्रयच्छन्ति विद्यमानेऽप्यबुद्धयः॥ २२५.१० ॥	<br><br>
दीनान्धकृपणान्दृष्ट्वा भिक्षुकानतिथीनपि।	<br>
याच्यमाना निवर्तन्ते जिह्वालोभसमन्विताः॥ २२५.११ ॥	<br><br>
न धनानि न वासांसि न भोगान्न च काञ्चनम्।	<br>
न गाश्च नान्नविकृतिं प्रयच्छन्ति कदाचन॥ २२५.१२ ॥	<br><br>
अप्रलुब्धाश्च ये लुब्धा नास्तिका दानवर्जिताः।	<br>
एवं भूता नरा देवी निरयं यान्त्यबुद्धयः॥ २२५.१३ ॥	<br><br>
ते वै मनुष्यतां यान्ति यदा कालस्य पर्ययात्।	<br>
धनरिक्ते कुले जन्म लभन्ते स्वल्पबुद्धयः॥ २२५.१४ ॥	<br><br>
क्षुत्पिपासापरीताश्च सर्वलोकबहिष्कृताः।	<br>
निराशाः सर्वभागेभ्यो जीवन्त्यधर्मजीविकाः॥ २२५.१५ ॥	<br><br>
अल्पभोगकुले जाता अल्पभोगरता नराः।	<br>
अनेन कर्मणा देवि भवन्त्यधनिनो नराः॥ २२५.१६ ॥	<br><br>
अपरे दम्भिनो नित्यं मानिनः परतो रताः।	<br>
आसनार्हस्य ये पीठं न यच्छन्त्यल्पचेतसः॥ २२५.१७ ॥	<br><br>
मार्गार्हस्य च ये मार्गं न प्रयच्छन्त्यबुद्धयः।	<br>
अर्घार्हान्न च संस्कारैरर्चन्ति यथाविधि॥ २२५.१८ ॥	<br><br>
पाद्यमाचमनीयं वा प्रयच्छन्त्यभिबुद्धयः।	<br>
शुभं चाभिमतं प्रेम्णा गुरुं नाभिवदन्ति ये॥ २२५.१९ ॥	<br><br>
अभिमानप्रवृद्धेन लोभेन सममास्थिताः।	<br>
संमान्यांश्चावमन्यन्ते वृद्धान्परिभवन्ति च॥ २२५.२० ॥	<br><br>
एवंविधा नरा देवि सर्वे निरयगामिनः।	<br>
ते चेद्यदि नरास्तस्मान्निरयादुत्तरन्ति च॥ २२५.२१ ॥	<br><br>
वर्षपूगैस्ततो जन्म लभन्ते कुत्सिते कुले।	<br>
श्वपाकपुल्कसादीनां कुत्सितानामचेतसाम्॥ २२५.२२ ॥ 	<br>
कुलेषु तेऽभिजायन्ते गुरुवद्धोपतापिनः।	<br>
न दम्भी न च मानी यो देवता तिथिपूजकः॥ २२५.२३ ॥	<br><br>
लोकपूज्यो नमस्कर्ता प्रसूतो मधुरं वचः।	<br>
सर्वकर्मप्रियकरः सर्वभूतप्रियः सदा॥ २२५.२४ ॥	<br><br>
अद्वेषी सुमुखः श्लक्ष्णः स्निग्धवाणीप्रदः सदा।	<br>
स्वागतेनैव सर्वेषां भूतानामविहिंसकः॥ २२५.२५ ॥	<br><br>
यथार्थं सत्क्रियापूर्वमर्चयन्नवतिष्ठते।	<br>
मार्गार्हाय ददन्मार्गं गुरुमभ्यर्चयन्सदा॥ २२५.२६ ॥	<br><br>
अतिथिप्रग्रहरतस्तथाऽभ्यागतपूजकः।	<br>
एवंभूतो नरो देवि स्वर्गतिं प्रतिपद्यते॥ २२५.२७ ॥	<br><br>
ततो मानुष्यमासाद्य विशिष्टकुलजो भवेत्।	<br>
तत्रासौ विपुलैर्भोगैः सर्वरत्नसमायुतः॥ २२५.२८ ॥	<br><br>
यर्थार्हादाता चार्हेषु धर्मचर्यापरो भवेत्।	<br>
संमतः सर्भूतानां सर्वलोकनमस्कृतः॥ २२५.२९ ॥	<br><br>
स्वकर्मफलमाप्नोति स्वयमेव नरः सदा।	<br>
एष धर्मो मया प्रोक्तो विधात्रा स्वयमीरितः॥ २२५.३० ॥	<br><br>
यस्तु रौद्रसमाचारः सर्वसत्त्वभयंकरः।	<br>
हस्ताभ्यां यदि वा पद्‌भ्यां रज्ज्वा दण्डेन वा पुनः॥ २२५.३१ ॥	<br><br>
लोष्टैः स्तम्भैरुपायैर्वा जन्तून्बाधेन शोभने।	<br>
हिंसार्थं निष्कटतिप्रज्ञः प्रोद्वेजयति चैव हि॥ २२५.३२ ॥	<br><br>
उपक्रामति जन्तूंश्च उद्वेगजननः सदा।	<br>
एवं शीलसमाचारो निरयं प्रतिपद्यते॥ २२५.३३ ॥	<br><br>
सचेन्मनुष्यतां गच्छेद्यदि कालस्य पर्ययात्।	<br>
बह्वाबाधापरिक्लिष्टे कुले जयति सोऽधमे॥ २२५.३४ ॥	<br><br>
लोकद्विष्टोऽधमः पुंसां स्वयं कर्मकृतैः फलैः।	<br>
एष देवि मनुष्येषु बोद्धव्यो ज्ञातिबन्धुषु॥ २२५.३५ ॥	<br><br>
अपरः सर्वभूतानि दयावाननुपश्यति।	<br>
मैत्री दृष्टिः पितृसमो निर्वैरो नियतेन्द्रियः॥ २२५.३६ ॥	<br><br>
नोद्वेजयति भूतानि न च हन्ति दयापरः।	<br>
हस्तपादैश्च नियतैर्विश्वास्यः सर्वजन्तुषु॥ २२५.३७ ॥	<br><br>
न रज्ज्वा न च दण्डेन न लोष्टैर्नाऽऽयुधेन च।	<br>
उद्वेजयति भूतानि शुभकर्मा दयापरः॥ २२५.३८ ॥	<br><br>
एवं शीलसमाचारः स्वर्गे समुपजायते।	<br>
तत्रासौ भवने दिव्ये मुदा वसति देववत्॥ २२५.३९ ॥	<br><br>
स चेत्स्वर्गक्षयान्मतर्त्यो मनुष्येषूपजायते।	<br>
अल्पायासो निरातङ्कः स जातः सुखमेधते॥ २२५.४० ॥	<br><br>
सुखभागी निरायासो निरुद्वेगः सदा नरः।	<br>
एष देवि सतां मार्गो बाधा यत्र न विद्यते॥ २२५.४१ ॥	<br><br>
<b>उमोवाच	<br></b>
इमे मनुष्य दृश्यन्ते ऊहापोहविशारदाः।	<br>
ज्ञानविज्ञानसंपन्नाः प्रज्ञावन्तोऽर्थकोविदाः॥ २२५.४२ ॥	<br><br>
दुष्प्रज्ञाश्चापरे देव ज्ञानविज्ञानवर्जिताः।	<br>
केन कर्मविपाकेन प्रज्ञावान्पुरुषो भवेत्॥ २२५.४३ ॥	<br><br>
अल्पप्रज्ञो विरूपाक्ष कथं भवति मानवः।	<br>
एवं त्वं संश्यं छिन्धि सर्वधर्मभृतां वर॥ २२५.४४ ॥	<br><br>
जात्यन्धाश्चापरे देव रोगार्ताश्चापरे तथा।	<br>
नराः क्लीबाश्च दृश्यन्ते कारणं ब्रूहि तत्र वै॥ २२५.४५ ॥	<br><br>
<b>महेश्वर उवाच	<br></b>
ब्राह्मणान्वेदविदुषः सिद्धान्धर्मविदस्तथा।	<br>
परिच्छन्त्यरहः कुशलाकुशलं सदा॥ २२५.४६ ॥	<br><br>
वर्जयन्तोऽशुभं कर्म सेवमानाः शुभं तथा।	<br>
लभन्ते स्वर्गतिं नित्यमिह लोके यथासुखम्॥ २२५.४७ ॥	<br><br>
स चेन्मनुष्यतां याति मेधावी तत्र जायते।	<br>
श्रुतं यज्ञानुगं यस्य कल्याणमुपजायते॥ २२५.४८ ॥	<br><br>
परदारेषु ये चापि चक्षुर्दुष्टं प्रयुञ्जते।	<br>
तेन दुष्टस्वभावेन जात्यन्धास्ते भवन्ति हि॥ २२५.४९ ॥	<br><br>
मनसाऽपि प्रदुष्टेन नग्नां पश्यन्ति ये स्त्रियम्।	<br>
रोगार्तास्ते भवन्तीह नरा दुष्कृतकारिणः॥ २२५.५० ॥	<br><br>
ये तु मूढा दुराचारा वियोनौ मैथुने रताः।	<br>
पुरुषेषु सुदुष्प्रज्ञाः क्लीबत्वमुपयान्ति ते॥ २२५.५१ ॥	<br><br>
पशूंश्च ये वै बध्नन्ति चैव गुरुतल्पगाः।	<br>
प्रीकर्णमैथुना ये च क्लीब, जायन्ति वै नराः॥ २२५.५२ ॥	<br><br>
<b>उमोवाच	<br></b>
अवद्यं किं तु वै कर्म निरवद्यं तथैव च।	<br>
श्रेयः कुर्वन्नवाप्नोति मानवो देवसत्तम॥ २२५.५३ ॥	<br><br>
<b>महेश्वर उवाच	<br></b>
श्रेयांसं मार्गमन्विच्छन्सदा यः पृच्छति द्विजान्।	<br>
धर्मान्वेषी गुणाकाङ्क्षी स स्वर्गं समुपाश्नुते॥ २२५.५४ ॥	<br><br>
यदि मानुष्यतां देवि कदाचित्संनियच्छति।	<br>
मेधावी धारणायुक्तः प्राज्ञस्तत्रापि जायते॥ २२५.५५ ॥	<br><br>
एष देवि सतां धर्मो गन्तव्यो भूतिकारकः।	<br>
नृणां हितार्थाय सदा मया चैवमुदाहृतः॥ २२५.५६ ॥	<br><br>
<b>उमोवाच	<br></b>
अपरे स्वल्पविज्ञाना धर्मविद्वेषिणो नराः।	<br>
ब्राह्मणान्वेदविदुषो नेच्छन्ति परिसर्पितुम्॥ २२५.५७ ॥	<br><br>
व्रतवन्तो नराः केचिच्छ्रद्धादमपरायणाः।	<br>
अव्रता भ्रष्टनियमास्तथाऽन्ये राक्षसोपमाः॥ २२५.५८ ॥	<br><br>
यज्वानश्च तथैवान्ये निर्मोहाश्च तथा परे।	<br>
केन कर्मविपाकेन भवन्तीह वदस्व मे॥ २२५.५९ ॥	<br><br>
<b>महेश्वर उवाच	<br></b>
आगमालोकधर्माणां मर्यादाः पूर्वनिर्मिताः।	<br>
प्रमाणेनानुवर्तन्ते दृश्यन्ते ह दृढव्रताः॥ २२५.६० ॥	<br><br>
अधर्मं धर्ममित्याहुर्ये च मोहवशं गताः।	<br>
अव्रता नष्टमर्यादास्ते नरा ब्रह्मराक्षसाः॥ २२५.६१ ॥	<br><br>
ये वै कालकृतोद्योगात्संभवन्तीह मानवाः।	<br>
निर्होमा निर्वषट्कारास्ते भवन्ति नराधमाः॥ २२५.६२ ॥	<br><br>
एष देवि मया सर्वसंशयच्छेदनाय ते।	<br>
कुशलाकुशलो नॄणां व्याख्यातो धर्मसागरः॥ २२५.६३ ॥	<br><br>
इति श्रीमहापुराणे आदिब्राह्मे उमामहेश्वरसंवादे धर्मनिरूपणं नाम पञ्चविंशत्यधिकद्विशततमोऽध्यायः॥ २२५ ॥	<br>
