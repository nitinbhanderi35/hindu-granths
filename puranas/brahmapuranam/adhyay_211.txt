<b>कृष्णमानुषोत्सर्गकथनम्	<br></b>
<b>व्यास उवाच	<br></b>
इत्युक्तो दारुकः कृष्णं प्रणिपत्य पुनः पुनः।	<br>
प्रदक्षिणं च बहुशः कृत्वा प्रायाद्यथोदितम्॥ २११.१ ॥	<br><br>
स च गत्वा तथा चक्रे द्वारकायां तथाऽऽर्जुनम्।	<br>
आनिनाय महाबुद्धिं वज्रं चक्रे तथा नृपम्॥ २११.२ ॥	<br><br>
भगवानापि गोविन्दो वासुदेवात्मकं परम्।	<br>
ब्रह्मात्मनि समारोप्य सर्वभूतेष्वधारयत्॥ २११.३ ॥	<br><br>
स मानयन्द्विजवचो दुर्वासा यदुवाच ह।	<br>
योगयुक्तोऽभत्पादं कृत्वा जानुनि सत्तमाः॥ २११.४ ॥	<br><br>
संप्राप्तो वै जरा नाम तदा तत्र स लुब्धकः।	<br>
मुशलशेषलोहस्य सायकं धारयन्परम्॥ २११.५ ॥	<br><br>
स तत्पादं मृगाकारं समवेक्ष्य व्यवस्थितः।	<br>
ततो विव्याध तेनैव तोमरेण द्विजोत्तमाः॥ २११.६ ॥	<br><br>
गतश्च ददृशे तत्र चतुर्बाहुधरं नरम्।	<br>
प्रणिपत्याऽऽह चैवैनं प्रसीदेति पुनः पुनः॥ २११.७ ॥	<br><br>
अजानता कृतमिदं मया हरिणशङ्कया।	<br>
क्षम्यतामात्मपापेन दग्धं मा दग्धुमर्हसि॥ २११.८ ॥	<br><br>
<b>व्यास उवाच	<br></b>
ततस्तं भगवानाह नास्ति ते भयमण्वपि।	<br>
गच्छ त्वं मत्प्रसादेन लुब्ध स्वर्गेश्वरास्पदम्॥ २११.९ ॥	<br><br>
<b>व्यास उवाच	<br></b>
विमानमागतं सद्यस्तद्वाक्यसमनन्तरम्।	<br>
आरुह्य प्रययौ स्वर्गं लुब्धकस्तत्प्रसादतः॥ २११.१० ॥	<br><br>
गते तस्मिन्स भगवान्संयोज्याऽऽत्मानमात्मनि।	<br>
ब्रह्मभूतेऽव्ययेऽचिन्त्ये वासुदेवमयेऽमले॥ २११.११ ॥	<br><br>
अजन्मन्यजरेऽनाशिन्यप्रमेयेऽखिलात्मनि।	<br>
त्यक्त्वा स मानुषं देहमवाप त्रिविधां गतिम्॥ २११.१२ ॥	<br><br>
इति श्रीमहापुराणे आदिब्राह्मे व्यासर्षिसंवादे श्रीकृष्णचरिते कृष्णमानुषोत्सर्गकथनं नामैकादशाधिकद्विशततमोऽध्यायः॥ २११ ॥	<br>
