<b>अथ द्विनवतितमोऽध्यायः</b><br>
<b>पापप्रणाशनतीर्थवर्णनम्</b><br>
<b>ब्रह्मोवाच</b><br>
पापप्रणाशनं नाम तीर्थं पापभयापहम्।<br>
नामधेयं प्रवक्ष्यामि श्रृणु नारद यत्नतः।। ९२.१ ।।<br>
<br>
धृतव्रत इति ख्यातो ब्राह्मणो लोकविश्रुतः।<br>
तस्य भार्या मही नाम तरुणी लोकसुन्दरी।। ९२.२ ।।<br>
<br>
तस्य पुत्रः सूर्यनिभः सनाज्जात इति श्रुतः।<br>
धृतव्रतं तथाऽकर्षन्मृत्युः कालेरितो मुने।। ९२.३ ।।<br>
<br>
ततः सा बालविधवा बालपुत्रा सुरूपिणी।<br>
त्रातारं नैव पश्यन्ती गालवाश्रममभ्यगात्।। ९२.४ ।।<br>
<br>
तस्मै पुत्रं निवेद्याथ स्वैरिणी पापमोहिता।<br>
सा बभ्राम बहून्देशान्पुंस्कामा कामचारिणी।। ९२.५ ।।<br>
<br>
तत्पुत्रो गालवगृहे वेदवेदाङ्गपारगः।<br>
जातोऽपि मातृदोषेण वेश्येरितमतिस्त्वभूत्।। ९२.६ ।।<br>
<br>
जनस्थानमिति ख्यातं नानाजातिसमावृतम्।<br>
तत्रासौ पण्यवेषेण अध्यास्ते च मही तथा।। ९२.७ ।।<br>
<br>
तत्सृतोऽपि बहून्देशान्परिबभ्राम कामुकः।<br>
सोऽपि कालवशात्तत्र जनस्थानेऽवसत्तदा।। ९२.८ ।।<br>
<br>
स्त्रियमाकाङ्क्षते वेश्यां धृतव्रतसुतो द्विजः।<br>
मही चापि धनं दातॄन्पुरुषान्समपेक्षते।। ९२.९ ।।<br>
<br>
मेने न पुत्रमात्मीयं स चापि न तु मातरम्।<br>
तयोः समागमश्चाऽऽसीद्धिधिना मातृपुत्रयोः।। ९२.१० ।।<br>
<br>
एवं बहुतिथे काले पुत्रे मातरि गच्छति।<br>
तयोः परस्परं ज्ञानं नैवाऽऽडसीन्माकृपुत्रयोः।। ९२.११ ।।<br>
<br>
एवं प्रवर्तमानस्य पितृधर्मेण सन्मतिः।<br>
आसीत्तस्याप्यसद्वृत्तेः श्रृणु नारद चित्रवत्।। ९२.१२ ।।<br>
<br>
स्वैरस्थित्या वर्तमानो नेदं स परिहातवान्।<br>
ब्राह्मीं संध्यामनुष्ठाय तदूर्ध्वं तु धनार्जनम्।। ९२.१३ ।।<br>
<br>
विद्याबलेन वित्तानि बहून्यार्ज्य ददात्यसौ।<br>
तथा स प्रातरुत्थाय गङ्गां गत्वा यथाविधि।। ९२.१४ ।।<br>
<br>
शौचादि स्नानसंध्यादि सर्वं कार्यं यथाक्रमम्।<br>
कृत्वा तु ब्राह्मणान्नत्वा ततोऽभ्येति स्वकर्मसु।। ९२.१५ ।।<br>
<br>
प्रातःकाले गौतमीं तु यदा याति विरूपवान्।<br>
कुष्ठसर्वाङ्गशिथिलः पूयशोणितनिःस्रवः।। ९२.१६ ।।<br>
<br>
सनात्वा तु गौतमीं गङ्गां यदा याति सुरूपधृक्।<br>
शान्तः सूर्याग्निसदृशो मूर्तिमानिव भास्करः।। ९२.१७ ।।<br>
<br>
एतद्रुपद्वयं स्वस्य नैव पश्यति स द्विजः।<br>
गालवो यत्र भगवांस्तपोज्ञानपरायणः।। ९२.१८ ।।<br>
<br>
आश्रित्य गौतमीं देवीं आस्ते च मुनिभिर्वृतः।<br>
ब्राह्मणोऽपि च तत्रैव नित्यं तीर्थं समेत्य च।। ९२.१९ ।।<br>
<br>
गालवं च नमस्याथ ततो याति स्वमन्दिरम्।<br>
गङ्गायाः सेवनात्पूर्वं सनाज्जातस्य यद्वपुः।। ९२.२० ।।<br>
<br>
स्नानसंध्योत्तरे काले पुनर्यदपि तद्द्विजे।<br>
उभयं तस्य तद्रूपं गालवो नित्यमेव च।। ९२.२१ ।।<br>
<br>
दृष्ट्वा सविस्मयो मेने किंचिदस्त्यत्र कारणम्।<br>
एवं सविस्मयो भूत्वा गालवः प्राह तं द्विजम्।। ९२.२२ ।।<br>
<br>
गच्छन्तं तु नमस्याथ सनाज्जातं गुरुर्गृहम्।<br>
आहूय यत्नतो धीमान्कृपया विस्मयेन च।। ९२.२३ ।।<br>
<br>
गालव उवाच<br>
को भवान्क्व च गन्ताऽसि किं करोषि क्व भोक्ष्यसि।<br>
किंनामा त्वं क्व शय्या ते का ते भार्या वदस्व मे।। ९२.२४ ।।<br>
<br>
ब्रह्मोवाच<br>
गालवस्य वचः श्रुत्वा ब्राह्मणोऽप्याह तं मुनिम्।। ९२.२५ ।।<br>
<br>
ब्रह्मण उवाच<br>
श्वः कथ्यते मया सर्वं ज्ञात्वा कार्यविनिर्णयम्।। ९२.२६ ।।<br>
<br>
ब्रह्मोवाच<br>
एवमुक्त्वा गालवं तं सनाज्जातो गृहं ययौ।<br>
भुक्त्वा रात्रौ तया सम्यक्शय्यामासाद्य बन्धकीम्।।<br>
उवाच चकितः स्मृत्वा गालवस्य तु यद्वचः।। ९२.२७ ।।<br>
<br>
ब्राह्मण उवाच<br>
त्वं तु सर्वगुणोपेता बन्धक्यपि पतिव्रता।<br>
आवयोः सदृशी प्रीतिर्यावज्जीवं प्रवर्तताम्।। ९२.२८ ।।<br>
<br>
तथाऽपि किंचित्पृच्छामि किंनाम्नी त्वं क्व वा कुलम्।<br>
किंनु स्थानं क्व वा बन्धुर्मम सर्वं निवेद्यताम्।। ९२.२९ ।।<br>
<br>
बन्धक्युवाच<br>
धृतव्रत इति ख्यातो ब्राह्मणो दीक्षितः शुचिः।<br>
तस्य भार्या मही चाहं मत्पुत्रो गालवाश्रमे।। ९२.३० ।।<br>
<br>
उत्सृष्टो मतिमान् बालः सनाज्जात इति श्रुतः।<br>
अहं तु पूर्वदोषेण त्यक्त्वा धर्मं कुलागतम्।।<br>
स्वैरिणी त्विह वर्तेऽहं विद्धि मां ब्राह्मणीं द्विज।। ९२.३१ ।।<br>
<br>
ब्रह्मोवाच<br>
तस्यास्तद्वचनं श्रुत्वा मर्मविद्ध इवाभक्त्।<br>
पपात सहसा भूमौ वेश्या तं वाक्यमब्रवीत्।। ९२.३२ ।।<br>
<br>
वेश्योवाच<br>
किं तु जातं द्विजश्रेष्ठ क्व च प्रीतिर्गता तव।<br>
किं तु वाक्यं मया चोक्तं तव चित्तविरोधकृत्।। ९२.३३ ।।<br>
<br>
आत्मानमात्मनाऽऽश्वास्य ब्राह्मणो वाक्यमब्रवीत्।। ९२.३४ ।।<br>
<br>
ब्राह्मण उवाच<br>
धृतव्रतः पिता विप्रस्तत्पुत्रोऽहं सनाद्यतः।<br>
माता मही मम इयं मम दैवादुपागता।। ९२.३५ ।।<br>
<br>
ब्रह्मोवाच<br>
एतच्छ्रुत्वा तस्य वाक्यं साऽप्यभूदतिदुःखिता।<br>
तयोस्तु शोचतोः पश्चात्प्रभाते विमले रवौ।।<br>
गालवं मुनिशार्दूलं गत्वा विप्रो न्यवेदयत्।। ९२.३६ ।।<br>
<br>
ब्राह्मण उवाच<br>
धृतव्रतसुतो ब्रह्मंस्त्वया पूर्वं तु पालितः।<br>
उपनीतस्त्वया चैव मही माता मम प्रभो।। ९२.३७ ।।<br>
किं करोमि च किं कृत्वा निष्कृतिर्मम वै भवेत्।। ९२.३८ ।।<br>
<br>
ब्रह्मोवाच<br>
तद्विप्रवचनं श्रुत्वा गालवः प्राह मा शुचः।<br>
तवेदं द्विविधं रूपं नित्यं पश्याम्यपूर्ववत्।। ९२.३९ ।।<br>
<br>
ततः पृष्टोऽसि वृत्तान्तं श्रुतं ज्ञातं मया यथा।<br>
यत्कृत्यं तव तत्सर्वं गङ्गायां प्रत्यगात्क्षयम्।। ९२.४० ।।<br>
<br>
अस्य तीर्थस्य माहात्म्यादस्या देव्याः प्रसादतः।<br>
पूतोऽसि प्रत्यहं वत्स नात्र कार्या विचारणा।। ९२.४१ ।।<br>
<br>
प्रभाते तव रूपाणि सपापानि त्वहर्निशम्।<br>
पश्येऽहं पुनरप्येव रूपं तव गुणोत्तमम्।। ९२.४२ ।।<br>
<br>
आगच्छन्तं त्वागोयुक्तं गच्छन्तं त्वामनागसम्।<br>
पश्यामि नित्यं तस्मात्त्वं पूतो देव्या कृतोऽधुना।। ९२.४३ ।।<br>
<br>
तस्मान्न कार्यं ते किंचिदवशिष्टं भविष्यति।<br>
इयं च माता ते विप्र ज्ञाता या चैव बन्धकी।। ९२.४४ ।।<br>
<br>
पश्चात्तापं गताऽत्यन्तं निवृत्त त्वथ पातकात्।<br>
भूतानां विषये प्रीतिर्वत्स स्वाभाविकी यतः।। ९२.४५ ।।<br>
<br>
सत्सङ्गतो महापुण्यान्निवृत्तिर्दैवतो भवेत्।<br>
अत्यर्थमनुतप्तेयं प्रागाचरितपुण्यतः।। ९२.४६ ।।<br>
<br>
स्नानं कृत्वा चात्र तीर्थे ततः पूता भविष्यति।<br>
तथा तो चक्रतुरुभौ मातापुत्रौ च नारद।। ९२.४७ ।।<br>
<br>
स्नानाद्बभूवतुरुभौ गतपापावसंशयम्।<br>
ततः प्रभृति तत्तीर्थं धौतपापं प्रचक्षते।। ९२.४८ ।।<br>
<br>
पापप्रणाशनं नाम गालवं चेति विश्रुतम्।<br>
महापातकमल्पं वा तथा यच्चोपपातकम्।।<br>
तत्सर्वं नाशयेदेद्वौतपापं सुपुण्यदम्।। ९२.४९ ।।<br>
<br>
इति श्रीमहापुराणे आदिब्राह्मे गौतमीमाहात्म्ये धौतपापमाहात्म्यनिरूपणं द्विनवतितमोऽध्यायः।। ९२ ।।<br>
<br>
गौतमीमाहात्म्ये त्रयोविंशोऽध्यायः।। २३ ।।<br>
