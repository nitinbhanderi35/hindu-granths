<b>नारसिंहतीर्थवर्णनम्	<br></b>
<b>ब्रह्मोवाच	<br></b>
नारसिंहमिति ख्यातं गङ्गाया उत्तरे तटे।	<br>
तस्यानुभावं वक्ष्यामि सर्वरक्षाविधायकम्॥ १४९ ॥	<br><br>
हिरण्यकशिपुः पूर्वमभवद्‌बलिनां वरः।	<br>
तपसा विक्रमेणापि देवानामपराजितः॥ १४९.२ ॥	<br><br>
हरिभक्तात्मजद्वेषकलुषीकृतमानसः।	<br>
आविर्भूय सभास्तम्भाद्विश्वात्मत्वं प्रदर्शयन्॥ १४९.३ ॥	<br><br>
तं हत्वा नरसिंहस्तत्सैन्यमद्रावयत्तदा।	<br>
सर्वान्हत्वा महादैत्यान्क्रमेणाऽऽजौ महामृगः॥ १४९.४ ॥	<br><br>
रसातलस्थाञ्शत्रुंश्च जित्वा स्वर्लोकमीयिवान्।	<br>
तत्र जित्वा भुवं गत्वा दैत्यान्हत्वा नगस्थितान्॥ १४९.५ ॥	<br><br>
समुद्रस्थान्नदीसंस्थान्ग्राममस्थान्वनवासिनः।	<br>
नानारूपधरान्दैत्यान्निजघान मृगाकृतिः॥ १४९.६ ॥	<br><br>
आकाशगान्वायुसंस्थाञ्ज्योतिर्लोकमुपागतान्।	<br>
वज्रपाताधिकनखः समुद्धूतमहासटः॥ १४९.७ ॥	<br><br>
दैत्यगर्भस्राविगर्जी निर्जिताशेषराक्षसः।	<br>
महानादैर्वीक्षितैश्च प्रलयानलसंनिभैः॥ १४९.८ ॥	<br><br>
चपेटैरङ्गविक्षेपैरसुरान्पर्यचूर्णयत्।	<br>
एवं हत्वा बहुविधान्गौतमीमगमद्धरिः॥ १४९.९ ॥	<br><br>
स्वपदाम्बुजसंभूतां मनोनयननन्दिनीम्।	<br>
तत्राम्बर्य इति ख्यातो दण्डकाधिपते रिपुः॥ १४९.१० ॥	<br><br>
देवानां दुर्जयो योद्धा बलेन महाताऽऽवृतः।	<br>
तेनाभवन्महारौद्रं भीषणं लोमहर्षणम्॥ १४९.११ ॥	<br><br>
शस्त्रास्त्रवर्षणं युद्धं हरिणा दैत्यसूनुना।	<br>
निजघान हरिः श्रीमांस्तं रिपुं ह्यत्तरे तटे॥ १४९.१२ ॥	<br><br>
गङ्गायां नारसिंहं तु तीर्थं त्रैलोक्यविश्रुतम्।	<br>
स्नानदानादिकं तत्र सर्वपापग्रहार्दनम्॥ १४९.१३ ॥	<br><br>
सर्वरक्षाकरं नित्यं जरामरणवारणम्।	<br>
यथा सुराणां सर्वेषां न कोऽपि हरिणा समः॥ १४९.१४ ॥	<br><br>
तीर्थानामप्यशेषाणां तथा तत्तीर्थमुत्तमम्।	<br>
तत्र तीर्थे नरः स्नात्वा कुर्यान्नृहरिपूजनम्॥ १४९.१५ ॥	<br><br>
स्वर्गे मर्त्ये तले वाऽपि तस्य किंचिन्न दुर्लभम्।	<br>
इत्याद्याष्टौ मुने तत्र महातीर्थानि नारद॥ १४९.१६ ॥	<br><br>
पृथक्पृथक्तीर्थकोटिफलमाहुर्मनीषिणः।	<br>
अश्रद्धयाऽपि यन्नाम्नि स्मृते सर्वाघसंक्षयः॥ १४९.१७ ॥	<br><br>
भवेत्साक्षान्नृसिंहोऽसौ सर्वदा यत्र संस्थितः।	<br>
तत्तीर्थसेवासंजातं फलं कैरिह वर्ण्यते॥ १४९.१८ ॥	<br><br>
यथा न देवो नृहरेरधिकः क्वापि वर्तते।	<br>
तथा नृसिंहतीर्थेन समं तीर्थं न कुत्रचित्॥ १४९.१९ ॥	<br><br>
इति श्रीमहापुराणे आदिब्राह्मे तीर्थमाहात्म्ये नारसिंहाद्यष्टतीर्थवर्णनं नामैकोनपञ्चाशदधिकशततमोऽध्यायः॥ १४९ ॥	<br><br>
गौतमीमाहात्म्येऽशीतितमोऽध्यायः॥ ८० ॥	<br>
