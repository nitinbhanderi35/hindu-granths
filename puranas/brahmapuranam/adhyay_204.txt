<b>इन्द्रकृष्णसंवादवर्णनम्	<br></b>
<b>व्यास उवाच	<br></b>
संस्तुतो भगवानित्थं देवराजेन केशवः।	<br>
प्रहस्य भावगम्भीरमुवोचेदं द्विजोत्तमाः।। २०४.१ ।।	<br><br>
<b>श्रीभगवानुवाच	<br></b>
देवराजो भवानिन्द्रो वयं मर्त्या जगत्पते।	<br>
क्षन्तव्यं भवतैवैतदपराधकृतं मम।। २०४.२ ।।	<br><br>
पारिजाततरुचायं नीयतामचितास्पदम्।	<br>
गृहीतोऽयं मया शक्र सत्यावचनकारणात्।। २०४.३ ।।	<br><br>
वज्रं चेदं गृहाण त्वं यष्टव्यं प्रहितं त्वया।	<br>
तवैवैतत्प्रहरणं शक्रवैरिविदारणम्।। २०४.४ ।।	<br><br>
<b>शक्र उवाच	<br></b>
विमोहयसि मामीश मर्त्योऽहमिति किं वदन्।	<br>
जानीमस्त्वां भगवतोऽनन्तसौख्यविदो वयम्।। २०४.५ ।।	<br><br>
यऽसि सोऽसि जगन्नाथ प्रवृतौ नाथ संस्थितः।	<br>
जगतः शल्यनिष्कर्ष करोष्यसुरसूदन।। २०४.६ ।।	<br><br>
नीयतां पारिजातोऽयं कृष्ण द्वारवतीं पुरीम्।	<br>
मर्त्यलोके त्वया मुक्ते नायं संस्थास्यते भुवि।। २०४.७ ।।	<br><br>
<b>व्यास उवाच	<br></b>
तथेत्युक्त्वा तु देवेन्द्रमाजगाम भुवं हरिः।	<br>
प्रयुक्तैः सिद्धागन्धर्वैः स्तूयमानस्त्वथर्षिभिः।। २०४.८ ।।	<br><br>
जगाम कृष्णः सहसा गृहीत्वा पादपोत्तमम्।	<br>
ततः शङ्खमुपाध्माय द्वारकोपरि संस्थितः।। २०४.९ ।।	<br><br>
हर्षमुत्पादयामास द्वारकावासिनां द्विजाः।	<br>
अवतीर्याथ गरुडात्सत्यभामासहायवान्।। २०४.१० ।।	<br><br>
निष्कुटे स्थापयामास पारिजातं महातरुम्।	<br>
यमभ्येत्य जनः सर्वो जातिं स्मरति पौर्विकीम्।। २०४.११ ।।	<br><br>
वास्यते यस्य पुष्पाणां गन्धेनोर्वी त्रियोजनम्।	<br>
ततस्ते यादवाः सर्वे देवगन्धानमानुषान्।। २०४.१२ ।।	<br><br>
ददृशुः पादपे तस्मिन्कुर्वतो मुखदर्शनम्।	<br>
किंकरैः समुपानीतं हस्त्यश्वादि ततो धनम्।। २०४.१३ ।।	<br><br>
स्त्रियश्च कृष्णो जग्राह नरकस्य परिग्रहात्।	<br>
ततः काले शुभे प्राप्त उपयेमे जनार्दनः।। २०४.१४ ।।	<br><br>
ताः कन्या नरकावासात्सर्वतो याः समाहृताः।	<br>
एकस्मिन्नेव गोविन्दः कालेनाऽऽसां द्विजोत्तमाः।। २०४.१५ ।।	<br><br>
जग्राह विधिवत्पाणीन्पृथग्देहे स्वधर्मतः।	<br>
षोडश स्त्रीसहस्राणि शतमेकं तथाऽधिकम्।। २०४.१६ ।।	<br><br>
तावन्ति चक्रे रूपाणि भगवान्मधुसूदनः।	<br>
एकैकशश्च ताः कन्या मेनिरे मधुसूदनम्।। २०४.१७ ।।	<br><br>
ममैव पाणिग्रहणं गोविन्दः कृतवानिति।	<br>
निशासु जगतः स्रष्टा तासां गेहेषु केशवः।।	<br>
उवास विप्रा सर्वासां विश्वरूपधरो हरिः।। २०४.१८ ।।	<br><br>
इति श्रीमहापुराणे आदिब्राह्मे श्रीकृष्णचरिते चतुरधिकद्विशततमोऽध्यायः।। २०४ ।।	<br>
