सनत्कुमार उवाच।<br>
अथोवाच महादेवो देवान् ब्रह्मपुरोगमान् ।<br>
ऋषीणां चैव प्रत्यक्षं तीर्थमाहात्म्यमुत्तमम् १ ।<br>
एतत् सांनिहितं प्रोक्तं सरः पुण्यतमं महत् ।<br>
मयोपसेवितं यस्मात् तस्मान्मुक्तिप्रदायकम् २ ।<br>
इह ये पुरुषाः केचिद् ब्राह्मणाः क्षत्रिया विशः ।<br>
लिङ्गस्य दर्शनादेव पश्यन्ति परमं पदम् ३ ।<br>
अहन्यहनि तीर्थानि आसमुद्र सरांसि च ।<br>
स्थाणुतीर्थं समेष्यन्ति मध्यं प्राप्ते दिवाकरे ४ ।<br>
स्तोत्रेणानेन च नरो यो मां स्तोष्यति भक्तितः ।<br>
तस्याहं सुलभो नित्यं भविष्यामि न संशयः ५ ।<br>
इत्युक्त्वा भगवान् रुद्रो ह्यन्तर्धानं गतः प्रभुः ।<br>
देवाश्च ऋषयः सर्वे स्वानि स्थानानि भेजिरे ६ ।<br>
ततो निरन्तरं स्वर्गं मानुषैर्मिश्रितं कृतम् ।<br>
स्थाणुलिङ्गस्य माहात्म्यं दर्शनात्स्वर्गमाप्नुयात् ७ ।<br>
ततो देवाः सर्व एव ब्रह्माणं शरणं ययुः ।<br>
तानुवाच तदा ब्रह्मा किमर्थमिह चागताः ८ ।<br>
ततो देवाः सर्व एव इदं वचनमब्रुवन् ।<br>
मानुषेभ्यो भयं तीव्रं रक्षास्माकं पितामह ९ ।<br>
तानुवाच तदा ब्रह्मा सुरांस्त्रिदशनायकः ।<br>
पांशुना पूर्यतां शीघ्रं सरः शक्रे हितं कुरु १० ।<br>
ततो ववर्ष भगवान् पांशुना पाकशासनः ।<br>
सप्ताहं पूरयामास सरो देवैस्तदा वृतः ११ ।<br>
तं दृष्ट्वा पांशुवर्षं च देवदेवो महेश्वरः ।<br>
करेण धारयामास लिङ्गं तीर्थवटं तदा १२ ।<br>
तस्मात् पुण्यतमं तीर्थमाद्यं यत्रोदकं स्थितम् ।<br>
तस्मिन् स्नातः सर्वतीर्थैः स्नातो भवति मानवः १३ ।<br>
यस्तत्र कुरुते श्राद्धं वटलिङ्गस्य चान्तरे ।<br>
तस्य प्रीताश्च पितरो दास्यन्ति भुवि दुर्लभम् १४ ।<br>
पूरितं त ततो दृष्ट्वा ऋषयः सर्व एव ते ।<br>
पांशुना सर्वगात्राणि स्पृशन्ति श्रद्धया युताः १५ ।<br>
तेऽपि निर्धूतपापास्ते पांशुना मुनयो गताः ।<br>
पूज्यमानाः सुरगणैः प्रयाता ब्रह्मणः पदम् १६ ।<br>
ये तु सिद्धा महात्मानस्ते लिङ्गं पूजयन्ति च ।<br>
व्रजन्ति परमां सिद्धिं पुनरावृत्तिदुर्लभाम् १७ ।<br>
एवं ज्ञात्वा तदा ब्रह्मा लिङ्गं शैलमयं तदा ।<br>
आद्यलिङ्गं तदा स्थाप्य तस्योपरि दधार तत् १८ ।<br>
ततः कालेन महता तेजसा तस्य रञ्जितम् ।<br>
तस्यापि स्पर्शनात् सिद्धः परं पदमवाप्नुयात् १९ ।<br>
ततो देवैः पुनर्ब्रह्मा विज्ञप्तो द्विजसत्तम ।<br>
एते यान्ति परां सिद्धिं लिङ्गस्य दर्शनान्नराः २० ।<br>
तच्छ्रुत्वा भगवान् ब्रह्मा देवानां हितकाम्यया ।<br>
उपर्युपरि लिङ्गानि सप्त तत्र चकार ह २१ ।<br>
ततो ये मुक्तिकामाश्च सिद्धाः शमपरायणाः ।<br>
सेव्य पांशुं प्रयत्नेन प्रयाताः परमं पदम् २२ ।<br>
पांशवोऽपि कुरुक्षेत्रे वायुना समुदीरिताः ।<br>
महादुष्कृतकर्माणं प्रयान्ति परमं पदम् २३ ।<br>
अज्ञानाज्ज्ञानतो वापि स्त्रियो वा पुरुषस्य वा ।<br>
नश्यते दुष्कृतं सर्वं स्थाणुतीर्थप्रभावतः २४ ।<br>
लिङ्गस्य दर्शनान्मुक्तिः स्पर्शनाच्च वटस्य च ।<br>
तत्संनिधौ जले स्नात्वा प्राप्नोत्यभिमतं फलम् २५ ।<br>
पितॄणां तर्पणं यस्तु जले तस्मिन् करिष्यति ।<br>
बिन्दो बिन्दौ तु तोयस्य अनन्तफलभाग्भवेत् २६ ।<br>
यस्तु कृष्णतिलैः सार्द्धं लिङ्गस्य पश्चिमे स्थितः ।<br>
तर्पयेच्छ्रद्धया युक्तः स प्रीणाति युगत्रयम् २७ ।<br>
यावन्मन्वन्तरं प्रोक्तं यावल्लिङ्गस्य संस्थितिः ।<br>
तावत्प्रीताश्च पितरः पिबन्ति जलमुत्तमम् २८ ।<br>
कृते युगे सान्निहत्यं त्रेतायां वायुसंज्ञितम् ।<br>
कलिद्वापरयोर्मध्ये कूपं रुद्र ह्रदं स्मृतम् २९ ।<br>
चैत्रस्य कृष्णपक्षे च चतुर्दश्यां नरोत्तमः ।<br>
स्नात्वा रुद्र ह्रदे तीर्थे परं पदमवाप्नुयात् ३० ।<br>
यस्तु वटे स्थितो रात्रिं ध्यायते परमेश्वरम् ।<br>
स्थाणोर्वटप्रसादेन मनसा चिन्तितं फलम् ३१ ।<br>
इति श्रीवामनपुराणे सरोमाहात्म्ये पञ्चचत्वारिंशत्तमोऽध्यायः।<br>
<br>
