<b>पुलस्त्य उवाच</b><br>
ततस्त्रिनेत्रस्य गतः प्रावृट्कालो घनोपरि।<br>
लोकानन्दकरी रम्या शरत् समभवन्मुने॥ २-१<br>
<br>
त्यजन्ति नीलाम्बुधरा नभस्तलं वृक्षांश्च कङ्काः सरितस्तटानि।<br>
पद्माः सुगन्धं निलयानि वायसा रुरुर्विषाणं कलुषं जलाशयः॥ २-२<br>
<br>
विकासमायन्ति त पङ्कजानि चन्द्रांशवो भान्ति लताः सुपुष्पाः।<br>
नन्दन्ति हृष्टान्यपि गोकुलानि सन्तश्च संतोषमनुव्रजन्ति॥ २-३<br>
<br>
सरस्सु पद्म गगने च तारका जलाशयेष्वेव तथा पयांसि।<br>
सतां च चित्तं हि दिशां मुखैः समं<br>
वैमल्यमायान्ति शशङ्ककान्तयः॥ २-४<br>
<br>
एतादृशे हरः काले मेघपृष्ठाधिवासिनीम्।<br>
सतीमादाय शैलेन्द्रं मन्दरं समुपाययौ॥ २-५<br>
<br>
ततो मन्दरपृष्ठेऽसौ स्थितः समशिलातले।<br>
रराम शंभुर्भगवान् सत्या सह महाद्युतिः॥ २-६<br>
<br>
ततो व्यतीते शरदि प्रतिबुद्धे च केशवे।<br>
दक्षः प्रजापतिश्रेष्ठो यष्टुमारभत क्रतुम्॥ २-७<br>
<br>
द्वादशेव स चादित्यान् शक्रादींश्च सुरोत्तमान्।<br>
सकश्यपान् समामन्त्र्य सदस्यान् समचीकरत्॥ २-८<br>
<br>
अरुन्धत्या च सहितं वसिष्ठं शंसितव्रतम्।<br>
सहानसूययाऽत्रिं च सह धृत्या च कौशिकम्॥ २-९<br>
<br>
अहल्यया गौतमं च भरद्वाजममायया।<br>
चन्द्रया सहितं ब्रह्मन्नृषिमङ्गिरसं तथा॥ २-१०<br>
<br>
आमन्त्र्य कृतवान्दक्षः सदस्यान् यज्ञसंसदि।<br>
विद्वान् गुणसंपन्नान् वेदवेदाड्गपारगान्॥ २-११<br>
<br>
धर्मं च स समाहूय भार्ययाऽहिंसया सह।<br>
निमन्त्र्य यज्ञवाटस्य द्वारपालत्वमादिशत्॥ २-१२<br>
<br>
अरिष्टनेमिनं चक्रे इध्माहरणकारिणम्।<br>
भृगुं च मन्त्रसंस्कारे सम्यग् दक्षं प्रयुक्तवान्॥ २-१३<br>
<br>
तथा चन्द्रमसं देवं रोहिण्या सहितं शुचिम्।<br>
धनानामाधिपत्ये च युक्तवान् हि प्रजापतिः॥ २-१४<br>
<br>
जामातृदुहितुश्वैव दौहित्रांश्च प्रजापतिः।<br>
सशंकरां सतीं मुक्त्वा मखे सर्वान् न्यमन्त्रयत्॥ २-१५<br>
<br>
<b>नारद उवाच</b><br>
किमर्थं लोकपतिना धनाध्यक्षो महेश्वरः।<br>
ज्येष्ठः श्रेष्ठो वरिष्ठोऽपि आद्योऽपि न निमन्त्रितः॥ २-१६<br>
<br>
<b>पुलस्त्य उवाच</b><br>
ज्येष्ठः श्रेष्ठो वरिष्ठोऽपि आद्योऽपि भगवान् शिवः।<br>
कपालीति विदित्वेशो दक्षेण न निमन्त्रितः॥ २-१७<br>
<br>
<b>नारद उवाच </b><br>
किमर्थं देवताश्रेष्ठः शूलपाणिस्त्रिलोचनः<br>
कपाली भगवाञ्जातः कर्मणा केन शंकरः॥ २-१८<br>
<br>
श्रृणुष्वावहितो भूत्वा कथामेतां पुरातनीम्।<br>
प्रोक्तमादिपुराणे च ब्रह्मणाऽव्यक्तमूर्त्तिना॥ २-१९<br>
<br>
पुरा त्वेकार्णवं सर्वं जगत्स्थावरजङ्गमम्।<br>
नष्टचन्द्रार्कनक्षत्रं प्रणष्टपवनानलम्॥ २-२०<br>
<br>
अप्रतर्क्यमविज्ञेयं भावाभावविवर्जितम्।<br>
निमग्नपर्वततरु तमोभूतं सुदुर्दशम्॥ २-२१<br>
<br>
तस्मिन् स शेते भगवान् निद्रां वर्षसहस्रिकीम्।<br>
रात्र्यन्ते सृजते लोकान् राजसं रूपमास्थितः॥ २-२२<br>
<br>
राजसः पञ्चवदनो वेदवेदाङ्गपारगः।<br>
स्रष्टा चराचरस्यास्य जगतोऽद्भुतदर्शनः॥ २-२३<br>
<br>
तमोमयस्तथैवान्यः समुद्भूतस्त्रिलोचनः।<br>
शूलपाणिः कपर्द्दी च अक्षमालां च दर्शयन्॥ २-२४<br>
<br>
ततो महात्मा ह्यसृजदहंकारं सुदारुणम्।<br>
येनाक्रान्तावुभौ देवौ तावेव ब्रह्मशंकरौ॥ २-२५<br>
<br>
अहंकारावृतो रुद्रः प्रत्युवाच पितामहम्।<br>
को भवानिह संप्राप्तः केन सृष्टोऽसि मां वद॥ २-२६<br>
<br>
पितामहोऽप्यहंकारात् प्रत्युवाचाथ को भवान्।<br>
भवतो जनकः कोऽत्र जननी वा तदुच्यताम्॥ २-२७<br>
<br>
इत्यन्योन्यं पुरा ताभ्यां ब्रह्मेशाभ्यां कलिप्रिय।<br>
परिवादोऽभवत् तत्र उत्पत्तिर्भवतोऽभवत्॥ २-२८<br>
<br>
भवानप्यन्तरिक्षं हि जातमात्रस्तदोत्पतत्।<br>
धारयन्नतुलां वीणां कुर्वन् किलकिलाध्वनिम्॥ २-२९<br>
<br>
ततो विनिर्जितः शंभुर्मानिना पद्मयोनिना।<br>
तस्थावधोमुखो दीनो ग्रहाक्रान्तो यथा शशी॥ २-३०<br>
पराजिते लोकपतौ देवेन परमेष्टिना।<br>
क्रोधान्धकारितं रुद्रं पञ्चमोऽथ मुखोऽब्रवीत्॥ २-३१<br>
<br>
अहं ते प्रतिजानामि तमोमूर्तो त्रिलोचन।<br>
दिग्वासा वृषभारूढो लोकक्षयकरो भवान्॥ २-३२<br>
<br>
इत्युक्ताः शंकरः क्रुद्धो वदनं घोरचक्षुषा।<br>
निर्दग्धुकामस्त्वनिशं ददर्श भगवानजः॥ २--३३<br>
<br>
ततस्त्रिनेत्रस्य समुद्भवन्ति वक्त्राणि पञ्चाथ सुदर्शनानि।<br>
श्वेतं च रक्तं कनकावदातं नीलं तथा पिङ्गजटं च शुभ्रम्॥ २-३४<br>
<br>
वक्त्राणि दृष्ट्वाऽर्कसमानि सद्यः पैतामहं वक्त्रमुवाच वाक्यम्।<br>
समाहतस्याथ जलस्य बुद्बुदा भवन्ति किं तेषु पराक्रमोऽस्ति॥ २-३५<br>
<br>
तच्छ्रुत्वा क्रोधयुक्तेन शंकरेण महात्मना।<br>
नखाग्रेण शिरश्छिन्नं ब्राह्‌मं परुषवादिनम्॥ २-३६<br>
<br>
तच्छिन्नं शंकरस्यैव सव्ये करतलेऽपतत्।<br>
पतते न कदाचिच्च तच्छंकरकराच्छिरः॥ २-३७<br>
<br>
अथ क्रोधावृतेनापि ब्रह्मणाऽद्भुतकर्मणा।<br>
सृष्टस्तु पुरुषो धीमान् कवची कुण्डली शरी॥ २-३८<br>
<br>
धनुष्पाणिर्महाबाहुर्बाणशक्तिधरोऽव्ययः।<br>
चतुर्भुजो महातूणी आदित्यसमदर्शनः॥ २-३९<br>
<br>
स प्राह गच्छ दुर्बुद्धे मा त्वां शूलिन् निपातये।<br>
भवान् पापसमायुक्तः पापिष्ठं को जिघांसति॥ २-४०<br>
<br>
इत्युक्ताः शंकरस्तेन पुरुषेण महात्मना।<br>
त्रपायुक्तो जगामाथ रुद्रो बदरिकाश्रमम्॥ २-४१<br>
<br>
नरनारायणस्थानं पर्वते हि हिमाश्रये।<br>
सरस्वती यत्र पुण्या स्यन्दते सरितां वरा॥ २-४२<br>
<br>
तत्र गत्वा च तं दृष्ट्वा नारायणमुवाच ह।<br>
भिक्षां प्रयच्छ भगवन् महाकापालिकोऽस्मि भोः॥ २-४३<br>
<br>
इत्युक्तो धर्मपुत्रस्तु रुद्रं वचनमब्रवीत्।<br>
सव्यं भुजं ताडयस्व त्रिशूलेन महेश्वर॥ २-४४<br>
<br>
नारायणवचः श्रुत्वा त्रिशूलेन त्रिलोचनः।<br>
सव्यं नारायणभुजं ताडयामास वेगवान्॥ २-४५<br>
<br>
त्रिशूलाभिहतान्मार्गात् तिस्रो धारा विनिर्ययुः।<br>
एका गगनमाक्रम्य स्थिता ताराभिमण्डिता॥ २-४६<br>
<br>
द्वितीया न्यपतद् भूमौ तां जग्राह तपोधनः।<br>
अत्रिस्तस्मात् समुद्भूतो दुर्वासाः शंकरांशतः॥ २-४७<br>
<br>
तृतीया न्यपतद् धारा कपाले रौद्रदर्शने।<br>
तस्माच्छिशुः समभवत् सन्नद्धकवचो युवा॥ २-४८<br>
<br>
श्यामावदातः शरचापपाणिर्गर्जन्यथा प्रावृषि तोयदोऽसौ।<br>
इत्थं ब्रुवन् कस्य विशातयामि स्कन्धाच्छिरस् तालफलं यथैव॥ २-४९<br>
<br>
तं शंकरोऽभ्येत्य वचो बभाषे नरं हि नारायणबाहुजातम्।<br>
निपातयैनं नर दुष्टवाक्यं ब्रह्मात्मजं सूर्यशतप्रकाशम्॥ २-५०<br>
<br>
इत्येवमुक्तः स तु शंकरेण आद्यं धनुस्त्वाजगवं प्रसिद्धम्।<br>
जग्राह तूणानि तथाऽक्षयाणि युद्धाय वीरः स मतिं चकार॥ २-५१<br>
<br>
ततः प्रयुद्धौ सुभृशं महाबलौ ब्रह्मात्मजो बाहुभवश्च शार्वः।<br>
दिव्यं सहस्रं परिवत्सराणां ततो हरोऽभ्येत्य विरञ्चिमूचे॥ २-५२<br>
<br>
जितस्त्वदीयः पुरुषः पितामह नरेण दिव्यद्भुतकर्मणा बली।<br>
महापृषत्कैरभिपत्य ताडितस्तदद्भुतं चेह दिशो दशैव॥ २-५३<br>
<br>
ब्रह्मा तमीशं वचनं बभाषे नेहास्य जन्मान्यजितस्य शंभो।<br>
पराजितश्चेष्यतेऽसौ त्वदीयो नरो मदीयः पुरुषो महात्मा॥ २-५४<br>
<br>
इत्येवमुक्तो वचनं त्रिनेत्रश्चिक्षेप सूर्ये पुरुषं विरिञ्चेः।<br>
नरं नरस्यैव तदा स विग्रहे चिक्षेप धर्मप्रभवस्य देवः॥ २-५५<br>
<br>
इति श्रीवामनपुराणे द्वितीयोध्यायः ॥ २ ॥<br>
<br>
