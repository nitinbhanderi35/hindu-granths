ऋषय ऊचुः ।<br>
कथं मङ्कणकः सिद्धः कस्माज्जातो महानृषिः ।<br>
नृत्यमानस्तु देवेन किमर्थं स निवारितः १ ।<br>
लोमहर्षण उवाच।<br>
कश्यपस्य सुतो जज्ञे मानसो मङ्कणो मुनिः ।<br>
स्नानं कर्तुं व्यवसितो गृहीत्वा वल्कलं द्विजः २ ।<br>
तत्र गता ह्यप्सरसो रम्भाद्याः प्रियदर्शनाः ।<br>
स्नायन्ति रुचिराः स्निग्धास्तेन सार्धमनिन्दिताः ३ ।<br>
ततो मुनेस्तदा क्षोभाद्रे तः स्कन्नं यदम्भसि ।<br>
तद्रे तः स तु जग्राह कलशे वै महातपाः ४ ।<br>
सप्तधा प्रविभागं तु कलशस्थं जगाम ह ।<br>
तत्रर्षयः सप्त जाता विदुर्यान् मरुतां गणान् ५।<br>
वायुवेगो वायुबलो वायुहा वायुमण्डलः ।<br>
वायुज्वालो वायुरेतो वायुचक्रश्च वीर्यवान् ६ ।<br>
एते ह्यपत्यास्तस्यर्षेर्धारयन्ति चराचरम् ।<br>
पुरा मङ्कणकः सिद्धः कुशाग्रेणेति मे श्रुतम् ७ ।<br>
क्षतः किल करे विप्रास्तस्य शाकरसोऽस्रवत् ।<br>
स वै शाकरसं दृष्ट्वा हर्षाविष्टः प्रनृत्तवान् ८ ।<br>
ततः सर्वं प्रनृत्तं च स्थावरं जङ्गमं च यत् ।<br>
प्रनृत्तं च जगद् दृष्ट्वा तेजसा तस्य मोहितम् ९ ।<br>
ब्रह्मादिभिः सुरैस्तत्र ऋषिभिश्च तपोधनैः ।<br>
विज्ञप्तो वै महादेवो मुनेरर्थे द्विजोत्तमाः १० ।<br>
नायं नृत्येद् यथा देव तथा त्वं कर्तुमर्हसि ।<br>
ततो देवो मुनिं दृष्ट्वा हर्षाविष्टमतीव हि ११ ।<br>
सुराणां हितकामार्थं महादेवोऽभ्यभाषत ।<br>
हर्षस्थानं किमर्थं च तवेदं मुनिसत्तम ।<br>
तपस्विनो धर्मपथे स्थितस्य द्विजसत्तम १२ ।<br>
ऋषिरुवाच।<br>
किं न पश्यसि मे ब्रह्मन् कराच्छाकरसं स्रुतम् ।<br>
यं दृष्ट्वाहं प्रनृत्तो वै हर्षेण महतान्वितः १३ ।<br>
तं प्रहस्याब्रवीद् देवो मुनिं रागेण मोहितम् ।<br>
अहं न विस्मयं विप्र गच्छामीह प्रपश्यताम् १४ ।<br>
एवमुक्त्वा मुनिश्रेष्ठं देवदेवो महाद्युतिः ।<br>
अङ्गुल्यग्रेण विप्रेन्द्रा ः! स्वाङ्गुष्ठं ताडयद् भवः १५ ।<br>
ततो भस्म क्षतात् तस्मान्निर्गतं हिमसन्निभम् ।<br>
तद् दृष्ट्वा व्रीडितो विप्रः पादयोः पतितोऽब्रवीत् १६ ।<br>
नान्यं देवादहं मन्ये शूलपाणेर्महात्मनः ।<br>
चराचरस्य जगतो वरस्त्वमसि शूलधृक् १७ ।<br>
त्वदाश्रयाश्च दृश्यन्ते सुरा ब्रह्मादयोऽनघ ।<br>
पूर्वस्त्वमसि देवानां कर्ता कारयिता महत् १८ ।<br>
त्वत्प्रसादात् सुराः सर्वे मोदन्ते ह्यकुतोभयाः ।<br>
एवं स्तुत्वा महादेवमृषिः स प्रणतोऽब्रवीत् १९ ।<br>
भगवंस्त्वप्रसादाद्धि तपो मे न क्षयं व्रजेत् ।<br>
ततो देवः प्रसन्नात्मा तमृषिं वाक्यमब्रवीत् २० ।<br>
ईश्वर उवाच।<br>
तपस्ते वर्द्धतां विप्र मत्प्रसादात् सहस्रधा ।<br>
आश्रमे चेह वत्स्यामि त्वया सार्द्धमहं सदा २१ ।<br>
सप्तसारस्वते स्नात्वा यो ममर्चिष्यते नरः ।<br>
न तस्य दुर्लभं किञ्चिदिह लोके परत्र च २२ ।<br>
सारस्वतं च तं लोकं गमिष्यति न संशयः ।<br>
शिवस्य च प्रसादेन पाप्नोति परमं पदम् २३ ।<br>
इति श्रीवामनपुराणे सरोमाहात्म्ये अष्टत्रिंशत्तमोऽध्यायः।<br>
।<br>
