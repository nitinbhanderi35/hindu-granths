<b>नारद उवाच</b><br>
यदेतद् भवता प्रोक्तं सुकेशिनगरोऽम्बरात्।<br>
पातितो भुवि सूर्येण तत्कदा कुत्र कुत्र च ।। ११.१<br>
<br>
सुकेशीति च कश्चासौ केन दत्तः पुरोऽस्य च।<br>
किमर्थं पातितो भूम्यामाकाशाद् भास्करेण हि।। ११.२<br>
<br>
<b>पुलस्त्य उवाच</b><br>
श्रृणुष्वावहितो भूत्वा कथामेतां पुरातनीम्।<br>
यथोक्तवान् स्वयंभूर्मां कथ्यमानां मयाऽनघ।। ११.३<br>
<br>
आसीन्निशाचरपतिर्विद्युत्केशीति विश्रुतः।<br>
तस्य पुत्रो गुणज्येष्ठः सुकेशिरभवत्ततः।। ११.४<br>
<br>
तस्य तुष्टस्तथेशानः पुरमाकाशचारिणम्।<br>
प्रादादजेयत्वमपि शत्रुभिश्चाप्यवध्यताम्।। ११.५<br>
<br>
स चापि शंकरात् प्राप्य वरं गगनगं पुरम्।<br>
रेमे निशाचरैः सार्द्धं सदा धर्मपथि स्थितः।। ११.६<br>
<br>
स कदाचिद् गतोऽरण्यं मागधं राक्षसेश्वरः।<br>
तत्राश्रमांस्तु ददृशे ऋषीणां भावितात्मनाम्।। ११.७<br>
<br>
महर्षिन् स तदा दृष्ट्वा प्रणिपत्याभिवाद्य च।<br>
प्रत्युवाच ऋषीन् सर्वान् कृतासनपरिग्रहः।। ११.८<br>
<br>
<b>सुकेशिरुवाच</b><br>
प्रष्टुमिच्छामि भवतः संशयोऽयं हृदि स्थितः।<br>
कथयन्तु भवन्तो मे न चैवाज्ञापयाम्यहम्।। ११.९<br>
<br>
किंस्विच्छ्रेयः परे लोके किमु चेह द्विजोत्तमाः।<br>
केन पूज्यस्तथा सत्सु केनासौ सुखमेधते।। ११.१०<br>
<br>
<b>पुलस्त्य उवाच</b><br>
इत्थं सुकेशिवचनं निशम्य परमर्षयः।<br>
प्रोचुर्विमृश्य श्रेयोऽर्थमिह लोके परत्र च।। ११.११<br>
<br>
<b>ऋषय ऊचुः</b><br>
श्रूयतां कथयिष्यामस्तव राक्षसपुंगव।<br>
यद्धि श्रेयो भवेद् वीर इह चामुत्र चाव्ययम्।। ११.१२<br>
<br>
श्रेयो धर्मः परे लोके इह च क्षणदाचर।<br>
तस्मिन् समाश्रितः सत्सु पूज्यस्तेन सुखी भवेत्।। ११.१३<br>
<br>
<b>सुकेशिरुवाच</b><br>
किं लक्षणो भवेद् धर्मः किमाचरणसत्क्रियः।<br>
यमाश्रित्य न सीदन्ति देवाद्यास्तु तदुच्यताम्।। ११.१४<br>
<br>
<b>ऋषय ऊचुः</b><br>
देवानां परमो धर्मः सदा यज्ञादिकाः क्रियाः।<br>
स्वाध्यायवेदवेत्तृत्वं विष्णुपूजारतिः स्मृता।। ११.१५<br>
<br>
दैत्यानां बाहुशलित्वं मात्सर्यं युद्धसत्क्रिया।<br>
वेदनं नीतिशास्त्राणां हरभक्तिरुदाहृता।। ११.१६<br>
<br>
सिद्धानामुदितो धर्मो योगयुक्तिरनुत्तमा।<br>
स्वाध्यायं ब्रह्मविज्ञानं भक्तिर्द्वाभ्यामपि स्थिरा।। ११.१७<br>
<br>
उत्कृष्टोपासनं ज्ञेयं नृत्यवाद्येषु वेदिता।<br>
सरस्वत्यां स्थिरा भक्तिर्गान्धर्वो धर्म उच्यते।। ११.१८<br>
<br>
विद्याधरत्वमतुलं विज्ञानं पौरुषे मतिः।<br>
विद्याधराणां धर्मोऽयं भवान्यां भक्तिरेव च।। ११.१९<br>
<br>
गन्धर्वविद्या वेदित्वं भक्तिर्भानौ तथा स्थिरा।<br>
कौशल्यं सर्वशिल्पानां धर्मः किंपुरुषः स्मृतः।। ११.२०<br>
<br>
ब्रह्मचर्यममानित्वं योगाभ्यासरतिर्दृढा।<br>
सर्वत्र कामचारित्वं धर्मोऽयं पैतृकः स्मृतः।। ११.२१<br>
<br>
ब्रह्मचर्यं यताशित्वं जप्यं ज्ञानं च राक्षस।<br>
नियमाद्धर्मवेदित्वमार्षो धर्मः प्रचक्ष्यते।। ११.२२<br>
<br>
स्वाध्यायं ब्रह्मचर्यं च दानं यजनमेव च।<br>
अकार्पण्यमनायासं दयाऽहिंसा क्षमा दमः।। ११.२३<br>
<br>
जितेन्द्रियत्वं शौचं च माङ्गल्यं भक्तिरच्युते।<br>
शंकरे भास्करे देव्यां धर्मोऽयं मानवः स्मृतः।। ११.२४<br>
<br>
धनाधिपत्यं भोगानि स्वाध्यायं शंकरार्चनम्।<br>
अहंकारमशौण्डीर्यं धर्मोऽयं गुह्यकेष्विति।। ११.२५<br>
<br>
परदारावमर्शित्वं पारक्येऽर्थे च लोलुपा।<br>
स्वाध्यायं त्र्यम्बके भक्तिर्धर्मोऽयं राक्षसः स्मृतः।। ११.२६<br>
<br>
अविवेकमथाज्ञानं शौचहानिरसत्यता।<br>
पिशाचानामयं धर्मः सदा चामिषगृध्नुता।। ११.२७<br>
<br>
योनयो द्वादशैवैतास्तासु धर्माश्च राक्षस।<br>
ब्रह्मणा कथिताः पुण्या द्वादशैव गतिप्रदाः।। ११.२८<br>
<br>
<b>सुकेशिरुवाच</b><br>
भवद्भिरुक्ता ये धर्माः शाश्वता द्वादशाव्ययाः।<br>
तत्र ये मानवा धर्मास्तान् भूयो वक्तुमर्हथ।। ११.२९<br>
<br>
<b>ऋषयऊचुः</b><br>
श्रृणुष्व मनुजादीनां धर्मास्तु क्षणदाचर।<br>
ये वसन्ति महीपृष्ठे नरा द्वीपेषु सप्तसु।। ११.३०<br>
<br>
योजनानां प्रमाणेन पञ्चाशत्कोटिरायता।<br>
जलोपरि महीयं हि नौरिवास्ते सरिज्जले।। ११.३१<br>
<br>
तस्योपरि च देवेशो ब्रह्म शौलेन्द्रमुत्तमम्।<br>
कर्णिकाकारमत्युच्चं स्थापयामास सत्तम।। ११.३२<br>
<br>
तस्येमां निर्ममे पुण्यां प्रजां देवश्चतुर्दिशम्।<br>
स्थानानि द्वीपसंज्ञानि कृतवांश्च प्रजापतिः।। ११.३३<br>
<br>
तत्र मध्ये च कृतवाञ्जम्बूद्वीपमिति श्रुतम्।<br>
तल्लक्षं योजनानां च प्रमाणेन निगद्यते।। ११.३४<br>
<br>
ततो जलनिधी रौद्रो बाह्यतो द्विगुणः स्थितः।<br>
तस्यापि द्विगुणः प्लक्षो बाह्यतः संप्रतिष्ठितः।। ११.३५<br>
<br>
ततस्त्विक्षुरसोदश्च बाह्यतो वलयाकृतिः।<br>
द्विगुणः शाल्मलिद्वीपो द्विगुणोऽस्य महोदधेः।। ११.३६<br>
<br>
सुरोदो द्विगुणस्तस्य तस्माच्च द्विगुणः कुशः।<br>
घृतोदो द्विगुणश्चैव कुशद्वीपात् प्रकीर्तितः।। ११.३७<br>
<br>
घृतोदाद् द्विगुणः प्रोक्तः क्रौञ्चद्वीपो निशाचर।<br>
ततोऽपि द्विगुणः प्रोक्तः समुद्रो दधिसंज्ञितः।। ११.३८<br>
<br>
समुद्राद् द्विगुणः शाकः शाकाद् दुग्धाब्धिरुत्तमः।<br>
द्विगुणः संस्थितो यत्र शेषपर्यङ्कगो हरिः।<br>
एते च द्विगुणाः सर्वे परस्परमपि स्थिताः।। ११.३९<br>
<br>
चत्वारिंशदिमाः कोट्यो लक्षाश्च नवतिः स्मृताः।<br>
योजनानां राक्षसेन्द्र पञ्च चाति सुविस्तृताः।<br>
जम्बूद्वीपात् समारभ्य यावत्क्षीराब्धिरन्ततः।। ११.४०<br>
<br>
तस्माच्च पुष्करद्वीपः स्वादूदस्तदनन्तरम्।<br>
कोट्यश्चतस्रो लक्षाणां द्विपञ्चाशच्च राक्षस।। ११.४१<br>
<br>
पुष्करद्वीपमानोऽयं तावदेव तथोदधिः।<br>
लक्षमण्डकटाहेन समन्तादभिपूरितम्।। ११.४२<br>
<br>
एवं द्वीपास्त्विमे सप्त पृथग्धर्माः पृथक्‌क्रियाः।<br>
गदिष्यामस्तव वयं श्रृणुष्व त्वं निशाचर।। ११.४३<br>
<br>
प्लक्षादिषु नरा वीर ये वसन्ति सनातनाः।<br>
शाकान्तेषु न तेष्वस्ति युगावस्था कथंचन।। ११.४४<br>
<br>
मोदन्ते देववत्तेषां धर्मो दिव्य उदाहृतः।<br>
कल्पान्ते प्रलयस्तेषां निगद्येत महाभुज।। ११.४५<br>
<br>
ये जनाः पुष्करद्वीपे वसन्ते रौद्रदर्शने।<br>
पैशाचमाश्रिता धर्मं कर्मान्ते ते विनाशिनः।। ११.४६<br>
<br>
<b>सुकेशिरुवाच</b><br>
किमर्थं पुष्करद्वीपो भवद्भिः समुदाहृतः।<br>
दुर्दर्शः शौचरहितो घोरः कर्मान्तनाशकृत्।। ११.४७<br>
<br>
तस्मिन् निशाचर द्वीपे नरकाः सन्ति दारुणाः।<br>
रौरवाद्यास्ततो रौद्रः पुष्करो घोरदर्शनः।। ११.४८<br>
<br>
<b>सुकेशिरुवाच</b><br>
कियन्त्येतानि रौद्राणि नरकाणि तपोधनः।<br>
कियन्मात्राणि मार्गेण का च तेषु स्वरूपता।। ११.४९<br>
<br>
<b>ऋषय ऊचुः</b><br>
श्रृणुष्व राक्षसश्रेष्ठ प्रमाणं लक्षणं तथा।<br>
सर्वेषां रौरवादीनां संख्या या त्वेकविंशतिः।। ११.५०<br>
<br>
द्वे सहस्रे योजनानां ज्वलिताङ्गारविस्तृते।<br>
रौरवो नाम नरकः प्रथमः परिकीर्त्तितः।। ११.५१<br>
<br>
तप्तताम्रमयी भूमिरधस्ताद्वह्नितापिता।<br>
द्वितीयो द्विगुणस्तस्मान्महारौरव उच्यते।। ११.५२<br>
<br>
ततोऽपि द्विःस्थितश्चान्यस्तमिस्रो नरकः स्मृतः।<br>
अन्धतामिस्रको नाम चतुर्थो द्विगुणः परः।। ११.५३<br>
<br>
ततस्तु कालचक्रेति पञ्चमः परिगीयते।<br>
अप्रतिष्ठं च नरकं घटीयन्त्रं च सप्तमम्।। ११.५४<br>
<br>
असिपत्रवनं चान्यत्सहस्राणि द्विसप्ततिः।<br>
योजनानां परिख्यातमष्टमं नरकोत्तमम्।। ११.५५<br>
<br>
नममं तप्तकुम्भं च दशमं कूटशाल्मलिः।<br>
करपत्रस्तथैवोक्तस्तथाऽन्यः श्वानभोजनः।। ११.५६<br>
<br>
संदंशो लोहपिण्डश्च करम्भसिकता तथा।<br>
घोरा क्षारनदी चान्या तथान्यः कृमिभोजनः।<br>
तथाऽष्टादशमी प्रोक्ता घोरा वैतरणी नदी।। ११.५७<br>
<br>
तथाऽपरः शोणितपूयभोजनः क्षुराग्रधारो निशितश्च चक्रकः।<br>
संशोषणो नाम तथाप्यनन्तः प्रोक्तास्तवैते नरकाः सुकेशिन्।। ११.५८<br>
<br>
इति श्रीवामनपुराणे एकादशोऽध्यायः ।। ११ ।।<br>
