पुलस्त्य उवाच।।<br>
तस्मिंस्तीर्थवरे स्नात्वा दृष्ट्वा देवं त्रिलोचनम्।<br>
पूजयित्वा सुवर्णाक्षं नैमिषं प्रययौ ततः।। ८३.१<br>
<br>
तत्र तीर्थसहस्राणि त्रिंशत्पापहराणि च।<br>
गोमत्याः काञ्चनाक्ष्याश्च गुरुदायाश्च मध्यतः।। ८३.२<br>
<br>
तेषु स्नात्वार्च्य देवेशं पीतवाससमच्युतम्।<br>
ऋषीनपि च संपूज्य नैमिषारण्यवासिनः।। ८३.३<br>
<br>
देवदेवं तथेशानं संपूज्य विधिना ततः।<br>
गयायां गोपतिं द्रष्टुं जगाम स महासुरः।। ८३.४<br>
<br>
तत्र ब्रह्मध्वजे स्नात्वा कृत्वा चास्य प्रदक्षिणाम्।<br>
पिण्डनिर्वपणं पुण्यं पितृणां स चकार ह।। ८३.५<br>
<br>
उदपाने तथा स्नात्वा तत्राभ्यर्च्य पितॄन् वशी।<br>
गदापाणिं समभ्यर्च्य गोपतिं चापि शंकरम्।। ८३.६<br>
<br>
इन्द्रतीर्थे तथा स्नात्वा संतर्प्य पितृदेवताः।<br>
महानदीजले स्नात्वा सरयूमाजगाम सः।। ८३.७<br>
<br>
तस्यां स्नात्वा समभ्यर्च्य गोप्रतारे कुशेशयम्।<br>
उपोष्य रजनीमेकां विरजां नगरीं ययौ।। ८३.८<br>
<br>
स्नात्वा विरजसे तीर्थे दत्त्वा पिण्डं पितॄंस्तथा।<br>
दर्शनार्थं ययौ श्रीमान् अजितं पुरुषोत्तमम्।। ८३.९<br>
<br>
तं दृष्ट्वा पुण्डरीकाक्षमक्षरं परमं शुचिः।<br>
षड्रात्रमुष्य तत्रैव महेन्द्रं दक्षिणं ययौ।। ८३.१०<br>
<br>
तत्र देववरं शंभुमर्द्धनारीश्वरं हरम्।<br>
दृष्ट्वार्च्य संपूज्य पितॄन् महेन्द्रं चोत्तरं गतः।। ८३.११<br>
<br>
तत्र देववरं शंभुं गोपालं सोमपायिनम्.<br>
दृष्ट्वा स्नात्वा सोमतीर्थे सह्याचलमुपागतः।। ८३.१२<br>
<br>
तत्र स्नात्वा महोदक्यां वैकुण्ठं चार्च्य भक्तितः।<br>
सुरान् पितृन् समभ्यर्च्य पारियात्रं गिरिं गतः।। ८३.१३<br>
<br>
तत्र स्नात्वा लाङ्गलिन्यां पूजयित्वाऽपराजितम्।<br>
कशेरुदेशं चाभ्येत्य विश्वरूपं ददर्श सः।। ८३.१४<br>
<br>
यत्र देववरः शंभुर्गणानां तु सुपूजितम्।<br>
विश्वरूपमथात्मानं दर्शयामास योगवित्।। ८३.१५<br>
<br>
तत्र मङ्कुणिकातोये स्नात्वाभ्यर्च्य महेश्वरम्।<br>
जगामाद्रिं स सौगन्धि प्रह्लादो मलयाचलम्।। ८३.१६<br>
<br>
महाह्रदे ततः स्नात्वा पूजयित्वा च शंकरम्।<br>
ततो जगाम योगात्मा द्रष्टुं विन्ध्ये सदाशिवम्।। ८३.१७<br>
<br>
ततो विपाशासलिले स्नात्वाभ्यर्च्य सदाशिवम्।<br>
त्रिरात्रं समुपोष्याथ अवन्तीं नगरीं ययौ।। ८३.१८<br>
<br>
तत्र शिप्राजले स्नात्वा विष्णुं संपूज्य भक्तितः।<br>
श्मशानस्थं ददर्शाथ महाकालवपुर्धरम्।। ८३.१९<br>
<br>
तस्मिन् हि सर्वसत्त्वानां तेन रूपेण शंकरः।<br>
तामसं रूपमास्थाय संहारं कुरुते वशी।। ८३.२०<br>
<br>
तत्रस्थेन सुरेशेन श्वेतकिर्नाम भूपतिः।<br>
रक्षितस्त्वन्तकं दग्ध्वा सर्वबूतापहारिणम्।। ८३.२१<br>
<br>
तत्रातिहृष्टो वसति नित्यं शर्वः सहोमया।<br>
वृतः प्रमथकोटीभिर्बहुभिस्त्रिदशार्चितः।। ८३.२२<br>
<br>
तं दृष्ट्वाथ महाकालं कालकालान्तकान्तकम्।<br>
यमसंयमनं मृत्योर्मृत्युं चित्रविचित्रकम्।। ८३.२३<br>
<br>
श्मसाननिलयं शंभुं भूतनाथं जगत्पतिम्।<br>
पूजयित्वा शूलधरं जगाम निषधान् प्रति।। ८३.२४<br>
<br>
तत्रामरेश्वरं देवं दृष्ट्वा संपूज्य भक्तितः।<br>
महोदयं समभ्येत्य हयग्रीवं ददर्श सः।। ८३.२५<br>
<br>
अश्वतीर्थे ततः स्नात्वा दृष्ट्वा च तुरगाननम्।<br>
श्रीधरं चैव संपूज्य पञ्चालविषयं ययौ।। ८३.२६<br>
<br>
तत्रेश्वरगुणैर्युक्तं पुत्रमर्थपतेरथ।<br>
पाञ्चालिकं वशी दृष्ट्वा प्रयागं परतो ययौ।। ८३.२७<br>
<br>
स्नात्वा सन्निहिते तीर्थे यामुने लोकविश्रुते।<br>
दृष्ट्वा वटेश्वरं रुद्रं माधवं योगशायिनम्।। ८३.२८<br>
<br>
द्वावेव भक्तितः पूज्यौ पूजयित्वा महासुरः।<br>
माघमासमथोपोष्य ततो वाराणसीं गतः।। ८३.२९<br>
<br>
ततोऽस्यां वरणायां च तीर्थेषु च पृथक् पृथक्।<br>
सर्वपापहराद्येषु स्नात्वाऽर्च्य पितृदेवताः।। ८३.३०<br>
<br>
प्रदक्षिणीकृत्य पुरीं पूज्याविमुक्तकेशवौ।<br>
लोलं दिवाकरं दृष्ट्वा ततो मधुवनं ययौ।। ८३.३१<br>
<br>
तत्र स्वयंभुवं देवं ददर्शासुरसत्तमः।<br>
तमभ्यर्च्य महातेजाः पुष्करारण्यमागमत्।। ८३.३२<br>
<br>
तेषु त्रिष्वपि तीर्थेषु स्नात्वाऽर्च्य पितृदेवताः।<br>
पुष्कराक्षमयोगन्धि ब्रह्माणं चाप्यपूजयत्।। ८३.३३<br>
<br>
ततो भूयः सरस्वत्यास्तीर्थे त्रैलोक्यविश्रुते।<br>
कोटितीर्थे रुद्रकोटिं ददर्श वृषभध्वजम्।। ८३.३४<br>
<br>
नैमिषेया द्विजवरा मागधेयाः ससैन्धवाः।<br>
धर्मारण्याः पौष्करेया दण्डकारण्यकास्तथा।। ८३.३५<br>
<br>
चाम्पेया भारुकच्छेया देविकातीरगाश्च ये।<br>
ते तत्र शंकरं द्रष्टुं समायाता द्विजातयः।। ८३.३६<br>
<br>
कोटिसंख्यास्तपः सिद्धा हरदर्शनलालसाः।<br>
अहं पूर्वमहं पूर्वमित्येवं वादिनो मुने।। ८३.३७<br>
<br>
तान् संक्षुब्धान् हरो दृष्ट्वा महर्षीन् दग्धकिल्बिषान्।<br>
तेषामेवानुकम्पार्थं कोटिमूर्त्तिरभूद् भवः।। ८३.३८<br>
<br>
ततस्ते मुनयः प्रीताः सर्व एव महेश्वरम्।<br>
संपूजयन्तस्तस्थुर्वै तीर्थं कृत्वा पृथक् पृथक्।<br>
<br>
इत्येवं रुद्रकोटीति नाम्ना शंभुरजायत।। ८३.३९<br>
तं ददर्श महातेजाः प्रह्लादो भक्तिमान् वशी।<br>
<br>
कोटितीर्थे ततः स्नात्वा तर्पयित्वा वसून् पितॄन्।<br>
रुद्रकोटिं समभ्यर्च्य जगाम कुरुजाङ्गलम्।। ८३.४०<br>
<br>
तत्र देववरं स्थाणुं शंकरं पार्वतीप्रियम्।<br>
सरस्वतीजले मग्नं ददर्श सुरपूजितम्।। ८३.४१<br>
<br>
सारस्वतेऽम्भसि स्नात्वा स्थाणुं संपूज्य भक्तितः।<br>
स्नात्वा दसाश्वमेधे च संपूज्य च सुरान् पितृन्।। ८३.४२<br>
<br>
सहस्रलिङ्गं संपूज्य स्नात्वा कन्याह्रदे शुचिः।<br>
अभिवाद्य गुरुं शुक्रं सोमतीर्थं जगाम ह।। ८३.४३<br>
<br>
तत्र स्नात्वाऽर्च्य च पितृन् सोमं संपूज्य भक्तितः।<br>
क्षीरिकावासमभ्येत्य स्नानं चक्रे महायशाः।। ८३.४४<br>
<br>
प्रदक्षिणीकृत्य तरुं वरुणं चार्च्य बुद्धिमान्।<br>
भूयः कुरुध्वजं दृष्ट्वा पद्माख्यां नगरी गतः।। ८३.४५<br>
<br>
तत्रार्च्य मित्रावरुणौ भास्करौ लोकपूजितौ।<br>
कुमारधारामभ्येत्य ददर्श स्वामिनं वशी।। ८३.४६<br>
<br>
स्नात्वा कपिलधारायां संतर्प्यार्च्य पितृन् सुरान्।<br>
दृष्ट्वा स्कन्दं समभ्यर्च्य नर्मदायां जगाम ह।। ८३.४७<br>
<br>
तस्यां स्नात्वा समभ्यर्च्य वासुदेवं श्रियः पतिम्।<br>
जगाम भूधरं द्रष्टुं वाराहं चक्रधारिणम्।। ८३.४८<br>
<br>
स्नात्वा कोकामुके तीर्थे संपूज्य धरणीधरम्।<br>
त्रिसौवर्णं महादेवमर्बुदेशं जगाम ह।। ८३.४९<br>
<br>
तत्र नारीह्रदे स्नात्वा पूजयित्वा च शंकरम्।<br>
कालिञ्जरं समभ्येत्य नीलकण्ठं ददर्श सः।। ८३.५०<br>
<br>
नीलतीर्थजले स्नात्वा पूजयित्वा ततः शिवम्।<br>
जगाम सागरानूपे प्रभासे द्रष्टुमीश्वरम्।। ८३.५१<br>
<br>
स्नात्वा च संगमे नद्याः सरस्वत्यार्णवस्य च।<br>
सोमेश्वरं लोकपतिं ददर्श स कपर्दिनम्।। ८३.५२<br>
<br>
यो दक्षशापनिर्दग्धः क्षयी ताराधिपः शशी।<br>
आप्यायितः शंकरेण विष्णुना सकपर्दिना।। ८३.५३<br>
<br>
तावर्च्य देवप्रवरौ प्रजगाम महालयम्।<br>
तत्र रुद्रं समभ्यर्च्य प्रजगामोत्तरान् कुरून्।। ८३.५४<br>
<br>
पद्मनाभं स तत्रर्च्य सप्तगोदावरं ययौ।<br>
तत्र स्नात्वाऽर्च्य विश्वेशं भीमं त्रैलोक्यवन्दितम्।। ८३.५५<br>
<br>
गत्वा दारुवने श्रीमान् लिङ्गं स ददर्श ह।<br>
तमर्च्य ब्राह्मणीं गत्वा स्नात्वाऽर्च्य त्रिदशेश्वरम्।। ८३.५६<br>
<br>
प्लक्षावतरणं गत्वा श्रीनिवासमपूजयत्।<br>
ततश्च कुण्डिनं गत्वा संपूज्य प्राणतृप्तिदम्।। ८३.८३<br>
<br>
शूर्पारके चतुर्बाहुं पूजयित्वा विधानतः।<br>
मागधारण्यमासाद्य ददर्श वसुधाधिपम्।। ८३.५८<br>
<br>
तमर्चयित्वा विश्वेशं स जगाम प्रजामुखम्।<br>
महातीर्थे ततः स्नात्वा वासुदेवं प्रणम्य च।। ८३.५९<br>
<br>
शोणं शंप्राप्य संपूज्य रुक्मवर्माणमीश्वरम्।<br>
महाकोश्यां महादेवं हंसाख्यं भक्तिमानथ।। ८३.६०<br>
<br>
पूजयित्वा जगामाथ सैन्धवारण्यमुत्तमम्।<br>
तत्रेश्वरं सुनेत्राख्यं शङ्खशूलधरं गुरुम्।।<br>
पूजयित्वा महाबाहुः प्रजागाम त्रिविष्टपम्।। ८३.६१<br>
<br>
तत्र देवं महेशानं जटाधरमिति श्रुतम्।<br>
तं दृष्ट्वाऽर्च्य हरिं चासौ तीर्थं कनखलं ययौ।। ८३.६२<br>
<br>
तत्रार्च्य भद्रकालीशं वीरभद्रं च दानवः।<br>
धनाधिपं च मेघङ्कं ययावथ गिरिव्रजम्।। ८३.६३<br>
<br>
तत्र देवं पशुपतिं लोकनाथं महेश्वरम्।<br>
संपूजयित्वा विधिवत्कामरूपं जगाम ह।। ८३.६४<br>
<br>
शशिप्रभं देववरं त्रिनेत्रं संपूजयित्वा सह वै मृडान्या।<br>
जगाम तीर्थप्रवरं महाख्यं तस्मिन् महादेवमपूजयत्।। ८३.६५<br>
<br>
ततस्त्रिकूटं गिरिमत्रिपुत्रं जगाम द्रष्टुं स हि चक्रपाणिनम्।<br>
तमीड्य भक्त्या तु गजेन्द्रमोक्षणं जजाप जप्यं परमं पवित्रम्।। ८३.६६<br>
<br>
तत्रोष्य दैत्येश्वरसूनुरादरान्मासत्रयं मूलफलाम्बुभक्षी।<br>
निवेद्य विप्रप्रवरेषु काञ्चनं जगाम घोरं स हि दण्डभकं वनम्।। ८३.६७<br>
<br>
तत्र दिव्यं महाशाखं वनस्पतिवपुर्धरम्।<br>
ददर्श पुण्डरीकाक्षं महाश्वापदवारणम्।। ८३.६८<br>
<br>
तस्याधस्थात् त्रिरात्रं स महाभागवतोऽसुरः।<br>
स्थितः स्थण्डिलशायी तु पठन् सारस्वतं स्तवम्।। ८३.६९<br>
<br>
तस्मात् तीर्थवरं विद्वान् सर्वपापप्रमोचनम्।<br>
जगाम दानवो द्रष्टुं सर्वपापहरं हरिम्।। ८३.७०<br>
<br>
तस्याग्रतो जजापासौ स्तवौ पापप्रणाशनौ।<br>
यौ पुरा भगवान् प्राह क्रोडरूपी जनार्दनः।। ८३.७१<br>
<br>
तस्मादथागाद् दैत्येन्द्रः शालग्रामं महाफलम्।<br>
यत्र संनिहितो विष्णुश्चरेषु स्थावरेषु च ।। ८३.७२<br>
<br>
तत्र सर्वगतं विष्णुं मत्वा चक्रे रतिं बली।<br>
पूजयन् भगवत्पादौ महाभागवतो मुने।। ८३.७३<br>
<br>
इयं तवोक्ता मुनिसंघजुष्टा प्रह्लादतीर्थानुगतिः सुपुण्या।<br>
यत्कीर्त्तनाच्छ्रवणात् स्पर्शनाच्च विमुक्तपापा मनुजा भवन्ति।। ८३.७४<br>
<br>
इति श्रीवामनपुराणे सप्तपञ्चाशोऽध्यायः ।। ८३ ।।<br>
