पुलस्त्य उवाच॥<br>
नमस्तेऽस्तु जगन्नाथ देवदेवं नमोऽस्तु ते।<br>
वासुदेव नमस्तेऽस्तु बहुरूप नमोऽस्तु ते॥ ८७.०<br>
<br>
एकश्रृङ्ग नमस्तुभ्यं नमस्तुभ्यं वृषाकपे।<br>
श्रीनिवास नमस्तेऽस्तु नमस्ते भूतभावन॥ ८७.२<br>
<br>
विष्वक्सेन नमस्तुभ्यं नारायण नमोऽस्तु ते।<br>
ध्रुवध्वज नमस्तेऽस्तु सत्यध्वज नमोऽस्तु ते॥ ८७.३<br>
<br>
यज्ञध्वज नमस्तुभ्यं धर्मध्वज नमोऽस्तु ते।<br>
तालध्वज नमस्तेऽस्तु नमस्ते गरुङध्वज॥ ८७.४<br>
<br>
वरेण्य विष्णो वैकुण्ठ नमस्ते पुरुषोत्तम।<br>
नमो जयन्त विजय जयानन्त पराजित॥ ८७.५<br>
<br>
कृतावर्त महावर्त महादेव नमोऽस्तु ते।<br>
अनाद्याद्यन्त मध्यान्त नमस्ते पद्मजप्रिय॥ ८७.६<br>
<br>
पुरंजय नमस्तुभ्यं शत्रुंजय नमोऽस्तु ते।<br>
शुभंजय नमस्तेऽस्तु नमस्तेऽस्तु धनंजय॥ ८७.७<br>
<br>
सृष्टिगर्भ नमस्तुभ्यं शुचिश्रवः पृथुश्रवः।<br>
नमो हिरण्यगर्भाय पद्मगर्भाय ते नमः॥ ८७.८<br>
<br>
नमः कमलनेत्राय कालनेत्राय ते नमः।<br>
कालनाभ नमस्तुभ्यं महानाभ नमो नमः॥ ८७.९<br>
<br>
वृष्टिमूल महामूल मूलावास नमोऽस्तु ते।<br>
धर्मावास जलावास श्रीनिवास नमोऽस्तु ते॥ ८७.००<br>
<br>
धर्माध्यक्ष प्रजाध्यक्ष लोकाध्यक्ष नमो नमः।<br>
सेनाध्यक्ष नमस्तुभ्यं कालाध्यक्ष नमो नमः॥ ८७.००<br>
<br>
गदाधर श्रुतिधर चक्रधारिन् श्रियो धर।<br>
वनमालाधर हरे नमस्ते धरणीधर॥ ८७.०२<br>
<br>
आर्चिषेण महासेन नमस्तेऽस्तु पुरुष्टुत।<br>
बहुकल्प महाकल्प नमस्ते कल्पनामुख॥ ८७.०३<br>
<br>
सर्वात्मन् सर्वग विभो विरिञ्चे श्वेत केशव।<br>
नील रक्त महानील अनिरुद्ध नमोऽस्तु ते॥ ८७.०४<br>
<br>
द्वादशात्मक कालात्मन् सामात्मन् परमात्मक।<br>
व्योमकात्मक सुब्रह्मन् भूतात्मक नमोऽस्तु ते॥ ८७.०५<br>
<br>
हरिकेश महाकेश गुडाकेश नमोऽस्तु ते।<br>
मुञ्जकेश हृषीकेश सर्वनाथ नमोऽस्तु ते॥ ८७.०६<br>
<br>
सूक्ष्म स्थूल महास्थूल महासूक्ष्म शुभंकर।<br>
श्वेतपीताम्बरधर नीलवास नमोऽस्तु ते॥ ८७.०७<br>
<br>
कुशेशय नमस्तेऽस्तु सीरध्वज जनार्धन।<br>
गोविन्द प्रीतिकर्ता च हंस पीताम्बरप्रिय॥ ८७.०८<br>
<br>
अधोक्षज नमस्तुभ्यं सीरध्वज जनार्दन।<br>
वामनाय नमस्तेऽस्तु नमस्ते मधुसूदन॥ ८७.०९<br>
<br>
सहस्रशीर्षाय नमो ब्रह्मशीर्षाय ते नमः।<br>
नमः सहस्रनेत्राय सोमसूर्यानलेक्षण॥। ८७.२०<br>
<br>
नमश्चाथर्वशिरसे महाशीर्षाय ते नमः।<br>
नमस्ते धर्मनेत्राय महानेत्राय ते नमः॥ ८७.२०<br>
<br>
नमः सहस्रपादाय सहस्रभुजमन्यवे।<br>
नमो यज्ञवराहाय महारूपाय ते नमः॥ ८७.२२<br>
<br>
नमस्ते विश्वदेवाय विश्वात्मन् विश्वसंभव।<br>
विश्वरूप नमस्तेऽस्तु त्वत्तो विश्वमभूदिदम्॥ ८७.२३<br>
<br>
न्यग्रोधस्त्वं महाशाखस्त्वं मूलकुसुमार्चितः।<br>
स्कन्धपत्राङ्कुरलता पल्लवाय नमोऽस्तु ते॥ ८७.२४<br>
<br>
मूलं ते ब्राह्मणा ब्रह्मन् स्कन्धस्ते क्षत्रियोर्दिशः।<br>
वैश्याः शाखास्त्वचः शूद्रास्ते नमोऽस्तु वनस्पते॥ ८७.२५<br>
<br>
ब्राह्मणाः साग्नयो वक्त्राः देर्दण्डाः सायुधा नृपाः।<br>
पार्श्वाद् विशश्चोरुयुगाज्जाताः शूद्राश्च पादतः॥ ८७.२६<br>
<br>
नेत्राद् भानुरभूत् तुभ्यं पद्भ्यां भूः श्रोत्रयोर्दिशः।<br>
नाभ्या ह्यभूदन्तरिक्षं शशाङ्को मनसस्तव॥ ८७.२७<br>
<br>
प्राणाद् वायुः समभवत् कामाद् ब्रह्मा पितामहः।<br>
क्रोधात् त्रिनयनो रुद्रः शीर्ष्णोः द्यौः समवर्तत॥ ८७.२८<br>
<br>
इन्द्राग्नी वदनात् तुभ्यं पशवो मलसंभवाः।<br>
ओषध्यो रोमसंभूता विराजस्त्वं नमोऽस्तु ते॥ ८७.२९<br>
<br>
पुष्पहास नमस्तेऽस्तु महाहास नमोऽस्तु ते।<br>
ॐकारस्त्वं वषट्कारो वौषट् त्वं च स्वधा सुधा॥ ८७.३०<br>
<br>
स्वाहाकार नमस्तुभ्यं हन्तकार नमोऽस्तु ते।<br>
सर्वाकार निराकार वेदाकार नमोऽस्तु ते॥ ८७.३०<br>
<br>
त्वं हि वेदमयो देवः सर्वदेवमयस्तथा।<br>
सर्वतीर्थमयश्चैव सर्वयज्ञमयस्तथा॥ ८७.३२<br>
<br>
नमस्ते यज्ञपुरुष यज्ञभागभुजे नमः।<br>
नमः सहस्रधाराय शतधाराय ते नमः॥ ८७.३३<br>
<br>
भूर्भुवःस्वःस्वरूपाय गोदायामृतदायिने।<br>
सुवर्णब्रह्मदात्रे च सर्वदात्रे च ते नमः॥ ८७.३४<br>
<br>
ब्रह्मेशाय नमस्तुभ्यं ब्रह्मादे ब्रह्मरूपधृक्।<br>
परब्रह्म नमस्तेऽस्तु शब्दब्रह्म नमोऽस्तु ते॥ ८७.३५<br>
<br>
विद्यास्त्वं वेद्यरूपस्त्वं वेदनीयस्त्वमेव च।<br>
बुद्धिस्त्वमपि बोध्यश्च बोधस्त्वं च नमोऽस्तु ते॥ ८७.३६<br>
<br>
होता होमश्च हव्यं च हूयमानश्चहव्यवाट्।<br>
पाता पोता च पूतश्च पावनीयश्च ॐ नमः॥ ८७.३७<br>
<br>
हन्ता च हन्यमानश्च ह्रियमाणस्त्वमेव च।<br>
हर्त्ता नेता च नीतिश्च पूज्योऽग्र्यो विश्वधार्यसि॥ ८७.३८<br>
<br>
स्रुक्‌स्रुवौ परधामासि कपालोलूखलोऽरणिः।<br>
यज्ञपात्रारणेयस्त्वमेकधा बहुधा त्रिधा॥ ८७.३९<br>
<br>
यज्ञस्त्वं यजमानस्त्वमीड्यस्त्वमसि याजकः।<br>
ज्ञाता ज्ञेयस्तथा ज्ञानं ध्येयो ध्याताऽसि चेश्वर॥ ८७.४०<br>
<br>
ध्यानयोगश्च योगी च गतिर्मोक्षो धृतिः सुखम्।<br>
योगाङ्गानि त्वमीशानः सर्वगस्त्वं नमोऽस्तु ते॥ ८७.४०<br>
<br>
ब्रह्म होता तथोद्गाता साम यूपोऽत दक्षिणा।<br>
दीक्षा त्वं त्वं पुरोडाशस्त्वं पशुः पशुवाह्यसि॥ ८७.४२<br>
<br>
गुह्यो धाता च परमः शिवो नारायणस्तथा।<br>
महाजनो निरयनः सहस्रार्केन्दुरूपवान्॥ ८७.४३<br>
<br>
द्वादशारोऽथ षण्णाभिस्त्रिव्यूहो द्वियुगस्तथा।<br>
कालचक्रो भवानीशो नमस्ते पुरुषोत्तमः॥ ८७.४४<br>
<br>
पराक्रमो विक्रमस्त्वं हयग्रीवो हरीश्वरः।<br>
नरेश्वरोऽथ ब्रह्मेशः सूर्येशस्त्वं नमोऽस्तु ते॥ ८७.४५<br>
<br>
अश्ववक्त्रो महामेधाः शंभुः शक्रः प्रभञ्जनः।<br>
मित्रावरुणमूर्तिस्त्वममूर्तिरनघः परः॥ ८७.४६<br>
<br>
प्राग्‌वंशकायो भूतादिर्महाभूतोऽच्युतो द्विजः।<br>
त्वमूर्ध्वकर्त्ता ऊर्ध्वश्च ऊर्ध्वरेता नमोऽस्तु ते॥ ८७.४७<br>
<br>
महापातकहा त्वं च उपपातकहा तथा।<br>
अनीशः सर्वपापेभ्यस्त्वामहं शरणं गतः॥ ८७.४८<br>
<br>
इत्येतत् परमं स्तोत्रं सर्वपापप्रमोचनम्।<br>
महेश्वरेण कथितं वाराणस्यां पुरा मुने॥ ८७.४९<br>
<br>
केशवस्याग्रतो गत्वा स्नात्वा तीर्थे सितोदके।<br>
उपशान्तस्तथा जातो रुद्रः पापवशात् ततः॥ ८७.५०<br>
<br>
एतत् पवित्रं त्रिपुरध्नभाषितं पठन् नरो विष्णुपरो महर्षे।<br>
विमुक्तपापो ह्युपशान्तमूर्तिः संपूज्यते देववरैः प्रसिद्धैः॥ ८७.५०<br>
<br>
इति श्रीवामनपुराणे षष्ठितमोऽध्यायः ॥<br>
