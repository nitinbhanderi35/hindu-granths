<br>
देवदेव उवाच<br>
तस्यां तपत्यां नरसत्तमेन जातः सुतः पार्थिवलक्षणस्तु।<br>
स जातकर्मादिभिरेव संस्कृतो विवर्द्धताज्येन हुतो यथाऽग्निः।। २२.१<br>
कृतोऽस्य चूडाकरणश्च देवा विप्रेण मित्रावरुणात्मजेन।<br>
नवाब्दिकस्य व्रतबन्धनं च वेदे च शास्त्रे विधिपारगोऽभूत्।। २२.२<br>
ततश्चतुःषड्भिरपीह वर्षैः सर्वज्ञतामभ्यगमत् ततोऽसौ।<br>
ख्यातः पृथिव्यां पुरुषोत्तमोऽसौ नाम्ना कुरुः संवरणस्य पुत्रः।। २२.३<br>
ततो नरपतिर्दृष्ट्वा धार्मिकं तनयं शुभम्।<br>
दारक्रियार्थमकरोद् यत्नं शुभकुले ततः।। २२.४<br>
सौदामिनीं सुदाम्नस्तु सुतां रूपाधिकां नृपः।<br>
कुरोरर्थाय वृतवान् स प्रादात् कुरवेऽपि ताम्।। २२.५<br>
स तां नृपसुतां लब्ध्वा धर्मार्थावविरोधयन्।<br>
रेमे तन्व्या सह तया पौलोम्या मघवानिव।। २२.६<br>
ततो नरपतिः पुत्रं राज्यभारक्षमं बली।<br>
विदित्वा यौवराज्याय विधानेनाभ्यषेचयत्।। २२.७<br>
ततो राज्येऽभिषिक्तस्तु कुरुः पित्रा निजे पदे।<br>
पालयामास स महीं पुत्रवच्च स्वयं प्रजाः।। २२.८<br>
स एव क्षेत्रपालोऽभूत् पशुपालः स एव हि।<br>
स सर्वपालकश्चासीत् प्रजापालो महाबलः।। २२.९<br>
ततोऽस्य बुद्धिरुत्पन्ना कीर्तिर्लोके गरीयसी।<br>
यावत्कीर्तिः सुसंस्था हि तावद्वासः सुरैः सह।। २२.१०<br>
स त्वेवं नृपतिश्रेष्ठो याथातथ्यमवेक्ष्य च।<br>
विचचार महीं सर्वां कीर्त्यर्थं तु नराधिपः।। २२.११<br>
ततो द्वैतवनं नाम पुण्यं लोकेश्वरो बली।।<br>
तदासाद्य सुसंतुष्टो विवेशाभ्यान्तरं ततः।। २२.१२<br>
तत्र देवीं ददर्शाथ पुण्यां पापविमोचनीम्।<br>
प्लक्षजां ब्रह्मणः पुत्रीं हरिजिह्वां सरस्वतीम्।। २२.१३<br>
सुदर्शनस्य जननीं ह्रदं कृत्वा सुविस्तरम्।<br>
स्थितां भगवतीं कूले तीर्थकोटिभिराप्लुताम्।। २२.१४<br>
तस्यास्तज्जलमीक्ष्यैव स्नात्वा प्रीतोऽभवन्नृपः।<br>
समाजगाम च पुनः ब्रह्मणो वेदिमुत्तराम्।। २२.१५<br>
समन्तपञ्चकं नाम धर्मस्थानमनुत्तमम्।<br>
आसमन्ताद् योजनानि पञ्च पञ्च च सर्वतः।। २२.१६<br>
देवा ऊचुः<br>
कियन्त्यो वेदयः सन्ति ब्रह्मणः पुरुषोत्तम।<br>
येनोत्तरतया वेदिर्गदिता सर्वपञ्चका।। २२.१७<br>
देवदेव उवाच<br>
वेदयो लोकनाथस्य पञ्च धर्मस्य सेतवः।<br>
यासु यष्टं सुरेशेन लोकनाथेन शंभुना।। २२.१८<br>
प्रयागो मध्यमा वेदिः पूर्वा वेदिर्गयाशिरः।<br>
विरजा दक्षिणा वेदिरनन्तफलदायिनी।। २२.१९<br>
प्रतीची पुष्करा वेदिस्त्रिभिः कुण्डैरलंकृता।<br>
समन्तपञ्चका चोक्ता वेदिरेवोत्तराऽव्यया।। २२.२०<br>
तममन्यत राजर्षिरिदं क्षेत्रं महाफलम्।<br>
करिष्यामि कृषिष्यामि सर्वान् कामान् यथेप्सितान्।। २२.२१<br>
इति संचिन्त्य मनसा त्यक्त्वा स्यन्दनमुत्तमम्।<br>
चक्रे कीर्त्यर्थमतुलं संस्थानं पार्थिवर्षभः।। २२.२२<br>
कृत्वा सीरं स सौवर्णं गृह्य रुद्रवृषं प्रभुः।<br>
पौण्ड्रकं याम्यमहिषं स्वयं कर्षितुमुद्यतः।। २२.२३<br>
तं कर्षन्तं नरवरं समभ्येत्य शतक्रतुः।<br>
प्रोवाच राजन् किमिदं भवान् कर्तुमिहोद्यतः।। २२.२४<br>
तं कर्षन्तं नरवरं समभ्येत्य शतक्रतुः।<br>
प्रोवाच राजन् किमिदं भवान् कर्तुमिहोद्यतः।। २२.२५<br>
राजाऽब्रवीत् सुरवरं तपः सत्यं क्षमां दयाम्।<br>
कृषामि शौचं दानं च योगं च ब्रह्मचारिताम्।। २२.२६<br>
तस्योवाच हरिर्देवः कस्माद्‌बीजो नरेश्वर।<br>
लब्धोऽष्टाङ्गेति सहसा अवहस्य गतस्ततः।। २२.२७<br>
गतेऽपि शक्र राजर्षिरहन्यहनि सीरधृक्।<br>
कृषतेऽन्यान् समन्ताच्च सप्तक्रोशान् महीपतिः।। २२.२८<br>
ततोऽहमब्रुवं गत्वा कुरो किमिदमित्यथ।<br>
तदाऽष्टाङ्गं महाधर्मं समाख्यातं नृपेण हि।। २२.२९<br>
ततो मयाऽस्य गदितं नृप बीजं क्व तिष्ठति।<br>
स चाह मम देहस्थं बीजं तमहमब्रुवम्।<br>
देह्यहं वापयिष्यामि सीरं कृषतु वै भवान्।। २२.३०<br>
ततो नृपतिना बाहुर्दक्षिणः प्रसृतः कृतः।<br>
प्रसृतं तं भुजं दृष्ट्वा मया चक्रेण वेगतः।। २२.३१<br>
सहस्रधा ततश्छिद्य दत्तो युष्माकमेव हि।<br>
ततः सव्यो भुजो राज्ञा दत्तश्छिन्नोऽप्यसौ मया।। २२.३२<br>
तथैवोरुयुगं प्रादान्मया छिन्नौ च तावुभौ।<br>
ततः स मे शिरः प्रादात् तेन प्रीतोऽस्मि तस्य च।<br>
वरदोऽस्मीत्यथेत्युक्ते कुरुर्वरमयाचत।। २२.३३<br>
यावदेतन्मया कृष्टं धर्मक्षेत्रं तदस्तु च।<br>
स्नातानां च मृतानां च महापुण्यफलं त्विह।। २२.३४<br>
उपवासं च दानं च स्नानं जप्यं च माधव।<br>
होमयज्ञादिकं चान्यच्छुभं वाप्यशुभं विभो।। २२.३५<br>
त्वत्प्रसादात् हृषीकेश शङ्खचक्रगदाधर।<br>
अक्षयं प्रवरे क्षेत्रे भवत्वत्र महाफलम्।। २२.३६<br>
तथा भवान् सुरैः सार्धं समं देवेन शलिना।<br>
वस त्वं पुण्डरीकाक्ष मन्नामव्यञ्जकेऽच्युत।<br>
इत्येवमुक्तस्तेनाहं राज्ञा बाढमुवाच तम्।। २२.३७<br>
तथा च त्वं दिव्यवपुर्भव भूयो महीपते।<br>
तथाऽन्तकाले मामेव लयमेष्यसि सुव्रत।। २२.३८<br>
कीर्तिश्च शाश्वती तुभ्यं भविष्यति न संशयः।<br>
तत्रैव याजका यज्ञान् यजिष्यन्ति सहस्रशः।। २२.३९<br>
तस्य क्षेत्रस्य रक्षार्थं ददौ स पुरुषोत्तमः।<br>
यक्षं च चन्द्रनामानं वासुकिं चापि पन्नगम्।। २२.४०<br>
विद्याधरं शङ्कुकर्णं सुकेशिं राक्षसेश्वरम्।<br>
अजावनं च नृपतिं महादेवं च पावकम्।। २२.४१<br>
एतानि सर्वतोऽभ्येत्य रक्षन्ति कुरुजाङ्गलम्।<br>
अमीषां बलिनोऽन्ये च भृत्याश्चैवानुयायिनः।। २२.४२<br>
अष्टौ सहस्राणि धनुर्धराणां ये वारयन्तीह सुदुष्कृतान् वै।<br>
स्नातुं न यच्छन्ति महोग्ररूपास्त्वन्यस्य भूताः सचराचराणाम्।। २२.४३<br>
तस्यैव मध्ये बहुपुण्य उक्तः पृथूदकः पापहरः शिवश्च।<br>
पुण्या नदी प्राङ्मुखतां प्रयाता यत्रौघयुक्तस्य शुभा जलाढ्या।। २२.४४<br>
पूर्वं प्रजेयं प्रपितामहेन सृष्टा समं भूतगणैः समस्तैः।<br>
मही जलं वह्निसमीरमेव खं त्वेवमादौ विबभौ पृथूदकः।। २२.४५<br>
तथा च सर्वाणि महार्णवानि तीर्थानि नद्यः स्रवणाः सरांसि।<br>
संनिर्मितानीह महाभुजेन तच्चैक्यमागात् सलिलं महीषु।। २२.४६<br>
सरोमाहात्म्यम्<br>
देवदेव उवाच<br>
सरस्वतीदृषद्वत्योरन्तरे कुरुजाङ्गले <br>
मुनिप्रवरमासीनं पुराणं लोमहर्षणम् <br>
अपृच्छन्त द्विजवराः प्रभावं सरसस्तदा  ४७<br>
प्रमाणं सरसो ब्रूहि तीर्थानां च विशेषतः <br>
देवतानां च माहात्म्यमुत्पत्तिं वामनस्य च  ४८ <br>
एतच्छ्रुत्वा वचस्तेषां रोमहर्षसमन्वितः <br>
प्रणिपत्य पुराणर्षिरिदं वचनमब्रवीत्  ४९<br>
लोमहर्षण उवाच<br>
ब्रह्मणमग्र्यं कमलासनस्थं विष्णुं तथा लक्ष्मिसमन्वितं च <br>
रुद्रं  च देवं प्रणिपत्य मूर्ध्ना तीर्थं महद् ब्रह्मसरः प्रवक्ष्ये  ५० <br>
रन्तुकादौजसं यावत् पावनाच्च चतुर्मुखम् <br>
सरः संनिहितं प्रोक्तं ब्रह्मणा पूर्वमेव तु  ५१ <br>
कलिद्वापरयोर्मध्ये व्यासेन च महात्मना <br>
सरःप्रमाणं यत्प्रोक्तं तच्छृणुध्वं द्विजोत्तमाः  ५२<br>
विश्वेश्वरादस्थिपुरं तथा कन्या जरद्गवी <br>
यावदोघवती प्रोक्ता तावत्संनिहितं सरः  ५३<br>
मया श्रुतं प्रमाणं यत् पठ्यमानं तु वामने <br>
तच्छृणुध्वं द्विजश्रेष्ठाः पुण्यं वृद्धिकरं महत्  ५४ <br>
विश्वेश्वराद् देववरा नृपावनात् सरस्वती <br>
सरः संनिहितं ज्ञेयं समन्तादर्थयोजनम्  ५५<br>
एतदाश्रित्य देवाश्च ऋषयश्च समागताः <br>
सेवन्ते मुक्तिकामार्थं स्वर्गार्थे चापरे स्थिताः  ५६<br>
ब्रह्मणा सेवितमिदं सृष्टिकामेन योगिना <br>
विष्णुना स्थितिकामेन हरिरूपेण सेवितम्  ५७ <br>
रुद्रेण च सरोमध्यं प्रविष्टेन महात्मना <br>
सेव्य तीर्थं महातेजाः स्थाणुत्वं प्राप्तवान् हरः  ५८ <br>
आद्यैषा ब्रह्मणो वेदिस्ततो रामहृदः स्मृतः <br>
कुरुणा च यतः कृष्टं कुरुक्षेत्रं ततः स्मृतम्  ५९ <br>
तरन्तुकारन्तुकयोर्यदन्तरं यदन्तरं रामहृदाच्चतुर्मुखम् <br>
एतत्कुरुक्षेत्रसमन्तपञ्चकं पितामहस्योत्तरवेदिरुच्यते  ६०<br>
इति श्रीवामनपुराणे सरोमाहात्म्ये द्वाविंशोऽध्यायः  <br>
<br>
