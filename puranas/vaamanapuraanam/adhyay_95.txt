<br>
बलिरुवाच॥<br>
भवता कथितं सर्वं समाराध्य जनार्दनम्।<br>
या गतिः प्राप्यते लोके तां मे वक्तुमिहार्हसि॥ ९५.१<br>
<br>
केनार्चनेन देवस्य प्रीतिः समुपजायते।<br>
कानि दानानि शस्तानि प्रीणनाय जगद्गुरोः॥ ९५.२<br>
<br>
उपवासादिकं कार्यं कस्यां तिथ्यां महोदयम्।<br>
कानि पुण्यानि शस्तानि विष्णोस्तुष्टिप्रदानि वै॥ ९५.3<br>
<br>
यच्चान्यदपि कर्त्तव्यं हृष्टरूपैरनालसैः।<br>
तदप्यशेषं दैत्येन्द्र ममाख्यातुमिहार्हसि॥ ९५.४<br>
<br>
प्रह्लाद उवाच।<br>
श्रद्दधानैर्भक्तिपरैर्यान्युद्दिश्य जनार्दनम्।<br>
बले दानानि दीयन्ते तानूचुर्मुनयोऽक्षयान्॥ ९५.५<br>
<br>
ता एव तिथयः शस्ता यास्वभ्यर्च्य जगत्पतिम्।<br>
तच्चित्तस्तन्मयो भूत्वा उपवासी नरो भवेत्॥ ९५.६<br>
<br>
पूजितेषु द्विजेन्द्रेषु पूजितः स्याज्जनार्दनः।<br>
एतान् द्विषन्ति ये मूढास्ते यान्ति नरकं ध्रुवम्॥ ९५.७<br>
<br>
तानर्चयेन्नरो भक्त्या ब्राह्मणान् विष्णुतत्परः।<br>
एवमाह हरिः पूर्वं ब्राह्मणा मामकी तनुः॥ ९५.८<br>
<br>
ब्राह्मणो नावमन्तव्यो बुधो वाप्यबुधोऽपि वा।<br>
सोऽपि दिव्या तनुर्विष्णोस्तस्मात् तामर्चयेन्नरः॥ ९५.९<br>
<br>
तान्येव च प्रशस्तानि कुसुमानि महासुर।<br>
यानि स्युर्वर्णयुक्तानि रसगन्धयुतानि च॥ ९५.१०<br>
<br>
विशेषतः प्रवक्ष्यामि पुष्पाणि तिथयस्तथा।<br>
दानानि च प्रशस्तानि माधवप्रीणनाय तु ॥ ९५.११<br>
<br>
जाती शताह्वा सुमनाः कुन्दं बहुपुटं तथा।<br>
बाणञ्च चम्पकाशोकं करवीरं च यूथिका॥ ९५.१२<br>
<br>
पारिभद्रं पाटला च बकुलं गिरिशालिनी।<br>
तिलकं च जपाकुसुमं पीतकं नागरं त्वपि॥ ९५.१3<br>
<br>
एतानि हि प्रशस्तानि कुसुमान्यच्युतार्चने।<br>
सुरभीणि तथान्यानि वर्जयित्वा तु केतकीम्॥ ९५.१४<br>
<br>
बिल्वपत्रं शमीपत्रं पत्रं भृङ्गमृगाङ्कयोः।<br>
तमालामलकीपत्रं शस्तं केशवपूजने॥ ९५.१५<br>
<br>
येषामपि हि पुष्पाणि प्रशस्तान्यच्युतार्चने।<br>
पल्लवान्यपि तेषां स्युः पत्राण्यर्चाविधौ हरेः। ९५.१६<br>
<br>
वीरुधां च प्रवालेन बर्हिषा चार्चयेत्तथा।<br>
नानारूपैश्चाम्बुभवैः कमलेन्दीवरादिभिः॥ ९५.१७<br>
<br>
प्रवालैः शुचिभिः श्लक्ष्णैर्जलप्रक्षालितैर्बले।<br>
वनस्पतीनामर्च्येत तथा दूर्वाग्रपल्लवैः॥ ९५.१८<br>
<br>
चन्दनेनानुलिम्पेत कुङ्कुमेन प्रयत्नतः।<br>
उशीरपद्मकाभ्यां च तथा कालीयकादिना॥ ९५.१९<br>
<br>
महिषाख्यं कणं दारु सिह्लकं सागरुं सिता।<br>
शङ्खं जातीफलं श्रीशे धूपानि स्युः प्रियाणि वै॥। ९५.२०<br>
<br>
हविषा संस्कृता ये तु यवगोधूमशालयः।<br>
तिलमुद्गादयो माषा व्रीहयश्च प्रिया हरेः॥ ९५.२१<br>
<br>
गोदानानि पवित्राणि भूमिदानानि चानघ।<br>
वस्त्रान्नस्वर्णदानानि प्रीतये मधुघातिनः॥ ९५.२२<br>
<br>
माघमासे तिला देयास्तिलधेनुश्च दानव।<br>
इन्धनादीनि च तथा माधवप्रीणनाय तु॥ ९५.२3<br>
<br>
फाल्गुने व्रीहयो मुद्गा वस्त्रकृष्णाजिनादिकम्।<br>
गोविन्दप्रीणनार्थाय दातव्यं पुरुषर्षभैः॥ ९५.२४<br>
<br>
चैत्रे चित्राणि वस्त्राणि शयनान्यासनानि च।<br>
विष्णोः प्रीत्यर्थमेतानि देयानि ब्राह्मणेष्वथ॥ ९५.२५<br>
<br>
गन्धमाल्यानि देयानि वैशाखे सुरभीणि वै।<br>
देयानि द्विजमुख्येभ्यो मधुसूदनतुष्टये॥ ९५.२६<br>
<br>
उदकुम्भाम्बुधेनुं च तालवृन्तं सुचन्दनम्।<br>
त्रिविक्रमस्य प्रीत्यर्थं दातव्यं साधुभिः सदा॥ ९५.२७<br>
<br>
उपानद्युगलं छत्रं लवणामलकादिकम्।<br>
आषाढे वामनप्रीत्यै दातव्यानि तु भक्तितः॥ ९५.२८<br>
<br>
घृतं च क्षीरकुम्भाश्च घृतधेनुफलानि च।<br>
श्रावणे श्रीधरप्रीत्यै दातव्यानि विपश्चिता॥ ९५.२९<br>
<br>
मासि भाद्रपदे दद्यात् पायसं मधुसर्पिषी।<br>
हृषीकेशप्रीणनार्थं लवणं सगुडोदनम्॥ ९५.3०<br>
<br>
तिलास्तुरङ्गं वृषभं दधि ताम्रायसादिकम्।<br>
प्रीत्यर्थं पद्मनाभस्य देयमाश्वयुजे नरैः॥ ९५.3१<br>
<br>
रजतं कनकं दीपान् मणिमुक्ताफलादिकम्।<br>
दामोदरस्य तुष्ट्यर्थं प्रदद्यात् कार्तिके नरः॥ ९५.3२<br>
<br>
खरोष्ट्राश्वतरान् नागान् यानयुग्यमजाविकम्।<br>
दातव्यं केशवप्रीत्यै मासि मार्गशिरे नरैः॥ ९५.33<br>
<br>
प्रासादनगरादीनि गृहप्रावरणादिकम्।<br>
नारायणस्य तुष्ट्यर्थं पौषे देयानि भक्तितः॥ ९५.3४<br>
<br>
दासीदासमलङ्कारमन्नं षड्रससंयुतम्।<br>
पुरुषोत्तमस्य तुष्ट्यर्थं प्रदेयं सार्वकालिकम्॥ ९५.3५<br>
<br>
यद्यदिष्टतमं किंचिद्यद्वाप्यस्ति शुचि गृहे।<br>
तत्तद्वि देयं प्रीत्यर्थं देवदेवाय चक्रिणे॥ ९५.3६<br>
<br>
यः कारयेन्मन्दिरं केशवस्य पुण्यांल्लोकान् स जयेच्छाश्वतान् वै।<br>
दत्त्वारामान् पुष्पफलाभिपन्नान् भोगान् भुङ्क्ते कामतः श्लाघनीयान्॥ ९५.3७<br>
<br>
पितामहस्य पुरतः कुलान्यष्टौ तु यानि च।<br>
तारयेदात्मना सार्धं विष्णोर्मन्दिरकारकः॥ ९५.3८<br>
<br>
इमाश्च पितरो दैत्य गाथा गायन्ति योगिनः।<br>
पुरतो यदुसिंहस्य ज्यामघस्य तपस्विनः॥ ९५.3९<br>
<br>
अपि नः स कुले कश्चिद् विष्णुभक्तो भविष्यति।<br>
हरिमन्दिरकर्ता यो भविष्यति शिचिव्रतः॥ ९५.४०<br>
<br>
अपि नः सन्ततौ जायेद् विष्ण्वालयविलेपनम्।<br>
सम्मार्जनं च धर्मात्मा करिष्यति च भक्तितः॥ ९५.४१<br>
<br>
अपि नः सन्ततौ जातो ध्वजं च केशवमन्दिरे।<br>
दास्यते देवदेवाय दीपं पुष्पानुलेपनम्॥ ९५.४२<br>
<br>
महापातकयुक्तो वा पातकी चोपपातकी।<br>
विमुक्तपापो भवति विष्ण्वायतनचित्रकृत्॥ ९५.४3<br>
<br>
इत्थं पितॄणां वचनं श्रुत्वा नृपतिसत्तमः।<br>
चकारायतनं भूम्यां स्वयं च लिम्पतासुर॥ ९५.४४<br>
<br>
विभूतिभिः केशवस्य केशवाराधने रतः।<br>
नानाधातुविकारैश्च पञ्चवर्णैश्च चित्रकैः॥ ९५.४५<br>
<br>
ददौ दीपानि विधिवद् वासुदेवालये बले।<br>
सुगन्धितैलपूर्णानि घृतपूर्णानि च स्वयम्॥ ९५.४६<br>
<br>
नानावर्णा वैजयन्त्यो महारजनरञ्जिताः।<br>
मञ्जिष्ठा नवरङ्गीयाः श्वेतपाटलिकाश्रिताः॥ ९५.४७<br>
<br>
आरामा विविधा हृद्याः पुष्पाढ्याः फलशालिनः।<br>
लतापल्लवसंछन्ना देवदारुभिरावृताः॥ ९५.४८<br>
<br>
कारिताश्च महामञ्चाधिष्ठिताः कुशलैर्जनैः।<br>
पौरोगवविधानज्ञै रत्नसंस्कारिभिर्द्दढै॥ ९५.४९<br>
<br>
तेषु नित्यं प्रपूज्यन्ते यतयो ब्रह्मचारिणः।<br>
श्रोत्रिया ज्ञानसम्पन्ना दीनान्धविकलादयः॥ ९५.५०<br>
<br>
इत्थं स नृपतिः कृत्वा श्रद्दधानो जितेन्द्रियः।<br>
ज्यामघो विष्णुनिलयं गत इत्यनुशुश्रुमः॥ ९५.५१<br>
<br>
तमेव चाद्यापि बले मार्गं ज्यामघकारितम्।<br>
व्रजन्ति नरशार्दूल विष्णुलोकजिगीषवः॥ ९५.५२<br>
<br>
तस्मात् त्वमपि राजेन्द्र कारयस्वालयं हरेः।<br>
तमर्चयस्व यत्नेन ब्राह्मणांश्च बहुश्रुतान्।<br>
पौराणिकान् विशेषेण सदाचाररताञ्शुचीन्॥ ९५.५3<br>
<br>
वासोभिर्भूषणै रत्नैर्गौभिर्भूकनकादिभिः।<br>
विभवे सति देवस्य प्रीणनं कुरु चक्रिणः॥ ९५.५४<br>
एवं क्रियायोगरतस्य तेऽद्य नूनं मुरारिः शुभदो भविष्यति।<br>
नरा न सीदन्ति बले समाश्रिता विभुं जगन्नाथमनन्तमच्युतम्॥ ९५.५५<br>
<br>
पुलस्त्य उवाच॥<br>
इत्येवमुक्त्वा वचनं दितीश्वरो वैरोचनं सत्यमनुत्तमं हि।<br>
संपूजितस्तेन विमुक्तिमाययौ संपूर्णकामो हरिपादभक्तः॥ ९५.५६<br>
<br>
गते हि तस्मिन् मुदिते पितामहे बलेर्बभौ मन्दिरमिन्दुवर्णम्।<br>
महेन्द्रशिल्पिप्रवरोऽथ केशवं स कारयामास महामहीयान्॥ ९५.५७<br>
<br>
स्वयं स्वभार्यासहितश्चकार देवालये मार्जनलेपनादिकाः।<br>
क्रिया महात्मा यवशर्कराद्यां बलिं चकाराप्रतिमां मधुद्रुहः॥ ९५.५८<br>
<br>
दीपप्रदानं स्वयमायताक्षी विन्ध्यावली विष्णुगृहे चकार।<br>
गेयं स धर्म्यश्रवणं च धीमान् पौराणिकैर्विप्रवरैरकारयत्॥ ९५.५९<br>
<br>
तथाविधस्यासुरपुंगवस्य धर्म्ये सुमार्गे प्रतिसंस्थितस्य।<br>
जगत्पतिर्दिव्यवपुर्जनार्दनस्तस्थौ महात्मा बलिरक्षणाय॥ ९५.६०<br>
<br>
सूर्यायुताभं मुसलं प्रगृह्य निघ्नन् स दुष्टानरियूथापालान्।<br>
द्वारि स्थितो न प्रददौ प्रवेशं प्राकारगुप्ते बलिनो गृहे तु॥ ९५.६१<br>
<br>
द्वारि स्थिते धातरि रक्षपाले नारायणे सर्वगुणाभिरामे।<br>
प्रासादमध्ये हरिमीशितारमभ्यर्चयामास सुरर्षिमुख्यम्॥ ९५.६२<br>
<br>
स एवमास्तेऽसुरराड् बलिस्तु समर्चयन् वै हरिपादपङ्कजौ।<br>
सस्मार नित्यं हरिभषितानि स तस्य जातो विनयाङ्कुशस्तु॥ ९५.६3<br>
<br>
इदं च वृत्तं स पपाठ दैत्यराट् स्मरन् सुवाक्यानि गुरोः शुभानि।<br>
तथ्यानि पथ्यानि परत्र चेह पितामहस्येन्द्रसमस्य वीरः॥ ९५.६४<br>
<br>
ये वृद्धवाक्यानि समाचरन्ति श्रुत्वा दुरुक्तान्यपि पूर्वतस्तु।<br>
स्निग्धानि पश्चान्नवनीतशुद्धा मोदन्ति ते नात्र विचारमस्ति॥ ९५.६५<br>
<br>
आपद्भुजंगदष्टस्य मन्त्रहीनस्य सर्वदा।<br>
वृद्धवाक्यौषधा नूनं कुर्वन्ति किल निर्विषम्॥ ९५.६६<br>
<br>
वृद्धवाक्यामृतं पीत्वा तदुक्तमनुमान्य च।<br>
या तृप्तिर्जायते पुंसा सोमपाने कुतस्तथा॥ ९५.६७<br>
<br>
आपत्तौ पतितानां येषां वृद्धा न सन्ति शास्तारः।<br>
ते शोच्या बन्धूनां जीवन्तोऽपीह मृततुल्याः॥ ९५.९५<br>
<br>
आपद्ग्राहगृहीतानां वृद्धाः सन्ति न पण्डिताः।<br>
येषां मोक्षयितारो वै तेषां शान्तिर्न विद्यते॥ ९५.६९<br>
<br>
आपज्जलनिमग्नानां ह्रियतां व्यसनोर्मिभिः।<br>
वृद्धवाक्यैर्विना नूनं नैवोत्तारं कथंचन॥ ९५.७०<br>
<br>
तस्माद् यो वृद्धवाक्यानि श्रृणुयाद् विदधाति च।<br>
स सद्यः सिद्धिमाप्नोति यथा वैरोचनो बलिः॥ ९५.७१<br>
<br>
इति श्रीवामनपुराणे अष्टषष्टितमोऽध्यायः ॥<br>
<br>
