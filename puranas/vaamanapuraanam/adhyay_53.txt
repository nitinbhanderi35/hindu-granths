पुलस्त्य उवाच॥<br>
समागतान् सुरान् दृष्ट्वा नन्दिराख्यातवान् विभोः।<br>
अथोत्थाय हरिं भक्त्या परिष्वज्य न्यपीडयत्॥ ५३.१<br>
<br>
ब्रह्‌माणं शिरसा नत्वा समाभाष्य शतक्रतुम्।<br>
आलोक्यान्यान् सुरगणान् संभावयत् स शंकरः॥ ५३.२<br>
<br>
गणाश्च जय देवेति वीरभद्रपुरोगमाः।<br>
शैवाः पाशुपताद्याश्च विविशुर्मन्दराचलम्॥ ५३.३<br>
<br>
ततस्तस्मान्महाशैलं कैलासं सह दैवतैः।<br>
जगाम भगवान् शर्वः कर्तुं वैवाहिकं विधिम्॥ ५३.४<br>
<br>
ततस्तस्मिन् महाशैले देवमाताऽदितिः शुभा।<br>
सुरभिः सुरसा चान्याश्चक्रर्मण्डनमाकुलाः॥ ५३.५<br>
<br>
महास्थिशेखरी चारुरोचनातिलको हरः।<br>
सिंहाजिनी चालिनीलभुजंगकृतकुण्डलः॥ ५३.६<br>
<br>
महाहिरत्नवलयो हारकेयूरनूपुरः।<br>
समुन्नतजटाभारो वृषभस्थो विराजते॥ ५३.७<br>
<br>
तस्याग्रतो गणाः स्वैः स्वैरारूढा यान्ति वाहनैः।<br>
देवाश्च पृष्ठतो जग्मुर्हुताशनपुरोगमाः॥ ५३.८<br>
<br>
वैनतेयं समारूढः सह लक्ष्म्या जनार्दनः।<br>
प्रयाति देवपार्श्वस्थो हंसेन च पितामहः॥ ५३.९<br>
<br>
गजाधिरूढो देवेन्द्रश्छत्रं शुक्लपटं विभुः।<br>
धारयामास विततं शच्या सह सहस्रदृक्॥ ५३.१०<br>
<br>
यमुना सरितां श्रेष्ठा बालव्यजनमुत्तमम्।<br>
श्वेतं प्रगृह्य हस्तेन कच्छपे संस्थिता ययौ॥ ५३.११<br>
<br>
हंसकुन्देन्दुसंकाशं बालव्याजनमुत्तमम्।<br>
सरस्वती सरिच्छ्रेष्ठा गजारूढा समादधे॥ ५३.१२<br>
<br>
ऋतवः षट् समादाय कुसुमं गन्धसंयुतम्।<br>
पञ्चवर्णं महेशानं जग्मुस्ते कामचारिणः॥ ५३.१३<br>
<br>
मत्तमैरावणनिभं गजमारुह्य वेगवान्।<br>
अनुलेपनमादाय ययौ तत्र पृथूदकः॥ ५३.१४<br>
<br>
गन्धर्वास्तुम्बरुमुखा गायन्तो मधुरस्वरम्।<br>
अनुजग्मुर्महादेवं वादयन्तश्च किन्नराः॥ ५३.१५<br>
<br>
नृत्यन्त्योऽप्सरसश्चैव स्तुवन्तो मुनयश्च तम्।<br>
गन्धर्वा यान्ति देवेशं त्रिनेत्रं शूलपाणिनम्॥ ५३.१६<br>
<br>
एकादश तथा कोट्यो रुद्राणां तत्र वै ययुः।<br>
द्वादशैवादितेयानामष्टौ कोट्यो वसूनपि॥ ५३.१७<br>
<br>
सप्तषष्टिस्तथा कोट्यो गणानामृषिसत्तम।<br>
चतुर्विंशत् तथा जग्मुर्ऋषीणामूर्ध्वरेतसाम्॥ ५३.१८<br>
<br>
असंख्यातानि यूथानि यक्षकिन्नररक्षसाम्।<br>
अनुजग्मुर्महेशानं विवाहाय समाकुलाः॥ ५३.१९<br>
<br>
ततः क्षणेन देवेशः क्ष्माधराधिपतेस्तलम्।<br>
संप्राप्तास्त्वागमन् शैलाः कुञ्जरस्थाः समन्ततः॥ ५३.२०<br>
<br>
ततो ननाम भगवांस्त्रिनेत्रः स्थावराधिपम्।<br>
शैलाः प्रणेमुरीशानं ततोऽसौ मुदितोऽभवत्॥ ५३.२१<br>
<br>
समं सुरैः पार्षदैश्च विवेश वृषकेतनः।<br>
नन्दिना दर्शिते मार्गे शैलराजपुरं महत्॥ ५३.२२<br>
<br>
जीमूतकेतुरायात इत्येवं नगरस्त्रियः।<br>
निजं कर्म परित्यज्य दर्शनव्यापृताभवन्॥ ५३.२३<br>
<br>
माल्यार्द्धमन्या चादाय करेणैकेन भामिनी।<br>
केशपाशं द्वितीयेन शंकराभिमुखी गता॥ ५३.२४<br>
<br>
अन्याऽलक्तकरागाढ्यं पादं कृत्वाकुलेक्षणा।<br>
अनलक्तकमेकं हि हरं द्रष्टुमुपागता॥ ५३.२५<br>
<br>
एकेनाक्ष्णाञ्जितेनैव श्रुत्वा भीममुपागतम्।<br>
साञ्जनां च प्रगृह्यान्या शलाकां सुष्ठु धावति॥ ५३.२६<br>
<br>
अन्या सरसनं वासः पाणिनादाय सुन्दरी।<br>
उन्मत्तेवागमन्नग्ना हरदर्शनलालसा॥ ५३.५३<br>
<br>
अन्यातिक्रान्तमीशानं श्रुत्वा स्तनभरालसा।<br>
अनिन्दत रुषा बाला यौवनं स्वं कृशोदरी॥ ५३.२८<br>
<br>
इत्थं स नगरस्त्रीणां क्षोभं संजनयन् हरः।<br>
जगाम वृषभारूढो दिव्यं श्वशुरमन्दिरम्॥ ५३.२९<br>
<br>
ततः प्रविष्टं प्रसमीक्ष्य शंभुं शैलेन्द्रवेश्मन्यबला ब्रुवन्ति।<br>
स्थाने तपो दुश्चरमम्बिकायाश्चीर्णं महानेष सुरस्तु शंभुः॥ ५३.३०<br>
<br>
स एष येनाङ्गमानङ्गतां कृतं कन्दर्पनाम्नः कुसुमायुधस्य।<br>
क्रतोः क्षयी दक्षविनाशकर्ता भगाक्षिहा शूलधरः पिनाकी॥ ५३.३१<br>
<br>
नमो नमः शंकर शूलपाणे मृगारिचर्माम्बर कालशत्रो।<br>
महाहिहाराङ्कितकुण्डलाय नमो नमः पार्वतिवल्लभाय॥ ५३.३२<br>
<br>
इत्थं संस्तूयमानः सुरपतिविधृतेनातपत्रेण शंभुः <br>
सिद्धैर्वन्द्यः सयक्षैरहिकृतवलयी चारुभस्मोपलिप्तः।<br>
अग्रस्थेनाग्रजेन प्रमुदितमनसा विष्णुना चानुगेन <br>
वैवाहीं मङ्गलाढ्यां हुतवहमुदितामारुरोहाथ वेदीम्॥ ५३.३३<br>
<br>
आयाते त्रिपुरान्तके सहचरैः सार्धं च सप्तर्षिभिर्व्यग्रोऽभूद् गिरिराजवेश्मनि जनःकाल्याः समालंकृतौ।<br>
व्याकुल्यं समुपागताश्च गिरयः पूजादिना देवताः प्रायोव्याकुलिता भवन्ति सुहृदः कन्याविवाहोत्सुकाः॥ ५३.३४<br>
<br>
प्रसाध्य देवीं गिरिजां ततः स्त्रयो दुकूलशुक्लाभिवृताङ्गयष्टिकाम्।<br>
भ्रात्रा सुनाबेन तदोत्सवे कृते सा शंकराभ्याशमथोपपादिता॥ ५३.३५<br>
<br>
ततः शुभे हर्म्यतले हिरण्मये स्थिताः सुराः शंकरकालिचेष्टितम्।<br>
पश्यन्ति देवोऽपि समं कृशाङ्ग्या लोकानुजुष्टं पदमाससाद॥ ५३.३६<br>
<br>
यत्र क्रीडा विचित्राः सकुसुमतरवो वारिणो बिन्दुपातैर्गन्धाढ्यैर्गन्धचूर्णैः प्रविरलमवनौ गुण्डितौ गुण्डिकायाम्।<br>
मुक्तादामैः प्रकामं हरगिरितनया क्रीडनार्थं तदाऽघ्नत् पश्चात्सिन्दूरपुञ्जैरविरतविततैश्चक्रतुः क्ष्मां सुरक्ताम्॥ ५३.३७<br>
<br>
एवं क्रीडां हरः कृत्वा समं च गिरिकन्यया।<br>
आगच्छद् दक्षिणां वेदिमृषिभिः सेवितां दृढाम्॥ ५३.३८<br>
<br>
अथाजगाम हिमवान् शुक्लाम्बरधरः शुचिः।<br>
पवित्रपाणिरादाय मधुपर्कमथोज्ज्वलम्॥ ५३.३९<br>
<br>
उपविष्टस्त्रिनेत्रस्तु शाक्रीं दिशमपश्यत।<br>
सप्तर्षिकांश्च शैलेन्द्रः सूपविष्टोऽवलोकयन्॥ ५३.४०<br>
<br>
सुखासीनास्य शर्वस्य कृताञ्जलिपुटो गिरिः।<br>
प्रोवाच वचनं श्रीमान् धर्मसाधनमात्मनः॥ ५३.४१<br>
<br>
हिमवानुवाच॥<br>
मत्पुत्रीं भगवन् कालीं पौत्रीं च पुलहाग्रजे।<br>
पितॄणामपि दौहित्रीं प्रतीच्छेमां मयोद्यताम्॥ ५३.४२<br>
<br>
पुलस्त्य उवाच॥<br>
इत्येवमुक्त्वा शैलेन्द्रो हस्तं हस्तेन योजयन्।<br>
प्रादात् प्रतीच्छ भगवन् इदमुच्चैरुदीरयन्॥ ५३.४३<br>
<br>
हिमवान् उवाच॥<br>
न मेऽस्ति माता न पिता तथैव न ज्ञातयो वाऽपि च बान्धवाश्च।<br>
निराश्रयोऽहं गिरिश्रृङ्गवासी सुतां प्रतीच्छासि तवाद्रिराज॥ ५३.४४<br>
<br>
इत्येवमुक्त्वा वरदोऽवपीडयत् करं करेणाद्रिकुमारिकायाः।<br>
सा चापि संस्पर्शमवाप्य शंभोः परां मुदं लब्धवती सुरर्षे॥ ५३.४५<br>
<br>
तथाधिरूढो वरदोऽथ वेदिं सहाद्रिपुत्र्या मधुपर्कमश्नन।<br>
दत्त्वा च लाजान् कलमस्य शुक्लांस्ततो विरिञ्चो गिरिजामुवाच॥ ५३.४६<br>
<br>
कालि पश्यस्व वदनं भर्तुः शशधरप्रभम्।<br>
समदृष्टिः स्थिरा भूत्वा कुरुष्वाग्नेः प्रदक्षिणम्॥ ५३.४७<br>
<br>
ततोऽम्बिका हरमुखे दृष्टे शैत्यमुपागता।<br>
यथार्करश्मिसंतप्ता प्राप्य वृष्टिमिवावनिः॥ ५३.४८<br>
<br>
भूयः प्राह विभोर्वक्त्रमीक्षस्वेति पितामहः।<br>
लज्जया साऽपि दृष्टेति शनैर्ब्रह्माणमब्रवीत्॥ ५३.४९<br>
<br>
समं गिरिजया तेन हुताशस्त्रिःप्रदक्षिणम्।<br>
कृतो लाजाश्च हविषा समं क्षिप्ता हुताशने॥ ५३.५०<br>
<br>
ततो हराङ्घ्रिर्मालिन्या गृहीतो दायकारणात्।<br>
किं याचसि च दास्यामि मुञ्चस्वेति हरोऽब्रवीत्॥ ५३.५१<br>
<br>
मालिनी शंकरं प्राह मत्सख्या देहि शंकर।<br>
सौभाग्यं निजगोत्रीयं ततो मोक्षमवाप्स्यसि॥ ५३.५२<br>
<br>
अथोवाच महादेवो दत्तं मालिनि मुञ्च माम्।<br>
सौभाग्यं निजगोत्रीयं योऽस्यास्तं श्रृणु वच्मि ते॥ ५३.५३<br>
<br>
योऽसौ पीताम्बरधरः शङ्खधृक् मधुसूदनः।<br>
एतदीयो हि सौभाग्यो दत्तोऽस्मद्गोत्रमेव हि॥ ५३.५४<br>
<br>
इत्येवमुक्ते वचने प्रमुमोच वृषध्वजम्।<br>
मालिनी निजगोत्रस्य शुभचारित्रमालिनी॥ ५३.५५<br>
<br>
यदा हरो हि मालिन्या गृहीतश्चरणे शुभे।<br>
तदा कालीमुखं ब्रह्म ददर्श शशिनोऽधिकम्॥ ५३.५६<br>
<br>
तद् दृष्ट्वा क्षोभमगमत् शुक्रच्युतिमवाप च।<br>
तच्छुक्रं बालुकायां च खिलीचक्रे ससाध्वसः॥ ५३.५७<br>
<br>
ततोऽब्रवीद्वरो ब्रह्मन् न द्विजान् हन्तुमर्हसि।<br>
अमी महर्षयो धन्या वालखिल्याः पितामह॥ ५३.५८<br>
<br>
ततो महेशवाक्यान्ते समुत्तस्थुस्तपस्विनः।<br>
अष्टाशीतिसहस्राणि वालखिल्या इति स्मृताः॥ ५३.५९<br>
<br>
ततो विवाहे निर्वृत्ते प्रविष्टः कौतुकं हरः।<br>
रेमे सहोमया रात्रिं प्रभाते पुनरुत्थितः॥ ५३.६०<br>
<br>
ततोऽद्रपुत्रीं समवाप्य शंभुः सुरैः समं भूतगणैश्च हृष्टः।<br>
संपूजितः पर्वतपार्थिवेन स मन्दरं शीघ्रमुपाजगाम॥ ५३.६१<br>
<br>
ततः सुरान् ब्रह्महरीन्द्रमुख्यान् प्रणम्य संपूज्य यथाविभागम्।<br>
विसर्ज्य भूतैः सहितो महीध्रमध्यावसन्मन्दरमष्टमूर्तिः॥ ५३.६२<br>
