<b>पुलस्त्य उवाच</b><br>
शार्ङ्गपाणिनमायान्तं दृष्ट्वाऽग्रे दानवेश्वरः।<br>
परिभ्राम्य गदां वेगात् मूर्ध्नि साध्यमताडयत्।। ८.१<br>
<br>
ताडितस्याथ गदया धर्मपुत्रस्य नारद।<br>
नेत्राभ्यामपतद् वारि वह्निवर्षनिभं भुवि।। ८.२<br>
<br>
मूर्ध्नि नारायणस्यापि सा गदा दानवार्पिता।<br>
जगाम शतधा ब्रह्मञ्शैलश्रृङ्गे यथाऽशनिः।। ८.३<br>
<br>
ततो निवृत्य दैत्येन्द्रः समास्थाय रथं द्रुतम्।<br>
आदाय कार्मुकं वीरस्तूणद् बाणं समाददे।। ८.४<br>
<br>
आनम्य चापं वेगेन गार्द्धपत्राञ्शिलीमुखान्।<br>
मुमोच साध्याय तदा क्रोधान्धकारिताननः।। ८.५<br>
<br>
तानापतत एवाशु बाणांश्चन्द्रार्द्धसन्निभान्।<br>
चिच्छेद बाणैरपरैर्निर्बिभेद च दानवम्।। ८.६<br>
<br>
ततो नारायणं दैत्यो दैत्यं नारायणः शरैः।<br>
आविध्येतां तदाऽन्योन्यं मर्मभिद्भिरजिह्मगैः।। ८.७<br>
<br>
ततोऽम्बरे संनिपातो देवानामभवन्मुने।<br>
दिदृक्षूणां तदा युद्धं लघु चित्रं च सुष्ठु च।। ८.८<br>
<br>
ततः सुराणां दुन्दुभ्यस् त्ववाद्यन्त महास्वनाः।<br>
पुष्पवर्षमनौपम्यं मुमुचुः साध्यदैत्ययोः।। ८.९<br>
<br>
ततः पश्यत्सु देवेषु गगनस्थेषु तावुभौ।<br>
अयुध्येतां महेष्वासौ प्रेक्षकप्रीतिवर्द्धनम्।। ८.१०<br>
<br>
बबन्धतुस्तदाकाशं तावुभौ शरवृष्टिभिः।<br>
दिशश्च विदिशश्चैव छादयेतां शरोत्करैः।। ८.११<br>
<br>
ततो नारायणश्चापं समाकृष्य महामुने।<br>
बिभेद मार्गणैस्तीक्ष्णैः प्रह्लादं सर्वमर्मसु।। ८.१२<br>
<br>
तथा दैत्येश्वरः क्रुद्धश्चापमानम्य वेगवान्।<br>
बिभेद हृदये बाह्वोर्वदने च नरोत्तमम्।। ८.१३<br>
<br>
ततोऽस्यतो दैत्यपतेः कार्मुकं मुष्टिबन्धनात्।<br>
चिच्छेदैकेन बाणेन चन्द्रार्धाकारवर्चसा।। ८.१४<br>
<br>
अपास्यत धनुश्छिन्नं चापमादाय चापरम्।<br>
अधिज्यं लाघवात् कृत्वा ववर्ष निशिताञ्शरान्।। ८.१५<br>
<br>
तानप्यस्य शरान् साध्यश्छित्त्वा बाणैरवारयत्।<br>
कार्मुकं च क्षुरप्रेण चिच्छेद पुरुषोत्तमः।। ८.१६<br>
<br>
छिन्नं छिन्नं धनुर्दैत्यस्त्वन्यदन्यत्समाददे।<br>
समादत्तं तदा साध्यो मुने चिच्छेद लाघवात्।। ८.१७<br>
<br>
संछिन्नेष्वथ चापेषु जग्राह दितिजेश्वरः।<br>
परिघं दारुणां दीर्घं सर्वलोहमयं दृढम्।। ८.१८<br>
<br>
परिगृह्याथ परिघं भ्रामयामास दानवः।<br>
भ्राम्यमाणं स चिच्छेद नाराचेन महामुनिः।। ८.१९<br>
<br>
छिन्ने तु परिघे श्रीमान् प्रह्लादो दानवेश्वरः।<br>
मुद्गरं भ्राम्य वेगेन प्रचिक्षेप नराग्रजे।। ८.२०<br>
<br>
तमापतन्तं बलवान् मार्गणैर्दशभिर्मुने।<br>
चिच्छेद दशधा साध्यः स छिन्नो न्यपतद् भुवि।। ८.२१<br>
<br>
मुद्गरे वितथे जाते प्रासमाविध्य वेगवान्।<br>
प्रचिक्षेप नराग्र्याय तं च चिच्छेद धर्मजः।। ८.२२<br>
<br>
प्रासे छिन्ने ततो दैत्यः शक्तिमादाय चिक्षिपे।<br>
तां च चिच्छेद बलवान् क्षुरप्रेण महातपाः।। ८.२३<br>
<br>
छिन्नेषु तेषु शस्त्रेषु दानवोऽन्यन्महद्धनुः।<br>
समादाय ततो बाणैरवतस्तार नारद।। ८.२४<br>
<br>
ततो नारायणो देवो दैत्यनाथं जगद्गुरुः।<br>
नाराचेन जघानाथ हृदये सुरतापसः।। ८.२५<br>
<br>
संभिन्निहृदयो ब्रह्मन् देवेनाद्भुतकर्मणा।<br>
निपपात रथोपस्थे तमपोवाह सारथिः।। ८.२६<br>
<br>
स संज्ञां सुचिरेणैव प्रतिलभ्य दितीश्वरः।<br>
सुदृढं चापमादाय भूयो योद्धमुपागतः।। ८.२७<br>
<br>
तमागतं संनिरीक्ष्य प्रत्युवाच नराग्रजः।<br>
गच्छ दैत्येन्द्र योत्स्यामः प्रातस्त्वाह्निकमाचर।। ८.२८<br>
<br>
एवमुक्तो दितीशस्तु साध्येनाद्भुतकर्मणा।<br>
जगाम नैमिषारण्यं क्रियां चक्रे तदाऽऽह्निकीम्।। ८.२९<br>
<br>
एवं युध्यति देवे च प्रह्लादो ह्यसुरो मुने।<br>
रात्रौ चिन्तयते युद्धे कथं जेष्यामि दाम्भिकम्।। ८.३०<br>
<br>
एवं नारायणेनाऽसौ सहायुध्यत नारद।<br>
दिव्यं वर्षसहस्रं तु दैत्यो देवं न चाजयत्।। ८.३१<br>
<br>
ततो वर्षसहस्रान्ते ह्यजिते पुरुषोत्तमे।<br>
पीतवाससमभ्येत्य दानवो वाक्यमब्रवीत्।। ८.३२<br>
<br>
किमर्थं देवदेवेश साध्यं नारायणं हरिम्।<br>
विजेतुं नाऽद्य शक्नोमि एतन्मे कारणं वद।। ८.३३<br>
<br>
<b>पीतवासा उवाच</b><br>
दुर्जयोऽसौ महाबाहुस्त्वया प्रह्लाद धर्मजः।<br>
साध्यो विप्रवरो धीमान् मृधे देवासुरैरपि।। ८.३४<br>
<br>
<b>प्रह्लाद उवाच</b><br>
यद्यसौ दुर्जयो देव मया साध्यो रणाजिरे।<br>
तत्कथं यत्प्रतिज्ञातं तदसत्यं भविष्यति।। ८.३५<br>
<br>
हीनप्रतिज्ञो देवेश कथं जीवेत मादृशः।<br>
तस्मात्तवाग्रतो विष्णो करिष्ये कायशोधनम्।। ८.३६<br>
<br>
<b>पुलस्त्य उवाच</b><br>
इत्येवमुक्त्वा वचनं देवाग्रे दानवेश्वरः।<br>
शिरःस्नातस्तदा तस्थौ गृणन् ब्रह्म सनातनम्।। ८.३७<br>
<br>
ततो दैत्यपतिं विष्णुं पीतवासाऽब्रवीद्वचः।<br>
गच्छ जेष्यसि भक्त्या तं न युद्धेन कथंचन।। ८.३८<br>
<br>
<b>प्रह्लाद उवाच</b><br>
मया जितं देवदेव त्रैलोक्यमपि सुव्रत।<br>
जितोऽयं त्वत्प्रसादेन शक्रः किमुत धर्मजः।। ८.३९<br>
<br>
असौ यद्यजयो देव त्रैलोक्येनापि सुव्रतः।<br>
न स्थातुं त्वत्प्रसादेव शक्यं किमु करोम्यज।। ८.४०<br>
<br>
<b>पीतवासा उवाच</b><br>
सोऽहं दानवशार्दूल लोकानां हितकाम्यया।<br>
धर्मं प्रवर्त्तापयितुं तपश्चर्यां समास्थितः।। ८.४१<br>
<br>
तस्माद्यदिच्छसि जयं तमाराधय दानव।<br>
तं पराजेष्यसे भक्त्या तस्माच्छुश्रूष धर्मजम्।। ८.४२<br>
<br>
<b>पुलस्त्य उवाच</b><br>
इत्युक्तः पीतवासेन दानवेन्द्रो महात्मना।<br>
अब्रवीद्वचनं हृष्टः समाहूयाऽन्धकं मुने।। ८.४३<br>
<br>
दैत्याश्च दानवाश्चैव परिपाल्यास्त्वयान्धक।<br>
मयोत्सृष्टमिदं राज्यं प्रतीच्छस्व महाभुज।। ८.४४<br>
<br>
इत्येवमुक्तो जग्राह राज्यं हैरण्यलोचनिः।<br>
प्रह्लादोऽपि तदाऽगच्छत् पुण्यं बदरिकाश्रमम्।। ८.४५<br>
<br>
दृष्ट्वा नारायणं देवं नरं च दितिजेश्वरः।<br>
कृताञ्जलिपुटो भूत्वा ववन्दे चरणौ तयोः।। ८.४६<br>
<br>
तमुवाच महातेजा वाक्यं नारायणोऽव्ययः।<br>
किमर्थं प्रणतोऽसीह मामजित्वा महासुर।। ८.४७<br>
<br>
<b>प्रह्लाद उवाच</b><br>
कस्त्वां जेतुं प्रभो शक्तः कस्त्वत्तः पुरुषोऽधिकः।<br>
त्वं हि नारायणोऽनन्तः पीतवासा जनार्दनः।। ८.४८<br>
<br>
त्वं देवः पुण्डरीकाक्षस्त्वं विष्णुः शार्ङ्गचापधृक्।<br>
त्वमव्ययो महेशानः शाश्वतः पुरुषोत्तमः।। ८.४९<br>
<br>
त्वां योगिनश्चिन्तयन्ति चार्चयन्ति मनीषिणः।<br>
जपन्ति स्नातकास्त्वां च यजन्ति त्वां च याज्ञिकाः।। ८.५०<br>
<br>
त्वमच्युतो हृषीकेशश्चक्रपाणिर्धराधरः।<br>
महामीनो हयशिरास्त्वमेव वरकच्छपः।। ८.५१<br>
<br>
हिरण्याक्षरिपुः श्रीमान् भगवानथ सूकरः।<br>
मत्पितुर्नाशनकरो भवानपि नृकेसरी।। ८.५२<br>
<br>
ब्रह्म त्रिनेत्रोऽमरराड् हुताशः प्रेताधिपो नीरपतिः समीरः।<br>
सूर्यो मृगाङ्कोऽचलजङ्गमाद्यो भवान् विभो नाथ खगेन्द्रकेतो।। ८.५३<br>
<br>
त्वं पृथ्वी ज्योतिराकाशं जलं भूत्वा सहस्रशः।<br>
त्वया व्याप्तं जगत्सर्वं कस्त्वां जेष्यति माधव।। ८.५४<br>
<br>
भक्त्या यदि हृषीकेश तोषमेषि जगद्गुरो।<br>
नान्यथा त्वं प्रशक्तोऽसि जेतुं सर्वगताव्यय।। ८.५५<br>
<br>
<b>भगवानुवाच</b><br>
परितुष्टोऽस्मि ते दैत्य स्तवेनानेन सुव्रत।<br>
भक्त्या त्वनन्यया चाहं त्वया दैत्य पराजितः।। ८.५६<br>
<br>
पराजितश्च पुरुषो दैत्य दण्डं प्रयच्छति।<br>
दण्डार्थं ते प्रदास्यामि वरं वृणु यमिच्छसि।। ८.५७<br>
<br>
<b>प्रह्लाद उवाच</b><br>
नारायण वरं याचे यं त्वं मे दातुमर्हसि।<br>
तन्मे पापं लयं यातु शारीरं मानसं तथा।। ८.५८<br>
<br>
वाचिकं च जगन्नाथ यत्त्वया सह युध्यतः.<br>
नरेण यद्यप्यभवद् वरमेतत्प्रयच्छ मे।। ८.५९<br>
<br>
<b>नारायण उवाच</b><br>
एवं भवतु दैद्येन्द्र पापं ते यातु संक्षयम्।<br>
द्वितीयं प्रार्थय वरं तं ददामि तवासुर।। ८.६०<br>
<br>
<b>प्रह्लाद उवाच</b><br>
या या जायेत मे बुद्धिः सा सा विष्णो त्वदाश्रिता।<br>
देवार्चने च निरता त्वच्चित्ता त्वत्परायणा।। ८.६१<br>
<br>
<b>नारायण उवाच</b><br>
एवं भविष्यत्यसुर वरमन्यं यमिच्छसि।<br>
तं वृणीष्व महाबाहो प्रदास्याम्यविचारयन्।। ८.६२<br>
<br>
<b>प्रह्लाद उवाच</b><br>
सर्वमेव मया लब्धं त्वत्प्रसादादधोक्षज।<br>
त्वत्पादपङ्कजाभ्यां हि ख्यातिरस्तु सदा मम।। ८.६३<br>
<br>
एवमस्त्वपरं चास्तु नित्यमेवाक्षयोऽव्ययः।<br>
अजरश्चामरश्चापि मत्प्रसादाद् भविष्यसि।। ८.६४<br>
<br>
गच्छस्व दैत्यशार्दूल स्वमावासं क्रियारतः।<br>
न कर्मबन्धो भवतो मच्चित्तस्य भविष्यति।। ८.६५<br>
<br>
प्रशासयदमून् दैत्यान् राज्यं पालय शाश्वतम्।<br>
स्वजातिसदृशं दैत्य कुरु धर्ममनुत्तमम्।। ८.६६<br>
<br>
<b>पुलस्त्य उवाच</b><br>
इत्युक्तो लोकनाथेन प्रह्लादो देवमब्रवीत्।<br>
कथं राज्यं समादास्ये परित्यक्तं जगद्गुरो।। ८.६७<br>
<br>
तमुवाच जगत्स्वामी गच्छ त्वं निजमाश्रयम्।<br>
हितोपदेष्टा दैत्यानां दानवानां तथा भव।। ८.६८<br>
<br>
नारायणेनैवमुक्तः स तदा दैत्यनायकः।<br>
प्रणिपत्य विभुं तुष्टो जगाम नगरं निजम्।। ८.६९<br>
<br>
दृष्टः सभाजितश्चापि दानवैरन्धकेन च।<br>
निमन्त्रितश्च राज्याय न प्रत्यैच्छत्स नारद।। ८.७०<br>
<br>
राज्यं परित्यज्य महाऽसुरेन्द्रो नियोजयन् सत्पथि दानवेन्द्रान्।<br>
ध्यायन् स्मरन् केशवमप्रमेयं तस्थौ तदा योगविशुद्धदेहः।। ८.७१<br>
<br>
एवं पुरा नारद दानवेन्द्रो नारायणेनोत्तमपूरुषेण।<br>
पराजितश्चापि विमुच्य राज्यं तस्थौ मनो धातरि सन्निवेश्य।। ८.७२<br>
<br>
इति श्रीवामनपुराणे अष्टमोऽध्यायः ।। ८ ।।<br>
<br>
