नारद उवाच।।<br>
यदमी भवता प्रोक्ता मरुतो दितिजोत्तमाः।<br>
तत् केन पूर्वमासन् वै मरुन्मार्गेण कथ्यताम्।। ७२.१<br>
<br>
पूर्वमन्वन्तरेष्वेव समतीतेषु सत्तम।<br>
के त्वासन् वायुमार्गस्थास्तन्मे व्याख्यातुमर्हसि।। ७२.२<br>
<br>
पुलस्त्य उवाच।।<br>
श्रूयतां पूर्वमरुतामुत्पत्तिं कथयामि ते।<br>
स्वायंभुवं समारभ्य यावन्मन्वन्तरं त्विदम्।। ७२.३<br>
<br>
स्वायंभुवस्य पुत्रोऽभून्मनोर्नाम प्रियव्रतः।<br>
तस्यासीत् सवनो नाम पुत्रस्त्रैलोक्यपूजितः।। ७२.४<br>
<br>
स चानपत्यो देवर्षे नृपः प्रेतगतिं गतः।<br>
ततोऽरुदत् तस्य पत्नी सुदेवा शोकविह्वला।। ७२.५<br>
<br>
न ददाति तदा दग्धुं समालिङ्ग्य स्थिता पतिम्।<br>
नाथ नाथेति बहुशो विलपन्ती त्वनाथवत्।। ७२.६<br>
<br>
तामन्तरिक्षादशरीरिणी वाक् प्रोवाच मा राजपत्नीह रोदीः।<br>
यद्यस्ति ते सत्यमनुत्तमं तदा भवत्वयं ते पतिना सहाग्निः।। ७२.७<br>
<br>
सा तां वाणीमन्तरिक्षान्निशम्य प्रोवाचेदं राजपुत्री सुदेवा।<br>
शोचाम्येनं पार्थिवं पुत्रहीनं नैवात्मानं मन्दभाग्यं विहङ्ग।। ७२.८<br>
<br>
सोऽथाब्रवीन्मा रुदस्वायताक्षि पुत्रास्त्वत्तो भूमिपालस्य सप्त।<br>
भविष्यन्ति वह्निमारोह शीघ्रं सत्यं प्रोक्तं श्रद्दधत्स्व त्वमद्य।। ७२.९<br>
<br>
इत्येवमुक्ता खचरेण बाला चितौ समारोप्य पितं वरार्हम्।<br>
हुताशमासाद्य पतिव्रता तं संचिन्तयन्ती ज्वलनं प्रपन्ना।। ७२.१०<br>
<br>
ततो मुहूर्तान्नृपतिः श्रिया युतः समुत्तस्थौ सहितो भार्ययाऽसौ।<br>
खमुत्पपाताथ स कामचारी समं महिष्या च सुनाभपुत्र्या।। ७२.११<br>
<br>
तस्याम्बरे नारद पार्थिवस्य जाता रजोगा महिषी तु गच्छतः।<br>
स दिव्ययोगात् प्रतिसंस्थितोऽम्बरे भार्यासहायो दिवसानि पञ्च।। ७२.१२<br>
<br>
ततस्तु षष्ठेऽहनि पार्थिवेन ऋतुर्न वन्ध्योऽद्य भवेद् विचिन्त्य।<br>
रराम तन्व्या सह कामचारी ततोऽम्बरात् प्राच्यवतास्य शुक्रम्।। ७२.१३<br>
<br>
शुक्रोत्सर्गावसाने तु नृपतिर्भार्यया सह।<br>
जगाम दिव्यया गत्या ब्रह्मलोकं तपोधन।।। ७२.१४<br>
<br>
तदम्बरात् प्रचलितमभ्रवर्णं शुक्रं समाना नलिनी वपुष्मती।<br>
चित्रा विशाला हरितालिनी च सप्तर्षिपत्न्यो ददृशुर्यथेच्छया।। ७२.१५<br>
<br>
तद् दृष्ट्वा पुष्करे न्यस्तं प्रत्यैच्छन्त तपोधन।<br>
मन्यमानास्तदमृतं सदा यौवनलिप्सया।। ७२.१६<br>
<br>
ततः स्नात्वा च विधिवत् संपूज्य तान् निजान् पतीन्।<br>
पतिभिः समनुज्ञाताः पपुः पुष्करसंस्थितम्।। ७२.१७<br>
<br>
तच्छुक्रं पार्थिवेन्द्रस्य मन्यमानास्तदाऽमृतम्।<br>
पीतमात्रेण शुक्रेण पार्थिवेन्द्रोद्भवेन ताः।। ७२.१८<br>
<br>
ब्रह्मतेजोविहीनास्ता जाताः पत्न्यस्तपस्विनाम्।<br>
ततस्तु तत्यजुः सर्वे सदोषास्ताश्च पत्नयः।। ७२.१९<br>
<br>
सुषुवुः सप्त तनयान् रुदतो भैरवं मुने।<br>
तेषां रुदितशब्देन सर्वमापूरितं जगत्।। ७२.२०<br>
<br>
अथाजगाम भगवान् ब्रह्म लोकपितामहः।<br>
समभ्येत्याब्रवीद् बालान् मा रुदध्वं महाबलाः।। ७२.२१<br>
<br>
मरुतो नाम यूयं वै भविष्यध्वं वियच्चराः।<br>
इत्येवमुक्त्वा देवेशो ब्रह्म लोकपितामहः।। ७२.२२<br>
<br>
तानादाय वियच्चारी मारुतानादिदेश ह।<br>
ते त्वासन् मरुतस्त्वाद्या मनोः स्वायंभुवेऽन्तरे।। ७२.२३<br>
<br>
स्वारेचिषे तु मरुतो वक्ष्यामि श्रृणु नारद।<br>
स्वारोचिषस्य पुत्रस्तु श्रीमानासीत् क्रतुध्वजः।। ७२.२४<br>
<br>
तस्य पुत्राभवन् सप्त सप्तार्च्चिःप्रतिमा मुने।<br>
तपोऽर्थं ते गताः शैलं महामेरुं नरेश्वराः।। ७२.२५<br>
<br>
आराधयन्तो ब्रह्मणं पदमैन्द्रमथेप्सवः।<br>
ततो विपश्चिन्नामाथ सहस्राक्षो भयातुरः।। ७२.२६<br>
<br>
पूतनामप्सरोमुख्यां प्राह नारद वाक्यवित्।<br>
गच्छस्व पूतने शैलं महामेरुं विशालिनम्।। ७२.२७<br>
<br>
तत्र तप्यन्ति हि तपः क्रतुध्वजसुता महत्।<br>
यथा हि तपसो विघ्नं तेषां भवति सुन्दरि।। ७२.२८<br>
<br>
तथा कुरुष्व मा तेषां सिद्धिर्भवतु सुन्दरि।<br>
इत्येवमुक्ता शक्रेण पूतना रूपशालिनी।। ७२.२९<br>
<br>
तत्राजगाम त्वरिता यत्रातप्यन्त ते तपः।<br>
आश्रमस्याविदूरे तु नदी मन्दोदवाहिनी।। ७२.३०<br>
<br>
तस्यां स्नातुं समायाताः सर्व एव सहोदराः।<br>
साऽपि स्नातुं सुचार्वङ्गी त्ववतीर्णा महानदीम्।। ७२.३१<br>
<br>
ददृशुस्ते नृपाः स्नातां ततश्चुक्षुभिरे मुने।<br>
तेषां च प्राच्यवच्छुक्रं तत्पपौ जलचारिणी।। ७२.३२<br>
<br>
शङ्खिना ग्राहमुख्यस्य महाशङ्खस्य वल्लभा।<br>
तेऽपि विभ्रष्टतपसो जग्मू राज्यं तु पैतृकम्।। ७२.३३<br>
<br>
सा चाप्सराः शक्रमेत्य याथातथ्यं न्यवेदयत्।<br>
ततो बहुतिथे काले सा ग्राही शङ्खरूपिणी।। ७२.३४<br>
<br>
समुद्‌धृता महाजालैर्मत्स्यबन्धेन मानिनी।<br>
स तां दृष्ट्वा महाशङ्खी स्थलास्थां मत्स्यजीविकः।। ७२.३५<br>
<br>
निवेदयामास तदा क्रतुध्वजसुतेषु वै।<br>
तथाऽभ्येत्य महात्मानो योगिनो योगधारिणः।। ७२.३६<br>
<br>
नीत्वा स्वमन्दिरं सर्वे पुरवाप्यां समुत्सृजन्।<br>
ततः प्रमाच्छङ्खिनी सा सुषुवे सप्त वै शिशून्।। ७२.३७<br>
<br>
जातमात्रेषु पुत्रेषु मोक्षभावमगाच्च सा।<br>
अमातृपितृका बाला जलमध्यविहारिणः।। ७२.३८<br>
<br>
स्तन्यार्थिनो वै रुरुदुरथाभ्यागात् पितामहः।<br>
मा रुदध्वमितीत्याह मरुतो नाम पुत्रकाः।। ७२.३९<br>
<br>
यूयं देवा भविष्यध्वं वायुस्कन्धविचारिणः।<br>
इत्येवमुक्त्वाथादाय सर्वांस्तान् दैवतान् प्रति।। ७२.४०<br>
<br>
नियोज्य च मरुन्मार्गे वैराजं भवनं गतः।<br>
एवमासंश्च मरुतो मनोः स्वारोचिषेऽन्तरे।। ७२.४१<br>
<br>
उत्तमे मरुतो ये च ताञ्छृणुष्व तपोधन।<br>
उत्तमस्यान्ववाये तु राजासीन्निषधाधिपः।। ७२.४२<br>
<br>
वपुष्मानिति विख्यातो वपुषा भास्करोपमः।<br>
तस्य पुत्रो गुणश्रेष्ठो ज्योतिष्मान् धार्मिकोऽभवत्।। ७२.४३<br>
<br>
स पुत्रार्थो तपस्तेपे नदीं मन्दाकिनीमनु।<br>
तस्य भार्या च सुश्रोणी देवाचार्यासुता शुभा।। ७२.४४<br>
<br>
तपश्चरणयुक्तस्य बभूव परिचारिका।<br>
सा स्वयं फलपुष्पाम्बुसमित्कुशं समाहरत्।। ७२.४५<br>
<br>
चकार पद्मपत्राक्षी सम्यक् चातिथिपूजनम्।<br>
पतिं शुश्रूषमाणा सा कृशा धमनिसंतता।। ७२.७२<br>
<br>
तेजोयुक्ता सुचार्वङ्गीं दृष्टा सप्तर्षिभिर्वने।<br>
तां तथा चारुसर्वाङ्गीं दृष्ट्वाऽथ तपसा कृशाम्।। ७२.४७<br>
<br>
पप्रच्छुस्तपसो हेतुं तस्यास्तद्भर्तुरेव च।<br>
साऽब्रवीत् तनयार्थाय आवाभ्यां वै तपःक्रिया।। ७२.४८<br>
<br>
ते चास्यै वरदा ब्रह्मन् जाताः सप्त सहर्षयाः।<br>
व्रजध्वं तनयाः सप्त भविष्यन्ति न संशयः।। ७२.४९<br>
<br>
युवयोर्गुणसंयुक्ता महर्षीणां प्रसादतः।<br>
इत्येवमुक्त्वा जग्मुस्ते सर्व एव महर्षयः।। ७२.५०<br>
<br>
स चापि राजर्षिरगात् सभार्यो नगरं निजम्।<br>
ततो बहुतिथे काले सा राज्ञो महिषी प्रिया।। ७२.५१<br>
<br>
अवाप गर्भं तन्वङ्गी तस्मान्नृपतिसत्तमात्।<br>
गुर्विण्यामथ भार्यायां ममारासौ नराधिपः।। ७२.५२<br>
<br>
सा चाप्यारोढुमिच्छन्ती भर्तारं वै पतिव्रता।<br>
निवारिता तदा मात्यैर्न तथापि व्यतिष्ठत।। ७२.५३<br>
<br>
समारोप्याथ भर्तारं चितायामारुहच्च सा।<br>
ततोऽग्निमध्यात् सलिले मांसपेश्यपतन्मुने।। ७२.५४<br>
<br>
साऽम्भसा सुखशीतेन संसिक्ता सप्तधाऽभवत्।<br>
तेऽजायन्ताथ मरुत उत्तमस्यान्तरे मनोः।। ७२.५५<br>
<br>
तामसस्यान्तरे ये च मरुतोऽप्यभवन् पुरा।<br>
तानहं कीर्तयिष्यामि गीतनृत्यकलिप्रिय।। ७२.५६<br>
<br>
तामसस्य मनोः पुत्रो ऋतध्वज इति श्रुतः।<br>
स पुत्रर्थी जुहावाग्नौ स्वमांसं रुधिरं तथा।। ७२.५७<br>
<br>
अस्थीनि रोमकेशांश्च स्नायुमज्जायकृद्घनम्।<br>
शुक्रं च चित्रगौ राजा सुतार्थी इति नः श्रुतम्।। ७२.५८<br>
<br>
सप्तस्वेवार्चिषु ततः शुक्रपातादनन्तरम्।<br>
मा मा क्षिपस्वेत्यभवच्छब्दः सोऽपि मृतो नृपः।। ७२.५९<br>
<br>
ततस्तस्माद्धुतवहात् सप्त तत्तेजसोपमाः।<br>
शिशवः समजायन्त ते रुदन्तोऽभवन् मुने।। ७२.६०<br>
<br>
तेषां तु ध्वनिमाकर्ण्य भगवान् पद्मसंभवः।<br>
समागम्य निवार्य्याथ स चक्रे मरुतः सुतान्।। ७२.६१<br>
<br>
ते त्वासन् मरुतो ब्रह्मंस्तमसे देवतागणाः।<br>
येऽभवन् रैवते तांश्च श्रृणुष्व त्वं तपोधनः।। ७२.६२<br>
<br>
रैवतस्यान्ववाये तु राजासीद् रिपुजिद् वशी।<br>
रिपुजिन्नामतः ख्यातो न तस्यासीत् सुतः किल।। ७२.६३<br>
<br>
स समाराध्य तपसा भास्करं तेजसां निधिम्।<br>
अवाप कन्यां सुरतिं तां प्रगृह्य गृहं ययौ।। ७२.६४<br>
<br>
तस्यां पितृगृहे ब्रह्मन् वसन्त्यां स पिता मृतः।<br>
साऽपि दुःखपरीताङ्गीं स्वां तनुं त्यक्तुमुद्यता।। ७२.६५<br>
<br>
ततस्तां वारयामासुर्ऋषयः सप्त मानसाः।<br>
तस्यामासक्तचित्तास्तु सर्व एव तपोधनाः।। ७२.६६<br>
<br>
अपारयन्ती तद्‌दुःखं प्रज्वाल्याग्निं विवेश ह।<br>
ते चापश्यन्त ऋषयस्तच्चित्ता भावितास्तथा।। ७२.६७<br>
<br>
तां मृतामृषयो दृष्ट्वा कष्टं कष्टेति वादिनः।<br>
प्रजग्मुर्ज्वलनाच्चापि सप्ताजायन्त दारकाः।। ७२.६८<br>
<br>
ते च मात्रा विनाभूता रुरुदुस्तान् पितामहः।<br>
निवारयित्वा कृतवांल्लोकनाथो मरुद्गणान्।। ७२.६९<br>
<br>
रैवतस्यान्तरे जाता मरुतोऽमी तपोधन।<br>
श्रृणुष्व कीर्तयिष्यामि चाक्षुषस्यान्तरे मनोः।। ७२.७०<br>
<br>
आसीन्मङ्किरिति ख्यातस्तपस्वी सत्यवाक् शुचिः।<br>
सप्तसारस्वते तीर्थे सोऽतप्यत महत् तपः।। ७२.७१<br>
<br>
विघ्नार्थं तस्य तुषिता देवाः संप्रेषयन् वपुम्।<br>
सा चाभ्येत्य नदीतीरे क्षोभयामास भामिनी।। ७२.७२<br>
<br>
ततोऽस्य प्राच्यवच्छ्रुक्रं सप्तसारस्वते जले।<br>
तां चैवाप्यशपन्मूढां मुनिर्मङ्कणको वपुम्।। ७२.७३<br>
<br>
गच्छ लब्धाऽसि मूढे त्वं पापस्यास्य महत् फलम्।<br>
विध्वंसयिष्यति हयो भवतीं यज्ञसंसदि।। ७२.७४<br>
<br>
एवं शप्त्वा ऋषिः श्रीमान् जगामाथ स्वमाश्रमम्।<br>
सरस्वतीभ्यः सप्तभ्यः सप्त वै मरुतोऽभवन्।। ७२.७५<br>
<br>
एतत् तवोक्ता मरुतः पुरा यथा जाता वियद्व्याप्तिकरा महर्षे।<br>
येषां श्रुते जन्मनि पापहानिर्भवेच्च धर्माभ्युदयो महान् वै।। ७२.७६<br>
<br>
इति श्रीवामुपुराणे षट्चत्वारिंशोऽध्यायः ।। ७२ ।।<br>
