सनत्कुमार उवाच ।<br>
अथैनमब्रवीद् देवस्त्रैलोक्याधिपतिर्भवः ।<br>
आश्वासनकरं चास्य वाक्यविद् वाक्यमुत्तमम् १ ।<br>
अहो तुष्टोऽस्मि ते राजन् स्तवेनानेन सुव्रत ।<br>
बहुनात्र किमुक्तेन मत्समीपे वसिष्यसि २ ।<br>
उषित्वा सुचिरं कालं मम गात्रोद्भवः पुनः ।<br>
असुरो ह्यन्धको नाम भविष्यसि सुरान्तकृत् ३ ।<br>
हिरण्याक्षगृहे जन्म प्राप्य वृद्धिं गमिष्यसि ।<br>
पूर्वाधर्मेण घोरेण वेदनिन्दाकृतेन च ४ ।<br>
साभिलाषो जगन्मातुर्भविष्यसि यदा तदा ।<br>
देहं शूलेन हत्वाहं पावयिष्यामि समार्बुदम् ५ ।<br>
तत्राप्यकल्मषो भूत्वा स्तुत्वा मां भक्तितः पुनः ।<br>
ख्यातो गणाधिपो भूत्वा नाम्ना भृङ्गिरिटिः स्मृतः ६ ।<br>
मत्सन्निधाने स्थित्वा त्वं ततः सिद्धिं गमिष्यसि ।<br>
वेनप्रोक्तं स्तवमिमं कीर्तयेद् यः शृणोति च ७ ।<br>
नाशुभं प्राप्नुयात् किञ्चिद् दीर्घमायुरवाप्नुयात् ।<br>
यथा सर्वेषु देवेषु विशिष्टो भगवाञ्शिवः ८ ।<br>
तथा स्तवो वरिष्ठोऽयं स्तवानां वेननिर्मितः ।<br>
यशोराज्यसुखैश्वर्यधनमानाय कीर्तितः ९ ।<br>
श्रोतव्यो भक्तिमास्थाय विद्याकामैश्च यत्नतः ।<br>
व्याधितो दुःखितो दीनश्चौरराजभयान्वितः १० ।<br>
राजकार्यविमुक्तो वा मुच्यते महतो भयात् ।<br>
अनेनैव तु देहेन गणानां श्रेष्ठतां व्रजेत् ११ ।<br>
तेजसा यशसा चैव युक्तो भवति निर्मलः ।<br>
न राक्षसाः पिशाचा वा न भूता न विनायकाः १२ ।<br>
विघ्नं कुर्युर्गृहे तत्र यत्रायं पठ्यते स्तवः ।<br>
शृणुयाद् या स्तवं नारी अनुज्ञां प्राप्य भर्तृतः १३ ।<br>
मातृपक्षे पितुः पक्षे पूज्या भवति देववत् ।<br>
शृणुयाद् यः स्तवं दिव्यं कीर्तयेद् वा समाहितः १४ ।<br>
तस्य सर्वाणि कार्याण सिद्धिं गच्छन्ति नित्यशः ।<br>
मनसा चिन्तितं यच्च यच्च वाचानुकीर्तितम् १५ ।<br>
सर्वं संपद्यते तस्य स्तवनस्यानुकीर्तनात् ।<br>
मनसा कर्मणा वाचा कृतमेनो विनश्यति ।<br>
वरं वरय भद्रं ते यत्त्वया मनसेप्सितम् १६ ।<br>
वेन उवाच।<br>
अस्य लिङ्गस्य माहात्म्यात् तथा लिङ्गस्य दर्शनात् ।<br>
मुक्तोऽहं पातकैः सर्वैस्तव दर्शनतः किल १७ ।<br>
यदि तुष्टोऽसि मे देव यदि देयो वरो मम ।<br>
देवस्वभक्षणाज्जातं श्वयोनौ तव सेवकम् १८ ।<br>
एतस्यापि प्रसादं त्वं कर्तुमर्हसि शङ्कर ।<br>
एतस्यापि भयान्मध्ये सरसोऽहं निमज्जितः १९ ।<br>
देवैर्निवारितः पूर्वं तीर्थेऽस्मिन् स्नानकारणात् ।<br>
अयं कृतोपकारश्च एतदर्थे वृणोम्यहम् २० ।<br>
तस्यैतद् वचनं श्रुत्वा तुष्टः प्रोवाच शङ्करः ।<br>
एषोऽपि पापिनिर्मुक्तो भविष्यति न संशयः २१ ।<br>
प्रसादान्मे महाबाहो शिवलोकं गमिष्यति ।<br>
तथा स्तवमिमं श्रुत्वा मुच्यते सर्वपातकैः २२ ।<br>
कुरुक्षेत्रस्य माहात्म्यं सरसोऽस्य महीपते ।<br>
मम लिङ्गस्य चोत्पत्तिं श्रुत्वा पापैः प्रमुच्यते २३ ।<br>
सनत्कुमार उवाच।<br>
इत्येवमुक्त्वा भगवान् सर्वलोकनमस्कृतः ।<br>
पश्यतां सर्वलोकानां तत्रैवान्तरधीयत २४ ।<br>
स च श्वा तत्क्षणादेव स्मृत्वा जन्म पुरातनम् ।<br>
दिव्यमूर्तिधरो भूत्वा तं राजानमुपस्थितः २५ ।<br>
कृत्वा स्नानं ततो वैन्यः पितृदर्शनलालसः ।<br>
स्थाणुतीर्थे कुटीं शून्यां दृष्ट्वा शोकसमन्वितः २६ ।<br>
दृष्ट्वा वेनोऽब्रवीद् वाक्यं हर्षेण महतान्वितः ।<br>
सत्पुत्रेण त्वया वत्स त्रातोऽहं नरकार्णवात् २७ ।<br>
त्वयाभिषिञ्चितो नित्यं तीर्थस्थपुलिने स्थितः ।<br>
अस्य साधोः प्रसादेन स्थाणोर्देवस्य दर्शनात् २८ ।<br>
मुक्तपापश्च स्वर्लोकं यास्ये यत्र शिवः स्थितः ।<br>
इत्येवमुक्त्वा राजानं प्रतिष्ठाप्य महेश्वरम् २९ ।<br>
स्थाणुतीर्थे ययौ सिद्धिं तेन पुत्रेण तारितः ।<br>
स च श्वा परमां सिद्धिं स्थाणुतीर्थप्रभावतः ३० ।<br>
विमुक्तः कलुषैः सर्वैर्जगाम भवमन्दिरम् ।<br>
राजा पितृऋणैर्मुक्तः परिपाल्य वसुन्धराम् ३१ ।<br>
पुत्रानुत्पाद्य धर्मेण कृत्वा यज्ञं निरर्गलम् ।<br>
दत्त्वा कामांश्च विप्रेभ्यो भुक्त्वा भोगान् पृथग्विधान् ३२ ।<br>
सुहृदोऽथ ऋणैर्मुक्त्वा कामैः संतर्प्य च स्त्रियः ।<br>
अभिषिच्य सुतं राज्ये कुरुक्षेत्रं ययौ नृपः ३३ ।<br>
तत्र तप्त्वा तपो घोरं पूजयित्वा च शङ्करम् ।<br>
आत्मेच्छया तनुं त्यक्त्वा प्रयातः परमं पदम् ३४ ।<br>
एतत्प्रभावं तीर्थस्य स्थाणोर्यः शृणुयान्नरः ।<br>
सर्वपापविनिर्मुक्तः प्रयाति परमां गतिम् ३५ ।<br>
इति श्रीवामनपुराणे सरोमाहात्म्ये अष्टचत्वारिंशत्तमोऽध्यायः।<br>
<br>
