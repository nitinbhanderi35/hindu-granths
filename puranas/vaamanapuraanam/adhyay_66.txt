अरजा उवाच॥<br>
नात्मानं तव दास्यामि बुहनोक्तेन किं तव।<br>
रक्षन्ती भवतः शापादात्मानं च महीपते॥ ६६.१<br>
<br>
प्रह्लाद उवाच॥<br>
इत्थं विवदमानां तां भार्गवेन्द्रसुतां बलात्।<br>
कामोपहतचित्तात्मा व्यध्वंसयत मन्दधीः॥ ६६.२<br>
<br>
तां कृत्वा च्युतचापित्रां मदान्धः पृथिवीपतिः।<br>
निश्चक्रामाश्रमात् तस्माद् गतश्च नगरं निजम्॥ ६६.३<br>
<br>
साऽपि शुक्रसुता तन्वी अरजा रजसाप्लुता।<br>
आश्रमादथ निर्गत्य बहिस्तस्थावधोमुखी॥ ६६.४<br>
<br>
चिन्तयन्ती स्वपितरं रुदती च मुहुर्मुहुः।<br>
महाग्रहोपतप्तेव रोहिणी शशिनः प्रिया॥ ६६.५<br>
<br>
ततो बहुतिथे काले समाप्ते यज्ञकर्मणि।<br>
पातालादागमच्छुक्रः स्वमाश्रमपदं मुनिः॥ ६६.६<br>
<br>
आश्रमान्ते च ददृशे सुतां दैत्य रजस्वलाम्।<br>
मेघलेखामिवाकाशे संध्यारागेण रंजिताम्॥ ६६.७<br>
<br>
तां दृष्ट्वा परिपप्रच्छ पुत्रि केनासि धर्षिता।<br>
कः क्रीडति सरोषेण सममाशीविषेण हि॥ ६६.८<br>
<br>
कोऽद्यैव याम्यां नगरीं गमिष्यति सुदुर्मतिः।<br>
यस्त्वां शुद्धसमाचारां विध्वंसयति पापकृत्॥ ६६.९<br>
<br>
ततः स्वपितरं दृष्ट्वा कम्पमाना पुनः पुनः।<br>
रुदन्ती व्रीडयोपेता मन्दं मन्दमुवाच ह॥ ६६.१०<br>
<br>
तव शिष्येण दण्डेन वार्यमाणेन चासकृत्।<br>
बलादनाथा रुदती नीताऽहं वचनीयताम्॥ ६६.११<br>
<br>
एतत् पुत्र्या वचः श्रुत्वा क्रोधसंरक्तलोचनः।<br>
उपस्पृश्य शुचिर्भूत्वा इदं वचनमब्रवीत्॥ ६६.१२<br>
<br>
यस्मात् तेनाविनीतेन मत्तो ह्यभयमुत्तमम्।<br>
गौरवं च तिरस्कृत्य च्युतधर्माऽरजा कृता॥ ६६.१३<br>
<br>
तस्मात् सराष्ट्रः सबलः सभृत्यो वाहनैः सह।<br>
सप्तरात्रान्तराद् भस्म ग्राववृष्ट्या भविष्यति॥ ६६.१४<br>
<br>
इत्येवमुक्त्वा मुनिपुंगवोऽसौ शप्त्वा स दण्डं स्वसुतामुवाच।<br>
त्वं पापमोक्षार्थमिहैव पुत्रि तिष्ठस्व कल्याणि तपश्चरन्ती॥ ६६.१५<br>
<br>
शप्त्वेत्थं भगवान् शुक्रो दण्डमिक्ष्वाकुनन्दनम्।<br>
जगाम शिष्यसहितः पातालं दानवालयम्॥ ६६.१६<br>
<br>
दण्डोऽपि भस्मसाद् भूतः सराष्ट्रबलवाहनः।<br>
महता ग्राववर्षेण सप्तरात्रान्तरे तदा॥ ६६.१७<br>
<br>
एवं तद्दण्डकारण्यं परित्यज्यन्ति देवता।<br>
आलयं राक्षसानां तु कृतं देवेन शंभुना॥ ६६.१८<br>
<br>
एवं परकलत्राणि नयन्ति सुकृतीनपि।<br>
भस्मभूतान् प्राकृतांस्तु महान्तं च पराभवम्॥ ६६.१९<br>
<br>
तस्मादन्धक दुर्बुद्धिर्न कार्या भवता त्वियम्।<br>
प्राकृताऽपि दहेन्नारी किमुताहोद्रिनन्दिनी॥ ६६.२०<br>
<br>
शंकरोऽपि न दैत्येश शक्यो जेतुं सुरासुरैः।<br>
द्रष्टुमप्यमितौजस्कः किमु योधयितुं रणे॥ ६६.२१<br>
<br>
पुलस्त्य उवाच॥<br>
इत्येवमुक्ते वचने क्रुद्धस्ताम्रेक्षणः श्वसन्।<br>
वाक्यमाह महातेजाः प्रह्लादं चान्धकासुरः॥ ६६.२२<br>
<br>
किं ममासौ रणे योद्धुं शक्तस्त्रिणयनोऽसुर।<br>
एकाकी धर्मरहितो भस्मारुणितविग्रहः॥ ६६.२३<br>
<br>
नान्धको बिभियादिन्द्रान्नामरेभ्यः कथंचन।<br>
स कथं वृषपत्राक्षाद् बिभेति स्त्रीमुखेक्षकात्॥ ६६.२४<br>
<br>
तच्छ्रुत्वाऽस्य वचो घोरं प्रह्लादः प्राह नारद।<br>
न सम्यगुक्तं भवता विरुद्धं धर्मतोऽर्थतः॥ ६६.२५<br>
<br>
हुताशनपतङ्गाभ्यां सिंहक्रोष्टुकयोरिव।<br>
गजेन्द्रमशकाभ्यां च रुक्मपाषाणयोरिव॥ ६६.२६<br>
<br>
एतेषामेभिरुदितं यावदन्तरमन्धक।<br>
तावदेवान्तरं चास्ति भवतो वा हरस्य च॥ ६६.२७<br>
<br>
वारितोऽसि मया वीर भूयो भूयश्च वार्यसे।<br>
श्रृणुष्व वाक्यं देवर्षेरसितस्य महात्मनः॥ ६६.२८<br>
<br>
यो धर्मशीलो जितमानरोषो विद्याविनीतो न परोपतापी।<br>
स्वदारतुष्टः परदारवर्जो नतस्य लोके भयमस्ति किंचित्॥ ६६.२९<br>
<br>
यो धर्महीनः कलहप्रियः सदा परोपतापी श्रुतिशास्त्रवर्जितः।<br>
परार्थदारेप्सुरवर्णसंगमी सुखं न विन्देत परत्र चेह॥ ६६.३०<br>
<br>
धर्मान्वितोऽभून्मनुरर्कपुत्रः स्वदारसंतुष्टमनास्त्वगस्त्यः॥ ६६.३१<br>
<br>
एतानि पुण्यानि कृतान्यमीभिर्मया निबद्धानि कुलक्रमोक्त्या।<br>
तेजोन्विताः शापवरक्षमाश्च जाताश्च सर्वे सुरसिद्धपूज्याः॥ ६६.३२<br>
<br>
अधर्मऽयुक्तोऽङ्गसुतो बभूव विभुश्च नित्यं कलहप्रियोऽभूत्।<br>
परोपतापी नमुचिर्दुरात्मा पराबलेप्सुर्नहुषश्च राजा॥ ६६.३३<br>
<br>
परार्थलिप्सुर्दितिजो हिरण्यदृक् मूर्खस्तु तस्याप्यनुजः सुदुर्मतिः।<br>
अवर्णसंगी यदुरुत्तमौजा एते विनष्टास्त्वनयात् पुरा हि॥ ६६.३४<br>
<br>
तस्माद् धर्मो न संत्याज्यो धर्मो हि परमा गतिः।<br>
धर्महीना नरा यान्ति रौरवं नरकं महत्॥ ६६.३५<br>
<br>
धर्मस्तु गदितः पुंभिस्तारणे दिवि चेह च।<br>
पतनाय तथाऽधर्म इह लोके परत्र च॥ ६६.३६<br>
<br>
त्याज्यं धर्मान्वितैर्न्नित्यं परदारोपसेवनम्।<br>
नयन्ति परदारा हि नरकानेकविंशतिम्।<br>
सर्वेषामपि वर्णानामेष धर्मो ध्रुवोऽन्धक॥ ६६.३७<br>
<br>
परार्थपरदारेषु यदा वाञ्छां करिष्यति।<br>
स याति नरकं घोरं रौरवं बहुलाः समाः॥ ६६.३८<br>
<br>
एवं पुराऽसुरपते देवर्षिरसितोऽव्ययः।<br>
प्राह धर्मव्यवस्थानं खगेन्द्रायारुणाय हि॥ ६६.३९<br>
<br>
तस्मात् सुदूरतो वर्जेत् परदारान् विचक्षणः।<br>
नयन्ति निकृतिप्रज्ञं परदाराः पराभवम्॥ ६६.६६<br>
<br>
पुलस्त्य उवाच॥<br>
इत्येवमुक्ते वचने प्रह्लादं प्राह चान्धकः।<br>
भवान् धर्मपरस्त्वेको नाहं धर्म समाचरे॥ ६६.४१<br>
<br>
इत्येवमुक्त्वा प्रह्लादमन्धकः प्राह शम्बरम्।<br>
गच्छ शम्बर शैलेन्द्रं मन्दरं वद शंकरम्॥ ६६.४२<br>
<br>
भिक्षो किमर्थं शौलेन्द्रं स्वर्गोपम्यं सकन्दरम्।<br>
परिभुञ्जसि केनाद्य तव दत्तो वदस्व माम्॥ ६६.४३<br>
<br>
तिष्ठन्ति शासने मह्यं देवाः शक्रपुरोगमाः।<br>
तत् किमर्थं निवससे मामनादृत्य मन्दरे॥ ६६.४४<br>
<br>
यदीष्टस्तव शैलेन्द्रः क्रियतां वचनं मम।<br>
येयं हि भवतः पत्नी सा मे शीघ्रं प्रदीयताम्॥ ६६.४५<br>
<br>
इत्युक्तः स तदा तेन शम्बरो मन्दरं द्रुतम्।<br>
जगाम तत्र यत्रास्ते सह देव्या पिनाकधृक्॥ ६६.४६<br>
<br>
गत्वोवाचान्धकवचो याथातथ्यं दनोः सुतः।<br>
तमुत्तरं हरः प्राह श्रृण्वत्या गिरिकन्यया॥ ६६.४७<br>
<br>
ममायं मन्दरो दत्तः सहस्राक्षेण धीमता।<br>
तन्न शक्नोम्यहं त्यक्तुं विनाज्ञां वृक्षवैरिणः॥ ६६.४८<br>
<br>
यच्चाब्रवीद् दीयतां मे गिरिपुत्रीति दानवः।<br>
तदेषा यातु स्वं कामं नाहं वारयितुं क्षमः॥ ६६.४९<br>
<br>
ततोऽब्रवीत् गिरिसुता शम्बरं मुनिसत्तम।<br>
ब्रूहि गत्वान्धकं वीर मम वाक्यं विपश्चितम्॥ ६६.५०<br>
<br>
अहं पताका संग्रामे भवानीशश्च देविनौ।<br>
प्राणद्यूतं परिस्तीर्य यो जेष्यति स लप्स्यते॥ ६६.५१<br>
<br>
इत्येवमुक्तो मतिमान् शम्बरोऽन्दकमागमत्।<br>
समागम्याब्रवीद् वाक्यं शर्वगौर्योश्च भाषितम्॥ ६६.५२<br>
<br>
तच्छ्रुत्वा दानवपतिः क्रोधदीप्तेक्षणः श्वसन्।<br>
समाहूयाब्रवीद् वाक्यं दुर्योधनमिदं वचः॥ ६६.५३<br>
<br>
गच्छ शीघ्रं महाबाहो भेरीं सान्नाहिकीं दृढाम्।<br>
ताडयस्व सुविश्रब्धं दुःशीलामिव योषितम्॥ ६६.५४<br>
<br>
समादिष्टोऽन्धकेनाथ भेरीं दुर्योधनो बलात्।<br>
ताडयामास वेगेन यथाप्राणेन भूयसा॥ ६६.५५<br>
<br>
सा ताडिता बलवता भेरी दुर्योधनेन हि।<br>
सत्वरं भैरवं रावं रुराव सुरभी यथा॥ ६६.५६<br>
<br>
तस्यास्तं स्वरमाकर्ण्य सर्व एव महासुराः।<br>
समायाताः सभां तूर्णं किमेतदिति वादिनः॥ ६६.५७<br>
<br>
याथातथ्यं च तान् सर्वानाह सेनापतिर्बली।<br>
ते चापि बलिनां श्रेष्ठाः सन्नद्धा युद्धकाङ्क्षिणः॥ ६६.५८<br>
<br>
सहान्धका निर्ययुस्ते गजैरुष्ट्रैर्हयै रथैः।<br>
अन्धको रथमास्थाय पञ्चनल्वप्रमाणतः॥ ६६.५९<br>
<br>
त्र्यम्बकं स पराजेतुं कृतबुद्धिर्विनिर्ययौ।<br>
जम्भः कुजम्भो हुण्डश्च तुहुण्डः शम्बरो बलिः॥ ६६.६०<br>
<br>
बाणाः कार्तस्वरो हस्ती सूर्यशत्रुर्महोदरः।<br>
अयःशंकुः शिबिः शाल्वो वृषपर्वा विरोचनः॥ ६६.६१<br>
<br>
हयग्रीवः कालनेमिः संह्लादः कालनाशनः।<br>
शरभः शलभश्चैव विप्रचित्तिश्च वीर्यवान्॥ ६६.६२<br>
<br>
दुर्योधनश्च पाकश्च विपाकः कालशम्बरौ।<br>
एते चान्ये च बहवो महावीर्या महाबलाः।<br>
प्रजग्मुरुत्सुका योद्धुं नानायुधधरा रणे॥ ६६.६३<br>
<br>
इत्थं दुरात्मा दनुसैन्यपालस्तदान्धको योद्धुमना हरेण।<br>
महाचलं मन्दरमभ्युपेयिवान् स कालपाशावसितो हि मन्दधीः॥ ६६.६४<br>
<br>
इति श्रीवामनपुराणे चत्वारिशोऽध्यायः ॥<br>
