<b>नारद उवाच</b><br>
कथं कात्यायनी देवी सानुगं महिषासुरम्।<br>
सवाहनं हतवती तथा विस्तरतो वद॥ २०.१<br>
<br>
एतच्च संशयं ब्रह्मन् हृदि मे परिवर्तते।<br>
विद्यमानेषु शस्त्रेषु यत्पद्भ्यां तममर्दयत्॥ २०.२<br>
<br>
<b>पुलस्त्य उवाच</b><br>
श्रृणुष्वावहितो भूत्वा कथामेतां पुरातनीम्।<br>
वृत्तां देवयुगस्यादौ पुण्यां पापभयापहाम्॥ २०.३<br>
<br>
एवं स नमरः क्रुद्धः समापतत वेगवान्।<br>
सगजाश्वरथो ब्रह्मन् दृष्टो देव्या यथेच्छया॥ २०.४<br>
<br>
ततो बाणगणैर्दैत्यः समानम्याथ कार्मुकम्।<br>
ववर्ष शैलं धारौघैर्द्यौरिवाम्बुदवृष्टिभिः॥ २०.५<br>
<br>
शरवर्षेण तेनाथ विलोक्याद्रिं समावृतम्।<br>
क्रुद्धा भगवती वेगादाचकर्ष धनुर्वरम्॥ २०.६<br>
<br>
तद्धनुर्दानवे सैन्ये दुर्गया नामितं बलात्।<br>
सुवर्णपृष्ठं विबभौ विद्युदम्बुधरेष्विव॥ २०.७<br>
<br>
बाणैः सुररिपूनन्यान् खड्गेनान्यान् शुभव्रत।<br>
गदया मुसलेनान्यांश्चर्मणाऽन्यानपातयत्॥ २०.८<br>
<br>
एकोऽप्यसौ बहून् देव्याः केसरी कालसंनिभः।<br>
विधुन्वन् केसरसटां निषूदयति दानवान्॥ २०.९<br>
<br>
कुलिशाभिहता दैत्याः शक्त्या निर्भिन्नवक्षसः।<br>
लाङ्गलैर्दारितग्रीवा विनिकृत्ताः परश्वधैः॥ २०.१०<br>
<br>
दण्डनिर्भिंन्नशिरसश्चक्रविच्छिन्नबन्धनाः।<br>
चेलुः पेतुश्च मम्लुश्च तत्यजुश्चापरे रणम्॥ २०.११<br>
<br>
ते वध्यमाना रौद्रया दुर्गया दैत्यदानवाः।<br>
कालरात्रिं मन्यमाना दुद्रुवुर्भयपीडिताः॥ २०.१२<br>
<br>
सैन्याग्रं भग्नमालोक्य दुर्गामग्रे तथा स्थिताम्।<br>
दृष्ट्वाजगाम नमरो मत्तकुञ्जरसंस्थितः॥ २०.१३<br>
<br>
समागम्य च वेगेन देव्याः शक्तिं मुमोच ह।<br>
त्रिशूलमपि सिंहाय प्राहिणोद् दानवो रणे॥ २०.१४<br>
<br>
तावापतन्तौ देव्या तु हुंकारेणाथ भस्मसात्।<br>
कृतावथ गजेन्द्रेण गृहीतो मध्यतो हरिः॥ २०.१५<br>
<br>
अथोत्पत्य च वेगेन तलेनाहत्य दानवम्।<br>
गतासुः कुञ्जरस्कन्धात् क्षिप्य दैव्यै निवेदितः॥ २०.१६<br>
<br>
गृहीत्वा दानवं मध्ये ब्रह्मन् कात्यायनी रुषा।<br>
सव्येन पाणिना भ्राम्य वादयत् पटहं यथा॥ २०.१७<br>
<br>
ततोऽट्टहासं मुमुचे तादृशे वाद्यतां गते।<br>
हास्यात् समुद्भवंस्तस्या भूता नानाविधाऽद्भुताः॥ २०.१८<br>
<br>
केचिद् व्याघ्रमुखा रौद्रा वृकाकारास्तथा परे।<br>
हयास्या महिषास्याश्च वराहवदनाः परे॥ २०.१९<br>
<br>
आखुकुक्कुटवक्त्राश्च गोऽजाविकमुखास्तथा।<br>
नानावक्त्राक्षिचरणा नानायुधधरास्तथा॥ २०.२०<br>
<br>
गायन्त्यन्ये हसन्त्यन्ये रमन्त्यन्ये तु संघशः।<br>
वादयन्त्यपरे तत्र स्तुवन्त्यन्ये तथाम्बिकाम्॥ २०.२१<br>
<br>
सा तैर्भूतगणैर्देवी सार्द्ध तद्दानवं बलम्।<br>
शातयामास चाक्रम्य यथा सस्यं महाशनिः॥ २०.२२<br>
<br>
सेनाग्रे निहते तस्मिन् तथा सेनाग्रगामिनि।<br>
चिक्षुरः सैन्यपालस्तु योधयामास देवताः॥ २०.२३<br>
<br>
कार्मुकं दृढमाकर्णमाकृष्य रथिनां वरः।<br>
ववर्ष शरजालानि यथा मेघो वसुन्धराम्॥ २०.२४<br>
<br>
तान् दुर्गा स्वशरैश्छित्त्वा शरसंघान् सुपर्वभिः।<br>
सौवर्णपुङ्खानपराञ्शरान् जग्राह षोडश॥ २०.२५<br>
<br>
ततश्चतुर्भिश्चतुरस्तुरङ्गानपि भामिनी।<br>
हत्वा सारथिमेकेन ध्वजमेकेन चिच्छिदे॥ २०.२६<br>
<br>
ततस्तु सशरं चापं चिच्छेदैकेषुणाऽम्बिका।<br>
छिन्ने धनुषु खङ्गं च चर्म चादत्तवान् बली॥ २०.२७<br>
<br>
तं खङ्गं चर्मणा सार्धं दैत्यस्याधुन्वतो बलात्।<br>
शरैश्चतुर्भिश्चिच्छेद ततः शूलं समाददे॥ २०.२८<br>
<br>
समुद्भ्राम्य महच्छूलं संप्राद्रवदथाम्बिकाम्।<br>
क्रोष्टुको मुदितोऽरण्ये मृगराजवधूं यथा॥ २०.२९<br>
<br>
तस्याभिपततः पादौ करौ शीर्ष च पञ्चभिः।<br>
शरैश्चिच्छेद संक्रुद्धा न्यपतिन्निहतोऽसुरः॥ २०.३०<br>
<br>
तस्मिन् सेनापतौ क्षुण्णे तदोग्रास्यो महासुरः।<br>
समाद्रवत वेगेन करालास्यश्च दानवः॥ २०.३१<br>
<br>
बाष्कलश्चोद्धतश्चैव उदग्राख्योग्रकार्मुकः।<br>
दुर्द्धरो दुर्मुखश्चैव बिडालनयनोऽपरः॥ २०.३२<br>
<br>
एतेऽन्ये च महात्मानो दानवा बलिनां वराः।<br>
कात्यायनीमाद्रवन्त नानाशस्त्रास्त्रपाणयः॥ २०.३३<br>
<br>
तान् दृष्ट्वा लीलया दुर्गा वीणां जग्राह पाणिना।<br>
वादयामास हसती तथा डमरुकं वरम्॥ २०.३४<br>
<br>
यथा यथा वादयते देवी वाद्यानि तानि तु।<br>
तथा तथा भूतगणा नृत्यन्ति च हसन्ति च॥ २०.३५<br>
<br>
ततोऽसुराः शस्त्रधराः समभ्येत्य सरस्वतीम्।<br>
अभ्यघ्नंस्तांश्च जग्राह केशेषु परमेश्वरी॥ २०.३६<br>
<br>
प्रहृह्य केशेषु महासुरांस्तान् उत्पत्य सिंहात्तु नगस्य सानुम्।<br>
ननर्त वीणां परिवादयन्ती पपौ च पानं जगतो जनित्री॥ २०.३७<br>
<br>
ततस्तु देव्या बलिनो महासुरा दोर्दण्डनिर्धूतविशीर्णदर्पाः।<br>
विस्रस्तवस्त्रा व्यसवश्च जाताः ततस्तु तान् वीक्ष्य महासुरेन्द्रान्॥ २०.३८<br>
<br>
देव्या महौजा महिषासुरस्तु व्यद्रावयद् भूतगणान् खुराग्रैः।<br>
तुण्डेन पुच्छेन तथोरसाऽन्यान् निःश्वासवातेन च भूतसंघान्॥ २०.३९<br>
<br>
नादेन चैवाशनिसन्निभेन विषाणकोट्या त्वपरान् प्रमथ्य।<br>
दुद्राव सिंहं युधि हन्तुकामः ततोऽम्बिका क्रोधवशं जगाम॥ २०.४०<br>
<br>
ततः स कोपादथ तीक्ष्णश्रृङ्गः क्षिप्रं गिरीन् भूमिमशीर्णयच्च।<br>
संक्षोभयंस्तोयनिधीन् घनांश्च विध्वंसयन् प्राद्रवताथ दुर्गाम्॥ २०.४१<br>
<br>
सा चाथ पाशेन बबन्ध दुष्टं स चाप्यभूत् क्लिन्नकटः करीन्द्रः।<br>
करं प्रचिच्छेद च हस्तिनोऽग्रं स चापि भृयो महिषोऽभिजातः॥ २०.४२<br>
<br>
ततोऽस्य शूलं व्यसृजन्मृडानी स शीर्णमूलो न्यपतत् पृथिव्याम्।<br>
शक्तिं प्रचिक्षेप हुताशदत्तां सा कुण्ठिताग्रा न्यपतन्महर्षे॥ २०.४३<br>
<br>
चक्रं हरेर्दानवचक्रहन्तुः क्षिप्तं त्वचक्रत्वमुपागतं हि।<br>
गदां समाविध्य धनेश्वरस्य क्षिप्ता तु भग्ना न्यपतत् पृथिव्याम्॥ २०.४४<br>
<br>
जलेशपाशोऽपि महासुरेण विषाणतुण्डाग्रखुरप्रणुन्नः।<br>
निरस्य तत्कोपितया च मुक्तो दण्डस्तु याम्यो बहुखण्डतां गतः॥ २०.४५<br>
<br>
वज्रं सुरेन्द्रस्य च विग्रहेऽस्य मुक्तं सुसूक्ष्मत्वमुपाजगाम।<br>
संत्यज्य सिंहं महिषासुरस्य दुर्गाऽधिरूढा सहसैव पृष्ठम्॥ २०.४६<br>
<br>
पृष्ठस्थितायां महिषासुरोऽपि पोप्लूयते वीर्यमदान्मृडान्याम्।<br>
सा चापि पद्भ्यां मृदुकोमलाभ्यां ममर्द तं क्लिन्नमिवाजिनं हि॥ २०.४७<br>
<br>
स मृद्यमानो धरणीधराभो देव्या बली हीनबलो बभूव।<br>
ततोऽस्य शूलेन बिबेद कण्ठं तस्मात् पुमान् खङ्गधरो विनिर्गतः॥ २०.४८<br>
<br>
निष्क्रान्तमात्रं हृदये पदा तम् आहत्य संगृह्य कचेषु कोपात्।<br>
शिरः प्रचिच्छेद वरासिनाऽस्य हाहा कृतं दैत्यबलं तदाऽभूत्॥ २०.४९<br>
<br>
सचण्डमुण्डाः समयाः सताराः सहासिलोम्ना भयकातराक्षाः।<br>
संताड्यमानाः प्रमथैर्भवान्याः पातालमेवाविविशुर्भयार्ताः॥ २०.५०<br>
<br>
देव्या जयं देवगणा विलोक्य स्तुवन्ति देवीं स्तुतिभिर्महर्षे।<br>
नारायणीं सर्वजगत्प्रतिष्ठां कात्यायनीं घोरमुखीं सुरूपाम्॥ २०.५१<br>
<br>
संस्तूयमाना सुरसिद्धसंघैर्न्निषण्णभूता हरपादमूले।<br>
भूयो भविष्याम्यमरार्थमेवमुक्त्वा सुरांस्तान् प्रविवेश दुर्गा॥ २०.५२<br>
<br>
इति श्रीवामनपुराणे एकविंशोऽध्यायः ॥ २० ॥<br>
