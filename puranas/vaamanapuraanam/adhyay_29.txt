लोमहर्षण उवाच <br>
निस्तेजसोऽसुरान् दृष्ट्वा समस्तानसुरेश्वरः <br>
प्रह्लादमथ पप्रच्छ बलिरात्मपितामहम्  १ <br>
बलिरुवाच<br>
तात निस्तेजसो दैत्या निर्दग्धा इव वह्निना <br>
किमेते सहसैवाद्य ब्रह्मदण्डहता इव  २ <br>
दुरिष्टं किं तु दैत्यानां किं कृत्या विधिनिर्मिता <br>
नाशायैषां समुद्भूता येन निस्तेजसोऽसुराः  ३ <br>
लोमहर्षण उवाच<br>
इत्यसुरवरस्तेन पृष्टः पौत्रेण ब्राह्मणाः <br>
चिरं ध्यात्वा जगादेदमसुरं तं तदा बलिम्  ४ <br>
प्रह्लाद उवाच<br>
चलन्ति गिरयो भूमिर्जहाति सहसा धृतिम् <br>
सद्यः समुद्रा ः! क्षुभिता दैत्या निस्तेजसः कृताः  ५ <br>
सूर्योदये यथा पूर्वं तथा गच्छन्ति न ग्रहाः <br>
देवानां च परा लक्ष्मीः करणेनानुमीयते  ६ <br>
महदेतन्महाबाहो कारणं दानवेश्वर <br>
न ह्यल्पमिति मन्तव्यं त्वया कार्यं कथञ्चन  ७ <br>
लोमहर्षण उवाच<br>
इत्युक्त्वा दानवपतिं प्रह्लादः सोऽसुरोत्तमः <br>
अत्यर्थभक्तो देवेशं जगाम मनसा हरिम्  ८ <br>
स ध्यानपथगं कृत्वा प्रह्लादश्च मनोऽसुरः <br>
विचारयामास ततो यथा देवो जनार्दनः  ९ <br>
स ददर्शोदरेऽदित्याः प्रह्लादो वामनाकृतिम् <br>
तदन्तश्च वसून् रुद्रा नश्विनौ सरुतास्तथा  १० <br>
साध्यान् विश्वे तथादित्यान् गन्धर्वोरगराक्षसान् <br>
विरोचनं च तनयं बलिं चासुरनायकम्  ११ <br>
जम्भं कुजम्भं नरकं बाणमन्यांस्तथासुरान् <br>
आत्मानमुर्वीं गगनं वायुं वारि हुताशनम्  १२ <br>
समुद्रा द्रि सरिद्द्वीपान् सरांसि च पशून् महीम् <br>
वयोमनुष्यानखिलांस्तथैव च सरीसृपान्  १३ <br>
समस्तलोकस्रष्टारं ब्रह्माणं भवमेव च <br>
ग्रहनक्षत्रताराश्च दक्षाद्यांश्च प्रजापतीन्  १४ <br>
संपश्यन् विस्मयाविष्टः प्रकृतिस्थः क्षणात् पुनः <br>
प्रह्लादः प्राह दैत्येन्द्रं  बलिं वैरोचनिं ततः  १५ <br>
तत्संज्ञातं मया सर्वं यदर्थं भवतामियम् <br>
तेजसो हानिरुत्पन्ना शृण्वन्तु तदशेषतः  १६ <br>
देवदेवो जगद्योनिरयोनिर्जगदादिजः <br>
अनादिरादिर्विश्वस्य वरेण्यो वरदो हरिः  १७ <br>
परावराणां परमः परापरसतां गतिः <br>
प्रभुः प्रमाणं मानानां सप्तलोकगुरोर्गुरुः <br>
स्थितिं कर्तु जगन्नाथः सोऽचिन्त्यो गर्भतां गतः  १८ <br>
प्रभुः प्रभूणां परमः पराणामनादिमध्यो भगवाननन्तः <br>
त्रैलोक्यमंशेन सनाथमेकः कर्त्तुं महात्मादितिजोऽवतीर्णः  १९ <br>
न यस्य रुद्रो  न च पद्मयोनिर्नेन्द्रो  न सूर्येन्दुमरीचिमिश्राः <br>
जानन्ति दैत्याधिप यत्स्वरूपं स वासुदेवः कलयावतीर्णः  २० <br>
यमक्षरं वेदविदो वदन्ति विशन्ति यं ज्ञानविधूतपापाः <br>
यस्मिन् प्रविष्टा न पुनर्भवन्ति तं वासुदेवं प्रणमामि देवम्  २१ <br>
भृतान्यशेषाणि यतो भवन्ति यथोर्मयस्तोयनिधेरजस्रम् <br>
लयं च यस्मिन् प्रलये प्रयान्ति तं वासुदेवं प्रणतोऽस्म्यचिन्त्यम्  २२ <br>
न यस्य रूपं न बलं प्रभावो न च प्रतापः परमस्य पुंसः <br>
विज्ञायते सर्वपितामहाद्यैस्तं वासुदेवं प्रणमामि नित्यम्  २३ <br>
रूपस्य चक्षुर्ग्रहणे त्वगेषा स्पर्शग्रहित्री रसना रसस्य <br>
घ्राणं च गन्धग्रहणे नियुक्तं न घ्राणचक्षुः श्रवणादि तस्य  २४ <br>
स्वयंप्रकाशः परमार्थतो यः सर्वेश्वरो वेदितव्यः स युक्त्या <br>
शक्यं तमीड्यमनघं च देवं ग्राह्यं नतोऽहं हरिमीशितारम्  २५ <br>
येनैकदंष्ट्रेण समुद्धृतेयं धराचला धारयतीह सर्वम् <br>
शेते ग्रसित्वा सकलं जगद्यस्तमीड्यमीशं प्रणतोऽस्मि विष्णुम्  २६ <br>
अंशावतीर्णेन च येन गर्भे हृतानि तेजांसि महासुराणाम् <br>
नमामि तं देवमनन्तमीशमशेषसंसारतरोः कुठारम्  २७ <br>
देवो जगद्योनिरयं महात्मा स षोडशांशेन महासुरेन्द्रा ः! <br>
सुरेन्द्र मातुर्जठरं प्रविष्टो हृतानि वस्तेन बलं वपूंषि  २८ <br>
बलिरुवाच<br>
तात कोऽयं हरिर्नाम यतो नो भयमागतम् <br>
सन्ति मे शतशो दैत्या वासुदेवबलाधिकाः  २९ <br>
विप्रचित्तिः शिबिः शङ्कुरयः शङ्कुस्तथैव च <br>
हयशिरा अश्वशिरा भङ्गकारो महाहनुः  ३० <br>
प्रतापी प्रघशः शंभुः कुक्कुराक्षश्च दुर्जयः <br>
एते चान्ये च मे सन्ति दैतेया दानवास्तथा  ३१ <br>
महाबला महावीर्या भूभारधरणक्षमाः <br>
एषामेकैकशः कृष्णो न वीर्यार्द्धेन संमितः  ३२ <br>
लोमहर्षण उवाच<br>
पौत्रस्यैतद् वचः श्रुत्वा प्रह्लादो दैत्यसत्तमः <br>
सक्रोधश्च बलिं प्राह वैकुण्ठाक्षेपवादिनम्  ३३ <br>
विनाशमुपयास्यन्ति दैत्या ये चापि दानवाः <br>
येषां त्वमीदृशो राजा दुर्बुद्धिरविवेकवान्  ३४ <br>
देवदेवं महाभागं वासुदेवमजं विभुम् <br>
त्वामृते पापसङ्कल्प कोऽन्य एवं वदिष्यति  ३५ <br>
य एते भवता प्रोक्ताः समस्ता दैत्यदानवाः <br>
सब्रह्मकास्तथा देवाः स्थावरान्ता विभूतयः  ३६ <br>
त्वं चाहं च जगच्चेदं साद्रि द्रुमनदीवनम् <br>
ससमुद्र द्वीपलोकोऽयं यश्चेदं सचराचरम्  ३७ <br>
यस्याभिवाद्यवन्द्यस्य व्यापिनः परमात्मनः <br>
एकांशांशकलाजन्म कस्तमेवं प्रवक्ष्यति  ३८ <br>
ऋते विनाशाभिमुखं त्वामेकमविवेकिनम् <br>
दुर्बुद्धिमजितात्मानं वृद्धानां शासनातिगम्  ३९ <br>
शोच्योऽहं यस्य मे गेहे जातस्तव पिताधमः <br>
यस्य त्वमीदृशः पुत्रो देवदेवावमानकः  ४० <br>
तिष्ठत्वनेकसंसारसंघातौघविनाशिनि <br>
कृष्णे भक्तिरहं तावदवेक्ष्यो भवता न किम्  ४१ <br>
न मे प्रियतरः कृष्णादपि देहोऽयमात्मनः <br>
इति जानात्ययं लोको भवांश्च दितिनन्दन  ४२ <br>
जानन्नपि प्रियतरं प्राणेभ्योऽपि हरिं मम <br>
निन्दां करोषि तस्य त्वमकुर्वन् गौरवं मम  ४३ <br>
विरोचनस्तव गुरुर्गुरुस्तस्याप्यहं बले <br>
ममापि सर्वजगतां गुरुर्नारायणो हरिः  ४४ <br>
निन्दां करोषि तस्मिंस्त्वं कृष्णे गुरुगुरोर्गुरौ <br>
यस्मात् तस्मादिहैव त्वमैश्वर्याद् भ्रंशमेष्यसि  ४५ <br>
स देवो जगतां नाथो बले प्रभुर्जनार्दनः <br>
नन्वहं प्रत्यवेक्ष्यस्ते भक्तिमानत्र मे गुरुः  ४६ <br>
एतावन्मात्रमप्यत्र निन्दता जगतो गुरुम् <br>
नापेक्षितस्त्वया यस्मात् तस्माच्छापं ददामि ते  ४७ <br>
यथा मे शिरसश्छेदादिदं गुरुतरं बले <br>
त्वयोक्तमच्युताक्षेपं राज्यभ्रष्टस्तथा पत  ४८ <br>
यथा न कृष्णादपरः परित्राणं भवार्णवे <br>
तथाचिरेण पश्येयं भवन्तं राज्यविच्युतम्  ४९ <br>
इति श्रीवामनपुराणे सरोमाहात्म्ये नवविंशतितमोऽध्यायः<br>
<br>
