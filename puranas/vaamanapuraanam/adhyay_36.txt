लोमहर्षण उवाच ।<br>
मानुषस्य तु पूर्वेण क्रोशमात्रे द्विजोत्तमाः ।<br>
आपगा नाम विख्याता नदी द्विजनिषेविता १ ।<br>
श्यामाकं पयसा सिद्धमाज्येन च परिप्लुतम् ।<br>
ये प्रयच्छन्ति विप्रेभ्यस्तेषां पापं न विद्यते २ ।<br>
ये तु श्राद्धं करिष्यन्ति प्राप्य तामापगां नदीम् ।<br>
ते सर्वकामसंयुक्ता भविष्यन्ति न संशयः ३ ।<br>
शंसन्ति सर्वे पितरः स्मरन्ति च पितामहाः ।<br>
अस्माकं च कुले पुत्रः पौत्रो वापि भविष्यति ४ ।<br>
य आपगां नदीं गत्वा तिलैः संतर्पयिष्यति ।<br>
तेन तृप्ता भविष्यामो यावत्कल्पशतं गतम् ५ ।<br>
नभस्ये मासि सम्प्राप्ते कृष्णपक्षे विशेषतः ।<br>
चतुर्दश्यां तु मध्याह्ने पिण्डदो मुक्तिमाप्नुयात् ६ ।<br>
ततो गच्छेत विप्रेन्द्रा ब्रह्मणः स्थानमुत्तमम् ।<br>
ब्रह्मोदुम्बरमित्येवं सर्वलोकेषु विश्रुतम् ७ ।<br>
तत्र ब्रह्मर्षिकुण्डेषु स्नातस्य द्विजसत्तमाः ।<br>
सप्तर्षीणां प्रसादेन सप्तसोमफलं भवेत् ८ ।<br>
भरद्वाजो गौतमश्च जमदग्निश्च कश्यपः ।<br>
विश्वामित्रो वसिष्ठश्च अत्रिश्च भगवानृषिः ९ ।<br>
एतैः समेत्य तत्कुण्डं कल्पितं भुवि दुर्लभम् ।<br>
ब्रह्मणा सेवितं यस्माद् ब्रह्मोदुम्बरमुच्यते १० ।<br>
तस्मिंस्तीर्थवरे स्नातो ब्रह्मणोऽव्यक्तजन्मनः ।<br>
ब्रह्मलोकमवाप्नोति नात्र कार्या विचारणा ११ ।<br>
देवान् पितॄन् समुद्दिश्य यो विप्रं भोजयिष्यति ।<br>
पितरस्तस्य सुखिता दास्यन्ति भुवि दुर्लभम् १२ ।<br>
सप्तर्षींश्च समुद्दिश्य पृथक् स्नानं समाचरेत् ।<br>
ऋषीणां च प्रसादेन सप्तलोकाधिपो भवेत् १३ ।<br>
कपिस्थलेति विख्यातं सर्वपातकनाशनम् ।<br>
यस्मिन् स्थितः स्वयं देवो वृद्धकेदारसंज्ञितः १४ ।<br>
तत्र स्नात्वाऽर्चयित्वा च रुद्रं दिण्डिसमन्वितम् ।<br>
अन्तर्धानमवाप्नोति शिवलोके स मोदते १५ ।<br>
यस्तत्र तर्पणं कृत्वा पिबते चुलकत्रयम् ।<br>
दिण्डिदेवं नमस्कृत्य केदारस्य फलं लभेत् १६ ।<br>
यस्तत्र कुरुते श्राद्धं शिवमुद्दिश्य मानवः ।<br>
चैत्रशुक्लचतुर्दश्यां प्राप्नोति परमं पदम् १७ ।<br>
कलस्यां तु ततो गच्छेद् यत्र देवी स्वयं स्थिता ।<br>
दुर्गा कात्यायनी भद्रा निद्रा माया सनातनी १८ ।<br>
कलस्यां च नरः स्नात्वा दृष्ट्वा दुर्गां तटे स्थिताम् ।<br>
संसारगहनं दुर्गं निस्तरेन्नात्र संशयः १९ ।<br>
ततो गच्छेत सरकं त्रैलोक्यस्यापि दुर्लभम् ।<br>
कृष्णपक्षे चतुर्दश्यां दृष्ट्वा देवं महेश्वरम् २० ।<br>
लभते सर्वकामांश्च शिवलोकं स गच्छति ।<br>
तिस्रः कोट्यस्तु तीर्थानां सरके द्विजसत्तमाः २१ ।<br>
रुद्र कोटिस्तथा कूपे सरोमध्ये व्यवस्थिता ।<br>
तस्मिन् सरे च यः स्नात्वा रुद्र कोटिं स्मरेन्नरः २२ ।<br>
पूजिता रुद्र कोटिश्च भविष्यति न संशयः ।<br>
रुद्रा णां च प्रसादेन सर्वदोषविवर्जितः २३ ।<br>
ऐन्द्र ज्ञानेन संयुक्तः परं पदमवाप्नुयात् ।<br>
इडास्पदं च तत्रैव तीर्थं पापभयापहम् २४ ।<br>
अस्मिन् मुक्तिमवाप्नोति दर्शनादेव मानवः ।<br>
तत्र स्नात्वाऽर्थयित्वा च पितृदेवगणानपि २५ ।<br>
न दुर्गतिमवाप्नोति मनसा चिन्तितं लभेत् ।<br>
केदारं च महातीर्थं सर्वकल्मषनाशनम् २६ ।<br>
तत्र स्नात्वा तु पुरुषः सर्वदानफलं लभेत् ।<br>
किंरूपं च महातीर्थं तत्रैव भुवि दुर्लभम् ।<br>
तस्मिन् स्नातस्य पुरुषः सर्वयज्ञफलं लभेत् २७ ।<br>
सरकस्य तु पूर्वेण तीर्थं त्रैलोक्यविश्रुतम् ।<br>
अन्यजन्म सुविख्यातं सर्वपापप्रणाशनम् २८ ।<br>
नारसिंहं वपुः कृत्वा हत्वा दानवमूर्जितम् ।<br>
तिर्यग्योनौ स्थितो विष्णुः सिंहेषु रतिमाप्नुवन् २९ ।<br>
ततो देवाः सगन्धर्वा आराध्य वरदं शिवम् ।<br>
ऊचुः प्रणतसर्वाङ्गा विष्णुदेहस्य लम्भने ३० ।<br>
ततो देवो महात्मासौ शारभं रूपमास्थितः ।<br>
युद्धं च कारयामास दिव्यं वर्षसहस्रकम् ।<br>
युध्यमानौ तु तौ देवौ पतितौ सरमध्यतः ३१ ।<br>
तस्मिन् सरस्तटे विप्रो देवर्षिर्नारदः स्थितः ।<br>
अश्वत्थवृक्षमाश्रित्य ध्यानस्थस्तौ ददर्श ह ३२ ।<br>
विष्णुश्चतुर्भुजो जज्ञे लिङ्गाकारः शिवः स्थितः ।<br>
तौ दृष्ट्वा तत्र पुरुषौ तुष्टाव भक्तिभावितः ३३ ।<br>
नमः शिवाय देवाय विष्णवे प्रभविष्णवे ।<br>
हरये च उमाभर्त्रे स्थितिकालभृते नमः ३४ ।<br>
हराय बहुरूपाय विश्वरूपाय विष्णवे ।<br>
त्र्यम्बकाय सुसिद्धाय कृष्णाय ज्ञानहेतवे ३५ ।<br>
धन्योऽहं सुकृती नित्यं यद् दृष्टौ पुरुषोत्तमौ ।<br>
ममाश्रममिदं पुण्यं युवाभ्यां विमलीकृतम् ।<br>
अद्यप्रभृति त्रैलोक्ये अन्यजन्मेति विश्रुतम् ३६ ।<br>
य इहागत्य स्नात्वा च पितॄन् संतर्पयिष्यति ।<br>
तस्य श्रद्धान्वितस्येह ज्ञानमैन्द्रं भविष्यति ३७ ।<br>
अश्वत्थस्य तु यन्मूलं सदा तत्र वसाम्यहम् ।<br>
अश्वत्थवन्दनं कृत्वा यमं रौद्रं न पश्यति ३८ ।<br>
ततो गच्छेत विप्रेन्द्रा नागस्य ह्रदमुत्तमम् ।<br>
पौण्डरीके नरः स्नात्वा पुण्डरीकफलं लभेत् ३९ ।<br>
दशम्यां शुक्लपक्षस्य चैत्रस्य तु विशेषतः ।<br>
स्नानं जपं तथा श्राद्धं मुक्तिमार्गप्रदायकम् ४० ।<br>
ततस्त्रिविष्टवं गच्छेत् तीर्थं देवनिषेवितम् ।<br>
तत्र वैतरणी पुण्या नदी पापप्रमोचनी ४१ ।<br>
तत्र स्नात्वाऽर्चयित्वा च शूलपाणिं वृषध्वजम् ।<br>
सर्वपापविशुद्धात्मा गच्छत्येव परां गतिम् ४२ ।<br>
ततो गच्छेत विप्रेन्द्रा रसावर्तमनुत्तमम् ।<br>
तत्र स्नात्वा भक्तियुक्तः सिद्धिमाप्नोत्यनुत्तमाम् ४३ ।<br>
चैत्र शुक्लचतुर्दश्यां तीर्थे स्नात्वा ह्यलेपके ।<br>
पूजयित्वा शिवं तत्र पापलेपो न विद्यते ४४ ।<br>
ततो गच्छेत विप्रेन्द्रा ः! फलकीवनमुत्तमम् ।<br>
यत्र देवाः सगन्धर्वाः साध्याश्च ऋषयः स्थिताः ।<br>
तपश्चरन्ति विपुलं दिव्यं वर्षसहस्रकम् ४५ ।<br>
दृषद्वत्यां नरः स्नात्वा तर्पयित्वा च देवताः ।<br>
अग्निष्टोमातिरात्राभ्यां फलं विन्दति मानवः ४६ ।<br>
सोमक्षये च संप्राप्ते सोमस्य च दिने तथा ।<br>
यः श्राद्धं कुरुते मर्त्यस्तस्य पुण्यफलं शृणु ४७ ।<br>
गयायां च यथा श्राद्धं पितॄन् प्रीणाति नित्यशः ।<br>
तथा श्राद्धं च कर्तव्यं फलकीवनमाश्रितैः ४८ ।<br>
मनसा स्मरते यस्तु फलकीवनमुत्तमम् ।<br>
तस्यापि पितरस्तृप्तिं प्रयास्यन्ति न संशयः ४९ ।<br>
तत्रापि तीर्थं सुमहत् सर्वदेवैरलङ्कृतम् ।<br>
तस्मिन् स्नातस्तु पुरुषो गोसहस्रफलं लभेत् ५० ।<br>
पाणिखाते नरः स्नात्वा पितॄन् संतर्प्य मानवः ।<br>
अवाप्नुयाद् राजसूयं सांख्यं योगं च विन्दति ५१ ।<br>
ततो गच्छेत सुमहत्तीर्थं मिश्रकमुत्तमम् ।<br>
तत्र तीर्थानि मुनिना मिश्रितानि महात्मना ५२ ।<br>
व्यासेन मुनिशार्दूला दधीच्यर्थं महात्मना ।<br>
सर्वतीर्थेषु स स्नाति मिश्रके स्नाति यो नरः ५३ ।<br>
ततो व्यासवनं गच्छेन्नियतो नियताशनः ।<br>
मनोजवे नरः स्नात्वा दृष्ट्वा देवमणिं शिवम् ५४ ।<br>
मनसा चिन्तितं सर्वं सिध्यते नात्र संशयः ।<br>
गत्वा मधुवटीं चैव देव्यास्तीर्थं नरः शुचिः ५५ ।<br>
तत्र स्नात्वाऽर्चयेद् देवान् पितॄंश्च प्रयतो नरः ।<br>
स देव्या समनुज्ञातो यथा सिद्धिं लभेन्नरः ५६ ।<br>
कौशिक्याः संगमे यस्तु दृषद्वत्यां नरोत्तमः ।<br>
स्नायीत नयताहारः सर्वपापैः प्रमुच्यते ५७ ।<br>
ततो व्यासस्थली नाम यत्र व्यासेन धीमता ।<br>
पुत्रशोकाभिभूतेन देहत्यागाय निश्चयः ५८ ।<br>
कृतो देवैश्च विप्रेन्द्रा ः! पुनरुत्थापितस्तदा ।<br>
अभिगम्य स्थलीं तस्य पुत्रशोकं न विन्दति ५९ ।<br>
किंदत्तं कूपमासाद्य तिलप्रस्थं प्रदाय च ।<br>
गच्छेत परमां सिद्धिं ऋणैर्मुक्तिमवाप्नुयात् ६० ।<br>
अह्नं च सुदिनं चैव द्वे तीर्थे भुवि दुर्लभे ।<br>
तयोः स्नात्वा विशुद्धात्मा सूर्यलोकमपाप्नुयात् ६१ ।<br>
कृतजप्यं ततो गच्छेत् त्रिषु लोकेषु विश्रुतम् ।<br>
तत्राभिषेकं कुर्वीत गङ्गायां प्रयतः स्थितः ६२ ।<br>
अर्चयित्वा महादेवमश्वमेधफलं लभेत् ।<br>
कोटितीर्थं च तत्रैव दृष्ट्वा कोटीश्वरं प्रभुम् ६३ ।<br>
तत्र स्नात्वा श्रद्दधानः कोटियज्ञफलं लभेत् ।<br>
ततो वामनकं गच्छेत् त्रिषु लोकेषु विश्रुतम् ६४ ।<br>
यत्र वामनरूपेण विष्णुना प्रभविष्णुना ।<br>
बलेरपहृतं राज्यमिन्द्रा य प्रतिपादितम् ६५ ।<br>
तत्र विष्णुपदे स्नात्वा अर्चयित्वा च वामनम् ।<br>
सर्वपापविशुद्धात्मा विष्णुलोकमवाप्नुयात् ६६ ।<br>
ज्येष्ठाश्रमं च तत्रैव सर्वपातकनाशनम् ।<br>
तं तु दृष्ट्वा नरो मुक्तिं संप्रयाति न संशयः ६७ ।<br>
ज्येष्ठे मासि सिते पक्षे एकादश्यामुपोषितः ।<br>
द्वादश्यां च नरः स्नात्वा ज्येष्ठत्वं लभते नृषु ६८ ।<br>
तत्र प्रतिष्ठिता विप्रा विष्णुना प्रभविष्णुना ।<br>
दीक्षाप्रतिष्ठासंयुक्ता विष्णुप्रीणनतत्पराः ६९ ।<br>
तेभ्यो दत्तानि श्राद्धानि दानानि विविधानि च ।<br>
अक्षयाणि भविष्यन्ति यावन्मन्वन्तरस्थितिः ७० ।<br>
तत्रैव कोटितीर्थं च त्रिषु लोकेषु विश्रुतम् ।<br>
तस्मिंस्तीर्थे नरः स्नात्वा कोटियज्ञफलं लभेत् ७१ ।<br>
कोटीश्वरं नरो दृष्ट्वा तस्मितीर्थे महेश्वरम् ।<br>
महादेवप्रसादेन गाणपत्यमवाप्नुयात् ७२ ।<br>
तत्रैव सुमहत् तीर्थं सूर्यस्य च महात्मनः ।<br>
तस्मिन् स्नात्वा भक्तियुक्तः सूर्यलोके महीयते ७३ ।<br>
ततो गच्छेत विप्रेन्द्रा स्तीर्थं कल्मषनाशनम् ।<br>
कुलोत्तारणनामानं विष्णुना कल्पितं पुरा ७४ ।<br>
वर्णानामाश्रमाणां च तारणाय सुनिर्मलम् ।<br>
ब्रह्मचर्यात्परं मोक्षं य इच्छन्ति सुनिर्मलम् ।<br>
तेऽपि तत्तीर्थमासाद्य पश्यन्ति परमं पदम् ७५ ।<br>
ब्रह्मचारी गृहस्थश्च वानप्रस्थो यतिस्तथा ।<br>
कुलानि तारयेत् स्नातः सप्त सप्त च सप्त च ७६ ।<br>
ब्राह्मणाः क्षत्रिया वैश्याः शूद्रा ये तत्परायणाः ।<br>
स्नाता भक्तियुताः सर्वे पश्यन्ति परमं पदम् ७७ ।<br>
दूरस्थोऽपि स्मरेद् यस्तु कुरुक्षेत्रं सवामनम् ।<br>
सोऽपि मुक्तिमवाप्नोति किं पुनर्न्निवसन्नरः ७८ ।<br>
इति श्रीवामनपुराणे सरोमाहात्म्ये षड्त्रिंशत्तमोऽध्यायः।<br>
।<br>
