<b>पुलस्त्य उवाच</b><br>
जटाधरं हरिर्दृष्ट्वा क्रोधादारक्तलोचनम्।<br>
तस्मात् स्थानादपाक्रम्य कुब्जाम्रेऽन्तर्हितः स्थितः।। ५-१<br>
<br>
वसवोऽष्टौ हरं दृष्ट्वा सुस्रुवुर्वेगतो मुने।<br>
सा तु जाता सरिच्छ्रेष्ठा सीता नाम सरस्वती।। ५-२<br>
<br>
एकादश तथा रुद्रास्त्रिनेत्रा वृषकेतनाः।<br>
कान्दिशीका लयं जग्मुः समभ्येत्यैव शंकरम्।। ५-३<br>
<br>
विश्वेऽश्विनौ च साध्याश्च मरुतोऽनलभास्कराः।<br>
समासाद्य पुरोडाशं भक्षयन्तो महामुने।। ५-४<br>
<br>
चन्द्रः सममृक्षगणैर्निशां समुपदर्शयन्।<br>
उत्पत्यारुह्य गगनं स्वमधिष्ठानमास्थितः।। ५-५<br>
<br>
कश्यपाद्याश्च ऋषयो जपन्तः शतरुद्रियम्।<br>
पुष्पाञ्जलिपुटा भूत्वा प्रणताः संस्थिता मुने।। ५-६<br>
<br>
असकृद् दक्षदयिता दृष्ट्वा रुद्रं बलाधिकम्।<br>
शक्रादीनां सुरेशानां कृपणं विललाप ह।। ५-७<br>
<br>
ततः क्रोधाभिभूतेन शंकरेण महात्मना।<br>
तलप्रहारैरमरा बहवो विनिपातिताः।। ५-८<br>
<br>
पादप्रहारैरमरा त्रिशुलेनापरे मुने।<br>
दृष्ट्यग्निना तथैवान्ये देवाद्याः प्रलयीकृताः।। ५-९<br>
<br>
ततः पूषा हरं वीक्ष्य विनिघ्नन्तं सुरासुरान्।<br>
क्रोधाद् बाहू प्रसार्याथ प्रदुद्राव महेश्वरम्।। ५-१०<br>
<br>
तमापतन्तं भगवान् संनिरीक्ष्य त्रिलोचनः।<br>
बाहुभ्यां प्रतिजग्राह करेणैकेन शंकरः।। ५-११<br>
<br>
कराभ्यां प्रगृहीतस्य शंभुनांशुमतोऽपि हि।<br>
कराङ्गुलिभ्यो निश्चेरुरसृग्धाराः समन्ततः।। ५-१२<br>
<br>
ततो वेगेन महता अंशुमन्तं दिवाकरम्।<br>
भ्रामयामास सततं सिंहो मृगशिशुं यथा।। ५-१३<br>
<br>
भ्रामितस्यातिवेगेन नारदांशुमतोऽपि हि।<br>
भुजौ हृस्वत्वमापन्नौ त्रुटितस्नायुबन्धनौ।। ५-१४<br>
<br>
रुधिराप्लुतसर्वाङ्गमंशुमन्तं महेश्वरः।<br>
संनिरीक्ष्योत्ससर्जैनमन्यतोऽभिजगाम ह।। ५-१५<br>
<br>
ततस्तु पूषा विहसन् दशनानि विदर्शयन्।<br>
प्रोवाचैह्येहि कापालिन् पुनः पुनरथेश्वरम्।। ५-१६<br>
<br>
ततः क्रोधाभिभूतेन पूष्णे वेगेन शंभुना।<br>
मुष्टिनाहत्य दशनाः पातिता धरणीतले।। ५-१७<br>
<br>
भग्नदन्तस्तथा पूषा शोणिताभिप्लुताननः।<br>
पपात भुवि निःसंज्ञो वज्राहत इवाचलः।। ५-१८<br>
<br>
भगोऽभिवीभ्य पूषाणं पतितं रुधिरोक्षितम्।<br>
नेत्राभ्यां घोररूपाभ्यां वृषध्वजमवैक्षत।। ५-१९<br>
<br>
त्रिपुरघ्नस्ततः क्रुद्धस्तलेनाहत्य चक्षुषी।<br>
निपातयामास भुवि क्षोभयन्सर्वदेवताः।। ५-२०<br>
<br>
ततो दिवाकराः सर्वे पुरस्कृत्य शतक्रतुम्।<br>
मरुद्भिश्च हुताशैश्च भयाज्जग्मुर्दिशो दश ।। ५-२१<br>
<br>
प्रतियातेषु देवेषु प्रह्लादाद्या दितीश्वराः।<br>
नमस्कृत्य ततः सर्वे तस्थुः प्राञ्जलयो मुने।। ५-२२<br>
<br>
ततस्तं यज्ञवाटं तु शंकरो घोरचक्षुषा।<br>
ददर्श दग्धुं कोपेन सर्वांश्चैव सुरासुरान्।। ५-२३<br>
<br>
ततो निलिल्यिरे वीराः प्रणेमुर्दुद्रुवुस्तथा।<br>
भयादन्ये हरं दृष्ट्वा गता वैवस्वतक्षयम्।। ५-२४<br>
<br>
त्रयोऽग्नयस्त्रिभिर्नेत्रैर्दुःसहं समवैक्षत।<br>
दृष्टमात्रास्त्रिनेत्रेण भस्मीभूताभवन् क्षणात्।। ५-२५<br>
<br>
अग्नौ प्रणष्टे यज्ञोऽपि भूत्वा दिव्यवपुर्मृगः।<br>
दुद्राव विक्लवगतिर्दक्षिणा सहितोऽम्बरे।। ५-२६<br>
<br>
तमेवानुससारेशश्चापमानम्य वेगवान्।<br>
शरं पाशुपतं कृत्वा कालरूपी महेश्वरः।। ५-२७<br>
<br>
अर्द्धेन यज्ञवाटान्ते जटाधर इति श्रुतः।<br>
अर्द्धेन गगने शर्वः कालरूपी च कथ्यते।। ५-२८<br>
<br>
<b>नारद उवाच</b><br>
कालरूपी त्वयाख्यातः शंभुर्गगनगोचरः।<br>
लक्षणं च स्वरूपं च सर्वं व्याख्यातुमर्हसि।। ५-२९<br>
<br>
<b>पुलस्त्य उवाच</b><br>
स्वरूपं त्रिपुरघ्नस्य वदिष्ये कालपूपिणः।<br>
येनाम्बरं मुनिश्रेष्ठ व्याप्तं लोकहितेप्सुना।। ५-३०<br>
<br>
यत्राश्विनी च भरणी कृत्तिकायास्तथांशकः।<br>
मेषो राशिः कुजक्षेत्रं तच्छिरः कालरूपिणः।। ५-३१<br>
<br>
आग्नेयांशास्त्रयो ब्रह्मन् प्राजापत्यं कवेर्गृहम्।<br>
सौम्यार्द्धं वृषनामेदं वदनं परिकीर्तितम्।। ५-३२<br>
<br>
मृगार्द्धमार्द्रादित्यांशास्त्रयः सौम्यगृहं त्विदम्।<br>
मिथुनं भुजयोस्तस्य गगनस्थस्य शूलिनः।। ५-३३<br>
<br>
आदित्यांशश्च पुष्यं च आश्लेषा शशिनो गृहम्।<br>
राशिः कर्कटको नाम पार्श्वे मखविनाशिनः। ५-३४<br>
<br>
पित्र्यर्क्षं भगदैवत्यमुत्तरांशश्च केसरी।<br>
सूर्यक्षेत्रं विभोर्ब्रह्मन् हृदयं परिगीयते।। ५-३५<br>
<br>
उत्तरांशास्त्रयः पाणिश्चित्रार्धं कन्यका त्वियम्।<br>
सोमपुत्रस्य सद्मैतद् द्वितीयं जठरं विभोः।। ५-३६<br>
<br>
चित्रांशद्वितयं स्वातिर्विशाखायां शकत्रयम्।<br>
द्वितीयं शुक्रसदनं तुला नाभिरुदाहृता।। ५-३७<br>
<br>
विशाखां शमनूराधा ज्येष्ठा भौमगृहं त्विदम्।<br>
द्वितीयं वृश्चिको राशिर्मेढ्रं कालस्वरूपिणः।। ५-३८<br>
<br>
मूलं पूर्वोत्तरांशश्च देवाचार्यगृहं धनुः।<br>
ऊरुयुगलमीशस्य अमरर्षे प्रगीयते।। ५-३९<br>
<br>
उत्तरांशास्त्रयो ऋक्षं श्रवणं मकरो मुने।<br>
धनिष्ठार्धं शतभिषा जानुनी परमेष्ठिनः।। ५-४०<br>
<br>
धनिष्ठार्धं शतभिषा प्रौष्ठपद्यांशकत्रयम्।<br>
सौरेः सद्मापरमिदं कुम्भो जङ्घे च विश्रुते।। ५-४१<br>
<br>
प्रोष्ठपद्यांशमेकं तु उत्तरा रेवती तथा।<br>
द्वितीयं जीवसदनं मीनस्तु चरणावुभौ।। ५-४२<br>
<br>
एवं कृत्वा कालरूपं त्रिनेत्रो यज्ञं क्रोधान्मार्गणैराजघान।<br>
विद्धश्चासौ वेदनाबुद्धिमुक्तः खे संतस्थौ तारकाभिश्चिताङ्गः।। ५-४३<br>
<br>
<b>नारद उवाच</b><br>
राशयो गदिता ब्रह्मंस्त्वया द्वादश वै मम।<br>
तेषां विशेषतो ब्रूहि लक्षणानि स्वरूपतः।। ५-४४<br>
<br>
<b>पुलस्त्य उवाच</b><br>
स्वरूपं तव वक्ष्यामि राशीनां श्रृणु नारद।<br>
यादृशा यत्र संचारा यस्मिन् स्थाने वसन्ति च।। ५-४५<br>
<br>
मेषः समानमूर्तिश्च अजाविकधनादिषु।<br>
संचारस्थानमेवास्य धान्यरत्नाकरादिषु।। ५-४६<br>
<br>
नव शाद्वलसंछन्न वसुधायां च सर्वशः।<br>
नित्यं चरति फुल्लेषु सरसां पुलिनेषु च।। ५-४७<br>
<br>
वृषः सदृशरूपो हि चरते गोकुलादिषु।<br>
तस्याधिवासभूमिस्तु कुषीवलधराश्रयः।। ५-४८<br>
<br>
स्त्रीपुंसयोः समं रूपं शय्यासनपरिग्रहः।<br>
वीणावाद्यधृङ् मिथुनं गीतनर्तकशिल्पिषु।। ५-४९<br>
<br>
स्थितः क्रीडारतिर्नित्यं विहारावनिरस्य तु।<br>
मिथुनं नाम विख्यातं राशिर्द्वेधात्मकः स्थितः।। ५-५०<br>
<br>
कर्किः कुलीरेण समः सलिलस्थः प्रकीर्तितः।<br>
केदारवापी पुलिने विविक्तावनिरेव च।। ५-५१<br>
<br>
सिंहस्तु पर्वतारण्यदुर्गकन्दरभूमिषु।<br>
वसते व्याधपल्लीषु गह्वरेषु गुहासु च।। ५-५२<br>
<br>
व्रीहिप्रदीपिककरा नावारूढा च कन्यका।<br>
चरते स्त्रीरतिस्थाने वसते नड्वलेषु च।। ५-५३<br>
<br>
तुलापाणिश्च पुरुषो वीथ्यापणविचारकः।<br>
नगराध्वानशालासु वसते तत्र नारद।। ५-५४<br>
<br>
श्वभ्रवल्मीकसंचारी वृश्चिको वृश्चिकाकृतिः।<br>
विषगोमयकीटादि पाषाणादिषु संस्थितः।। ५-५५<br>
<br>
धनुस्तु रङ्गजघनो दीप्यमानो धनुर्धरः।<br>
वाजिशूरास्त्रविद्वीरः स्थायी गजरथादिषु।। ५-५६<br>
<br>
मृगास्यो मकरो ब्रह्मन् वृषस्कन्धेक्षणाङ्गजः।<br>
मकरोऽसौ नदीचारी वसते च महोदधौ।। ५-५७<br>
<br>
रिक्तकुम्भश्च पुरुषः स्कन्धधारी जलाप्लुतः।<br>
द्यूतशालाचरः कुम्भः स्थायी शौण्डिकसद्मसु।। ५-५८<br>
<br>
मीनद्वयमथासक्तं मीनस्तीर्थाब्धिसंचरः।<br>
वसते पुण्यदेशेषु देवब्राह्मणसद्मसु।। ५-५९<br>
<br>
लक्षणा गदितास्तुभ्यं मेषादीनां महामुने।<br>
न कस्यचित् त्वयाख्येयं गुह्यमेतत्पुरातनम्।। ५-६०<br>
<br>
एतन् मया ते कथितं सुरर्षे यथा त्रिनेत्रः प्रममाथ यज्ञम्।<br>
पुण्यं पुराणं परमं पवित्रमाख्यातवान्पापहरं शिवं च।। ५-६१<br>
<br>
इति श्रीवामनपुराणे पञ्चमोऽध्यायः ।। ५ ।।<br>
