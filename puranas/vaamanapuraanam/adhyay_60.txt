नारद उवाच॥<br>
क्व गतः शंकरो ह्यासीद्येनाम्बा नन्दिना सह।<br>
अन्धकं योधयामास एतन्मे वक्तुमर्हसि॥ ६०.१<br>
<br>
पुलस्त्य उवाच॥<br>
यदा वर्षसहस्रं तु महामोहे स्थितोऽभवत्।<br>
तदाप्रभृति निस्तेजाः क्षीणवीर्यः प्रदृश्यते॥ ६०.२<br>
<br>
स्वमात्मानं निरीक्ष्याथ निस्तेजोङ्गं महेश्वरः।<br>
तपोर्थाय तथा चक्रे मतिं मतिमतां वरः॥ ६०.३<br>
<br>
स महाव्रतमुत्पाद्य समाश्वास्याम्बिकां विभुः।<br>
शैलादिं स्थाप्य गोप्तारं विचचार महीतलम्॥ ६०.४<br>
<br>
महामुद्रार्पितग्रीवो महाहिकृतकुण्डलः।<br>
धारयाणः कटीदेशे महाशङ्खस्य मेखलाम्॥ ६०.५<br>
<br>
कपालं दक्षिणे हस्ते सव्ये गृह्य कमण्डलुम्।<br>
एकाहवासी वृक्षे हि शैलसानुनदीष्वटन्॥ ६०.६<br>
<br>
स्थानं त्रैलोक्यमास्थाय मूलाहारोऽम्बुभोजनः।<br>
वाय्वाहारस्तदा तस्थौ नववर्षशतं क्रमात्॥ ६०.७<br>
<br>
ततो वीटां मुखे क्षिप्य निरुच्छ्वासोऽभवद् यतिः।<br>
विस्तृते हिमवत्पुष्ठे रम्ये समशिलातले॥ ६०.८<br>
<br>
ततो वीटा विदार्यैव कपालं परमेष्ठिनः।<br>
सार्चिष्मती जटामध्यान्निषण्णा धरणीतले॥ ६०.९<br>
<br>
वीटया तु पतन्त्याऽद्रिर्दारितः क्ष्मासमोऽभवत्।<br>
जातस्तीर्थवरः पुण्यः केदार इति विश्रुतः॥ ६०.१०<br>
<br>
ततो हरो वरं प्रादात् केदाराय वृषध्वजः।<br>
पुण्यवृद्धिकरं ब्रह्मन् पापघ्नं मोक्षसाधनम्॥ ६०.११<br>
<br>
ये जलं तावके तीर्थे पीत्वा संयमिनो नराः॥ ६०.१२<br>
<br>
षण्मासाद् धारयिष्यन्ति निवृत्ताः परपाकतः।<br>
तेषां हृत्पङ्कजेष्वेव मल्लिङ्गं भविता ध्रुवम्॥ ६०.१३<br>
<br>
न चास्य पापाभिरतिर्भविष्यति कदाचन।<br>
पितॄणामक्षयं श्राद्धं भविष्यति न संशयः॥ ६०.१४<br>
<br>
स्नानदानतपांसीह होमजप्यादिकाः क्रियाः।<br>
भविष्यन्त्यक्षया नॄणां मृतानामपुनर्भवः॥ ६०.१५<br>
<br>
एतद् वरं हरात् तीर्थं प्राप्य पुष्णाति देवताः।<br>
पुनाति पुंसां केदारस्त्रिनेत्रवचनं यथा॥ ६०.१६<br>
<br>
केदाराय वरं दत्त्वा जगम त्वरितो हरः।<br>
स्नातुं भानुसुतां देवीं कालिन्दीं पापनाशिनीम्॥ ६०.१७<br>
<br>
तत्र स्नात्वा शुचिर्भूत्वा जगामाथ सरस्वतीम्।<br>
वृतां तीर्थशतैः पुण्यैः प्लक्षजां पापनाशिनीम्॥ ६०.१८<br>
<br>
अवतीर्णस्ततः स्नातुं निमग्नश्च महाम्भसि।<br>
द्रुपदां नाम गायत्रीं जजापान्तर्जले हरः॥ ६०.१९<br>
<br>
निमग्ने शंकरे देव्यां सरस्वत्यां कलिप्रिय।<br>
साग्राः संवत्सरो जातो न चोन्मज्जत ईश्वरः॥ ६०.२०<br>
<br>
एतस्मिन्नन्तरे ब्रह्मन् भुवनाः सप्त सार्णवाः।<br>
चेलुः पेतुर्धरण्यां च नक्षत्रास्तारकैः सह॥ ६०.२१<br>
<br>
आसनेभ्यः प्रचलिता देवाः शक्रपुरोगमाः।<br>
स्वस्त्यस्तु लोकेभ्य इति जपन्तः परमर्षयः॥ ६०.२२<br>
<br>
ततः क्षुब्धेषु लोकेषु देवा ब्रह्माणमागमन्।<br>
दृष्ट्वोचुः किमिदं लोकाः क्षुब्धाः संशयमागताः॥ ६०.२३<br>
<br>
तानाह पद्मसंभूतो नैतद् वेद्मि च कारणम्।<br>
तदागच्छत वो युक्तं द्रष्टुं चक्रगदाधरम्॥ ६०.२४<br>
<br>
पितामहेनैवमुक्ता देवाः शक्रपुरोगमाः।<br>
पितामहं पुरस्कृत्य मुरारिसदनं गताः॥ ६०.२५<br>
<br>
नारद उवाच॥<br>
कोऽसौ मुरारिर्देवर्षे देवो यक्षो नु किन्नरः।<br>
दैत्यो राक्षसो वापि पार्थिवो वा तदुच्यताम्॥ ६०.२६<br>
<br>
पुलस्त्य उवाच॥<br>
योऽसौ मुरारिर्देवर्षे देवो यक्षो नु किन्नरः।<br>
दैत्यो राक्षसो वापि पार्थिवो वा तदुच्यताम्॥ ६०.२७<br>
<br>
नारद उवाच॥<br>
यौऽसौ मुर इति ख्यातः कस्य पुत्रः स गीयते।<br>
कथं च निहतः संख्ये विष्णुना तद् वदस्व मे॥ ६०.२८<br>
<br>
पुलस्त्य उवाच॥<br>
श्रूयतां कथयिष्यामि मुरासुरनिबर्हणम्।<br>
विचित्रमिदमाख्यानं पुण्यं पापप्रणाशनम्॥ ६०.२९<br>
<br>
कश्यपस्यौरसः पुत्रो मुरो<sup id="cite_ref-1" class="reference"><a href="#cite_note-1">[१]</a></sup> नाम दनुद्भवः।<br>
स ददर्श रणे शस्तान् दितिपुत्रान् सुरोत्तमैः॥ ६०.३०<br>
<br>
ततः स मरणाद् भीतस्तप्त्वा वर्षगणान्बहून्।<br>
आराधयामास विभुं ब्रह्माणमपराजितम्॥ ६०.३१<br>
<br>
ततोऽस्य तुष्टो वरदः प्राह वत्स वरं वृणु।<br>
स च वव्रे वरं दैत्यो वरमेनं पितामहात्॥ ६०.३२<br>
<br>
यं यं करतलेनाहं स्पृशेयं समरे विभो।<br>
स स मद्धस्तसंस्पृष्टस्त्वमरोऽपि मरत्वतः॥ ६०.३३<br>
<br>
बाढमित्याह भगवान् ब्रह्म लोकपितामहः।<br>
ततोऽभ्यागान्महातेजा मुरः सुरगिरिं बली॥ ६०.६०<br>
<br>
समेत्याह्वयते देवं यक्षं किन्नरमेव वा।<br>
न कश्चिद् युयुधे तेन समं दैत्येन नारद॥ ६०.३५<br>
<br>
ततोऽमरावतीं ऋद्धः स गत्वा शक्रमाह्वयत्।<br>
न चास्य सह योद्‌धुं वै मतिं चक्रे पुरंदरः॥ ६०.३६<br>
<br>
ततः स करमुद्यम्य प्रविवेशामरावतीम्।<br>
प्रविशन्तं न तं कश्चिन्निवारयितुमुत्सहेत्॥ ६०.३७<br>
<br>
स गत्वा शक्रसदनं प्रोवाचेन्द्रं मुरस्तदा।<br>
देहि युद्धं सहस्राक्ष नो चेत् स्वर्गं परित्यज॥ ६०.३८<br>
<br>
इत्येवमुक्तो मुरुणा ब्रह्मन् हरिहयस्तदा।<br>
स्वर्गराज्यं परित्यज्य भूचरः समजायत॥ ६०.३९<br>
<br>
ततो गजेन्द्रकुलिशौ हृतौ शक्रस्य शत्रुणा।<br>
सकलत्रो महातेजाः सह देवैः सुतेन च॥ ६०.४०<br>
<br>
कालिन्द्या दक्षिणे कूले निवेश्य स्वपुरं स्थितः।<br>
मुरुश्चापि महाभोगान् बुभुजे स्वर्गसंस्थितः॥ ६०.४१<br>
<br>
दानवाश्चापरे रौद्रा मयतारपुरोगमाः।<br>
मुरमासाद्य मोदन्ते स्वर्गे सुकृतिनो यथा॥ ६०.४२<br>
<br>
स कदाचिन्महीपृष्ठं समायातो महासुरः।<br>
एकाकी कुञ्जरारूढं सरयूं निम्नगां प्रति॥ ६०.४३<br>
<br>
स सरय्वास्तटे वीरं राजानं सूर्यवंशजम्।<br>
ददृशे रघुनामानं दीक्षितं यज्ञकर्मणि॥ ६०.४४<br>
<br>
तमुपेत्याव्रवीद् दैत्यो युद्धं मे दीयतामिति।<br>
नो चेन्निवर्ततां यज्ञो नेष्टव्या देवतास्त्वया॥ ६०.४५<br>
<br>
तमुपेत्य महातेजा मित्रावरुणसंभवः।<br>
प्रोवाच बुद्धिमान् ब्रह्मन् वसिष्ठस्तपतां वरः॥ ६०.४६<br>
<br>
किं ते जितैर्नरैर्दैत्य अजिताननुशासय।<br>
प्रहर्तुमिच्छसि यदि तं निवारय चान्तकम्॥ ६०.४७<br>
<br>
स बली शासनं तुभ्यं न करोति महासुर।<br>
तस्मिञ्जिते हि विजितं सर्वं मन्यस्व भूतलम्॥ ६०.४८<br>
<br>
स तद् वसिष्ठवचनं निशम्य दनुपुंगवः।<br>
जगाम धर्मराजानं विजेतुं दण्डपाणिनम्॥ ६०.४९<br>
<br>
तमायान्तं यमः श्रुत्वा मत्वाऽवध्यं च संयुगे।<br>
स समारुह्य महिषं केशवान्तिकमागमत्॥ ६०.५०<br>
<br>
समेत्य चाभिवाद्यैनं प्रोवाच मुरचेष्टितम्।<br>
स चाह गच्छ मामद्य प्रेषयस्व महासुरम्॥ ६०.५१<br>
<br>
स वासुदेववचनं श्रुत्वाऽभ्यागात् त्वरान्वितः।<br>
एतस्मिन्नन्तरे दैत्यः संप्राप्तो नगरीं मुरः॥ ६०.५२<br>
<br>
तमागतं यमः प्राह किं मुरो कर्त्तुमिच्छसि।<br>
वदस्व वचनं कर्त्ता त्वदीयं दानवेश्वर॥ ६०.५३<br>
<br>
मुरुरुवाच॥<br>
यम प्रजासंयमानन्निवृत्तिं कर्त्तुमर्हसि।<br>
नो चेत् तवाद्य छित्त्वाऽहं मूर्धानं पातये भुवि॥ ६०.५४<br>
<br>
तमाह धर्मराड् ब्रह्मन् यदि मां संयमाद् भवान्।<br>
गोपायति मुरो सत्यं करिष्ये वचनं तव॥ ६०.५५<br>
<br>
मुरस्तमाह भवतः कः संयन्ता वदस्व माम्।<br>
अहमेनं पराजित्य वारयामि न संशयः॥ ६०.५६<br>
<br>
यमस्तं प्राहं मां विष्णुर्देवश्चक्रगदाधरः।<br>
श्वेतद्वीपनिवासी यः स मां संयमतेऽव्ययः॥ ६०.५७<br>
<br>
तमाह दैत्यशार्दूलः क्वासौ वसति दुर्जयः।<br>
स्वयं तत्र गमिष्यामि तस्य संयमनोद्यतः॥ ६०.५८<br>
<br>
तमुवाच यमो गच्छ क्षीरोदं नाम सागरम्।<br>
तत्रास्ते भगवान् विष्णुर्लोकनाथो जगन्मयः॥ ६०.५९<br>
<br>
मुरस्तद्वाक्यमाकर्ण्य प्राह गच्छामि केशवम्।<br>
किं तु त्वया न तावद्धि संयम्या धर्म मानवाः॥ ६०.६०<br>
<br>
स प्राह गच्छ त्वं तावत् प्रवर्तिष्ये जयं प्रति।<br>
संयन्तुर्वा यथा स्याद्धि ततो युद्धं समाचर॥ ६०.६१<br>
<br>
इत्येवमुक्त्वा वचनं दुग्धाब्धिमगमन्मुरः।<br>
यत्रास्ते शेषपर्यङ्के चतुर्मूर्तिर्जनार्दनः॥ ६०.६२<br>
<br>
नारद उवाच॥<br>
चतुर्मूर्त्तिः कथं विष्णुरेक एव निगद्यते।<br>
सर्वगत्वात् कथमपि अव्यक्तत्वाच्च तद्वद॥ ६०.६३<br>
<br>
पुलस्त्य उवाच॥<br>
अव्यक्तः सर्वगोऽपीह एक एव महामुने।<br>
चतुर्मूर्तिर्जगन्नाथो यथा ब्रह्मंस्तथा श्रृणु॥ ६०.६४<br>
<br>
अप्रतर्क्यमनिर्देश्यं शुक्लं शान्तं परं पदम्।<br>
वासुदेवाख्यमव्यक्तं स्मृतं द्वादशपत्रकम्॥ ६०.६५<br>
<br>
नारद उवाच॥<br>
कथं शुक्लं कथं शान्तमप्रतर्क्यमनिन्दितम्।<br>
कान्यस्य द्वादशैवोक्ता पत्रका तानि मे वद॥ ६०.६६<br>
<br>
पुलस्त्य उवाच॥<br>
श्रृणुष्व गुह्यं परमं परमेष्ठिप्रभाषितम्।<br>
श्रुतं सनत्कुमारेण तेनाख्यातं च तन्मम॥ ६०.६७<br>
<br>
नारद उवाच॥<br>
कोऽयं सनत्कुमारेति यस्योक्तं ब्रह्मणा स्वयम्।<br>
तवापि तेन गदितं वद मामनुपूर्वशः॥ ६०.६८<br>
<br>
पुलस्त्य उवाच॥<br>
धर्मस्य भार्या हिंसाख्या तस्यां पुत्रचतुष्टयम्।<br>
संजातं मुनिशार्दूल योगशास्त्रविचारकम्॥ ६०.६९<br>
<br>
ज्येष्ठः सनत्कुमारोऽभूद् द्वितीयश्च सनातनः।<br>
तृतीयः सनको नाम चतुर्थश्च सनन्दनः॥ ६०.७०<br>
<br>
सांख्येवेत्तारमपरं कपिलं वोढुमासुरिम्।<br>
दृष्ट्वा पञ्चशिखं श्रेष्ठं योगयुक्तं तपोनिधिम्॥ ६०.७१<br>
<br>
ज्ञानयोगं न ते दद्युर्ज्यायांसोऽपि कनीयसाम्।<br>
मानमुक्तं महायोगं कपिलादीनुपासतः॥ ६०.७२<br>
<br>
सनत्कुमारश्चाभ्येत्य ब्रह्माणं कमलोद्भवम्।<br>
अपृच्छद् योगविज्ञानं तमुवाच प्रजापतिः॥ ६०.७३<br>
<br>
ब्रह्मोवाच॥<br>
कथयिष्यामि ते साध्य यदि पुत्रत्वमिच्छसि।<br>
यस्य कस्य न वक्तव्यं तत्सत्यं नान्यथेति हि॥ ६०.७४<br>
<br>
सनत्कुमार उवाच॥<br>
पुत्र एवास्मि देवेश यतः शिष्योऽस्म्यहं विभो।<br>
न विशेषोऽस्ति पुत्रस्य शिष्यस्य च पितामह॥ ६०.७५<br>
<br>
ब्रह्मोवाच॥<br>
विशेषः शिष्यपुत्राभ्यां विद्यते धर्मनन्दन।<br>
धर्मकर्मसमायोगे तथापि गदतः श्रुणु॥ ६०.७६<br>
<br>
पुन्नाम्नो नरकात् त्राति पुत्रस्तेनेह गीयते।<br>
शेषपापहरः शिष्य इतीयं वैदिकी श्रुतिः॥ ६०.७७<br>
<br>
सनत्कुमार उवाच॥<br>
कोऽयं पुन्नामको देव नरकात् त्राति पुत्रकः।<br>
कस्माच्छेषं ततः पापं हरेच्छिष्यश्च तद्वद॥ ६०.७८<br>
<br>
ब्रह्मोवाच॥<br>
एतत् पुराणं परमं महर्षे योगाङ्गयुक्तं च सदैव यच्च।<br>
तथैव चोग्रं भयहारि मानवं वदामि ते साध्य निशामयैनम्॥ ६०.७९<br>
<br>
इति श्रीवामनपुराणे चतुस्त्रिंशोऽध्यायः ॥<br>
<br>
<br>
