<b>नारद उवाच</b><br>
पुलस्त्य कथ्यतां तावद् देव्या भूयः समुद्भवः।<br>
महत्कौतूहलं मेऽद्य विस्तराद् ब्रह्मवित्तम॥ २१.१<br>
<br>
<b>पुलस्त्य उवाच</b><br>
श्रूयतां कथयिष्यामि भूयोऽस्याः संभवं मुने।<br>
शुम्भासुरवधार्थाय लोकानां हितकाम्यया॥ २१.२<br>
<br>
या सा हिमवतः पुत्री भवेनोढा तपोधना।<br>
उमा नाम्ना च तस्याः सा कोशाञ्जाता तु कौशिकी॥ २१.३<br>
<br>
संभीय विन्ध्यं गत्वा च भूयो भूतगणैर्वृता।<br>
शुम्भं चैव निशुम्भं च वधिष्यति वरायुधैः॥ २१.४<br>
<br>
<b>नारद उवाच</b><br>
ब्रह्मंस्त्वया समाख्याता मृता दक्षात्मजा सती।<br>
सा जाता हिमवत्पुत्रीत्येवं मे वक्तुमर्हसि॥ २१.५<br>
<br>
यथा च पार्वतीकोशात् समुद्भूता हि कौशिकी।<br>
यथा हतवती शुम्भं निशुम्भं च महासुरम्॥ २१.६<br>
<br>
कस्य चेमौ सुतौ वीरौ ख्यातौ शुम्भनिशुम्भकौ।<br>
एतद् विस्तरतः सर्वं यथावद् वक्तुमर्हसि॥ २१.७<br>
<br>
<b>पुलस्त्य उवाच</b><br>
एतत्ते कथयिष्यामि पार्वत्याः संभवं मुने।<br>
श्रृणुष्वावहितो भूत्वा स्कन्दोत्पत्तिं च शाश्वतीम्॥ २१.८<br>
<br>
भगवंस्तत्प्रसादेन देव्याश्चरितमुत्तमम् ।<br>
श्रुतं विस्तारतो ब्रूहि पार्वत्याः समभवं मुने ॥ २१.९<br>
<br>
रुद्रः सत्यां प्रणष्टायां ब्रह्मचारिव्रते स्तितः।<br>
निराश्रयत्वमापन्नस्तपस्तप्तुं व्यवस्थितः॥ २१.११<br>
<br>
स चासीद् देवसेनानीर्दैत्यदर्पविनाशनः॥ २१.११<br>
<br>
ततो निराकृता देवाः सेनानाथेन शंभुना।<br>
दानवेन्द्रेण विक्रम्य महिषेण पराजिताः॥ २१.१२<br>
<br>
ततो जग्मुः सुरेशानं द्रष्टुं चक्रगदाधरम्।<br>
श्वेतद्वीपे महाहंसं प्रपन्नाः शरणं हरिम्॥ २१.१३<br>
<br>
तानागतान् सुरान् दृष्ट्वा ततः शक्रपुरोगमान्।<br>
विहस्य मेघगम्भीरं प्रोवाच पुरुषोत्तमः॥ २१.१४<br>
<br>
किं जितास्त्वसुरेन्द्रेण महिषेण दुरात्मना।<br>
येन सर्वे समेत्यैवं मम पार्श्वमुपागताः॥ २१.१५<br>
<br>
तद् युष्माकं हितार्थाय यद् वदामि सुरोत्तमाः।<br>
तत्कुरुध्वं जयो येन समाश्रित्य भवेद्धि वः॥ २१.१६<br>
<br>
य एते पितरो दिव्यास्त्वग्निष्वात्तेति विश्रुताः।<br>
अमीषां मानसी कन्या मेना नाम्नाऽस्ति देवताः॥ २१.१७<br>
<br>
तामाराध्य महातिथ्यां श्रद्धया परयाऽमराः।<br>
प्रार्थयध्वं सतीं मेनां प्रालेयाद्रेरिहार्थतः॥ २१.१८<br>
<br>
तस्यां सा रूपसंयुक्ता भविष्यति तपस्विनी।<br>
दक्षकोपाद् यया मुक्तं मलवज्जीवितं प्रियम्॥ २१.१९<br>
<br>
सा शंकरात् स्वतेजोंऽशं जनयिष्यति यं सुतम्।<br>
स हनिष्यति दैत्येन्द्रं महिषं सपदानुगम्॥ २१.२०<br>
<br>
तस्माद् गच्छत पुण्यं तत् कुरुक्षेत्रं महाफलम्।<br>
तत्र पृथूदके तीर्थे पूज्यन्तां पितरोऽव्ययाः॥ २१.२१<br>
<br>
महातिथ्यां महापुण्ये यदि शत्रुपराभवम्।<br>
जिहासतात्मनः सर्वे इत्थं वै क्रियतामिति॥ २१.२२<br>
<br>
<b>पुलस्त्य उवाच</b><br>
इत्युक्त्वा वासुदेवेन देवाः शक्रपुरोगमाः।<br>
कृताञ्जलिपुटा भूत्वा पप्रच्छुः परमेश्वरम्॥ २१.२३<br>
<br>
<b>देवा ऊचुः</b><br>
कोऽयं कुरुक्षेत्र इति यत्र पुण्यं पृथूदकम्।<br>
उद्भवं तस्य तीर्थस्य भगवान् प्रब्रवीतु नः॥ २१.२४<br>
<br>
केयं प्रोक्ता महापुण्या तिथीनामुत्तमा तिथिः।<br>
यस्यां हि पितरो दिव्याः पूज्याऽस्माभिः प्रयत्नतः॥ २१.२५<br>
<br>
ततः सुराणां वचनान्मुरारिः कैटभार्दनः।<br>
कुरुक्षेत्रोद्भवं पुण्यं प्रोक्तवांस्तां तिथीमपि॥ २१.२६<br>
<br>
<b>श्रीभगवानुवाच</b><br>
सोमवंशोद्भवो राजा ऋक्षो नाम महाबलः।<br>
कृतस्यादौ समभवदृक्षात् संवरणोऽभवत्॥ २१.२७<br>
<br>
स च पित्रा निजे राज्ये बाल एवाभिषेचितः।<br>
बाल्येऽपि धर्मनिरतो मद्भक्तश्च सदाऽभवत्॥ २१.२८<br>
<br>
पुरोहितस्तु तस्यासीद् वसिष्ठो वरुणात्मजः।<br>
स चास्याध्यापयामास साङ्गान् वेदानुदारधीः॥ २१.२९<br>
<br>
ततो जगाम चारण्यं त्वनध्याये नृपात्मजः।<br>
सर्वकर्मसु निक्षिप्य वसिष्ठं तपसां निधिम्॥ २१.३०<br>
<br>
ततो मृगयाव्याक्षेपाद् एकाकी विजनं वनम्।<br>
वैभ्राजं स जगामाथ अथोन्मादनमभ्ययात्॥ २१.३१<br>
<br>
ततस्तु कौतुकाविष्टः सर्वर्तुकुसुमे वने।<br>
अवितृप्तः सुगन्धस्य समन्ताद् व्यचरद् वनम्॥ २१.३२<br>
<br>
स वनान्तं च ददृशे फुल्लकोकनदावृतम्।<br>
कह्लारपद्मकुमुदैः कमलेन्दीवरैरपि॥ २१.३३<br>
<br>
तत्र क्रीडन्ति सततमप्सरोऽमरकन्यकाः।<br>
तासां मध्ये ददर्शाथ कन्यां संवरणोऽधिकाम्॥ २१.३४<br>
<br>
दर्शनादेव स नृपः काममार्गणपीडितः।<br>
जातः सा च तमीक्ष्यैव कामबाणातुराऽभवत्॥ २१.३५<br>
<br>
उभौ तौ पीडितौ मोहं जग्मतुः काममार्गणैः।<br>
राजा चलासनो भूम्यां निपपात तुरङ्गमात्॥ २१.३६<br>
<br>
तमभ्येत्य महात्मानो गन्धर्वाः कामरूपिणः।<br>
सिषिचुर्वारिणाऽभ्येत्य लब्धसंज्ञोऽभवत् क्षणात्॥ २१.३७<br>
<br>
सा चाप्सरोभिरुत्पात्य नीता पितृकुलं निजम्।<br>
ताभिराश्वासिता चापि मधुरैर्वचनाम्बुभिः॥ २१.३८<br>
<br>
स चाप्यरुह्य तुरगं प्रतिष्ठानं पुरोत्तमम्।<br>
गतस्तु मेरुशिखरं कामचारी यथाऽमरः॥ २१.३९<br>
<br>
यदाप्रभृति सा दृष्टा आर्क्षिणा तपती गिरौ।<br>
तदाप्रभृति नाश्नाति दिवा स्वपिति नो निशि॥ २१.४०<br>
<br>
ततः सर्वविदव्यग्रो विदित्वा वरुणात्मजः।<br>
तपतीतापितं वीरं पार्थिवं तपसां निधिः॥ २१.४१<br>
<br>
समुत्पत्य महायोगी गगनं रविमण्डलम्।<br>
विवेश देवं तिग्मांशु ददर्श स्यन्दने स्थितम्॥ २१.४२<br>
<br>
तं दृष्ट्वा भास्करं देवं प्रणमद् द्विजसत्तमः।<br>
प्रतिप्रणमितश्चासौ भास्करेणाविशद् रथे॥ २१.४३<br>
<br>
ज्वलज्जटाकलापोऽसौ दिवाकरसमीपगः।<br>
शोभते वारुणिः श्रीमान् द्वितीय इव भास्करः॥ २१.४४<br>
<br>
ततः संपूजितोऽर्घाद्यैर्भास्करेण तपोधनः।<br>
पृष्टश्चागमने हेतुं प्रत्युवाच दिवाकरम्॥ २१.४५<br>
<br>
समायातोऽस्मि देवेश याचितुं त्वां महाद्युते।<br>
सुतां संवरणस्यार्थे तस्य त्वं दातुमर्हसि॥ २१.४६<br>
<br>
ततो वसिष्ठाय दिवाकरेण निवेदिता सा तपती तनूजा।<br>
गृहागताय द्विजपुंगवाय राज्ञोऽर्थतः संवरणस्य देवाः॥ २१.४७<br>
<br>
सावित्रिमादाय ततो वसिष्ठः स्वमाश्रमं पुण्यमुपाजगाम।<br>
सा चापि संस्मृत्य नृपात्मजं तं कृताञ्जलिर्वारुणिमाह देवी॥ २१.४८<br>
<br>
<b>तपत्युवाच</b><br>
ब्रह्मन् मया खेदमुपेत्य यो हि सहाप्सरोभिः परिचारिकाभिः।<br>
दृष्टो ह्यरण्येऽमरगर्भतुल्यो नृपात्मजो लक्षणतोऽभिजाने॥ २१.४९<br>
<br>
पादौ शुभौ चक्रगदासिचिह्नौ जङ्घे तथोरू करिहस्ततुल्यौ।<br>
कटिस्तथा सिंहकटिर्यथैव क्षामं च मध्यं त्रिबलीनिबद्धम्॥ २१.५०<br>
<br>
ग्रीवाऽस्य शङ्खाकृतिमादधाति भुजौ च पीनौ कठिनौ सुदीर्घौ। <br>
हस्तौ तथा पद्मदलोद्भवाङ्कौ छत्राकृतिस्तस्य शिरो विभाति॥ २१.५१<br>
<br>
नीलाश्च केशाः कुटिलाश्च तस्य कर्णौ समांसौ सुसमा च नासा।<br>
दीर्घाश्च तस्याङ्गुलयः सुपर्वाः पद्भ्यां कराभ्यां दशनाश्च शुभ्राः॥ २१.५२<br>
<br>
समुन्नतः षड्भिरुदारवीर्यस्त्रिभिर्गभीरस्त्रिपु च प्रलम्बः।<br>
रक्तस्तथा पञ्चसु राजपुत्रः कृष्णश्चतुर्भिस्त्रिभिरानतोऽपि॥ २१.५३<br>
<br>
द्वाभ्यां च शुक्लः सुरभिश्चतुर्भिः दृश्यन्ति पद्मानि दशैव चास्य।<br>
वृतः स भर्ता भगवान् हि पूर्वं तं राजपुत्रं भुवि संविचिन्त्य॥ २१.५४<br>
<br>
ददस्व मां नाथ तपस्विनेऽस्मै गुणोपपन्नाय समीहिताय।<br>
नेहान्यकामां प्रवदन्ति सन्तो दातुं तथाऽन्यस्य विभो क्षमस्व॥ २१.५५<br>
<br>
<b>देवदेव उवाच</b><br>
इत्येवमुक्तः सवितुश्च पुत्र्या ऋषिस्तदा ध्यानपरो बभूव।<br>
ज्ञात्वा च तत्रार्कसुतां सकामां मुदा युतो वाक्यमिदं जगाद॥ २१.५६<br>
<br>
स एव पुत्रि नृपतेस्तनूजो दृष्टः पुरा कामयसे यमद्य।<br>
स एव चायाति ममाश्रमं वै ऋक्षात्मजः संवरणो हि नाम्ना॥ २१.५७<br>
<br>
अथाजगाम स नृपस्य पुत्रस्तमाश्रमं ब्राह्मणपुंगवस्य।<br>
दृष्ट्वा वसिष्ठं प्रणिपत्य मूर्ध्ना स्थितस्त्वपश्यत् तपतीं नरेन्द्रः। २१.५८<br>
<br>
दृष्ट्वा च तां पद्मविशालनेत्रां तां पूर्वदृष्टामिति चिन्तयित्वा।<br>
पप्रच्छ केयं ललना द्विजेन्द्र स वारुणिः प्राह नराधिपेन्द्रम्॥ २१.५९<br>
<br>
इयं विवस्वद्‌दुहिता नरेन्द्र नाम्ना प्रसिद्धा तपती पृथिव्याम्।<br>
मया तवार्थाय दिवाकरोऽर्थितः प्रादान्मया त्वाश्रममानिनिन्ये॥ २१.६०<br>
<br>
तस्मात् समुत्तिष्ट नरेन्द्र देव्याः पाणिं तपत्या विधिवद् गृहाण।<br>
इत्येवमुक्तो नृपतिः प्रहृष्टो जग्राह पाणिं विधिवत् तपत्याः॥ २१.६१<br>
<br>
सा तं पतिं प्राप्य मनोऽभिरामं सूर्यात्मजा शक्रसमप्रभावम्।<br>
रराम तन्वी भवनोत्तमेषु यता महैन्द्रं दिवि दैत्यकन्या॥ २१.६२
