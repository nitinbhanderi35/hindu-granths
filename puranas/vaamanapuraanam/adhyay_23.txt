ऋषय ऊचुः<br>
ब्रूहि वामनमाहात्म्यमुत्पत्तिं च विशेषतः <br>
यथा बलिर्नियमितो दत्तं राज्यं शतक्रतोः  १ <br>
लोमहर्षण उवाच<br>
शृणुध्वं मुनयः प्रीता वामनस्य महात्मनः <br>
उत्पत्तिं च प्रभावं च निवासं कुरुजाङ्गले  २ <br>
तदेव वंशं दैत्यानां शृणुध्वं द्विजसत्तमाः <br>
यस्य वंशे समभवद् बलिर्वैरोचनिः पुरा  ३ <br>
दैत्यानामादिपुरुषो हिरण्यकशिपुः पुरा <br>
तस्य पुत्रो महातेजाः प्रह्लादो नाम दानवः  ४ <br>
तस्माद् विरोचनो जज्ञे बलिर्जज्ञे विरोचनात् <br>
हते हिरण्यकशिपौ देवानुत्साद्य सर्वतः  ५ <br>
राज्यं कृतं च तेनेष्टं त्रैलोक्ये सचराचरे <br>
कृतयत्नेषु देवेषु त्रैलोक्ये दैत्यतां गते  ६ <br>
जये तथा बलवतोर्मयशम्बरयोस्तथा <br>
शुद्धासु दिक्षु सर्वासु प्रवृत्ते धर्मकर्मणि  ७ <br>
संप्रवृत्ते दैत्यपथे अयनस्थे दिवाकरे <br>
प्रह्लादशम्बरमयैरनुह्रादेन चैव हि  ८ <br>
दिक्षु सर्वासु सुप्तासु गगने दैत्यपालिते <br>
देवेषु मखशोभां च स्वर्गस्थां दर्शयत्सु च  ९ <br>
प्रकृतिस्थे ततो लोके वर्त्तमाने च सत्पथे <br>
अभावे सर्वपापानां धर्मभावे सदोत्थिते  १० <br>
चतुष्पादे स्थिते धर्मे ह्यधर्मे पादविग्रहे <br>
प्रजापालनयुक्तेषु भ्राजमानेषु राजसु <br>
स्वधर्मसंप्रयुक्तेषु तथाश्रमनिवासिषु  ११ <br>
अभिषिक्तोऽसुरैः सर्वैर्दैत्यराज्ये बलिस्तदा <br>
हृष्टेष्वसुरसंघेषु नदत्सु मुदितेषु च  १२ <br>
अथाभ्युपगता लक्ष्मीर्बलिं पद्मान्तरप्रभा <br>
पद्मोद्यतकरा देवी वरदा सुप्रवेशिनी  १३ <br>
श्रीरुवाच<br>
बले बलवतां श्रेष्ठ दैत्यराज महाद्युते <br>
प्रीतास्मि तव भद्रं  ते देवराजपराजये  १४ <br>
यत्त्वया युधि विक्रम्य देवराज्यं पराजितम् <br>
दृष्ट्वा ते परमं सत्त्वं ततोऽहं स्वयमागता  १५ <br>
नाश्चर्यं दानवव्याघ्र हिरण्यकशिपोः कुले <br>
प्रसूतस्यासुरेन्द्र स्य तव कर्मेदमीदृशम्  १६ <br>
विशेषितस्त्वया राजन् दैत्येन्द्र ः! प्रपितामहः <br>
येन भुक्तं हि निखिलं त्रैलोक्यमिदमव्ययम्  १७ <br>
एवमुक्त्वा तु सा देवी लक्ष्मीर्दैत्यनृपं बलिम् <br>
प्रविष्टा वरदा सेव्या सर्वदेवमनोरमा  १८ <br>
तुष्टाश्च देव्यः प्रवराः ह्रीः कीर्तिर्द्युतिरेव च <br>
प्रभा धृतिः क्षमा भूतिरृद्धिर्दिव्या महामतिः  १९ <br>
श्रुतिःस्मृतिरिडा कीर्तिः शान्तिः पुष्टिस्तथा क्रिया <br>
सर्वाश्चाप्सरसो दिव्या नृत्तगीतविशारदाः  २० <br>
प्रपद्यन्ते स्म दैत्येन्द्रं  त्रैलोक्यं सचराचरम् <br>
प्राप्तमैश्वर्यमतुलं बलिना ब्रह्मवादिना  २१ <br>
इति वामनपुराणे पुलस्त्यनारदसंवादे सरोमाहात्म्ये त्रयोविंशतितमोऽध्यायः<br>
