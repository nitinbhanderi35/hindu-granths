ब्रह्मोवाच<br>
यदर्थमिह संप्राप्ता भवन्तः सर्व एव हि <br>
चिन्तयाम्यहमप्यग्रे तदर्थं च महाबला  १ <br>
भविष्यति च वः सर्वं काङ्क्षितं यत् सुरोत्तमाः <br>
बलेर्दानवमुख्यस्य योऽस्य जेता भविष्यति  २ <br>
न केवलं सुरादीनां गतिर्मम स विश्वकृत् <br>
त्रैलोक्यस्यापि नेता च देवानामपि स प्रभुः  ३ <br>
यः प्रभुः सर्वलोकानां विश्वेशश्च सनातनः <br>
पूर्वजोऽयं सदाप्याहुरादिदेवं सनातनम्  ४ <br>
तं देवापि महात्मानं न विदुः कोऽप्यसाविति <br>
देवानस्मान् श्रुतिं विश्वं स वेत्ति पुरुषोत्तमः  ५ <br>
तस्यैव तु प्रसादेन प्रवक्ष्ये परमां गतिम् <br>
यत्र योगं समास्थाय तपश्चरति दुश्चरम्  ६ <br>
क्षीरोदस्योत्तरे कूले उदीच्यां दिशि विश्वकृत् <br>
अमृतं नाम परमं स्थानमाहुर्मनीषिणः  ७ <br>
भवन्तस्तत्र वै गत्वा तपसा शंसितव्रताः <br>
अमृतं स्थानमासाद्य तपश्चरत दुश्चरम्  ८ <br>
ततः श्रोष्यथ संघुष्टां स्निग्धगम्भीरनिःस्वनाम् <br>
उष्णान्ते तोयदस्येव तोयपूर्णस्य निःस्वनम्  ९ <br>
रक्तां पुष्टाक्षरां रम्यामभयां सर्वदा शिवाम् <br>
वाणीं परमसंस्कारां वदतां ब्रह्मवादिनाम्  १० <br>
दिव्यां सत्यकरीं सत्यां सर्वकल्मषनाशिनीम् <br>
सर्वदेवाधिदेवस्य ततोऽसौ भावितात्मनः  ११ <br>
तस्य व्रतसमाप्त्यां तु योगव्रतविसर्जने <br>
अमोघं तस्य देवस्य विश्वतेजो महात्मनः  १२ <br>
कस्य किं वो वरं देवा ददामि वरदः स्थितः <br>
स्वागतं वः सुरश्रेष्ठा मत्समीपमुपागताः  १३ <br>
ततोऽदितिः कश्यपश्च गृह्णीयातां वरं तदा <br>
प्रणम्य शिरसा पादौ तस्मै देवाय धीमते  १४ <br>
भगवानेव नः पुत्रो भवत्विति प्रसीद नः <br>
उक्तश्च परया वाचा तथास्त्विति स वक्ष्यति  १५ <br>
देवा ब्रुवन्ति ते सर्वे कस्यपोऽदितिरेव च <br>
तथास्त्विति सुराः सर्वे प्रणम्य शिरसा प्रभुम् <br>
श्वेतद्वीपं समुद्दिश्य गताः सौम्यदिशं प्रति  १६ <br>
तेऽचिरेणैव संप्राप्ताः क्षीरोदं सरितां पतिम् <br>
यथोद्दिष्टं भगवता ब्रह्मणा सत्यवादिना  १७ <br>
ते क्रान्ताः सागरान् सर्वान् पर्वतांश्च सकाननान् <br>
नदीश्च विविधा दिव्याः पृथिव्यां ते सुरोत्तमाः  १८ <br>
अपश्यन्त तमो घोरं सर्वसत्त्वविवर्जितम् <br>
अभास्करममर्यादं तमसा सर्वतो वृतम्  १९ <br>
अमृतं स्थानमासाद्य कश्यपेन महात्मना <br>
दीक्षिताः कामदं दिव्यं व्रतं वर्ष सहस्रकम्  २० <br>
प्रसादार्थं सुरेशाय तस्मै योगाय धीमते <br>
नारायणाय देवाय सहस्राक्षाय भूतये  २१ <br>
ब्रह्मचर्येण मौनेन स्थाने वीरासनेन च <br>
क्रमेण च सुराः सर्वे तप उग्रं समास्थिताः  २२ <br>
कश्यपस्तत्र भगवान् प्रसादार्थं महात्मनः <br>
उदीरयत वेदोक्तं यमाहुः परमं स्तवम्  २३ <br>
इति श्रीवामनपुराणे सरोमाहात्म्ये पञ्चविंशतितमोऽध्यायः<br>
<br>
