लोमहर्षण उवाच ।<br>
सपर्वतवनामुर्वीं दृष्ट्वा संक्षुभितां बलिः ।<br>
पप्रच्छोशनसं शुक्रं प्रणिपत्य कृताञ्जलिः १ ।<br>
आचार्य क्षोभमायाति साब्धिभूमिधरा मही ।<br>
कस्माच्च नासुरान् भागान् प्रतिगृह्णन्ति वह्नयः २ ।<br>
इति पृष्टोऽथ बलिना काव्यो वेदविदां वरः ।<br>
उवाच दैत्याधिपतिं चिरं ध्यात्वा महामतिः ३ ।<br>
अवतीर्णो जगद्योनिः कश्यपस्य गृहे हरिः ।<br>
वामनेनेह रूपेण परमात्मा सनातनः ४ ।<br>
स नूनं यज्ञमायाति तव दानवपुङ्गव ।<br>
तत्पादन्यासविक्षोभादियं प्रचलिता मही ५ ।<br>
कम्पन्ते गिरयश्चेमे क्षुभिता मकरालयाः ।<br>
नेयं भूतपतिं भूमिः समर्था वोढुमीश्वरम् ६ ।<br>
सदेवासुरगन्धर्वा यक्षराक्षसपन्नगा ।<br>
अनेनैव धृता भूमिरापोऽग्निः पवनो नभः ।<br>
धारयत्यखिलान् देवान् मनुष्यांश्च महासुरान् ७ ।<br>
इयमस्य जगद्धातुर्माया कृष्णस्य गह्वरी ।<br>
धार्यधारकभावेन यया संपीडितं जगत् ८ ।<br>
तत्सन्निधानादसुरा न भागार्हाः सुरद्विषः ।<br>
भुञ्जते नासुरान् भागानपि तेन त्रयोऽग्नयः ९ ।<br>
शुक्रस्य वचनं श्रुत्वा हृष्टरोमाब्रवीद् बलिः ।<br>
धन्योऽहं कृतपुण्यश्च यन्मे यज्ञपतिः स्वयम् ।<br>
यज्ञमभ्यागतो ब्रह्मन् मत्तः कोऽन्योऽधिकः पुमान् १० ।<br>
यं योगिनः सदोद्युक्ताः परमात्मानमव्ययम् ।<br>
द्र ष्टुमिच्छन्ति देवोऽसौ ममाध्वरमुपेष्यति ।<br>
यन्मयाचार्य कर्तव्यं तन्ममादेष्टुमर्हसि ११ ।<br>
शुक्र उवाच।<br>
यज्ञभागभुजो देवा वेदप्रामाण्यतोऽसुर ।<br>
त्वया तु दानवा दैत्य यज्ञभागभुजः कृताः १२ ।<br>
अयं च देवः सत्त्वस्थः करोति स्थितिपालनम् ।<br>
विसृष्टं च तथायं च स्वयमत्ति प्रजाः प्रभुः १३ ।<br>
भवांस्तु वन्दी भविता नूनं विष्णुः स्थितौ स्थितः ।<br>
विदित्वैवं महाभाग कुरु यत् ते मनोगतम् १४ ।<br>
त्वयास्य दैत्याधिपते क्वल्पकेऽपि हि वस्तुनि ।<br>
प्रतिज्ञा नैव वोढव्या वाच्यं साम तथाफलम् १५ ।<br>
कृतकृत्यस्य देवस्य देवार्थं चैव कुर्वतः ।<br>
अलं दद्यां धनं देवे त्वेतद्वाच्यं तु याचतः ।<br>
कृष्णस्य देवभूत्यर्थं प्रवृत्तस्य महासुर १६ ।<br>
बलिरुवाच।<br>
ब्रह्मन् कथमहं ब्रूयामन्येनापि हि याचितः ।<br>
नास्तीति किमु देवस्य संसारस्याघहारिणः १७ ।<br>
व्रतोपवासैर्विविधैर्यः प्रभुर्गृह्यते हरिः ।<br>
स मे वक्ष्यति देहीति गोविन्दःकिमतोऽधिकम् १८ ।<br>
यदर्थं सुमहारम्भा दमशौचगुणान्वितैः ।<br>
यज्ञाः क्रियन्ते यज्ञेशः स मे देहीति वक्ष्यति १९ ।<br>
तत्साधु सुकृतं कर्म तपः सुचरितं च नः ।<br>
यन्मां देहीति विश्वेशः स्वयमेव वदिष्यति २० ।<br>
नास्तीत्यहं गुरो वक्ष्ये तमभ्यागतमीश्वरम् ।<br>
प्राणत्यागं करिष्येऽहं न तु नास्ति जने क्वचित् २१ ।<br>
नास्तीति यन्मया नोक्तमन्येषामपि याचताम् ।<br>
वक्ष्यामि कथमायाते तदद्य चामरेऽच्युते २२ ।<br>
श्लाघ्य एव हि वीराणां दानाच्चापत्समागमः ।<br>
न बाधाकारि यद्दानं तदङ्ग बलवत् स्मृतम् २३ ।<br>
मद्रा ज्ये नासुखी कश्चिन्न दरिद्रो न चातुरः ।<br>
न दुःखितो न चोद्विग्नो न शमादिविवर्जितः २४ ।<br>
हृष्टस्तुष्टः सुगन्धी च तृप्तः सर्वसुखान्वितः ।<br>
जनः सर्वो महाभाग किमुताहं सदा सुखी २५ ।<br>
एतद्विशिष्टमत्राहं दानबीजफलं लभे ।<br>
विदितं मुनिशार्दूल मयैतत् त्वन्मुखाच्छ्रुतम् २६ ।<br>
मत्प्रसादपरो नूनं यज्ञेनाराधितो हिरः ।<br>
मम दानमवाप्यासौ पुष्णाति यदि देवताः २७ ।<br>
एतद्बीजवरे दानबीजं पतति चेद् गुरौ ।<br>
जनार्दने महापात्रे किं न प्राप्तं ततो मया २८ ।<br>
विशिष्टं मम तद्दानं परितुष्टाश्च देवताः ।<br>
उपभोगाच्छतगुणं दानं सुखकरं स्मृतम् २९ ।<br>
मत्प्रसादपरो नूनं यज्ञेनाराधितो हरिः ।<br>
तेनाभ्येति न संदेहो दर्शनादुपकारकृत् ३० ।<br>
अथ कोपेन चाभ्येति देवभागोपरोधतः ।<br>
मां निहन्तुं ततो हि स्याद् वधः श्लाघ्यतरोऽच्युतात् ३१ ।<br>
एतज्ज्ञात्वा मुनिश्रेष्ठ दानविघ्नकरेण मे ।<br>
नैव भाव्यं जगन्नाथे गोविन्दे समुपस्थिते ३२ ।<br>
लोमहर्षण उवाच।<br>
इत्येवं वदतस्तस्य प्राप्तस्तत्र जनार्दनः ।<br>
सर्वदेवमयोऽचिन्त्यो मायावामनरूपधृक् ३३ ।<br>
तं दृष्ट्वा यज्ञवाटं तु प्रविष्टमसुराः प्रभुम् ।<br>
जग्मुः प्रभावतः क्षोभं तेजसा तस्य निष्प्रभाः ३४ ।<br>
जेषुश्च मुनयस्तत्र ये समेता महाध्वरे ।<br>
वसिष्ठो गाधिजो गर्गो अन्ये च मुनिसत्तमाः ३५ ।<br>
बलिश्चैवाखिलं जन्म मेने सफलमात्मनः ।<br>
ततः संक्षोभमापन्नो न कश्चित् किञ्चिदुक्तवान् ३६ ।<br>
प्रत्येकं देवदेवेशं पूजयामास तेजसा ।<br>
अथासुरपतिं प्रह्वं दृष्ट्वा मुनिवरांश्च तान् ३७ ।<br>
देवदेवपतिः साक्षाद् विष्णुर्वामनरूपधृक् ।<br>
तुष्टाव यज्ञं वह्निं च यजमानमथार्चितः ।<br>
यज्ञकर्माधिकारस्थान् सदस्यान् द्र व्यसंपदम् ३८ ।<br>
सदस्याः पात्रमखिलं वामनं प्रति तत्क्षणात् ।<br>
यज्ञवाटस्थितं विप्राः साधु साध्वित्युदीरयन् ३९ ।<br>
स चार्घमादाय बलिः प्रोद्भूतपुलकस्तदा ।<br>
पूजयामास गोविन्दं प्राह चेदं महासुरः ४० ।<br>
बलिरुवाच।<br>
सुवर्णरत्नसंघातो गजाश्वसमितिस्तथा ।<br>
स्त्रियो वस्त्राण्यलङ्कारान् गावो ग्रामाश्च पुष्कलाः ४१ ।<br>
सर्वे च सकला पृथ्वी भवतो वा यदीप्सितम् ।<br>
तद् ददामि वृणुष्वेष्टं ममार्थाः सन्ति ते प्रियाः ४२ ।<br>
इत्युक्तो दैत्यपतिना प्रीतिगर्भान्वितं वचः ।<br>
प्राह सस्मितगम्भीरं भगवान् वामनाकृतिः ४३ ।<br>
ममाग्निशरणार्थाय देहि राजन् पदत्रयम् ।<br>
सुवर्णग्रामरत्नादि तदर्थिभ्यः प्रदीयताम् ४४ ।<br>
बलिरुवाच।<br>
त्रिभिः प्रयोजनं किं ते पदैः पदवतां वर ।<br>
शतं शतसहस्रं वा पदानां मार्गतां भवान् ४५ ।<br>
श्रीवामन उवाच।<br>
एतावता दैत्यपते कृतकृत्योऽस्मि मार्गणे ।<br>
अन्येषामर्थिनां वित्तमिच्छया दास्यते भवान् ४६ ।<br>
एतच्छ्रुत्वा तु गदितं वामनस्य महात्मनः ।<br>
वाचयामास वै तस्मै वामनाय महात्मने ४७ ।<br>
पाणौ तु पतिते तोये वामनोऽभूदवामनः ।<br>
सर्वदेवमयं रूपं दर्शयामास तत्क्षणात् ४८ ।<br>
चन्द्र सूर्यौ तु नयने द्यौः शिरश्चरणौ क्षितिः ।<br>
पादाङ्गुल्यः पिशाचास्तु हस्ताङ्गुल्यश्च गुह्यकाः ४९ ।<br>
विश्वेदेवाश्च जानुस्था जङ्घे साध्याः सुरोत्तमाः ।<br>
यक्षा नखेषु संभूता रेखास्वप्सरसस्तथा ५० ।<br>
दृष्टिरृक्षाण्यशेषाणि केशाः सूर्यांशवः प्रभोः ।<br>
तारका रोमकूपाणि रोमेषु च महर्षयः ५१ ।<br>
बाहवो विदिशस्तस्य दिशः श्रोत्रे महात्मनः ।<br>
अश्विनौ श्रवणे तस्य नासा वायुर्महात्मनः ५२ ।<br>
प्रसादे चन्द्र मा देवो मनो धर्मः समाश्रितः ।<br>
सत्यमस्याभवद् वाणी जिह्वा देवी सरस्वती ५३ ।<br>
ग्रीवादितिर्देवमाता विद्यास्तद्वलयस्तथा ।<br>
स्वर्गद्वारमभून्मैत्रं त्वष्टा पूषा च वै भ्रुवौ ५४ ।<br>
मुखे वैश्वानरश्चास्य वृषणौ तु प्रजापतिः ।<br>
हृदयं च परं ब्रह्म पुंस्त्वं वै कश्यपो मुनिः ५५ ।<br>
पृष्ठेऽस्य वसवो देवा मरुतः सर्वसंधिषु ।<br>
वक्षस्थले तथा रुद्रो धैर्ये चास्य महार्णवः ५६ ।<br>
उदरे चास्य गन्धर्वा मरुतश्च महाबलाः ।<br>
लक्ष्मीर्मेधा धृतिः कान्तिः सर्वविद्याश्च वै कटिः ५७ ।<br>
सर्वज्योतींषि यानीह तपश्च परमं महत् ।<br>
तस्य देवाधिदेवस्य तेजः प्रोद्भूतमुत्तमम् ५८ ।<br>
तनौ कुक्षिषु वेदाश्च जानुनी च महामखाः ।<br>
इष्टयः पशवश्चास्य द्विजानां चेष्टितानि च ५९ ।<br>
तस्य देवमयं रूपं दृष्ट्वा विष्णोर्महात्मनः ।<br>
उपसर्पन्ति ते दैत्याः पतङ्गा इव पावकम् ६० ।<br>
चिक्षुरस्तु महादैत्यः पादाङ्गुष्ठं गृहीतवान् ।<br>
दन्ताभ्यां तस्य वै ग्रीवामङ्गुष्ठेनाहनद्धरिः ६१ ।<br>
प्रमथ्य सर्वानसुरान् पादहस्ततलैर्विभुः ।<br>
कृत्वा रूपं महाकायं संजहाराशु मेदिनीम् ६२ ।<br>
तस्य विक्रमतो भूमिं चन्द्रा दित्यौ स्तनान्तरे ।<br>
नभो विक्रममाणस्य सक्थिदेशे स्थितावुभौ ६३ ।<br>
परं विक्रममाणस्य जानुमूले प्रभाकरौ ।<br>
विष्णोरास्तां स्थितस्यैतौ देवपालनकर्मणि ६४ ।<br>
जित्वा लोकत्रयं तांश्च हत्वा चासुरपुङ्गवान् ।<br>
पुरन्दराय त्रैलोक्यं ददौ विष्णुरुरुक्रमः ६५ ।<br>
सुतलं नाम पातालमधस्ताद्वसुधातलात् ।<br>
बलेर्दत्तं भगवता विष्णुना प्रभविष्णुना ६६ ।<br>
अथ दैत्येश्वरं प्राह विष्णुः सर्वेश्वरेश्वरः ।<br>
यत् त्वया सलिलं दत्तं गृहीतं पाणिना मया ६७ ।<br>
कल्पप्रमाणं तस्मात् ते भविष्यत्यायुरुत्तमम् ।<br>
वैवस्वते तथातीते काले मन्वन्तरे तथा ६८ ।<br>
सावर्णिके तु संप्राप्ते भवानिन्द्रो भविष्यति ।<br>
इदानीं भुवनं सर्वं दत्तं शक्राय वै पुरा ६९ ।<br>
चतुर्युगव्यवस्था च साधिका ह्येकसप्ततिः ।<br>
नियन्तव्या मया सर्वे ये तस्य परिपन्थिनः ७० ।<br>
तेनाहं परया भक्त्या पूर्वमाराधितो बले ।<br>
सुतलं नाम पातालं समासाद्य वचो मम ७१ ।<br>
वसासुर ममादेशं यथावत्परिपालयन् ।<br>
तत्र देवसुखोपेते प्रासादशतसंकुले ७२ ।<br>
प्रोत्फुल्लपद्मसरसि ह्नदशुद्धसरिद्वरे ।<br>
सुगन्धी रूपसंपन्नो वराभरणभूषितः ७३ ।<br>
स्रक्चन्दनादिदिग्धाङ्गो नृत्यगीतमनोहरान् ।<br>
उपभुञ्जन् महाभोगान् विविधान् दानवेश्वर ७४ ।<br>
ममाज्ञया कालमिमं तिष्ठ स्त्रीशतसंवृतः ।<br>
यावत्सुरैश्च विप्रैश्च न विरोधं गमिष्यसि ७५ ।<br>
तावत् त्वं भुङ्क्ष्व संभोगान् सर्वकामसमन्वितान् ।<br>
यदा सुरैश्च विप्रैश्च विरोधं त्वं करिष्यसि ।<br>
बन्धिष्यन्ति तदा पाशा वारुणा घोरदर्शनाः ७६ ।<br>
बलिरुवाच।<br>
तत्रासतो मे पाताले भगवन् भवदाज्ञया ।<br>
किं भविष्यत्युपादानमुपभोगोपपादकम् ।<br>
आप्यायितो येन देव स्मरेयं त्वामहं सदा ७७ ।<br>
श्रीभगवानुवाच।<br>
दानान्यविधिदत्तानि श्राद्धान्यश्रोत्रियाणि च ।<br>
हुतान्यश्रद्धया यानि तानि दास्यन्ति ते फलम् ७८ ।<br>
अदक्षिणास्तथा यज्ञाः क्रियाश्चाविधिना कृताः ।<br>
फलानि तव दास्यन्ति अधीतान्यव्रतानि च ७९ ।<br>
उदकेन विना पूजा विना दर्भेण या क्रिया ।<br>
आज्येन च विना होमं फलं दास्यन्ति ते बले ८० ।<br>
यश्चेदं स्थानमाश्रित्य क्रियाः काश्चित्करिष्यति ।<br>
न तत्र चासुरो भागो भविष्यति कदाचन ८१ ।<br>
ज्येष्ठाश्रमे महापुण्ये तथा विष्णुपदे ह्रदे ।<br>
ये च श्राद्धानि दास्यन्ति व्रतं नियममेव च ८२ ।<br>
क्रिया कृता च या काचिद् विधिनाविधिनापि वा ।<br>
सर्वं तदक्षयं तस्य भविष्यति न संशयः ८३ ।<br>
ज्येष्ठे मासि सिते पक्षे एकादश्यामुपोषितः ।<br>
द्वादश्यां वामनं दृष्ट्वा स्नात्वा विष्णुपदे ह्रदे ।<br>
दानं दत्त्वा यथाशक्त्या प्राप्नोति परमं पदम् ८४ ।<br>
लोमहर्षण उवाच।<br>
बलेर्वरमिमं दत्त्वा शक्राय च त्रिविष्टपम् ।<br>
व्यापिना तेन रूपेण जगामादर्शनं हरिः ८५ ।<br>
शशास च यथापूर्वमिन्द्र स्त्रैलोक्यमूर्जितः ।<br>
निःशेषं च तदा कालं बलिः पातालमास्थितः ८६ ।<br>
इत्येतत् कथितं तस्य विष्णोर्माहात्म्यमुत्तमम् ।<br>
वामनस्य शृण्वन् यस्तु सर्वपापैः प्रमुच्यते ८७ ।<br>
बलिप्रह्लादसंवादं मन्त्रितं बलिशुक्रयोः ।<br>
बलेर्विष्णोश्च चरितं ये स्मरिष्यन्ति मानवाः ८८ ।<br>
नाधयो व्याधयस्तेषां न च मोहाकुलं मनः ।<br>
भविष्यति द्विजश्रेष्ठाः पुंसस्तस्य कदाचन ८९ ।<br>
च्युतराज्यो निजं राज्यमिष्टप्राप्तिं वियोगवान् ।<br>
समाप्नेति महाभागा नरः श्रुत्वा कथामिमाम् ९० ।<br>
ब्राह्मणो वेदमाप्नोति क्षत्रियो जयते महीम् ।<br>
वैश्यो धनसमृद्धिं च शूद्रः सुखमवाप्नुयात् ।<br>
वामनस्य च माहात्म्यं शृण्वन् पापैः प्रमुच्यते ९१ ।<br>
इति श्रीवामनपुराणे सरोमाहात्म्ये एकत्रिंशत्तमोऽध्यायः।<br>
<br>
