मार्कण्डेय उवाच।<br>
चतुर्मुखानामुत्पत्तिं विस्तरेण ममानघ।<br>
तथा ब्रह्मेश्वराणां च श्रोतुमिच्छा प्रवर्तते १।<br>
सनत्कुमार उवाच।<br>
शृणु सर्वमशेषेण कथयिष्यामि तेऽनघ।<br>
ब्रह्मणः स्रष्टुकामस्य यद्वृत्तं पद्मजन्मनः २।<br>
उत्पन्न एव भगवान् ब्रह्मा लोकपितामहः।<br>
ससर्ज सर्वभूतानि स्थावराणि चराणि च ३।<br>
पुनश्चिन्तयतः सृष्टिं जज्ञे कन्या मनोरमा।<br>
नीलोत्पलदलश्यामा तनुमध्या सुलोचना ४।<br>
तां दृष्ट्वाभिमतां ब्रह्मा मैथुनायाजुहाव ताम्।<br>
तेन पापेन महता शिरोऽशीर्यत वेधसः ५।<br>
तेन शीर्णेन स ययौ तीर्थं त्रैलोक्यविश्रुतम्।<br>
सान्निहत्यं सरः पुण्यं सर्वपापक्षयावहम् ६।<br>
तत्र पुण्ये स्थाणुतीर्थे ऋषिसिद्धनिषेविते।<br>
सरस्वत्युत्तरे तीरे प्रतिष्ठाप्य चतुर्मुखम् ७।<br>
आराधयामास तदा धूपैर्गन्धैर्मनोरमैः।<br>
उपहारैस्तथा हृद्यै रौद्र सूक्तैर्दिने दिने ८।<br>
तस्यैवं भक्तियुक्तस्य शिवपूजापरस्य च।<br>
स्वयमेवाजगामाथ भगवान् नीललोहितः ९।<br>
तमागतं शिवं दृष्ट्वा ब्रह्मा लोकपितामहः।<br>
प्रणम्य शिरसा भूमौ स्तुतिं तस्य चकार ह १०।<br>
ब्रह्मोवाच।<br>
नमस्तेऽस्तु महादेव भूतभव्य भवाश्रय।<br>
नमस्ते स्तुतिनित्याय नमस्त्रैलोक्यपालिने ११।<br>
नमः पवित्रदेहाय सर्वकल्मषनाशिने।<br>
चराचरगुरो गुह्यगुह्यानां च प्रकाशकृत् १२।<br>
रोगा न यान्ति भिषजैः सर्वरोगविनाशन।<br>
रौरवाजिनसंवीत वीतशोक नमोऽस्तु ते १३।<br>
वारिकल्लोलसंक्षुब्धमहाबुद्धिविघट्टिने।<br>
त्वन्नामजापिनो देव न भवन्ति भवाश्रयाः १४।<br>
नमस्ते नित्यनित्याय नमस्त्रैलोक्यपालन।<br>
शंकरायाप्रमेयाय व्याधीनां शमनाय च १५।<br>
परायापरिमेयाय सर्वभूतप्रियाय च।<br>
योगेश्वराय देवाय सर्वपापक्षयाय च १६।<br>
नमः स्थाणवे सिद्धाय सिद्धवन्दिस्तुताय च।<br>
भूतसंसारदुर्गाय विश्वरूपाय ते नमः १७।<br>
फणीन्द्रो क्तमहिम्ने ते फणीन्द्रा ङ्गदधारिणे।<br>
फणीन्द्र वरहाराय भास्कराय नमो नमः १८।<br>
एवं स्तुतो महादेवो ब्रह्माणं प्राह शंकरः।<br>
न च मन्युस्त्वया कार्यो भाविन्यर्थे कदाचन १९।<br>
पुरा वराहकल्पे ते यन्मयाऽपहृतं शिरः।<br>
चतुर्मुखं च तदभून्न कदाचिन्नशिष्यति २०।<br>
अस्मिन् सान्निहिते तीर्थे लिङ्गानि मम भक्तितः।<br>
प्रतिष्ठाय विमुक्तस्त्वं सर्वपापैर्भविष्यसि।<br>
सृष्टिकामेन च पुरा त्वयाऽहं प्रेरितः किल।<br>
तेनाहं त्वां तथेत्युक्त्वा भूतानां देशवर्त्तिवत् २२।<br>
दीर्घकालं तपस्तप्त्वा मग्नः संनिहितो स्थितः।<br>
सुमहान्तं ततः कालं त्वं प्रतीक्षां ममाकरोः २३।<br>
स्रष्टारं सर्वभूतानां मनसा कल्पितं त्वया।<br>
सोऽब्रवीत्त्वां तदा दृष्ट्वा मां मग्नं तत्र चाम्भसि २४।<br>
यदि मे नाग्रजस्त्वन्यस्ततः स्रक्ष्याम्यहं प्रजाः।<br>
त्वयैवोक्तश्च नैवास्ति त्वदन्यः पुरुषोऽग्रजः २५।<br>
स्थाणुरेष जले मग्नो विवशः कुरु मद्धितम्।<br>
स सर्वभूतानसृजद्दक्षादींश्च प्रजापतीन् २६।<br>
यैरिमं प्रकरोत्सर्वं भूतग्रामं चतुर्विधम्।<br>
ताः सृष्टमात्राः क्षुधिताः प्रजाः सर्वाः प्रजापतिम् २७।<br>
बिभक्षयिषवो ब्रह्मन् सहसा प्राद्र वंस्तथा।<br>
स भक्ष्यमाणस्त्राणार्थी पितामहमुपाद्र वत् २८।<br>
अथासां च महावृत्तिः प्रजानां संविधीयताम्।<br>
दत्तं ताभ्यस्त्वया ह्यन्नं स्थावराणां महौषधीः २९।<br>
जङ्गमानि च भूतानि दुर्बलानि बलीयसाम्।<br>
विहितान्नाः प्रजाः सर्वाः पुनर्जग्मुर्यथागतम् ३०।<br>
ततो ववृधिरे सर्वाः प्रीतियुक्ताः परस्परम्।<br>
भूतग्रामे विवृद्धे तु तुष्टे लोकगुरौ त्वयि ३१।<br>
समुत्तिष्ठन् जलात्तस्मात्प्रजाः संदृष्टवानहम्।<br>
ततोऽहं ताः प्रजा दृष्ट्वा विहिताः स्वेन तेजसा ३२।<br>
क्रोधेन महता युक्तो लिङ्गमुत्पाट्य चाक्षिपम्।<br>
तत् क्षिप्तं सरसो मध्ये ऊर्ध्वमेव यदा स्थितम् ३३।<br>
तदा प्रभृति लोकेषु स्थाणुरित्येष विश्रुतः।<br>
सकृद्दर्शनमात्रेण विमुक्तः सर्वकिल्बिषैः ३४।<br>
प्रयाति मोक्षं परमं यस्मान्नावर्तते पुनः।<br>
यश्चेह तीर्थे निवसेत्कृष्णाष्टम्यां समाहितः ३५।<br>
स मुक्तः पातकैः सर्वैरगम्यागमनोद्भवैः।<br>
इत्युक्त्वा भगवान् देवस्तत्रैवान्तरधीयत ३६।<br>
ब्रह्मा विशुद्धपापस्तु पूज्य देवं चतुर्मुखम्।<br>
लिङ्गानि देवदेवस्य ससृजे सरमध्यतः ३७।<br>
आद्यं ब्रह्मसरः पुण्यं हरिपार्श्वे प्रतिष्ठितम्।<br>
द्वितीयं ब्रह्मसदनं स्वकीये ह्याश्रमे कृतम् ३८।<br>
तस्यैव पूर्वदिग्भागे तृतीयं च प्रतिष्ठितम्।<br>
चतुर्थं ब्रह्मणा लिङ्गं सरस्वत्यास्तटे कृतम् ३९।<br>
एतानि ब्रह्मतीर्थानि पुण्यानि पावनानि च।<br>
ये पश्यन्ति निराहारास्ते यान्ति परमां गतिम् ४०।<br>
कृते युगे हरेः पार्श्वे त्रेतायां ब्रह्मणाश्रमे।<br>
द्वापरे तस्य पूर्वेण सरस्वत्यास्तटे कलौ ४१।<br>
एतानि पूजयित्वा च दृष्ट्वा भक्तिसमन्विताः।<br>
विमुक्ताः कलुषैः सर्वैः प्रयान्ति परमां गतिम् ४२।<br>
सृष्टिकाले भगवता पूजितस्तु महेश्वरः।<br>
सरस्वत्युत्तरे तीरे नाम्ना ख्यातश्चतुर्मुखः ४३।<br>
तं प्रणम्य श्रद्दधानो मुच्यते सर्वकिल्बिषैः।<br>
लोलासंकरसंभूतैस्तथा वैभाण्डसंकरैः ४४।<br>
तथैव द्वापरे प्राप्ते स्वाश्रमे पूज्य शंकरम्।<br>
विमुक्तो राजसैर्भावैर्वर्णसंकरसंभवैः ४५।<br>
ततः कृष्णचतुर्दश्यां पूजयित्वा तु मानवः।<br>
विमुक्तः पातकैः सर्वैरभोज्यस्यान्नसंभवैः ४६।<br>
कलिकाले तु संप्राप्ते वसिष्ठाश्रममास्थितः।<br>
चतुर्मुखं स्थापयित्वा ययौ सिद्धिमनुत्तमाम् ४७।<br>
तत्रापि ये निराहाराः श्रद्दधाना जितेन्द्रि याः।<br>
पूजयन्ति महादेवं ते यान्ति परमं पदम् ४८।<br>
इत्येतत्स्थाणुतीर्थस्य माहात्म्यं कीर्त्तितं तव।<br>
यच्छ्रुत्वा सर्वपापेभ्यो मुक्तो भवति मानवः ४९।<br>
इति श्रीवामनपुराणे सरोमाहात्म्ये नवचत्वारिंशात्तमोऽध्यायः।<br>
<br>
समाप्तं सरोमाहात्म्यम्।<br>
<br>
