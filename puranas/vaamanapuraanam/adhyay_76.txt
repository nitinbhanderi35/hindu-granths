पुलस्त्य उवाच॥<br>
गते त्रैलोक्यराज्ये तु दानवेषु पुरंदरः।<br>
जगाम ब्रह्मसदनं सह देवैः शचीपतिः॥ ७६.१<br>
<br>
तत्रापश्यत् स देवेशं ब्रह्माणं कमलोद्भवम्।<br>
ऋषिभिः सार्धमासीनं पितरं स्वं च कश्यपम्॥ ७६.२<br>
<br>
ततो ननाम शिरसा शक्रः सुरगणैः सह।<br>
ब्रह्माणं कश्यपं चैव तांश्च सर्वांस्तपोधनान्॥ ७६.३<br>
<br>
प्रोवाचेन्द्रः सुरैः सार्धं देवनाथं पितामहम्।<br>
पितामह हृतं राज्यं बलिना बलिना मम॥ ७६.४<br>
<br>
ब्रह्मा प्रोवाच शक्रैतद् भुज्यते स्वकृतं फलम्।<br>
शक्रः पप्रच्छ भो ब्रूहि किं मया दुष्कृतं कृतम्॥ ७६.५<br>
<br>
कश्यपोऽप्याह देवेशं भ्रूणहत्या कृता त्वया।<br>
दित्युदरात् त्वया गर्भः कृत्तो वै बहुधा बलात्॥ ७६.६<br>
<br>
पितरं प्राह देवेन्द्रः स मातुर्दोषतो विभो।<br>
कृन्तनं प्राप्तवान् गर्भो यदशौचा हि सा भवत्॥ ७६.७<br>
<br>
ततोऽब्रवीत् कश्यपस्तु मातुर्दोषः स दासताम्।<br>
गतस्ततो विनिहतो दासोऽपि कुलिशेन भो॥ ७६.८<br>
<br>
तच्छ्रुत्वा कश्यपवचः प्राह शक्रः पितामहम्।<br>
विनाशं पाप्मनो ब्रूहि प्रायश्चित्तं विभो मम॥ ७६.९<br>
<br>
ब्रह्मा प्रोवाच देवेशं वशिष्ठः कश्यपस्तथा।<br>
हितं सर्वस्य जगतः शक्रस्यापि विशेषतः॥ ७६.१०<br>
<br>
शङ्खचक्रगदापाणिर्माधवः पुरुषोत्तमः।<br>
तं प्रपद्यस्व शरणं स ते श्रेयो विधास्यति॥ ७६.११<br>
<br>
सहस्राक्षोऽपि वचनं गुरूणां स निशम्य वै।<br>
प्रोवाच स्वल्पकालेन कस्मिन् प्राप्यो बहूदयः।<br>
<br>
तमूचुर्देवता मर्त्ये स्वल्पकाले महोदयः॥ ७६.१२<br>
इत्येवमुक्तः सुरराड् विरिञ्चिना मरीचिपुत्रेण च कश्यपेन।<br>
<br>
तथैव मित्रावरुणात्मजेन वेगान्महीपृष्ठमवाप्य तस्थौ॥ ७६.१३<br>
कालिञ्जरस्योत्तरतः सुपुण्यस्तथा हिमाद्रेरपि दक्षिणस्थः।<br>
<br>
सुशस्थलात् पूर्वत एव विश्रुतो वसोः पुरात् पश्चिमतोऽवतस्थे॥ ७६.१४<br>
पूर्वं गयेन नृवरेण यत्र यष्टोऽश्वमेधः शतकृत्सदक्षिणः।<br>
<br>
मनुष्यमेधः शतकृत्सहस्रकृन्नरेन्द्रसूयश्च सहस्रकृद् वै॥ ७६.१५<br>
तथा पुरा दुर्यजनः सुरासुरैः ख्यातो महामेध इति प्रसिद्धः।<br>
<br>
यत्रास्य चक्रे भगवान् मुरारिः वास्तव्यमव्यक्ततनुः खमूर्तिमत्।<br>
ख्यातिं जगामाथ गदाधरेति महाघवृक्षस्य शितः कुठारः॥ ७६.१६<br>
<br>
यस्मिन् द्विजेन्द्राः श्रुतिशास्त्रवर्जिताः समत्वमायान्ति पितामहेन।<br>
सकृत् पितृन् यत्र च संप्रपूज्य भक्त्या त्वनन्येन हि चेतसैव।<br>
फलं  महामेधमखस्य मानवा लभन्त्यनन्त्यं भगवत्प्रसादात्॥ ७६.१७<br>
<br>
महानदी यत्र सुरर्षिकन्या जलापदेशाद्धिमशैलमेत्य। <br>
चक्रे जगत्पापविनष्टिमग्र्यां संदर्शनप्राशनमज्जनेन॥ ७६.१८<br>
<br>
तत्र शक्रः समभ्येत्य महानद्यास्तटेऽद्भुते।<br>
आराधनाय देवस्य कृत्वाश्रममवस्थितः॥ ७६.१९<br>
<br>
प्रातःस्नायी त्वधःशायी एकभुक्तस्त्वयार्चितः।<br>
तपस्तेपे सहस्राक्षः स्तुवन् देवं गदाधरम्॥ ७६.२०<br>
<br>
तस्यैवं तप्यतः सम्यग्जितसर्वेन्द्रियस्य हि।<br>
कामक्रोधविहीनस्य साग्रः संवत्सरो गतः॥ ७६.२१<br>
<br>
ततो गदाधरः प्रीतो वासवं प्राह नारद।<br>
गच्छ प्रीतोऽस्मि भवतो मुक्तपापोऽसि साम्प्रतम्॥ ७६.२२<br>
<br>
निजं राज्यं च देवेश प्राप्स्यसे न चिरादिव।<br>
यतिष्यामि तथा शक्र भावि श्रेयो यता तव॥ ७६.२३<br>
<br>
इत्येवमुक्तोऽथ गदाधरेण विसर्जितः स्नाप्य मनोहरायाम्।<br>
स्नातस्य देवस्य तदैनसो नरास्तं प्रोचुरस्माननुशासयस्व॥ ७६.२४<br>
<br>
प्रोवाच तान् भीषणकर्मकारान् नाम्ना पुलिन्दान् मम पापसंभवाः।<br>
वसध्वमेवान्तरमद्रिमुख्ययोर्हिमाद्रिकालिञ्जरयोः पुलिन्दाः॥ ७६.२५<br>
<br>
इत्येवमुक्त्वा सुरराट् पुलिन्दान् विमुक्तपापोऽमरसिद्धयक्षैः।<br>
संपूज्यमानोऽनुजगाम चाश्रमं मातुस्तदा धर्मनिवासमीड्यम्॥ ७६.२६<br>
<br>
दृष्ट्वाऽदितिं मूर्ध्नि कृताञ्जलिस्तु विनाम्रमौलिः समुपाजगाम।<br>
प्रणम्य पादौ कमलोदराभौ निवेदयामास तपस्तदात्मनः॥ ७६.२७<br>
<br>
पप्रच्छ सा कारणमीश्वरं तम् आघ्राय चालिङ्ग्य सहाश्रुदृष्ट्या।<br>
स चाचचक्षे बलिना रणे जयं तदात्मनो देवगणैश्च सार्धम्॥ ७६.२८<br>
<br>
श्रुत्वैव सा शोकपरिप्लुताङ्गी ज्ञात्वा जितं दैत्यसुतैः सुतं तम्।<br>
दुःखान्विता देवमनाद्यमीड्यं जगाम विष्णुं शरणं वरेण्यम्॥ ७६.२९<br>
<br>
नारद उवाच॥<br>
कस्मिन् जनित्री सुरसत्तमानां स्थाने हृषीकेशमनन्तमाद्यम्।<br>
चराचरस्य प्रभवं पुराणमाराधयामास शुभे वद त्वम्॥ ७६.३०<br>
<br>
पुलस्त्य उवाच॥<br>
सुरारणिः शक्रमवेक्ष्य दीनं पराजितं दानवनायकेन।<br>
सितेऽथ पक्षे मकरर्क्षगेऽर्के घृतार्चिषः स्यादथ सप्तमेऽह्नि ॥ ७६.३१<br>
<br>
दृष्ट्वैव देवं त्रिदशाधिपं तं महोदये शक्रदिशाधिरूढम्।<br>
निराशना संयतवाक् सुचित्ता तदोपतस्थे शरणं सुरेन्द्रम्॥ ७६.३२<br>
<br>
अदितिरुवाच॥<br>
जयस्व दिव्याम्बुजकोशचौर जयस्व संसारतरोः कुठार।<br>
जयस्व पापेन्धनजातवेदस्तमौघसंरोध नमो नमस्ते॥ ७६.३३<br>
<br>
नमोऽसु ते भास्कर दिव्यमूर्ते त्रैलोक्यलक्ष्मीतिलकाय ते नमः।<br>
त्वं कारणं सर्वचराचरस्य नाथोऽसि मां पालय विश्वमूर्ते॥ ७६.३४<br>
<br>
त्वया जगन्नाथ जगन्मयेन नाथेन शक्रो निजराज्यहानिम्।<br>
अवाप्तवान् शत्रुपराभवं च ततो भवन्तं शरणं प्रपन्ना॥ ७६.३५<br>
<br>
इत्येवमुक्त्वा सुरपूजितं सा आलिख्य रक्तेन हि चन्दनेन।<br>
संपूजयित्वा करवीरपुष्पैः संधूप्य धूपैः कणमर्कभोज्यम्॥ ७६.३६<br>
<br>
निवेद्य चैवाज्ययुतं महार्हमन्नं महेन्द्रस्य हिताय देवी।<br>
स्तवेन पुण्येन च संस्तुवन्ती स्थिता निराहारमथोपवासम्॥ ७६.३७<br>
<br>
ततो द्वितीयेऽह्नि कृतप्रणामा स्नात्वा विधानेन च पूजयित्वा।<br>
दत्त्वा द्विजेभ्यः कणकं तिलाज्यं ततोऽग्रतः सा प्रयता बभूव॥ ७६.३८<br>
<br>
ततः प्रीतोऽभवद् भानुर्घृतार्चिः सूर्यमण्डलात्।<br>
विनिःसृत्याग्रतः स्थित्वा इदं वचनमब्रवीत्॥ ७६.३९<br>
<br>
व्रतेतानेन सुप्रीतस्तवाहं दक्षनन्दिनि।<br>
प्राप्स्यसे दुर्लभं कामं मत्प्रसादान्न संशयः॥ ७६.४०<br>
<br>
राज्यं त्वत्तनयानां वै दास्ये देवि सुरारणि।<br>
दानवान् ध्वंसयिष्यामि संभूयैवोदरे तव॥ ७६.४१<br>
<br>
तद् वाक्यं वासुदेवस्य श्रुत्वा ब्रह्मन् सुरारणिः।<br>
प्रोवाच जगतां योनिं वेपमाना पुनः पुनः॥ ७६.४२<br>
<br>
कथं त्वामुदरेणाहं वोढुं शक्ष्यामि दुर्धरम्।<br>
यस्योदरे जगत्सर्वं वसते स्थाणुजङ्गमम्॥ ७६.४३<br>
<br>
कस्त्वां धारयितुं नाथ शक्तस्त्रैलोक्यधार्यसि।<br>
यस्य सप्तार्णवाः कुक्षौ निवसन्ति सहाद्रिभिः॥ ७६.४४<br>
<br>
तस्माद् यथा सुरपतिः शक्रः स्यात् सुरराडिह।<br>
यथा च न मम क्लेशस्तथा कुरु जनार्दन॥ ७६.४५<br>
<br>
विष्णुरुवाच॥<br>
सत्यमेतन्महाभागे दुर्धरोऽस्मि सुरासुरैः।<br>
तथापि संभविष्यामि अहं देव्युदरे तव॥ ७६.४६<br>
<br>
आत्मानं भुवनान् शैलांस्त्वाञ्च देवि सकश्यपाम्।<br>
धारयिष्यामि योगेन मा विषादं कृथाऽम्बिके॥ ७६.४७<br>
<br>
तवोदरेऽहं दाक्षेयि संभविष्यामि वै यदा।<br>
तदा निस्तेजसो दैत्याः सभविष्यन्त्यसंशयम्॥ ७६.४८<br>
<br>
इत्येवमुक्त्वा भगवान् विवेश तस्याश्च भूयोऽरिगणप्रमर्दी।<br>
स्वतेजसोंऽशेन विवेश देव्याः तदोदरे शक्रहिताय विप्र॥ ७६.४९<br>
<br>
इति श्रीवामनपुराणे पञ्चाशोऽध्यायः ॥<br>
