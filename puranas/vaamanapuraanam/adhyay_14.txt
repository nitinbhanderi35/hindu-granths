<b>ऋषयऊचुः</b><br>
अहिंसा सत्यमस्तेयं दानं क्षान्तिर्दमः शमः।<br>
अकार्पण्यं च शौचं च तपश्च रजनीचर॥ १४.१<br>
<br>
दशाङ्गो राक्षसश्रेष्ठ धर्मोऽसौ सार्ववर्णिकः।<br>
ब्राह्मणस्यापि विहिता चातुराश्रम्यकल्पना॥ १४.२<br>
<br>
<b>सुकेशिरुवाच</b><br>
विप्राणां चातुराश्रम्यं विस्तरान्मे तपोधनाः।<br>
आचक्षध्वं न मे तृप्तिः श्रृण्वतः प्रतिपद्यते॥ १४.३<br>
<br>
<b>ऋषय ऊचुः</b><br>
कृतोपनयनः सम्यग् ब्रह्मचारी गुरौ वसेत्।<br>
तत्र धर्मोऽस्य यस्तं च कथ्यमानं निशामय॥ १४.४<br>
<br>
स्वाध्यायोऽथाग्निशुश्रूषा स्नानं भिक्षाटनं तथा।<br>
गुरोर्निंवेद्य तच्चाद्यमनुज्ञातेन सर्वदा॥ १४.५<br>
<br>
गुरोः कर्मणि सोद्योगः सम्यक्प्रीत्युपपादनम्।<br>
तेनाहूतः पठेच्चैव तत्परो नान्यमानसः॥ १४.६<br>
<br>
एकं द्वौ सकलान् वापि वेदान् प्राप्य सुरोर्मुखात्।<br>
अनुज्ञातो वरं दत्त्वा गुरवे दक्षिणां ततः॥ १४.७<br>
<br>
गार्हस्थ्याश्रमकामस्तु गार्हस्थ्याश्रममावसेत्।<br>
वानप्रस्थाश्रमं वाऽपि चतुर्थं स्वेच्छयात्मनः॥ १४.८<br>
<br>
तत्रैव वा गुरोर्गेहे द्विजो निष्ठामवाप्नुयात्।<br>
गुरोरभावे तत्पुत्रे तच्छिष्ये तत्सुतं विना॥ १४.९<br>
<br>
शुश्रूषन् निरभीमानो ब्रह्मचर्याश्रमं वसेत्।<br>
एवं जयति मृत्युं स द्विजः शालकटङ्कट॥ १४.१०<br>
<br>
उपावृत्तस्ततस्तस्माद् गृहस्थाश्रमकाम्यया।<br>
असमानर्षिकुलजां कन्यामुद्वहेद् निशाचर॥ १४.११<br>
<br>
स्वकर्मणा धनं लब्ध्वा पितृदेवातिथीनपि।<br>
सम्यक् संप्रीणयेद् भक्त्या सदाचाररतो द्विजः॥ १४.१२<br>
<br>
सदाचारो निगदितो युष्माभिर्मम सुव्रताः।<br>
लक्षणं श्रोतुमिच्छामि कथयध्वं तमद्य मे॥ १४.१३<br>
<br>
<b>ऋषय ऊचुः</b><br>
सदाचारो निगदितस्तव योऽस्माभिरादरात्।<br>
लक्षणं तस्य वक्ष्यामस्तच्छृणुष्व निशाचर॥ १४.१४<br>
<br>
गृहस्थेन सदा कार्यमाचारपरिपालनम्।<br>
न ह्याचारविहीनस्य भद्रमत्र परत्र च॥ १४.१५<br>
<br>
यज्ञदानतपांसीह पुरुषस्य न भूतये।<br>
भवन्ति यः समुल्लङ्घ्य सदाचारं प्रवर्तते॥ १४.१६<br>
<br>
हुराचारो हि पुरुषो नेह नामुत्र नन्दते।<br>
कार्यो यत्नः सदाचारे आचारो हन्त्यलक्षणम्॥ १४.१७<br>
<br>
तस्य स्वरूपं वक्ष्यामः सदाचारस्य राक्षस।<br>
श्रृणुष्वैकमनास्तच्च यदि श्रेयोऽभिवाञ्छसि॥ १४.१८<br>
<br>
धर्मोऽस्य मूलं धनमस्य शाखा पुष्पं च कामः फलमस्य मोक्षः।<br>
असौ सदाचारतरुः सुकेशिन् संसेवितो येन स पुण्यभोक्त॥ १४.१९<br>
<br>
ब्रह्मो मुहूर्ते प्रथमं विबुध्येदनुस्मरेद् देववरान् महर्षिन्।<br>
प्राभातिकं मङ्गलमेव वाच्यं यदुक्तवान् देवपतिस्त्रिनेत्रः॥ १४.२०<br>
<br>
<b>सुकेशिरुवाच</b><br>
किं तदुक्तं सुप्रभातं शंकरेण महात्मना।<br>
प्रभाते यत् पठन्मर्त्यो मुच्यते पापबन्धनात्॥ १४.२१<br>
<br>
<b>ऋषय ऊचुः</b><br>
श्रूयतां राक्षसश्रेष्ठ सुप्रभातं हरोदितम्।<br>
श्रुत्वा स्मृत्वा पठित्वा च सर्वपापैः प्रमुच्यते॥ १४.२२<br>
<br>
ब्रह्मा मुरारिस्त्रिपुरान्तकारी भानुः शशी भूमिसुतो बुधश्च।<br>
गुरुश्च शुक्रः सह भानुजेन कुर्वन्तु सर्वे मम सुप्रभातम्॥ १४.२३<br>
<br>
भृगुर्वसिष्ठः क्रतुरङ्गिराश्च मनुः पुलस्त्यः पुलहः सगौतमः।<br>
रैभ्यो मरीचिश्च्यवनो ऋभुश्च कुर्वन्तु सर्वे मम सुप्रभातम्॥ १४.२४<br>
<br>
सनत्कुमारः सनकः सनन्दनः सनातनोऽप्यासुरिपिङ्गलौ च।<br>
सप्त स्वराः सप्त रसातलाश्च कुर्वन्तु सर्वे मम सुप्रभातम्॥ १४.२५<br>
<br>
पृथ्वी सगन्धा सरसास्तथाऽऽपः स्पर्शश्च वायुर्ज्वलनः सतेजाः।<br>
नभः सशब्दं महता सहैव यच्छन्तु सर्वे मम सुप्रभातम्॥ १४.२६<br>
<br>
सप्तार्णवाः सप्त कुलाचलाश्च सप्तर्षयो द्वीपवराश्च सप्त।<br>
भूरादि कृत्वा भुवनानि सप्त ददन्तु सर्वे मम सुप्रभातम्॥ १४.२७<br>
<br>
इत्थं प्रभाते परमं पवित्रं पठेत् स्मरेद्वा श्रृणुयाच्च भक्त्या।<br>
दुःस्वप्ननाशोऽनघ सुप्रभातं भवेच्च सत्यं भगवत्प्रसादात्॥ १४.२८<br>
<br>
ततः समुत्थाय विचिन्तयेन धर्मं तथार्थं च विहाय शय्याम्।<br>
उत्थाय पश्चाद्धरिरित्युदीर्य गच्छेत् तदोत्सर्गविधिं हि कर्तुम्॥ १४.२९<br>
<br>
न देवगोब्राह्मणवह्निमार्गे न राजमार्गे न चतुष्पथे च।<br>
कुर्यादथोत्सर्गमपीह गोष्ठे पूर्वापरां चैव समाश्रितो गाम्॥ १४.३०<br>
<br>
ततस्तु शौचार्थमुपाहरेन्मृदं गुदे त्रयं पाणितले च सप्त।<br>
तथोभयोः पञ्च चतुस्तथैकां लिङ्गे तथैकां मृदमाहरेत॥ १४.३१<br>
<br>
नान्तर्जलाद्राक्षस मूषिकस्थलात् शौचावशिष्टा शरणात् तथान्या।<br>
वल्मीकमृच्चैव हि शौचनाय ग्राह्य सदाचारविदा नरेण॥ १४.३२<br>
<br>
उदङ्मुखः प्राङ्मुखो वापि विद्वान् प्रक्षाल्य पादौ भुवि संनिविष्टः।<br>
समाचमेदद्भिरफेनिलाभिरादौ परिमृज्य मुखं द्विरद्भिः॥ १४.३३<br>
<br>
ततः स्पृशेत्खानि शिरः करेण संध्यामुपासीत ततः क्रमेण।<br>
केशांस्तु संशोध्य च दन्तधावनं कृत्वा तथा दर्पणदर्शनं च॥ १४.३४<br>
<br>
कृत्वा शिरःस्नानमथाङ्गिकं वा संपूज्य तोयेन पितॄन् सदेवान्।<br>
होमं च कृत्वालभनं शुभानां कृत्वा बहिर्निर्गमनं प्रशस्तम्॥ १४.३५<br>
<br>
दूर्वादधिसर्पिरथोदकुम्भं धेनुं सवत्सां वृषभं सुवर्णम्।<br>
मृद्गोमयं स्वस्तिकमक्षतानि लाजामधु ब्राह्मणकन्यकां च॥ १४.३६<br>
<br>
श्वेतानि पुष्पाण्यथ शोभनानि हुताशनं चन्दनमर्कबिम्बम्।<br>
अश्वत्थवृक्षं च समालभेत ततस्तु कुर्यान्निजजातिधर्मम्॥ १४.३७<br>
<br>
देशानुशिष्टं कुल धर्ममग्र्यं स्वगोत्रधर्मं न हि संत्यजेत।<br>
तेनार्थसिद्धिं समुपाचरेत नासत्प्रलापं न च सत्यहीनम्॥ १४.३८<br>
<br>
न निष्ठुरं नागमशास्त्रहीनं वाक्यं वदेत्साधुजनेन येन।<br>
निन्द्यो भवेन्नैव च धर्मभेदी संगं न चासत्सु नरेषु कुर्यात्॥ १४.३९<br>
<br>
संध्यासु वर्ज्यं सुरतं दिवा च सर्वासु योनीषु पराबलासु।<br>
आगारशून्येषु महीतलेषु रजस्वलास्वेव जलेषु वीर॥ १४.४०<br>
<br>
वृथाऽटनं वृथा दानं वृथा च पशुमारणम्।<br>
न कर्त्तव्यं गृहस्थेन वृता दारपरिग्रहम्॥ १४.४१<br>
<br>
वृथाऽटनान्नित्यहानिर्वृथा दानाद्धनक्षयः।<br>
वृथा पशुघ्नः प्राप्नोति पातकं नरकप्रदम्॥ १४.४२<br>
<br>
संतत्या हानिरश्लाघ्या वर्णसंकरतो भयम्।<br>
भेतव्यं च भवेल्लोके वृथादारपरिग्रहात्॥ १४.४३<br>
<br>
परस्वे परदारे च न कार्या बुद्धिरुत्तमैः।<br>
परस्वं नरकायैव परदाराश्च मृत्यवे॥ १४.४४<br>
<br>
नेक्षेत् परस्त्रियं नग्नां न संभाषेन तस्करान्।<br>
उद्क्यादर्शनं स्पर्शं संभाषं च विवर्जयेत्॥ १४.४५<br>
<br>
नैकासने तथा स्थेयं सोदर्या परजायया।<br>
तथैव स्यान्न मातुश्च तथा स्वदुहितुस्त्वपि॥ १४.४६<br>
<br>
न च स्नायीत वै नग्नो न शयीत कदाचन।<br>
दिग्वाससोऽपि न तथा परिभ्रमणमिष्यते॥<br>
भिन्नासनभाजनादीन् दूरतः परिवर्जयेत्॥ १४.४७<br>
<br>
नन्दासु नाभ्यङ्गमुपाचरेत क्षौरं च रिक्तासु जयासु मांसम्।<br>
पूर्णासु योषित्परिवर्जयेत भद्रासु सर्वाणि समाचरेत॥ १४.४८<br>
<br>
नाभ्यङ्गमर्के न च भूमिपुत्रे क्षौरं च शुक्रे रविजे च मांसम्।<br>
बुधेषु योषिन्न समाचरेत शेषेषु सर्वाणि सदैव कुर्यात्॥ १४.४९<br>
<br>
चित्रासु हस्ते श्रवणे च तैलं क्षौरं विशाखास्वभिजित्सुवर्ज्यम्।<br>
मूले मृगे भाद्रपदासु मांसं योषिन्मघा कृत्तिकयोत्तरासु॥ १४.५०<br>
<br>
सदैव वर्ज्यं शयनमुदक्शिरासु तथा प्रतीच्यां रजनीचरेश।<br>
भुञ्जीत नैवेह च दक्षिणामुखो न च प्रतीच्यामभिभोजनीयम्॥ १४.५१<br>
<br>
देवालयं चैत्यतरुं चतुष्पथं विद्याधिकं चापि गुरुं प्रदक्षिणम्।<br>
माल्यान्नपानं वसनानि यत्नतो नान्यैर्धृतांश्चापि हि धारयेद् बुधः॥ १४.५२<br>
<br>
स्नायाच्छिरःस्नानतया च नित्यं न कारणं चैव विना निशासु।<br>
ग्रहोपरागे स्वजनापयाते मुक्त्वा च जन्मर्क्षगते शशाङ्के॥ १४.५३<br>
<br>
नाभ्यङ्गितं कायमुपस्पृशेच्च स्नातो न केशान् विधुनीत चापि।<br>
गात्राणि चैवाम्बरपाणिना च स्नातो विमृज्याद् रजनीचरेश॥ १४.५४<br>
<br>
वसेच्च देशेषु सुराजकेषु सुसंहितेष्वेव जनेषु नित्यम्।<br>
अक्रोधना न्यायपरा अमत्सराः कृषीवला ह्योषधयश्च यत्र॥ १४.५५<br>
<br>
न तेषु देशेषु वसेत बुद्धिमान् सदा नृपो दण्डरुचिस्त्वशक्तः।<br>
जनोऽपि नित्योत्सवबद्धवैरः सदा जिगीषुश्च निशाचरेन्द्र॥ १४.५६<br>
<br>
इति श्रीवामनपुराणे चतुर्दशोऽध्यायः ॥ १४ ॥<br>
