<br>
पुलस्त्य उवाच॥<br>
सेनापत्येऽभिषिक्तस्तु कुमारो दैवतैरथ।<br>
प्रणिपत्य भवं भक्त्या गिरिजां पावकं शुचिम्॥ ५८.१<br>
<br>
षट् कृत्तिकाश्च शिरसा प्रणम्य कुटिलामपि।<br>
ब्रह्माणं च नमस्कृत्य इदं वचनमब्रवीत्॥ ५८.२<br>
<br>
कुमार उवाच॥<br>
नमोऽस्तु भवतां देवा ओं नमोऽस्तु तपोधनाः।<br>
युष्मत्प्रसादाज्जेष्यामि शत्रू महिषतारकौ॥ ५८.३<br>
<br>
<br>
शिशुरस्मि न जानामि वक्तुं किंचन देवताः॥<br>
दीयतां ब्रह्मणा सार्द्धमनुज्ञ मम साम्प्रतम्॥ ५८.४<br>
<br>
इत्येवमुक्ते वचने कुमारेण महात्मना।<br>
मुखं निरीक्षन्ति सुराः सर्वे विगतसाध्वसाः॥ ५८.५<br>
<br>
शंकरोऽपि सुतस्नेहात् समुत्थाय प्रजापतिम्।<br>
आदाय दक्षिणे पाणौ स्कन्दान्तिकमुपागमत्॥ ५८.६<br>
<br>
अथोमा प्राह तनयं पुत्र एह्येहि शत्रुहन्।<br>
वन्दस्व चरणौ दिव्यौ विष्णोर्लोकनमस्कृतौ॥ ५८.७<br>
<br>
ततो विहस्याह गुहः कोऽयं मातर्वदस्व माम्।<br>
यस्यादरात् प्रणामोऽयं क्रियते मद्विधैर्जनैः॥ ५८.८<br>
<br>
तं माता प्राह वचनं कृते कर्मणि पद्मभूः।<br>
वक्ष्यते तव योऽयं हि महात्मा गरुडध्वजः॥ ५८.९<br>
<br>
केवलं त्विह मां देवस्त्वत्पिता प्राह शंकरः।<br>
नान्यः परतरोऽस्माद्धि वयमन्ये च देहिनः॥ ५८.१०<br>
<br>
पार्वत्या गदिते स्कन्दः प्रणिपत्य जनार्दनम्।<br>
तस्थौ कृताञ्जलिपुटस्त्वाज्ञां प्रार्थयतेऽच्युतात्॥ ५८.११<br>
<br>
कृताञ्जलिपुटं स्कन्दं भगवान् भूतभावनः।<br>
कृत्वा स्वस्त्ययनं देवो ह्यनुज्ञां प्रददौ ततः॥ ५८.१२<br>
<br>
नारद उवाच॥<br>
यत्तत् स्वस्त्ययनं पुण्यं कृतवान् गरुडध्वजः।<br>
शिखिध्वजाय विप्रर्षे तन्मे व्याख्यातुमर्हसि॥ ५८.१३<br>
<br>
पुलस्त्य उवाच॥<br>
श्रृणु स्वस्त्ययनं पुण्यं यत्प्राह भगवान् हरिः।<br>
स्कन्दस्य विजयार्थाय महिषस्य वधाय च॥ ५८.१४<br>
<br>
स्वस्ति ते कुरुतां ब्रह्म पद्मयोनी रजोगुणः।<br>
स्वस्ति चक्राङ्कितकरो विष्णुस्ते विदधत्वाजः॥ ५८.१५<br>
<br>
स्वस्ति ते शंकरो भक्त्या सपत्नीको वृषध्वजः।<br>
पावकः स्वस्ति तुभ्यं च करोतु शिखिवाहन॥ ५८.१६<br>
<br>
दिवाकरः स्वस्ति करोतु तुभ्यं सोमः सभौमः सबुधो गुरुश्च।<br>
काव्यः सदा स्वस्ति करोतु तुभ्यं शनैश्चरः स्वस्त्ययनं करोतु॥ ५८.१७<br>
<br>
मरीचिरत्रिः पुलहः पुलस्त्यः क्रतुर्वसिष्ठो भृगुरङ्गिराश्च।<br>
मृकण्डुजस्ते कुरुतां हि स्वस्ति स्वस्ति सदा सप्त महर्षयश्च॥ ५८.१८<br>
<br>
विश्वेश्विनौ साध्यमरुद्गणाग्नयो दिवाकराः शूलधरा महेश्वराः।<br>
यक्षाः पिशाचा वसवोऽथ किन्नराः ते स्वस्ति कुर्वन्तु सदोद्यतास्त्वमी॥ ५८.१९<br>
<br>
नागाः सुपर्णाः सरितः सरांसि तीर्थानि पुण्यायतनाः समुद्राः।<br>
महाबला भूतगणा गणेन्द्राः ते स्वस्ति कुर्वन्तु सदा समुद्यताः॥ ५८.२०<br>
<br>
स्वस्ति द्विपादिकेभ्यस्ते चतुष्पादेभ्य एव च।<br>
स्वस्ति ते बहुपादेभ्यस्त्वपादेभ्योऽप्यनामयम्॥ ५८.२१<br>
<br>
प्राचीं दिग् रक्षतां वज्री दक्षिणां दण्डनायकः।<br>
पाशी प्रतीचीं रक्षतु लक्ष्मांशुः पातु चोत्तराम्॥ ५८.२२<br>
<br>
वह्निर्दक्षिणपूर्वां च कुबेरो दक्षिणापराम्।<br>
प्रतीचीमुत्तरां वायुः शिवः पूर्वोत्तरामपि॥ ५८.२३<br>
<br>
उपरिष्टाद् ध्रुवः पातु अधस्ताच्च धराधरः।<br>
मुसती लाङ्गली चक्री धनुष्मानन्तरेषु च॥ ५८.२४<br>
<br>
वाराहोऽम्बुनिधौ पातु दुर्गे पातु नृकेसरी।<br>
सामवेदध्वनिः श्रीमान् सर्वतः पातु माधवः॥ ५८.२५<br>
<br>
पुलस्त्य उवाच॥<br>
एवं कृतस्वस्त्ययनो गुहः शक्तिधरोऽग्रणीः।<br>
प्रणिपत्य सुरान् सर्वान् समुत्पतत भूतलात्॥ ५८.२६<br>
<br>
तमन्वेव गणाः सर्वे दत्ता ये मुदितैः सुरैः।<br>
अनुजग्मुः कुमारं ते कामरूपा विहङ्गमाः॥ ५८.२७<br>
<br>
मातरश्च तथा सर्वाः समुत्पेतुर्नभस्तलम्।<br>
समं स्कन्देन बलिना हन्तुकामा महासुरान्॥ ५८.२८<br>
<br>
ततः सुदीर्घमध्वानं गत्वा स्कन्दोऽब्रवीद् गणान्।<br>
भूम्यां तूर्णं महावीर्याः कुरुध्वमवतारणम्॥ ५८.२९<br>
<br>
गणा गुहवचः श्रुत्वा अवतीर्य महीतलम्।<br>
आरात् पतन्तस्तद्देशं नादं चक्रुर्भयंकरम्॥ ५८.३०<br>
<br>
तन्निनादो महीं सर्वामापूर्य च नभस्तलम्।<br>
विवेशार्णवरन्ध्रेण पातालं दानवालयम्॥ ५८.३१<br>
<br>
श्रुतः स महिषेणाथ तारकेण च धीमता।<br>
विरोजनेन जम्भेन कुजम्भेनासुरेण च॥ ५८.५८<br>
<br>
ते श्रुत्वा सहसा नादं वज्रपातोपमं दृढम्।<br>
किमेतदिति संचिन्त्य तूर्णं जग्मुस्तदान्धकम्॥ ५८.३३<br>
<br>
ते समेत्यान्धकेनैव समं दानवपुंगवाः।<br>
मन्त्रयामासुरुद्विग्नास्तं शब्दं प्रति नारद॥ ५८.३४<br>
<br>
मन्त्रयत्सु च दैत्येषु भूतलात् सूकराननः।<br>
पातालकेतुर्दैत्येन्द्रः संप्राप्तोऽथ रसातलम्॥ ५८.३५<br>
<br>
स बाणविद्धो व्यथितः कम्पमानो मुहुर्मुहुः।<br>
अब्रवीद् वचनं दीनं समभ्येत्यान्धकासुरम्॥ ५८.३६<br>
<br>
पातालकेतुरुवाच॥<br>
गतोऽहमासं दैत्येन्द्र गालवस्याश्रमं प्रति।<br>
तं विध्वंसयितुं यत्नं समारब्धं बलान्मया॥ ५८.३७<br>
<br>
यावत्सूकररूपेण प्रविशामि तमाश्रमम्।<br>
न जाने तं नरं राजन् येन मे प्रहितः शरः॥ ५८.३८<br>
<br>
शरसंभिन्नजत्रुश्च भयात् तस्य महाजवः।<br>
प्रणष्ट आश्रमात् तस्मात् स च मां पृष्ठतोऽन्वगात्॥ ५८.३९<br>
<br>
तुरङ्गखुरनिर्घोषः श्रूयते परमोऽसुर।<br>
तिष्ठ तिष्ठेति वदतस्तस्य शूरस्य पृष्ठतः।<br>
तद्भयादस्मि जलधिं संप्राप्तो दक्षिणार्णवम्॥ ५८.४०<br>
<br>
यावत्पस्यामि तत्रस्थान् नानावेषाकृतीन् नरान्।<br>
केचिद् गर्जन्ति घनवत् प्रतिगर्जन्ति चापरे॥ ५८.४१<br>
<br>
अन्ये चोचुर्वयं नूनं निघ्नामो महिषासुरम्।<br>
तारकं घातयामोऽद्य वदन्त्यन्ये सुतैजसः॥ ५८.४२<br>
<br>
तच्छ्रुत्वा सुतरां त्रासो मम जातोऽसुरेश्वर।<br>
महार्णवं परित्यज्य पतितोऽस्मि भयातुरः॥ ५८.४३<br>
<br>
धरण्यां विवृतं गर्तं स मामन्वपतद् बली।<br>
तद्भयात् संपरित्यज्य हिरण्यपुरमात्मनः॥ ५८.४४<br>
<br>
तवान्तिकमनुप्राप्तः प्रसादं कर्तुमर्हसि।<br>
तच्छ्रुत्वा चान्धको वाक्यं प्राह मेघस्वनं वचः॥ ५८.४५<br>
<br>
न भेतव्यं त्वया तस्मात् सत्यं गोप्ताऽस्मि दानव।<br>
महिषस्तारकश्चोभौ बाणश्च बलिनां वरः॥ ५८.४६<br>
<br>
अनाख्यायैव ते वीरास्त्वन्धकं महिषादयः।<br>
स्वपरिग्रहसंयुक्ता भूमिं युद्धाय निर्ययुः॥ ५८.४७<br>
<br>
यत्र ते दारुमाकारा गणाश्चक्रुर्महास्वनम्।<br>
तत्र दैत्याः समाजग्मुः सायुधाः सबला मुने॥ ५८.४८<br>
<br>
दैत्यानापततो दृष्ट्वा कार्तिकेयगणास्ततः।<br>
अभ्यद्रवन्त सहसा स चोग्रो मातृमण्डलः॥ ५८.४९<br>
<br>
तेषां पुरस्सरः स्थाणुः प्रगृह्य परिघं बली।<br>
निषूदयत् परबलं क्रुद्धो रुद्रः पशूनिव॥ ५८.५०<br>
<br>
तं निघ्नन्तं महादेवं निरीक्ष्य कलशोदरः।<br>
कुठारं पाणिनादाय हन्ति सर्वान् महासुरान्॥ ५८.५१<br>
<br>
ज्वालामुखो भयकरः करेणादाय चासुरम्।<br>
सरथं सगजं साश्वं विस्तृते वदनेऽक्षिपत्॥ ५८.५२<br>
<br>
दण्डकश्चापि संक्रुद्धः प्रासपाणिर्महासुरम्।<br>
सवाहनं प्रक्षिपति समुत्पाट्य महार्णवे॥ ५८.५३<br>
<br>
शङ्कुकर्णश्च मुसली हलेनाकृष्य दानवान्।<br>
संचूर्णयति मंत्रीव राजानं प्रासभृद् वशी॥ ५८.५४<br>
<br>
खड्गचर्मधरो वीरः पुष्पदन्तो गणेश्वरः।<br>
द्विधा त्रिधा च बहुधा चक्रे दैतेयदानवान्॥ ५८.५५<br>
<br>
पिङ्गलो दण्डमुद्यम्य यत्र यत्र प्रधावति।<br>
तत्र तत्र प्रदृश्यन्ते राशयः शावदानवैः॥ ५८.५६<br>
<br>
सहस्रनयनः शूलं भ्रामयन् वै गणाग्रणीः।<br>
निजघानासुरान् वीरः सवाजिरथकुञ्जरान्॥ ५८.५७<br>
<br>
भीमो भीमशिलावर्षै स पुरस्सरतोऽसुरान्।<br>
निजघान यथैवेन्द्रो वज्रवृष्ट्या नगोत्तमान्॥ ५८.५८<br>
<br>
रौद्रः शकटचक्राक्षो गणः पञ्चशिखो बली।<br>
भ्रामयन् मुद्गरं वेगान्निजघान बलाद् रिपून्॥ ५८.५९<br>
<br>
गिरिभेदी तलेनैव सारोहं कुञ्जरं रणे।<br>
भस्म चक्रे महावेगो रथं च रथिना सह॥ ५८.६०<br>
<br>
नाडीजङ्घोऽङ्घ्रिपातैश्च मुष्टिभिर्जानुनाऽसुरान्।<br>
कीलभिर्वज्रतुल्याभिर्जघान बलवान् मुने॥ ५८.६१<br>
<br>
कूर्मग्रीवो ग्रीवयैव शिरसा चरणेन च।<br>
लुण्ठनेन तता दैत्यान् निजघान सवाहनान्॥ ५८.६२<br>
<br>
पिण्डारकस्तु तुण्डेन श्रृङ्गाभ्यां च कलिप्रिय।<br>
विदारयति संग्रामे दानवान् समरोद्धतान्॥ ५८.६३<br>
<br>
ततस्तत्सैन्यमतुलं वध्यमानं गणेश्वरैः।<br>
प्रदुद्रावाथ महिषस्तारकश्च गणाग्रणीः॥ ५८.६४<br>
<br>
ते हन्यमानाः प्रमथा दानवाभ्यां वरायुधैः।<br>
परिवार्य समन्तात् ते युयुधुः कुपितास्तदा॥ ५८.६५<br>
<br>
हंसास्यः पट्टिशेनाथ जघान महिषासुरम्।<br>
षोङशाक्षस्त्रिशूलेन शतशीर्षो वरासिना॥ ५८.६६<br>
<br>
श्रुतायुधस्तु गदया विशोको मुसलेन तु।<br>
बन्धुदत्तस्तु शूलेन मूर्ध्नि दैत्यमताडयत्॥ ५८.६७<br>
<br>
तथान्यैः पार्षदैर्युद्धे शूलशक्त्यृष्टिपट्टिशैः।<br>
नाकम्पत् ताड्यमानोऽपि मैनाक इव पर्वतः॥ ५८.६८<br>
<br>
तारको भद्रकाल्या च तथोलूखलया रणे।<br>
वध्यते चैकचूडाया दार्यते परमायुधैः॥ ५८.६९<br>
<br>
तौ ताड्यमानौ प्रमथैर्मातृभिश्च महासुरौ।<br>
न क्षोभं जग्मतुर्वीरौ क्षोभयन्तौ गणानपि॥ ५८.७०<br>
<br>
महिषो गदया तूर्णं प्रहारैः प्रमथानथ।<br>
पराजित्य पराधावत् कुमारं प्रति सायुधः॥ ५८.७१<br>
<br>
तमापतन्तं महिषं सुचक्राक्षो निरीक्ष्य हि।<br>
चक्रमुद्यम्य संक्रुद्धो रुरोध दनुनन्दनम्॥ ५८.७२<br>
<br>
गदाचक्राङ्कितकरौ गणासुरमहारथौ।<br>
अयुध्येतां तदा ब्रह्मन् लघु चित्रं च सुष्ठु च॥ ५८.७३<br>
<br>
गदां मुमोच महिषः समाविध्य गणाय तु।<br>
सुचक्राक्षो निजं चक्रमुत्ससर्जासुरं प्रति॥ ५८.७४<br>
<br>
गदां छित्त्वा सुतीक्ष्णारं चक्रं महिषमाद्रवत्।<br>
तत उच्चुक्रुशुर्दैत्या हा हतो महिषस्त्विति॥ ५८.७५<br>
<br>
तच्छ्रुत्वाऽभ्यद्रवद् बाणः प्रासमाविध्य वेगवान्।<br>
जघान चक्रं रक्ताक्षः पञ्जमुष्टिशतेन हि॥ ५८.७६<br>
<br>
पञ्चबाहुशतेनापि सुचक्राक्षं बबन्ध सः।<br>
बलवानपि बाणेन निष्प्रयत्नगतिः कृतः॥ ५८.७७<br>
<br>
सुचक्राक्षं सचक्रं हि बद्धं बाणासुरेण हि।<br>
दृष्ट्वाद्रवद्गदापाणिर्मकराक्षो महाबलः॥ ५८.७८<br>
<br>
गदया मूर्ध्नि बाणं हि निजघान महाबलः।<br>
वेदनार्त्तो मुमोचाथ सुचक्राक्षं महासुरः।<br>
<br>
स चापि तेन संयुक्तो व्रीडायुक्तो महामनाः॥ ५८.७९<br>
स संग्रामं परित्यज्य सालिग्राममुपाययौ।<br>
<br>
बाणोऽपि मकराक्षेण ताडितोऽभूत्पराङ्मुखः॥ ५८.८०<br>
प्रभज्यत बलं सर्वं दैत्यानां सुरतापस।<br>
<br>
ततः स्वबलमीक्ष्यैव प्रभग्नं तारको बली।<br>
खड्गोद्यतकरो दैत्यः प्रदुद्राव गणेश्वरान्॥ ५८.८१<br>
<br>
ततस्तु तेनाप्रतिमेन सासिना ते हंसवक्त्रप्रमुखा गणेश्वराः।<br>
समातरश्चापि पराजिता रणे स्कन्दं भयार्त्ताः शरणं प्रपेदिरे॥ ५८.८२<br>
<br>
भग्नान् गणान् वीक्ष्य महेश्वरात्मजस्तं तारकं सासिनमापतन्तम्। <br>
दृष्ट्वैव शक्त्या हृदये बिभेद स भिन्नमर्मा न्यपतत् पृथिव्याम्॥ ५८.८३<br>
<br>
तस्मिन्हते भ्रातरि भग्नदर्पो भयातुरोऽभून्महिषो महर्षे।<br>
संत्यज्य संग्रामशिरो दुरात्मा जगाम शैलं स हिमाचलाख्यम्॥ ५८.८४<br>
<br>
बाणोऽपि वीरे निहतेऽथ तारके गते हिमाद्रिं महिषे भयात्ते।<br>
भयाद् विवेशोग्रमपां निधानं गर्णैर्बले वध्यति सापराधे॥ ५८.८५<br>
<br>
हत्वा कुमारो रणमूर्ध्नि तारकं प्रगृह्य शक्तिं महता जवेन।<br>
मयूरमारुह्य शिखण्डमण्डितं ययौ निहन्तुं महिषासुरस्य॥ ५८.८६<br>
<br>
स पृष्ठतः प्रेक्ष्य शिकण्डिकेतनं समापतन्तं वरशक्तिपाणिनम्।<br>
कैलासमुत्सृज्य हिमाचलं तथा क्रौञ्चं समभ्येत्य गुहं विवेश॥ ५८.८७<br>
<br>
दैत्यं प्रविष्टं स पिनाकिसूनुर्जुगोप यत्नाद् भगवान् गुहोऽपि।<br>
स्वबन्धुहन्ता भविता कथं त्वहं संचिन्तयन्नेव ततः स्थितोऽभूत्॥ ५८.८८<br>
<br>
ततोऽभ्यगात् पुष्करसंभवस्तु हरो मुरारिस्त्रिदसेश्वरश्च।<br>
अभ्येत्य चोचुर्महिषं सशैलं भिन्दस्व शक्त्या कुरु देवकार्यम्॥ ५८.८९<br>
<br>
तत् कार्तिकेयः प्रियमेव तथ्यं श्रुत्वा वचः प्राह सुरान् विहस्य।<br>
कथं हि मातामहनप्तृकं वधे स्वभ्रातरं भ्रातृसुतं च मातुः॥ ५८.९०<br>
<br>
एषा श्रुतिश्चापि पुरातनी किल<br>
गायन्ति यां वेदविदो महर्षयः।<br>
कृत्वा च यस्या मतमुत्तमायाः स्वर्गं व्रजन्ति त्वतिपापिनोऽपि॥ ५८.९१<br>
<br>
गां ब्राह्मणं वृद्धमथाप्तवाक्यं बालं स्वबन्धुं ललनामदुष्टाम्।<br>
कृतापराधा अपि नैव वध्या आचार्यमुख्या गुरवस्तथैव॥ ५८.९२<br>
<br>
एवं जानन् धर्ममग्र्यं सुरेन्द्रा नाहं हन्यां भ्रातरं मातुलेयम्॥<br>
यदा दैत्यो निर्गामिष्यद् गुहान्तः तदा शक्त्या घातायिष्यामि शत्रुम्॥ ५८.९३<br>
<br>
श्रुत्वा कुमारवचनं भगवान्महर्षे कृत्वा मतिं स्वहृदये गुहमाह शक्रः।<br>
मत्तो भवान् न मतिमान् वदसे किमर्थं वाक्यं श्रृणुष्व हरिणा गदितं हि पूर्वम्॥ ५८.९४<br>
<br>
नैकस्यार्थे बहून् हन्यादिति शास्त्रेषु निश्चयः।<br>
एकं हन्याद् बहुभ्योऽर्थे न पापी तेन जायते॥। ५८.९५<br>
<br>
एतच्छ्रुत्वा मया पूर्वं समयस्थेन चाग्निज।<br>
निहतो नमुचिः पूर्वं सोदरोऽपि ममानुजः॥ ५८.९६<br>
<br>
तस्मात् बहूनामर्थाय सक्रौञ्चं महिषासुरम्।<br>
घातयस्व पराक्रम्य शक्त्या पावकदत्तया॥ ५८.९७<br>
<br>
पुरंदरवचः श्रुत्वा क्रोधादारक्तलोचनः।<br>
कुमारः प्राह वचनं कम्पमानः शतक्रतुम्॥ ५८.९८<br>
<br>
मूढ किं ते बलं बाह्वोः शारीरं चापि वृत्रहन्।<br>
येनाधिक्षिपसे मां त्वं ध्रुवं न मतिमानसि॥ ५८.९९<br>
<br>
तमुवाच सहस्राक्षस्त्वत्तोऽहं बलवान् गुह।<br>
तं गृहः प्राह एह्येहि युद्ध्यस्व बलवान् यदि॥ ५८.१००<br>
<br>
शक्रः प्राहाथ बलवान् ज्ञायते कृत्तिकासुत।<br>
प्रदक्षिणं शीघ्रतरं यः कुर्यात् क्रौञ्चमेव हि॥ ५८.१०१<br>
<br>
श्रुत्वा तद्वचनं स्कन्दो मयूरं प्रोह्य वेगवान्।<br>
प्रदक्षिणं पादचारी कर्त्तुं तूर्णतरोऽब्यगात्॥ ५८.१०२<br>
<br>
शक्रोऽवतीर्य नागेन्द्रात् पादेनाथ प्रदक्षिणम्।<br>
कृत्वा तस्थौ गुहोऽभ्येत्य मूढं किं संस्थितो भवान्॥ ५८.१०३<br>
<br>
तमिन्द्रः प्राह कौटिल्यं मया पूर्वं प्रदक्षिणः।<br>
कृतोऽस्य न त्वया पूर्वं कुमारः शक्रमब्रवीत्॥ ५८.१०४<br>
<br>
मया पूर्वं मया पूर्वं विवदन्तौ परस्परम्।<br>
प्राप्योचतुर्महेशाय ब्रह्मणे माधवाय च॥ ५८.१०५<br>
<br>
अथोवाच हरिः स्कन्दं प्रष्टुमर्हसि पर्वतम्।<br>
योऽयं वक्ष्यति पूर्वं स भविष्यति महाबलः।<br>
पप्रच्छाद्रिमिदं केन कृतं पूर्वं प्रदक्षिणम्॥ ५८.१०६<br>
<br>
तन्माधववचः श्रुत्वा क्रौञ्चमभ्येत्य पावकिः।<br>
पप्रच्छाद्रिमिदं केन कृतं पूर्वं प्रदक्षिणम्॥ ५८.१०७<br>
<br>
इत्येवमुक्तः क्रौञ्चस्तु प्राह पूर्वं महामतिः।<br>
चकार गोत्रभित् पश्चात्त्वया कृतमथो गुह॥ ५८.१०८<br>
<br>
एवं ब्रुवन्तं क्रौञ्चं स क्रोधात्प्रस्फुरिताधरः।<br>
बिभेद शक्त्या कौटिल्यो महिषेण समं तदा॥ ५८.१०९<br>
<br>
तस्मिन्हतेऽथ तनये बलवान् सुनाभो वेगेन भूमिधरपार्थिवजस्तथागात्।<br>
ब्रह्मेन्द्ररुद्रमरुदश्विवसुप्रधाना जग्मुर्दिवं महिषमीक्ष्य हतं गुहेन॥ ५८.११०<br>
<br>
स्वमातुलं बीक्ष्य बली कुमारः शक्तिं समुत्पाट्य निहन्तुकामः।<br>
निवारितश्चक्रधरेण वेगादालिङ्ग्य दोर्भ्यां गुरुरित्युदीर्य॥ ५८.१११<br>
<br>
सुनाभमभ्येत्य हिमाचलस्तु प्रगृह्य हस्तेऽन्यत एव नीतवान्।<br>
हरिः कुमारं सशिखण्डिनं नयद्वेगाद्दिवं पन्नगशत्रुपत्रः॥ ५८.११२<br>
<br>
ततो गुहः प्राह हरिं सुरेशं मोहेन नष्टो भगवन् विवेकः।<br>
भ्राता मया मातुलजो निरस्तस्तस्मात् करिष्ये स्वशरीरशोषम्॥ ५८.११३<br>
<br>
तं प्राह विष्णुर्व्रज तीर्थवर्यं पृथूदकं पापतरोः कुठारम्।<br>
स्नात्वौघवत्यां हरमीक्ष्य भक्त्या भविष्यसे सूर्यसमप्रभावः॥ ५८.११४<br>
<br>
इत्येवमुक्तो हरिणा कुमारस्त्वभ्येत्य तीर्थं प्रसमीक्ष्य शंभुम्।<br>
स्नात्वार्च्य देवान् स रविप्रकाशो जगाम शैलं सदनं हरस्य॥ ५८.११५<br>
<br>
सुचक्रनेत्रोऽपि महाश्रमे तपश्चचार शैले पवनाशनस्तु।<br>
आराधयानो वृषभध्वजं तदा हरोऽस्य तुष्टो वरदो बभूव॥ ५८.११६<br>
<br>
देवात् स वव्रे वरमायुधार्थे चक्रं तथा वै रिपुबाहुषण्डम्।<br>
छिन्द्याद्यथा त्वप्रतिमं करेण बाणस्य तन्मे भगवान् ददातु॥ ५८.११७<br>
<br>
तमाह शंभुर्व्रज दत्तमेतद् वरं हि चक्रस्य तवायुधस्य।<br>
बाणस्य तद्बाहुबलं प्रवृद्धं संछेत्स्यते नात्र विचारणाऽस्ति॥ ५८.११८<br>
<br>
वरे प्रदत्ते त्रिपुरान्तकेन गणेश्वरः स्कन्दमुपाजगाम।<br>
निपत्य पादौ प्रतिवन्द्य हृष्टो निवेदयामास हरप्रसादम्॥ ५८.११९<br>
<br>
एवं तवोक्तं महिषासुरस्य वधं त्रिनेत्रात्मजशक्तिभेदात्।<br>
क्रौञ्चस्य मृत्युः शरणागतार्थं पापापहं पुण्यविवर्धनं च॥ ५८.१२०<br>
<br>
इति श्रीवामनपुराणे द्वात्रिंशोऽध्यायः ॥<br>
<br>
