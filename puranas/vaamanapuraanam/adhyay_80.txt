नारद उवाच <br>
पुरूरवा द्विजश्रेष्ठ यथा देवं श्रियः पतिम् <br>
नक्षत्रपुरुषाख्येन आराधयत तद् वद  १ <br>
पुलस्त्य उवाच <br>
श्रूयतां कथयिष्यामि नक्षत्रपुरुषव्रतम् <br>
नक्षत्राङ्गानि देवस्य यानि यानीह नारद  २ <br>
मूलर्क्षं चरणौ विष्णोर्जङ्घे द्वे रोहिणी स्मृते <br>
द्वे जानुनी तथाश्विन्यौ संस्थिते रूपधारिणः  ३ <br>
आषाढे द्वे द्वयं चोर्वोर्गुह्यस्थं फाल्गुनीद्वयम् <br>
कटिस्थाः कृत्तिकाश्चैव वासुदेवस्य संस्थिताः  ४ <br>
प्रौष्ठपद्याद्वयं पार्श्वे कुक्षिभ्यां रेवती स्थिता <br>
उरःसंस्था त्वनुराधा श्रविष्ठा पृष्ठसंस्थिता  ५ <br>
विशाखा भुजयोर्हस्तः करद्वयमुदाहृतम् <br>
पुनर्वसुरथाङ्गुल्यो नखाः सार्पं तथोच्यते  ६ <br>
ग्रीवास्थिता तथा ज्येष्ठा श्रवणं कर्णयोः स्थितम् <br>
मुखसंस्थस्तथा पुष्यः स्वातिर्दन्ताः प्रकीर्तिताः  ७ <br>
हनू द्वे वारुणश्चोक्तो नासा पैत्र उदाहृतः <br>
मृगशीर्षं नयनयो रूपधारिणि तिष्ठति  ८ <br>
चित्रा चैव ललाटे तु भरणी तु तथा शिरः <br>
शिरोरुहस्था चैवाद्रा र्! नक्षत्राङ्गमिदं हरेः  ९ <br>
विधानं संप्रवक्ष्यामि यथायोगेन नारद <br>
संपूजितो हरिः कामान् विदधाति यथेप्सितान्  १० <br>
चैत्रमासे सिताष्टम्यां यदा मूलगतः शशी <br>
तदा तु भगवत्पादौ पूजयेत् तु विधानतः <br>
नक्षत्रसन्निधौ दद्याद् विप्रेन्द्रा य च भोजनम्  ११ <br>
जानुनी चाश्विनीयोगे पूजयेदथ भक्तितः <br>
दोहदे च हविष्यान्नं पूर्ववद् द्विजभोजनम्  १२ <br>
आषाढाभ्यां तथा द्वाभ्यां द्वावूरू पूजयेद् बुधः <br>
सलिलं शिशिरं तत्र दोहदे च प्रकीर्तितम्  १३ <br>
फाल्गुनीद्वितये गुह्यं पूजनीयं विचक्षणैः <br>
दोहदे च पयो गव्यं देयं च द्विजभोजनम्  १४ <br>
कृत्तिकासु कटिः पूज्या सोपवासो जितेन्द्रि यः <br>
देयञ्च दोहदं विष्णोः सुगन्धकुसुमोदकम्  १५ <br>
पार्श्वे भाद्र पदायुग्मे पूजयित्वा विधानतः <br>
गुडं सलेहकं दद्याद् दोहदे देवकीर्तितम्  १६ <br>
द्वे कुक्षी रेवतीयोगे दोहदे मुद्गमोदकाः <br>
अनुराधासु जठरं षष्ठिकान्नं च दोहदे  १७ <br>
श्रविष्ठायां तथा पृष्ठं शालिभक्तं च दोहदे <br>
भुजयुग्मं विशाखासु दोहदे परमोदनम्  १८ <br>
हस्ते हस्तौ तथा पूज्यौ यावकं दोहदे स्मृतम् <br>
पुनर्वसावङ्गुलीश्च पटोलस्तत्र दोहदे  १९ <br>
आश्लेषासु नखान् पूज्य दोहदे तित्तिरामिषम् <br>
ज्येष्ठायां पूजयेद् ग्रीवां दोहदे तिलमोदकम्  २० <br>
श्रवणे श्रवणौ पूज्यौ दधिभक्तं च दोहदे <br>
पुष्ये मुखं पूजयेत दोहदे घृतपायसम्  २१ <br>
स्वातियोगे च दशना दोहदे तिलशष्कुली <br>
दातव्या केशवप्रीत्यै ब्रह्मणस्य च भोजनम्  २२ <br>
हनू शतभिषायोगे पूजयेच्च प्रयत्नतः <br>
प्रियङ्गुरक्तशाल्यन्नं दोहदं मधुविद्विषः  २३ <br>
मघासु नासिका पूज्या मधु दद्याच्च दोहदे <br>
मृगोत्तमाङ्गे नयने मृगमांसं च दोहदे  २४ <br>
चित्रायोगे ललाटं च दोहदे चारुभोजनम् <br>
भरणीषु शिरः पूज्यं चारु भक्तं च दोहदे  २५ <br>
संपूजनीया विद्वद्भिराद्रा र्यो!गे शिरोरुहाः <br>
विप्रांश्च भोजयेद् भक्त्या दोहदे च गुडार्द्र कम्  २६ <br>
नक्षेत्रयोगेष्वेतेषु सम्पूज्य जगतः पतिम् <br>
पारिते दक्षिणान्दद्यात् स्त्रीपुंसोश्चारुवाससी  २७ <br>
छत्रोपानत्श्वेतयुगं सप्तधान्यानि काञ्चनम् <br>
घृतपात्रं च मतिमन् ब्राह्मणाय निवेदयेत्  २८ <br>
प्रतिनक्षत्रयोगेन पूजनीया द्विजातयः <br>
नक्षत्रमय एवैष पुरुषः शाश्वतो मतः  २९ <br>
नक्षत्रपुरुषाख्यं हि व्रतानामुत्तमं व्रतम् <br>
पूर्वं कृतं हि भृगुणा सर्वपातकनाशनम्  ३० <br>
अङ्गोपाङ्गानि देवर्षे पूजयित्वा जगद्गुरोः <br>
सुरूपाण्यभिजायन्ते प्रत्यङ्गाङ्गानि चैव हि  ३१ <br>
सप्तजन्मकृतं पापं कुलसंगागतं च यत् <br>
पितृमातृसमुत्थं च तत्सर्वं हन्ति केशवः  ३२ <br>
सर्वाणि भद्रा ण्याप्नोति शरीरारोग्यमुत्तमम् <br>
अनन्तां मनसः प्रीतिं रूपं चातीव शोभनम्  ३३ <br>
वाङ्माधुर्यं तथा कान्ति यच्चान्यदभिवाञ्छितम् <br>
ददाति नक्षत्रपुमान् पूजितस्तु जनार्दनः  ३४ <br>
उपोष्य सम्यगेतेषु क्रमेणर्क्षेषु नारद <br>
अरुन्धती महाभागा ख्यातिमग्र्यां जगाम ह  ३५ <br>
आदित्यस्तनयार्थाय नक्षत्राङ्गं जनार्दनम् <br>
संपूजयित्वा गोविन्दं रेवन्तं पुत्रमाप्तवान्  ३६ <br>
रम्भारूपमवापाग्र्यं वाङ्माधुर्यं च मेनका <br>
कान्तिं विधुरवापाग्र्यां राज्यं राजा पुरूरवाः  ३७ <br>
एवं विधानतो ब्रह्मन्नक्षत्राङ्गो जनार्दनः <br>
पूजितो रूपधारी यैस्तैः प्राप्ता तु सुकामिता  ३८ <br>
एतत् तवोक्तं परमं पवित्रं धन्यं यशस्यं शुभरूपदायि <br>
नक्षत्रपुंसः परमं विधानं शृणुष्व पुण्यामिह तीर्थयात्राम  ३९ <br>
इति श्रीवामनपुराणे अशीतितमोऽध्यायः<br>
<br>
