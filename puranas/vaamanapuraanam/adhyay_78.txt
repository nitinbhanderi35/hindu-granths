नारद उवाच।।<br>
कानि तीर्थानि विप्रेन्द्र प्रह्लादोऽनुजगाम ह।<br>
प्रह्लादतीर्थयात्रां मे सम्यगाख्यातुमर्हसि।। ७८.१<br>
<br>
पुलस्त्य उवाच।।<br>
श्रृणुष्व कथयिष्यामि पापपङ्कप्रणाशिनीम्।<br>
प्रह्लादतीर्थयात्रां ते शुद्धपुण्यप्रदायिनीम्।। ७८.२<br>
<br>
संत्यज्य मेरुं कनकाचलेन्द्रं तीर्थं जगामामरसंघजुष्टम्।<br>
ख्यातं पृतिव्यां शुभदं हि मानसं यत्र स्थितो मत्स्यवपुः सुरेशः।। ७८.३<br>
<br>
तस्मिंस्तीर्थवरे स्नात्वा संतर्प्य पितृदेवताः।<br>
संपूज्य च जगन्नाथमच्युतं श्रुतिभिर्युतम्।। ७८.४<br>
<br>
उपोष्य भूयः संपूज्य देवर्षिपितृमानवान्।<br>
जगाम कच्छपं द्रष्टुं कौशिक्यां पापनाशनम्।। ७८.५<br>
<br>
तस्यां स्नात्वा महानद्यां संपूज्य च जगत्पतिम्।<br>
समुपोष्य शुचिर्भूत्वा दत्वा विप्रेषु दक्षिणाम्।। ७८.६<br>
<br>
नमस्कृत्य जगन्नाथमथो कूर्मवपुर्धरम्।<br>
ततो जगाम कृष्णाख्यं द्रष्टुं वाजिमुखं प्रभुम्।।<br>
<br>
तत्र देवह्रदे स्नात्वा तर्पयित्वा पितॄन् सुरान्।। ७८.७<br>
संपूज्य हयशीर्षं च जगाम गजसाह्वयम्।<br>
<br>
तत्र देवं जगन्नाथं गोविन्दं चक्रपाणिनम्।। ७८.८<br>
स्नात्वा संपूज्य विधिवत् जगाम यमुनां नदीम्।<br>
<br>
तस्यां स्नातः शुचिर्भूत्वा संतर्प्यर्षिसुरान् पितॄन्।<br>
ददर्श देवदेवेशं लोकनाथं त्रिविक्रमम्।। ७८.९<br>
<br>
नारद उवाच।।<br>
साम्प्रतं भगवान् विष्णुस्त्रैलोक्याक्रमणं वपुः।<br>
करिष्यति जगत्स्वामी बलेर्बन्धनमीश्वरः।। ७८.१०<br>
<br>
तत्कथं पूर्वकालेऽपि विभुरासीत् त्रिविक्रमः।<br>
कस्य वा बन्धनं विष्णुः कृतवांस्तच्च मे वद।। ७८.११<br>
<br>
पुलस्त्य उवाच।।<br>
श्रूयतां कथयिष्यामि योऽयं प्रोक्तस्त्रिविक्रमः।<br>
यस्मिन् काले संबभूव यं च वञ्चितवानसौ।। ७८.१२<br>
<br>
आसीद् धुन्धुरिति ख्यातः कश्यपस्यौरसः सुतः।<br>
दनुगर्भसमुद्भूतो महाबलपराक्रमः।। ७८.१३<br>
<br>
स समाराद्य वरदं ब्रह्माणं तपसाऽसुरः।<br>
अवध्यत्वं सुरैः सेन्द्रैः प्रार्थयत् स तु नारद।। ७८.१४<br>
<br>
तद् वरं तस्य च प्रादात् तपसा पङ्कजोद्भवः।<br>
परितुष्टः स च बली निर्जगाम त्रिविष्टपम्।। ७८.१५<br>
<br>
चतुर्थस्य कलेरादौ जित्वा देवान् सवासवान्।<br>
धुन्धुः शक्रत्वमकरोद्धिरण्यकशिपौ सति।। ७८.१६<br>
<br>
तस्मिन् काले स बलवान् हिरण्यकशिपुस्ततः।<br>
चचार मन्दरगिरौ दैत्यं धुन्धुं समाश्रितः।। ७८.१७<br>
<br>
ततोऽसुरा यथा कामं विहरन्ति त्रिविष्टपे।<br>
ब्रह्मलोके च त्रिदशाः संस्थिता दुःखसंयुताः।। ७८.१८<br>
<br>
ततोऽमरान् ब्रह्मसदो निवासिनः श्रुत्वाऽथ धुन्धुर्दितिजानुवाच।<br>
व्रजाम दैत्या वयमग्रजस्य सदो विजेतुं त्रिदशान् सशक्रान्।। ७८.१९<br>
<br>
ते धुन्धुवाक्यं तु निशम्य दैत्याः प्रोचुर्न नो विद्यति लोकपाल।<br>
गतिर्यया याम पितामहाजिरं सुदुर्गमोऽयं परतो हि मार्गः।। ७८.२०<br>
<br>
इतः सहस्रैर्बहुयोजनाख्यैर्लोको महर्नाम महर्षिजुष्टः।<br>
येषां हि दृष्ट्याऽर्पणचोदितेन दह्यन्ति दैत्याः सहसेक्षितेन।। ७८.२१<br>
<br>
ततोऽपरो योजनकोटिना वै लोको जनो नाम वसन्ति यत्र।<br>
गोमातरोऽस्मासु विनाशकारि यासां रजोऽपीह महासुरेन्द्र।। ७८.२२<br>
<br>
ततोऽपरो योजनकोटिभिस्तु षड्भिस्तपो नाम तपस्विजुष्टः।<br>
तिष्ठन्ति यत्रासुर साध्यवर्या येषां हि न श्वासमरुत् त्वसह्यः।। ७८.२३<br>
<br>
ततोऽपरो योजनकोटिभिस्तु त्रिंशद्भिरादित्यसहस्रदीप्तिः।<br>
सत्याभिधानो भगवन्निवासो वरप्रदोऽभुद् भवतो हि योऽसौ।। ७८.२४<br>
<br>
यस्य वेदध्वनिं श्रुत्वा विकसन्ति सुरादयः।<br>
संकोचमसुरा यान्ति ये च तेषां सधर्मिणः।। ७८.२५<br>
<br>
तस्मान्मा त्वं महाबाहो मतिमेतां समादधः।<br>
वैराजभुवनं धुन्धो दुरारोहं सदा नृभिः।। ७८.२६<br>
<br>
तेषां वचनमाकर्ण्य धुन्धुः प्रोवाच दानवान्।<br>
गन्तुकामः स सदनं ब्रह्मणो जेतुमीश्वरान्।। ७८.२७<br>
<br>
कथं तु कर्मणा केन गम्यते दानवर्षभाः।<br>
कथं तत्र सहस्राक्षः संप्राप्तः सह दैवतैः।। ७८.२८<br>
<br>
ते धुन्धुना दानवेन्द्राः पृष्टाः प्रोचुर्वचोऽधिपम्।<br>
कर्म तन्न वयं विद्मः शुक्रस्तद् वेत्त्यसंशयम्।। ७८.२९<br>
<br>
दैत्यानां वचनं श्रुत्वा धुन्धुर्दैत्यपुरोहितम्।<br>
पप्रच्छ शुक्रं किं कर्म कृत्वा ब्रह्मसदोगतिः।। ७८.३०<br>
<br>
ततोऽस्मै कथयामास दैत्याचार्यः कलिप्रिय।<br>
शक्रस्य चरितं श्रीमान् पुरा वृत्ररिपोः किल।। ७८.३१<br>
<br>
शक्रः शतं तु पुण्यानां क्रतूनामजयत् पुरा।<br>
दैत्येन्द्र वाजिमेधानां तेन ब्रह्मसदो गतः।। ७८.३२<br>
<br>
तद्वाक्यं दानवपतिः श्रुत्वा शुक्रस्य वीर्यवान्।<br>
यष्टुं तुरगमेधानां चकार मतिमुत्तमाम्।<br>
<br>
अथामन्त्र्यासुरगुरुं दानवांश्चाप्यनुत्तमान्।। ७८.३३<br>
प्रोवाच यक्ष्येऽहं यज्ञैरश्वमेधैः सदक्षिणैः।<br>
<br>
तदागच्छध्वमवनीं गच्छामो वसुधाधिपान्।। ७८.३४<br>
विजित्य हयमेधान् वै यथाकामगुणन्वितान्।<br>
<br>
आहूयन्तां च निधयस्त्वाज्ञाप्यन्तां च गुह्यकाः।। ७८.३५<br>
आमन्त्र्यन्तां च ऋषयः प्रयामो देविकाटतम्।<br>
<br>
सा हि पुण्या सरिच्छ्रेष्ठ सर्वसिद्धिकरी शुभा।<br>
स्थानं प्राचीनमासाद्य वाजिमेधान् यजामहे।। ७८.३६<br>
<br>
इत्थं सुरारेर्वचनं निशम्यासुरयाजकः।<br>
बाढमित्यब्रवीद् हृष्टो निधयः संदिदेश सः।। ७८.३७<br>
<br>
ततो धुन्धुर्देविकायाः प्राचीने पापनाशने।<br>
भार्गवेन्द्रेण शुक्रेण वाजिमेधाय दीक्षितः।। ७८.३८<br>
<br>
सदस्या ऋत्विजश्चापि तत्रासन् भार्गवा द्विजाः।<br>
शुक्रस्यानुमते ब्रह्मन् शुक्रशिष्याश्च पण्डिताः।। ७८.३९<br>
<br>
यज्ञभागभुजस्तत्र स्वर्भानुप्रमुखा मुने।<br>
कृताश्चासुरनाथेन शुक्रस्यानुमतेऽसुराः।। ७८.४०<br>
<br>
ततः प्रवृत्तो यज्ञस्तु समुत्सृष्टस्तथा हयः।<br>
हयस्यानु ययौ श्रीमानसिलोमा महासुरः।। ७८.४१<br>
<br>
ततोऽग्निधूमेन मही सशैला व्याप्ता दिशः खं विदिशश्च पूर्णाः।<br>
तेनोग्रगन्धेन दिवस्पृशेन मरुद् ववौ ब्रह्मलोके महर्षे।। ७८.४२<br>
<br>
तं गन्धमाघ्राय सुरा विषण्णा जानन्त धुन्धुं हयमेधदीक्षितम्।<br>
ततः शरण्यं शरणं जनार्धनं जग्मुः सशक्रा जगतः परायणम्।। ७८.४३<br>
<br>
प्रणम्य वरदं देवं पद्मनाभं जनार्दनम्।<br>
प्रोचुः सर्वे सुरगणा भयगद्गदया गिरा।। ७८.४४<br>
<br>
भगवन् देवदेवेश चराचरपरायण। <br>
विज्ञप्तिः श्रूयतां विष्णो सुराणामार्तिनाशन।। ७८.४५<br>
<br>
धुन्धुर्नामासुरपतिर्बलवान् वरबृंहितः।<br>
सर्वान् सुरान् विनिर्जित्य त्रैलोक्यमहरद् बलिः।। ७८.४६<br>
<br>
ऋते पिनाकिनो देवात् त्राताऽस्मान् न यतो हरे।<br>
अतो विवृद्धिमगमद् यथा व्याधिरुपेक्षितः।। ७८.४७<br>
<br>
साम्प्रतं ब्रह्मलोकस्थानपि जेतुं समुद्यतः।<br>
शुक्रस्य मतमास्थाय सोऽश्वमेधाय दीक्षितः।। ७८.४८<br>
<br>
शतं क्रतूनामिष्ट्वाऽसौ ब्रह्मलोकं महासुरः।<br>
अरोढुमिच्छति वशी विजेतुं त्रिदशानपि।। ७८.४९<br>
<br>
तस्मादकालहीनं तु चिन्तयस्व जगद्गुरो।<br>
उपायं मखविध्वंसे येन स्याम सुनिर्वृताः।। ७८.५०<br>
<br>
श्रुत्वा सुराणां वचनं भगवान् मधुसूदनः।<br>
दत्त्वाऽभयं महाबाहुः प्रेषयामास साम्प्रतम्।<br>
विसृज्य देवताः सर्वा ज्ञात्वाऽजेयं महासुरम्।। ७८.५१<br>
<br>
बन्धनाय मतिं चक्रे धुन्धोर्धर्मध्वजस्य वै।<br>
ततः कृत्वा स भगवान् वामनं रूपमीश्वरः।। ७८.७८<br>
<br>
देहं त्यक्त्वा निरालम्बं काष्टवद् देविकाजले।<br>
क्षणान्मज्जंस्तथोन्मज्जन्मुक्तकेशो यदृच्छया।। ७८.५३<br>
<br>
दृष्टोऽथ दैत्यपतिना दैत्यैश्चान्यैस्तथर्षिभिः।<br>
ततः कर्म परित्यज्य यज्ञियं ब्राह्मणोत्तमाः।। ७८.५४<br>
<br>
समुत्तारयितुं विप्रमाद्रवन्त समाकुलाः।<br>
सदस्या यजमानश्च ऋत्विजोऽथ महौजसः।। ७८.५५<br>
<br>
निमज्जमानमुज्जह्रुः सर्वे ते वामनं द्विजम्।<br>
समुत्तार्य प्रसन्नास्ते पप्रच्छुः सर्व एव हि।<br>
किमर्थं पतितोऽसीह केनाक्षिप्तोऽसि नो वद।। ७८.५६<br>
<br>
तेषामाकर्ण्य वचनं कम्पमानो मुहुर्मुहुः।<br>
प्राह धुन्धुपुरोगांस्ताञ्छ्रूयतामत्र कारणम्।। ७८.५७<br>
<br>
ब्राह्मणो गुणवानासीत् प्रभास इति विश्रुतः।<br>
सर्वशास्त्रार्थवित् प्राज्ञो गोत्रतश्चापि वारुणः।। ७८.५८<br>
<br>
तस्य पुत्रद्वयं जातं मन्दप्रज्ञं सुदुःखितम्।<br>
तत्र ज्येष्ठो मम भ्राता कनीयानपरस्त्वहम्।। ७८.५९<br>
<br>
नेत्रभास इति ख्यातो ज्येष्ठो भ्राता ममासुर।<br>
मम नाम पिता चक्रे गतिभासेति कौतुकात्।। ७८.६०<br>
<br>
रम्यश्चावसथो बन्धो शुभश्चासीत् पितुर्मम।<br>
त्रिविष्टपगुणैर्युक्तश्चारुरूपो महासुर।। ७८.६१<br>
<br>
ततः कालेन महता आवयोः स पिता मृतः।<br>
तस्योर्ध्वदेहिकं कृत्वा गृहमावां समागतौ।। ७८.६२<br>
<br>
ततो मयोक्तः स भ्राता विभजाम गृहं वयम्।<br>
तेनोक्तो नैव भवतो विद्यते भाग इत्यहम्।। ७८.६३<br>
<br>
कुब्जवामनखञ्जानां क्लीबानां श्वित्रिणामपि।<br>
उन्मत्तानां तथान्धानां धनभागो न विद्यते।। ७८.६४<br>
<br>
शय्यासनस्थानमात्रं स्वेच्छयान्नभुजक्रिया।<br>
एतावद् दीयते तेभ्यो नार्थभागहरा हि ते।। ७८.६५<br>
<br>
एवमुक्ते मया सोक्तः किमर्थं पैतृकाद् गृहात्।<br>
धनार्धभागमर्हामि नाहं न्यायेन केन वै।। ७८.६६<br>
<br>
इत्युक्तावति वाक्येऽसौ भ्राता मे कोपसंयुतः।<br>
समुत्क्षिप्याक्षिपन्नद्यामस्यां मामिति कारणात्।। ७८.६७<br>
<br>
ममास्यां निम्नगायां तु मध्येन प्लवतो गतः।<br>
कालः संवत्सराख्यस्तु युष्माभिरिह चोद्धृतः।। ७८.६८<br>
<br>
के भवन्तोऽत्र संप्राप्ताः सस्नेहा बान्धवा इव।<br>
कोऽयं च शक्रप्रतिमो दीक्षितो यो महाभुजः।। ७८.६९<br>
<br>
तन्मे सर्वं समाख्याता याथातथ्यं तपोधनाः।<br>
महर्द्धिसंयुता यूयं सानुकम्पाश्च मे भृशम्।। ७८.७०<br>
<br>
तद् वामनवचः श्रुत्वा भार्गवा द्विजसत्तमाः।<br>
प्रोचुर्वयं द्विजा ब्रह्मन् गोत्रतश्चापि भार्गवाः।। ७८.७१<br>
<br>
असावपि महातेजा धुन्धुर्नाम महासुरः।<br>
दाता भोक्ता विभक्ता च दीक्षितो यज्ञकर्मणि।। ७८.७२<br>
<br>
इत्येवमुक्त्वा देवेशं वामनं भार्गवास्ततः।<br>
प्रोचुर्दैत्यपतिं सर्वे वामनार्थकरं वचः।। ७८.७३<br>
<br>
दीयतामस्य दैत्येन्द्र सर्वोपस्करसंयुतम्।<br>
श्रीमदावसथं दास्यो रत्नानि विविधानि च।। ७८.७४<br>
<br>
इति द्विजानां वचनं श्रुत्वा दैत्यपतिर्वचः।<br>
प्राह द्विजेन्द्र ते दद्मि यावदिच्छसि वै धनम्।। ७८.७५<br>
<br>
दास्ये गृहं हिरण्यं च वाजिनः स्यन्दनान् गजान्।<br>
प्रयच्छाम्यद्य भवतो व्रियतामीप्सितं विभो।। ७८.७६<br>
<br>
तद्वाक्यं दानवपतेः श्रुत्वा देवोऽथ वामनः।<br>
प्राहासुरपतिं धुन्धुं स्वार्थसिद्धिकरं वचः।। ७८.७७<br>
<br>
सोदरेणापि हि भ्रात्रा ह्रियन्ते यस्य संपदः।<br>
तस्याक्षमस्य यद्दत्तं किमन्यो न हरिष्यति।। ७८.७८<br>
<br>
दासीदासांश्च भृत्यांश्च गृहं रत्नं परिच्छदम्।<br>
समर्थेषु द्विजेन्द्रेषु प्रयच्छस्व महाभुज।। ७८.७९<br>
<br>
मम प्रमाणमालोक्य मामकं च पदत्रयम्।<br>
संप्रयच्छस्व दैत्येन्द्र नाधिकं रक्षितुं क्षमः।। ७८.८०<br>
<br>
इत्येवमुक्ते वचने महात्मना विहस्य दैत्याधिपतिः सऋत्विजः।<br>
प्रादाद् द्विजेन्द्राय पदत्रयं तदा यदा स नान्यं प्रगृहाण किंचित्।। ७८.८१<br>
<br>
क्रमत्रयं तावदवेक्ष्य दत्तं महासुरेन्द्रेण विभुर्यशस्वी।<br>
चक्रे ततो लङ्घयितुं त्रिलोकीं त्रिविक्रमं रूपमनन्तशक्तिः।। ७८.८२<br>
<br>
कृत्वा च रूपं दितिजांश्च हत्वा प्रणम्य चर्षिन् प्रथमक्रमेण।<br>
महीं महीध्रैः सहितां सहार्णवां जहार रत्नाकरपत्तनैर्युताम्।। ७८.८३<br>
<br>
भुवं सनाकं त्रिदसाधिवासं सोमार्कऋक्षैरभिमण्डितं नभः।<br>
देवो द्वितीयेन जहार वेगात् क्रमेण देवप्रियमीप्सुरीश्वरः।। ७८.८४<br>
<br>
क्रमं तृतीयं न यदाऽस्य पूरितं तदाऽतिकोपाद् दनुपुंगवस्य।<br>
पपात पृष्ठे भगवांस्त्रिविक्रमो मेरुप्रमाणेन तु विग्रहेण।। ७८.८५<br>
<br>
पतता वासुदेवेन दानवोपरि नारद।<br>
त्रिंशद्योजनसाहस्री भूमेर्गर्ता दृढीकृता।। ७८.८६<br>
<br>
ततो दैत्यं समुत्पाट्य तस्यां प्रक्षिप्य वेगतः।<br>
अवर्षत् सिकतावृष्ट्या तां गर्तामपूरयत।। ७८.८७<br>
<br>
ततः स्वर्गं सहस्राक्षो वासुदेवप्रसादतः।<br>
सुराश्च सर्वे त्रैलोक्यमवापुर्निरुपद्रवाः।। ७८.८८<br>
<br>
भगवानपि दैत्येन्द्रं प्रक्षिप्य सिकतार्णवे।<br>
कालिन्द्य रूपमाधाय तत्रैवान्तरधीयत।। ७८.८९<br>
<br>
एवं पुरा विष्णुरभूच्च वामनो धुन्धुं विजेतुं च त्रिविक्रमोऽभूत्।<br>
यस्मिन् स दैत्येन्द्रसुतो जगाम महाश्रमे पुण्ययुतो महर्षे।। ७८.९०<br>
<br>
इति श्रीवामनपुराणे द्विपञ्चाशोऽध्यायः ।।<br>
