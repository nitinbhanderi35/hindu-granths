<b>पुलस्त्य उवाच</b><br>
एवं कपाली संजातो देवर्षे भगवान्हरः।<br>
अनेन कारणेनासौ दक्षेण न निमन्त्रितः।। ४-१<br>
<br>
कपालिजायेति सतीं विज्ञायाथ प्रजापतिः।<br>
यज्ञे चार्हापि दुहिता दक्षेण न निमन्त्रिता।। ४-२<br>
<br>
एतस्मिन्नन्तरे देवीं द्रष्टुं गौतमनन्दिनी।<br>
जया जगाम शैलेन्द्रं मन्दरं चारुकन्दरम्।। ४-३<br>
<br>
तामागतां सती दृष्ट्वा जयमेकामुवाच ह।<br>
किमर्थं विजया नागाज्जयन्ती चापराजिता।। ४-४<br>
<br>
सा देव्या वचनं श्रुत्वा उवाच परमेश्वरीम्।<br>
गता निमन्त्रिताः सर्वा मखे मातामहस्य ताः।। ४-५<br>
<br>
समं पित्रा गौतमेन मात्रा चैवाप्यहल्यया।<br>
अहं समागता द्रष्टुं त्वां तत्र गमनोत्सुका।। ४-६<br>
<br>
किं त्वं न व्रजसे तत्र तथा देवो महेश्वरः।<br>
नामन्त्रिताऽसि तातेन उताहोस्विद् व्रजिष्यसि।। ४-७<br>
<br>
गतास्तु ऋषयः सर्वे ऋषिपत्न्यः सुरास्तथा।<br>
मातृष्वसः शशाङ्कश्च सपत्नीको गतः क्रतुम्।। ४-८<br>
<br>
चतुर्दशसु लोकेषु जन्तवो ये चराचराः।<br>
निमन्त्रिताः क्रतौ सर्वे किं नासि त्वं निमन्त्रिता।। ४-९<br>
<br>
<b>पुलस्त्य उवाच</b><br>
जयायास्तद्वचः श्रुत्वा वज्रपातसमं सती।<br>
मन्युनाऽभिप्लुता ब्रह्मन् पञ्चत्वमगमत् ततः।। ४-१०<br>
<br>
जया मृतां सतीं दृष्ट्वा क्रोधशोकपरिप्लुता।<br>
मुञ्चती वारि नेत्राभ्यां सस्वरं विललाप ह।। ४-११<br>
<br>
आक्रन्दितध्वनिं श्रुत्वा शूलपाणिस्त्रिलोचनः।<br>
आः किमेतदितीत्युक्त्वा जयाभ्याशमुपागतः।। ४-१२<br>
<br>
आगतो ददृशे देवीं लतामिव वनस्पतेः।<br>
कृत्तां परशुना भूमौ श्लथाङ्गीं पतितां सतीम्।। ४-१३<br>
<br>
देवीं निपतितां दृष्ट्वा जयां पप्रच्छ शंकरः।<br>
किमियं पतिता भूमौ निकृत्तेव लता सती।। ४-१४<br>
<br>
सा शंकरवचः श्रुत्वा जया वचनमब्रवीत्।<br>
श्रत्वा मखस्था दक्षस्य भगिन्यः पतिभिः सह।। ४-१५<br>
<br>
आदित्याद्यास्त्रिलोकेश समं शक्रादिभिः सुरैः।<br>
मातृष्वसा विपन्नेयमन्तर्दुःखेन दह्यती।। ४-१६<br>
<br>
<b>पुलस्त्य उवाच</b><br>
एतच्छ्रुत्वा वचो रौद्रं रुद्रः क्रोधाप्लुतो बभौ।<br>
क्रुद्धस्य सर्वगात्रेभ्यो निश्चेरुः सहसाऽर्चिषः।। ४-१७<br>
<br>
ततः क्रोधात् त्रिनेत्रस्य गात्ररोमोद्भवो मुने।<br>
गणाः सिंहमुखा जाता वीरभद्रपुरोगमाः।। ४-१८<br>
<br>
गणैः परिवृतस्तस्मान्मन्दराद्धिमसाह्वयम्।<br>
गतः कनखलं तस्माद् यत्र दक्षोऽयजत् क्रतुम्।। ४-१९<br>
<br>
ततो गणानामधिपो वीरभद्रो महाबलः।<br>
दिशि प्रतीच्युत्तरायां तस्थौ शूलधरो मुने।। ४-२०<br>
<br>
जया क्रोधाद् गदां गृह्य पूर्वदक्षिणतः स्थिता।<br>
मध्ये त्रिशूलधृक् शर्वस्तस्थौ क्रोधान्महामुने।। ४-२१<br>
<br>
मृगारिवदनं दृष्ट्वा देवाः शक्रपुरोगमाः।<br>
ऋषयो यक्षगन्धर्वाः किमिदं त्वित्यचिन्तयन्।। ४-२२<br>
<br>
ततस्तु धनुरादाय शरांश्चाशीविषोपमान्।<br>
द्वारपालस्तदा धर्मो वीरभद्रमुपाद्रवत्।। ४-२३<br>
<br>
तमापतन्तं सहसा धर्मं दृष्ट्वा गणेश्वरः।<br>
करेणैकेन जग्राह त्रिशूलं वह्निसन्निभम्।। ४-२४<br>
<br>
कार्मुकं च द्वितीयेन तृतीयेनाथ मार्गणान्।<br>
चतुर्थेन गदां गृह्य धर्ममभ्यद्रवद् गणः।। ४-२५<br>
<br>
ततश्चतुर्भुजं दृष्ट्वा धर्मराजो गणेश्वरम्।<br>
तस्थावष्टभुजो भूत्वा नानायुधधरोऽव्ययः।। ४-२६<br>
<br>
खड्गचर्मगदाप्रासपरश्वधवराङ्कुशैः।<br>
चापमार्गणभृत्तस्थौ हन्तुकामो गणेश्वरम्।। ४-२७<br>
<br>
गणेश्वरोऽपि संक्रुद्धो हन्तुं धर्म सनातनम्।<br>
ववर्ष मार्गणास्तीक्ष्णान् यथा प्रावृषि तोयदः।। ४-२८<br>
<br>
तावन्योन्यं महात्मानौ शरचापधरौ मुने।<br>
रुधिरारुणसिक्ताङ्गौ किंशुकाविव रेजतुः।। ४-२९<br>
<br>
ततो वरास्त्रैर्गणनायकेन जितः स धर्मः तरसा प्रसह्य।<br>
पराङ्मुखोऽभूद्विमना मुनीन्द्र स वीरभद्रः प्रविवेश यज्ञम् ।। ४-३०<br>
<br>
यज्ञवाटं प्रविष्टं तं वीरभद्रं गणेश्वरम्।<br>
दृष्ट्वा तु सहसा देवा उत्तस्थुः सायुधा मुने।। ४-३१<br>
<br>
वसवोऽष्टौ महाभागा ग्रहा नव सुदारुणाः।<br>
इन्द्राद्या द्वादशादित्या रुद्रास्त्वेकादशैव हि।। ४-३२<br>
<br>
विश्वेदेवाश्च साध्याश्च सिद्धगन्धर्वपन्नगाः।<br>
यक्षाः किंपुरुषाश्चैव खगाश्चक्रधरास्तथा।। ४-३३<br>
<br>
राजा वैवस्वताद्वंशाद् धर्मकीर्तिस्तु विश्रुतः।<br>
सोमवंशोद्भवश्चोग्रो भोजकीर्तिर्महाभुजः।। ४-३४<br>
<br>
दितिजा दानवाश्चान्ये येऽन्ये तत्र समागताः।<br>
ते सर्वेऽभ्यद्रवन् रौद्रं वीरभद्रमुदायुधाः।। ४-३५<br>
<br>
तानापतत एवाशु चापबाणधरो गणः।<br>
अभिदुद्राव वेगेन सर्वानेव शरोत्करैः।। ४-३६<br>
<br>
ते शस्त्रवर्षमतुलं गणेशाय समुत्सृजन्।<br>
गणेशोऽपि वरास्त्रैस्तान् प्रचिच्छेद बिभेद च।। ४-३७<br>
<br>
शरैः शस्त्रैश्च सततं वध्यमाना महात्मना।<br>
वीरभद्रेण देवाद्या अपहारमर्कुत।। ४-३८<br>
<br>
ततो विवेश गणपो यज्ञमध्यं सुविस्तृतम्।<br>
जुह्वाना ऋषयो यत्र हवींषि प्रवितन्वते।। ४-३९<br>
<br>
ततो महर्षयो दृष्ट्वा मृगेन्द्रवदनं गणम्।<br>
भीता होत्रं परित्यज्य जग्मुः शरणमच्युतम्।। ४-४०<br>
<br>
तानार्ताश्चक्रभृद् दृष्ट्वा महर्षींस्त्रस्तमानसान्।<br>
न भेतव्यमितीत्युक्त्वा समुत्तस्थौ वरायुधः।। ४-४१<br>
<br>
समानम्य ततः शार्ङ्ग शरानग्निशिखोपमान्।<br>
मुमोच वीरभद्राय कायावरणदारणान्।। ४-४२<br>
<br>
ते तस्य कायमासाद्य अमोघा वै हरेः शराः।<br>
निपेतुर्भुवि भग्नाशा नास्तिकादिव याचकाः।। ४-४३<br>
<br>
शरास्त्वमोघान्मोघत्वमापन्नान्वीक्ष्य केशवः।<br>
दिव्यैरस्त्रैर्वीरभद्रं प्रच्छादयितुमुद्यतः।। ४-४४<br>
<br>
तानस्त्रान्वासुदेवेन प्रक्षिप्तान्गणनायकः।<br>
वारयामास शूलेन गदया मार्गणैस्तथा।। ४-४५<br>
<br>
दृष्ट्वा विपन्नान्यस्त्राणि गदां चिक्षेप माधवः।<br>
त्रिशूलेन समाहत्य पातयामास भूतले।। ४-४६<br>
<br>
मुसलं वीरभद्राय प्रचिक्षेप हलायुधः।<br>
लाङ्गलं च गणेशोऽपि गदया प्रत्यवारयत्।। ४-४७<br>
<br>
मुसलं सगदं दृष्ट्वा लाङ्गलं च निवारितम्।<br>
वीरभद्राय चिक्षेप चक्रं क्रोधात् खगध्वजः।। ४-४८<br>
<br>
तमापतन्तं शतसूर्यकल्पं सुदर्शनं वीक्ष्य गणेश्वरस्तु। <br>
शूलं परित्यज्य जगाद चक्रं यथा मधुं मीनवपुः सुरेन्द्रः।। ४-४९<br>
<br>
चक्रे निगीर्णे गणनायकेन क्रोधातिरक्तोऽसितचारुनेत्रः।<br>
मुरारिरभ्येत्य गणाधिपेन्द्रमुत्क्षिप्य वेगाद् भुवि निष्पिपेष।। ४-५०<br>
<br>
हरिबाहूरुवेगेन विनिष्पिष्टस्य भूतले।<br>
सहितं रुधिरोद्गारैर्मुकाच्चक्रं विनिर्गतम्।। ४-५१<br>
<br>
ततो निःसृतमालोक्य चक्रं कैटभनाशनः।<br>
समादाय हृषीकेशो वीरभद्रो मुमोच ह।। ४-५२<br>
<br>
हृषीकेशेन मुक्तस्तु वीरभद्रो जटाधरम्।<br>
गत्वा निवेदयामास वासुदेवात्पराजयम्।। ४-५३<br>
<br>
ततो जटाधरो दृष्ट्वा गणेशं शोणिताप्लुतम्।<br>
निश्वसन्तं यथा नागं क्रोधं चक्रे तदाव्ययः।। ४-५४<br>
<br>
ततः क्रोधाभिभूतेन वीरभद्रोऽथ शंभुना।<br>
पूर्वोद्दिष्टे तदा स्थाने सायुधस्तु निवेशितः।। ४-५५<br>
<br>
वीरभद्रमथादिश्य भद्रकालीं च शंकरः।<br>
विवेश क्रोधताम्राक्षो यज्ञवाटं त्रिशूलभृत्।। ४-५६<br>
<br>
ततस्तु देवप्रवरे जटाधरे त्रिशूलपाणौ त्रिपुरान्तकारिणि।<br>
दक्षस्य यज्ञं विशति क्षयंकरे जातो ऋषीणां प्रवरो हि साध्वसः।। ४-५७<br>
<br>
इति श्रीवामनपुराणे चतुर्थोऽध्यायः ।। ४ ।।<br>
<br>
