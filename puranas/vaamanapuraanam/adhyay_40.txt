ऋषय ऊचुः ।<br>
वसिष्ठस्यापवाहोऽसौ कथं वै संबभूव ह ।<br>
किमर्थं सा सरिच्छ्रेष्ठा तमृषिं प्रत्यवाहयत् १ ।<br>
लोमहर्षण उवाच।<br>
विश्वामित्रस्य राजर्षेर्वसिष्ठस्य महात्मनः ।<br>
भृशं वैरं बभूवेह तपःस्पर्द्धाकृते महत् २ ।<br>
आश्रमो वै वसिष्ठस्य स्थाणुतीर्थे बभूव ह ।<br>
तस्य पश्चिमदिग्भागे विश्वामित्रस्य धीमतः ३ ।<br>
यत्रेष्ट्वा भगवान् स्थाणुः पूजयित्वा सरस्वतीम् ।<br>
स्थापयामास देवेशो लिङ्गाकारां सरस्वतीम् ४ ।<br>
वसिष्ठस्तत्र तपसा घोररूपेण संस्थितः ।<br>
तस्येह तपसा हीनो विश्वामित्रो बभूव ह ५ ।<br>
सरस्वतीं समाहूय इदं वचनमब्रवीत् ।<br>
वसिष्ठं मुनिसार्दूलं स्वेन वेगेन आनय ६ ।<br>
इहाहं तं द्विजश्रेष्ठं हनिष्यामि न संशयः ।<br>
एतच्छ्रुत्वा तु वचनं व्यथिता सा महानदी ७ ।<br>
तथा तां व्यथितां दृष्ट्वा वेपमानां महानदीम् ।<br>
विश्वामित्रोऽब्रवीत् क्रुद्धो वसिष्ठं शीघ्रमानय ८ ।<br>
ततो गत्वा सरिच्छ्रेष्ठा वसिष्ठं मुनिसत्तमम् ।<br>
कथयामास रुदती विश्वामित्रस्य तद् वचः ९ ।<br>
तपःक्रियाविशीर्णां च भृशं शोकसमन्विताम् ।<br>
उवाच स सरिच्छ्रेष्ठां विश्वामित्राय मां वह १० ।<br>
तस्य तद् वचनं श्रुत्वा कृपाशीलस्य सा सरित् ।<br>
चालयामास तं स्थानात् प्रवाहेणाम्भसस्तदा ११ ।<br>
स च कूलापहारेण मित्रावरुणयोः सुतः ।<br>
उह्यमानश्च तुष्टाव तदा देवीं सरस्वतीम् १२ ।<br>
पितामहस्य सरसः प्रवृत्तासि सरस्वति ।<br>
व्याप्तं त्वया जगत् सर्वं तवैवाम्भोभिरुत्तमैः १३ ।<br>
त्वमेवाकाशगा देवी मेघेषु सृजसे पयः ।<br>
सर्वास्त्वापस्त्वमेवेति त्वत्तो वयमधीमहे १४ ।<br>
पुष्टिर्धृतिस्तथा कीर्तिः सिद्धिः कान्तिः क्षमा तथा ।<br>
स्वधा स्वाहा तथा वाणी तवायत्तमिदं जगत् १५ ।<br>
त्वमेव सर्वभूतेषु वाणीरूपेण संस्थिता ।<br>
एवं सरस्वती तेन स्तुता भगवती तदा १६ ।<br>
सुखेनोवाह तं विप्रं विश्वामित्राश्रमं प्रति ।<br>
न्यवेदयत्तदा खिन्ना विश्वामित्राय तं मुनिम् १७ ।<br>
तमानीतं सरस्वत्या दृष्ट्वा कोपसमन्वितः ।<br>
अथान्विषत् प्रहरणं वसिष्ठान्तकरं तदा १८ ।<br>
तं तु क्रुद्धमभिप्रेक्ष्य ब्रह्महत्याभयान्नदी ।<br>
अपोवाह वसिष्ठं तं मध्ये चैवाम्भसस्तदा ।<br>
उभयोः कुर्वती वाक्यं वञ्चयित्वा च गाधिजम् १९ ।<br>
ततोऽपवाहितं दृष्ट्वा वसिष्ठमृषिसत्तमम् ।<br>
अब्रवीत् क्रोधरक्ताक्षो विश्वामित्रो महातपाः २० ।<br>
यस्मान्मां सरितां श्रेष्ठे वञ्चयित्वा विनिर्गता ।<br>
शोणितं वह कल्याणि रक्षोग्रामणिसंयुता २१ ।<br>
ततः सरस्वती शप्ता विश्वामित्रेण धीमता ।<br>
अवहच्छोणितोन्मिश्रं तोयं संवत्सरं तदा २२ ।<br>
अथर्षयश्च देवाश्च गन्धर्वाप्सरसस्तदा ।<br>
सरस्वतीं तदा दृष्ट्वा बभूवुर्भृशदुःखिताः २३ ।<br>
तस्मिन्तीर्थवरे पुण्ये शोणितं समुपावहत् ।<br>
ततो भूतपिशाचाश्च राक्षसाश्च समागताः २४ ।<br>
ततस्ते शोणितं सर्वे पिबन्तः सुखमासते ।<br>
तृप्ताश्च सुभृशं तेन सुखिता विगतज्वराः ।<br>
नृत्यन्तश्च हसन्तश्च यथा स्वर्गजितस्तथा २५ ।<br>
कस्यचित्त्वथ कालस्य ऋषयः सतपोधनाः ।<br>
तीर्थयात्रां समाजग्मुः सरस्वत्यां तपोधनाः २६ ।<br>
तां दृष्ट्वा राक्षसैर्घोरैः पीयमानां महानदीम् ।<br>
परित्राणे सरस्वत्याः परं यत्नं प्रचक्रिरे २७ ।<br>
ते तु सर्वे महाभागाः समागम्य महाव्रताः ।<br>
आहूय सरितां श्रेष्ठामिदं वचनमब्रुवन् २८ ।<br>
किं कारणं सरिच्छ्रेष्ठे शोणितेन ह्रदो ह्ययम् ।<br>
एवमाकुलतां यातः श्रुत्वा वेत्स्यामहे वयम् २९ ।<br>
ततः सा सर्वमाचष्ट विश्वामित्रविचेष्टितम् ।<br>
ततस्ते मुनयः प्रीताः सरस्वत्यां समानयन् ।<br>
अरुणां पुण्यतोयौघां सर्वदुष्कृतनाशनीम् ३० ।<br>
दृष्ट्वा तोयं सरस्वत्या राक्षसा दुःखिता भृशम् ।<br>
ऊचुस्तान् वै मुनीन् सर्वान् दैन्ययुक्ताः पुनः पुनः ३१ ।<br>
वयं हि क्षुधिताः सर्वे धर्महीनाश्च शाश्वताः ।<br>
न च नः कामकारोयं यद् वयं पापकारिणः ३२ ।<br>
युष्माकं चाप्रसादेन दुष्कृतेन च कर्मणा ।<br>
पक्षोऽयं वर्धतेऽस्माकं यतः स्मो ब्रह्मराक्षसाः ३३ ।<br>
एवं वैश्याश्च शूद्रा श्च क्षत्रियाश्च विकर्मभिः ।<br>
ये ब्राह्मणान् प्रद्विषन्ति ते भवन्तीह राक्षसाः ३४ ।<br>
योषितां चैव पापानां योनिदोषेण वर्द्धते ।<br>
इयं संततिरस्माकं गतिरेषा सनातनी ३५ ।<br>
शक्ता भवन्तः सर्वेषां लोकानामपि तारणे ।<br>
तेषां ते मुनयः श्रुत्वा कृपाशीलाः पुनश्च ते ३६ ।<br>
ऊचुः परस्परं सर्वे तप्यमानाश्च ते द्विजाः ।<br>
क्षुतकीटावपन्नं च यच्चोच्छिष्टाशितं भवेत् ३७ ।<br>
केशावपन्नमाधूतं मारुतश्वासदूषितम् ।<br>
एभिः संसृष्टमन्नं च भागं वै रक्षसां भवेत् ३८ ।<br>
तस्माज्ज्ञात्वा सदा विद्वान् अन्नान्येतानि वर्जयेत् ।<br>
राक्षसानामसौ भुङ्क्ते यो भुङ्क्ते अन्नमीदृशम् ३९ ।<br>
शोधयित्वा तु तत्तीर्थमृषयस्ते तपोधनाः ।<br>
मोक्षार्थं रक्षसां तेषां संगमं तत्र कल्पयन् ४० ।<br>
अरुणायाः सरस्वत्याः संगमे लोकविश्रुते ।<br>
त्रिरात्रोपोषितः स्नातो मुच्यते सर्वकिल्बिषैः ४१ ।<br>
प्राप्ते कलियुगे घोरे अधर्मे प्रत्युपस्थिते ।<br>
अरुणासंगमे स्नात्वा मुक्तिमाप्नोति मानवः ४२ ।<br>
ततस्ते राक्षसाः सर्वे स्नाताः पापविवर्जिताः ।<br>
द्वियामाल्याम्बरधराः स्वर्गस्थितिसमन्विताः ४३ ।<br>
इति श्रीवामनपुराणे सरोमाहात्म्ये चत्वारिंशत्तमोऽध्यायः।<br>
<br>
