नारद उवाच ।<br>
कथं समहिषः क्रौञ्चो भिन्नः स्कन्देन सुव्रत ।<br>
एतन्मे विस्तराद् ब्रह्मन् कथयस्वामितद्युते १ ।<br>
पुलसत्य उवाच ।<br>
शृणुष्व कथयिष्यामि कथां पुण्यां पुरातनीम् ।<br>
यशोवृद्धिं कुमारस्य कार्तिकेयस्य नारद २ ।<br>
यत्तत्पीतं हुताशेन स्कन्नं शुक्रं पिनाकिनः ।<br>
तेनाक्रान्तोऽभवद् ब्रह्मन् मन्दतेजा हुताशनः ३ ।<br>
ततो जगाम देवानां सकाशममितद्युतिः ।<br>
तैश्चापि प्रहितस्तूर्णं ब्रह्मलोकं जगाम ह ४ ।<br>
स गच्छन् कुटुलां देवीं ददर्श पथि पावकः ।<br>
तां दृष्ट्वा प्राह कुटिले तेज एतत्सुदुर्द्धरम् ५ ।<br>
महेश्वरेण संत्यक्तं निर्दहेद् भुवनान्यपि ।<br>
तस्मात् प्रतीच्छ पुत्रोऽयं तव धन्यो भविष्यति ६ ।<br>
इत्यग्निना सा कुटिला स्मृत्वा स्वमतमुत्तमम् ।<br>
प्रक्षिपस्वाम्भसि मम प्राह वह्निं महापगा ७ ।<br>
ततस्त्वधारयद्देवी शार्वं तेजस्त्वपूपुषत् ।<br>
हुताशनोऽपि भगवान् कामचारी परिभ्रमन् ८ ।<br>
पञ्चवर्षसहस्राणि धृतवान् हव्यभुक् ततः ।<br>
मांसमस्थीनि रुधिरं मेदोन्त्ररेतसी त्वचः ९ ।<br>
रोमश्मश्व्रक्षिकेशाद्याः सर्वे जाता हिरण्मयाः ।<br>
हिरण्यरेता लोकेषु तेन गीतश्च पावकः १० ।<br>
पञ्चवर्षसहस्राणि कुटिला ज्वलनोपमम् ।<br>
धारयन्ती तदा गर्भं ब्रह्मणः स्थानमागता ११ ।<br>
तां दृष्टवान् पद्मजन्मा संतप्यन्तीं महापगाम् ।<br>
दृष्ट्वा पप्रच्छ केनायं तव गर्भः समाहितः १२ ।<br>
सा चाह शाङ्करं यत्तच्छ्रुक्रं पीतं हि वह्निना ।<br>
तदशक्तेन तेनाद्य निक्षिप्तं मयि सत्तम १३ ।<br>
पञ्चवर्ष सहस्राणि धारयन्त्याः पितामह ।<br>
गर्भस्य वर्त्तते कालो न पपात च कर्हिचित् १४ ।<br>
तच्छ्रुत्वा भगवानाह गच्छ त्वमुदयं गिरिम् ।<br>
तत्रास्ति योजनशतं रौद्रं शरवणं महत् १५ ।<br>
तत्रैनं क्षिप सुश्रोणि विस्तीर्णे गिरिसानुनि ।<br>
दशवर्षसहस्रान्ते ततो बालो भविष्यति १६ ।<br>
सा श्रुत्वा ब्रह्मणो वाक्यं रूपिणी गिरिमागता ।<br>
आगत्य गर्भं तत्याज सुखेनैवाद्रि नन्दिनी १७ ।<br>
सा तु संत्यज्य तं बालं ब्रह्माणं सहसागमत् ।<br>
आपोमयी मन्त्रवशात् संजाता कुटिला सती १८ ।<br>
तेजसा चापि शार्वेण रौक्मं शरवणं महत् ।<br>
तन्निवासरताश्चान्ये पादपा मृगपक्षिणः १९ ।<br>
ततो दशसु पूर्णेषु शरद्दशशतेष्वथ ।<br>
बालार्कदीप्तिः संजातो बालः कमललोचनः २० ।<br>
उत्तानशायी भगवान् दिव्ये शरवणे स्थितः ।<br>
मुखेऽङ्गुष्ठं समाक्षिप्य रुरोद घनराडिव २१ ।<br>
एतस्मिन्नन्तरे देव्यः कृत्तिकाः षट् सुतेजसः ।<br>
ददृशुः स्वेच्छया यान्त्यो बालं शरवणे स्थितम् २२ ।<br>
कृपायुक्ताः समाजग्मुः यत्र स्कन्दः स्थितोऽभवत् ।<br>
अहं पूर्वमहं पूर्वं तस्मै स्तन्येऽभिचुक्रुशुः २३ ।<br>
विवदन्तीः स ता दृष्ट्वा षण्मुखः समाजायत ।<br>
अबीभरंश्च ताः सर्वाः शिशुं स्नेहाच्च कृत्तिकाः २४ ।<br>
भ्रियमाणः स ताभिस्तु बालो वृद्धिमगान्मुने ।<br>
कार्त्तिकेयेति विख्यातो जातः स बलिनां वरः २५ ।<br>
एतस्मिन्नन्तरे ब्रह्मन् पावकं प्राह पद्मजः ।<br>
कियत्प्रमाणः पुत्रस्ते वर्त्तते साम्प्रतं गुहः २६ ।<br>
स तद्वचनमाकर्ण्य अजानंस्तं हरात्मजम् ।<br>
प्रोवाच पुत्रं देवेश न वेद्मि कतमो गुहः २७ ।<br>
तं प्राह भगवान् यत्तु तेजः पीतं पुरा त्वया ।<br>
त्रैयम्बलं त्रिलोकेश जातः शरवणे शिशुः २८ ।<br>
श्रुत्वा पितामहवचः पावकस्त्वरितोऽभ्यगात् ।<br>
वेगिनं मेषमारुह्य कुटिला तं ददर्श ह २९ ।<br>
ततः पप्रच्छ कुटिला शीघ्रं क्व व्रजसे कवे ।<br>
सोऽब्रवीत् पुत्रदृष्ट्यर्थं जातं शरवणे शिशुम् ३० ।<br>
साब्रवीत् तनयो मह्यं ममेत्याह च पावकः ।<br>
विवदन्तौ ददर्शाथ स्वेच्छाचारी जनार्दनः ३१ ।<br>
तौ पप्रच्छ किमर्थं वा विवादमिह चक्रथः ।<br>
तावूचतुः पुत्रहेतो रुद्र शुक्रोद्भवाय हि ३२ ।<br>
तावुवाच हरिर्देवो गच्छ तं त्रिपुरान्तकम् ।<br>
स यद्वक्ष्यति देवेशस्तत्कुरुध्वमसंशयम् ३३ ।<br>
इत्युक्तौ वासुदेवेन कुटिलाग्नी हरान्तिकम् ।<br>
समभ्येत्येत्योचतुस्तथ्यं कस्य पुत्रेति नारद ३४ ।<br>
रुद्र स्तद्वाक्यमाकर्ण्य हर्षनिर्भरमानसः ।<br>
दिष्ट्या दिष्ट्येति गिरिजां प्रोद्भूतपुलकोऽब्रवीत् ३५ ।<br>
ततोऽम्बिका प्राह हरं देव गच्छाम तं शिशुम् ।<br>
प्रष्टुं समाश्रयेद् यं स तस्य पुत्रो भविष्यति ३६ ।<br>
बाढमित्येव भगवान् समुत्तस्थौ वृषध्वजः ।<br>
सहोमया कुटिलया पावकेन च धीमता ३७ ।<br>
संप्राप्तास्ते शरवणं हराग्निकुटिलाम्बिकाः ।<br>
ददृशुः शिशुकं तं च कृत्तिकोत्सङ्गशायिनम् ३८ ।<br>
ततः स बालकस्तेषां मत्वा चिन्तितमादरात् ।<br>
योगी चतुर्मूर्तिरभूत् षण्मुखः स शिशुस्त्वपि ३९ ।<br>
कुमारः शङ्करमगाद् विशाखो गौरिमागमत् ।<br>
कुटिलामगमच्छाखो महासेनोऽग्निमभ्ययात् ४० ।<br>
ततः प्रीतियुतो रुद्र उमा च कुटिला तथा ।<br>
पावकश्चापि देवेशः परां मुदमवाप च ४१ ।<br>
ततोऽब्रुवन् कृत्तिकास्ताः षण्मुखः किं हरात्मजः ।<br>
ता अब्रवीद्धरः प्रीत्या विधिवद् वचनं मुने ४२ ।<br>
नाम्ना तु कार्त्तिकेयो हि युष्माकं तनयस्त्वसौ ।<br>
कुटुलायाः कुमारेति पुत्रोऽयं भविताव्ययः ४३ ।<br>
स्कन्द इत्येव विख्यातो गौरीपुत्रो भवत्वसौ ।<br>
गुह इत्येव नाम्ना च ममासौ तनयः स्मृतः ४४ ।<br>
माहासेन इति ख्यातो हुताशस्यास्तु पुत्रकः ।<br>
शारद्वत इति ख्यातः सुतः शरवणस्य च ४५ ।<br>
एवमेष महायोगी पृथिव्यां ख्यातिमेष्यति ।<br>
षडास्यत्वान् महाबाहुः षण्मुखो नाम गीयते ४६ ।<br>
इत्येवमुक्त्वा भगवान् शूलपाणिः पितामहम् ।<br>
सस्मार दैवतैः सार्द्धं तेऽप्याजग्मुस्त्वरान्विताः ४७ ।<br>
प्रणिपत्य च कामारिमुमां च गिरिनन्दिनीम् ।<br>
दृष्ट्वा हुताशनं प्रीत्या कुटिलां कृत्तिकास्तथा ४८ ।<br>
ददृशुर्बालमत्युग्रं षण्मुखं सूर्यसंनिभम् ।<br>
मुष्णन्तमिव चक्षूंषि तेजसा स्वेन देवताः ४९ ।<br>
कौतुकाभिवृताः सर्वे एवमूचुः सुरोत्तमाः ।<br>
देवकार्यं त्वया देव कृतं देव्याग्निना तथा ५० ।<br>
तदुत्तष्ठ व्रजामोऽद्य तीर्थमौजसमव्ययम् ।<br>
कुरुक्षेत्रे सरस्वत्यामभिषिञ्चाम षण्मुखम् ५१ ।<br>
सेनायाः पतिरस्त्वेष देवगन्धर्वकिंनराः ।<br>
महिषं घातयत्वेष तारकं च सुदारुणम् ५२ ।<br>
बाढमित्यब्रवीच्छर्वः समुत्तस्थुः सुरास्ततः ।<br>
कुमारसहिता जग्मुः कुरुक्षेत्रं महाफलम् ५३ ।<br>
तत्रैव देवताः सेन्द्रा रुद्र ब्रह्मजनार्दनाः ।<br>
यत्नमस्याभिषेकार्थं चक्रुर्मुनिगणैः सह ५४ ।<br>
ततोऽम्बुना सप्तसमुद्र वाहिनीनदीजलेनापि महाफलेन ।<br>
वरौषधीभिश्च सहस्रमूर्त्तिभिस्तदाभ्यषिञ्चन् गुहमच्युताद्याः ५५ ।<br>
अभिषिञ्चति सेनान्यां कुमारे दिव्यरूपिणि ।<br>
जगुर्गन्धर्वपतयो ननृतुश्चाप्सरोगणाः ५६ ।<br>
अभिषिक्तं कुमारं च गिरिपुत्री निरीक्ष्य हि ।<br>
स्नेहादुत्सङ्गगं स्कन्दं मूÞर्यजिघ्रन्मुहुर्मुहुः ५७ ।<br>
जिघ्रती कार्त्तिकेयस्य अभिषेकार्द्र माननम् ।<br>
भात्यद्रि जा यथेन्द्र स्य देवमातादितिः पुरा ५८ ।<br>
तदाभिषिक्तं तनयं दृष्ट्वा शर्वो मुदं ययौ ।<br>
पावकः कृत्तिकाश्चैव कुटिला च यशस्विनी ५९ ।<br>
ततोऽभिषिक्तस्य हरः सेनापत्ये गुहस्य तु ।<br>
प्रमथांश्चतुरः प्रादाच्छक्रतुल्यपराक्रमान् ६० ।<br>
घण्टाकर्णं लोहिताक्षं नन्दिसेनं च दारुणम् ।<br>
चतुर्थं बलिनां मुख्यं ख्यातं कुमुदमालिनम् ६१ ।<br>
हरदत्तान् गणान् दृष्ट्वा देवाः स्कन्दस्य नारद ।<br>
प्रददुः प्रमथान् स्वान् स्वान् सर्वे ब्रह्मपुरोगमाः ६२ ।<br>
स्थाणुं ब्रह्मा गणं प्रादाद् विष्णुः प्रादाद् गणत्रयम् ।<br>
संक्रमं विक्रमं चैव तृतीयं च पराक्रमम् ६३ ।<br>
उत्केशं पङ्कजं शक्रो रविर्दण्डकपिङ्गलौ ।<br>
चन्द्रो मणिं वसुमणिमश्विनौ वत्सनन्दिनौ ६४ ।<br>
ज्योतिर्हुताशनः प्रादाज्ज्वलज्जिह्वं तथा परम् ।<br>
कुन्दं मुकुन्दं कुसुमं त्रीन् धातानुचरान् ददौ ६५ ।<br>
चक्रानुचक्रौ त्वष्टा च वेधातिस्थिरसुस्थिरौ ।<br>
पाणित्यजं कालकञ्च प्रादात् पूषा महाबलौ ६६ ।<br>
स्वर्णमालं घनाह्वं च हिमवान् प्रमथोत्तमौ ।<br>
प्रादाद्देवोच्छ्रितो विन्ध्यस्त्वतिशृङ्गं च पार्षदम् ६७ ।<br>
सुवर्चसं च वरुणः प्रददौ चातिवर्चसम् ।<br>
संग्रहं विग्रहं चाब्धिर्नागा जयमहाजयौ ६८ ।<br>
उन्मादं शङ्कुकर्णं च पुष्पदन्तं तथाम्बिका ।<br>
घसं चातिघसं वायुः प्रादादनुचरावुभौ ६९ ।<br>
परिघं चटकं भीमं दहतिदहनौ तथा ।<br>
प्रददावंशुमान् पञ्च प्रमथान् षण्मुखाय हि ७० ।<br>
यमः प्रमाथमुन्माथं कालसेनं महामुखम् ।<br>
तालपत्रं नाडिजङ्घं षडेवानुचरान् ददौ ७१ ।<br>
सुप्रभं च सुकर्माणं ददौ धाता<sup id="cite_ref-1" class="reference"><a href="#cite_note-1">[१]</a></sup> गणेश्वरौ ।<br>
सुव्रतं सत्यसन्धं च मित्रः प्रादाद द्विजोत्तम ७२ ।<br>
अनन्तः शङ्कुपीठश्च निकुम्भः कुमुदोऽम्बुजः ।<br>
एकाक्षः कुनटी चक्षुः किरीटी कलशोदरः ७३ ।<br>
सूचीवक्त्रः कोकनदः प्रहासः प्रियकोऽच्युतः ।<br>
गणाः पञ्चदशैते हि यक्षैर्दत्ता गुहस्य तु ७४ ।<br>
कालिन्द्याः कालकन्दश्च नर्मदाया रणोत्कटः ।<br>
गोदावर्याः सिद्धयात्रस्तमसायाद्रि कम्पकः ७५ ।<br>
सहस्रबाहुः सीताया वञ्जुलायाः सितोदरः ।<br>
मन्दाकिन्यास्तथा नन्दो विपाशायाः प्रियङ्करः ७६ ।<br>
ऐरावत्याश्चतुर्द्दंष्ट्रः षोडशाक्षो वितस्तया ।<br>
मार्जारं कौशिकी प्रादात् क्रथक्रौञ्चौ च गौतमी ७७ ।<br>
बाहुदा शतशीर्षं च वाहा गोनन्दनन्दिकौ ।<br>
भीमं भीमरथी प्रादाद् वेगारिं सरयूर्ददौ ७८ ।<br>
अष्टबाहुं ददौ काशी सुबाहुमपि गण्डकी ।<br>
महानदी चित्रदेवं चित्रा चित्ररथं ददौ ७९ ।<br>
कुहूः कुवलयं प्रादान्मधुवर्णं मधूदका ।<br>
जम्बूकं धूतपापा च वेणा श्वेताननं ददौ ८० ।<br>
श्रुतवर्णं च पर्णासा रेवा सागरवेगिनम् ।<br>
प्रभावार्थं सहं प्रादात् काञ्चना कनकेक्षणम् ८१ ।<br>
गृध्रपत्रं च विमला चारुवक्त्रं मनोहरा ।<br>
धूतपापा महारावं कर्णा विद्रुमसंनिभम् ८२ ।<br>
सुप्रसादं सुवेणुश्च जिष्णुमोघवती ददौ ।<br>
यज्ञबाहुं विशाला च सरस्वत्यो ददुर्गणान् ८३ ।<br>
कुटिला तनयस्यादाद्दश शक्रबलान् गणान् ।<br>
करालं सितकेशं च कृष्णकेशं जटाधरम् ८४ ।<br>
मेघनादं चतुर्द्दंष्ट्रं विद्युज्जिह्वं दशाननम् ।<br>
सोमाप्यायनमेवोग्रं देवयाजिनमेव च ८५ ।<br>
हंसास्यं कुण्डजठरं बहुग्रीवं हयाननम् ।<br>
कूर्मग्रीवं च पञ्चैतान् ददुः पुत्राय कृत्तिकाः ८६ ।<br>
स्थाणुजङ्घं कुम्भवक्त्रं लोहजङ्घं महाननम् ।<br>
पिण्डाकारं च पञ्चैतान् ददुः स्कन्दाय चर्षयः ८७ ।<br>
नागजिह्वं चन्द्र भासं पाणिकूर्मशशीक्षकम् ।<br>
चाषवक्त्रं च जम्बूकं ददौ तीर्थः पृथूदकः ८८ ।<br>
चक्रतीर्थं सुचक्राक्षं मकराक्षं गयाशिरः ।<br>
गणं पञ्चशिखं नाम ददौ कनखलः स्वकम् ८९ ।<br>
बन्धुदत्तं वाजिशिरो बाहुशालं च पुष्करम् ।<br>
सर्वौजसं माहिषकं मानसः पिङ्गलं यथा ९० ।<br>
रुद्र मौशनसः प्रादात् ततोऽन्ये मातरो ददुः ।<br>
वसुदामां सोमतीर्थः प्रभासो नन्दिनीमपि ९१ ।<br>
इन्द्र तीर्थं विशोकां च उदपानो घनस्वनाम् ।<br>
सप्तसारस्वतः प्रादान्मातरश्चतुरोद्भुताः ९२ ।<br>
गीतप्रियां माधवीं च तीर्थनेमिं स्मिताननाम् ।<br>
एकचूडां नागतीर्थः कुरुक्षेत्रं पलासदाम् ९३ ।<br>
ब्रह्मयोनिश्चण्डशिलां भद्र कालीं त्रिविष्टपः ।<br>
चौण्डीं भैण्डीं योगभैण्डीं प्रादाच्चरणपावनः ९४ ।<br>
सोपानीयां मही प्रादाच्छालिकां मानसो हृदः ।<br>
शतघण्टां शतानन्दां तथोलूखलमेखलाम् ९५ ।<br>
पद्मावतीं माधवीं च ददौ बदरिकाश्रमः ।<br>
सुषमामैकचूडां च देवीं धमधमां तथा ९६ ।<br>
उत्क्राथनीं वेदमित्रां केदारो मातरो ददौ ।<br>
सुनक्षत्रां कद्रू लां च सुप्रभातां सुमङ्गलाम् ९७ ।<br>
देवमित्रां चित्रसेनां ददौ रुद्र महालयः ।<br>
कोटरामूर्ध्ववेणीं च श्रीमतीं बहुपुत्रिकाम् ९८ ।<br>
पलितां कमलाक्षीं च प्रयागो मातरो ददौ ।<br>
सूपलां मधुकुम्भां च ख्यातिं दहदहां पराम् ९९ ।<br>
प्रादात् खटकटां चान्यां सर्वपापविमोचनः ।<br>
संतानिकां विकलिकां क्रमश्चत्वरवासिनीम् १०० ।<br>
जलेश्वरीं कुक्कुटिकां सुदामां लोहमेखलाम् ।<br>
वपुष्मत्युल्मुकाक्षी च कोकनामा महाशनी ।<br>
रौद्रा कर्कटिकातुण्डा श्वेततीर्थो ददौ त्विमाः १०१ ।<br>
एतानि भूतानि गणांश्च मातरो दृष्ट्वा महात्मा विनतातनूजः ।<br>
ददौ मयूरं स्वसुतं महाजवं तथारुणस्ताम्रचूडं च पुत्रम् १०२ ।<br>
शक्तिं हुताशोऽद्रि सुता च वस्त्रं दण्डं गुरुः सा कुटिला कमण्डलुम् ।<br>
मालां हरिः शूलधरः पताकां कण्ठे च हारं मघवानुरस्तः १०३ ।<br>
गणैर्वृतो मातृभिरन्वयातो मयूरसंस्थो वरशक्तिपाणिः ।<br>
सैन्याधिपत्ये स कृतो भवेन रराज सूर्येव महावपुष्मान् १०४ ।<br>
इति श्रीवामनपुराणे सप्तपञ्चाशोऽध्यायः ॥ 57 ॥।<br>
