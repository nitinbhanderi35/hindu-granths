पुलस्त्य उवाच।।<br>
ततो मुरारिभवनं समभ्येत्य सुरास्ततः।<br>
ऊचुर्देवं नमस्कृत्य जगत्संक्षुब्धिकारणम्।। ६२.१<br>
<br>
तच्छ्रुत्वा भगवान् प्राह गच्छामो हरमन्दिरम्।<br>
स वेत्स्यति महाज्ञानी जगत्क्षुब्धं चराचरम्।। ६२.२<br>
<br>
तथोक्ता वासुदेवेन देवाः शक्रपुरोगमाः।<br>
जनार्दनं पुरस्कृत्य प्रजग्मुर्मन्दरं गिरिम्।<br>
न तत्र देवं न वृषं न देवीं न च नन्दिनम्।। ६२.३<br>
<br>
शून्यं गिरिमपश्यन्त अज्ञानतिमिरावृताः।<br>
तान् मूढदृष्टीन् संप्रोक्ष्य देवान् विष्णुर्महाद्युतिः।। ६२.४<br>
<br>
प्रोवाच किं न पश्यध्वं महेशं पुरतः स्थितम्।<br>
तमूचुर्नैव देवेशं पश्यामो गिरिजापतिम्।। ६२.५<br>
<br>
न विद्मः कारणं तच्च येन दृष्टिर्हता हि नः।<br>
तानुवाच जगन्मूर्तिर्यूयं देवस्य सागसः।। ६२.६<br>
<br>
पापिष्ठा गर्भहन्तारो मृडान्याः स्वार्थतत्पराः।<br>
तेन ज्ञानविवेको वै हृतो देवेन शूलिना।। ६२.७<br>
<br>
येनाग्रतः स्थितमपि पश्यन्तोऽपि न पश्यथ।<br>
तस्मात् कायविशुद्ध्यर्थं देवदृष्ट्यर्थमादरात्।। ६२.८<br>
<br>
तप्तकृच्छ्रेण संशुद्धाः कुरुध्वं स्नानमीश्वरे।<br>
क्षीरस्नाने प्रयुञ्जीत सार्द्धं कुम्भशतं सुराः।। ६२.९<br>
<br>
दधिस्नाने चतुःषष्टिर्द्वात्रिंशद्धविषोऽर्हणे।<br>
पञ्चगव्यस्य शुद्धस्य कुम्भाः षोडश कीर्तिताः।। ६२.१०<br>
<br>
मधुनोऽष्टौ जलस्योक्ताः सर्वे ते द्विगुणाः सुराः।<br>
ततो रोचनया देवमष्टोत्तरशतेन हि।। ६२.११<br>
<br>
अनुलिम्पेत् कुङ्कुमेन चन्दनेन च भक्तितः।<br>
बिल्वपत्रैः सकमलैः धत्तूरसुरचन्दनैः।। ६२.१२<br>
<br>
मन्दारैः पारिजातैश्च अतिमुक्तैस्तथाऽर्चयेत्।<br>
अगुरुं सह कालेयं चन्दनेनापि धूपयेत्।। ६२.१३<br>
<br>
जप्तव्यं शतरूद्रीयं ऋग्वेदोक्तैः पदक्रमैः।<br>
एवं कृते तु देवेशं पश्यध्वं नेतरेण च।। ६२.१४<br>
<br>
इत्युक्ता वासुदेवेन देवाः केशवमब्रुवन्।<br>
विधानं तप्तकृच्छ्रस्य कथ्यतां मधुसूदन।<br>
यस्मिंश्चीर्णे कायशुद्धिर्भवते सार्वकालिकी।। ६२.१५<br>
<br>
वासुदेव उवाच।।<br>
त्र्यहमुष्णं पिबेदापः त्र्यहमुष्णं पयः पिबेत्।<br>
त्र्यहमुष्णं पिबेत्सर्पिर्वायुभक्षो दिनत्रयम्।। ६२.१६<br>
<br>
पला द्वादश तोयस्य पलाष्टौ पयसः सुराः।<br>
षट्पलं सर्पिषः प्रोक्तं दिवसे दिवसे पिबेत्।। ६२.१७<br>
<br>
पुलस्त्य उवाच।।<br>
इत्येवमुक्ते वचने सुराः कायविशुद्धये।<br>
तप्तकृच्छ्ररहस्यं वै चक्रुः शक्रपुरोगमाः।। ६२.१८<br>
<br>
ततो व्रते सुराश्चीर्णे विमुक्ताः पापतोऽभवन्।<br>
विमुक्तपापा देवेशं वासुदेवमथाब्रुवन्।। ६२.१९<br>
<br>
क्वासौ वद जगन्नाथ शंभुस्तिष्ठति केशव।<br>
यं क्षीराद्यभिषेकेण स्नापयामो विधानतः।। ६२.२०<br>
<br>
अथोवाच सुरान्विष्णुरेष तिष्ठति शङ्करः।<br>
मद्देहे किं न पश्यध्वं योगश्चायं प्रतिष्ठितः।। ६२.२१<br>
<br>
तमूचुर्नैव पश्यामस्त्वत्तो वै त्रिपुरान्तकम्।<br>
सत्यं वद सुरेशान महेशानः क्व तिष्ठति।। ६२.२२<br>
<br>
ततोऽव्ययात्मा स हरिः स्वहृत्पङ्कजशायिनम्।<br>
दर्शयामास देवानां मुरारिर्लिङ्गमैश्वरम्।। ६२.२३<br>
<br>
ततः सुराः क्रमेणैव क्षीरादिभिरनन्तरम्।<br>
स्नापयांचक्रिरे लिङ्गं शाश्वतं ध्रुवमव्ययम्।। ६२.२४<br>
<br>
गोरोचनया त्वालिप्य चन्दनेन सुगन्धिना।<br>
बिल्वपत्राम्बुजैर्देवं पूजयामासुरञ्जसा।। ६२.२५<br>
<br>
प्रधूप्यागुरुणा भक्त्या निवेद्य परमैषधीः।<br>
जप्त्वाऽष्टशतनामानं प्रणामं चक्रिरे ततः।। ६२.२६<br>
<br>
इत्येवं चिन्तयन्तश्च देवावेतौ हरीश्वरौ।<br>
कथं योगत्वमापन्नौ सत्त्वान्धतमसोद्भवौ।। ६२.२७<br>
<br>
सुराणां चिन्तितं ज्ञात्वा विश्वमूर्तिरभूद्विभुः।<br>
सर्वलक्षणसंयुक्तः सर्वायुधधरोऽव्ययः।। ६२.२८<br>
<br>
सार्द्धं त्रिनेत्रं कमलाहिकुण्डलं जटागुडाकेशखगर्षभध्वजम्।<br>
समाधवं हारभुजङ्गवक्षसं पीताजिनाच्छन्नकटिप्रदेशम्।। ६२.२९<br>
<br>
चक्रासिहस्तं हलशार्ङ्गपाणिं पिनाकशूलाजगवान्वितं च।<br>
कपर्दखट्वाङ्गकपालघण्टासशङ्खटङ्काररवं महर्षे।। ६२.३०<br>
<br>
दृष्ट्वैव देवा हरिशङ्करं तं नमोऽस्तु ते सर्वगताव्ययेति।<br>
प्रोक्त्वा प्रणामं कमलासनाद्याश्चक्रुर्मतिं चैकतरां नियुज्य।। ६२.३१<br>
<br>
तानेकचित्तान् विज्ञाय देवान् देवपतिर्हरिः।<br>
प्रगृह्याभ्यद्रवत्तूर्णं कुरुक्षेत्रं स्वमाश्रमम्।। ६२.३२<br>
<br>
ततोऽपश्यन्त देवेशं स्थाणुभूतं जले शुचिम्।<br>
दृष्ट्वा नमः स्थाणवेति प्रोक्त्वा सर्वेह्युपाविशन्।। ६२.३३<br>
<br>
ततोऽब्रवीत् सुरपतिरेह्येहि दीयतां वरः।<br>
क्षुब्धं जगज्जगन्नाथ उन्मज्जस्व प्रियातिथे।। ६२.३४<br>
<br>
ततस्तां मधुरां वाणीं शुश्राव वृषभध्वजः।<br>
श्रुत्वोत्तस्थौ च वेगेन सर्वव्यापी निरञ्जनः।। ६२.३५<br>
<br>
नमोऽस्तु सर्वदेवेभ्यः प्रोवाच प्रहसन् हरः।<br>
स चागतः सुरैः सेन्द्रः प्रणतो विनयान्वितैः।। ६२.६२<br>
<br>
तमूचुर्देवताः सर्वास्त्यज्यतां शङ्कर द्रुतम्।<br>
महाव्रतं त्रयो लोकाः क्षुब्धास्त्वत्तेजसावृताः।। ६२.३७<br>
<br>
अथोवाच महादेवो मया त्यक्तो महाव्रतः।<br>
ततः सुरा दिवं जग्मुर्हृष्टाः प्रयतमानसाः।। ६२.३८<br>
<br>
ततोऽपि कम्पते पृथ्वी साब्धिद्वीपाचला मुने।<br>
ततोऽभिचिन्तयद्रुद्रः किमर्थं क्षुभिता मही।। ६२.३९<br>
<br>
ततः पर्यचरच्छूली कुरुक्षेत्रं समन्ततः।<br>
ददर्शौघवतीतीरे उशनसं तपोनिधिम्।। ६२.४०<br>
<br>
ततोऽब्रवीत्सुरपतिः किमर्थं तप्यते तपः।<br>
जगत्क्षोभकरं विप्र तच्छीघ्रं कथ्यतां मम।। ६२.४१<br>
<br>
उशना उवाच।।<br>
तवाराधनकामार्थं तप्यते हि महत्तपः।<br>
संजीवनीं शुभां विद्यां ज्ञातुमिच्छे त्रिलोचन।। ६२.४२<br>
<br>
हर उवाच।।<br>
तपसा परितुष्टोऽस्मि सुतप्तेन तपोधन।<br>
तस्मात् संजीवनीं विद्यां भवान् ज्ञास्यति तत्वतः।। ६२.४३<br>
<br>
वरं लब्ध्वा ततः शुक्रस्तपसः संन्यवर्त्तत।<br>
तथापि चलते पृथ्वी साब्धिभूभृन्नगावृता।। ६२.४४<br>
<br>
ततोऽगमन्महादेवः सप्तसारस्वतं शुचिः।<br>
ददर्श नृत्यमानं च ऋषिं मङ्कणसंज्ञितम्।। ६२.४५<br>
<br>
भावेन पोप्लूयति बालवत् स भुजौ प्रसार्यैव ननर्त्त वेगात्।<br>
तस्यैव वेगेन समाहता तु चचाल भूर्भूमिधरैः सहैव।। ६२.४६<br>
<br>
तं शङ्करोऽभ्येत्य करे निगृह्य प्रोवाच वाक्यं प्रहसन् महर्षे।<br>
किं भावितो नृत्यसि केन हेतुना वदस्व मामेत्य किमत्र तुष्टिः।। ६२.४७<br>
<br>
स ब्राह्मणः प्राह ममाद्य तुष्टिर्येनेह जाता श्रृणु तद् द्विजेन्द्र।<br>
बहून् गणान् वै मम तप्यतस्तपः संवत्सरान् कायविशोषणार्थम्।। ६२.४८<br>
<br>
ततोऽनुपश्यामि करात् क्षतोत्थं निर्गच्छते शाकरसं ममेह।<br>
तेनाद्य तुष्टोऽस्मि भृशं द्विजेन्द्र येनास्मि नृत्यामि सुभावितात्मा।। ६२.४९<br>
<br>
तं प्राह शंभुर्द्विज पश्य मह्यं भस्म प्रवृत्तोऽङ्गुलितोऽतिशुक्लम्।<br>
संताडनादेव न च प्रहर्षो ममास्ति नूनं हि भवान् प्रमत्तः।। ६२.५०<br>
<br>
श्रुत्वाऽथ वाक्यं वृषभध्वजस्य मत्वा मुनिर्मङ्कणको महर्षे।<br>
नृत्यं परित्यज्य सुविस्मितोऽथ ववन्द पादौ विनयावनम्रः।। ६२.५१<br>
<br>
तमाह शंभुर्द्विज गच्छ लोकं तं ब्रह्मणो दुर्गममव्ययस्य।<br>
इदं च तीर्थं प्रवरं पृथिव्यां पृथूदकस्यास्तु समं फलेन।। ६२.५२<br>
<br>
सांनिध्यमत्रैव सुरासुराणां गन्धर्वविद्याधरकिन्नराणाम्।<br>
सदाऽस्तु धर्मस्य निधानमग्र्यं सारस्वतं पापमलापहारि।। ६२.५३<br>
<br>
सुप्रभा काञ्चनाक्षी च सुवेणुर्विमलोदका।<br>
मनोहरा चौघवती विशाला च सरस्वती।। ६२.५४<br>
<br>
एताः सप्त सरस्वत्यो निविसिष्यन्ति नित्यशः।<br>
सोमपालफलं सर्वाः प्रयच्छन्ति सुपुण्यदाः।। ६२.५५<br>
<br>
भवानपि कुरुक्षेत्रे मूर्तिं स्थाप्य गरीयसीम्।श्<br>
गमिष्यति महापुण्यं ब्रह्मलोकं सुदुर्गमम्।। ६२.५६<br>
<br>
इत्येवमुक्तो देवेन शंकरेण तपोधनः।<br>
मूर्त्तिं स्थाप्य कुरुक्षेत्रे ब्रह्मलोकमगाद् वशी।। ६२.५७<br>
<br>
गते मङ्कणके पृथ्वी निश्चला समजायत।<br>
अथागान्मन्दरं शंभुर्निजमावसथं शुचिः।। ६२.५८<br>
<br>
एतत् तवोक्तं द्विज शंकरस्तु गतस्तदासीत् तपसेऽथ शैले।।<br>
शून्येऽभ्यगाद् दृष्टमतिर्हि देव्या संयोधितो येन हि कारणेन।। ६२.५९<br>
<br>
इति श्रीवामनपुराणे षट्त्रिशोध्यायः ।। ६२ ।।<br>
