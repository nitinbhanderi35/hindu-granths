<b>पुलस्त्य उवाच</b><br>
ततः करतले रुद्रः कपाले दारुणे स्थिते।<br>
संतापमगमद् ब्रह्मंश्चिन्तया व्याकुलेन्द्रियः॥ ३-१<br>
<br>
ततः समागता रौद्रा नीलाञ्चनचयप्रभा।<br>
सरक्तमूर्द्धजा भीमा ब्रह्महत्या हरान्तिकम्॥ ३-२<br>
<br>
तामागतां हरो दृष्ट्वा पप्रच्छ विकरालिनीम्।<br>
काऽसि त्वमागता रौद्रे केनाप्यर्थेन तद्वद॥ ३-३<br>
<br>
कपालिनमथोवाच ब्रह्महत्या सुदारुणा।<br>
ब्रह्मवध्याऽस्मि संप्राप्तां मां प्रतीच्छ त्रिलोचन॥ ३-४<br>
<br>
इत्येवमुक्त्वा वचनं ब्रह्महत्या विवेश ह।<br>
त्रिशूलपाणिनं रुद्रं संप्रतापितविग्रहम्॥ ३-५<br>
<br>
ब्रह्महत्याभिभूतश्च शर्वो बदरिकाश्रमम्।<br>
आगच्छन्न ददर्शाथ नरनारायणावृषी॥ ३-६<br>
<br>
अदृष्ट्वा धर्मतनयौ चिन्ता शोकसमन्वितः।<br>
जगाम यमुनां स्नातुं साऽपि शुष्कजलाऽभवत्॥ ३-७<br>
<br>
कालिन्दीं शुष्कसलिलां निरीक्ष्य वृषकेतनः।<br>
प्लक्षजां स्नातुमगमदन्तर्द्धानं च सा गता॥ ३-८<br>
<br>
ततो नु पुष्करारण्यं मागधारण्यमेव च।<br>
सैन्धवारण्यमेवासौ गत्वा स्नातो यथेच्छया॥ ३-९<br>
<br>
तथैव नैमिषारण्यं धर्मारण्यं तथेश्वरः।<br>
स्नातो नैव च सा रौद्रा ब्रह्महत्या व्यमुञ्चत॥ ३-१०<br>
<br>
सरित्सु तीर्थेषु तथाश्रमेषु पुण्येषु देवायतनेषु शर्वः।<br>
समायुतो योगयुतोऽपि पापान्नावाप मोक्षं जलदध्वजोऽसौ॥ ३-११<br>
<br>
ततो जगाम निर्विण्णः शंकरः कुरुजाङ्गलम्।<br>
तत्र गत्वा ददर्शाथ चक्रपाणिं खगध्वजम्॥ ३-१२<br>
<br>
तं  दृष्ट्वा पुण्डरीकाक्षं शङ्खचक्रगदाधरम्।<br>
कृताञ्जलिपुटो भूत्वा हरः स्तोत्रमुदीरयत्॥ ३-१३<br>
<br>
<b> हर उवाच</b><br>
नमस्ते देवतानाथ नमस्ते गरुडध्वज।<br>
शङ्खचक्रगदापाणे वासुदेव नमोऽस्तु ते॥ ३-१४<br>
<br>
नमस्ते निर्गुणानन्त अप्रतर्क्याय वेधसे<br>
ज्ञानाज्ञान निरालम्ब सर्वालम्ब नमोऽस्तु ते॥ ३-१५<br>
<br>
रजोयुक्त नमस्तेऽस्तु ब्रह्ममूर्ते सनातन।<br>
त्वया सर्वमिदं नाथ जगत्सृष्टं चराचरम्॥ ३-१६<br>
<br>
सत्त्वाधिष्ठित लोकेश विष्णुमूर्ते अधोक्षज।<br>
प्रजापाल महाबाहो जनार्दन नमोऽस्तु ते॥ ३-१७<br>
<br>
तमो मूर्त्ते अहं ह्येष त्वदंशक्रोधसंभवः।<br>
गुणाभियुक्त देवेश सर्वव्यापिन् नमोऽस्तु ते॥ ३-१८<br>
<br>
भूरियं त्वं जगन्नाथ जलाम्बरहुताशनः।<br>
वायुर्बुद्धिर्मनश्चापि शर्वरी त्वं नमोऽस्तु ते॥ ३-१९<br>
<br>
धर्मो यज्ञस्तपः सत्यमहिंसा शौचमार्जवम्।<br>
क्षमा दानं दया लक्ष्मीर्ब्रह्मचर्यं त्वमीश्वर॥ ३-२०<br>
<br>
त्वं साङ्गाश्चतुरो वेदास्त्वं वेद्यो वेदपारगः।<br>
उपवेदा भवानीश सर्वोऽसि त्वं नमोऽस्तु ते॥ ३-२१<br>
<br>
नमो नमस्तेऽच्युत चक्रपाणे नमोऽस्तु ते माधव मीनमूर्ते।<br>
लोके भवान् कारुणिको मतो मे त्रायस्व मां केशव पापबन्धात्॥ ३-२२<br>
<br>
ममाशुभं नाशय विग्रहस्थं यद् ब्रह्महत्याऽभिभवं बभूव।<br>
दग्धोऽस्मि नष्टोऽस्म्यसमीक्ष्यकारी पुनीहि तीर्थोऽसि नमो नमस्ते॥ ३-२३<br>
<br>
<b>पुलस्त्य उवाच</b><br>
इत्थं स्तुतश्चक्रधरः शंकरेण महात्मना।<br>
प्रोवाच भगवान् वाक्यं ब्रह्महत्याक्षयाय हि॥ ३-२४<br>
<br>
<b>गिरिरुवाच॥</b><br>
महेश्वर श्रृणुष्वेमां मम वाचं कलस्वनाम्।<br>
ब्रह्महत्याक्षयकरीं शुभदां पुण्यवर्धनीम्॥ ३-२५<br>
<br>
योऽसौ प्राङ्मण्डले पुण्ये मदंशप्रभवोऽव्ययः।<br>
प्रयागे वसते नित्यं योगशायीति विश्रुतः॥ ३-२६<br>
<br>
चरणाद् दक्षिणात्तस्य विनिर्याता सरिद्वरा।<br>
विश्रुता वरणेत्येव सर्वपापहरा शुभा॥ ३-२७<br>
<br>
सव्यादन्या द्वितीया च असिरित्येव विश्रुता।<br>
ते उभे सरितच्छ्रेष्ठे लोकपूज्ये बभूवतुः॥ ३-२८<br>
<br>
ताभ्यां मध्ये तु यो देशस्तत्क्षेत्रं योगशायिनः।<br>
त्रैलोक्यप्रवरं तीर्थं सर्वपापप्रमोचनम्।३-२९<br>
<br>
न तादृशोऽस्ति गगने न भूभ्यां न रसातले। <br>
तत्रास्ति नगरी पुण्या ख्याता वाराणसी शुभा।<br>
यस्यां हि भोगिनोऽपीश प्रयान्ति भवतो लयम्॥ ३-३०<br>
<br>
विलासिनीनां रशनास्वनेन श्रुतिस्वनैर्ब्रह्मणपुंगवानाम्।<br>
शुचिस्वरत्वं गुरवो निशम्य हास्यादशासन्त मुहुर्मुहुस्तान्॥ ३-३१<br>
<br>
व्रजत्सु योषित्सु चतुष्पथेषु पदान्यलक्तारुणितानि दृष्ट्वा।<br>
ययौ शशी विस्मयमेव यस्यां किंस्वित् प्रयाता स्थलपद्मिनीयम्॥ ३-३२<br>
<br>
तुङ्गनि यस्यां सुरमन्दिराणि रुन्धन्ति चन्द्रं रजनीसुखेषु।<br>
दिवाऽपि सूर्यं पवनाप्लुताभिर्दीर्घाभिरेवं सुपताकिकाभिः॥ ३-३३<br>
<br>
भृङ्गाश्च यस्यां शशिकान्तभित्तौ प्रलोभ्यमानाः प्रतिबिम्बितेषु।<br>
आलेख्ययोषिद्विमलाननाब्जेष्वीयुर्भ्रमान्नैव च पुष्पकान्तम्॥ ३-३४<br>
<br>
परिश्रमश्चापि पराजितेषु नरेषु संमोहनखेलनेन।<br>
यस्यां जलक्रीडनसंगतासु न स्त्रीषु शंभो गृहदीर्घकासु॥ ३-३५<br>
<br>
न चैव कश्चित् परमन्दिराणि रुणद्धि शंभो सहसा ऋतेऽक्षन्।<br>
न चाबलानां तरसा पराक्रमं करोति यस्यां सुरतं हि मुक्त्वा॥ ३-३६<br>
<br>
पाशग्रन्थिर्गजेन्द्राणां दानच्छेदो मदच्युतौ।<br>
यस्यां मानमदौ पुंसां करिणां यौवनागमे॥ ३-३७<br>
<br>
प्रियदोषाः सदा यस्यां कौशिका नेतरे जनाः।<br>
तारागणेऽकुलीनत्वं गद्ये वृत्तच्युतिर्विभो॥ ३-३८<br>
<br>
भृतिलुब्धा विलासिन्यो भुजंगपरिवारिताः।<br>
चन्द्रभूषितदेहाश्च यस्यां त्वमिव शंकर॥ ३-३९<br>
<br>
ईदृशायां सुरेशान वाराणस्यां महाश्रमे।<br>
वसते भगवाँल्लोलः सर्वपापहरो रविः॥ ३-४०<br>
<br>
दशाश्वमेधं यत्प्रोक्तं मदंशो यत्र केशवः।<br>
तत्र गत्वा सुरश्रेष्ठ पापमोक्षमवाप्स्यसि॥ ३-४१<br>
<br>
इत्येवमुक्तो गरु-डध्वजेन वृषध्वजस्तं शिरसा प्रणम्य।<br>
जगाम वेगाद् गरुडो यथाऽसौ वाराणसीं पापविमोचनाय॥ ३-४२<br>
<br>
गत्वा सुपुण्यां नगरीं सुतीर्थां दृष्ट्वा च लोलं सदशाश्वमेधम्।<br>
स्नात्वा च तीर्थेषु विमुक्तपापः स केशवं द्रष्टुमुपाजगाम॥ ३-४३<br>
<br>
केशवं शंकरो दृष्ट्वा प्रणिपत्येदमब्रवीत्।<br>
त्वत्प्रसादाद् हृषीकेश ब्रह्महत्या क्षयं गता॥ ३-४४<br>
<br>
नेदं कपालं देवेश मद्धस्तं परिमुञ्चति।<br>
कारणं वेद्मि न च तदेतन्मे वक्तुमर्हसि॥ ३-४५<br>
<br>
<b>पुलस्त्य उवाच</b><br>
महादेववचः श्रुत्वा केशवो वाक्यमब्रवीत्।<br>
विद्यते कारणं रुद्र तत्सर्वं कथयामि ते॥ ३-४६<br>
<br>
योऽसौ ममाग्रतो दिव्यो ह्रदः पद्मोत्पलैर्युतः।<br>
एष तीर्थवरः पुण्यो देवगन्धर्वपूजितः॥ ३-४७<br>
<br>
एतस्मिन्प्रवरे तीर्थे स्नानं शंभो समाचर।<br>
स्नातमात्रस्य चाद्यैव कपालं परिमोक्ष्यति॥ ३-४८<br>
<br>
ततः कपाली लोके च ख्यातो रुद्र भविष्यसि।<br>
कपालमोचनेत्येवं तीर्थं चेदं भविष्यति॥ ३-४९<br>
<br>
<b>पुलस्त्य उवाच</b><br>
एवमुक्तः सुरेशेन केशवेन महेश्वरः।<br>
कपालमोचने सस्नौ वेदोक्तविधिना मुने॥ ३-५०<br>
<br>
स्नातस्य तीर्थे त्रिपुरान्तकस्य परिच्युतं हस्ततलात् कपालम्।<br>
नाम्ना बभूवाथ कपालमोचनं तत्तीर्थवर्यं भगवत्प्रसादात्॥ ३-५१<br>
<br>
इति श्रीवामपुराणे तृतीयोऽध्ययः ॥ ३ ॥<br>
<br>
