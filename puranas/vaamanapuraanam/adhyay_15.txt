<b>पुलस्त्य उवाच</b><br>
ततः सुकेशिर्देवर्षे गत्वा स्वपुरमुत्तमम्।<br>
समाहूयाब्रवीत् सर्वान् राक्षसान् धार्मिकं वचः।। १५.१<br>
<br>
अहिंसा सत्यमस्तेयं शौचमिन्द्रियसंयमः।<br>
दानं दया च क्षान्तिश्व ब्रह्मचर्यममानिता।। १५.२<br>
<br>
शुभा सत्या च मधुरा वाङ् नित्यं सत्क्रिया रतिः।<br>
सदाचारनिषेवित्वं परलोकप्रदायकाः।। १५.३<br>
<br>
इत्यूचुर्मुनयो मह्यं धर्ममाद्यं पुरातनम्।<br>
सोहमाज्ञापये सर्वान् क्रियतामविकल्पतः।। १५.४<br>
<br>
<b>पुलस्त्य उवाच</b><br>
ततः सुकेशिवचनात् सर्व एव निशाचराः।<br>
त्रयोदशाङ्गं ते धर्म चक्रुर्मुदितमानसाः।। १५.५<br>
<br>
ततः प्रवृद्धिं सुतरामगच्छन्त निशाचराः।<br>
पुत्रपौत्रार्थसंयुक्ताः सदाचारसमन्विताः।। १५.६<br>
<br>
तज्ज्योतिस्तेजसस्तेषां राक्षसानां महात्मनाम्।<br>
गन्तुं नाशक्नुवन् सूर्यो नक्षत्राणि न चन्द्रमाः।। १५.७<br>
<br>
ततस्त्रिभुवने ब्रह्मन् निशाचरपुरोऽभवत्।<br>
दिवा चन्द्रस्य सदृशः क्षणदायां च सूर्यवत्।। १५.८<br>
<br>
न ज्ञायते गतिर्व्योम्नि भास्करस्य ततोऽम्बरे।<br>
शशङ्कमिति तेजस्त्वादमन्यन्त पुरोत्तमम्।। १५.९<br>
<br>
स्वं विकासं विमुञ्चन्ति निशामिति व्यचिन्तयन्।<br>
कमलाकरेषु कमला मित्रमित्यवगम्य हि।<br>
रात्रौ विकसिता ब्रह्मन् विभूतिं दातुमीप्सवः।। १५.१०<br>
<br>
कौशिका रात्रिसमयं बुद्ध्वा निरगमन् किल।<br>
तान् वायसास्तदा ज्ञात्वा दिवा निघ्नन्ति कौशिकान्।। १५.११<br>
<br>
स्नातकास्त्वापगास्वेव स्नानजप्यपरायणाः।<br>
आकण्ठमग्नास्तिष्ठन्ति रात्रौ ज्ञात्वाऽथ वासरम्।। १५.१२<br>
<br>
न व्ययुज्यन्त चक्राश्च तदा वै पुरदर्शने।<br>
मन्यमानास्तु दिवसमिदमुच्चैर्ब्रुवन्ति च।। १५.१३<br>
<br>
नूनं कान्ताविहीनेन केनचिच्चक्रपत्त्रिणा।<br>
उत्सृष्टं जीवितं शून्ये फूत्कृत्य सरितस्तटे।। १५.१४<br>
<br>
ततोऽनुकृपयाविष्टो विवस्वांस्तीव्ररश्मिभिः।<br>
संतापयञ्जगत् सर्वं नास्तमेति कथंचन।। १५.१५<br>
<br>
अन्ये वदन्ति चक्राह्वो नूनं कश्चिन् मृतो भवेत्।<br>
तत्कान्तया तपस्तप्तं भर्तृशोकार्त्तया बत।। १५.१६<br>
<br>
आराधितस्तु भगवांस्तपसा वै दिवाकरः।<br>
तेनासौ शशिनिर्जेता नास्तमेति रविर्ध्रुवम्।। १५.१७<br>
<br>
यज्विनो होमशालासु सह ऋत्विग्भिरध्वरे।<br>
प्रावर्त्तयन्त कर्माणि रात्रावपि महामुने।। १५.१८<br>
<br>
महाभागवताः पूजां विष्णोः कुर्वन्ति भक्तितः।<br>
रवौ शशिनि चैवान्ये ब्रह्मणोऽन्ये हरस्य च।। १५.१९<br>
<br>
कामिनश्चाप्यमन्यन्त साधु चन्द्रमसा कृतम्।<br>
यदियं रजनी रम्या कृता सततकौमुदी।। १५.२०<br>
<br>
अन्येऽब्रुवँल्लोकगुरुरस्माभिश्चक्रभृद् वशी।<br>
निर्व्याजेन महागन्धैरर्चितः कुसुमैः शुभैः।। १५.२१<br>
<br>
सह लक्ष्म्या महायोगी नभस्यादिचतुर्ष्वपि।<br>
अशून्यशयना नाम द्वितीया सर्वकामदा।। १५.२२<br>
<br>
तेनासौ भगवान् प्रीतः प्रादाच्छयनमुत्तमम्।<br>
अशून्यं च महाभोगैरनस्तमितशेखरम्।। १५.२३<br>
<br>
अन्येऽब्रुवन् ध्रुवं देव्या रोहिण्या शशिनः क्षयम्।<br>
दृष्ट्वा तप्तं तपो घोरं रुद्राराधनकाम्यया।। १५.२४<br>
<br>
पुण्यायामक्षयाष्टम्यां वेदोक्तविधिना स्वयम्।<br>
तुष्टेन शंभुना दत्तं वरं चास्यै यदृच्छया।। १५.२५<br>
<br>
अन्येऽब्रुवन् चन्द्रमसा ध्रुवमाराधितो हरिः।<br>
व्रतेनेह त्वखण्डेन तेनाखण्डः शशी दिवि।। १५.२६<br>
<br>
अन्येऽब्रवञ्छशाङ्केन ध्रुवं रक्षा कृतात्मनः।<br>
पदद्वयं समभ्यर्च्य विष्णोरमिततेजसः।। १५.२७<br>
<br>
तेनासौ दीप्तिमांश्चन्द्रः परिभूय दिवाकरम्।<br>
अस्माकमानन्दकरो दिवा तपति सूर्यवत्।। १५.२८<br>
<br>
लक्ष्यते कारणैरन्यैर्बहुभिः सत्यमेव हि।<br>
शशाङ्कनिर्जितः सूर्यो न विभाति यथा पुरा।। १५.२९<br>
<br>
यथामी कमलाः श्लक्ष्णा रणद्भृङ्गणावृताः।<br>
विकचाः प्रतिभासन्ते जातः सूर्योदयो ध्रुवम्।। १५.३०<br>
<br>
यथा चामी विभासन्ति विकचाः कुमुदाकराः।<br>
अतो विज्ञायते चन्द्र उदितश्च प्रतापवान्।। १५.३१<br>
<br>
एवं संभाषतां तत्र सूर्यो वाक्यानी नारद।<br>
अमन्यत किमेतद्धि लोको वक्ति शुभाशुभम्।। १५.३२<br>
<br>
एवं संचिन्त्य भगवान् दध्यौ ध्यानं दिवाकरः।<br>
आसमन्ताज्जगद् ग्रस्तं त्रैलोक्यं रजनीचरैः।। १५.३३<br>
<br>
ततस्तु भगवाञ्ज्ञात्वा तेजसोऽप्यसहिष्णुताम्।<br>
निशाचरस्य वृद्धिं तामचिन्तयत योगवित्।। १५.३४<br>
<br>
ततोऽज्ञासीच्च तान् सर्वान् सदाचाररताञ्शुचीन्।<br>
देवब्राह्मणपूजासु संसक्तान् धर्मसंयुतान्।। १५.३५<br>
<br>
ततस्तु रक्षःक्षयकृत् तिमिरद्विपकेसरी।<br>
महांशुनखरः सूर्यस्तद्विघातमचिन्तयत्।। १५.३६<br>
<br>
ज्ञातवांश्च ततश्छिद्रं राक्षसानां दिवस्पतिः।<br>
स्वधर्मविच्युतिर्नाम सर्वधर्मविघातकृत्।। १५.३७<br>
<br>
ततः क्रोधाभिभूतेन भानुना रिपुभेदिभिः।<br>
भानुभी राक्षसपुरं तद् दृष्टं च यथेच्छया।। १५.३८<br>
<br>
स भानुना तदा दृष्टः क्रोधाध्मातेन चक्षुषा।<br>
निपपाताम्बराद् भ्रष्टः क्षीणपुण्य इव ग्रहः।। १५.३९<br>
<br>
पतमानं समालोक्य पुरं शालकटङ्कटः।<br>
नमो भवाय शर्वाय इदमुच्चैरुदीरयत्।। १५.४०<br>
<br>
तमाक्रन्दितमाकर्ण्य चारणा गगनेचराः।<br>
हा देति चुक्रुशुः सर्वे हरभक्तः पतत्यसौ।। १५.४१<br>
<br>
तच्चारणवचः शर्वः श्रुतवान् सर्वगोऽव्ययः।<br>
श्रुत्वा संचिन्तयामास केनासौ पात्यते भुवि।। १५.४२<br>
<br>
ज्ञातवान् देवपतिना सहस्रकिरणेन तत्।<br>
पातितं राक्षसपुरं ततः क्रुद्धस्त्रिलोचनः।। १५.४३<br>
<br>
क्रुद्धस्तु भगवन्तं तं भानुमन्तमपश्यत।<br>
दृष्टमात्रस्त्रिणेत्रेण निपपात ततोऽमबरात्।। १५.४४<br>
<br>
गगनात् स परिभ्रष्टः पथि वायुनिषेविते।<br>
यदृच्छया निपतितो यन्त्रमुक्तो यथोपलः।। १५.४५<br>
<br>
ततो वायुपथान्मुक्तः किंशुकोज्ज्वलविग्रहः।<br>
निपपातान्तरिक्षात् स वृतः किन्नरचारणैः।। १५.४६<br>
<br>
चारणेर्वेष्टितो भानुः प्रविभात्यम्बरात् पतन्।<br>
अर्द्धपक्वं यथा तालात् फलं कपिभिरावृतम्।। १५.४७<br>
<br>
ततस्तु ऋषयोऽभ्येत्य प्रत्यूचुर्भानुमालिनम्।<br>
निपतस्व हरिक्षेत्रे यदि श्रेयोऽभिवाञ्छसि।।१५.४८<br>
<br>
ततोऽब्रवीत् पतन्नेव विवस्वांस्तांस्तपोधनान्।<br>
किं तत् क्षेत्रं हरेः पुण्यं वदध्वं शीघ्रमेव मे।। १५.४९<br>
<br>
तमूचुर्मुनयः सूर्यं श्रृणु क्षेत्रं महाफलम्।<br>
साम्प्रतं वासुदेवस्य भावि तच्छंकरस्य च।। १५.५०<br>
<br>
योगशायिनमारभ्य यावत् केशवदर्शनम्।<br>
एतत् क्षेत्रं हरेः पुण्यं नाम्ना वाराणसी पुरी।। १५.५१<br>
<br>
तच्छ्रुत्वा भगवान् भानुर्भवनेत्राग्नितापितः।<br>
वरणायास्तथैवास्यास्त्वन्तरे निपपात ह।। १५.५२<br>
<br>
ततः प्रदह्यति तनौ निमज्यास्यां लुलद् रविः।<br>
वरणायां समभ्येत्य न्यमज्जत यथेच्छया।। १५.५३<br>
<br>
भूयोऽसि वरणां भूयो भूयोऽपि वरणामसिम्।<br>
लुलं स्त्रिणेत्रवह्न्यार्त्तो भ्रमतेऽलातचक्रवत्।। १५.५४<br>
<br>
एतस्मिन्नन्तरे ब्रह्मन् ऋषयो यक्षराक्षसाः।<br>
नागा विद्याधराश्चापि पक्षिणोऽप्सरसस्तथा।। १५.५५<br>
<br>
यावन्तो भास्कररथे भूतप्रेतादयः स्थिताः।<br>
तावन्तो ब्रह्मसदनं गता वेदयितुं मुने।। १५.५६<br>
<br>
ततो ब्रह्म सुरपतिः सुरैः सार्ध समभ्यगात्।<br>
रम्यं महेश्वरावासं मन्दरं रविकारणात्।। १५.५७<br>
<br>
गत्वा दृष्ट्वा च देवेशं शंकरं शूलपाणिनम्।<br>
प्रसाद्य भास्करार्थाय वाराणस्यामुपानयत्।। १५.५८<br>
<br>
ततो दिवाकरं भूयः पाणिनादाय शंकरः।<br>
कृत्वा नामास्य लोलेति रथमारोपयत् पुनः।। १५.५९<br>
<br>
आरोपिते दिनकरे ब्रह्माऽभ्येत्य सुकेशिनम्।<br>
सबान्धवं सनगरं पुनरारोपयद् दिवि।। १५.६०<br>
<br>
समारोप्य सुकेशिं च परिष्वज्य च शंकरम्।<br>
प्रणम्य केशवं देवं वैराजं स्वगृहं गतः।। १५.६१<br>
<br>
एवं पुरा नारद भास्करेण पुरं सुकेशेर्भुवि सन्निपातितम्।<br>
दिवाकरो भूमितले भवेन क्षिप्तस्तु दृष्ट्या न च संप्रदग्धः।। १५.६२<br>
<br>
आरोपितो भृमितलाद् भवेन भूयोऽपि भानुः प्रतिभासनाय।<br>
स्वयंभुवा चापि निशाचरेन्द्रस्त्वारोपितः खे सपुरः सबन्धुः।। १५.६३<br>
<br>
इति श्रीवामनपुराणे षोडशोऽध्यायः ।। १५ ।।<br>
