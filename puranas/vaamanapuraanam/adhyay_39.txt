लोमहर्षण उवाच ।<br>
ततस्त्वौशनसं तीर्थं गच्छेत्तु श्रद्धयान्विताः ।<br>
उशना यत्र संसिद्धो ग्रहत्वं च समाप्तवान् १ ।<br>
तस्मिन् स्नात्वा विमुक्तस्तु पातकैर्जन्मसंभवैः ।<br>
ततो याति परं ब्रह्म यस्मान्नावर्तते पुनः २ ।<br>
रहोदरो नाम मुनिर्यत्र मुक्तो बभूव ह ।<br>
महता शिरसा ग्रस्तस्तीर्थमाहात्म्यदर्शनात् ३ ।<br>
ऋषय ऊचुः।<br>
कथं रहोदरो ग्रस्तः कथं मोक्षमवाप्तवान् ।<br>
तीर्थस्य तस्य माहात्म्यमिच्छामः श्रोतुमादरात् ४ ।<br>
लोमहर्षण उवाच।<br>
पुरा वै दण्डकारण्ये राघवेण महात्मना ।<br>
वसता द्विजशार्दूला राक्षसास्तत्र हिंसिताः ५ ।<br>
तत्रैकस्य शिरश्छिन्नं राक्षसस्य दुरात्मनः ।<br>
क्षुरेण शितधारेण तत् पपात महावने ६ ।<br>
रहोदरस्य तल्लग्नं जङ्घायां वै यदृच्छया ।<br>
वने विचरतस्तत्र अस्थि भित्त्वा विवेश ह ७ ।<br>
स तेन लग्नेन तदा द्विजातिर्न शशाक ह ।<br>
अभिगन्तुं महाप्राज्ञस्तीर्थान्यायतनानि च ८ ।<br>
स पूतिना विस्रवता वेदनार्त्तो महामुनिः ।<br>
जगाम सर्वतीर्थानि पृथिव्यां यानि कानि च ९ ।<br>
ततः स कथयामास ऋषीणां भावितात्मनाम् ।<br>
तेऽब्रुवन् ऋषयो विप्रं प्रयाह्यौशनसं प्रतिः १० ।<br>
तेषां तद्वचनं श्रुत्वा जगाम स रहोदरः ।<br>
ततस्त्वैशनसे तीर्थे तस्योपस्पृशतस्तदा ११ ।<br>
तच्छिरश्चरणं मुक्त्वा पपातान्तर्जले द्विजाः ।<br>
ततः स विरजो भूत्वा पूतात्मा वीतकल्मषः १२ ।<br>
आजगामाश्रमं प्रीतः कथयामास चाखिलम् ।<br>
ते श्रुत्वा ऋषयः सर्वे तीर्थमाहात्म्यमुत्तमम् ।<br>
कपालमोचनमिति नाम चक्रुः समागताः १३ ।<br>
तत्रापि सुमहत्तीर्थं विश्वामित्रस्य विश्रुतम् ।<br>
ब्राह्मण्यं लब्धवान् यत्र विश्वामित्रो महामुनिः १४ ।<br>
तस्मिंस्तीर्थवरे स्नात्वा ब्राह्मण्यं लभते ध्रुवम् ।<br>
ब्राह्मणस्तु विशुद्धात्मा परं पदमवाप्नुयात् १५ ।<br>
ततः पृथूदकं गच्छेन्नियतो नियताशनः ।<br>
तत्र सिद्धस्तु ब्रह्मर्षी रुषङ्गुर्नाम नामतः १६ ।<br>
जातिस्मरो रुषङ्गुस्तु गङ्गाद्वारे सदा स्थितः ।<br>
अन्तकालं ततो दृष्ट्वा पुत्रान् वचनमब्रवीत् ।<br>
इह श्रेयो न पश्यामि नयध्वं मां पृथूदकम् १७ ।<br>
विज्ञाय तस्य तद्भावं रुषङ्गोस्ते तपोधनाः ।<br>
तं वै तीर्थे उपानिन्युः सरस्वत्यास्तपोधनम् १८ ।<br>
स तैः पुत्रैः समानीतः सरस्वत्यां समाप्लुतः ।<br>
स्मृत्वा तीर्थगुणान् सर्वान् प्राहेदमृषिसत्तमः १९ ।<br>
सरस्वत्युत्तरे तीर्थे यस्त्यजेदात्मनस्तनुम् ।<br>
पृथूदके जप्यपरो नूनं चामरतां व्रजेत् २० ।<br>
तत्रैव ब्रह्मयोन्यस्ति ब्रह्मणा यत्र निर्मिता ।<br>
पृथूदकं समाश्रित्य सरस्वत्यास्तटे स्थितः २१ ।<br>
चातुर्वर्ण्यस्य सृष्ट्यर्थमात्मज्ञानपरोऽभवत् ।<br>
तस्याभिध्यायतः सृष्टिं ब्रह्मणोऽव्यक्तजन्मनः २२ ।<br>
मुखतो ब्राह्मणा जाता बाहुभ्यां क्षत्रियास्तथा ।<br>
ऊरुभ्यां वैश्यजातीयाः पद्भ्यां शूद्रा स्ततोऽभवन् २३ ।<br>
चातुर्वर्ण्यं ततो दृष्ट्वा आश्रमस्थं ततस्ततः ।<br>
एवं प्रतिष्ठितं तीर्थं ब्रह्मयोनीति संज्ञितम् २४ ।<br>
तत्र स्नात्वा मुक्तिकामः पुनर्योनिं न पश्यति ।<br>
तत्रैव तीर्थं विख्यातमवकीर्णेति नामतः २५ ।<br>
यस्मिन् तीर्थे बको दाल्भ्यो धृतराष्ट्रममर्षणम् ।<br>
जुहाव वाहनैः सार्धं तत्राबुध्यत् ततो नृपः २६ ।<br>
ऋषय ऊचुः।<br>
कथं प्रतिष्ठितं तीर्थमवकीर्णेति नामतः ।<br>
धृतराष्ट्रेण राज्ञा च स किमर्थं प्रसादितः २७ ।<br>
लोमहर्षण उवाच।<br>
ऋषयो नैमिषेया ये दक्षिणार्थं ययुः पुरा ।<br>
तत्रैव च बको दाल्भ्यो धृतराष्ट्रमयाचत २८ ।<br>
तेनापि तत्र निन्दार्थमुक्तं पश्वनृतं तु यत् ।<br>
ततः क्रोधेन महता मांसमुत्कृत्य तत्र ह २९ ।<br>
पृथूदके महातीर्थे अवकीर्णेति नामतः ।<br>
जुहाव धृतराष्ट्रस्य राष्ट्रं नरपतेस्ततः ३० ।<br>
हूयमाने तदा राष्ट्रे प्रवृत्ते यज्ञकर्मणि ।<br>
अक्षियत ततो राष्ट्रं नृपतेर्दुष्कृतेन वै ३१ ।<br>
ततः स चिन्तयामास ब्राह्मणस्य विचेष्टितम् ।<br>
पुरोहितेन संयुक्तो रत्नान्यादाय सर्वशः ३२ ।<br>
प्रसादनार्थं विप्रस्य ह्यवकीर्णं ययौ तदा ।<br>
प्रसादितः स राज्ञा च तुष्टः प्रोवाच तं नृपम् ३३ ।<br>
ब्राह्मणा नावमन्तव्याः पुरुषेण विजानता ।<br>
अवज्ञातो ब्राह्मणस्तु हन्यात् त्रिपुरुषं कुलम् ३४ ।<br>
एवमुक्त्वा स नृपतिं राज्येन यशसा पुनः ।<br>
उत्थापयामास ततस्तस्य राज्ञो हिते स्थितः ३५ ।<br>
तस्मिंस्तीर्थे तु यः स्नाति श्रद्दधानो जितेन्द्रि यः ।<br>
स प्राप्नोति नरो नित्यं मनसा चिन्तितं फलम् ३६ ।<br>
तत्र तीर्थं सुविख्यातं यायातं नाम नामतः ।<br>
यस्येह यजमानस्य मधु सुस्राव वै नदी ३७ ।<br>
तस्मिन् स्नातो नरो भक्त्या मुच्यते सर्वकिल्बिषैः ।<br>
फलं प्राप्नोति यज्ञस्य अश्वमेधस्य मानवः ३८ ।<br>
मधुस्रवं च तत्रैव तीर्थं पुण्यतमं द्विजाः ।<br>
तस्मिन् स्नात्वा नरो भक्त्या मधुना तर्पयेत् पितॄन् ३९ ।<br>
तत्रापि सुमहत्तीर्थं वसिष्ठोद्वाहसंज्ञितम् ।<br>
तत्र स्नातो भक्तियुक्तो वासिष्ठं लोकमाप्नुयात् ४० ।<br>
इति श्रीवामनपुराणे सरोमाहात्म्ये नवत्रिंशत्तमोऽध्यायः।<br>
।<br>
