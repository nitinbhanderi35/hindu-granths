लोमहर्षण उवाच ।<br>
इत्यृषेर्वचनं श्रुत्वा मार्कण्डेयस्य धीमतः ।<br>
नदी प्रवाहसंयुक्ता कुरुक्षेत्रं विवेश ह १ ।<br>
तत्र सा रन्तुकं प्राप्य पुण्यतोया सरस्वती ।<br>
कुरक्षेत्रं समाप्लाव्य प्रयाता पश्चिमां दिशम् २ ।<br>
तत्र तीर्थसहस्राणि ऋषिभिः सेवितानि च।<br>
तान्यहं कीर्तयिष्यामि प्रसादात् परमेष्ठिनः ३ ।<br>
तीर्थानां स्मरणं पुण्यं दर्शनं पापनाशनम् ।<br>
स्नानं मुक्तिकरं प्रोक्तमपि दुष्कृतकर्मणः ४ ।<br>
ये स्मरन्ति च तीर्थानि देवताः प्रीणयन्ति च ।<br>
स्नान्ति च श्रद्दधानाश्च ते यान्ति परमां गतिम् ५ ।<br>
अपवित्रः पवित्रो वा सर्वावस्थां गतोऽपि वा ।<br>
यः स्मरेत् कुरुक्षेत्रं स बाह्याभ्यन्तरः शुचिः ६ ।<br>
कुरुक्षत्रं गमिष्यामि कुरुक्षेत्रे वसाम्यहम् ।<br>
इत्येवं वाचमुत्सृज्य सर्वपाषैः प्रमुच्यते ७ ।<br>
ब्रह्मज्ञानं गयाश्राद्धं गोग्रहे मरणं तथा ।<br>
वासः पुंसां कुरुक्षेत्रे मुक्तिरुक्ता चतुर्विधा ८ ।<br>
सरस्वतीदृषद्वत्योर्देवनद्योर्यदन्तरम् ।<br>
तं देवनिर्मितं देशं ब्रह्मावर्तं प्रचक्षते ९ ।<br>
दूरस्थोऽपि कुरुक्षेत्रे गच्छामि च वसाम्यहम् ।<br>
एवं यः सततं ब्रूयात् सोऽपि पापैः प्रमुच्यते १० ।<br>
तत्र चैव सरःस्नायी सरस्वत्यास्तटे स्थितः ।<br>
तस्य ज्ञानं ब्रह्ममयमुत्पत्स्यति न संशयः ११ ।<br>
देवता ऋषयः सिद्धाः सेवन्ते कुरुजाङ्गलम् ।<br>
तस्य संसेवनान्नित्यं ब्रह्म चात्मनि पश्यति १२ ।<br>
चञ्चलं हि मनुष्यत्वं प्राप्य ये मोक्षकाङ्किणः ।<br>
सेवन्ति नियतात्मानो अपि दुष्कृतकारिणः १३ ।<br>
ते विमुक्ताश्च कलुषैरनेकजन्मसंभवैः ।<br>
पश्यन्ति निर्मलं देवं हृदयस्थं सनातनम् १४ ।<br>
ब्रह्मवेदिः कुरुक्षेत्रं पुण्यं सान्निहितं सरः ।<br>
सेवमाना नरा नित्यं प्राप्नुवन्ति परं पदम् १५ ।<br>
ग्रहनक्षत्रताराणां कालेन पतनाद् भयम् ।<br>
कुरुक्षेत्रे मृतानां च पतनं नैव विद्यते १६ ।<br>
यत्र ब्रह्मादयो देवा ऋषयः सिद्धचारणाः ।<br>
गन्धर्वाप्सरसो यक्षाः सेवन्ति स्थानकाङ्क्षिणः १७ ।<br>
गत्वा तु श्रद्धया युक्तः स्नात्वा स्थाणुमहाह्रदे ।<br>
मनसा चिन्तितं कामं लभते नात्र संशयः १८ ।<br>
नियमं च ततः कृत्वा गत्वा सरः प्रदक्षिणम् ।<br>
रन्तुकं च समासाद्य क्षामयित्वा पुनः पुनः १९ ।<br>
सरस्वत्यां नरः स्नात्वा यक्षं दृष्ट्वा प्रणम्य च ।<br>
पुष्पं धूपं च नैवैद्यं दत्वा वाचमुदीरयेत् २० ।<br>
तव प्रसादाद् यक्षेन्द्र वनानि सरितश्च याः ।<br>
भ्रमिष्यामि च तीर्थानि अविघ्नं कुरु मे सदा २१ ।<br>
इति श्रीवामनपुराणे सरोमाहात्म्ये त्रयस्त्रिंशत्तमोऽध्यायः।<br>
<br>
