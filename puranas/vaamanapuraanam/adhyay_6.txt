पुलस्त्य उवाच।।<br>
हृद्भवो ब्रह्मणो योऽसौ धर्मो दिव्यवपुर्मुने।<br>
दाक्षायाणी तस्य भार्या तस्यामजनयत्सुतान्।। ६-१<br>
<br>
हरिं कृष्णं च देवर्षे नारायणनरौ तथा।<br>
योगाभ्यासरतौ नित्यं हरिकृष्णौ बभूवतुः।। ६-२<br>
<br>
नरनारायणौ चैव जगतो हितकाम्यया।<br>
तप्येतां च तपः सौम्यौ पुराणवृषिसत्तमौ।। ६-३<br>
<br>
प्रालेयाद्रिं समागम्य तीर्थे बदरिकाश्रमे।<br>
गृणन्तौ तत्परं ब्रह्म गङ्गाया विपुले तटे।। ६-४<br>
<br>
नरनारायणाभ्यां च जगदेतच्चराचरम्।<br>
तापितं तपसा ब्रह्मन् शक्रः क्षोभं तदा ययौ।। ६-५<br>
<br>
संक्षुब्धस्तपसा ताभ्यां क्षोभणाय शतक्रतुः।<br>
रम्भाद्याप्सरसः श्रेष्ठाः प्रेषयत्स महाश्रमम्।। ६-६<br>
<br>
कन्दर्पश्च सुदुर्धर्षश्चूताङ्कुरमहायुधः।<br>
समं सहचरेणैव वसन्तेनाश्रमं गतः।। ६-७<br>
<br>
ततो माधवकन्दर्पौ ताश्चैवाप्सरसो वराः।<br>
बदर्याश्रममागम्य विचिक्रीडुर्यथेच्छया।। ६-८<br>
<br>
ततो वसन्ते संप्राप्ते सिंशुका ज्वलनप्रभाः।<br>
निष्पत्राः सततं रेजुः शोभयन्तो धरातलम्।। ६-९<br>
<br>
शिशिरं नाम मातङ्गं विदार्य नखरैरिव।<br>
वसन्तकेसरी प्राप्तः पलाशकुसुमैर्मुने।। ६-१०<br>
<br>
मया तुषारौघकरी निर्जितः स्वेन तेजसा।<br>
तमेव हसतेत्युच्चैः वसन्तः कुन्दकुड्मलैः।। ६-११<br>
<br>
वनानि कर्णिकाराणां पुष्पितानि विरेजिरे।<br>
यथा नरेन्द्रपुत्राणि कनकाभरणानि हि।। ६-१२<br>
<br>
तेषामनु तथा नीपाः पिङ्करा इव रेजिरे।<br>
स्वामिसंलब्धसंमाना भृत्या राजसुतानिव।। ६-१३<br>
<br>
रक्ताशोकवना भान्ति पुष्पिताः सहसोज्ज्वलाः।<br>
भृत्या वसन्तनृपतेः संग्रामेऽसृक्प्लुता इव।। ६-१४<br>
<br>
मृगवृन्दाः पिञ्जरिता राजन्ते गहने वने।<br>
पुलकाभिर्वृता यद्वत् सज्जनाः सुहृदागमे।। ६-१५<br>
<br>
मञ्जरीभिर्विराजन्ते नदीकूलेषु वेतसाः।<br>
वक्तुकामा इवाङ्गुल्या कोऽस्माकं सदृशो नगः।। ६-१६<br>
<br>
रक्ताशोककरा तन्वी देवर्षे किंशुकाऽङ्घ्रिका।<br>
नीलाशोककचा श्यामा विकासिकमलानना।। ६-१७<br>
<br>
नीलेन्दीवरनेत्रा च ब्रह्मन् बिल्वफलस्तनी।<br>
प्रफुल्लकुन्ददशना मञ्जरीकरशोभिता।। ६-१८<br>
<br>
बन्धुजीवाधरा शुभ्रा सिन्दुवारनखाद्भता।<br>
पुंस्कोकिलस्वना दिव्या अङ्कोलवसना शुभा।। ६-१९<br>
<br>
बर्हिवृन्दकलापा च सारसस्वरनूपुरा।<br>
प्राग्वंशरसना ब्रह्मन् मत्तहंसगतिस्तथा।। ६-२०<br>
<br>
पुत्रजीवांशुका भृङ्गरोमराजिविराजिता।<br>
वसन्तलक्ष्मीः संप्राप्ता ब्रह्मन् बदरिकाश्रमे।। ६-२१<br>
<br>
ततो नारायणो दृष्ट्वा आश्रमस्यानवद्यताम्।<br>
समीक्ष्य च दिशः सर्वास्ततोऽनङ्गमपश्यत।। ६-२२<br>
<br>
नारद उवाच।।<br>
कोऽसावनङ्गो ब्रह्मर्षे तस्मिन् बदरिकाश्रमे।<br>
यं ददर्श जगन्नाथो देवो नारायणोऽव्ययः।। ६-२३<br>
<br>
पुलस्त्य उवाच।।<br>
कन्दर्पो हर्षतनयो योऽसौ कामो निगद्यते।<br>
स शंकरेण संदग्धो ह्यनङ्गत्वमुपागतः।। ६-२४<br>
<br>
नारद उवाच।।<br>
किमर्थं कामदेवोऽसौ देवदेवेन शंभुना।<br>
दग्धस्तु कारणे कस्मिन्नेतद्व्याख्यातुमर्हसि।। ६-२५<br>
<br>
पुलस्त्य उवाच।।<br>
यदा दक्षसुता ब्रह्मन् सती याता यमक्षयम्।<br>
विनाश्य दक्षयज्ञं तं विचचार त्रिलोचनः।। ६-२६<br>
<br>
ततो वृषध्वजं दृष्ट्वा कन्दर्पः कुसुमायुधः।<br>
अपत्नीकं तदाऽस्त्रेण उन्मादेनाभ्यताडयत्।। ६-२७<br>
<br>
ततो हरः शरेणाथ उन्मादेनाशु ताडितः।<br>
विचचार तदोन्मत्तः काननानि सरांसि च।। ६.२८<br>
<br>
स्मरन् सतीं महादेवस्तथोन्मादेन ताडितः।<br>
न शर्म लेभे देवर्षे बाणविद्ध इव द्विपः।। ६.२९<br>
<br>
ततः पपात देवेशः कालिन्दीसरितं मुने।<br>
निमग्ने शंकरे आपो दग्धाः कृष्णत्वमागताः।। ६.३०<br>
<br>
तदा प्रभृति कालिन्द्या भृङ्गाञ्जननिभं जलम्।<br>
आस्यन्दत् पुण्यतीर्था सा केशपाशमिवावनेः।। ६.३१<br>
<br>
ततो नदीषु पुण्यासु सरस्सु च नदीषु च।<br>
पुलुनेषु च रम्येषु वापीषु नलिनीषु च।। ६.३२<br>
<br>
पर्वतेषु च रम्येषु काननेषु च सानुषु।<br>
विचरन् स्वेच्छया नैव शर्म लेभे महेश्वरः।। ६.३३<br>
<br>
क्षणं गायति देवर्षे क्षणं रोदिति शंकरः।<br>
क्षणं ध्यायति तन्वङ्गीं दक्षकन्यां मनोरमाम्।। ६.३४<br>
<br>
ध्यात्वा क्षणं प्रस्वपिति क्षणं स्वप्नायते हरः।<br>
स्वप्ने तथेदं गदति तां दृष्ट्वा दक्षकन्यकाम्।। ६.३५<br>
<br>
निर्घृणे तिष्ठ किं मूढे त्यजसे मामनिन्दिते।<br>
मुग्धे त्वया विरहितो दग्धोऽस्मि मदनाग्निना।। ६.३६<br>
<br>
सति सत्यं प्रकुपिता मा कोपं कुरु सुन्दरि।<br>
पादप्रणामावनतमभिभाषितुमर्हसि।। ६.३७<br>
<br>
श्रूयसे दृश्यसे नित्यं स्पृश्यसे वन्द्यसे प्रिये।<br>
आलिङ्ग्यसे च सततं किमर्थं नाभिभाषसे।। ६.३८<br>
<br>
विलपन्तं जनं दृष्ट्वा कृपा कस्य न जायते।<br>
विशेषतः पतिं बाले ननु त्वमतिनिर्घृणा।। ६.३९<br>
<br>
त्वयोक्तानि वचांस्येवं पूर्वं मम कृशोदरि।<br>
विना त्वया न जीवेयं तदसत्यं त्वया कृतम्।। ६.४०<br>
<br>
एह्येहि कामसंतप्तं परिष्वज सुलोचने।<br>
नान्यथा नश्यते तापः सत्येनापि शपे प्रिये।। ६.४१<br>
<br>
इत्थं विलप्य स्वप्नान्ते प्रतिबुद्धस्तु तत्क्षणात्।<br>
उत्कूजति तथाऽरण्ये मुक्तकण्ठं पुनः पुनः।। ६.४२<br>
<br>
तं कूजमानं विलपन्तमारात्<br>
समीक्ष्य कामो वृषकेतनं हि।<br>
विव्याध चापं तरसा विनाम्य<br>
संतापनाम्ना तु शरेण भूयः।। ६.४३<br>
<br>
संतापनास्त्रेण तदा स विद्धो<br>
भूयः स संतप्ततरो बभूव।<br>
संतापयंश्चापि जगत्समग्रं<br>
फूत्कृत्य फूत्कृत्य विवासते स्म।। ६.४४<br>
<br>
तं चापि भूयो मदनो जघान<br>
विजृण्भणास्त्रेण ततो विजृम्भे।<br>
ततो भृशं कामशरैर्वितुन्नो<br>
विजृम्भमाणः परितो भ्रमंश्च।। ६.४५<br>
<br>
ददर्श यक्षाधिपतेस्तनूजं<br>
पाञ्चालिकं नाम जगत्प्रधानम्।<br>
दृष्ट्वा त्रिनेत्रो धनदस्य पुत्रं<br>
पार्श्वं समभ्येत्य वचो बभाषे।<br>
भ्रातृव्य वक्ष्यामि वचो यदद्य<br>
तत् त्वं कुरुष्वामितविक्रमोऽसि।। ६.४६<br>
<br>
पाञ्चालिक उवाच।।<br>
यन्नाथ मां वक्ष्यसि तत्करिष्ये<br>
सुदुष्करं यद्यपि देवसंघैः।<br>
आज्ञापयस्वातुलवीर्यशंभो<br>
दासोऽस्मि ते भक्तियुतस्तथेश।। ६.४७<br>
<br>
ईश्वर उवाच।।<br>
नाशं गतायां वरदाम्बिकायां<br>
कामाग्निना प्लुष्टसुविग्रहोऽस्मि।<br>
विजृम्भणोन्मादशरैर्विभिन्नो<br>
धृतिं न विन्दामि रतिं सुखं वा ।। ६.४८<br>
<br>
विजृम्भणं पुत्र तथैव तापमुन्मादमुग्रं मदनप्रणुन्नम्।<br>
नान्यः पुमान् धारयितुं हि शक्तो<br>
मुक्त्वा भवन्तं हि ततः प्रतीच्छ।। ६.४९<br>
<br>
पुलस्त्य उवाच।।<br>
इत्येवमुक्तो वृषभध्वजेन<br>
यक्षः प्रतीच्छत् स विजृम्भणादीन्।<br>
तोषं जगामाशु ततस्त्रिशूली<br>
तुष्टस्तदैवं वचनं बभाषे।। ६.५०<br>
<br>
हर उवाच।।<br>
यस्मात्त्वया पुत्र सुदुर्धराणि<br>
विजृम्भणादीनि प्रतीच्छितानि।<br>
तस्माद्वरं त्वां प्रतिपूजनाय<br>
दास्यामि लोकस्य च हास्यकारि।। ६.५१<br>
<br>
यस्त्वां यदा पश्यति चैत्रमासे<br>
स्पृशेन्नरो वार्चयते च भक्त्या।<br>
वृद्धोऽथ बालोऽथ युवाथ योषित् सर्वे तदोन्मादधरा भवन्ति।। ६.५२<br>
<br>
गायन्ति नृत्यन्ति रमन्ति यक्ष वाद्यानि यत्नादपि वादयन्ति।<br>
तवाग्रतो हास्यवचोऽभिरक्ता भवन्ति ते योगयुतास्तु ते स्युः।। ६.५३<br>
<br>
ममैव नाम्ना भविताऽसि पूज्यः पाञ्चालिकेशः प्रथितः पृथिव्याम्।<br>
मम प्रसादाद् वरदो नराणां भविष्यसे पूज्यतमोऽभिगच्छ।। ६.५४<br>
<br>
इत्येवमुक्तो विभुना स यक्षो जगाम देशान् सहसैव सर्वान्।<br>
कालञ्जरस्योत्तरतः सुपुण्यो देशो हिमाद्रेरपि दक्षिणस्थः।। ६.५५<br>
<br>
तस्मिन् सुपुण्ये विषये निविष्टो रुद्रप्रसादादभिपूज्यतेऽसौ।<br>
तस्मिन् प्रयाते भगवांस्त्रिनेत्रो देवोऽपि विन्ध्यं गिरिमभ्यगच्छत्।। ६.५६<br>
<br>
तत्रापि मदनो गत्वा ददर्श वृषकेतनम्।<br>
दृष्ट्वा प्रहर्त्तुकामं च ततः प्रादुद्रवद्धरः।। ६.५७<br>
<br>
ततो दारुवनं घोरं मदनाभिसृतो हरः।<br>
विवेश ऋषयो यत्र सपत्नीका व्यवस्थिताः।। ६.५८<br>
<br>
ते चापि ऋषयः सर्वे दृष्ट्वा मूर्ध्ना नताभवन्।<br>
ततस्तान् प्राह भगवान् भिक्षा मे प्रतिदीयताम्।। ६.५९<br>
<br>
ततस्ते मौनिनस्तस्थुः सर्व एव महर्षयः।<br>
तदाश्रमाणि सर्वाणि परिचक्राम नारदः।। ६.६०<br>
<br>
तं प्रविष्टं तदा दृष्ट्वा भार्गवात्रेययोषितः।<br>
प्रक्षोभमगमन् सर्वा हीनसत्त्वाः समन्ततः।। ६.६१<br>
<br>
ऋते त्वरुन्धतीमेकामनसूयां च भामिनीम्।<br>
एताभ्यां भर्तृपूजासु तच्चिन्तासु स्थितं मनः।। ६.६२<br>
<br>
ततः संक्षुभिताः सर्वा यत्र याति महेश्वरः।<br>
तत्र प्रयान्ति कामार्त्ता मदविह्वलितेन्द्रियाः।। ६.६३<br>
<br>
त्यक्त्वाश्रमणि शून्यानि स्वानि ता मुनियोषितः।<br>
अनुजग्मुर्यथा मत्तं करिण्य इव कुञ्जरम्।। ६.६४<br>
<br>
ततस्तु ऋषयो दृष्ट्वा भार्गवाङ्गिरसो मुने।<br>
क्रोधान्विताब्रुवन्सर्वे लिङ्गेऽस्य पततां भुवि।। ६.६५<br>
<br>
ततः पपात देवस्य लिङ्गं पृथ्वीं विदारयन्।<br>
अन्तर्द्धानं जगामाथ त्रिशूली नीललोहितः।। ६.६६<br>
<br>
ततः स पतितो लिङ्गो विभिद्य वसुधातलम्।<br>
रसातलं विवेशाशु ब्रह्मण्डं चोर्ध्वतोऽभिनत्।। ६.६७<br>
<br>
ततश्चचाल पृथिवी गिरयः सरितो नगाः।<br>
पातालभुवनाः सर्वे जङ्गमाजङ्गमैर्वृताः।। ६.६८<br>
<br>
संक्षुब्धान् भुवनान् दृष्ट्वा भूर्लोकादीन् पितामहः।<br>
जगाम माधवं द्रष्टुं क्षीरोदं नाम सागरम्।। ६.६९<br>
<br>
तत्र दृष्ट्वा हृषीकेशं प्रणिपत्य च भक्तितः।<br>
उवाच देव भुवनाः किमर्थ क्षुभिता विभो।। ६.७०<br>
<br>
अथोवाच हरिर्ब्रह्मन् शार्वो लिङ्गो महर्षिभिः।<br>
पातितस्तस्य भारार्ता संचचाल वसुंधरा।। ६.७१<br>
<br>
ततस्तदद्भुततमं श्रुत्वा देवः पितामहः।<br>
तत्र गच्छाम देवेश एवमाह पुनः पुनः।। ६.७२<br>
<br>
ततः पितामहो देवः केशवश्च जगत्पतिः।<br>
आजग्मतुस्तमुद्देशं यत्र लिङ्गं भवस्य तत्।। ६.७३<br>
<br>
ततोऽनन्तं हरिर्लिङ्गं दृष्ट्वारुह्य खगेश्वरम्।<br>
पातालं प्रविवेशाथ विस्मयान्तरितो विभुः।। ६.७४<br>
<br>
ब्रह्म पद्मविमानेन उर्ध्वमाक्रम्य सर्वतः।<br>
नैवान्तमलभद् ब्रह्मन् विस्मितः पुनरागतः।। ६.७५<br>
<br>
विष्णुर्गत्वाऽथ पातालान् सप्त लोकपरायणः।<br>
चक्रपाणिर्विनिष्क्रान्तो लेभेऽन्तं न महामुने।। ६.७६<br>
<br>
विष्णुः पितामहश्चोभौ हरलिङ्गं समेत्य हि।<br>
कृताञ्जलिपुटौ भूत्वा स्तोतुं देवं प्रचक्रतुः।। ६.७७<br>
<br>
हरिब्रह्माणावूचतुः।।<br>
नमोऽस्तु ते शूलपाणे नमोऽस्तु वृषभध्वज।<br>
जीमूतवाहन कवे शर्व त्र्यम्बक शंकर।। ६.७८<br>
<br>
महेश्वर महेशान सुपर्णाक्ष वृषाकपे।<br>
दक्षयज्ञक्षयकर कालरूप नमोऽस्तु ते।। ६.७९<br>
<br>
त्वमादिरस्य जगतस्त्वं मध्यं परमेश्वर।<br>
भवानन्तश्च भगवान् सर्वगस्त्वं नमोऽस्तु ते।। ६.८०<br>
<br>
पुलस्त्य उवाच।।<br>
एवं संस्तूयमानस्तु तस्मिन् दारुवने हरः।<br>
स्वरूपी ताविदं वाक्यमुवाच वदतां वरः।। ६.८१<br>
<br>
हर उवाच।।<br>
किमर्थं देवतानाथौ परिभूतक्रमं त्विह।<br>
मां स्तुवाते भृशास्वस्थं कामतापितविग्रहम्।। ६.८२<br>
<br>
देवावूचतुः ।।<br>
भक्तः पातितं लिङ्गं यदेतद् भुवि शंकर।<br>
एतत् प्रगृह्यतां भूय अतो देव स्तुवावहे।। ६.८३<br>
<br>
हर उवाच।।<br>
यद्यर्चयन्ति त्रिदशा मम लिङ्गं सुरोत्तमौ।<br>
तदेतत्प्रतिगृह्णीयां नान्यथेति कथंचन।। ६.८४<br>
<br>
ततः प्रोवाच भगवानेवमस्त्विति केशव।<br>
ब्रह्म स्वयं च जग्राह लिङ्गं कनकपिङ्गलम्।। ६.८५<br>
<br>
ततश्चकार भगवांश्चातुर्वर्ण्यं हरार्चने।<br>
शास्त्राणि चैषां मुख्यानि नानोक्तिविदितानि च ।। ६.८६<br>
<br>
आद्यं शैवं परिख्यातमन्यत्पाशुपतं मुने।<br>
तृतीयं कालवदनं चतुर्थं च कपालिनम्।। ६.८७<br>
<br>
शैवश्चासीत्स्वयं शक्तिर्वसिष्ठस्य प्रियः श्रुतः।<br>
तस्य शिष्यो बभूवाथ गोपायन इति श्रुतः।। ६.८८<br>
<br>
महापाशुपतश्चासीद्भरद्वाजस्तपोधनः।<br>
तस्य शिष्योऽप्यभूद्राजा ऋषभः सोमकेश्वरः।। ६.८९<br>
<br>
कालस्यो भगवानासीदापस्तम्बस्तपोधनः।<br>
तस्य शिष्योभवद्वैश्यो नाम्ना क्राथेश्वरो मुने।। ६.९०<br>
<br>
महाव्रती च धनदस्तस्य शिष्यश्च विर्यवान्।<br>
कर्णोदर इति ख्यातो जात्या शूद्रो महातपाः।। ६.९१<br>
<br>
एवं स भगवान्ब्रह्म पूजनाय शिवस्य तु।<br>
कृत्वा तु चातुराश्रम्यं स्वमेव भवनं गतः।। ६.९२<br>
<br>
गते ब्रह्मणि शर्वोऽपि उपसंहृत्य तं तदा।<br>
लिङ्गं चित्रवने सूक्ष्मं प्रतिष्ठाप्य चचार ह। ६.९३<br>
<br>
विचरन्तं तदा भूयो महेशं कुसुमायुधः।<br>
आरात्स्थित्वाऽग्रतो धन्वी संतापयितुमुद्यतः।। ६.९४<br>
<br>
ततस्तमग्रतो दृष्ट्वा क्रोधाध्मातदृशा हरः।<br>
स्मरमालोकयामास शिखाग्राच्चरणान्तिकम्।। ६.९५<br>
<br>
आलोकितस्त्रिनेत्रेण मदनो द्युतिमानपि।<br>
प्रादह्यत तदा ब्रह्मन् पादादारभ्य कक्षवत्।। ६.९६<br>
<br>
प्रदह्यमानौ चरणौ दृष्ट्वाऽसौ कुसुमायुधः।<br>
उत्ससर्ज धनुः श्रेष्ठं तज्जगामाथ पञ्चधा।। ६.९७<br>
<br>
यदासीन्मुष्टिबन्धं तु रुक्मपृष्ठं महाप्रभम्।<br>
स चम्पकतरुर्जातः सुगन्धाढ्यो गुणाकृतिः।। ६.९८<br>
<br>
नाहस्थानं शुभाकारं यदासीद्वज्रभूषितम्।<br>
तज्जातं केसरारण्यं बकुलं नामतो मुने।। ६.९९<br>
<br>
या च कोटी शुभा ह्यासीदिन्द्रनीलविभूषिता।<br>
जाता सा पाटला रम्या भृङ्गराजिविभूषिता।। ६.१००<br>
<br>
नाहोपरि तथा मुष्टौ स्थानं शशिमणिप्रभम्।<br>
पञ्चगुल्माऽभवज्जाती शशाङ्ककिरणोज्ज्वला।। ६.१०१<br>
<br>
ऊर्ध्व मुष्ट्या अधः कोट्योः स्थानं विद्रुमभूषितम्।<br>
तस्माद्बहुपुटा मल्ली संजाता विविधा मुने।। ६.१०२<br>
<br>
पुष्पोत्तमानि रम्याणि सुरभीणि च नारद।<br>
जातियुक्तानि देवेन स्वयमाचरितानि च।। ६.१०३<br>
<br>
मुमोच मार्गणान् भूम्यां शरीरे दह्यति स्मरः।<br>
फलोपगानि वृक्षाणि संभूतानि सहस्रशः।। ६.१०४<br>
<br>
चूतादीनि सुगन्धीनि स्वादूनि विविधानि च।<br>
हरप्रसादाज्जातानि भोज्यान्यपि सुरोत्तमैः।। ६.१०५<br>
<br>
एवं दग्ध्वा स्मरं रुद्रः संयम्य स्वतनुं विभुः।<br>
पुष्यार्था शिशिराद्रिं स जगाम तपसेऽव्ययः।। ६.१०६<br>
<br>
एवं पुरा देववरेण शंभुना कामस्तु दग्धः सशरः सचापः।<br>
ततस्त्वनङ्गेति महाधनुर्द्धरो देवैस्तु गीतः सुरपूर्वपूजितः।। ६.१०७<br>
<br>
इति श्रीवामनपुराणे षष्ठोऽध्यायः ।। ६ ।।<br>
<br>
