सनत्कुमार उवाच।<br>
स्थाणोर्वटस्योत्तरतः शुक्रतीर्थं प्रकीर्तितम् ।<br>
स्थाणोर्वटस्य पूर्वेण सोमतीर्थं द्विजोत्तम १ ।<br>
स्थाणोर्वटं दक्षिणतो दक्षतीर्थमुदाहृतम् ।<br>
स्थाणोर्वटात् पश्चिमतः स्कन्दतीर्थं प्रतिष्ठितम् २ ।<br>
एतानि पुण्यतीर्थानि मध्ये स्थाणुरिति स्मृतः ।<br>
तस्य दर्शनमात्रेण प्राप्नोति परमं पदम् ३ ।<br>
अष्टम्यां च चतुर्दश्यां यस्त्वेतानि परिक्रमेत् ।<br>
पदे पदे यज्ञफलं स प्राप्नोति न संशयः ४ ।<br>
एतानि मुनिभिः साध्यैरादित्यैर्वसुभिस्तदा ।<br>
मरुद्भिर्वह्निभिश्चैव सेवितानि प्रयत्नतः ५ ।<br>
अन्ये ये प्राणिनः केचित् प्रविष्टाः स्थाणुमुत्तमम् ।<br>
सर्वपापविनिर्मुक्ताः प्रयान्ति परमां गतिम् ६ ।<br>
अस्ति तत्संनिधौ लिङ्गं देवदेवस्य शूलिनः ।<br>
उमा च लिङ्गरूपेण हरपार्श्वं न मुञ्चति ७ ।<br>
तस्य दर्शनमात्रेण सिद्धिं प्राप्नोति मानवः ।<br>
वटस्य उत्तरे पार्श्वे तक्षकेण महात्मना ८ ।<br>
प्रतिष्ठितं महालिङ्गं सर्वकामप्रदायकम् ।<br>
वटस्य पूर्वदिग्भागे विश्वकर्मकृतं महत् ९ ।<br>
लिङ्गं प्रत्यङ्मुखं दृष्ट्वा सिद्धिमाप्नोति मानवः ।<br>
तत्रैव लिङ्गरूपेण स्थिता देवी सरस्वती १० ।<br>
प्रणम्य तां प्रयत्नेन बुद्धिं मेधां च विन्दति ।<br>
वटपार्श्वे स्थितं लिङ्गं ब्रह्मणा तत् प्रतिष्ठितम् ११ ।<br>
दृष्ट्वा वटेश्वरं देवं प्रयाति परमं पदम् ।<br>
ततः स्थाणुवटं दृष्ट्वा कृत्वा चापि प्रदक्षिणम् १२ ।<br>
प्रदक्षिणीकृता तेन सप्तद्वीपा वसुंधरा ।<br>
स्थाणोः पश्चिमदिग्भागे नकुलीशो गणः स्मृतः १३ ।<br>
तमभ्यर्च्य प्रयत्नेन सर्वपापैः प्रमुच्यते ।<br>
तस्य दक्षिणदिग्भागे तीर्थं रुद्र करं स्मृतम् १४ ।<br>
तस्मिन् स्नातः सर्वतीर्थे स्नातो भवति मानवः ।<br>
तस्य चोत्तरदिग्भागे रावणेन महात्मना १५ ।<br>
प्रतिष्ठितं महालिङ्गं गोकर्णं नाम नामतः ।<br>
आषाढमासे या कृष्णा भविष्यति चतुर्दशी ।<br>
तस्यां योऽर्चति गोकर्णं तस्य पुण्यफलं शृणु १६ ।<br>
कामतोऽकामतो वापि यत् पापं तेन संचितम् ।<br>
तस्माद् विमुच्यते पापात् पूजयित्वा हरं शुचिः १७ ।<br>
कौमारब्रह्मचर्येण यत्पुण्यं प्राप्यते नरैः ।<br>
तत्पुण्यं सकलं तस्य अष्टम्यां योऽर्चयेच्छिवम् १८ ।<br>
यदीच्छेत् परमं रूपं सौभाग्यं धनसंपदः ।<br>
कुमारेश्वरमाहात्म्यात् सिद्ध्यते नात्र संशयः १९।<br>
तस्य चोत्तरदिग्भागे लिङ्गं पूज्य विभीषणः ।<br>
अजरश्चामरश्चैव कल्पयित्वा बभूव ह २० ।<br>
आषाढस्य तु मासस्य शुक्ला या चाष्टमी भवेत् ।<br>
तस्यां पूज्य सोपवासो ह्यमृतत्वमवाप्नुयात् २१ ।<br>
खरेण पूजितं लिङ्गं तस्मिन् स्थाने द्विजोत्तम ।<br>
तं पूजयित्वा यत्नेन सर्वकामानवाप्नुयात् २२ ।<br>
दूषणस्त्रिशिराश्चैव तत्र पूज्य महेश्वरम् ।<br>
यथाभिलषितान् कामानापतुस्तौ मुदान्वितौ २३ ।<br>
चैत्रमासे सिते पक्षे यो नरस्तत्र पूजयेत् ।<br>
तस्य तौ वरदौ देवौ प्रयच्छेतेऽभिवाञ्छितम् २४ ।<br>
स्थाणोर्वटस्य पूर्वेण हस्तिपादेश्वरः शिवः ।<br>
तं दृष्ट्वा मुच्यते पापैरन्यजन्मनि संभवैः २५ ।<br>
तस्य दक्षिणतो लिङ्गं हारीतस्य ऋषेः स्थितम् ।<br>
यत् प्रणम्य प्रयत्नेन सिद्धिं प्राप्नोति मानवः २६ ।<br>
तस्य दक्षिणपार्श्वे तु वापीतस्य महात्मनः ।<br>
लिङ्गं त्रैलोक्यविख्यातं सर्वपापहरं शिवम् २७ ।<br>
कङ्कालरूपिणा चापि रुद्रे ण सुमहात्मना ।<br>
प्रतिष्ठितं महालिङ्गं सर्वपापप्रणाशनम् २८ ।<br>
भुक्तिदं मुक्तिदं प्रोक्तं सर्वकिल्बिषनाशनम् ।<br>
लिङ्गस्य दर्शनाच्चैव अग्निष्टोमफलं लभेत् २९ ।<br>
तस्य पश्चिमदिग्भागे लिङ्गं सिद्धप्रतिष्ठितम् ।<br>
सिद्धेश्वरं तु विख्यातं सर्वसिद्धिप्रदायकम् ३० ।<br>
तस्य दक्षिणदिग्भागे मृकण्डेन महात्मना ।<br>
तत्र प्रतिष्ठितं लिङ्गं दर्शनात् सिद्धिदायकम् ३१ ।<br>
तस्य पूर्वे च दिग्भागे आदित्येन महात्मना ।<br>
प्रतिष्ठितं लिङ्गवरं सर्वकिल्बिषनाशनम् ३२ ।<br>
चित्राङ्गदस्तु गन्धर्वो रम्भा चाप्सरसां वरा ।<br>
परस्परं सानुरागौ स्थाणुदर्शनकाङ्क्षिणौ ३३ ।<br>
दृष्ट्वा स्थाणुं पूजयित्वा सानुरागौ परस्परम् ।<br>
आराध्य वरदं देवं प्रतिष्ठाप्य महेश्वरम् ३४ ।<br>
चित्राङ्गदेश्वरं दृष्ट्वा तथा रम्भेश्वरं द्विज ।<br>
सुभगो दर्शनीयश्च कुले जन्म समाप्नुयात् ३५ ।<br>
तस्य दक्षिणतो लिङ्गं वज्रिणा स्थापितं पुरा ।<br>
तस्य प्रसादात् प्राप्नोति मनसा चिन्तितं फलम् ३६ ।<br>
पराशरेण मुनिना तथैवाराध्य शङ्करम् ।<br>
प्राप्तं कवित्वं परमं दर्शनाच्छङ्करस्य च ३७ ।<br>
वेदव्यासेन मुनिना आराध्य परमेश्वरम् ।<br>
सर्वज्ञत्वं ब्रह्मज्ञानं प्राप्तं देवप्रसादतः ३८ ।<br>
स्थाणोः पश्चिमदिग्भागे वायुना जगदायुना ।<br>
प्रतिष्ठितं महालिङ्गं दर्शनात् पापनाशनम् ३९ ।<br>
तस्यापि दक्षिणे भागे लिङ्गं हिमवतेश्वरम् ।<br>
प्रतिष्ठितं पुण्यकृतां दर्शनात् सिद्धिकारकम् ४० ।<br>
तस्यापि पश्चिमे भागे कार्तवीर्येण स्थापितम् ।<br>
लिङ्गं पापहरं सद्यो दर्शनात् पुण्यमाप्नुयात् ४१ ।<br>
तस्याप्युत्तरदिग्भागे सुपार्श्वे स्थापितं पुनः ।<br>
आराध्य हनुमांश्चाप सिद्धिं देवप्रसादतः ४२ ।<br>
तस्यैव पूर्वदिग्भागे विष्णुना प्रभविष्णुना ।<br>
आराध्य वरदं देवं चक्रं लब्धं सुदर्शनम् ४३ ।<br>
तस्यापि पूर्वदिग्भागे मित्रेण वरुणेन च ।<br>
प्रतिष्ठितौ लिङ्गवरौ सर्वकामप्रदायकौ ४४ ।<br>
एतानि मुनिभिः साध्यैरादित्यैर्वसुभिस्तथा ।<br>
सेवितानि प्रयत्नेन सर्वपापहराणि वै ४५ ।<br>
स्वर्णलिङ्गस्य पश्चात्तु ऋषिभिस्तत्त्वदर्शिभिः ।<br>
प्रतिष्ठितानि लिङ्गानि येषां संख्या न विद्यते ४६ ।<br>
तथा ह्युत्तरतस्तस्य यावदोघवती नदी ।<br>
सहस्रमेकं लिङ्गानां देवपश्चिमतः स्थितम् ४७ ।<br>
तस्यापि पूर्वदिग्भागे बालखिल्यैर्महात्मभिः ।<br>
प्रतिष्ठिता रुद्र कोटिर्यावत्संनिहितं सरः ४८ ।<br>
दक्षिणेन तु देवस्य गन्धर्वैर्यक्षकिन्नरैः ।<br>
प्रतिष्ठितानि लिङ्गानि येषां संख्या न विद्यते ४९ ।<br>
तिस्रः कोट्योऽर्धकोटी च लिङ्गानां वायुरब्रवीत् ।<br>
असंख्याताः सहस्राणि ये रुद्राः स्थाणुमाश्रिताः ५० ।<br>
एतज्ज्ञात्वा श्रद्दधानः स्थाणुलिङ्गं समाश्रयेत् ।<br>
यस्य प्रसादात् प्राप्नोति मनसा चिन्तितं फलम् ५१ ।<br>
अकामो वा सकामो वा प्रविष्टः स्थाणुमन्दिरम् ।<br>
विमुक्तः पातकैर्घोरैः प्राप्नोति परमं पदम् ५२ ।<br>
चैत्रे मासे त्रयोदश्यां दिव्यनक्षत्रयोगतः ।<br>
शुक्रार्कचन्द्र संयोगे दिने पुण्यतमे शुभे ५३ ।<br>
प्रतिष्ठितं स्थाणुलिङ्गं ब्रह्मणा लोकधारिणा ।<br>
ऋषिभिर्देवसंघैश्च पूजितं शाश्वतीः समाः ५४ ।<br>
तस्मिन् काले निराहारा मानवाः श्रद्धयान्विताः ।<br>
पूजयन्ति शिवं ये वै ते यान्ति परमं पदम् ५५ ।<br>
तदारूढमिदं ज्ञात्वा ये कुर्वन्ति प्रदक्षिणम् ।<br>
प्रदक्षिणीकृता तैस्तु सप्तद्वीपा वसुंधरा ५६ ।<br>
इति श्रीवामनपुराणे सरोमाहात्म्ये षट्चत्वारिंशत्तमोऽध्यायः।<br>
<br>
