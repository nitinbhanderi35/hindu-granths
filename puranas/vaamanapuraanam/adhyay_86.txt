पुलस्त्य उवाच॥<br>
कश्चिदासीद् द्विजद्रोग्धा पिशुनः क्षत्रियाधमः।<br>
परपीडारुचिः क्षुद्रः स्वभावादपि निर्घृणः॥ ८६.१<br>
<br>
पर्यासिताः सदा तेन पितृदेवद्विजातयः।<br>
स त्वायुषि परिक्षीणे जज्ञे घोरो निशाचरः॥ ८६.२<br>
<br>
तेनैव कर्मदोषेण स्वेन पापकृतां वरः।<br>
क्रूरैश्चक्रे ततो वृत्तिं राक्षसत्वाद् विशेषतः॥ ८६.३<br>
<br>
तस्य पापरतस्यैवं जग्मुर्वर्षशतानि तु।<br>
तेनैव कर्मदोषेण नान्यां वृत्तिमरोचयत्॥ ८६.४<br>
<br>
यं यं पश्यति सत्त्वं स तं तमादाय राक्षसः।<br>
चखाद रौद्रकर्मासौ बाहुगोचरमागतम्॥ ८६.५<br>
<br>
एवं तस्यातिदुष्टस्य कुर्वतः प्राणिनां वधम्।<br>
जगाम च महान् कालः परिणामं तथा वयः॥ ८६.६<br>
<br>
स कदाचित् तपस्यन्तं ददर्श सरितस्तटे।<br>
महाभागमूर्ध्वभुजं यथावत्संयतेन्द्रियम्॥ ८६.७<br>
<br>
अनया रक्षया ब्रह्मन् कृतरक्षं तपोनिधिम्।<br>
योगाचार्यं शुचिं दक्षं वासुदेवपरायणम्॥ ८६.८<br>
<br>
विष्णुः प्राच्यां स्तितश्चक्री विषणुर्दक्षिणतो गदी।<br>
प्रतीच्यां शार्ङ्गधृग्विष्णुर्विष्णुः खड्गी ममोत्तरे॥ ८६.९<br>
<br>
हृषीकेशो विकोणेषु तच्छिद्रेषु जनार्दनः।<br>
क्रोडरूपी हरिर्भूमौ नारसिंहोऽम्बरे मम॥ ८६.१०<br>
<br>
क्षुरान्तममलं चक्रं भ्रमत्येतत् सुदर्शनम्।<br>
अस्यांशुमाला दुष्प्रेक्ष्या हन्तुं प्रेतनिशाचरान् ८६.११<br>
<br>
गदा चेयं सहस्रार्चिरुद्वमन् पावको यथा। <br>
रक्षोभूतपिशाचानां डाकिनीनां च शातनी॥ ८६.१२<br>
<br>
शार्ङ्ग विस्फूर्जितं चैव वासुदेवस्य मद्रिपून्।<br>
तिर्यङ्मनुष्यकूष्माण्डप्रेतादीन् हन्त्वशेषतः॥ ८६.१३<br>
<br>
खड्गधाराज्वलज्ज्योत्स्ना निर्धूता ये ममाहिताः।<br>
ते यान्तु सौम्यतां सद्यो गरुडेनेव पन्नगाः॥ ८६.१४<br>
<br>
ये कूष्माण्डास्तथा यक्षा दैत्या ये च निशाचराः।<br>
प्रेता विनायकाः क्रूरा मनुष्या जृम्भकाः खगाः॥ ८६.१५<br>
<br>
सिंहादयो ये पशवो दन्दशूकाश्च पन्नगाः।<br>
सर्वे भवन्तु मे सौम्या विष्णुचक्ररवाहताः॥ ८६.१६<br>
<br>
चित्तवृत्तिहरा ये च ये जनाः स्मृतिहारकाः।<br>
बलौजसां च हर्तारश्छायाविध्वंसकाश्च ये॥ ८६.१७<br>
<br>
ये चोपभोगहर्तारो ये च लक्षणनाशकाः।<br>
कूष्माण्डास्ते प्रणश्यन्तु विष्णुचक्ररवाहताः॥ ८६.१८<br>
<br>
बुद्धिस्वास्थ्यं मनःस्वास्थ्यं स्वास्थमैन्द्रियकं तथा।<br>
ममास्तु देवदेवस्य वासुदेवस्य कीर्तनात्॥ ८६.१९<br>
<br>
पृष्ठे पुरस्तादथ दक्षिणोत्तरे विकोणतश्चास्तु जनार्दनो हरिः।<br>
तमीड्यमीशानमनन्तमच्युतं जनार्दनं प्रणिपतितो न सीदति॥ ८६.२०<br>
<br>
यथा परं ब्रह्म हरिस्तथा परं जगत्स्वरूपश्च स एव केशवः।<br>
ऋतेन तेनाच्युतनामकीर्तनात्प्रणाशमेतु त्रिविधं ममाशुभम्॥ ८६.२१<br>
<br>
इत्यसावात्मरक्षार्थं कृत्वा वै विष्णुपञ्जरम्।<br>
संस्थितोऽसावपि बली राक्षसः समुपाद्रवत्॥ ८६.२२<br>
<br>
ततो द्विजनियुक्तायां रक्षायां रजनीचरः।<br>
निर्धूतवेगः सहसा तस्थौ मासचतुष्टयम्॥ ८६.२३<br>
<br>
यावद् द्विजस्य देवर्षे समाप्तिर्वै समाधितः।<br>
जाते जप्यावसानेऽसौ तं ददर्श निशाचरम्॥ ८६.२४<br>
<br>
दीनं हतबालोत्साहं कान्दिशीकं हतौजसम्।<br>
तं दृष्ट्वा कृपयाविष्टः समाश्वास्य निशाचरम्॥ ८६.२५<br>
<br>
पप्रच्छागमने हेतुं स चाचष्ट यथातथम्।<br>
स्वभावमात्मनो द्रष्टुं रक्षया तेजसः क्षितिम्॥ ८६.२६<br>
<br>
कथयित्वा च तद्रक्षः कारणं विविधं ततः।<br>
प्रसीदेत्यब्रवीद् विप्रं निर्विण्णाः स्वेन कर्मणा॥ ८६.२७<br>
<br>
बहूनि पापानि मया कृतानि बहवो हताः।<br>
कृताः स्त्रियो मया बह्व्यो विधवाः पुत्रवर्जिताः।<br>
<br>
अनागसां च सत्त्वानामल्पकानां क्षयः कृतः॥ ८६.२८<br>
तस्मात् पापादहं मोक्षमिच्छमि त्वत्प्रसादतः।<br>
<br>
पापप्रशमनायालं कुरु मे धर्मदेशनम्॥ ८६.२९<br>
पापस्यास्य क्षयकरमुपदेशं प्रयच्छ मे।<br>
<br>
तस्य तद् वचनं श्रुत्वा राक्षसस्य द्विजोत्तमः॥ ८६.३०<br>
वचनं प्राह धर्मात्मा हेतुमच्च सुभाषितम्।<br>
<br>
कथं क्रूरस्वभावस्य सतस्तव निशाचर।<br>
सहसैव समायाता जिज्ञासा धर्मवर्त्मनि॥ ८६.३१<br>
<br>
राक्षस उवाच॥<br>
त्वां वै समागतोऽस्म्यद्य क्षिप्तोऽहं रक्षया बलात्।<br>
तव संसर्गतो ब्रह्मन् जातो निर्वेद उत्तमः॥ ८६.३२<br>
<br>
का सा रक्षा न तां वेद्मि वेद्मि नास्याः परायणम्।<br>
यस्याः संसर्गमासाद्य निर्वेदं प्रापितं परम्॥ ८६.३३<br>
<br>
त्वं कृपां कुरु धर्मज्ञ मय्यनुक्रोशमावह।<br>
यथा पापापनोदो मे भवत्यार्य तथा कुरु॥ ८६.३४<br>
<br>
पुलस्त्य उवाच॥<br>
इत्येवमुक्तः स मुनिस्तदा वै तेन रक्षसा।<br>
प्रत्युवाच महाभागो विमृश्य सुचिरं मुनिः॥ ८६.३५<br>
<br>
ऋषिरुवाच॥<br>
यन्ममाहोपदेशार्थं निर्विण्णाः स्वेन कर्मणा।<br>
युक्तमेतद्धि पापानां निवृत्तिरुपकारिका॥ ८६.३६<br>
<br>
करिष्ये यातुधानानां नत्वहं धर्मदेशनम्।<br>
तान् संपृच्छ द्विजान् सौम्य ये वै प्रवचने रताः॥ ८६.३७<br>
<br>
एवमुक्त्वा ययौ विप्रश्चिन्तामाप स राक्षसः।<br>
कथं पापापनोदः स्यादिति चिन्ताकुलेन्द्रियः॥ ८६.३८<br>
<br>
न चखाद स सत्त्वानि क्षुधा संबाधितोऽपि सन्।<br>
षष्ठे षष्ठे तदा काले जन्तुमेकमभक्षयत्॥ ८६.३९<br>
<br>
स कदाचित्क्षुधाविष्टः पर्यटन् विपुले वने।<br>
ददर्शाथ फलाहारमागतं ब्रह्मचारिणम्॥। ८६.४०<br>
<br>
गृहीतो रक्षसा तेन स तदा मुनिदारकः।<br>
निराशो जीविते प्राह सामपूर्वं निशाचरम्॥ ८६.४१<br>
<br>
ब्राह्मण उवाच॥<br>
भो भद्र ब्रूहि यत् कार्यं गृहीतो येन हेतुना।<br>
तदनुब्रूहि भद्रं ते अयमस्म्यनुशाधि माम्॥ ८६.४२<br>
<br>
राक्षस उवाच॥<br>
षष्ठे काले त्वमाहारः क्षुधितस्य समागतः।<br>
निःश्रीकस्यातिपापस्य निर्घृणस्य द्विजद्रुहः॥ ८६.४३<br>
<br>
ब्राह्मण उवाच॥<br>
यद्यवश्यं त्वया चाहं भक्षितव्यो निशाचर।<br>
आयास्यामि तवाद्यैव निवेद्य गुरवे फलम्॥ ८६.४४<br>
<br>
गुर्वर्थमेतदागत्य यत्फलग्रहणं कृतम्।<br>
ममात्र निष्ठा प्राप्तस्य फलानि विनिवेदितुम्॥ ८६.४५<br>
<br>
स त्वं मुहूर्तमात्रं मामत्रैवं प्रतिपालय।<br>
निवेद्य गुरवे यावदिहागच्छाम्यहं फलम्॥ ८६.४६<br>
<br>
राक्षस उवाच॥<br>
षष्ठे काले न मे ब्रह्मन् कश्चिद् ग्रहणमागतः।<br>
प्रतिमुच्येत देवोऽपि इति मे पापाजीविका॥ ८६.४७<br>
<br>
एक एवात्र मोक्षस्य तव हेतुः श्रृणुष्व तत्।<br>
मुञ्चाम्यहमसंदिग्धं यदि तत्कुरुते भवान्॥ ८६.४८<br>
<br>
ब्राह्मण उवाच॥<br>
गुरोर्यन्न विरोधाय यन्न धर्मोपरोधकम्।<br>
तत्करिष्याम्यहं रक्षो यन्न व्रतहरं मम॥ ८६.४९<br>
<br>
राक्षस उवाच॥<br>
मया निसर्गतो ब्रह्मन् जातिदोषाद् विशेषतः।<br>
निर्विवेकेन चित्तेन पापकर्म सदा कृतम्॥ ८६.५०<br>
<br>
आबाल्यान्मम पापेषु न धर्मेषु रतं मनः।<br>
तत्पापासंक्षयान्मोक्षं प्राप्नुयां येन तद् वद॥ ८६.५१<br>
<br>
यानि पापानि कर्माणि बालत्वाच्चरितानि च।<br>
दुष्टां योनिमिमां प्राप्य तन्मुक्तिं कथय द्विज॥ ८६.५२<br>
<br>
यद्येतद् द्विजपुत्र त्वं समाख्यास्यस्यशेषतः।<br>
ततः क्षुधार्तान्मत्तस्त्वं नियतं मोक्षमाप्स्यसि॥ ८६.५३<br>
<br>
न चेत् तत्पापशीलोऽहमत्यर्थं क्षुत्पिपासितः।<br>
षष्ठे काले नृशंसात्मा भक्षयिष्यामि निर्घृणः॥ ८६.५४<br>
<br>
पुलस्त्य उवाच॥<br>
एवमुक्तो मुनिसुतस्तेन घोरेण रक्षसा।<br>
चिन्तामवाप महतीमशक्तस्तदुदीरणे॥ ८६.५५<br>
<br>
स विमृश्य चिरं विप्रः शरणं जातवेदसम्।<br>
जगाम ज्ञानदानाय संशयं परमं गतः॥ ८६.५६<br>
<br>
यदि शुश्रूषितो वह्निर्गुरुशुश्रूषणादनु।<br>
व्रतानि वा सुचीर्णानि सप्तार्चिः पातु मां ततः॥ ८६.५७<br>
<br>
न मातरं न पितरं गौरवेण यथा गुरुम्।<br>
सर्वदैवावगच्छामि तथा मां पातु पावकः॥ ८६.५८<br>
<br>
यथा गुरुं न मनसा कर्मणा वचसाऽपि वा।<br>
अवजानाम्यहं तेन पातु सत्येन पावकः॥ ८६.८६<br>
<br>
इत्येवं मनसा सत्यान् कुर्वतः शपथान् पुनः।<br>
सप्तर्चिषा समादिष्टा प्रादुरासीत् सरस्वती॥ ८६.६०<br>
<br>
सा प्रोवाच द्विजसुतं राक्षसग्रहणाकुलम्।<br>
मा भैर्द्विजसुताहं त्वां मोक्षयिष्यामि संकटात्॥ ८६.६१<br>
<br>
यदस्य रक्षसः श्रेयो जिह्वाग्रे संस्थिता तव।<br>
तत् सर्वं कथयिष्यामि ततो मोक्षमवाप्स्यसि॥ ८६.६२<br>
<br>
अदृश्या रक्षसा तेन प्रोक्त्वेत्थं सा सरस्वती।<br>
अदर्शनं गता सोऽपि द्विजः प्राह निशाचरम्॥ ८६.६३<br>
<br>
ब्राह्मण उवाच॥<br>
श्रूयतां तव यच्छ्रेयस्तथाऽन्येषां च पापिनाम्।<br>
समस्तपापशुद्ध्यर्थं पुण्योपचयदं च यत्॥ ८६.६४<br>
<br>
प्रातरुत्थाय जप्तव्यं मध्याह्नेऽह्नः क्षयेऽपि वा।<br>
असंशयं सदा जप्यो जपतां पुष्टिशान्तिदः॥ ८६.६५<br>
<br>
ॐ हरिं कुष्णं हृषीकेशं वासुदेवं जनार्दनम्।<br>
प्रणतोऽस्मि जगन्नाथं स मे पापं व्यपोहतु॥ ८६.६६<br>
<br>
चराचरगुरुं नाथं गोविन्दं शेषशायिनम्।<br>
प्रणतोऽस्मि परं देवं स मे पापं व्यपोहतु॥ ८६.६७<br>
<br>
शङ्खिनं चक्रिणं शार्ङ्गधारिणं स्रग्धरं परम्।<br>
प्रणतोऽस्मि पतिं लक्ष्म्याः स मे पापं व्यपोहतु॥ ८६.६८<br>
<br>
दामोदरमुदाराक्षं पुण्डरीकाक्षमच्युतम्।<br>
प्रणतोऽस्मि स्तुतं स्तुत्यैः स मे पापं व्यपोहतु॥ ८६.६९<br>
<br>
नारायणं नरं शौरिं माधवं मधुसूदनम्।<br>
प्रणतोऽस्मि धराधारं स मे पापं व्यपोहतु॥ ८६.७०<br>
<br>
केशवं चन्द्रसूर्याक्षं कंसकेशिनिषूदनम्।<br>
प्रणतोऽस्मि महाबाहुं स मे पापं व्यपोहतु॥ ८६.७१<br>
<br>
श्रीवत्सवक्षसं श्रीशं श्रीधरं श्रीनिकेतनम्।<br>
प्रणतोऽस्मि श्रियः कान्तं स मे पापं व्यपोहतु॥ ८६.७२<br>
<br>
यमीशं सर्वभूतानां ध्यायन्ति यतयोऽक्षरम्।<br>
वासुदेवमनिर्देश्यं तमस्मि शरणं गतः॥ ८६.७३<br>
<br>
समस्तालम्बनेभ्यो यं व्यावृत्त्य मनसो गतिम्।<br>
ध्यायन्ति वासुदेवाख्यं तमस्मि शरणं गतः॥ ८६.७४<br>
<br>
सर्वगं सर्वभूतं च सर्वस्याधारमीश्वरम्।<br>
वासुदेवं परं ब्रह्म तमस्मि शरणं गतः॥ ८६.७५<br>
<br>
परमात्मानमव्यक्तं यं प्रयान्ति सुमेधसः।<br>
कर्मक्षयेऽक्षयं देवं तमस्मि शरणं गतः॥ ८६.७६<br>
<br>
पुण्यपापविनिर्मुक्ता यं प्रविश्य पुनर्भवम्।<br>
न योगिनः प्राप्नुवन्ति तमस्मि शरणं गतः॥ ८६.७७<br>
<br>
ब्रह्म भूत्वा जगत् सर्वं सदेवासुरमानुषम्।<br>
यः सृजत्यच्युतो देवस्तमस्मि शरणं गतः॥ ८६.७८<br>
<br>
ब्रह्मत्वे यस्य वक्त्रेभ्यश्चतुर्वेदमयं वपुः।<br>
प्रभुः पुरातनो जज्ञे तमस्मि शरणं गतः॥ ८६.७९<br>
<br>
ब्रह्मरूपधरं देवं जगद्योनिं जनार्दनम्।<br>
स्रष्टृत्वे संस्थितं सृष्टौ प्रणतोऽस्मि सनातनम्॥ ८६.८०<br>
<br>
स्रष्टा भूत्वा स्थितो योगी स्थितावसुरसूदनः।<br>
तमादिपुरुषं विष्णुं प्रणतोऽस्मि जनार्दनम्॥ ८६.८१<br>
<br>
धृता मही हता दैत्याः परित्रातास्तथा सुराः।<br>
येन तं विष्णुमाद्येशं प्रणतोऽस्मि जनार्दनम्॥ ८६.८२<br>
<br>
यज्ञैर्यजन्ति यं विप्रा यज्ञेशं यज्ञभावनम्।<br>
तं यज्ञपुरुषं विष्णुं प्रणतोऽस्मि सनातनम्॥ ८६.८३<br>
<br>
पातालवीथीभूतानि तथा लोकान् निहन्ति यः।<br>
तमन्तपुरुषं रुद्रं प्रणतोऽस्मि सनातनम्॥ ८६.८४<br>
<br>
संभक्षयित्वा सकलं यथासृष्टमिदं जगत्।<br>
यो वै नृत्यति रुद्रात्मा प्रणतोऽस्मि जनार्दनम्॥ ८६.८५<br>
<br>
सुरासुराः पितृगणाः यक्षगन्धर्वराक्षसाः।<br>
संभूता यस्य देवस्य सर्वगं तं नमाम्यहम्॥ ८६.८६<br>
<br>
समस्तदेवाः सकला मनुष्याणां च जातयः।<br>
यस्यांशभूता देवस्य सर्वगं तं नतोऽस्म्यहम्॥ ८६.८७<br>
<br>
वृक्षगुल्मादयो यस्य तथा पशुमृगादयः।<br>
एकांशभूता देवस्य सर्वगं तं नमाम्यहम्॥ ८६.८८<br>
<br>
यस्मान्नान्यत् परं किंचिद् यस्मिन् सर्वं महात्मनि।<br>
यः सर्वमध्यगोऽनन्तः सर्वगं तं नमाम्यहम्॥ ८६.८९<br>
<br>
यथा सर्वेषु भूतेषु गूढोऽग्निरिव दारुषु।<br>
विष्णुरेवं तथा पापं ममाशेषं प्रणश्यतु॥ ८६.९०<br>
<br>
यथा विष्णुमयं सर्वं ब्रह्मादि सचराचरम्।<br>
यच्च ज्ञानपरिच्छेद्यं पापं नश्यतु मे तथा॥ ८६.९१<br>
<br>
शुभाशुभानि कर्माणि रजःसत्त्वतमांसि च।<br>
अनेकजन्मकर्मोत्थं पापं नश्यतु मे तथा॥ ८६.९२<br>
<br>
यन्निशायां च यत्प्रातर्यन्मध्याह्नापराह्‌णयोः।<br>
संध्ययोश्च कृतं पापं कर्मणा मनसा गिरा॥ ८६.९३<br>
<br>
यत् तिष्ठता यद् व्रजता यच्च शय्यागतेन मे।<br>
कृतं यदशुभं कर्म कायेन मनसा गिरा॥ ८६.९४<br>
<br>
अज्ञानतो ज्ञानतो वा मदाच्चलितमानसैः।<br>
तत् क्षिप्रं विलयं यातु वासुदेवस्य कीर्तनात्॥ ८६.९५<br>
<br>
परदारपरद्रव्यवाञ्छाद्रोहोद्भवं च यत्।<br>
परपीडोद्भवां निन्दां कुर्वता यन्महात्मनाम्॥ ८६.९६<br>
<br>
यच्च भोज्ये तथा पेये भक्ष्ये चोष्ये विलेहने।<br>
तद् यातु विलयं तोये यथा लवणभाजनम्॥ ८६.९७<br>
<br>
यद् बाल्ये यच्च कौमारे यत् पापं यौवने मम।<br>
वयः परिणतौ यच्च यच्च जन्मातरे कृतम्॥ ८६.९८<br>
<br>
तन्नारायण गोविन्द हरिकृष्णेश कीर्तनात्।<br>
प्रयातु विलयं तोये यथा लवणभाजनम्॥ ८६.९९<br>
<br>
विष्णवे वासुदेवाय हरये केशवाय च।<br>
जनार्दनाय कृष्णाय नमो भूयो नमो नमः॥ ८६.१००<br>
<br>
भविष्यन्नरकघ्नाय नमः कंसविघातिने।<br>
अरिष्टकेशिचाणूरदेवारिक्षयिणे नमः॥ ८६.१०१<br>
<br>
कोऽन्यो बलेर्वञ्चयिता त्वामृते वै भविष्यति।<br>
कोऽन्यो नाशयति बलाद् दर्पं हैहयभूपतेः॥ ८६.१०२<br>
<br>
कः करिष्यत्यथाऽन्यो वै सागरे सेतुबन्धनम्।<br>
वधिष्यति दशग्रीवं कः सामात्य पुरःसरम्॥ ८६.१०३<br>
<br>
कस्त्वामृतेऽन्यो नन्दस्य गोकुले रतिमेष्यति।<br>
प्रलम्बपूतनादीनां त्वामृते मधुसूदन।<br>
निहन्ताऽप्यथवा शास्ता देवदेव भविष्यति॥ ८६.१०४<br>
<br>
जपन्नेवं नरः पुण्यं वैष्णवं धर्ममुत्तमम्।<br>
इष्टानिष्टप्रसंगेभ्यो ज्ञानतोऽज्ञानतोऽपि वा॥ ८६.१०५<br>
<br>
कृतं तेन तु यत् पापं सप्तजन्मान्तराणि वै।<br>
महापातकसंज्ञं वा तथा चैवोपपातकम्॥ ८६.१०६<br>
<br>
यज्ञादीनि च पुण्यानि जपहोमव्रतानि च।<br>
नाशयेद् योगिनां सर्वमामपात्रमिवाम्भसि॥ ८६.१०७<br>
<br>
नरः संवत्सरं पूर्णं तिलपात्राणि षोडश।<br>
अहन्यहनि यो दद्यात् पठत्येतच्च तत्समम्॥ ८६.१०८<br>
<br>
अविलुप्तब्रह्मचर्यं संप्राप्य स्मरणं हरेः।<br>
विष्णुलोकमवाप्नोति सत्यमेतन्मयोदितम्॥ ८६.१०९<br>
<br>
यथैतत् सत्यमुक्तं मे न ह्यल्पमपि मे मृषा।<br>
राक्षसस्त्रस्तसर्वाङ्गं तथा मामेष मुञ्चतु॥ ८६.११०<br>
<br>
पुलस्त्य उवाच॥<br>
एवमुच्चारिते तेन मुक्तो विप्रस्तु रक्षसा।<br>
अकामेन द्विजो भूयस्तमाह रजनीचरम्॥ ८६.१११<br>
<br>
ब्राह्मण उवाच॥<br>
एतद् भद्र मया ख्यातं तव पातकनाशनम्।<br>
विष्णोः सारस्वतं स्तोत्रं यज्जगाद सरस्वती॥ ८६.११२<br>
<br>
हुताशनेन प्रहिता मम जिह्वाग्रसंस्थिता।<br>
जगादैनं स्तवं विष्णोः सर्वेषां चोपशान्तिदम्॥ ८६.११३<br>
<br>
अनेनैव जगन्नाथं त्वमाराधय केशवम्।<br>
ततः शापापनोदं तु स्तुते लप्स्यसि केशवे॥ ८६.११४<br>
<br>
अहर्निशं हृषीकेशं स्तवेनानेन राक्षस।<br>
स्तुहि भक्तिं दृढां कृत्वा ततः पापाद् विमोक्ष्यसे॥ ८६.११५<br>
<br>
स्तुतो हि सर्वपापानि नाशयिष्यत्यसंशयम्।<br>
स्तुतो हि भक्त्या नॄणां वै सर्वपापहरो हरिः॥ ८६.११६<br>
<br>
पुलस्त्य उवाच॥<br>
ततः प्रणम्य तं विप्रं प्रसाद्य स निशाचरः।<br>
तदैव तपसे श्रीमान् शालग्राममगाद् वशी॥ ८६.११७<br>
<br>
अहर्निशं स एवैनं जपन् सारस्वतं स्तवम्।<br>
देवक्रियारतिर्भूत्वा तपस्तेपे निशाचरः॥ ८६.११८<br>
<br>
समाराध्य जगन्नाथं स तत्र पुरषोत्तमम्।<br>
सर्वपापविनिर्मुक्तो विष्णुलोकमवाप्तवान्॥ ८६.११९<br>
<br>
एतत् ते कथितं ब्रह्मन् विष्णोः सारस्वतं स्तवम्।<br>
विप्रवक्त्रस्थया सम्यक्सरस्वत्या समीरितम्॥ ८६.१२०<br>
<br>
य एतत् परमं स्तोत्रं वासुदेवस्य मानवः।<br>
पठिष्यति स सर्वेभ्यः पापेभ्यो मोक्षमाप्स्यति॥ ८६.१२१<br>
<br>
इति श्रीवामनपुराणे एकोनषष्टितमोऽध्यायः ॥ ८६ ॥<br>
<br>
