लोमहर्षण उवाच <br>
एवं स्तुतोऽथ भगवान् वासुदेव उवाच ताम् <br>
अदृश्यः सर्वभूतानां तस्याः संदर्शने स्थितः  १ <br>
श्रीभगवानुवाच<br>
मनोरथांस्त्वमदिते यानिच्छस्यभिवाञ्छितान् <br>
तांस्त्वं प्राप्स्यसि धर्मज्ञे मत्प्रसादान्न संशयः  २ <br>
शृणु त्वं च महाभागे वरो यस्ते हृदि स्थितः <br>
मद्दर्शनं हि विफलं न कदाचिद् भविष्यति  ३ <br>
यश्चेह त्वद्वने स्थित्वा त्रिरात्रं वै करिष्यति <br>
सर्वे कामाः समृध्यन्ते मनसा यानिहेच्छति  ४ <br>
दूरस्थोऽपि वनं यस्तु अदित्याः स्मरते नरः <br>
सोऽपि याति परं स्थानं किं पुनर्निवसन् नरः  ५ <br>
यश्चेह ब्राह्मणान् पञ्च त्रीन् वा द्वावेकमेव वा <br>
भोजयेच्छ्रद्धया युक्तः स याति परमां गतिम्  ६ <br>
अदितिरुवाच<br>
यदि देव प्रसन्नस्त्वं भक्त्या मे भक्तवत्सल <br>
त्रैलोक्याधिपतिः पुत्रस्तदस्तु मम वासवः  ७ <br>
हृतं राज्यं हृतश्चास्य यज्ञभाग इहासुरैः <br>
त्वयि प्रसन्ने वरद तत् प्राप्नोतु सुतो मम  ८ <br>
हृतं राज्यं न दुःखाय मम पुत्रस्य केशव <br>
प्रपन्नदायविभ्रंशो बाधां मे कुरुते हृदि  ९ <br>
श्रीभगवानुवाच<br>
कृतः प्रसादो हि मया तव देवि यथेप्सितम् <br>
स्वांशेन चैव ते गर्भे संभविष्यामि कश्यपात्  १० <br>
तव गर्भे समुद्भूतस्ततस्ते ये त्वरातयः <br>
तानहं च हनिष्यामि निवृत्ता भव नन्दिनि  ११ <br>
अदितिरुवाच<br>
प्रसीद देवदेवेश नमस्ते विश्वभावन <br>
नाहं त्वामुदरे वोढुमीश शक्ष्यामि केशव <br>
यस्मिन् प्रतिष्ठितं सर्वं विश्वयोनिस्त्वमीश्वरः  १२ <br>
श्रीभगवानुवाच<br>
अहं त्वां च वहिष्यामि आत्मानं चैव नन्दिनि <br>
न च पीडां करिष्यामि स्वस्ति तेऽस्तु व्रजाम्यहम्  १३ <br>
इत्युक्त्वान्तर्हिते देवेऽदितिर्गर्भं समादधे <br>
गर्भस्थिते ततः कृष्णे चचाल सकला क्षितिः <br>
चकम्पिरे महाशैला जग्मुः क्षोभं महाब्धयः  १४ <br>
यतो यतोऽदितिर्याति ददाति पदमुत्तमम् <br>
ततस्ततः क्षितिः खेदान्ननाम द्विजपुङ्गवाः  १५ <br>
दैत्यानामपि सर्वेषां गर्भस्थे मधुसूदने <br>
बभूव तेजसो हानिर्यथोक्तं परमेष्ठिना  १६ <br>
इति श्रीवामनपुराणे सरोमाहात्म्ये अष्टाविंशतितमोऽध्यायः<br>
<br>
