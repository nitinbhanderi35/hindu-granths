<b>सुकेशिरुवाच</b><br>
कर्मणा नरकानेतान् केन गच्छन्ति वै कथम्।<br>
एतद् वदन्तु विप्रेन्द्राः परं कौतूहलं मम।। १२.१<br>
<br>
<b>ऋषय ऊचुः</b><br>
कर्मणा येन येनेह यान्ति शालकटंकट।<br>
स्वकर्मफलभोगार्थं नरकान् मे श्रृणुष्व तान्।। १२.२<br>
<br>
वेददेवद्विजातीनां यैर्निन्दा सततं कृता।<br>
ये पुराणेतिहासार्थान् नाभिनन्दन्ति पापिनः।। १२.३<br>
<br>
कुरुनिन्दाकरा ये च सखविघ्नकराश्च ये।<br>
दातुर्निवारकाये च तेषु ते निपतन्ति हि ।। १२.४<br>
<br>
सुहृद्दम्पतिसोदर्यस्वामिभृत्यपितासुतान्।<br>
याज्योपाध्याययोर्यैश्च कृतो भेदोऽधमैर्मिथः।। १२.५<br>
<br>
कन्यामेकस्य दत्त्वा च ददत्यन्यस्य येऽधमाः।<br>
करपत्रेण पाट्यन्ते ते द्विधा यमकिंकरैः।। १२.६<br>
<br>
परोपतापजनकाश्चन्दनोशीरहारिणः।<br>
बालव्यजनहर्त्तारः करम्भसिकताश्रिताः।। १२.७<br>
<br>
निमन्त्रितोऽन्यतो भुङ्क्ते श्राद्धे दैवे सपैतृके।<br>
स द्विधा कृष्यते मूढस्तीक्ष्णतुण्डैः खगोत्तमैः।। १२.८<br>
<br>
मर्माणि यस्तु साधूनां तुदन् वाग्भिर्निकृन्तति।<br>
तस्योपरि तुदन्तस्तु तुण्डैस्तिष्ठन्ति पत्त्रिणः।। १२.९<br>
<br>
यः करोति च पैशुन्यं साधूनामन्यथामतिः।<br>
वज्रतुण्डनखा जिह्वामाकर्षन्तेऽस्य वायसाः।। १२.१०<br>
<br>
मातापितृगुरूणां च येऽवज्ञां चक्रुरुद्धताः।<br>
मज्जन्ते पूयविण्मूत्रे त्वप्रतिष्ठे ह्यधोमुखाः।। १२.११<br>
<br>
देवताऽतिथिभूतेषु भृत्येष्वभ्यागतेषु च।<br>
अभुक्तवत्सु येऽश्नन्ति बालपित्रग्निमातृषु।। १२.१२<br>
<br>
दुष्टचासृक्पूयनिर्यासं भुञ्जते त्वधमा इमे।<br>
सूचीमुखाश्च जायन्ते क्षुधार्त्ता गिरिविग्रहाः।। १२.१३<br>
<br>
एकपङ्क्त्युपविष्टानां विषमं भोजयन्ति ये।<br>
विड्भोजनं राक्षसेन्द्र नरकं ते व्रजन्ति च।। १२.१४<br>
<br>
एकसार्थप्रयातं ये पश्यन्तश्चार्थिनं नराः।<br>
असंविभज्य भुञ्जन्ति ते यान्ति श्लेष्मभोजनम्।। १२.१५<br>
<br>
गोब्राह्मणाग्नयः स्पृष्टा यैरुच्छिष्टैः क्षपाचर।<br>
क्षिप्यन्ते हि करास्तेषां तप्तकुम्भे सुदारुणे।। १२.१६<br>
<br>
सूर्येन्दुतारका दृष्टा यैरुच्छिष्टैश्च कामतः।<br>
तेषां नेत्रगतो वह्निर्धम्यते यमकिंकरैः।। १२.१७<br>
<br>
मित्रजायाथ जननी ज्येष्ठो भ्राता पिता स्वसा।<br>
जामयो गुरवो वृद्धा यैः संस्पृष्टाः पदा नृभिः।। १२.१८<br>
<br>
बद्धाङ्घ्रयस्ते विगडैर्लोहैर्वह्निप्रतापितैः।<br>
क्षिप्यन्ते रौरवे घोरे ह्याजानुपरिदाहिनः।। १२.१९<br>
<br>
पायसं कृशरं मांसं वृथा भुक्तानि यैर्नरैः।<br>
तेषामयोगुडास्तप्ताः क्षिप्यन्ते वदनेऽद्‌भुताः।। १२.२०<br>
<br>
गुरुदेवद्विजातीनां वेदानां च नराधमैः।<br>
निन्दा निशामिता यैस्तु पापानामिति कुर्वताम्।। १२.२१<br>
<br>
तेषां लोहमयाः कीला वह्निवर्णाः पुनः पुनः।<br>
श्रवणेषु निखन्यन्ते धर्मराजस्य किंकरैः।। १२.२२<br>
<br>
प्रपादेवकुलारामान् विप्रवेश्मसभामठान्।<br>
कूपवापीतडागांश्च भङ्क्त्वा विध्वंसयन्ति ये।। १२.२३<br>
<br>
तेषां विलपतां चर्म देहतः क्रियते पृथक्।<br>
कर्त्तिकाभिः सुतीक्ष्णाभिः सुरौद्रैर्यमकिंकरैः।। १२.२४<br>
<br>
गोब्राह्मणार्कमग्निं च ये वै मेहन्ति मानवाः।<br>
तेषां गुदेन चान्त्राणि विनिःकृन्तन्ति वायसाः।। १२.२५<br>
<br>
स्वपोषणपरो यस्तु परित्यजति मानवः।<br>
पुत्रभृत्यकलत्रादिबन्धुवर्गमकिञ्चनम्।<br>
दुर्भिक्षे संभ्रमे चापि स श्वभोज्ये निपात्यते।। १२.२६<br>
<br>
शरणागतं ये त्यजन्ति ये च बन्धनपालकाः।<br>
पतन्ति यन्त्रपीडे ते ताड्यमानास्तु किंकरैः।। १२.२७<br>
<br>
क्लेशयन्ति हि विप्रादीन् ये ह्यकर्मसु पापिनः।<br>
ते पिष्यन्ते शिलापेषे शोष्यन्तेऽपि च शोषकैः।। १२.२८<br>
<br>
न्यासापहारिणः पापा बध्यन्ते निगडैरपि।<br>
श्रुत्क्षामाः शुष्कताल्वोष्ठाः पात्यन्ते वृश्चिकाशने।। १२.२९<br>
<br>
पर्वमैथुनिनः पापाः परदाररताश्च ये।<br>
ते वह्नितप्तां कूटाग्रामालिङ्गन्ते च शाल्मलीम्।। १२.३०<br>
<br>
उपाध्यायमधःकृत्य यैरधीतं द्विजाधमैः।<br>
तेषामध्यापको यश्च स शिलां शिरसा वहेत्।। १२.३१<br>
<br>
मूत्रश्लेष्मपुरीषाणि यैरुत्सृष्टानि वारिणि।<br>
ते पात्यन्ते च विण्मूत्रे दुर्गन्धे पूयपूरिते।। १२.३२<br>
<br>
श्राद्धातिथेयमन्योन्यं यैर्भुक्तं भुवि मानवैः।<br>
परस्परं भक्षयन्ते मांसानि स्वानि बालिशाः।। १२.३३<br>
<br>
वेदवह्निगुरुत्यागी भार्यापित्रोस्तथैव च।<br>
गिरिश्रृड्गादधःपातं पात्यन्ते यमकिंकरैः।। १२.३४<br>
<br>
पुनर्भूपतयो ये च कन्या विध्वंसकाश्च ये।<br>
तद्गर्भश्राद्धभुग् यश्च कृमीन्भक्षेत्पिपीलिकाः।। १२.३५<br>
<br>
चाण्डालादन्त्यजाद्‌वापि प्रतिगृह्णाति दक्षिणाम्।<br>
याजको यजमानश्च सोऽस्मान्तः स्थूलकीटकः।। १२.३६<br>
<br>
पृष्ठमांसाशिनो मूढास्तथैवोत्कोचजीविनः।<br>
क्षिप्यन्ते वृकभक्षे ते नरके रजनीचर।। १२.३७<br>
<br>
स्वर्णस्तेयी च ब्रह्मघ्नः सुरापो गुरुलल्पगः।<br>
तथा गोभूमिहर्त्तरो गोस्त्रीबालहनाश्च ये।। १२.३८<br>
<br>
एते नरा द्विजा ये च गोषु विक्रयिणस्तथा।<br>
सोमविक्रयिणो ये च वेदविक्रयिणस्तथा।। १२.३९<br>
<br>
कूटसभ्यास्त्वशौचाश्च नित्यनैमित्तनाशकाः।<br>
कूटसाक्ष्यप्रदा ये च ते महारौरवे स्थिताः।। १२.४०<br>
<br>
दशवर्ष सहस्राणि तावत् तामिस्रके स्थिताः।<br>
तावच्चैवान्धतामिस्रे असिपत्रवने ततः।। १२.४१<br>
<br>
तावच्चैव घटीयन्त्रे तप्तकुम्भे ततः परम्।<br>
प्रपातो भवते तेषां यैरिदं दुष्कृतं कृतम्।। १२.४२<br>
<br>
ये त्वेते नरका रौद्रा रौरवाद्यास्तवोदिताः।<br>
ते सर्वे क्रमशः प्रोक्ताः कृतघ्ने लोकनिन्दिते।। १२.४३<br>
<br>
यथा सुराणां प्रवरो जनार्दनो यथा गिरीणामपि शैशिराद्रिः।<br>
यथायुधानां प्रवरं सुदर्शनं यथा खगानां विनतातनूजः।<br>
महोरगाणां प्रवरोऽप्यनन्तो यथा च भूतेषु मही प्रधाना।। १२.४४<br>
<br>
नदीषु गङ्गा जलजेषु पद्मं सुरारिमुख्येषु हराङ्घ्रिभक्तः।<br>
क्षेत्रेषु यद्वत्कुरुजङ्गलं वरं तीर्थेषु यद्वत् प्रवरं पृथूदकम्।। १२.४५<br>
<br>
सरस्सु चैवोत्तरमानसं यथा वनेषु पुण्येषु हि नन्दनं यथा।<br>
लोकेषु यद्वत्सदनं विरिञ्चेः सत्यं यथा धर्मविधिक्रियासु।। १२.४६<br>
<br>
यथाऽश्वमेधः प्रवरः क्रतूनां पुत्रो यथा स्पर्शवतां वरिष्ठः।<br>
तपोधनानामपि कुम्भयोनिः श्रुतिर्वरा यद्वदिहागमेषु।। १२.४७<br>
<br>
मुख्यः पुराणेषु यथैव मात्स्यः स्वायंभुवोक्तिस्त्वपि संहितासु।<br>
मनुः स्मृतीनां प्रवरो यथैव तिथीषु दर्शा विषुवेषु दानम्।। १२.४८<br>
<br>
तेजस्विनां यद्वदिहार्क उक्तो ऋक्षेषु चन्द्रो जलधिर्ह्वदेषु।<br>
भवान् यथा राक्षससत्तमेषु पाशेषु नागस्तिमितेषु बन्धः।। १२.४९<br>
<br>
धान्येषु शालिर्द्विपदेषु विप्रः चतुष्पदे गौः श्वपदां मृगेन्द्रः।<br>
पुष्पेषु जाती नगरेषु काञ्ची नारीषु रम्भा श्रमीणां गृहस्थः।। १२.५०<br>
<br>
कुशस्थली श्रेष्ठतमा पुरेषु देशेषु सर्वेषु च मध्यदेशः।<br>
फलेषु चूतो मुकुलेष्वशोकः सर्वौषधीनां प्रवरा च पथ्या।। १२.५१<br>
<br>
मूलेषु कन्दः प्रवरो यथोक्तो व्याधिष्वजीर्णं क्षणदाचरेन्द्र।<br>
श्वेतेषु दुग्धं प्रवरं यथैव कार्पासिकं प्रावरणेषु यद्वत्।। १२.५२<br>
<br>
कलासु मुख्या गणितज्ञता च विज्ञानमुख्येषु यथेन्द्रजालम्।<br>
शाकेषु मुख्या त्वपि काकमाची रसेषु मुख्यं लवणं यथैव।। १२.५३<br>
<br>
तुङ्गेषु तालो नलिनीषु पम्पा वनौकसेष्वेव च ऋक्षराजः।<br>
महीरुहेष्वेव यथा वटश्च यथा हरो ज्ञानवतां वरिष्ठः।। १२.५४<br>
<br>
यथा सतीनां हिमवत्सुता हि यथार्जुनीनां कपिला वरिष्ठा।<br>
यथा वृषाणामपि नीलवर्णो यथैव सर्वेष्वपि दुःसहेषु।<br>
दुर्गेषु रौद्रेषु निशाचरेश नृपातनं वैतरणी प्रधाना।। १२.५५<br>
<br>
पापीयसां तद्वदिह कृतघ्नः सर्वेषु पापेषु निशाचरेन्द्र।<br>
ब्रह्मघ्नगोघ्नादिषु निष्कृतिर्हि विद्येत नैवास्य तु दुष्टचारिणः।<br>
न निष्कृतिश्चास्ति कृतघ्नवृत्तेः सुहृत्कृतं नाशयतोऽब्दकोटिभिः।। १२.५६<br>
<br>
इति श्रीवामनपुराणे द्वादशोऽध्यायः ।। १२ ।।<br>
