नाराद उवाच।।<br>
गतोऽन्धकस्तु पाताले किमचेष्टत दानवः।<br>
शंकरो मन्दरस्थोऽपि यच्चकार तदुच्यताम्।। ६३.१<br>
<br>
पुलस्त्य उवाच।।<br>
पातालस्थोऽन्धको ब्रह्मन् बाध्यते मदनाग्निना।<br>
संतप्तविग्रहः सर्वान् दानवानिदमब्रवीत्।। ६३.२<br>
<br>
स मे सुहृत्स मे बन्धुः स भ्राता स पिता मम।<br>
यस्तामद्रिसुतां शीघ्रं ममान्ति कमुपानयेत्।। ६३.३<br>
<br>
एवं ब्रुवति दैत्येन्दे अन्धके मदनान्धके।<br>
मेघगम्भीरनिर्घोषं प्रहलादो वाक्यमब्रवीत्।। ६३.४<br>
<br>
येयं गिरिसुता वीर सा माता धर्मतस्तव।<br>
पिता त्रिनयनो देवः श्रूयतामत्र कारणम्।। ६३.५<br>
<br>
तव पित्रा ह्यपुत्रेण धर्मनित्येन दानव।<br>
आराधितो महादेवः पुत्रार्थाय पुरा किल।। ६३.६<br>
<br>
तस्मै त्रिलोचनेनासीद् दत्तोऽन्धोऽप्येव दानव।<br>
पुत्रकः पुत्रकामास्य प्रोक्त्वेत्थं वचनं विभो।। ६३.७<br>
<br>
नेत्रत्रयं हिरण्याक्ष नर्मार्थमुमया मम।<br>
पिहितं योगसंस्थस्य ततोऽन्धमभवत्तमः।। ६३.८<br>
<br>
तस्माच्च तमसो जातो भूतो नीलघनस्वनः।<br>
तदितं गृह्यतां दैत्य तवौपयिकमात्मजम्।। ६३.९<br>
<br>
यदा तु लोकविद्विष्टं दुष्टं कर्म करिष्यति।<br>
त्रैलोक्यजननीं चापि अभिवाञ्छिष्यतेऽधमः।। ६३.१०<br>
<br>
घातयिष्यति वा विप्रं यदा प्रक्षिप्त चासुरान्।<br>
तदास्य स्वयमेवाहं करिष्ये कायशोधनम्।। ६३.११<br>
<br>
एवमुक्त्वा गतः शंभुं स्वस्थानं मन्दराचलम्।<br>
त्वत्पिताऽपि समभ्यागात् त्वामादाय रसातलम्।। ६३.१२<br>
<br>
एतेन कारणेनाम्बा शैलेयी भविता तव।<br>
सर्वस्यापीह जगतो गुरुः शंभुः पिता ध्रुवम्।। ६३.१३<br>
<br>
भवानपि तपोयुक्तः शास्त्रवेत्ता गुणाप्लुतः।<br>
नेदृशे पापसंकल्पे मतिं कुर्याद् भवद्विधः।। ६३.१४<br>
<br>
त्रैलोक्यप्रभुरव्यक्तो भवः सर्वैर्नमस्कृतः।<br>
अजेयस्तस्य भार्येयं न त्वमर्होऽमरार्दन।। ६३.१५<br>
<br>
न चापि शक्तः प्राप्तुं तां भवाञ्शैलनृपात्मजाम्।<br>
अजित्वा सगणं रुद्रं स च कामोऽद्य दुर्लभः।। ६३.१६<br>
<br>
यस्तरेत् सागरं दोर्भ्यां पातयेद् भुवि भास्करम्।<br>
मेरुमुत्पाटयेद् वापि स जयेच्छूलपाणिनम्।। ६३.१७<br>
<br>
उताहोस्विदिमाः शक्याः क्रियाः कर्तुं नरेर्बलात्।<br>
न च शक्यो हरो जेतुं सत्यं सत्यं मयोदितम्।। ६३.१८<br>
<br>
किं त्वया न श्रुतं दैत्य यथा दण्डो महीपलिः।<br>
परस्त्रीकामवान् मूढः सराष्ट्रो नाशमाप्तवान्।। ६३.१९<br>
<br>
आसीद् दण्डो नाम नृपः प्रभूतबलवाहनः।<br>
स च वव्रे महातेजाः पौरोहित्याय भार्गवम्।। ६३.२०<br>
<br>
ईजे च विविधैर्यज्ञैर्नृपतिः शुक्रपालितः।<br>
शुक्रस्यासीच्च दुहिता अरजा नाम नामतः।। ६३.२१<br>
<br>
शुक्रः कदाचिदगमद् वृषुपर्वाणमासुरम्।<br>
तेनार्चितश्चिरं तत्र तस्थौ भार्गवसत्तमः।। ६३.२२<br>
<br>
अरजा स्वगृहे वह्निं शुश्रूषन्ती महासुर।<br>
अतिष्ठत सुचार्वङ्गी ततोऽब्यागान्नराधिपः।। ६३.२३<br>
<br>
स पप्रच्छ क्व शुक्रेति तमूचुः परिचारिकाः।<br>
गतः स भगवान् शुक्रो याजनाय दनोः सुतम्।। ६३.२४<br>
<br>
पप्रच्छ नृपतिः का तु तिष्ठते भार्गवाश्रमे।<br>
तास्तमूचुर्गुरोः पुत्री संतिष्ठत्यरजा नृप।। ६३.२५<br>
<br>
तामाश्रमे शुक्रसुतां द्रष्टुमिक्ष्वाकुनन्दनः।<br>
प्रविवेश महाबाहुर्ददर्शारजसं ततः।। ६३.२६<br>
<br>
तां दृष्ट्वा कामसंतप्तस्तत्क्षणादेव पार्थिवः।<br>
संजातोऽन्धक दण्डस्तु कृतान्तबलचोदितः।। ६३.२७<br>
<br>
ततो विसर्जयामास भृत्यान् भ्रातृन् सुहृत्तमान्।<br>
शुक्रशिष्यानपि बली एकाकी नृप आव्रजत्।। ६३.२८<br>
<br>
तमागतं शुक्रसुता प्रत्युत्थाय यशस्विनी।<br>
पूजयामास संहृष्टा भ्रातृभावेन दानव।। ६३.२९<br>
<br>
ततस्तामाह नृपतिर्बाले कामाग्निवारिणा।<br>
मां समाह्लादयस्वाद्य स्वपरिष्वङ्गवारिणा।। ६३.३०<br>
<br>
साऽपि प्राह नृपश्रेष्ठ मा विनीनश आतुरः।<br>
पिता मम महाक्रोधात् त्रिदशानपि निर्दहेत्।। ६३.३१<br>
<br>
मूढबुद्धे भवान् भ्राता ममासि त्वनयाप्लुतः।<br>
भगिनी धर्मतस्तेऽहं भवाञ्शिष्यः पितुर्मम।। ६३.३२<br>
<br>
सोऽब्रवीद् भीरु मां शुक्रः कालेन परिधक्ष्यति।<br>
कामाग्निर्निर्दहति मामद्यैव तनुमध्यमे।। ६३.३३<br>
<br>
सा प्राह दण्डं नृपातिं मुहूर्तं परिपालय।<br>
तमेव याचस्व गुरुं स ते दास्यत्यसंशयम्।। ६३.३४<br>
<br>
दण्डोऽब्रवीत् सुतन्वङ्गि कालक्षेपो न मे क्षमः।<br>
च्युतावसरकर्तृत्वे विघ्नो जायेत सुन्दरि।। ६३.३५<br>
<br>
ततोऽब्रवीच्च विरजा नाहं त्वां पार्थिवात्मज।<br>
दातुं शक्ता स्वमात्मानं स्वतन्त्रा न हि योषितः।। ६३.३६<br>
<br>
किं वा ते बहुनोक्तेन मा त्वं नाशं नराधिप।<br>
गच्छस्व शुक्रशापेन सभृत्यज्ञातिबान्धवः।। ६३.६३<br>
<br>
ततोऽऽब्रवीन्नरपतिः सुतनु श्रृणु चेष्टितम्।<br>
चित्राङ्गदाया यद् वृत्तं पुरा देवयुगे शुभे।। ६३.३८<br>
<br>
विश्वकर्णसुता साध्वी नाम्ना चित्राङ्गदाऽभवत्।<br>
रूपयौवनसंपन्ना पद्महीनेव पद्मिनी।। ६३.३९<br>
<br>
सा कदाचिन्महारण्यं सखीभिः परिवारिता।<br>
जगाम नेमिषं नाम स्नातुं कमललोचना।। ६३.४०<br>
<br>
सा स्नातुमवतीर्णा च अथाभ्यागान्नरेश्वरः।<br>
सुदेवतनयो धीमान् सुरथो नाम नामतः।।।<br>
तां ददर्श च तन्वङ्गीं शुभाङ्गो मदनातुरः।। ६३.४१<br>
<br>
तं दृष्ट्वा सा सखीराह वचनं सत्यसंयुतम्।<br>
असौ नराधिपसुतो मदनेन कदर्थ्यते।। ६३.४२<br>
<br>
मदर्थे च क्षमं मेऽस्य स्वप्रदानं सुरूपिणः।<br>
सख्यस्तामब्रुवन् बाला न प्रगल्भाऽसि सुन्दरि।। ६३.४३<br>
<br>
अस्वातन्त्र्यं तवास्तीह प्रदाने स्वत्मनोऽनघे।<br>
पिता तवास्ति धर्मिष्ठः सर्वशिल्पविशारदः।। ६३.४४<br>
<br>
न ते युक्तमिहात्मानं दातुं नरपतेः स्वयम्।<br>
एतस्मिन्नन्तरे राजा सुरथः सत्यवाक् सुधी।। ६३.४५<br>
<br>
समभ्येत्याऽब्रबीदेनां कन्दर्पशरपीडितः।<br>
त्वं मुग्धे मोहयसि मां दृष्ट्यैव मदिरेक्षणे।। ६३.४६<br>
<br>
त्वद्दृष्टिशरपातेन स्मरेणाभ्येत्य ताडितः।<br>
तन्मां कुचतले तल्पे अभिशायितुमर्हसि।। ६३.४७<br>
<br>
नोचेत् प्रधक्ष्यते कामो भूयो भूयोऽतिदर्शनात्।<br>
ततः सा चारुसर्वाङ्गी राज्ञो राजीवलोचना।। ६३.४८<br>
<br>
वार्यमाणा सखीभिस्तु प्रादादात्मानमात्मना।<br>
एवं पुरा तया तन्व्या परित्रातः स भूपतिः।। ६३.४९<br>
<br>
तस्मान्मामपि सुश्रोणि त्वं परित्रातुमर्हसि।<br>
अरजस्काऽब्रवीद् दण्डं तस्या यद् वृत्तमुत्तरम्।। ६३.५०<br>
<br>
किं त्वया न पिरज्ञातं तस्मात् ते कथयाम्यहम्।<br>
तदा तया तु तन्वङ्ग्या सुरथस्य महीपतेः।। ६३.५१<br>
<br>
आत्मा प्रदत्तः स्वातन्त्र्यात् ततस्तामशपत् पिता।<br>
यस्माद् धर्मं परित्यज्य स्त्रीभावान् मन्दचेतसे।। ६३.५२<br>
<br>
आत्मा प्रदत्तस्तस्माद्धि न विवाहो भविष्यति।<br>
विवाहरहिता नैव सुखं लप्स्यसि भर्तृतः।। ६३.५३<br>
<br>
न च पुत्रफलं नैव पतिना योगमेष्यसि।<br>
उत्सृष्टमात्रे शापे तु ह्यपोवाह सरस्वती।६३.५४<br>
<br>
अकृतार्थम् नरपतिं योजनानि त्रयोदश।<br>
अपकृष्टे नपरपतौ साऽपि मोहमुपागता।। ६३.५४<br>
<br>
अकृतार्थं नरपतिं योजनानि त्रयोदश।<br>
अपकृष्टे नपरपतौ साऽपि मोहमुपागता।। ६३.५५<br>
<br>
ततस्तां सिषिचुः सख्यः सरस्वत्या जलेन हि।<br>
सा सिच्यमाना सुतरां शिशिरेणाप्यथाम्भसा।। ६३.५६<br>
<br>
मृतकल्पा महाबाहो विश्वकर्मसुताऽभवत्।<br>
तां मृतामिति विज्ञाय जग्मुः सख्यस्त्वरान्विताः।। ६३.५७<br>
<br>
काष्ठान्याहर्तुमपरा वह्निमानेतुमाकुलाः।<br>
सा च तास्वपि सर्वासु गतासु वनमुत्तमम्।। ६३.५८<br>
<br>
संज्ञां लेभे सुचार्वङ्गी दिशश्चाप्यवलोकयत्।<br>
अपश्यन्ती नरपतिं तथा स्निग्धं सखीजनम्।। ६३.५९<br>
<br>
निपपात सरस्वत्याः पयसि स्फुरितेक्षणा।<br>
तां वेगात् काञ्चनाक्षी तु महानद्यां नरेश्वर।। ६३.६०<br>
<br>
गोमत्यां परिचिक्षेप तरङ्गकुटिले जले।<br>
तयाऽपि तस्यास्तद्भाव्यं विदित्वाऽथ विशां पते।। ६३.६१<br>
<br>
महावने परिक्षिप्ता सिंहव्याघ्रभयाकुले।<br>
एवं तस्याः स्वतन्त्राया एषाऽवस्था श्रुता मया।। ६३.६२<br>
<br>
तस्मान्न दास्याम्यात्मानं रक्षन्ती शीलमुत्तमम्।<br>
तस्यास्तद्वचनम् श्रुत्वा दण्ड शक्रसमो बली।<br>
विहस्य त्वरजां प्राह स्वार्थमर्थक्षयंकरम्।। ६३.६३<br>
<br>
दण्ड उवाच <br>
तस्या यदुत्तरं वत्तं तत्पितुश्च कृशोदरि।<br>
सरथस्य तथा राज्ञस्तच्छ्रोतुं मतिमादध।। ६३.६४<br>
<br>
यदावकृष्टे नृपतौ पतिता सा महावने।<br>
तदा गगनसञ्चारी दृष्टवान् गह्यकोऽञ्जनः।। ६३.६५<br>
<br>
ततः सोऽभ्येत्य तां बालां परिसान्त्व्य प्रयत्नतः।<br>
प्राह मा गच्छ सुभगे विषादं सुरथं प्रति।। ६३.६६<br>
<br>
ध्रुवमेष्यसि तेन त्वं संयोगमसितेक्षणे।<br>
तस्मात् गच्छस्व शीघ्रं त्वं द्रष्टुं श्रीकण्टमीश्वरम्।। ६३.६७<br>
<br>
इत्येवमुक्ता सा तेन गुह्यकेन सुलोचना।<br>
श्रीकण्टमागता तूर्णं कालन्द्या दक्षिणे तटे।। ६३.६८<br>
<br>
दृष्ट्वा महेशं श्रीकण्टं स्नात्वा रविसुताजले।<br>
अतिष्टत शिरोनाम्ना यावन्मध्यस्थितो रविः।। ६३.६९<br>
<br>
अथाजगाम देवस्य स्नानं कर्तुं तपोधनः।<br>
शुम्भः पाशुपताचार्यः सामवेदी ऋतध्वजः।। ६३.७०<br>
<br>
ददर्श तत्र तन्वङ्गीं मुनिश्चित्राङ्गदां शुभाम्।<br>
रतीमिव स्थितां पुण्यामनङ्गपरिवर्जिताम्।। ६३.७१<br>
<br>
तां दृष्ट्वा स मुनिर्ध्यानमगमत् केयमित्युत।<br>
अथ सा तमृषिं वन्द्य कृताञ्जलिरुपस्थिता।। ६३.७२<br>
<br>
तां प्राह पुत्रि कस्यासि सता सरसुतोपम।<br>
किमर्थमागतासीह निर्मनुष्यमृगे वने।। ६३.७३<br>
<br>
ततः सा प्राह तमृषिं यथातथ्यं कृशोदरी ।<br>
श्रुत्वार्षिः कोपमगमदशपच्छिल्पिनां वरम्।। ६३.७४<br>
<br>
यस्मात् स्वतनुजातेयं परदेयाऽपि पापिना।<br>
योजिता नैव पतिना तस्माच्छाखामृगोऽस्तु सः।। ६३.७५<br>
<br>
इत्युक्त्वा स महायोगी भूयः स्नात्वा विधानतः।<br>
उपास्य पश्चिमां सन्ध्यां पूजयामास शंकरम्।। ६३.७६<br>
<br>
संपूज्य देवदेवेशं यथोक्तविधिना हरम्।<br>
उवाचागम्यतां सुभ्रूं सुदतीं पतिलालसाम्।। ६३.७७<br>
<br>
गच्छस्व सुभगे देशं सप्तगोदावरं शुभम्।<br>
तत्रोपास्य महेशानं महान्तं हाटकेश्वरम्।। ६३.७८<br>
<br>
तत्र स्थिताया रम्भोरु ख्याता देववती शुभा।<br>
आगमिष्यति दैत्यस्य पुत्री कन्दरमालिनः।। ६३.७९<br>
<br>
तथाऽन्या गुह्यकसुता नन्दयन्तीति विश्रुता।<br>
अञ्जनस्यैव तत्रापि समेष्यति तपस्विनी।<br>
तथाऽपरा वेदवती पर्जन्यदुहिता शुभा।। ६३.८०<br>
<br>
यदा तिस्रः समेष्यन्ति सप्तगोदावरे जले।<br>
हाटकाख्ये महादेव तदा संयोगमेष्यसि।। ६३.८१<br>
<br>
इत्येवमुक्ता मुनिना बाला चित्राङ्गदा तदा।<br>
सप्तगोदावरं तीर्थमगमत् त्वरिता ततः।। ६३.८२<br>
<br>
संप्राप्य तत्र देवेशं पूजयन्ती त्रिलोचनम्।<br>
समध्यास्ते शुचिपरा फलमूलाशनाऽभवत्।। ६३.८३<br>
<br>
स चर्षिर्ज्ञानसंपन्नः श्रीकण्ठायतनेऽलिखत्।<br>
श्लोकमेकं महाख्यानं तस्याश्च प्रियकाम्यया।। ६३.८४<br>
<br>
न सोऽस्ति कश्चित् त्रिदशोऽसुरो वा यक्षोऽथ मर्त्यो रजनीचरो वा।<br>
इदं हि दुःखं मृगशावनेत्र्या निर्मार्जयेद् यः स्वपराक्रमेण।। ६३.८५<br>
<br>
इत्येवमुक्त्वा स मुनिर्जगाम द्रष्टुं विभुं पुष्करनाथमीड्यम्।<br>
नदीं पयोष्णीं मुनिवृन्दवन्द्यां संचिन्तयन्नेव विशालनेत्राम्।। ६३.८६<br>
<br>
इति श्रीवामनपुराणे सप्तत्रिंशोऽध्यायः ।। ६३ ।।<br>
<br>
