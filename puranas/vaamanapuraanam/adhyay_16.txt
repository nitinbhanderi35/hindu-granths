<b>नारद उवाच</b><br>
यानेतान् भगवान् प्राह कामिभिः शशिनं प्रति।<br>
आराधनाय देवाभ्यां हरीशाभ्यां वदस्व तान्॥ १६.१<br>
<br>
<b>पुलस्त्य उवाच</b><br>
श्रृणुष्व कामिभिः प्रोक्तान् व्रतान् पुण्यान् कलिप्रिय।<br>
आराधनाय शर्वस्य केशवस्य च धीमतः॥ १६.२<br>
<br>
यदा त्वाषाढी संयाति व्रजते चोत्तरायणम्।<br>
तदा स्वपिति देवेशो भोगिभोगे श्रियः पतिः॥ १६.३<br>
<br>
प्रतिसुप्ते विभौ तस्मिन् देवगन्धर्वगुह्यकाः।<br>
देवानां मातरश्चापि प्रसुप्ताश्चाप्यनुक्रमात्॥ १६.४<br>
<br>
<b>नारद उवाच</b><br>
कथयस्व सुरादीनां शयने विधिमुत्तमम्।<br>
सर्वमनुक्रमेणैव पुरस्कृत्य जनार्दनम्॥ १६.५<br>
<br>
<b>पुलस्त्य उवाच</b><br>
मिथुनाभिगते सूर्ये शुक्लपक्षे तपोधन।<br>
एकादश्यां जगत्स्वामी शयनं परिकल्पयेत्॥ १६.६<br>
<br>
शेषाहिभोगपर्यङ्कं कृत्वा संपूज्य केशवम्।<br>
कृत्वोपवीतकं चैव सम्यक्संपूज्य वै द्विजान्॥ १६.७<br>
<br>
अनुज्ञां ब्राह्मणेभ्यश्च द्वादश्यां प्रयतः शुचिः।<br>
लब्ध्वा पीताम्बरधरः स्वस्ति निद्रां समानयेत्॥ १६.८<br>
<br>
त्रयोदश्यां ततः कामः स्वपते शयने शुभे।<br>
कदम्बानां सुगन्धानां कुसुमैः परिकल्पिते॥ १६.९<br>
<br>
चतुर्दश्यां ततो यक्षाः स्वपन्ति सुखशीतले।<br>
सौवर्णपङ्कजकृते सुखास्तीर्णोपधानके॥ १६.११<br>
<br>
पौर्णमास्यामुमानाथः स्वपते चर्मसंस्तरे।<br>
वैयाघ्रे च जटाभारं समुद्ग्रन्थ्यान्यचर्मणा॥ १६.११<br>
<br>
ततो दिवाकरो राशिं संप्रयाति च कर्कटम्।<br>
ततोऽमराणां रजनी भवते दक्षिणायनम्॥ १६.१२<br>
<br>
ब्रह्मा प्रतिपदि तथा नीलोत्पलमयेऽनघ।<br>
तल्पे स्वपिति लोकानां दर्शयन् मार्गमुत्तमम्॥ १६.१३<br>
<br>
विश्वकर्मा द्वितीयायां तृतीयायां गिरेः सुता।<br>
विनायकश्चतुर्थ्यां तु पञ्चम्यामपि धर्मराट्॥ १६.१४<br>
<br>
षष्ठ्यां स्कन्दः प्रस्वपिति सप्तम्यां भगवान् रविः।<br>
कात्यायनी तथाष्टम्यां नवम्यां कमलालया॥ १६.१५<br>
<br>
दशम्यां भुजगेन्द्राश्च स्वपन्ते वायुभोजनाः।<br>
एकादश्यां तु कृष्णायां साध्या ब्रह्मन् स्वपन्ति च॥ १६.१६<br>
<br>
एष क्रमस्ते गदितो नभादौ स्वपने मुने।<br>
स्वपत्सु तत्र देवेषु प्रावृट्कालः समाययौ॥ १६.१७<br>
<br>
कङ्काः समं बलाकाभिरारोहन्ति नगोत्तमान्।<br>
वायसाश्चापि सुर्वन्ति नीडानि ऋषिपुंगव।<br>
वायसाश्च स्वपन्त्येते ऋतौ गर्भभरालसाः॥ १६.१८<br>
<br>
यस्यां तिथ्यां प्रस्वपिति विश्वकर्मा प्रजापतिः।<br>
द्वितीया सा शुभा पुण्या अशून्यशयनोदिता॥ १६.१९<br>
<br>
तस्यां तिथावर्च्य हरिं श्रीवत्साङ्कं चतुर्भुजम्।<br>
पर्यङ्कस्थं समं लक्ष्म्या गन्धपुष्पादिभिर्मुने॥ १६.२१<br>
<br>
ततो देवाय शय्यायां फलानि प्रक्षिपेत् क्रमात्।<br>
सुरभीणी निवेद्येत्थं विज्ञाप्यो मधुसूदनः॥ १६.२१<br>
<br>
यथा हि लक्ष्म्या न वियुज्यसे त्वं त्रिविक्रमानन्त जगन्निवास।<br>
तथाऽस्त्वशून्यं शयनं सदैव अस्माकमेवेह तव प्रसादात्॥ १६.२२<br>
<br>
यथा त्वशून्यं तव देव तल्पं समं हि लक्ष्म्या वरदाच्युतेश।<br>
सत्येन तेनामितवीर्य विष्णो गार्हस्थ्यनाशो मम नास्तु देव॥ १६.२३<br>
<br>
इत्युच्चार्य प्रणम्येशं प्रसाद्य च पुनः पुनः।<br>
नक्तां भुञ्जीत देवर्षे तैलक्षारविवर्जितम्॥ १६.२४<br>
<br>
द्वितीयेऽह्नि द्विजाग्र्याय फलान् दद्याद् विचक्षणः।<br>
लक्ष्मीधरः प्रीयतां मे इत्युच्चार्य निवेदयेत्॥ १६.२५<br>
<br>
अनेन तु विधानेन चातुर्मास्यव्रतं चरेत्।<br>
यावद् वृश्चिकराशिस्थः प्रतिभाति दिवाकरः॥ १६.२६<br>
<br>
ततो विबुध्यन्ति सुराः क्रमशः क्रमशो मुने।<br>
तुलास्थेऽर्के हरिः कामः शिवः पश्चाद्विबुध्यते॥ १६.२७<br>
<br>
तत्र दानं द्वितीयायां मूर्त्तिर्लक्ष्मीधरस्य तु।<br>
सशय्यास्तरणोपेता यथा विभवमात्मनः॥ १६.२८<br>
<br>
एष व्रतस्तु प्रथमः प्रोक्तस्तव महामुने।<br>
यस्मिंश्चीर्णे वियोगस्तु न भवेदिह कस्यचित्॥ १६.२९<br>
<br>
नभस्ये मासि च तथा या स्यात्कृष्णाष्टमी शुभा।<br>
युक्ता मृगशिरेणैव सा तु कालाष्टमी स्मृता॥ १६.३१<br>
<br>
तस्यां सर्वेषु लिङ्गेषु तिथौ स्वपिति शंकरः।<br>
वसते संनिधाने तु तत्र पूजाऽक्षया स्मृता॥ १६.३१<br>
<br>
तत्र स्नायीत वै विद्वान् गोमूत्रेण जलेन च।<br>
स्नातः संपूजयेत् पुष्पैर्धत्तूरस्य त्रिलोचनम्॥ १६.३२<br>
<br>
धूपं केसरनिर्यासं नैवेद्यं मधुसर्पिषी।<br>
प्रीयतां मे विरूपाक्षस्त्वित्युच्चार्य च दक्षिणाम्।<br>
विप्राय दद्यान्नैवेद्यं सहिरण्यं द्विजोत्तम॥ १६.३३<br>
<br>
तद्वदाश्वयुजे मासि उपवासी जितेन्द्रियः।<br>
नवम्यां गोमयस्नानं कुर्यात्पूजां तु पङ्कजैः।<br>
धूपयेत् सर्जनिर्यासं नैवेद्यं मधुमोदकैः॥ १६.३४<br>
<br>
कृतोपवासस्त्वष्टम्यां नवम्यां स्नानमाचरेत्।<br>
प्रीयतां मे हिरण्याक्षो दक्षिणा सतिला स्मृता॥ १६.३५<br>
<br>
कार्त्तिके पयसा स्नानं करवीरेण चार्चनम्।<br>
धूपं श्रीवासनिर्यासं नैवेद्यं मधुपायसम्॥ १६.३६<br>
<br>
सनैवेद्यं च रजतं दातव्यं दानमग्रजे।<br>
प्रीयतां भगवान् स्थाणुरिति वाच्यमनिष्ठुरम्॥ १६.३७<br>
<br>
कृत्वोपवासमष्टम्यां नवम्यां स्नानमाचरेत्।<br>
मासि मार्गशिरे स्नानं दध्नार्चा भद्रया स्मृता॥ १६.३८<br>
<br>
धूपं श्रीवृक्षनिर्यासं नैवेद्यं मधुनोदनम्।<br>
संनिवेद्या रक्तशालिर्दक्षिणा परिकीर्त्तिता।<br>
नमोऽस्तु प्रीयतां शर्वस्त्विति वाच्यं च पण्डितैः॥ १६.३९<br>
<br>
पौषे स्नानं च हविषा पूजा स्यात्तगरैः शुभैः।<br>
धूपो मधुकनिर्यासो नैवेद्यं मधु शष्कुली॥ १६.४१<br>
<br>
समुद्‌गा दक्षिणा प्रोक्ता प्रीणनाय जगद्गुरोः।<br>
वाच्यं नमस्ते देवेश त्र्यम्बकेति प्रकीर्तयेत्॥ १६.४१<br>
<br>
माघे कुशोदकस्नानं मृगमदेन चार्चनम्।<br>
धूपः कदम्बनिर्यासो नैवेद्यं सतिलोदनम्॥ १६.४२<br>
<br>
पयोभक्तं सनैवेद्यं सरुक्मं प्रतिपादयेत्।<br>
प्रीयतां मे महादेव उमापतिरितीरयेत्॥ १६.४३<br>
<br>
एवमेव समुद्दिष्टं षड्भिर्मासैस्तु पारणम्।<br>
पारणान्ते त्रिनेत्रस्य स्नपनं कारयेत्क्रमात्॥ १६.४४<br>
<br>
गोरोचनायाः सहिता गुडेन देवं समालभ्य च पूजयेत।<br>
प्रीयस्व दीनोऽस्मि भवन्तमीश मच्छोकनाशं प्रकुरुष्व योग्यम्॥ १६.४५<br>
<br>
ततस्तु फाल्गुने मासि कृष्णाष्टम्यां यतव्रत।<br>
उपवासं समुदीतं कर्तव्यं द्विजसत्तम॥ १६.४६<br>
<br>
द्वितीयेऽह्नि ततः स्नानं पञ्चगव्येन कारयेत्।<br>
पूजयेत्कुन्दकुसुमैर्धूपयेत् चन्दनं त्वपि॥ १६.४७<br>
<br>
नैवेद्यं सघृतं दद्यात् ताम्रपात्रे गुडोदनम्।<br>
दक्षिणां च द्विजातिभ्यो नैवेद्यसहितां मुने।<br>
वासोयुगं प्रीणयेच्च रुद्रमुच्चार्य नामतः॥ १६.४८<br>
<br>
चैत्रे चोदुम्बरफलैः स्नानं मन्दारकार्चनम्।<br>
गुग्गुलुं महिषाख्यं च घृताक्तं धूपयेद् बुधः॥ १६.४९<br>
<br>
समोदकं तथा सर्पिः प्रीणनं विनिवेदयेत्।<br>
दक्षिणा च सनैवेद्यं सृगाजिनमुदाहृतम्॥ १६.५१<br>
<br>
नाट्येश्वर नमस्तेऽस्तु इदमुच्चार्य नारद।<br>
प्रीणनं देवनाथाय कुर्याच्छ्रद्धासमन्वितः॥ १६.५१<br>
<br>
वैशाखे स्नानमुदितं सुगन्धकुसुमाम्भसा।<br>
पूजनं शंकरस्योक्तं चूतमञ्जरिभिर्विभो॥ १६.५२<br>
<br>
धूपं सर्जाज्ययुक्तं च नैवेद्यं सफलं घृतम्।<br>
नामजप्यमपीशस्य कालघ्नेति विपश्चिता॥ १६.५३<br>
<br>
जलकुम्भान् सनैवेद्यान् ब्राह्मणाय निवेदयेत्।<br>
सोपवीतान् सहान्नाद्यांस्तच्चित्तैस्तत्परायणैः॥ १६.५४<br>
<br>
ज्येष्ठे स्नानं चामलकैः पूजाऽर्ककुसुमैस्तथा।<br>
धूपयेत्तत्त्रिनेत्रं च आयत्यां पुष्टिकारकम्॥ १६.५५<br>
<br>
सक्तूंश्च सघृतान् देवे दध्नाक्तान् विनिवेदयेत्।<br>
उपानद्युगलं छत्रं दानं दद्याच्च भक्तिमान्॥ १६.५६<br>
<br>
नमस्ते भगनेत्रघ्न पूष्णो दशननाशन।<br>
इदमुच्चारयेद्भक्त्या प्रीणनाय जगत्पतेः॥ १६.५७<br>
<br>
आषाढे स्नानमुदितं श्रीफलैरर्चनं तथा।<br>
धत्तूरकुसुमैः शुक्लैर्धूपयेत् सिल्हकं तथा॥ १६.५८<br>
<br>
नैवेद्याः सघृताः पूपाः दक्षिणा सघृता यवाः।<br>
नमस्ते दक्षयज्ञघ्न इदमुच्चैरुदीरयेत्॥ १६.५९<br>
<br>
श्रावणे मृगभोज्येन स्नानं कृत्वाऽर्चयेद्धरम्।<br>
श्रीवृक्षपत्रः सफलैर्धूपं दद्यात् तथाऽगुरुम्॥ १६.६१<br>
<br>
नैवेद्यं सघृतं दद्यात् दधि पूपान् समोदकान्।<br>
दध्योदनं सकृसरं माषधानाः सशष्कुलीः॥ १६.६१<br>
<br>
दक्षिणां श्वेतवृषभं धेनुं च कपिलां शुभाम्।<br>
कनकं रक्तवसनं प्रदद्याद् ब्राह्मणाय हि।<br>
गङ्गाधरेति जप्तव्यं नाम शंभोश्च पण्डितैः॥ १६.६२<br>
<br>
अमीभिः षड्भिरपरैर्मासैः पारणमुत्तमम्।<br>
एवं संवत्सरं पूर्णं संपूज्य वृषभध्वजम्।<br>
अक्षयान् लभते कामान् महेश्वरवचो यथा॥ १६.६३<br>
<br>
इदमुक्तं व्रतं पुण्यं सर्वाक्षयकरं शुभम्।<br>
स्वयं रुद्रेण देवर्षे तत्तथा न तदन्यथा॥ १६.६४<br>
<br>
इति श्रीवामनपुराणे सप्तदशोऽध्यायः ॥ १६ ॥<br>
