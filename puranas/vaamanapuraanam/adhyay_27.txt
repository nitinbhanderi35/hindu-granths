लोमहर्षण उवाच <br>
नारायणस्तु भगवाञ्छ्रुत्वैवं परमं स्तवम् <br>
ब्रह्मज्ञेन द्विजेन्द्रे ण कश्यपेन समीरितम्  १ <br>
उवाच वचनं सम्यक् तुष्टः पुष्टपदाक्षरम् <br>
श्रीमान् प्रीतमना देवो यद्वदेत् प्रभुरीश्वरः  २ <br>
वरं वृणुध्वं भद्रं  वो वरदोऽस्मि सुरोत्तमाः <br>
कश्यप उवाच<br>
प्रीतोऽसि नः सुरश्रेष्ठ सर्वेषामेव निश्चयः  ३ <br>
वासवस्यानुजो भ्राता ज्ञातीनां नन्दिवर्धनः <br>
अदित्या अपि च श्रीमान् भगवानस्त वै सुतः  ४ <br>
अदितिर्देवमाता च एतमेवार्थमुत्तमम् <br>
पुत्रार्थं वरदं प्राह भगवन्तं वरार्थिनी  ५ <br>
देवा ऊचुः<br>
निःश्रेयसार्थं सर्वेषां दैवतानां महेश्वर <br>
त्राता भर्ता च दाता च शरणं भव नः सदा  ६ <br>
ततस्तानब्रवीद्विष्णुर्देवान् कश्यपमेव च <br>
सर्वेषामेव युष्माकं ये भविष्यन्ति शत्रवः <br>
मुहूर्तमपि ते सर्वे न स्थास्यन्ति ममाग्रतः  ७ <br>
हत्वासुरागणान् सर्वान् यज्ञभागाग्रभोजिनः <br>
हव्यादांश्च सुरान् सर्वान् कव्यादांश्च पितॄनपि  ८ <br>
करिष्ये विबुधश्रेष्ठाः पारमेष्ठ्येन कर्मणा <br>
यथायातेन मार्गेण निवर्तध्वं सुरोत्तमाः  ९ <br>
लोमहर्षण उवाच<br>
एवमुक्ते तु देवेन विष्णुना प्रभविष्णुना <br>
ततः प्रहृष्टमनसः पूजयन्ति स्म तं प्रभुम्  १० <br>
विश्वेदेवा महात्मानः कश्यपोऽदितिरेव च <br>
नमस्कृत्य सुरेशाय तस्मै देवाय रंहसा  ११ <br>
प्रयाताः प्राग्दिशं सर्वे विपुलं कश्यपाश्रमम् <br>
ते कश्यपाश्रमं गत्वा कुरुक्षेत्रवनं महत्  १२ <br>
प्रसाद्य ह्यदितिं तत्र तपसे तां न्ययोजयन् <br>
सा चचार तपो घोरं वर्षाणामयुतं तदा  १३ <br>
तस्या नाम्ना वनं दिव्यं सर्वकामप्रदं शुभम् <br>
आराधनाय कृष्णस्य वाग्जिता वायुभोजना  १४ <br>
दैत्यैर्निराकृतान् दृष्ट्वा तनयानृषिसत्तमाः <br>
वृथापुत्राहमिति सा निर्वेदात् प्रणयाद्धरिम् <br>
तुष्टाव वाग्भिरग्र्याभिः परमार्थावबोधिनी  १५ <br>
शरण्यं शरणं विष्णुं प्रणता भक्तवत्सलम् <br>
देवदैत्यमयं चादिमध्यमान्तस्वरूपिणम्  १६ <br>
अदितिरुवाच<br>
नमः कृत्यार्तिनाशाय नमः पुष्करमालिने <br>
नमः परमकल्याण कल्याणायादिवेधसे  १७ <br>
नमः पङ्कजनेत्राय नमः पङ्कजनाभये <br>
नमः पङ्कजसंभूतिसंभवायात्मयोनये  १८ <br>
श्रियः कान्ताय दान्ताय दान्तदृश्याय चक्रिणे <br>
नमः पद्मासिहस्ताय नमः कनकरेतसे  १९ <br>
तथात्मज्ञानयज्ञाय योगिचिन्त्याय योगिने <br>
निर्गुणाय विशेषाय हरये ब्रह्मरूपिणे  २० <br>
जगच्च तिष्ठते यत्र जगतो यो न दृश्यते <br>
नमः स्थूलातिसूक्ष्माय तस्मै देवाय शार्ङ्गिणे  २१ <br>
यं न पश्यन्ति पश्यन्तो जगदप्यखिलं नराः <br>
अपश्यद्भिर्जगद्यश्च दृश्यते हृदि संस्थितः  २२ <br>
बहिर्ज्योतिरलक्ष्यो यो लक्ष्यते ज्योतिषः परः <br>
यस्मिन्नेव यतश्चैव यस्यैतदखिलं जगत्  २३ <br>
तस्मै समस्तजगताममराय नमो नमः <br>
आद्यः प्रजापतिः सोऽपि पितॄणां परमः पतिः <br>
पतिः सुराणां यस्तस्मै नमः कृष्णाय वेधसे  २४ <br>
यः प्रवृत्तैर्निवृत्तैश्च कर्मभिस्तु विरज्यते <br>
स्वर्गापवर्गफलदो नमस्तस्मै गदाभृते  २५ <br>
यस्तु संचित्यमानोऽपि सर्वं पापं व्यपोहति <br>
नमस्तस्मै विशुद्धाय परस्मै हरिमेधसे  २६ <br>
ये पश्यन्त्यखिलाधारमीशानमजमव्ययम् <br>
न पुनर्जन्ममरणं प्राप्नुवन्ति नमामि तम्  २७ <br>
यो यज्ञो यज्ञपरमैरिज्यते यज्ञसंस्थितः <br>
तं यज्ञपुरुषं विष्णुं नमामि प्रभुमीश्वरम्  २८ <br>
गीयते सर्ववेदेषु वेदविद्भिर्विदां गतिः <br>
यस्तस्मै वेदवेद्याय नित्याय विष्णवे नमः  २९ <br>
यतो विश्वं समुद्भूतं यस्मिन् प्रलयमेष्यति <br>
विश्वोद्भवप्रतिष्ठाय नमस्तस्मै महात्मने  ३० <br>
आब्रह्मस्तम्बपर्यन्तं व्याप्तं येन चराचरम् <br>
मायाजालसमुन्नद्धं तमुपेन्द्रं  नमाम्यहम्  ३१ <br>
योऽत्र तोयस्वरूपस्थो बिभर्त्यखिलमीश्वरः <br>
विश्वं विश्वपतिं विष्णुं तं नमामि प्रजापतिम्  ३२ <br>
मूर्त्तं तमोऽसुरमयं तद्विधो विनिहन्ति यः <br>
रात्रिजं सूर्यरूपी च तमुपेन्द्रं  नमाम्यहम्  ३३ <br>
यस्याक्षिणी चन्द्र सूर्यौ सर्वलोकशुभाशुभम् <br>
पश्यतः कर्म सततं तमुपेन्द्रं  नमाम्यहम्  ३४ <br>
यस्मिन् सर्वेश्वरे सर्वं सत्यमेतन्मयोदितम् <br>
नानृतं तमजं विष्णुं नमामि प्रभवाव्ययम्  ३५ <br>
यद्येतत्सत्यमुक्तं मे भूयश्चातो जनार्दन <br>
सत्येन तेन सकलाः पूर्यन्तां मे मनोरथाः  ३६ <br>
इति श्रीवामनपुराणे सरोमाहात्म्ये सप्तविंशतितमोऽध्यायः<br>
<br>
