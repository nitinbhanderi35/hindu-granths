नारद उवाच॥<br>
योऽसौ मन्त्रयतां प्राप्तो दैत्यानां शरताडितः।<br>
स केन वद निर्भिन्नः शरेण दितिजेश्वरः॥ ५९.१<br>
<br>
पुलस्त्य उवाच॥<br>
आसीन्नृपो रघुकुले रिपुजिन्महर्षे तस्यात्मजो गुणगणैकनिर्धिर्महात्मा।<br>
शूरोऽरिसैन्यदमनो बलवान् सुहृत्सु विप्रान्धदीनकृपणेषु समानभावः॥ ५९.२<br>
<br>
ऋतध्वजो नाम महान् महीयान् स गालवार्थे तुरगाधिरूढः।<br>
पातालकेतुं निजघान पृष्ठे बाणेन चन्द्रार्धनिभेन वेगात्॥ ५९.३<br>
<br>
नारद उवाच॥<br>
किमर्थं गालवस्यासौ साधयामास सत्तमः।<br>
येनासौ पत्रिणा दैत्यं निजघान नृपात्मजः॥ ५९.४<br>
<br>
पुलस्त्य उवाच॥<br>
पुरा तपस्तप्यति गालवर्षिर्महाश्रमे स्वे सततं निविष्टः।<br>
पातालकेतुस्तपसोऽस्य विघ्नं करोति मौढ्यात् स समाधिभङ्गम्॥ ५९.५<br>
<br>
न चेष्यतेऽसौ तपसो व्ययं हि शक्तोऽपि कर्त्तुं त्वथ भस्मसात् तम्।<br>
आकाशमीक्ष्याथ स दीर्घमुष्णं मुमोच निःश्वासमनुत्तमं हि॥ ५९.६<br>
<br>
ततोऽम्बराद् वाजिवरः पपात बभूव वाणी त्वशरीरिणी च।<br>
असौ तुरङ्गो बलवान् क्रमेत अह्ना सहस्राणि तु योजनानाम्॥ ५९.७<br>
<br>
स तं प्रगृह्याश्ववरं नरेन्द्रं ऋतध्वजं योज्य तदात्तशस्त्रम्।<br>
स्थितस्तपस्येव ततो महर्षिर्दैत्यं समेत्य विशिखैर्नृपजो बिभेद॥ ५९.८<br>
<br>
केनाम्बरतलाद् वाजी निसृष्टो वद सुव्रत।<br>
वाक् कस्याऽदेहिनी जाता परं कौतूहलं मम॥ ५९.९<br>
<br>
पुलस्त्य उवाच॥<br>
विश्वावसुर्नाम महेन्द्रगायनो गन्धर्वराजो बलवान् यशस्वी।<br>
निसृष्टवान् भूवलये तुरङ्गं ऋतध्वजस्यैव सुतार्थमाशु॥ ५९.१०<br>
<br>
नारद उवाच॥<br>
कोऽर्थो गन्धर्वराजस्य येनाप्रैषीन्महाजवम्।<br>
राज्ञः कुवलयाश्वस्य कोऽर्थो नृपसुतस्य च॥ ५९.११<br>
<br>
पुलस्त्य उवाच॥<br>
विश्वावसोः शीलगुणोपपन्ना आसीत्पुरंध्रीषु वरा त्रिलोके।<br>
लावण्यराशिः शशिकान्तितुल्या मदालसा नाम मदालसैव॥ ५९.१२<br>
<br>
तां नन्दने देवरिपुस्तरस्वी संक्रीडतीं रूपवतीं ददर्श।<br>
पातालकेतुस्तु जहार तन्वीं तस्यार्थतः सोऽश्ववरः प्रदत्तः॥ ५९.१३<br>
<br>
हत्वा च दैत्यं नृपतेस्तनूजो लब्ध्वा वरोरूमपि संस्थितोऽभूत्।<br>
दृष्टो यथा देवपतिर्महेन्द्रः शच्या तथा राजसुतो मृगाक्ष्या॥ ५९.१४<br>
<br>
नारद उवाच॥<br>
एवं निरस्ते महिषे तारके च महासुरे।<br>
हिरण्याक्षसुतो धीमान् किमचेष्टत वै पुनः॥ ५९.१५<br>
<br>
पुलस्त्य उवाच॥<br>
तारकं निहतं दृष्ट्वा महिषं च रणेऽन्धकः।<br>
क्रोधं चक्रे सुदुर्बुद्धिर्देवानां देवसैन्यहा॥ ५९.१६<br>
<br>
ततः स्वल्पपरीवारः प्रगृह्य परिघं करे।<br>
निर्जगामाथ पातालाद् विचचार च मेदिनीम्॥ ५९.१७<br>
<br>
ततो विचरता तेन मन्दरे चारुकन्दरे।<br>
दृष्टा गौरी च गिरिजा सखीमध्ये स्थिता शुभा॥ ५९.१८<br>
<br>
ततोऽभूत् कामबाणार्त्तः सहसैवान्धकोऽसुरः।<br>
तां दृष्ट्वा चारुसर्वाङ्गीं गिरिराजसुतां वने॥ ५९.१९<br>
<br>
अथोवाचासुरो मूढो वचनं मन्मथान्धकः।<br>
कस्येयं चारुसर्वाङ्गी वने चरति सुन्दरी॥ ५९.२०<br>
<br>
इयं यदि भवेन्नैव ममान्तःपुरवासिनि।<br>
तन्मदीयेन जीवेन क्रियते निष्फलेन किम्॥ ५९.२१<br>
<br>
यदस्यास्तनुमध्याया न परिष्वङ्गवानहम्।<br>
अतो धिङ् मम रूपेण किं स्थिरेण प्रयोजनम्॥ ५९.२२<br>
<br>
स मे बन्धुः स सचिवः स भ्राता साम्परायिकः।<br>
यो मामसितकेशां तां योजयेन् मृगलोचनाम्॥ ५९.२३<br>
<br>
इत्थं वदति दैत्येन्द्रे प्रह्लादो बुद्धिसागरः।<br>
पिधाय कर्णो हस्ताभ्यां शिरः कम्पं वचोऽब्रवीत्॥ ५९.२४<br>
<br>
मा मैवं वद दैत्येन्द्र जगतो जननी त्वियम्।<br>
लोकनाथस्य भार्योयं शंकरस्य त्रिशूलिनः॥ ५९.२५<br>
<br>
मा कुरुष्व सुदुर्बुद्धिं सद्यः कुलविनाशिनीम्।<br>
भवतः परदारेयं मा निमज्ज रसातले॥ ५९.२६<br>
<br>
सत्सु कुत्सितमेवं हि असत्स्वपि हि कुत्सितम्।<br>
शत्रवस्ते प्रकुर्वन्तु परदारावगाहनम्॥ ५९.२७<br>
<br>
किंचित् त्वया न श्रुतं दैत्यनाथ गीतं श्लोकं गाधिना पार्थिवेन।<br>
दृष्ट्वा सैन्यं विप्रधेनुप्रसक्तं तथ्यं पथ्यं सर्वलोके हितं च॥ ५९.२८<br>
<br>
वरं प्राणास्त्याज्या न च पिशुनवादेष्वभिरतिः वरं मौनं कार्यं न च वचनमुक्तं यदनृतम्।<br>
वरं क्लीबैर्भाव्यं न च परकलत्राभिगमनं वरं भिक्षार्थित्वं न च परधनास्वादमसकृत्॥ ५९.२९<br>
<br>
स प्रह्लादवचः श्रुत्वा क्रोदान्धो मदनार्दितः।<br>
इयं सा शत्रुजननीत्येवमुक्त्वा प्रदुद्रुवे॥ ५९.३०<br>
<br>
ततोऽन्वधावन् दैतेया यन्त्रमुक्ता इवोपलाः।<br>
तान् रुरोध बलान्नन्दी वज्रोद्यतकरोऽव्ययः॥ ५९.३१<br>
<br>
मयतारपुरोगास्ते वारिता द्रावितास्तथा।<br>
कुलिशेनाहतास्तूर्णं जग्मुर्भीता दिशो दश॥ ५९.३२<br>
<br>
तानर्दितान् रणे दृष्ट्वा नन्दिनाऽन्धकदानवः।<br>
परिघेण समाहत्य पातयामास नन्दिनम्॥ ५९.५९<br>
<br>
शैलादिं पतितं दृष्ट्वा धावमानं तथान्धकम्।<br>
शतरूपाऽभवद् गौरी भयात् तस्य दुरात्मनः॥ ५९.३४<br>
<br>
ततः स देवीगणमध्यसंस्थितः परिभ्रमन् भाति महाऽसुरेन्द्रः।<br>
यथा वने मत्तकरी परिभ्रमन् करेणुमध्ये मदलोलदृष्टिः॥ ५९.३५<br>
<br>
न परिज्ञातवांस्तत्र का तु सा गिरिकन्यका।<br>
नात्राश्चर्यं न पश्यन्ति चत्वारोऽमी सदैव हि॥ ५९.३६<br>
<br>
न पश्यतीह जात्यन्धो रागान्धोऽपि न पश्यति।<br>
न पश्यति मदोन्मत्तो लोभाक्रान्तो न पश्यति।<br>
सोऽपश्यमानो गिरिजां पश्यन्नपि तदान्धकः॥ ५९.३७<br>
<br>
प्रहारं नाददत् तासां युवत्य इति चिन्तयन्।<br>
ततो देव्या स दुष्टात्मा शतवर्या निराकृतः॥ ५९.३८<br>
<br>
कुट्टितः प्रवरैः शस्त्रैर्निपपात महीतले।<br>
वीक्ष्यान्धकं निपतितं शतरूपा विभावरी॥ ५९.३९<br>
<br>
तस्मात् स्थानादपाक्रम्य गताऽन्तर्धानमम्बिका।<br>
पतितं चान्धकं दृष्ट्वा दैत्यदानवयूथपाः॥ ५९.४०<br>
<br>
कुर्वन्तः सुमहाशब्दं प्राद्रवन्त रणार्थिनः।<br>
तेषामापततां शब्दं श्रुत्वा तस्थौ गणेश्वरः॥ ५९.४१<br>
<br>
आदाय वज्रं बलवान् मघवानिव गणेश्वरः॥ ५९.४२<br>
<br>
समभ्येत्याम्बिकां दृष्ट्वा ववन्दे चरणौ शुभौ।<br>
देवी च ता निजा मूर्तिः प्राह गच्छध्वमिच्छया॥ ५९.४३<br>
<br>
विहरध्वं महीपृष्ठे पूज्यमाना नरैरिह।<br>
वसतिर्भवतीनां च उद्यानेषु वनेषु च॥ ५९.४४<br>
<br>
वनस्पतिषु वृक्षेषु गच्छध्वं विगतज्वरः।<br>
तास्त्वेवमुक्ताः शैलेय्या प्रणिपत्याम्बिकां क्रमात्॥ ५९.४५<br>
<br>
दिक्षु सवासु जग्मुस्ताः स्तूयमानाश्च किन्नरैः।<br>
अन्धकोऽपि स्मृतिं लब्ध्वा अपश्यन्नद्रिनन्दिनीम्।<br>
स्वबलं निर्जितं दृष्ट्वा ततः पातालमाद्रवत्॥ ५९.४६<br>
<br>
ततो दुरात्मा स तदान्धको मुने पातालमभ्येत्य दिवा न भुङ्क्ते।<br>
रात्रौ न शेते मदनेषुताडितो गौरीं स्मरन्कामबलाभिपन्नः॥ ५९.४७<br>
<br>
इति श्रीवाम्नपुराणे त्रयस्त्रिंशोंऽध्यायः ॥ ५९ ॥<br>
