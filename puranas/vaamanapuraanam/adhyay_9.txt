<b>नारद उवाच</b><br>
नेत्रहीनः कथं राज्ये प्रह्लादेनान्धको मुने।<br>
अभिषिक्तो जानताऽपि राजधर्मं सनातनम्॥ ९.१<br>
<br>
<b>पुलस्त्य उवाच</b><br>
लब्धचक्षुरसौ भूयो हिरण्याक्षेऽपि जीवति।<br>
ततोऽभिषिक्तो दैत्येन प्रह्लादेन निजे पदे॥ ९.२<br>
<br>
<b>नारद उवाच</b><br>
राज्येऽन्धकोऽभिषिक्तस्तु किमाचरत सुव्रत।<br>
देवादिभिः सह कथं समास्ते तद् वदस्व मे॥ ९.३<br>
<br>
<b>पुलस्त्य उवाच</b><br>
राज्येऽभिषिक्तो दैत्येन्द्रो हिरण्याक्षसुतोऽन्धकः।<br>
तपसाराध्य देवेशं शूलपाणिं त्रिलोचनम्॥ ९.४<br>
<br>
अजेयत्वमवध्यत्वं सुरसिद्धर्षिपन्नगैः।<br>
अदाह्यत्वं हुताशेन अक्लेद्यत्वं जलेन च॥ ९.५<br>
<br>
एवं स वरलब्धस्तु दैत्यो राज्यमपालयत्।<br>
शुक्रं पुरोहितं कृत्वा समध्यास्ते ततोऽन्धकः॥ ९.६<br>
<br>
ततश्चक्रे समुद्योगं देवानामन्धकोऽसुरः।<br>
आक्रम्य वसुधां सर्वां मनुजेन्द्रान् पराजयत्॥ ९.७<br>
<br>
पराजित्य महीपालान् सहायार्थे नियोज्य च।<br>
तैः समं मेरुशिखरं जगामाद्भुतदर्शनम्॥ ९.८<br>
<br>
शक्रोऽपि सुरसैन्यानि समुद्योज्य महागजम्।<br>
समारुह्यामरावत्यां गुप्तिं कृत्वा विनिर्ययौ॥ ९.९<br>
<br>
शक्रस्यानु तथैवान्ये लोकपाला महौजसः।<br>
आरुह्य वाहनं स्वं स्वं सायुधा निर्ययुर्बहिः॥ ९.१०<br>
<br>
देवसेनाऽपि च समं शक्रोणाद्भुतकर्मणा<br>
निर्जगामातिवेगेन गजवाजिराथादिभिः॥ ९.११<br>
<br>
अग्रतो द्वादशादित्याः पृष्ठतश्च त्रिलोचनाः।<br>
मध्येऽष्टौ वसवो विश्वे साध्याश्विमरुतां गणाः।<br>
यक्षविद्याधराद्याश्च स्वं स्वं वाहनमास्थिताः॥ ९.१२<br>
<br>
<b>नारद उवाच</b><br>
रुद्रादीनां वदस्वेह वाहनानि च सर्वशः।<br>
एकैकस्यापि धर्मत्र परं कौतूहलं मम॥ ९.१३<br>
<br>
<b>पुलस्त्य उवाच</b><br>
श्रृणुष्व कथयिष्यामि सर्वेषामपि नारद।<br>
वाहनानि समासेन एकैकस्यानुपूर्वशः॥ ९.१४<br>
<br>
रुद्रहस्ततलोत्पन्नो महावीर्यो महाजवः।<br>
श्वेतवर्णो गजपतिर्देवराजस्य वाहनम्॥ ९.१५<br>
<br>
रुद्रोरुसंभवो भीमः कृष्णवर्णो मनोजवः।<br>
पौण्ड्रको नाम महिषो धर्मराजस्य नारद॥ ९.१६<br>
<br>
रुद्रकर्ममलोद्भूतः श्यामो जलधिसंज्ञकः।<br>
शिशुमारो दिव्यगतिः वाहनं वरुणस्य च॥ ९.१७<br>
<br>
रौद्रः शकटचक्राक्षः शैलाकारो नरोत्तमः।<br>
अम्बिकापादसंभूतो वाहनं धनदस्य तु॥ ९.१८<br>
<br>
एकादशानां रुद्राणां वाहनानि महामुने।<br>
गन्धर्वाश्च महावीर्या भुजगेन्द्राश्च दारुणाः।<br>
श्वेतानि सौरभेयाणि वृषाण्युग्रजवानि च॥ ९.१९<br>
<br>
रथं चन्द्रमसश्चार्द्धूसहस्रं हंसवाहनम्।<br>
हरयो रथवाहाश्च आदित्या मुनिसत्तम॥ ९.२०<br>
<br>
कुञ्जरस्थाश्च वसवो यक्षाश्च नरवाहनाः।<br>
किन्नरा भुजगारूढा हयारूढौ तथाश्विनौ॥ ९.२१<br>
<br>
सारङ्गधिष्ठिता ब्रह्मन् मरुतो घोरदर्शनाः।<br>
शुकारूढाश्च कवयो गन्धर्वाश्च पदातिनः॥ ९.२२<br>
<br>
आरुह्य वाहनान्येवं स्वानि स्वान्यमरोत्तमाः।<br>
संनह्य निर्ययुर्हृष्टा युद्धाय सुमहौजसः॥ ९.२३<br>
<br>
<b>नारद उवाच</b><br>
गदितानि सुरादीनां वाहनानि त्वया मुने।<br>
दैत्यानां वाहनान्येवं यथावद् वक्तुमर्हसि॥ ९.२४<br>
<br>
<b>पुलस्त्य उवाच</b><br>
श्रृणुष्व दानवादीनां वाहनानि द्विजोत्तम।<br>
कथयिष्यामि तत्त्वेन यथावच्छ्रोतुमर्हसि॥ ९.२५<br>
<br>
अन्धकस्य रथो दिव्यो युक्तः परमवाजिभिः।<br>
कृष्णवर्णैः सहस्रारस् त्रिनल्वपरिमाणवान्॥ ९.२६<br>
<br>
प्रह्लादस्य रथो दिव्यश्चन्द्रवर्णैर्हयोत्तमैः।<br>
उह्यमानस्तथाऽष्टाभिः श्वेतरुक्ममयः शुभः॥ ९.२७<br>
<br>
विरोचनस्य च गजः कुजम्भस्य तुरंगमः।<br>
जम्भस्य तु रथो दिव्यो हयैः काञ्जनसन्निभैः॥ ९.२८<br>
<br>
शङ्कुकर्णस्य तुरगो हयग्रीवस्य कुञ्जरः।<br>
रथो मयस्य विख्यातो दुन्दुभेश्च महोरगः।<br>
शम्बरस्य विमानोऽभूदयः शङ्कोर्मृगाधिपः॥ ९.२९<br>
<br>
बलवृत्रौ च बलिनौ गदामुसलधारिणौ।<br>
पद्भ्यां दैवतसैन्यानि अभिद्रवितुमुद्यतौ॥ ९.३०<br>
<br>
ततो रणोऽभूत् तुमुलः संकुलोऽतिभयंकरः।<br>
रजसा संवृतो लोकी पिङ्गवर्णेन नारद॥ ९.३१<br>
<br>
नाज्ञासीच्च पिता पुत्रं न पुत्रः पितरं तथा।<br>
स्वानेवान्ये निजघ्नुर्वै परानन्ये च सुव्रत ॥ ९.३२<br>
<br>
अभिद्रुतो महावेगो रथोपरि रथस्तदा।<br>
गजो मत्तगजेन्द्रं च सादी सादिनमभ्यगात्॥ ९.३३<br>
<br>
पदातिरपि संक्रुद्धः पदातिनमथोल्बणम्।<br>
परस्परं तु प्रत्यघ्नन्नन्योन्यजयकाङ्क्षिणः॥ ९.३४<br>
<br>
ततस्तु संकुले तस्मिन् युद्धे दैवासुरे मुने।<br>
प्रावर्तत नदी घोरा शमयन्ती रणाद्रजः॥ ९.३५<br>
<br>
शोणितोदा रथावर्त्ता योधसंघट्टवाहिनी।<br>
गजकुम्भमहाकूर्मा शरमीना दुरत्यया॥ ९.३६<br>
<br>
तीक्ष्णाग्रप्रासमकरा महासिग्राहवाहिनी।<br>
अन्त्रशैवलसंकीर्णा पताकाफेनमालिनी॥ ९.३७<br>
<br>
गृध्रकङ्कमहाहंसा श्येनचक्राह्वमण्डिता।<br>
वनवायसकादम्बा गोमायुश्वापदाकुला॥ ९.३८<br>
<br>
पिशाचमुनिसंकीर्णा दुस्तरा प्राकृतैर्जनैः।<br>
रथप्लवैः संतरन्तः शूरास्तां प्रजगाहिरे॥ ९.३९<br>
<br>
आगुल्फादवमज्जन्तः सूदयन्तः परस्परम्।<br>
समुत्तरन्तो वेगेन योधा जयधनेप्सवः॥ ९.४०<br>
<br>
ततस्तु रौद्रो सुरदैत्यसादने महाहवे भीरुभयंकरेऽथ।<br>
रक्षांसि यक्षाश्च सुसंप्रहृष्टाः पिशाचयूथास्त्वभिरेमिरे च॥ ९.४१<br>
<br>
पिबन्त्यसृग्गाढतरं भटानामालिङ्ग्य मांसानि च भक्षयन्ति।<br>
वसां विलुम्पन्ति च विस्फुरन्ति गर्जन्त्यथान्योन्यमथो वयांसि॥ ९.४२<br>
<br>
मुञ्चन्ति फेत्काररवाञ्शिवाश्च क्रन्दन्ति योधा भुवि वेदनार्त्ताः।<br>
शस्त्रप्रतप्ता निपतन्ति चान्ये युद्धं श्मशानप्रतिमं बभूव॥ ९.४३<br>
<br>
तस्मिञ्शिवाघोररवे प्रवृत्ते सुरासुराणां सुभयंकरे ह।<br>
युद्धं बभौ प्राणपणोपविद्धं द्वन्द्वेऽतिशस्त्राक्षगतो दुरोदरः॥ ९.४४<br>
<br>
हिरण्यचक्षुस्तनयो रणेऽन्धको रथे स्थितो वाजिसहस्रयोजिते।<br>
मत्तेभपृष्टस्थितमुग्रतेजसं समेयिवान् देवपतिं शतक्रतुम्॥ ९.४५<br>
<br>
समापतन्तं महिषाधिरूढं यमं प्रतीच्छद् बलवान् दितीशः।<br>
प्रह्लादनामा तुरगाष्टयुक्तं रथं समास्थाय समुद्यतास्त्रः॥ ९.४६<br>
<br>
विरोचनश्चापि जलेश्वरं त्वगाज्जम्भस्त्वथागाद् धनदं बलाढ्यम्।<br>
वायुं समभ्येत्य च शम्बरोऽथ मयो हुताशं युयुधे मुनीन्द्र॥ ९.४७<br>
<br>
अन्ये हयग्रीवमुखा महाबला दितेस्तनूजा दनुपुंगवाश्च।<br>
सुरान् हुताशार्कवसूरकेश्वरान् द्वन्द्वं समासाद्य महाबलान्विताः॥ ९.४८<br>
<br>
गर्जन्त्यथान्योन्यमुपेत्य युद्धे चापानि कर्षन्त्यतिवेगिताश्च।<br>
मुञ्चन्ति नाराचगणान् सहस्रश अगच्छ हे तिष्ठसि किं ब्रुवन्तः॥ ९.४९<br>
<br>
शरैस्तु तीक्ष्णैरतितापयन्तः शस्त्रैरमोघैरभिताडयन्तः।<br>
मन्दाकिनीवेगनिभां वहन्तीम् प्रवर्तयन्तो भयदां नदीं च॥ ९.५०<br>
<br>
त्रैलोक्यमाकांक्षिभिरुग्रवेगैः सुरासुरैर्नारद संप्रयुद्धे।<br>
पिशाचरक्षोगणपुष्टिवर्धनीमुत्तर्तुमिच्छद्भिरसृग्नदी बभौ॥ ९.५१<br>
<br>
वाद्यन्ति तूर्याणि सुरासुराणाम् पश्यन्ति खस्था मुनिसिद्धसंघाः।<br>
नयन्ति तानप्सरसां गणाग्र्या हता रणे येऽभिमुखास्तु शूराः॥ ९.५२<br>
<br>
इती श्रीवामनपुराणे नवमोऽध्यायः ॥ ९ ॥<br>
<br>
