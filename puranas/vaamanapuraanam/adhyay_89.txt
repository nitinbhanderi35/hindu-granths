<br>
पुलस्त्य उवाच।।<br>
गतेऽथ तीर्थयात्रायां प्रह्लादे दानवेश्वरे।<br>
कुरुक्षेत्रं समभ्यागाद् यष्टुं वैरोचनो बलिः।। ८९.१<br>
<br>
तस्मिन् महाधर्मयुते तीर्थे ब्राह्मणपुंगवः।<br>
शुक्रो द्विजातिप्रवरानामन्त्रयत भार्गवान्।। ८९.२<br>
<br>
भृगूनामन्त्र्यमाणान् वै श्रुत्वात्रेयाः सगौतमाः।<br>
कौशिकाङ्गिरसश्चैव तत्यजुः कुरुजाङ्गलान्।। ८९.३<br>
<br>
उत्तराशां प्रजग्मुस्ते नदीमनु शतद्रुकाम्।<br>
शातद्रवे जले स्नात्वा विपाशां प्रययुस्ततः।। ८९.४<br>
<br>
विज्ञाय तत्राप्यरतिं स्नात्वाऽर्च्य पितृदेवताः।<br>
प्रजग्मुः किरणां पुण्यां दिनेशकिरणच्युताम्।। ८९.५<br>
<br>
तस्यां स्नात्वाऽर्च्य देवेर्षे सर्व एव महर्षयः।<br>
ऐरावतीं सुपुण्योदां स्नात्वा जग्मुरथेश्वरीम्।। ८९.६<br>
<br>
देविकाया जले स्नात्वा पयोष्ण्यां चैव तापसाः।<br>
अवतीर्णा मुने स्नातुमात्रेयाद्याः शुभां नदीम्।। ८९.७<br>
<br>
ततो निमग्ना ददृशुः प्रतिबिम्बमथात्मनः।<br>
अन्तर्जले द्विजश्रेष्ठ महदाश्चर्यकारकम्।। ८९.८<br>
<br>
उन्मज्जने च ददृशुः पुनर्विस्मितमानसाः।<br>
ततः स्नात्वा समुत्तीर्णा ऋषयः सर्व एव हि।। ८९.९<br>
<br>
जग्मुस्ततोऽपि ते ब्रह्मन् कथयन्तः परस्परम्।<br>
चिन्तयन्तश्च सततं किमेतदिति विस्मिताः।। ८९.१०<br>
<br>
ततो दूरादपश्यन्त वनषण्डं सुविस्तृतम्।<br>
वनं हरगलश्यामं खगध्वनिनिनादितम्।। ८९.११<br>
<br>
अतितुङ्गतया व्योम आवृण्वानं नगोत्तमम्।<br>
विस्तृताभिर्जटाभिस्तु अन्तर्भूमिञ्च नारद।। ८९.१२<br>
<br>
काननं पुष्पितैर्वृक्षैरतिभाति समंततः।<br>
दशार्द्धवर्णैः सुखदैर्नभस्तारागणैरिव।। ८९.१३<br>
<br>
तं दृष्ट्वा कमलैर्व्याप्तं पुण्डरीकैश्च शोभितम्।<br>
तद्वत् कोकनदैर्व्याप्तं वनं पद्मवनं यथा।। ८९.१४<br>
<br>
प्रजग्मुस्तुष्टिमतुलां ते ह्लादं परमं ययुः।<br>
विविशुः प्रीतमनसो हंसा इव महासरः।। ८९.१५<br>
<br>
तन्मध्ये ददृशुः पुण्यमाश्रमं लोकपूजितम्।<br>
चतुर्णां लोकपालानां वर्गाणां मुनिसत्तम ।। ८९.१६<br>
<br>
धर्माश्रमं प्राङ्‌मुखं तु पलाशविटपावृतम्।<br>
प्रतीच्यभिमुखं ब्रह्मन् अर्थस्येक्षुवनावृतम्।। ८९.१७<br>
<br>
दक्षिणाभिमुखं काम्यं रम्भाशोकवनावृतम्।<br>
उदङ्मुखं च मोक्षस्य शुद्धस्फटिकवर्चसम्।। ८९.१८<br>
<br>
कृतान्ते त्वाश्रमी मोक्षः कामस्त्रेतान्तरे श्रमी।<br>
आश्रम्यर्थो द्वापरान्ते तिष्यादौ धर्म आश्रमी।। ८९.१९<br>
<br>
तान्याश्रमाणि मुनयो दृष्ट्वात्रेयादयोऽव्ययाः।<br>
तत्रैव च रतिं चक्रुरखण्डे सलिलाप्लुते।। ८९.२०<br>
<br>
धर्माद्यैर्भगवान् विष्णुरखण्ड विश्रुतः।<br>
चतुर्मूर्तिर्जगन्नाथः पूर्वमेव प्रतिष्ठितः।। ८९.२१<br>
<br>
तमर्चयन्ति ऋषयो योगात्मानो बहुश्रुताः।<br>
शुश्रूषयाऽथ तपसा ब्रह्मचर्येण नारद।। ८९.२२<br>
<br>
एवं ते न्यवसंस्तत्र समेता मुनयो वने।<br>
असुरेभ्यस्तदा भीताः स्वाश्रित्याखण्डपर्वतम्।। ८९.२३<br>
<br>
तथाऽन्ये ब्राह्मणा ब्रह्मन् अश्मकुट्टा मरीचिपाः।<br>
स्नात्वा जले हि कालिन्द्याः प्रजग्मुर्दक्षिणामुखाः।। ८९.२४<br>
<br>
अवन्तिविषयं प्राप्य विष्णुमासाद्य संस्थिताः।<br>
विष्णोरपि प्रसादेन दुष्प्रवेशं महासुरैः।। ८९.२५<br>
<br>
वालखिल्यादयो जग्मुरवशा दानवाद् भयात्।<br>
रुद्रकोटिं समाश्रित्य स्थितास्ते ब्रह्मचारिणः।। ८९.२६<br>
<br>
एवं गतेषु विप्रेषु गौतमाङ्गिरसादिषु।<br>
शुक्रस्तु भार्गवान् सर्वान् निन्ये यज्ञविधौ मुने।। ८९.२७<br>
<br>
अधिष्ठिते भार्गवैस्तु महायज्ञेऽमितद्युते।<br>
यज्ञदीक्षां बलेः शुक्रश्चकार विधिना स्वयम्।। ८९.२८<br>
<br>
श्वेताम्बरधरो दैत्यः श्वेतमाल्यानुलेपनः।<br>
मृगाजिनावृतः पृष्ठे बर्हिपत्रविचित्रितः।। ८९.२९<br>
<br>
समास्ते वितते यज्ञे सदस्यैरभिसंवृतः।<br>
हयग्रीवप्रलम्बाद्यैर्मयबाणपुरोगमैः।। ८९.३०<br>
<br>
पत्नी विन्ध्यावली चास्य दीक्षिता यज्ञकर्मणि।<br>
ललनानां सहस्रस्य प्रधाना ऋषिकन्यका।। ८९.३१<br>
<br>
शुक्रेणाश्वः श्वेतवर्णो मधुमासे सुलक्क्षणः।<br>
महीं विहर्तुमुत्सृष्टस्तारकाक्षोऽन्वगाच्च तम्।। ८९.३२<br>
<br>
एवमश्वे समुत्सृष्टे वितते यज्ञकर्मणि।<br>
गते च मासत्रितये हूयमाने च पावके।। ८९.३३<br>
<br>
पूज्यमानेषु दैत्येषु मिथुनस्थे दिवाकरे।<br>
सुषुवे देवजननी माधवं वामनाकृतिम्।। ८९.३४<br>
<br>
तं जातमात्रं भगवन्तमीशं नारायणं लोकपतिं पुराणम्।<br>
ब्रह्मा समभ्येत्य समं महर्षिभिः स्तोत्रं जगादाथ विभोर्महर्षे।। ८९.३५<br>
<br>
नमोऽस्तु ते माधव सत्त्वमूर्त्ते नमोऽस्तु ते शाश्वत विश्वरूप।<br>
नमोऽस्तु ते शत्रुवनेन्धनाग्ने नमोऽस्तु वै पापमहादवाग्ने।। ८९.३६<br>
<br>
नमस्ते पुण्डरीकाक्ष नमस्ते विश्वभावन।<br>
नमस्ते जगदाधार नमस्ते पुरुषोत्तम।। ८९.३७<br>
<br>
नारायण जगन्मूर्ते जगन्नाथ गदाधर।<br>
पीतवासः श्रियःकान्त जनार्दन नमोऽस्तु ते।। ८९.३८<br>
<br>
भवांस्त्राता च गोप्ता च विश्वात्मा सर्वगोऽव्ययः।<br>
सर्वधारी धराधारी रूपधारी नमोऽस्तु ते।। ८९.३९<br>
<br>
वर्धस्व वर्धिताशेषत्रैलोक्य सुरपूजित।<br>
कुरुष्व दैवतपते मघोनोऽश्रुप्रमार्जनम्।। ८९.४०<br>
<br>
त्वं धाता च विधाता च संहर्ता त्वं महेश्वरः।<br>
महालय महायोगिन् योगशायिन् नमोऽस्तु ते ।। ८९.४१<br>
<br>
इत्थं स्तुतो जगन्नाथं सर्वात्मा सर्वगो हरिः।<br>
प्रोवाच भगवान् मह्यं कुरूपनयनं विभो।। ८९.४२<br>
<br>
ततश्चकार देवस्य जातकर्मादिकाः क्रियाः।<br>
भरद्वाजो महातेजा बार्हस्पत्यस्तपोधनः।। ८९.४३<br>
<br>
व्रतबन्धं तथेशस्त कृतवान् सर्वशास्त्रवित्।<br>
ततो ददुः प्रीतियुताः सर्व एव वरान् क्रमात्।। ८९.४४<br>
<br>
यज्ञोपवीतं पुलहस्त्वहं च सितवाससी।<br>
मृगाजिनं कुम्भयोनिर्भरद्वाजस्तु मेखलाम्।। ८९.४५<br>
<br>
<sup id="cite_ref-1" class="reference"><a href="#cite_note-1">[१]</a></sup>पालाशमददद् दण्डं मरीचिर्ब्रह्मणाः सुतः।<br>
अक्षसूत्रं वारुणिस्तु कौश्यं वेदमथाङ्गिराः।। ८९.४६<br>
<br>
<sup id="cite_ref-2" class="reference"><a href="#cite_note-2">[२]</a></sup>छत्रं प्रादाद् रघू राजा उपानद्युगलं नृगः।<br>
कमण्डलुं बृहत्तेजाः प्रादाद्विष्णोर्बृहस्पतिः।। ८९.४७<br>
<br>
एवं कृतोपनयनो भगवान् भूतभावनः।<br>
संस्तूयमानो ऋषिभिः साङ्गं वेदमधीयत।। ८९.४८<br>
<br>
भरद्वाजादाङ्गिरसात् सामवेदं महाध्वनिम्।<br>
महदाख्यानसंयुक्तं गन्धर्वसहितं मुने।। ८९.४९<br>
<br>
मासेनैकेन भगवान् ज्ञानश्रुतिमहार्णवः।<br>
लोकचारप्रवृत्त्यर्थमभूच्छ्रुतिविशारदः।। ८९.५०<br>
<br>
सर्वशास्त्रेषु नैपुण्यं गत्वा देवोऽक्षयोऽव्ययः।<br>
प्रोवाच ब्राह्मणश्रेष्ठं भरद्वाजमिदं वचः।। ८९.५१<br>
<br>
श्रीवामन उवाच।।<br>
ब्रह्मन् व्रजामि देह्याज्ञां कुरुक्षेत्रं महोदयम्।<br>
तत्र दैत्यपतेः पुण्यो हयमेधः प्रवर्तते।। ८९.५२<br>
<br>
समाविष्टानि पश्यस्व तेजांसि पृथिवीतले।<br>
ये संनिधानाः सततं मदंशाः पुण्यवर्धनाः।<br>
तेनाहं प्रतिजानामि कुरुक्षेत्रं गतो बलिः।। ८९.५३<br>
<br>
भरद्वाज उवाच।।<br>
स्वेच्छया तिष्ठ वा गच्छ नाहमाज्ञापयामि ते।<br>
गमिष्यामो वयं विष्णो बलेरध्वरं मा खिद।। ८९.५४<br>
<br>
यद् भवन्तमहं देव परिपृच्छामि तद् वद।<br>
केषु केषु विभो नित्यं स्थानेषु पुरुषोत्तम।<br>
सान्निध्यं भवतो ब्रूहि ज्ञातुमिच्छामि तत्त्वतः।। ८९.५५<br>
<br>
वामन उवाच।।<br>
श्रूयतां कथयिष्यामि येषु येषु गुरो अहम्।<br>
निवसामि सुपुण्येषु स्थानेषु बहुरूपवान्।। ८९.५६<br>
<br>
ममावतारैर्वसुधा नभस्तलं पातालमम्भोनिधयो दिवञ्च।<br>
दिशः समस्ता गिरयोऽम्बुदाश्च व्याप्ता भरद्वाज ममानुरूपैः।। ८९.५७<br>
<br>
ये दिव्या ये च भौमा जलगगनचराः स्थावरा जङ्गमाश्च सेन्द्राः सार्काः सचन्द्रा यमवसुवरुणा ह्यग्नयः सर्वपालाः।<br>
ब्रह्माद्याः स्थावरान्ता द्विजखगमहिता मूर्तिमन्तो ह्यमूर्ताः ते सर्वे मत्प्रसूता बहु विविधगुणाः पूरणार्थं पृथिव्याः।। ८९.५८<br>
<br>
एते हि मुख्याः सुरसिद्धदानवैः पुज्यास्तथा संनिहिता महीतले।<br>
यैर्दृष्टमात्रैः सहसैव नाशं प्रयाति पापं द्विजवर्य कीर्तनैः।। ८९.५९<br>
<br>
इति श्रीवामनपुराणे पुलस्त्यनारदसंवादे प्रह्लादतीर्थयात्रायां वामनप्रादुर्भावे वामनजन्म नाम नवाशीतितमोऽध्यायः ।। ८९ ।।<br>
<br>
