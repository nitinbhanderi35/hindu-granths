<b>पुलस्त्य उवाच</b><br>
ततः प्रवृत्ते संग्रामे भीरूणां भयवर्धने।<br>
सहस्रक्षो महाचापमादाय व्यसृजच्छरान्॥ १०.१<br>
<br>
अन्धकोऽपि महावेगं धनुराकृष्य भास्वरम्।<br>
पुरंदराय चिक्षेप शरान् बर्हिणवाससः॥ १०.२<br>
<br>
तावन्योन्यं सुतीक्ष्णाग्रैः शरैः संनतपर्वभिः।<br>
रुक्मपुङ्खैर्महावेगैराजघ्नतुरुभावपि॥ १०.३<br>
<br>
ततः क्रुद्धः शतमखः कुलिशं भ्राम्य पाणिना।<br>
चिक्षेप दैत्यराजाय तं ददर्श तथान्धकः॥ १०.४<br>
<br>
आजघान च बाणौघैरस्त्रैः शस्त्रैः स नारद।<br>
तान् भस्मसात्तदा चक्रे नगानिव हुताशनः॥ १०.५<br>
<br>
ततोऽतिवेगिनं वज्रं दृष्ट्वा बलवतां वरः।<br>
समाप्लुत्य रथात्तस्थौ भुवि बाहु सहायवान्॥ १०.६<br>
<br>
रथं सारथिना सार्धं साश्वध्वजसकूबरम्।<br>
भस्म कृत्वाथ कुलिशमन्धकं समुपाययौ॥ १०.७<br>
<br>
तमापतन्तं वेगेन मुष्टिनाहत्य भूतले।<br>
पातयामास बलवान् जगर्ज च तदाऽन्धकः॥ १०.८<br>
<br>
तं गर्जमानं वीक्ष्याथ वासवः सायकैर्दृढम्।<br>
ववर्ष तान् वारयन् स समभ्यायाच्छतक्रतुम्॥ १०.९<br>
<br>
आजघान तलेनेभं कुम्भमध्ये पदा करे।<br>
जानुना च समाहत्य विषाणं प्रबभञ्ज च ॥ १०.१०<br>
<br>
वाममुष्ट्या तथा पार्श्वं समाहत्यान्धकस्त्वरन्।<br>
गजेन्द्रं पातयामास प्रहारैर्जर्जरीकृतम्॥ १०.११<br>
<br>
गजेन्द्रात् पतमानाच्च अवप्लुत्य शतक्रतुः।<br>
पाणिना वज्रमादाय प्रविवेशामरावतीम्॥ १०.१२<br>
<br>
पराङ्मुखे सहस्राक्षे तदा दैवतबलं महत्।<br>
पातयामास द्रत्येन्द्रः पादमुष्टितलादिभिः॥ १०.१३<br>
<br>
ततो वैवस्वतो दण्डं परिभ्राम्य द्विजोत्तम।<br>
समभ्यधावत् प्रह्लादं हन्तुकामः सुरोत्तमः॥ १०.१४<br>
<br>
तमापतन्तं बाणोघैर्ववर्ष रविनन्दनम्।<br>
हिरण्यकशिपोः पुत्रश्चापमानम्य वेगवान्॥ १०.१५<br>
<br>
तां बाणवृष्टिमतुलां दण्डेनाहत्य भास्करिः।<br>
शातयित्वा प्रचिक्षेप दण्डं लोकभयंकरम्॥ १०.१६<br>
<br>
स वायुपथमास्थाय धर्मराजकरे स्थितः।<br>
जज्वाल कालग्निनिभो यद्वद् दग्धुं जगत्त्रयम्॥ १०.१७<br>
<br>
जाज्वल्यमानमायान्तं दण्डं दृष्ट्वा दितेः सुताः।<br>
प्राक्रोशन्ति हतः कष्टं प्रह्लादोऽयं यमेन हि॥ १०.१८<br>
<br>
तमाक्रन्दितमाकर्ण्य हिरण्याक्षसुतोऽन्धकः।<br>
प्रोवाच मा भैष्ट मयि स्थिते कोऽयं सुराधमः॥ १०.१९<br>
<br>
इत्येवमुक्त्वा वचनं वेगेनाभिससार च।<br>
जग्राह पाणिना दण्डं हसन् सव्येन नारद॥ १०.२0<br>
<br>
तमादाय ततो वेगाद् भ्रामयामास चान्धकः।<br>
जगर्ज च महानादं यथा प्रावृषि तोयदः॥ १०.२१<br>
<br>
प्रह्लादं रक्षितं दृष्ट्वा दण्डाद् दैत्येश्वरेण हि।<br>
साधुवादं ददुर्हृष्टा दैत्यदानवयूथपाः॥ १०.२२<br>
<br>
भ्रामयन्तं महादण्डं दृष्ट्वा भानुसुतो मुने।<br>
दुःसहं दुर्धरं मत्वा अन्तर्धानमगाद् यमः॥ १०.२३<br>
<br>
अन्तर्हिते धर्मराजे प्रह्लादोऽपि महामुने।<br>
दारयामास बलवान् देवसैन्यं समन्ततः॥ १०.२४<br>
<br>
वरुणः शिशुमारस्थो बद्‌ध्वा पाशैर्महाऽसुरान्।<br>
गदया दारयामास तमभ्यागाद् विरोचनः॥ १०.२५<br>
<br>
तोमरैर्वज्रसंस्पर्शैः शक्तिभिर्मार्गणैरपि।<br>
जलेशं ताडयामास मुद्गरैः कणपैरपि॥ १०.२६<br>
<br>
ततस्तं गदयाऽभ्येत्य पातयित्वा धरातले।<br>
अभिद्रुत्य बबन्धाथ पाशैर्मत्तगजं बली॥ १०.२७<br>
<br>
तान् पाशाञ्शतधा चक्रे वेगाच्च दनुजेश्वरः।<br>
वरुणं च समभ्येत्य मध्ये जग्राह नारद॥ १०.२८<br>
<br>
ततो दन्ती च श्रृङ्गाभ्यां प्रचिक्षेप तदाऽव्ययः।<br>
ममर्द च तथा पद्भ्यां सवाहं सलिलेश्वराम्॥ १०.२९<br>
<br>
तं मर्द्यमानं वीक्ष्याथ शशाङ्कः शिशिरांशुमान्।<br>
अभ्येत्य ताडयामास मार्गणैः कायदारणैः॥ १०.३0<br>
<br>
स ताड्यमानः शिशिरांशुबाणैरवाप पीडां परमां गजेन्द्रः।<br>
दुष्टश्च वेगात् पयसामधीशं मुहुर्मुहुः पादतलैर्ममर्द॥ १०.३१<br>
<br>
स मृद्यमानो वरुणो गजेन्द्रं पद्भ्यां सुगाढं जगृहे महर्षे।<br>
पादेषु भूमिं करयोः स्पृशंश्च मूर्द्धानमुल्लाल्य बलान्महात्मा॥ १०.३२<br>
<br>
गृह्याङ्गुलीभिश्च गजस्य पुच्छं कृत्वेह बन्धं भुजगेश्वरेण।<br>
उत्पाट्य चिक्षेप विरोचनं हि सकुञ्जरं खे सनियन्तृवाहम्॥ १०.३३<br>
<br>
क्षिप्तो जलेशेन विरोचनस्तु सकुञ्जरो भूमितले पपात।<br>
साट्टं सन्यत्रार्गलहर्म्यभूमि पुरं सुकेशेरिव भास्करेण॥ १०.३४<br>
<br>
ततो जलेशः सगदः सपाशः समभ्यधावद् दितिजं निहन्तुम्।<br>
ततः समाक्रन्दमनुत्तमं हि मुक्तं तु दैत्यैर्घनरावतुल्यम्॥ १०.३५<br>
<br>
हा हा हतोऽसौ वरुणेन वीरो विरोचनो दानवसैन्यपालः।<br>
प्रह्लाद हे जम्भकुजम्भकाद्या रक्षध्वमभ्येत्य सहान्धकेन॥ १०.३६<br>
<br>
अहो महात्मा बलवाञ्जलेशः संचूर्णयन् दैत्यभटं सवाहम्।<br>
पाशेन बद्‌ध्वा गदया निहन्ति यथा पशुं वाजिमखे महेन्द्रः॥ १०.३७<br>
<br>
श्रुतत्वाथ शब्दं दितिजैः समीरितं जम्भप्रधाना दितिजेश्वरास्ततः।<br>
समभ्यधावंस्त्वरिता जलेश्वरं यथा पतङ्गा ज्वलितं हुताशनम्॥ १०.३८<br>
<br>
तानागतान् वै प्रसमीक्ष्य देवः प्राह्लादिमुत्सृज्य वितत्य पाशम्।<br>
गदां समुद्भ्राम्य जलेश्वरस्तु दुद्राव तान् जम्भमुखानरातीन्॥ १०.३९<br>
<br>
जम्भं च पाशेन तथा निहत्य तारं तलेनाशनिसंनिभेन।<br>
पादेन वृत्रं तरसा कुजम्भं निपातयामास बलं च मुष्ट्या॥ १०.४0<br>
<br>
तेनार्दिता देववरेण दैत्याः संप्राद्रवन् दिक्षु विमुक्तशस्त्राः।<br>
ततोऽन्धकः सत्वरितोऽभ्युपेयाद् रणाय योद्‌धुं जलनायकेन॥ १०.४१<br>
<br>
तमापतन्तं गदया जघान पाशेन बद्‌ध्वा वरुणोऽसुरेशम्।<br>
तं पाशमाविध्य गदां प्रगृह्य चिक्षेप दैत्यः स जलेश्वराय॥ १०.४२<br>
<br>
तमापतन्तं प्रसमीक्ष्य पाशं गदां च दाक्षायणिनन्दनस्तु।<br>
विवेश वेगात् पयसां निधानं ततोऽन्धको देवबलं ममर्द॥ १०.४३<br>
<br>
ततो हुताशः सुरशत्रुसैन्यं ददाह रोषात् पवनावधूतः।<br>
तमभ्ययाद् दानवविश्वकर्मा मयो महाबाहुरुदग्रवीर्यः॥ १०.४४<br>
<br>
तमापतन्तं सह शम्बरेण समीक्ष्य वह्निः पवनेन सार्धम्।<br>
शक्त्या मयं शम्बरमेत्य कण्ठे संताड्य जग्राह बलान्महर्षे॥ १०.४५<br>
<br>
शक्त्या स कायावरणे विदारिते संभिन्नदेहो न्यपतत् पृथिव्याम्।<br>
मयः प्रजज्वाल च शम्वरोऽपि कण्ठावलग्ने ज्वलने प्रदीप्ते॥ १०.४६<br>
<br>
स दह्यमानो दितिजोऽग्निनाऽथ सुविस्वरं घोरतरं रुराव।<br>
सिंहाभिपन्नो विपिने यथैव मत्तो गजः क्रन्दति वेदनार्त्तः॥ १०.४७<br>
<br>
तं शब्दमाकर्ण्य च शम्बरस्य दैत्येश्वरः क्रोधविरक्तदृष्टिः।<br>
आः किं किमेतन्ननु केन युद्धे जितो मयः शम्बरदानवश्च॥ १०.४८<br>
<br>
ततोऽब्रुवन् दैत्यभटा दितीशं प्रदह्यते ह्येष हुताशनेन।<br>
रक्षस्व चाभ्येत्य न शक्यतेऽन्यैर्हुताशनो वारयितुं रणाग्रे॥ १०.४९<br>
<br>
इत्थं स दैत्यैरभिनोदितस्तु हिरण्यचक्षुस्तनयो महर्षे।<br>
उद्यम्य वेगात् परिघं हुताशं समाद्रवत् तिष्ठ तिष्ठ ब्रुवन् हि॥ १०.५0<br>
<br>
श्रुत्वाऽन्धकस्यापि वचोऽव्ययात्मा संक्रुद्धचित्तस्त्वरितो हि दैत्यम्।<br>
उत्पाट्य भूम्यां च विनिष्पिपेष ततोऽन्धकः पावकमाससाद॥ १०.५१<br>
<br>
समाजघानाथ हुताशनं हि वरायुधेनाथ वराङ्गमध्ये।<br>
समाहतोऽग्निः परिमुच्य शम्बरं तथाऽन्धकं स त्वरितोऽभ्यधावत्॥ १०.५२<br>
<br>
तमापतन्तं परिघेण भूयः समाहनन्मूर्ध्नि तदान्धकोऽपि।<br>
स ताडितोऽग्निर्दितिजेश्वरेण भयात् प्रदुद्राव रणाजिराद्वि॥ १०.५३<br>
<br>
ततोऽन्धको मारुतचन्द्रभास्करान् साध्यान् सरुद्राश्विवसून् महोरगान्।<br>
यान् याञ्शरेण स्पृशते पराक्रमी पराङ्मुखांस्तान्कृतवान् रणाजिरात्॥ १०.५४<br>
<br>
ततो विजित्यामरसैन्यमुग्रं सेन्द्रं सरुद्रं सयमं ससोमम्।<br>
संपूज्यमानो दनुपुंगवैस्तु तदाऽन्धको भूमिमुपाजगाम॥ १०.५५<br>
<br>
आसाद्य भूमिं करदान् नरेन्द्रान् कृत्वा वशे स्थाप्य चराचरं च।<br>
जगत्समग्रं प्रविवेश धीमान् पातालमग्र्यं पुरमश्मकाह्वम्॥ १०.५६<br>
<br>
तत्र स्थितस्यापि महाऽसुरस्य गन्धर्वविद्याधरसिद्धसंघाः।<br>
सहाप्सरोभिः परिचारणाय पातालमभ्येत्य समावसन्तःश्॥ १०.५७<br>
<br>
इति श्रीवामनपुराणे दशमोऽध्यायः ॥ १० ॥<br>
