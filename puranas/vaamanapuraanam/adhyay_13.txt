<b>सुकेशिरुवाच</b><br>
भवद्भिरुदिता घोरा पुष्करद्वीपसंस्थितिः।<br>
जम्बूद्वीपस्य संस्थानं कथयन्तु महर्षयः।। १३.१<br>
<br>
<b>ऋषय ऊचुः</b><br>
जम्बूद्वीपस्य संस्थानं कथ्यमानं निशामय।<br>
नवभेदं सुविस्तीर्णं स्वर्गमोक्षफलप्रदम्।। १३.२<br>
<br>
मध्ये त्विलावृतो वर्षो भद्रश्वः पूर्वतोऽद्भुतः।<br>
पूर्व उत्तरतश्चापि हिरण्यो राक्षसेश्वर।। १३.३<br>
<br>
पूर्वदक्षिणतश्चापि किंनरो वर्ष उच्यते।<br>
भारतो दक्षिणे प्रोक्तो हरिर्दक्षिणपश्चिमे।। १३.४<br>
<br>
पश्चिमे केतुमालश्च रम्यकः पश्चिमोत्तरे।<br>
उत्तरे च कुरुर्वर्षः कल्पवृक्षसमावृतः।। १३.५<br>
<br>
पुण्या रम्या नवैवैते वर्षाः शालकटंकट।<br>
इलावृताद्या ये चाष्टौ वर्षं मुक्त्वैव भारतम्।। १३.६<br>
<br>
न तेष्वस्ति युगावस्था जरामृत्युभयं न च।<br>
तेषां स्वाभाविकी सिद्धिः सुखप्राया ह्ययत्नतः।<br>
विपर्ययो न तेष्वस्ति नोत्तमाधममध्यमाः।। १३.७<br>
<br>
यदेतद् भारतं वर्षं नवद्वीपं निशाचर।<br>
सागरान्तरिताः सर्वे अगम्याश्च परस्परम्।। १३.८<br>
<br>
इन्द्रद्वीपः कसेरुमांस्ताम्रवर्णो गभस्तिमान्।<br>
नागद्वीपः कटाहश्च सिंहलो वारुणस्तथा।। १३.९<br>
<br>
अयं तु नवमस्तेषां द्वीपः सागरसंवृतः।<br>
कुमाराख्यः परिख्यातो द्वीपोऽयं दक्षिणोत्तरः।। १३.१०<br>
<br>
पूर्वे किराता यस्यान्ते पश्चिमे यवनाः स्थिताः।<br>
आन्ध्रा दक्षिणतो वीर तुरुष्कास्त्वपि चोत्तरे।। १३.११<br>
<br>
ब्राह्मणाः क्षत्रिया वैश्याः शूद्राश्चान्तरवासिनः।<br>
इज्यायुद्धवणिज्याद्यैः कर्मभिः कृतपावनाः।। १३.१२<br>
<br>
तेषां संव्यवहारश्च एभिः कर्मभिरिष्यते।<br>
स्वर्गापवर्गप्राप्तिश्च पुण्यं पापं तथैव च ।। १३.१३<br>
<br>
महेन्द्रो मलयः सह्यः शुक्तिमान् ऋक्षपर्वतः।<br>
विन्ध्यश्च पारियात्रश्च सप्तात्र कुलपर्वताः।। १३.१४<br>
<br>
तथान्ये शतसाहस्रा भूधरा मध्यवासिनाः।<br>
विस्तारोच्छ्रायिणो रम्या विपुलाः शुभसानवः।। १३.१५<br>
<br>
कोलाहलः सवैभ्राजो मन्दरो दुर्दराचलः।<br>
वातंधमो वैद्युतश्च मैनाकः सरसस्तथा।। १३.१६<br>
<br>
तुङ्गप्रस्थो नागगिरिस्तथा गोवर्धनाचलः।<br>
उज्जायनः पुष्पगिरिरर्बुदो रैवतस्तथा।। १३.१७<br>
<br>
ऋष्यमूकः सगोमन्तश्चित्रकूटः कृतस्मरः।<br>
श्रीपर्वतः कोङ्कणश्च शतशोऽन्येऽपि पर्वताः।। १३.१८<br>
<br>
तैर्विमिश्रा जनपदा म्लेच्छा आर्याश्च भागशः।<br>
तैः पीयन्ते सरिच्छ्रेष्ठा यास्ताः सम्यङ् निशामयः।। १३.१९<br>
<br>
सरस्वती पञ्चरूपा कालिन्दी सहिरण्वती।<br>
शतद्रुश्चन्द्रिका नीला वितस्तैरावती कुहूः।। १३.२०<br>
<br>
मधुरा हाररावी च उशीरा धातुकी रसा।<br>
गोमती धूतपापा च बाहुदा सदृषद्वती।। १३.२१<br>
<br>
निश्चिरा गण्डकी चित्रा कौशिकी च वधूसरा।<br>
सरयूश्च सलौहित्या हिमवत्पादनिःसृताः।। १३.२२<br>
<br>
वेदस्मृतिर्वेदसिनी वृत्रघ्नी सिन्धुरेव च।<br>
पर्णाशा नन्दिनी चैव पावनी च मही तथा।। १३.२३<br>
<br>
पारा चर्मण्वती लूपी विदिशा वेणुमत्यपि।<br>
सिप्रा ह्यवन्ती च तथा पारियात्राश्रयाः स्मृताः।। १३.२४<br>
<br>
शोणो महानदश्चैव नर्मदा सुरसा कृपा।<br>
मन्दाकिनी दशार्णा च चित्रकूटापवाहिका।। १३.२५<br>
<br>
चित्रोत्पला वै तमसा करमोदा पिशाचिका।<br>
तथान्या पिप्पलश्रोणी विपाशा वञ्जुलावती।। १३.२६<br>
<br>
सत्सन्तजा शुक्तिमती मञ्जिष्ठा कृत्तिसा वसुः।<br>
ऋक्षपादप्रसूता च तथान्या बलवाहिनी।। १३.२७<br>
<br>
शिवा पयोष्णी निर्विन्ध्या तापी सनिषधावती।<br>
वेण वैतरणी चैव सिनीबाहुः कुमुद्वती।। १३.२८<br>
<br>
तोया चैव महागौरी दुर्गन्धा वाशिलाः तथा।<br>
विन्ध्यपादप्रसूताश्च नद्यः पुण्यजलाः शुभाः।। १३.२९<br>
<br>
गोदावरी भीमरथी कृष्णा वेणा सरस्वती।<br>
तुङ्गभद्रा सुप्रयोगा वाह्या कावेरिरेव च।। १३.३०<br>
<br>
दुग्धोदा नलिनी रेव वारिसेना कलस्वना।<br>
एतास्त्वपि महानद्यः सह्यपादविनिर्गताः।। १३.३१<br>
<br>
कृतमाला ताम्रपर्णी वञ्जुला चोत्पलावती।<br>
सिनी चैव सुदामा च शुक्तिमत्प्रभवास्त्विमाः।। १३.३२<br>
<br>
सर्वाः पुण्याः सरस्वत्यः पापप्रशमनास्तथा।<br>
जगतो मातरः सर्वाः सर्वाः सागरयोषितः।। १३.३३<br>
<br>
अन्याः सहस्रशश्चात्र क्षुद्रनद्यो हि राक्षस।<br>
सदाकालवहाश्चान्याः प्रावृट्कालवहास्तथा।<br>
उदङ्मध्योद्भवा देशाः पिबन्ति स्वेच्छया शुभाः।। १३.३४<br>
<br>
मत्स्याः कुशट्टाः कुणिकुण्डलाश्च पाञ्चालकाश्याः सह कोसलाभिः।। १३.३५<br>
<br>
वृकाः शबरकौवीराः सभूलिङ्गा जनास्त्विमे।<br>
शकाश्चैव समशका मध्यदेश्या जनास्त्विमे।। १३.३६<br>
<br>
बाह्लीका वाटधानाश्च आभीराः कालतोयकाः।<br>
अपरान्तास्तथा शूद्राः पह्लवाश्च सखेटकाः।। १३.३७<br>
<br>
गान्धारा यवनाश्चैव सिन्धुसौवीरमद्रकाः।<br>
शातद्रवा ललित्थाश्च पारावतसमूषकाः।। १३.३८<br>
<br>
माठरोदकधाराश्च कैकैया दशमास्तथा।<br>
क्षत्रियाः प्रातिवैश्याश्च वैश्यशूद्रकुलानि च।। १३.३९<br>
<br>
काम्बोजा दरदाश्चैव बर्बरा ह्यङ्गलौकिकाः।<br>
चीनाश्चैव तुषाराश्च बहुधा बाह्यतोदराः।। १३.४०<br>
<br>
आत्रेयाः सभरद्वाजाः प्रस्थलाश्च दशेरकाः।<br>
लम्पकास्तावकारामाः शूलिकास्तङ्गणैः सह।। १३.४१<br>
<br>
औरसाश्चालिमद्राश्च किरातानां च जातयः।<br>
तामसाः क्रममासाश्च सुपार्श्वाः पुण्ड्रकास्तथा।। १३.४२<br>
<br>
कुलूताः कुहुका ऊर्णास्तूणीपादाः सुकुक्कुटाः।<br>
माण्डव्या मालवीयाश्च उत्तरापथवासिनः।। १३.४३<br>
<br>
अङ्गा वङ्गा मुद्गरवास्त्वन्तर्गिरिबहिर्गिराः।<br>
तथा प्रवङ्गा वाङ्गेया मांसादा बलदन्तिकाः।। १३.४४<br>
<br>
ब्रह्मोत्तरा प्राविजया भार्गवाः केशबर्बराः।<br>
प्रग्ज्योतिषाश्च शूद्रश्च विदेहास्ताम्रलिप्तकाः।। १३.४५<br>
<br>
माला मगधगोनन्दाः प्राच्य जनपदास्त्विमे।<br>
पुण्ड्राश्च केरलाश्चैव चौडाः कुल्याश्च राक्षस।। १३.४६<br>
<br>
जातुषा मूषिकादाश्च कुमारादा महाशकाः।<br>
महाराष्ट्रा माहिषिकाः कालिङ्गाश्चैव सर्वशः।। १३.४७<br>
<br>
आभीराः सह नैषीका आरण्याः शबराश्च ये।<br>
बलिन्ध्या विन्ध्यमौलेया वैदर्भा दण्डकैः सह।। १३.४८<br>
<br>
पौरिकः सौशिकाश्चैव अश्मका भोगवर्द्धनाः।<br>
वैषिकाः कुन्दला अन्ध्रा उद्भिदा नलकारकाः।<br>
दाक्षिणात्या जनपदास्त्विमे शालकटङ्कटः।। १३.४९<br>
<br>
सूर्पारका कारिवना दुर्गास्तालीकटैः सह।<br>
पुलीयाः ससिनीलाश्च तापसास्तामसास्तथा।। १३.५०<br>
<br>
कारस्करास्तु रमिनो नासिक्यान्तरनर्मदाः।<br>
भारकच्छाः समाहेयाः सह सारस्वतैरपि।। १३.५१<br>
<br>
वात्सेयाश्च सुराष्ट्राश्च आवन्त्याश्चार्बुदैः सह।<br>
इत्येते पश्चिमामाशां स्थिता जानपदा जनाः।।। १३.५२<br>
<br>
कारुषाश्चैकलव्याश्च मेकलाश्चोत्कलैः सह।<br>
उत्तमर्णा दशार्णाश्च भोजाः किंकवरैः सह।। १३.५३<br>
<br>
तोशला कोशलाश्चैव त्रैपुराश्चैल्लिकास्तथा।<br>
तुरुसास्तुम्बराश्चैव वहनाः नैषधैः सह।। १३.५४<br>
<br>
अनूपास्तुण्डिकेराश्च वीतहोत्रास्त्ववन्तयः।<br>
सुकेशे वन्ध्यमूलस्थस्त्विमे जनपदाः स्मृताः।। १३.५५<br>
<br>
अथो देशान् प्रवक्ष्यामः पर्वताश्रयिणस्तु ये।<br>
निराहारा हंसमार्गाः कुपथास्तङ्गणाः खशाः।। १३.५६<br>
<br>
कुथप्रावरणाश्चैव ऊर्णाः पुण्याः सहूहुकाः।<br>
त्रिगर्त्ताश्च किराताश्च तोमराः शिशिराद्रिकाः।। १३.५७<br>
<br>
इमे तवोक्ता विषयाः सुविस्तराद् द्वीपे कुमारे रजनीचरेश।<br>
एतेषु देशेषु च देशधर्मान् संकीर्त्यमानान् श्रृणु तत्त्वतो हि।। १३.५८<br>
<br>
इती श्रीवामनपुराणे त्रयोदशोऽध्यायः ।। १३ ।।<br>
