लोमहर्षण उवाच <br>
इति दैत्यपतिः श्रुत्वा वचनं रौद्र मप्रियम् <br>
प्रसादयामास गुरुं प्रणिपत्य पुनः पुनः  १ <br>
बलिरुवाच<br>
प्रसीद तात मा कोपं कुरु मोहहते मयि <br>
बलावलेपमूढेन मयैतद्वाक्यमीरितम्  २ <br>
मोहापहतविज्ञानः पपोऽहं दितिजोत्तम <br>
यच्छप्तोऽस्मि दुराचारस्तत्साधु भवता कृतम्  ३ <br>
राज्यभ्रंशं यशोभ्रंशं प्राप्स्यामीति ततस्त्वहम् <br>
विषण्णोऽसि यथा तात तथैवाविनये कृते  ४ <br>
त्रैलोक्यराज्यमैश्वर्यमन्यद्वा नातिदुर्लभम् <br>
संसारे दुर्लभास्तात गुरवो ये भवद्विधाः  ५ <br>
प्रसीद तात मा कोपं कर्तुमर्हसि दैत्यप <br>
त्वत्कोपपरिदग्धोऽहं परितप्ये दिवानिशम्  ६ <br>
प्रह्लाद उवाच<br>
वत्स कोपेन मे मोहो जनितस्तेन ते मया <br>
शापो दत्तो विवेकश्च मोहेनापहृतो मम  ७ <br>
यदि मोहेन मे ज्ञानं नाक्षिप्तं स्यान्महासुर <br>
तत्कथं सर्वगं जानन् हरिं कच्चिच्छपाम्यहम्  ८ <br>
यो यः शापो मया दत्तो भवतोऽसुरपुङ्गव <br>
भाव्यमेतेन नूनं ते तस्मात्त्वं मा विषीद वै  ९ <br>
अद्यप्रभृति देवेशे भगवत्यच्युते हरौ <br>
भवेथा भक्तिमानीशे स ते त्राता भविष्यति  १० <br>
शापं प्राप्य च मे वीर देवेशः संस्मृतस्त्वया <br>
तथा तथा वदिष्यामि श्रेयस्त्वं प्राप्स्यसे यथा  ११ <br>
लोमहर्षण उवाच<br>
अदितिर्वरमासाद्य सर्वकामसमृद्धिदम् <br>
क्रमेण ह्युदरे देवो वृद्धिं प्राप्तो महायशाः  १२ <br>
ततो मासेऽथ दशमे काले प्रसव आगते <br>
अजायत स गोविन्दो भगवान् वामनाकृतिः  १३ <br>
अवतीर्णे जगन्नाथे तस्मिन् सर्वामरेश्वरे <br>
देवाश्च मुमुचुर्दुःखं देवमातादितिस्तथा  १४ <br>
ववुर्वाताः सुखस्पर्शा नीरजस्कमभून्नभः <br>
धर्मे च सर्वभूतानां तदा मतिरजायत  १५ <br>
नोद्वेगश्चाप्यभूद् देहे मनुजानां द्विजोत्तमाः <br>
तदा हि सर्वभूतानां धर्मे मतिरजायत  १६ <br>
तं जातमात्रं भगवान् ब्रह्मा लोकपितामहः <br>
जातकर्मादिकां कृत्वा क्रियां तुष्टाव च प्रभुम्  १७ <br>
ब्रह्मोवाच<br>
जयाधीश जयाजेय जय विश्वगुरो हरे <br>
जन्ममृत्युजरातीत जयानन्त जयाच्युत  १८ <br>
जयाजित जयाशेष जयाव्यक्तस्थिते जय <br>
परमार्थार्थ सर्वज्ञ ज्ञानज्ञेयार्थनिःसृत  १९ <br>
जयाशेष जगत्साक्षिञ्जगत्कर्तर्जगद्गुरो <br>
जगतोऽजगदन्तेश स्थितौ पालयते जय  २० <br>
जयाखिल जयाशेष जय सर्वहृदिस्थित <br>
जयादिमध्यान्तमय सर्वज्ञानमयोत्तम  २१ <br>
मुमुक्षुभिरनिर्देश्य नित्यहृष्ट जयेश्वर <br>
योगिभिर्मुक्तिकामैस्तु दमादिगुणभूषण  २२ <br>
जयातिसूक्ष्म दुर्ज्ञेय जय स्थूल जगन्मय <br>
जय सूक्ष्मातिसूक्ष्म त्वं जयानिन्द्रि य सेन्द्रि य  २३ <br>
जय स्वमायायोगस्थ शेषभोग जयाक्षर <br>
जयैकदंष्ट्रप्रान्तेन समुद्धृतवसुंधर  २४ <br>
नृकेसरिन् सुरारातिवक्षःस्थलविदारण <br>
साम्प्रतं जय विश्वात्मन् मायावामन केशव  २५ <br>
निजमायापरिच्छिन्न जगद्धातर्जनार्दन <br>
जयाचिन्त्य जयानेकस्वरूपैकविध प्रभो  २६ <br>
वर्द्धस्व वर्धितानेकविकारप्रकृते हरे <br>
त्वय्येषा जगतामीशे संस्थिता धर्मपद्धतिः  २७ <br>
न त्वामहं न चेशानो नेन्द्रा द्यास्त्रिदशा हरे <br>
ज्ञातुमीशा न मुनयः सनकाद्या न योगिनः  २८ <br>
त्वं मायापटसंवीतो जगत्यत्र जगत्पते <br>
कस्त्वां वेत्स्यति सर्वेश त्वत्प्रसादं विना नरः  २९ <br>
त्वमेवाराधितो यस्य प्रसादसुमुखः प्रभो <br>
स एव केवलं देवं वेत्ति त्वां नेतरो जनः  ३० <br>
तदीश्वरेश्वरेशान विभो वर्द्धस्व भावन <br>
प्रभवायास्य विश्वस्य विश्वात्मन् पृथुलोचन  ३१ <br>
लोमहर्षण उवाच<br>
एवं स्तुतो हृषीकेशः स तदा वामनाकृतिः <br>
प्रहस्य भावगम्भीरमुवाचारूढसंपदम्  ३२ <br>
स्तुतोऽहं भवता पूर्वमिन्द्रा द्यैः कश्यपेन च <br>
मया च वः प्रतिज्ञातमिन्द्र स्य भुवनत्रयम्  ३३ <br>
भूयश्चाहं स्तुतोऽदित्या तस्याश्चापि मयाश्रुतम् <br>
यथा शक्राय दास्यामि त्रैलोक्यं हतकण्टकम्  ३४ <br>
सोऽहं तथा करिष्यामि यथेन्द्रो  जगतः पतिः <br>
भविष्यति सहस्राक्षः सत्यमेतद् ब्रवीमि वः  ३५ <br>
ततः कृष्णाजिनं ब्रह्मा हृषीकेशाय दत्तवान् <br>
यज्ञोपवीतं भगवान् ददौ तस्य बृहस्पतिः  ३६ <br>
आषाढमददाद् दण्डं मरीचिर्ब्रह्मणः सुतः <br>
कमण्डलुं वसिष्ठश्च कौशं चीरमथाङ्गिराः <br>
आसनं चैव पुलहः पुलस्त्यः पीतवाससी  ३७ <br>
उपतस्थुश्च तं वेदाः प्रणवस्वरभूषणाः <br>
शास्त्राण्यशेषाणि तथा सांख्ययोगोक्तयश्च याः  ३८ <br>
स वामनो जटी दण्डी छत्री धृतकमण्डलुः <br>
सर्वदेवमयो देवो बलेरध्वरमभ्यगात्  ३९ <br>
यत्र यत्र पदं विप्रा भूभागे वामनो ददौ <br>
ददाति भूमिर्विवरं तत्र तत्राभिपीडिता  ४० <br>
स वामनो जडगतिर्मृदु गच्छन् सपर्वताम् <br>
साब्धिद्वीपवतीं सर्वां चालयामास मेदिनीम्  ४१ <br>
बृहस्पतिस्तु शनकैर्मार्गं दर्शयते शुभम् <br>
तथा क्रीडाविनोदार्थमतिजाड्यगतोऽभवत्  ४२ <br>
ततः शेषो महानागो निःसृत्यासौ रसातलात् <br>
साहाय्यं कल्पयामास देवदेवस्य चक्रिणः  ४३ <br>
तदद्यापि च विख्यातमहेर्विलमनुत्तमम् <br>
तस्य संदर्शनादेव नागेभ्यो न भयं भवेत्  ४४ <br>
इति श्रीवामनपुराणे सरोमाहात्म्ये त्रिंशत्तमोऽध्यायः<br>
<br>
