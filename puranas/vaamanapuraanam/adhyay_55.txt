पुलस्त्य उवाच <br>
कश्यपस्य दनुर्नाम भार्यासीद् द्विजसत्तम <br>
तस्याः पुत्रत्रयं चासीत् सहस्राक्षाद् बलाधिकम्  १ <br>
ज्येष्ठः शुम्भ इति ख्यातो निशुम्भश्चापरोऽसुरः <br>
तृतीयो नमुचिर्नाम महाबलसमन्वितः  २ <br>
योऽसौ नमुचिरित्येवं ख्यातो दनुसुतोऽसुरः <br>
तं हन्तुमिच्छति हरिः प्रगृह्य कुलिशं करे  ३ <br>
त्रिदिवेशं समायान्तं नमुचिस्तद्भयादथ <br>
प्रविवेश रथं भानोस्ततो नाशकदच्युतः  ४ <br>
शक्रस्तेनाथ समयं चक्रे सह महात्मना <br>
अवध्यत्वं वरं प्रादाच्छस्त्रैरस्त्रैश्च नारद  ५ <br>
ततोऽवध्यत्वमाज्ञाय शस्त्रादस्त्राच्च नारद <br>
संत्यज्य भास्कररथं पातालमुपयादथ  ६ <br>
स निमज्जन्नपि जले सामुद्रं  फेनमुत्तमम् <br>
ददृशे दानवपतिस्तं प्रगृह्येदमब्रवीत्  ७ <br>
यदुक्तं देवपतिना वासवेन वचोऽस्तु तत् <br>
अयं स्पृशतु मां फेनः पराभ्यां गृह्य दानवः  ८ <br>
मुखनासाक्षिकर्णादीन् संममार्ज्ज यथेच्छया <br>
तस्मिञ्छक्रोऽसृजद् वज्रमन्तर्हितमपीश्वरः  ९ <br>
तेनासौ भग्ननासास्यः पपात च ममार च <br>
समये च तथा नष्टे ब्रह्महत्यास्पृशद्धरिम्  १० <br>
स वै तीर्थं समासाद्य स्नातः पापादमुच्यत <br>
ततोऽस्य भ्रातरौ वीरौ क्रुद्धौ शुम्भनिशुम्भकौ  ११ <br>
उद्योगं सुमहत्कृत्वा सुरान् बाधितुमागतौ <br>
सुरास्तेऽपि सहस्राक्षं पुरस्कृत्य विनिर्ययुः  १२ <br>
जितास्त्वाक्रम्य दैत्याभ्यां सबलाः सपदानुगाः <br>
शक्रस्याहृत्य च गजं याम्यं च महिषं बलात्  १३ <br>
वरुणस्य मणिच्छत्रं गदां वै मारुतस्य च <br>
निधयः पद्मशङ्खाद्या हृतास्त्वाक्रम्य दानवैः  १४ <br>
त्रैलोक्यं वशगं चास्ते ताभ्यां नारद सर्वतः <br>
तदाजग्मुर्महीपृष्ठं ददृशुस्ते महासुरम्  १५ <br>
रक्तबीजमथोचुस्ते को भवानिति सोऽब्रवीत् <br>
स चाह दैत्योऽस्मि विभो सचिवो महिषस्य तु  १६ <br>
रक्तबीजेति विख्यातो महावीर्यो महाभुजः <br>
अमात्यौ रुचिरौ वीरौ चण्डमुण्डाविति श्रुतौ  १७ <br>
तावारतां सलिले मग्नौ भयाद् देव्या महाभुजौ <br>
यस्त्वासीत् प्रभुरस्माकं महिषो नाम दानवः  १८ <br>
निहतः स महादेव्या विन्ध्यशैले सुविस्तृते <br>
भवन्तौ कस्य तनयौ कौ वा नाम्ना परिश्रुतौ <br>
किंवीर्यौ किंप्रभावौ च एतच्छंसितुमर्हथः  १९ <br>
शुम्भनिशुम्भावूचतुः <br>
अहं शुंभ इति ख्यातो दनोः पुत्रस्तथौरसः <br>
निशुम्भोऽयं मम भ्राता कनीयान् शत्रुपूगहा  २० <br>
अनेन बहुशो देवाः सेन्द्र रुद्र दिवाकराः <br>
समेत्य निर्जिता वीरा येऽन्ये च बलवत्तराः  २१ <br>
तदुच्यतां कया दैत्यो निहतो महिषासुरः <br>
यावत्तां घातयिष्यावः स्वसैन्यपरिवारितौ  २२ <br>
इत्थं तयोस्तु वदतोर्नर्मदायास्तटे मुने <br>
जलवासाद् विनिष्क्रान्तौ चण्डमुण्डौ च दानवौ  २३ <br>
ततोऽभ्येत्यासुरश्रेष्ठौ रक्तबीजं समाश्रितौ <br>
ऊचतुर्वचनं श्लक्ष्णं कोऽयं तव पुरस्सरः  २४ <br>
स चोभौ प्राह दैत्योऽसौ शुम्भो नाम सुरार्दनः <br>
कनीयानस्य च भ्राता द्वितीयो हि निशुम्भकः  २५ <br>
एतावाश्रित्य तां दुष्टां महिषघ्नीं न संशयः <br>
अहं विवाहयिष्यामि रत्नभूतां जगत्त्रये  २६ <br>
चण्ड उवाच <br>
न सम्यगुक्तं भवता रत्नार्होऽसि न साम्प्रतम् <br>
यः प्रभुः स्यात्स रत्नार्हस्तस्माच्छुम्भाय योज्यताम्    २७ <br>
तदाचचक्षे शुम्भाय निशुम्भाय च कौशिकीम् <br>
भूयोऽपि तद्विधां जातां कौशिकीं रूपशालिनीम्    २८ <br>
ततः शुम्भो निजं दूतं सुग्रीवं नाम दानवम् <br>
दैत्यं च प्रेषयामास सकाशं विन्ध्यवासिनीम्    २९ <br>
स गत्वा तद्वचः श्रुत्वा देव्यागत्य महासुरः <br>
निशुम्भशुम्भावाहेदं मन्युनाभिपरिप्लुतः    ३० <br>
सुग्रीव उवाच <br>
युवयोर्वचनाद् देवीं प्रदेष्टुं दैत्यनायकौ <br>
गतवानहमद्यैव तामहं वाक्यमब्रुवम्    ३१ <br>
यथा शुम्भोऽतिविख्यातः ककुद्मी दानवेष्वपि <br>
स त्वां प्राह महाभागे प्रभुरस्मि जगत्त्रये    ३२ <br>
यानि स्वर्गे महीपृष्ठे पाताले चापि सुन्दरि <br>
रत्नानि सन्ति तावन्ति मम वेश्मनि नित्यशः    ३३ <br>
त्वमुक्ता चण्डमुण्डाभ्यां रत्नभूता कृशोदरि <br>
तस्माद् भजस्व मां वा त्वं निशुम्भं वा ममानुजम्    ३४ <br>
सा चाह मां विहसती शृणु सुग्रीव मद्वचः <br>
सत्यमुक्तं त्रिलोकेशः शुम्भो रत्नार्ह एव च    ३५ <br>
किं त्वस्ति दुर्विनीताया हृदये मे मनोरथः <br>
यो मां विजयते युद्धे स भर्ता स्यान्महासुर    ३६ <br>
मया चोक्तावलिप्तासि यो जयेत् ससुरासुरान् <br>
स त्वां कथं न जयते सा त्वमुत्तिष्ठ भामिनी    ३७ <br>
साथ मां प्राह किं कुर्मिं यदनालोचितः कृतः <br>
मनोरथस्तु तद् गच्छ शुम्भाय त्वं निवेदय    ३८ <br>
तयैवमुक्तस्त्वभ्यागां त्वत्सकाशं महासुर <br>
सा चाग्निकोटिसदृशी मत्वैवं कुरु यत्क्षमम्    ३९ <br>
पुलस्त्य उवाच <br>
इति सुग्रीववचनं निशम्य स महासुरः <br>
प्राह दूरस्थितं शुम्भो दानवं धूम्रलोचनम्    ४० <br>
शुम्भ उवाच <br>
धूम्राक्ष गच्छ तां दुष्टां केशाकर्षणविह्वलाम् <br>
सापराधां यथा दासीं कृत्वा शीघ्रमिहानय    ४१ <br>
यश्चास्याः पक्षकृत् कश्चिद् भविष्यति महाबलः <br>
स हन्तव्योऽविचार्यैव यदि हि स्यात् पितामहः    ४२ <br>
स एवमुक्तः शुम्भेन धूम्राक्षोऽक्षौहिणीशतैः <br>
वृतः षड्भिर्महातेजा विन्ध्यं गिरिमुपाद्र वत्    ४३ <br>
स तत्र दृष्ट्वा तां दुर्गां भ्रान्तदृष्टिरुवाच ह <br>
एह्येहि मूढे भर्तारं शुम्भमिच्छस्व कौशिकि <br>
न चेद् बलान्नयिष्यामि केशाकर्षणविह्वलाम्    ४४ <br>
श्रीदेव्युवाच <br>
प्रेषितोऽसीह शुम्भेन बलान्नेतुं हि मां किल <br>
तत्र किं ह्यबला कुर्याद् यथेच्छसि तथा कुरु    ४५ <br>
पुलस्त्य उवाच <br>
एवमुक्तो विभावर्या बलावान् धूम्रलोचनः <br>
सम्भ्यधावत् त्वरितो गदामादाय वीर्यवान्    ४६ <br>
तमापतन्तं सगदं हुङ्कारेणैव कौशिकी <br>
सबलं भस्मसाच्चक्रे शुष्कमग्निरिवेन्धनम्    ४७ <br>
ततो हाहाकृतमभूज्जगत्यस्मिंश्चराचरे <br>
सबलं भस्मसान्नीतं कौशिक्या वीक्ष्य दानवम्    ४८ <br>
तच्च शुम्भोऽपि शुश्राव महच्छब्दमुदीरितम् <br>
अथादिदेश बलिनौ चण्डमुण्डौ महासुरौ    ४९ <br>
रुरुं च बलिनां श्रेष्ठं तथा जग्मुर्मुदान्विताः <br>
तेषां च सैन्यमतुलं गजाश्वरथसंकुलम्    ५० <br>
समाजगाम सहसा यत्रास्ते कोशसंभवा <br>
तदायान्तं रिपुबलं दृष्ट्वा कोटिशतावरम्    ५१ <br>
सिंहोऽद्र वद् धुतसटः पाटयन् दानवान् रणे <br>
कांश्चित् करप्रहारेण कांश्चिदास्येन लीलया    ५२ <br>
नखरैः कांश्चिदाक्रम्य उरसा प्रममाथ च <br>
ते वध्यमानाः सिंहेन गिरिकन्दरवासिना    ५३ <br>
भूतैश्च देव्यनुचरैश्चण्डमुण्डौ समाश्रयन् <br>
तावार्त्तं स्वबलं दृष्ट्वा कोपप्रस्फुरिताधरौ    ५४ <br>
समाद्र वेतां दुर्गां वै पतङ्गाविव पावकम् <br>
तावापतन्तौ रौद्रौ  वै दृष्ट्वा क्रोधपरिप्लुता    ५५ <br>
त्रिशाखां भ्रुकुटीं वक्त्रे चकार परमेश्वरी <br>
भ्रुकुटीकुटुलाद् देव्या ललाटफलकाद् द्रुतम् <br>
काली करालवदना निःसृता योगिनी शुभा    ५६ <br>
खट्वाङ्गमादाय करेण रौद्र मसिञ्च कालाञ्जनकोशमुग्रम् <br>
संशुष्कगात्रा रुधिराप्लुताङ्गी नरेन्द्र मूर्ध्नां स्रजमुद्वहन्ती    ५७ <br>
कांश्चित् खड्गेन चिच्छेद खट्वाङ्गेन परान् रणे <br>
न्यषूदयद् भृशं क्रुद्धा सरथाश्वगजान् रिपून्    ५८ <br>
चर्माङ्कुशं मुद्गरं च सधनुष्कं सघण्टिकम् <br>
कुञ्जरं सह यन्त्रेण प्रतिक्षेप मुखेऽम्बिका    ५९ <br>
सचक्रकूबररथं ससारथितुरङ्गमम् <br>
समं योधेन वदने क्षिप्य चर्वयतेऽम्बिका    ६० <br>
एकं जग्राह केशेषु ग्रीवायामपरं तथा <br>
पादेनाक्रम्य चैवान्यं प्रेषयामास मृत्यवे    ६१ <br>
ततस्तु तद् बलं देव्या भक्षितं सबलाधिपम् <br>
रुरुर्दृष्ट्वा प्रदुद्रा व तं चण्डी ददृशे स्वयम्    ६२ <br>
आजघानाथ शिरसि खट्वाङ्गेन महासुरम् <br>
स पपात हतो भूम्यां छिन्नमूल इव द्रुमः    ६३ <br>
ततस्तं पतितं दृष्ट्वा पशोरिव विभावरी <br>
कोशमुत्कर्तयामास कर्णादिचरणान्तिकम्    ६४ <br>
सा च कोशं समादाय बबन्ध विमला जटाः <br>
एका न बन्धमगमत् तामुत्पाट्याक्षिपद् भुवि    ६५ <br>
सा जाता सुतरां रौद्री  तैलाभ्यक्तशिरोरुहा <br>
कृष्णार्धमर्धशुक्लं च धारयन्ती स्वकं वपुः    ६६ <br>
साब्रवीदं वरमेकं तु मारयामि महासुरम् <br>
तस्या नाम तदा चक्रे चण्डमारीति विश्रुतम्    ६७ <br>
प्राह गच्छस्व सुभगे चण्डमुण्डाविहानय <br>
स्वयं हि मारयिष्यामि तावानेतुं त्वमर्हसि    ६८ <br>
श्रुत्वैवं वचनं देव्याः साभ्यद्र वत् तावुभौ <br>
प्रदुद्रुवतुर्भयार्त्तौ दिशमाश्रित्य दक्षिणाम्    ६९ <br>
ततस्तावपि वेगेन प्राधावत् त्यक्तवाससौ <br>
साधिरुह्य महावेगं रासभं गरुडोपमम्    ७० <br>
यतो गतौ च तौ दैत्यौ तत्रैवानुययौ शिवा <br>
सा ददर्श तदा पौण्ड्रं महिषं वै यमस्य च    ७१ <br>
सा तस्योत्पाटयामास विषाणं भुजगाकृतिम् <br>
तं प्रगृह्य करेणैव दानवावन्वगाज्जवात्    ७२ <br>
तौ चापि भूमिं संत्यज्य जग्मतुर्गगनं तदा <br>
वेगेनाभिसृता सा च रासभेन महेश्वरी    ७३ <br>
ततो ददर्श गरुडं पन्नगेन्द्रं  चिषादिषुम् <br>
कर्कोटकं स दृष्ट्वैव ऊर्ध्वरोमा व्यजायत    ७४ <br>
भयान्मार्यश्च गरुडो मांसपिण्डोपमो बभौ <br>
न्यपतंस्तस्य पत्राणि रौद्राणि हि पतत्त्रिणः    ७५ <br>
खगेन्द्र पत्राण्यादाय नागं कर्कोटकं तथा <br>
वेगेनानुसरद् देवी चण्डमुण्डौ भयातुरौ    ७६ <br>
संप्राप्तौ च तदा देव्या चण्डमुण्डौ महासुरौ <br>
बद्धौ कर्कोटकेनैव बद्ध्वा विन्ध्यमुपागमत्    ७७ <br>
निवेदयित्वा कौशिक्यै कोशमादाय भैरवम् <br>
शिरोभिर्दानवेन्द्राणां तार्क्ष्यपत्रैश्च शोभनैः    ७८ <br>
कृत्वा स्रजमनौपम्यां चण्डिकायै न्यवेदयत् <br>
घर्घरां च मृगेन्द्रस्य चर्मणः सा समार्पयत्    ७९ <br>
स्रजमन्यैः खगेन्द्रस्य पत्रैर्मूर्घ्नि निबध्य च <br>
आत्मना सा पपौ पानं रुधिरं दानवेष्वपि    ८० <br>
चण्डा त्वादाय चण्डं च मुण्डं चासुरनायकम् <br>
चकार कुपिता दुर्गा विशिरस्कौ महासुरौ    ८१ <br>
तयोरेवाहिना देवी शेखरं शुष्करेवती <br>
कृत्वा जगाम कौशिक्याः सकाशं मार्यया सह    ८२ <br>
समेत्य साब्रवीद् देवि गृह्यतां शेखरोत्तमः <br>
ग्रथितो दैत्यशीर्षाभ्यां नागराजेन वेष्टितः    ८३ <br>
तं शेखरं शिवा गृह्य चण्डाया मूर्ध्नि विस्तृतम् <br>
बबन्ध प्राह चैवैनां कृतं कर्म सुदारुणम्    ८४ <br>
शेखरं चण्डमुण्डाभ्यां यस्माद् धारयसे शुभम् <br>
तस्माल्लोके तव ख्यातिश्चामुण्डेति भविष्यति    ८५ <br>
इत्येवमुक्त्वा वचनं त्रिनेत्रा मा चण्डमुण्डस्रजधारिणीं वै <br>
दिग्वाससं चाभ्यवदत् प्रतीता निषूदय स्वारिबलान्यमूनि    ८६ <br>
सा त्वेवमुक्ताथ विषाणकोट्या सुवेगयुक्तेन च रासभेन <br>
निषूदयन्ती रिपुसैन्यमुग्रं चचार चान्यानसुरांश्चखाद    ८७ <br>
ततोऽम्बिकायास्त्वथ चर्ममुण्डया मार्या च सिंहेन च भूतसंघैः <br>
निपात्यमाना दनुपुङ्गवास्ते ककुद्मिनं शुम्भमुपाश्रयन्त    ८८ <br>
इति श्रीवामनपुराणे एकोनत्रिंशोऽध्यायः  २९<br>
<br>
