दण्डक उवाच।।<br>
एतस्मिन्नन्तरे बाले यक्षासुरसुते शुभे।<br>
समागते हरं द्रष्टुं श्रीकण्ठं योगिनां वरम्।। ६५.१<br>
<br>
ददृशाते परिम्लानसंशुष्ककुसुमं विभुम्।<br>
बहुनिर्माल्यसंयुक्तं गते तस्मिन् ऋतध्वजे।। ६५.२<br>
<br>
ततस्तं वीक्ष्य देवेशं ते उभे अपि कन्यके।<br>
स्नापयेतां विधानेन पूजयेतामहर्निशम्।। ६५.३<br>
<br>
ताभ्यां स्थिताभ्यां तत्रैव ऋषिरभ्यागमद् वनम्।<br>
द्रष्टुं श्रिकण्ठमव्यक्तं गालवो नाम नामतः।। ६५.४<br>
<br>
स दृष्ट्वा कन्यकायुग्मं कस्येदमिति चिन्तयन्।<br>
प्रविवेश शुचिः स्नात्वा कालिन्द्या विमले जले।। ६५.५<br>
<br>
ततोऽनुपूजयामास श्रीकण्ठं गालवो मुनिः।<br>
गायेते सुस्वरं गीतं यक्षासुरसुते ततः।। ६५.६<br>
<br>
ततः स्वरं समाकर्ण्य गालवस्ते अजानत।<br>
गन्धर्वकन्यके चैते संदेहो नात्र विद्यते।। ६५.७<br>
<br>
संपूज्य देवमीशानं गालवस्तु विधानतः।<br>
कृतजप्यः समध्यास्ते कन्याभ्यामभिवादितः।। ६५.८<br>
<br>
ततः पप्रच्छ स मुनिः कन्यके कस्य कथ्यताम्।<br>
कुलालङ्कारणे भक्तियुक्ते भवस्य हि।। ६५.९<br>
<br>
तमूचतुर्मुनिश्रेष्ठं याथातथ्यं शुभानने।<br>
जातो विदितवृत्तान्तो गालवस्तपतां वरः।। ६५.१०<br>
<br>
समुष्य तत्र रजनीं ताभ्यां संपूजितो मुनिः।<br>
प्रातरुत्थाय गौरीशं संपूज्य च विधानतः।। ६५.११<br>
<br>
ते उपेत्याब्रवीद्यास्ये पुष्करारण्यमुत्तमम्।<br>
आमन्त्रयामि वां कन्ये समनुज्ञातुमर्हथः।। ६५.१२<br>
<br>
ततस्ते ऊचतुर्ब्रह्मन् दुर्लभं दर्शनं तव।<br>
किमर्थं पुष्करारण्यं भवान् यास्यत्यथादरात्।। ६५.१३<br>
<br>
ते उवाच महातेजा महत्कार्यसमन्वितः।<br>
कार्तिकी पुण्यदा भाविमासान्ते पुष्करेषु हि।। ६५.१४<br>
<br>
ते ऊचतुर्वयं यामो भवान् यत्र गमिष्यति।<br>
न त्वया स्म विना ब्रह्मन्निह स्थातुं हि शक्नुवः।। ६५.१५<br>
<br>
बाढमाह ऋषिश्रेष्ठस्ततो नत्वा महेश्वरम्।<br>
गते ते ऋषिणा सार्द्धं पुष्करारण्यमादरात्।। ६५.१६<br>
<br>
तथाऽन्ये ऋषयस्तत्र समायाताः सहस्रशः।<br>
पार्थिवा जानपद्याश्च मुक्त्वैकं तमृतध्वजम्।। ६५.१७<br>
<br>
ततः स्नाताश्च कार्तिक्यामृषयः पुष्करेष्वथ।<br>
राजानश्च महाभागा नाभागेक्ष्वाकुसंयुताः।। ६५.१८<br>
<br>
गालवोऽपि समं ताभ्यां कन्यकाभ्यामवातरत्।<br>
स्नातुं स पुष्करे तीर्थे मध्यमे धनुषाकृतौ।। ६५.१९<br>
<br>
निमग्नश्चापि ददृशे महामत्स्यं जलेशयम्।<br>
बह्वीभिर्मत्स्यकन्याभिः प्रीयमाणं पुनः पुनः।। ६५.२०<br>
<br>
स ताश्चाह तिमिर्मुग्धाः यूयं धर्मं न जानथ।<br>
जनापवादं घोरं हि न शक्तः सोढुमुल्बणम्।। ६५.२१<br>
<br>
तास्तमूचुर्महामत्स्यं किं न पश्यसि गालवम्।<br>
तापसं कन्यकाभ्यां वै विचरन्तं यथेच्छया।। ६५.२२<br>
<br>
यद्यसावपि धर्मात्मा न बिभेति तपोधनः।<br>
जनापवादात् तत्किं त्वं बिभेषु जलमध्यगः।। ६५.२३<br>
<br>
ततस्ताश्चाह स तिमिर्नैष वेत्ति तपोधनः।<br>
रागान्धो नापि च भयं विजानाति सुबालिशः।। ६५.२४<br>
<br>
तच्छ्रुत्वा मत्स्यवचनं गालवो व्रीडया युतः।<br>
नोत्तत्तार निमग्नोऽपि तस्थौ स विजितेन्द्रियः।। ६५.२५<br>
<br>
स्नात्वा ते अपि रम्भोरु समुत्तीर्य तटे स्थिते।<br>
प्रतीक्षन्त्यौ मुनिवरं तद्दर्शनसमुत्सुके ।। ६५.२६<br>
<br>
वृत्ता च पुष्करे यात्रा गता लोका यथागतम्।<br>
ऋषयः पार्थिवाश्चान्ये नाना जानपदस्तदा।। ६५.२७<br>
<br>
तत्र स्थितैका सुदती विश्वकर्मतनूरुहा।<br>
चित्राङ्गदा सुचार्वङ्गी वीक्षन्ती तनुमध्यमे।। ६५.२८<br>
<br>
ते स्थिते चापि वीक्षन्त्यौ प्रतीक्षन्त्यौ च गालवम्।<br>
संस्थिते निर्जने तीर्थे गालवोऽन्तर्जले तथा।। ६५.२९<br>
<br>
ततोऽभ्यागाद् वेदवती नाम्ना गन्धर्वकन्यका।<br>
पर्जन्यतनया साध्वी घृताचीर्गर्भसंभवा।। ६५.३०<br>
<br>
सा चाभ्येत्य जले पुण्ये स्नात्वा मध्यमपुष्करे।<br>
ददर्श कन्यात्रितयमुभयोस्तटयोः स्थितम्।। ६५.३१<br>
<br>
चित्राङ्गदामथाभ्येत्य पर्यपृच्छदनिष्ठुरम्।<br>
कासि केन च कार्येण निर्जने स्थितवत्यसि।। ६५.३२<br>
<br>
सा तामुवाच पुत्रीं मां विन्दस्व सुरवर्धकेः।<br>
चित्राङ्गदेति सुश्रोणि विख्यातां विश्वकर्मणः।। ६५.३३<br>
<br>
साहमभ्यागता भद्रे स्नातुं पुण्यां सरस्वतीम्।<br>
नैमिषे काञ्चनाक्षीं तु विख्यातां धर्ममातरम्।। ६५.३४<br>
<br>
तत्रागताथ राज्ञाऽहं दृष्टा वैदर्भकेण हि।<br>
सुरथेन स कामार्तो मामेव शरणं गतः।। ६५.३५<br>
<br>
मयात्मा तस्य दत्तश्च सखीभिवार्यमाणया।<br>
ततः शप्ताऽस्मि तातेन वियुक्तास्मि च भूभुजा।। ६५.३६<br>
<br>
मर्तुं कृतमतिर्भद्रे वारिता गुह्यकेन च।<br>
श्रीकण्ठमगमं द्रष्टुं ततो गोदावरं जलम्।। ६५.३७<br>
<br>
तस्मादिमं समायाता तीर्थप्रवरमुत्तम्।<br>
न चापि दृष्टः सुरथः स मनोह्लादनः पतिः।। ६५.३८<br>
<br>
भवती चात्र का बाले वृत्ते यात्राफलेऽधुना।<br>
समागता हि तच्छंस मम सत्येन भामिनि।। ६५.६५<br>
<br>
साब्रवीच्छ्रूयतां याऽस्मि मन्दभाग्या कृशोदरी।<br>
यता यात्राफले वृत्ते समायाताऽस्मि पुष्करम्।। ६५.४०<br>
<br>
पर्जन्यस्य घृताच्यां तु जाता वेदवतीति हि।<br>
रममाणा वनोद्देशे दृष्टाऽस्मि कपिना सखि।। ६५.४१<br>
<br>
स चाभ्येत्याब्रवीत् का त्वं यासि देववतीति हि।<br>
आनीतास्याश्रमात् केन भूपृष्ठान्मेरुपर्वतम्।। ६५.४२<br>
<br>
ततो मयोक्तो नैवास्मि कपे देववतीत्यहम्।<br>
नाम्ना वेदवतीत्येवं मेरोरपि कृताश्रया।। ६५.४३<br>
<br>
ततस्तेनातिदुष्टेन वानरेण ह्यभिद्रुता।<br>
समारूढास्मि सहसा बन्दुजीवं नगोत्तमम्।। ६५.४४<br>
<br>
तेनापि वृक्षस्तरसा पादाक्रान्तस्त्वभज्यत।<br>
ततोस्य विपुलां वृक्षं प्राक्षिपत् सागराम्भसि।<br>
सह तेनैव वृक्षेण पतितास्म्यहमाकुला।। ६५.४५<br>
<br>
ततः प्लवङ्गमो वक्षं प्राक्षिपत् सागराम्भसि।<br>
सह तेनैव वृक्षेण पतितास्म्यहमाकुला।। ६५.४६<br>
<br>
ततोम्बरतलाद् वृक्षं निपतन्तं यदृच्छया।<br>
ददृशुः सर्वभूतानि स्तावराणि चराणि च।। ६५.४७<br>
<br>
ततो हाहाकृतं लोकैर्मा पतन्तीं निरीक्ष्य हि।<br>
ऊचुश्च सिद्धगन्धर्वाः कष्टं सेयं महात्मनः।। ६५.४८<br>
<br>
इन्द्रद्युम्नस्य महिषी गदिता ब्रह्मणा स्वयम्।<br>
मनोः पुत्रस्य वीरस्य सहस्रक्रतुयाजिनः।। ६५.४९<br>
<br>
तां वाणीं मधुरां श्रुत्वा मोहमस्म्यागता ततः।<br>
न च जाने स केनापि वृक्षश्छिन्नः सहस्रधा।। ६५.५०<br>
<br>
ततोऽस्मि वेगाद् बलिना हृतानलसखेन हि।<br>
समानीतास्म्यहमिमं त्वं दृष्टा चाद्य सुन्दरि।। ६५.५१<br>
<br>
तदुत्तिष्ठस्व गच्छावः पुच्छावः क इमे स्थिते।<br>
कन्यके अनुपश्ये हि पुष्करस्योत्तरे तटे।। ६५.५२<br>
<br>
एवमुक्त्वा वराङ्गी सा तया सुतनुकन्यया।<br>
जगाम कन्यके द्रष्टुं प्रष्टुं कार्यसमुत्सुका।। ६५.५३<br>
<br>
ततो गत्वा पर्यपृच्छत् ते ऊचतुरुभे अपि।<br>
याथातथ्यं तयोस्ताभ्यां स्वमात्मानं निवेदितम्।। ६५.५४<br>
<br>
ततस्ताश्चतुरोपीह सप्तगोदावरं जलम्।<br>
संप्राप्य तीर्थे तिष्ठन्ति अर्चन्त्यो हाटकेश्वरम्।। ६५.५५<br>
<br>
ततो बहून् वर्षगणान् बभ्रमुस्ते जनास्त्रयः।<br>
तासामर्थाय शकुनिर्जाबालिः सऋतध्वजः।। ६५.५६<br>
<br>
भारवाही ततः खिन्नो दशाब्दशतिके गते।<br>
काले जगाम निर्वेदात् समं पित्रा तु शाकलम्।। ६५.५७<br>
<br>
तस्मिन्नरपतिः श्रीमानिन्द्रद्युम्नो मनोः सुतः।<br>
समध्यास्ते स विज्ञाय सार्घपात्रो विनिर्ययौ।। ६५.५८<br>
<br>
सम्यक् संपूजितस्तेन सजाबालिर्ऋतध्वजः।<br>
स चेक्ष्वाकुसुतो धीमान् शकुनिर्भ्रातृजोर्चितः।। ६५.५९<br>
<br>
ततो वाक्यं मुनिः प्राह इन्द्रद्युम्नं ऋतध्वजः।<br>
राजन् नष्टऽबलास्माकं नन्दयन्तीति विश्रुता।। ६५.६०<br>
<br>
तस्यार्थे चैव वसुधा अस्माभिरटिता नृप।<br>
तस्मादुत्तिष्ठ मार्गस्व साहाय्यं कर्तुमर्हसि।। ६५.६१<br>
<br>
अथोवाच नृपो ब्रह्मन् ममापि ललनोत्तमा।<br>
नष्टा कृतश्रमस्यापि कस्याहं कथयामि ताम्।। ६५.६२<br>
<br>
आकाशात् पर्पताकारः पतमानो नगोत्तमः।<br>
सिद्धानां वाक्यमाकर्ण्य बाणैश्छिन्नः सहस्रधा।। ६५.६३<br>
<br>
न चैव सा वरारोहा विभिन्ना लाघवान्मया।<br>
न च जानामि सा कुत्र तस्माद् गच्छामि मार्गितुम्।। ६५.६४<br>
<br>
इत्येमुक्त्वा स नृपः समुत्थाय त्वरान्वितः।<br>
स्यन्दनानि द्विजाभ्यां स भ्रातृपुत्राय चार्पयत्।। ६५.६५<br>
<br>
तेऽधिरुह्य रथांस्तूर्णं मार्गन्ते वसुधां क्रमात्।<br>
बदर्याश्रममासाद्य ददृशुस्तपसां निधिम्।। ६५.६६<br>
<br>
तपसा कर्शितं दीनं मलपङ्कजटाधरम्।<br>
निःश्वासायासपरमं प्रथमे वयसि स्थितम्।। ६५.६७<br>
<br>
तमुपेत्याब्रवीद् राजा इन्द्रद्युम्नो महाभुजः।<br>
तपस्विन् यौवने घोरमास्थितोऽसि सुदुश्चरम्।। ६५.६८<br>
<br>
तपः किमर्थं तच्छंस किमभिप्रेतमुच्यताम्।<br>
सोऽब्रवीत् को भवान् ब्रूहि ममात्मानं सुहृत्तया।। ६५.६९<br>
<br>
परिपृच्छसि शोकार्तं परिखिन्नं तपोन्वितम्।<br>
स प्राह राजाऽस्मि विभो तपस्विन् शाकले पुरे।। ६५.७०<br>
<br>
मनोः पुत्रः प्रियो भ्राता इक्ष्वाकोः कथितं तव।<br>
स चास्मै पूर्वचरितं सर्वं कथितवान् नृपः।। ६५.७१<br>
<br>
श्रुत्वा प्रोवाच राजर्षिर्मा मुञ्चस्व कलेवरम्।<br>
आगच्छ यामि तन्वङ्गीं विचेतुं भ्रातृजोऽसि मे।। ६५.७२<br>
<br>
इत्युक्त्वा संपरिष्वज्य नृपं धमनिसंततम्।<br>
समारोप्य रथं तूर्णं तापसाभ्यां न्यवेदयत्।। ६५.७३<br>
<br>
ऋतध्वजः सपुत्रस्तु तं दृष्ट्वा पृथिवीपतिम्।<br>
प्रोवाच राजन्नेह्येहि करिष्यामि तव प्रियम्।। ६५.७४<br>
<br>
यासौ चित्राङ्गदा नाम त्वया दृष्टा हि नैमिषे।<br>
सप्तगोदावरं तीर्थं सा मयैव विसर्जिता।। ६५.७५<br>
<br>
तदागच्छथ गच्छामः सौदेवस्यैव कारणात्।<br>
तत्रास्माकं समेष्यन्ति कन्यास्तिस्रस्तथापराः।। ६५.७६<br>
<br>
इत्येवमुक्त्वा स ऋषिः समाश्वास्य सुदेवजम्।<br>
शकुनिं पुरतः कृत्वा सेन्द्रद्युम्नः सपुत्रकः।। ६५.७७<br>
<br>
स्यन्दनेनाश्वयुक्तेन गन्तुं समुपचक्रमे।<br>
सप्तगोदावरं तीर्थं यत्र ताः कन्यका गताः।।। ६५.७८<br>
<br>
एतस्मिन्नन्तरे तन्वी घृताची शोकसंयुता।<br>
विचचारोदयगिरिं विचिन्वन्ती सुतां निजाम्।। ६५.७९<br>
<br>
तमाससाद च कपिं पर्यपृच्छत् तथाप्सराः।<br>
किं बाला न त्वया दृष्टा कपे सत्यं वदस्व मां।। ६५.८०<br>
<br>
तस्यास्तद् वचनं श्रुत्वा स कपिः प्राह बालिकाम्।<br>
दृष्टा देववती नाम्ना मया न्यस्ता महाश्रमे।। ६५.८१<br>
<br>
कालिन्द्या विमले तीर्थे मृगपक्षिसमन्विते।<br>
श्रीकण्ठायतनस्याग्रे मया सत्यं तवोदितम्।। ६५.८२<br>
<br>
सा प्राह वानरपते नाम्ना वेदवतीति सा।<br>
न हि देववती ख्याता तदागच्छ व्रजावहे।। ६५.८३<br>
<br>
घृताच्यास्तद्वचः श्रुत्वा वानरस्त्वरितक्रमः।<br>
पृष्ठतोऽस्याः समागच्छन्नदीमन्वेव कौशिकीम्।। ६५.८४<br>
<br>
ते चापि कौशिकीं प्राप्ता राजर्षिप्रवरास्त्रयः।<br>
द्वितये तापसाभ्यां च रथैः परमवेगिभिः।। ६५.८५<br>
<br>
अवतीर्य रथेभ्यस्ते स्नातुमभ्यागमन् नदीम्।<br>
घृताच्यपि नदीं स्नातुं सुपण्यमाजगाम ह।। ६५.८६<br>
<br>
तामन्वेव कपिः प्रायाद् दृष्टो जाबालिना तथा।<br>
दृष्ट्वैव पितरं प्राह पार्थिवं च महाबलम्।। ६५.८७<br>
<br>
स एव पुनरायाति वानरस्तात वेगवान्।<br>
पूर्वं जटास्वेव बलाद्येन बद्धोऽस्मि पादपे।। ६५.८८<br>
<br>
तज्जाबालिवचः श्रुत्वा शकुनिः क्रोधसंयुतः।<br>
सशरं धनुरादाय इदं वचनमब्रवीत्।। ६५.८९<br>
<br>
ब्रह्मन् प्रदीयतां मह्यमाज्ञा तात वदस्व माम्।<br>
यावदेनं निहन्म्यद्य शरेणैकेन वानरम्।। ६५.९०<br>
<br>
इत्येवमुक्ते वचने सर्वभूतहिते रतः।<br>
महर्षिः शकुनिं प्राह हेतुयुक्तं वचो महत्।। ६५.९१<br>
<br>
न कश्चित्तात केनापि बध्यते हन्यतेऽपि वा।<br>
वधबन्धौ पूर्वकर्मवश्यौ नृपतिनन्दन।। ६५.९२<br>
<br>
इत्येवमुक्त्वा शकुनिमृषिर्वानरमब्रवीत्।<br>
एह्येहि वानरास्माकं साहाय्यं कर्तुमर्हसि।। ६५.९३<br>
<br>
इत्येवमुक्तो मुनिना बाले स कपिकुञ्जरः।<br>
कृताञ्जलिपुटो भूत्वा प्रणिपत्येदमब्रवीत्।।<br>
ममाज्ञा दीयतां ब्रह्मन् शाधि किं करवाण्यहम्।। ६५.९४<br>
<br>
इत्यक्ते प्राह स मुनिस्तं वानरपतिं वचः।<br>
मम पुत्रस्त्वयोद्बद्धो जटासु वटपादपे।। ६५.९५<br>
<br>
न चोन्मोचयितुं वृक्षाच्छक्नुयामोऽपि यत्नतः।<br>
तदनेन नरेन्द्रेण त्रिधा कृत्वा तु शाखिनः।। ६५.९६<br>
<br>
शाखां वहति मत्सूनुः शिरसा तां विमोचय।<br>
दशवर्षशतान्यस्य शाखां वै वहतोऽगमन्।। ६५.९७<br>
<br>
न च सोऽस्ति पुमान् कश्चिद् यो ह्युन्मोचयितुं क्षमः।<br>
स ऋषेर्वाक्यमाकर्ण्य कपिर्जाबालिनो जटाः।। ६५.९८<br>
<br>
शनैरुन्मोचयामास क्षणादुन्मोचिताश्च ताः।<br>
ततः प्रीतो मुनिश्रेष्ठो वरदोभूदृतध्वजः।। ६५.९९<br>
<br>
कपिं प्राह वृणीष्व त्वं वरं यन्मनसेप्सितम्।<br>
ऋतध्वजवचः श्रुत्वा इमं वरमयाचत।। ६५.१००<br>
<br>
विश्वकर्मा महातेजाः कपित्वे प्रतिसंस्थितः।<br>
ब्रह्मन् भवान्वरं मह्यं यदि दातुमिहेच्छसि।। ६५.१०१<br>
<br>
तत्स्वदत्तो महाघोरो मम शापो निवर्त्यताम्।<br>
चित्राङ्गदायाः पितरं मां त्वष्टारं तपोधन।। ६५.१०२<br>
<br>
अभिजानीहि भवतः शापाद्वानरतां गतम्।<br>
सुबहूनि च पापानि मया यानि कृतानि हि।। ३०.१०३<br>
<br>
कपिचापल्यदोषेण तानि मे यान्तु संक्षयम्।<br>
ततो ऋतध्वजः प्राह शापस्यान्तो भविष्यति।। ६५.१०४<br>
<br>
यदा घृताच्यां तनयं जनिष्यसि महाबलम्।<br>
इत्येवमुक्तः संहृष्टः स तदा कपिकुञ्जरः।। ६५.१०५<br>
<br>
स्नातुं तूर्णं महानद्यामवतीर्णः कृशोदरि।<br>
ततस्तु सर्वे क्रमशः स्नात्वाऽर्च्य पितृदेवताः।। ६५.१०६<br>
<br>
जग्मुर्हृष्टा रथेभ्यस्ते घृताची दिवमुत्पतत्।<br>
तामन्वेव महावेगः स कपिः प्लवतां वरः।। ६५.१०७<br>
<br>
ददृशे रूपसंपन्नां घृताचीं स प्लवंगमः।<br>
सापि तं बलिनां श्रेष्ठं दृष्ट्वैव कपिकुञ्जरम्।। ३०.१०८<br>
<br>
ज्ञात्वाऽथ विश्वकर्माणं कामयामास कामिनी।<br>
ततोऽनु पर्वतश्रेष्ठे ख्याते कोलाहले कपिः।। ६५.१०९<br>
<br>
रमयामास तां तन्वीं सा च तं वानरोत्तमम्।<br>
एवं रमन्तौ सुचिरं संप्राप्तौ विन्ध्यपर्वतम्।। ६५.११०<br>
<br>
रथैः पञ्चापि तत्तीर्थं संप्राप्तास्ते नरोत्तमाः।<br>
मघ्याह्नसमये प्रीताः सप्तगोदावरं जलम्।। ६५.१११<br>
<br>
प्राप्य विश्रामहेत्वर्थमवतेरुस्त्वरान्विताः।<br>
तेषां सारथयश्चाश्वान् स्नात्वा पीतोदकाप्लुतान्।। ६५.११२<br>
<br>
रमणीये वनोद्देशे प्रचारार्थे समुत्सृजन्।<br>
शाड्वलाढ्येषु देशेषु मुहुर्त्तादेव वाजिनः।। ६५.११३<br>
<br>
तृप्ताः समाद्रवन् सर्वे देवायतनमुत्तमम्।<br>
तुरङ्गखुरनिर्घोषं श्रुत्वा ता योषितां वराः।। ६५.११४<br>
<br>
किमेतदिति चोक्त्वैव प्रजग्मुर्हाटकेश्वरम्।<br>
आरुह्य वलभीं तास्तु समुदैक्षन्त सर्वशः।। ६५.११५<br>
<br>
अपश्यंस्तीर्थसलिले स्नायमानान् नरोत्तमान्।<br>
ततश्चित्राङ्गदा दृष्ट्वा जटामण्डलधारिणम्।।<br>
सुरथं हसती प्राह संरोहत्पुलका सखीम्।। ६५.११६<br>
<br>
योऽसौ युवा नीलघनप्रकाशः संदृश्यते दीर्घभुजः सुरूपः।<br>
स एव नूनं नरदेवसूनुर्वृतो मया पूर्वतरं पतिर्यः।। ६५.११७<br>
<br>
यश्चैष जाम्बूनदतुल्यवर्णः श्वेतं जटाभारमधारयिष्यत्।<br>
स एष नूनं तपतां वरिष्ठो ऋतध्वजो नात्र विचारमस्ति।। ६५.११८<br>
<br>
ततोऽब्रवीदथो हृष्टा नन्दयन्ती सखीजनम्।<br>
एषोऽपरोऽस्यैव सुतो जाबालिर्नात्र संशयः।। ६५.११९<br>
<br>
इत्येवमुक्त्वा वचनं वलभ्या अवतीर्य च।<br>
समासताग्रतः शंभोर्गायन्त्यो गीतिकां शुभाम्।। ६५.१२०<br>
<br>
नमोऽस्तु शर्व शंभो त्रिनेत्र चारुगात्र त्रैलोक्यनाथ <br>
उमापते दक्षयज्ञविध्वंसकर कामाङ्गनासन घोर<br>
पापप्रणाशन महापुरुष महोग्रमूर्ते सर्वसत्त्वक्षयंकर <br>
शुभंकर महेश्वर त्रिशूलधारिन् स्मरारे गुहावासिन् दिग्वासः महाशङ्कशेखर (५)<br>
<br>
जटाधर कपालमालाविभूषितशरीर वामचक्षुः<br>
वामदेव प्रजाध्यक्ष भगाक्ष्णोः क्षयंकर भीमसेन<br>
महासेननाथ पशुपते कामाङ्गदहन चत्वरवासिन्<br>
शिव महादेव ईशान शंकर भीम भव<br>
वृषभध्वज जटिल प्रौढ महानाट्येश्वर भूरिरत्न (१०)<br>
<br>
अविमुक्तक रुद्रेश्वर स्थाणो एकलिङ्ग<br>
कालिन्दीप्रिय श्रीकण्ठ नीलकण्ठ अपराजित<br>
रिपुभयंकर संतोषपते वामदेव अघोर<br>
तत्पुरुष महाघोर अघोरमूर्त्त शान्त<br>
सरस्वतीकान्त कीनाट सहस्रमूर्त्ते महोद्भव (१५)<br>
<br>
विभो कालाग्निरुद्र हर महीधरप्रिय<br>
सर्वतीर्थाधिवास हंस कामेश्वर केदाराधिपते<br>
परिपूर्ण मुचुकुन्द मधुनिवासिन् कृपाणपाणे<br>
भयंकर विद्याराज सोमराज कामराज रञ्जक<br>
अञ्जनराजकन्याहृदचलवसते समुद्रशायिन् (२०)<br>
<br>
गजमुख घण्टेश्वर गोकर्ण ब्रह्मयोने<br>
सहस्रवक्त्राक्षिचरण हाटकेश्वर नमोऽस्तु ते।।<br>
एतस्मिन्नन्तरे प्राप्ताः सर्व एवर्षिपार्थिवाः।<br>
द्रष्टुं त्रैलोक्यकर्तारं त्र्यम्बकं हाटकेश्वरम्।। ६५.१२१<br>
<br>
समारूढाश्च सुस्नाता ददृशुर्योषितश्च ताः।<br>
स्थितास्तु पुरतस्तस्य गायन्त्यो गेयमुत्तमम्।। ६५.१२२<br>
<br>
ततः सुदेवतनयो विश्वकर्मसुतां प्रियाम्।<br>
दृष्‌ट्वा हृषितचित्तस्तु संरोहत्पुलको बभौ।। ६५.१२३<br>
<br>
ऋतध्वजोऽपि तन्वङ्गीं दृष्ट्वा चित्राङ्गदां स्थिताम्।<br>
प्रत्यभिज्ञाय योगात्मा बभौ मुदितमानसः।। ६५.१२४<br>
<br>
ततस्तु सहसाऽभ्येत्य देवेशं हाटकेश्वरम्।<br>
संपूजयन्तस्त्र्यक्षं ते स्तुवन्तः संस्थिताः क्रमात्।। ६५.१२५<br>
<br>
चित्राङ्गदापि तान् दृष्ट्वा ऋतध्वजपुरोगमान्।<br>
समं ताभिः कृशाङ्गीभिरभ्युत्थायाभ्यवादयत्।। ६५.१२६<br>
<br>
स च ताः प्रतिनन्द्यैव समं पुत्रेण तापसः।<br>
समं नृपतिभिर्हृष्टः संविवेश यथासुखम्।। ६५.१२७<br>
<br>
ततः कपिवरः प्राप्तो घृताच्या सह सुन्दरि।<br>
स्नात्वा गोदावरीतीर्थे दिदृक्षुर्हाटकेश्वरम्।। ६५.१२८<br>
<br>
ततोऽपश्यत् सुतां तन्वीं घृताची शुभदर्शनाम्।<br>
साऽपि तां मातरं दृष्ट्वा हृष्टाऽभूद्वरवर्णिनी।। ६५.१२९<br>
<br>
ततो घृताची स्वां पुत्रीं परिष्वज्य न्यपीडयत्।<br>
स्नेहात् सबाष्पनयनां मुहुस्तां परिजिघ्रती।। ६५.१३०<br>
<br>
ततो ऋतध्वजः श्रीमान् कपिं वचनमब्रवीत्।<br>
गच्छानेतुं गुह्यकं त्वमञ्जनाद्रौ महाञ्जनम्।। ६५.१३१<br>
<br>
पातालादपि दैत्येशं वीरं कन्दरमालिनम्।<br>
स्वर्गाद् गन्धर्वराजानं पर्जन्यं शीघ्रमानय।। ६५.१३२<br>
<br>
इत्येवमुक्ते मुनिना प्राह देववती कपिम्।<br>
गालवं वानरश्रेष्ठ इहानेतुं त्वमर्हसि।। ६५.१३३<br>
<br>
इत्येवमुक्ते वचने कपिर्मरुतविक्रमः।<br>
गत्वाऽञ्जनं समामन्त्र्य जगामामरपर्वतम्।। ६५.१३४<br>
<br>
पर्जन्यं तत्र चामन्त्र्य प्रेषयित्वा महाश्रमे।<br>
सप्तगोदावरे तीर्थे पातालमगमत् कपिः।। ६५.१३५<br>
<br>
तत्रामन्त्र्य महावीर्यं कपिः कन्दरमालिनम्।<br>
पातालादभिनिष्क्रम्य महीं पर्यचरज्जवी।। ६५.१३६<br>
<br>
गालं तपसो योनिं दृष्ट्वा माहिष्मतीमनु।<br>
समुत्पत्यानयच्छीघ्रं सप्तगोदावरं जलम्।। ६५.१३७<br>
<br>
तत्र स्नात्वा विधानेन संप्राप्तो हाटकेश्वरम्।<br>
ददृशे नन्दयन्ती च स्थितां देववतीमपि।। ६५.१३८<br>
<br>
तं दृष्ट्वा गालवं चैव समुत्थायाभ्यवादयत्।<br>
स चार्चिष्यन्महादेवं महर्षीनभ्यवादयत्।<br>
ते चापि नृपतिश्रेष्ठस्तं संपूज्य तपोधनम्।। ६५.१६५<br>
<br>
प्रहर्षमतुलं गत्वा उपविष्टा यथासुखम्।<br>
तेषूपविष्टेषु तदा वानरोपनिमन्त्रिताः।। ६५.१४०<br>
<br>
समायाता महात्मानो यक्षगन्धर्वदानवाः।<br>
तानागतान् समीक्ष्यैव पुत्र्यस्ताः पृथुलोचनाः।। ६५.१४१<br>
<br>
स्नेहार्द्रनयनाः सर्वास्तदा सस्वजिरे पितॄन्।<br>
नन्दयन्त्यादिका दृष्ट्वा सपितृका वरानना।। ६५.१४२<br>
<br>
सबाष्पनयना जाता विश्वकर्मसुता तदा।<br>
अथ तामाह स मुनिः सत्यं सत्यध्वजो वचः।। ६५.१४३<br>
<br>
मा विषादं कृताः पुत्रि पिताऽयं तव वानरः।<br>
सा तद्वचनमाकर्ण्य व्रीडोपहतचेतना।। ६५.१४४<br>
<br>
कथं तु विश्वकर्माऽसौ वानरत्वं गतोऽधुना।<br>
दुष्पुत्र्यां मयिजातायं तस्मात् त्यक्षे कलेवरम्।। ६५.१४५<br>
<br>
इति संचिन्त्य मनसा ऋतध्वजमुवाच ह।<br>
परित्रायस्व मां ब्रह्मन् पापोपहतचेतनाम्।। ६५.१४६<br>
<br>
पितृघ्नी मर्तुमिच्छामि तदनुज्ञातुमर्हसि।<br>
अथोवाच मुनिस्तन्वीं मा विषादं कृथाधुना । ६५.१४७<br>
<br>
भाव्यस्य नैव नाशोऽस्ति तन्मा त्याक्षीः कलेवरम्।<br>
भविष्यति पिता तुभ्यं भूयोऽप्यमरवर्द्धकिः।। ६५.१४८<br>
<br>
जातेऽपत्ये घृताच्यां तु नात्र कार्या विचारणा।<br>
इत्येवमुक्ते वचने मुनिना भावितात्मना।। ६५.१४९<br>
<br>
घृताची तां समभ्येत्य प्राह चित्राङ्गदां वचः।<br>
पुत्रि त्यजस्व शोकं त्वं मासैर्दशभिरात्मजः।। ६५.१५०<br>
<br>
भविष्यति पितुस्तुभ्यं मत्सकाशान्न संशयः।<br>
इत्येवमुक्ता संहृष्टा बभौ चित्राङ्गदा तदा।। ६५.१५१<br>
<br>
प्रतीक्षन्ती सुचार्वङ्गी विवाहे पितृदर्शनम्.<br>
सर्वास्ता अपि तावन्तं कालं सुतनुकन्यकाः।। ६५.१५२<br>
<br>
प्रत्यैक्षन्त विवाहं हि तस्या एव प्रियेप्सया।<br>
ततो दशसु मासेषु समतीतेष्वथाप्सराः।। ६५.१५३<br>
<br>
तस्मिन् गोदावरीतीर्थे प्रसूता तनयं नलम्।<br>
जातेऽपत्ये कपित्वाच्च विश्वकर्माप्यमुच्यत।। ६५.१५४<br>
<br>
समभ्येत्य प्रियां पुत्रीं पर्यष्वजत चादरात्।<br>
ततः प्रीतेन मनसा सस्मार सुरवर्द्धकिः।। ६५.१५५<br>
<br>
सुराणामधिपं शक्रं सहैव सुरकिन्नरैः।<br>
त्वष्ट्राऽथ संस्मृतः शक्रो मरुद्गणवृतस्तदा।। ६५.१५६<br>
<br>
सुरैः सरुद्रैः संप्राप्तस्तत्तीर्थ हाटकाह्वयम्।<br>
समायातेषु देवेषु गन्धर्वेष्वप्सरस्सु च।। ६५.१५७<br>
<br>
इन्द्रद्युम्नो मुनिश्रेष्ठमृतध्वजमुवाच ह।<br>
जाबालेर्दीयतां ब्रह्मन् सुताकन्दरमालिनः।। ६५.१५८<br>
<br>
गृह्णातु विधिवत् पाणिं दैतेय्यास्तनयस्तव।<br>
नन्दयन्तीं च शकुनिः परिणेतुं स्वरूपवान्।। ६५.१५९<br>
<br>
ममेयं वेदवत्यस्तु त्वाष्ट्रेयी सुरथस्य च।<br>
बाढमित्यब्रवीद्धृष्टो मुनिर्मनुसुतं नृपम्।। ६५.१६०<br>
<br>
ततोऽनुचक्रुः संहृष्टा विवाहविधिमुत्तमम्।<br>
ऋत्विजोऽभूद् गालवस्तु हुत्वा हव्यं विधनतः।। ६५.१६१<br>
<br>
गायन्ते तत्र गन्धर्वा नृत्यन्तेऽप्सरसस्तथा।<br>
आदौ जाबालिनः पाणिर्गृहीतो दैत्यकन्यया।। ६५.१६२<br>
<br>
इन्द्रद्युम्नेन तदनु वेदवत्या विधानतः।<br>
ततः शकुनिना पाणिर्गृहीतो यक्षकन्यया।। ६५.१६३<br>
<br>
चित्राङ्गदायाः कल्याणि सुरथः पाणिमग्रहीत्।<br>
एवं क्रमाद् विवाहस्तु निर्वृत्तस्तनुमध्यमे।। ६५.१६४<br>
<br>
वृत्ते मुनिर्विवाहे तु शक्रादीन् प्राह दैवतान्।<br>
अस्मिंस्तीर्थे भवद्भिस्तु सप्तगोदावरे सदा।। ६५.१६५<br>
<br>
स्थेयं विशेषतो मासमिमं माधवमुत्तमम्।<br>
बाढमुक्त्वा सुराः सर्वे जग्मुर्हृष्टा दिवं क्रमात्।। ६५.१६६<br>
<br>
मुनयो मुनिमादाय सपुत्रं जग्मुरादरात्।<br>
भार्याश्चादाय राजानः स्वं स्वं नगरमागताः।। ६५.१६७<br>
<br>
प्रहृष्टाः सुखिनस्तस्थुः भुञ्जते विषयान् प्रियान्।<br>
चित्राङ्गदायाः कल्याणि एवं वृत्तं पुरा किल।<br>
<br>
तन्मां कमलपत्राक्षि भजस्व ललनोत्तमे।। ६५.१६८<br>
इत्येवमुक्त्वा नरदेवसूनुस्तां भूमिदेवस्य सुतां वरोरुम्।<br>
<br>
स्तुवन्मृगाक्षीं मृदुना क्रमेण सा चापि वाक्यं नृपतिं बभाषे।। ६५.१६९<br>
<br>
इति श्रीवामनपुराणे एकोनचत्वारिंशोऽध्यायः ।। ६५ ।।<br>
