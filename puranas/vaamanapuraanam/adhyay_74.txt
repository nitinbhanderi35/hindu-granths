पुलस्त्य उवाच॥<br>
संनिवृत्ते ततो बाणे दानवाः सत्वरं पुनः।<br>
निवृत्ता देवतानां च सशस्त्रा युद्धलालसाः॥ ७४.१<br>
<br>
विष्णुरप्यमितौजास्तं ज्ञात्वाऽजेयं बलेः सुतम्।<br>
प्राहामन्त्र्य सुरान् सर्वान् युध्यध्वं विगतज्वराः॥ ७४.२<br>
<br>
विष्णुनाऽथ समादिष्टा देवाः शक्रपुरोगमाः।<br>
युयुधुर्दानवैः सार्धं विष्णुस्त्वन्तरधीयत॥ ७४.३<br>
<br>
माधवं गतमाज्ञाय शुक्रो बलिमुवाच ह।<br>
गोविन्देन मुरास्त्यक्तास्त्वं जयस्वाधुना बले॥ ७४.४<br>
<br>
स पुरोहितवाक्येन प्रीतो याते जनार्दने।<br>
गदामादाय तेजस्वी देवसैन्यमभिद्रुतः॥ ७४.५<br>
<br>
बाणो बाहुसहस्रेण गृह्य प्रहरणान्यथ।<br>
देवसैन्यमभिद्रुत्य निजघान सहस्रशः॥ ७४.६<br>
<br>
मयोऽपि मायामास्थाय तैस्तै रूपान्तरैर्मुने।<br>
योधयामास बलवान् सुराणां च वरूछिनीम्॥ ७४.७<br>
<br>
विद्युज्जिह्वः पारिभद्रो वृषपर्वा शतेक्षणः।<br>
विपाको विक्षरः सैन्यं तेऽपि देवानुपाद्रवन्॥ ७४.८<br>
<br>
ते हन्यमाना दितिजैर्देवाः शक्रपुरोगमाः।<br>
गते जनार्दने देवे प्रायशो विमुखाऽभवन्॥ ७४.९<br>
<br>
तान् प्रभग्नान् सुरगणान् बलिबाणपुरोगमाः।<br>
पृष्ठतश्चाद्रवन् सर्वे त्रैलोक्यविजिगीषवः॥ ७४.१०<br>
<br>
संबाध्यमाना दैतेयैर्दवाः सेन्द्रा भयातुराः।<br>
त्रिविष्टपं परित्यज्य ब्रह्मलोकमुपागताः॥ ७४.११<br>
<br>
ब्रह्मलोकं गतेष्वित्थं सेन्द्रेष्वपि सुरेषु वै।<br>
स्वर्गभोक्ता बलिर्जातः सपुत्रभ्रातृबान्धवः॥ ७४.१२<br>
<br>
शक्रोऽभूद् भगवान् ब्रह्मन् बलिर्बाणो यमोऽभवत्।<br>
वरुणोऽभून्मयः सोमो राहुर्ह्लादो हुताशनः॥ ७४.१३<br>
<br>
स्वर्भानुरभवत् सूर्यः शुक्रश्चासीद् बृहस्पतिः।<br>
येऽन्येऽप्यधिकृता देवास्तेषु जाताः सुरारयः॥ ७४.१४<br>
<br>
पञ्चमस्य कलेरादौ द्वापरान्ते सुदारुणः।<br>
देवासुरोऽभूत् संग्रामो यत्र शक्रोऽप्यभूद् बलिः॥ ७४.१५<br>
<br>
पातालाः सप्त तस्यासन् वशे लोकत्रयं तथा।<br>
भूर्भुवःस्वरिति ख्यातं दशलोकाधिपो बलिः॥ ७४.१६<br>
<br>
स्वर्गे स्वयं निवसति भुञ्जन् भोगान् सुदुर्लभान्।<br>
तत्रोपासन्त गन्धर्वा विश्वावसुपुरोगमाः॥ ७४.१७<br>
<br>
तिलोत्तमाद्याप्सरसो नृत्यन्ति सुरतापस।<br>
वादयन्ति च वाद्यानि यक्षविद्याधरादयः॥ ७४.१८<br>
<br>
विविधानपि भोगांश्च भुञ्जन् दैत्येश्वरो बलि॥<br>
सस्मार मनसा ब्रह्मन् प्रह्लादं स्वपितामहम्॥ ७४.१९<br>
<br>
संस्मृतो नप्तृणा चासौ महाभागवतोऽसुरः।<br>
समभ्यागात् त्वरायुक्तः पातालात् स्वर्गमव्ययम्॥ ७४.२०<br>
<br>
तमागतं समीक्ष्यैव त्यक्त्वा सिंहासनं बलिः।<br>
कृताञ्जलिपुटो भूत्वा ववन्दे चरणावुभौ॥ ७४.२१<br>
<br>
पादयोः पतितं वीरं प्रह्लादस्त्वरितो बलिम्।<br>
समुत्थाप्य परिष्वज्य विवेश परमासने॥ ७४.२२<br>
<br>
तं बलिः प्राह भोस्तात त्वत्प्रसादात् सुरा मया।<br>
निर्जिताः शक्रराज्यं च हृतं वीर्यबलान्मया॥ ७४.२३<br>
<br>
तदिदं तात मद्वीर्यविनिर्जितसुरोत्तमम्।<br>
त्रैलोक्यराज्यं भुञ्ज त्वं मयि भृत्ये पुरःस्थिते॥ ७४.२४<br>
<br>
एतावता पुण्ययुतः स्यामहं तात यत् स्वयम्।<br>
त्वदङ्घ्रिपूजाभिरतस्त्वदुच्छिष्टान्नभोजनः॥ ७४.२५<br>
<br>
न सा पालयतो राज्यं धृतिर्भवति सत्तम।<br>
या धृतिर्गुरुशुश्रूषां कुर्वतो जायते विभो॥ ७४.२६<br>
<br>
ततस्तदुक्तं बलिना वाक्यं श्रुत्वा द्विजोत्तम।<br>
प्रह्लादः प्राह वचनं धर्मकामार्थसाधनम्॥ ७४.२७<br>
<br>
मया कृतं राज्यमकण्टकं पुरा प्रशासिता भूः सुहृदोऽनुपूजिताः।<br>
दत्तं यथेष्टं जनिनास्तथात्मजाः स्थितो बले सम्प्रति योगसाधकः॥ ७४.२८<br>
<br>
गृहीतं पुत्र विधिवन्मया भूयोऽर्पितं तव।<br>
एवं भव गुरूणां त्वं सदा शुश्रूषणे रतः॥ ७४.२९<br>
<br>
इत्येवमुक्त्वा वचनं करे त्वादाय दक्षिणे।<br>
शाक्रे सिंहासने ब्रह्मन् बलिं तूर्णं न्यवेशयत्॥ ७४.३०<br>
<br>
सोपविष्टो महेन्द्रस्य सर्वरत्नमये शुभे।<br>
सिंहासने दैत्यपतिः शुशुभे मघवानिव॥ ७४.३१<br>
<br>
तत्रोपविष्टश्चैवासौ कृताञ्जलिपुटो नतः।<br>
प्रह्लादं प्राह वचनं मेघगम्भीरया गिरा॥ ७४.३२<br>
<br>
यन्मया तात कर्तव्यं त्रैलोक्यं परिरक्षता।<br>
धर्मार्थकाममोक्षेभ्यस्तदादिशतु मे भवान्॥ ७४.३३<br>
<br>
तद्वाक्यसम कालं च शुक्रः प्रह्लादमब्रवीत्।<br>
यद्युक्तं तन्महाबाहो वदस्वाद्योत्तरं वचः॥ ७४.३४<br>
<br>
वचनं बलिशुक्राभ्यां श्रुत्वा भागवतोऽसुरः।<br>
प्राह धर्मार्थसंयुक्तं प्रह्लादो वाक्यमुत्तमम्॥ ७४.३५<br>
<br>
यदायत्यां क्षमं राजन् यद्धितं भुवनस्य च।<br>
अविरोधेन धर्मस्य अर्थस्योपार्जनं च यत्॥ ७४.३६<br>
<br>
सर्वसत्त्वानुगमनं कामवर्गफलं च यत्।<br>
परत्रेह च यच्छ्रेयः पुत्र तत्कर्म आचर॥ ७४.३७<br>
<br>
यथा श्लाघ्यं प्रयास्यद्य यथा कीर्तिर्भवेत्तव।<br>
यथा नायशसो योगस्तथा कुरु महामते॥ ७४.३८<br>
<br>
एतदर्थं श्रियं दीप्तां काङ्क्षन्ते पुरुषोत्तमाः।<br>
येनैतानि गृहेऽस्माकं निवसन्ति सुनिर्वृताः॥ ७४.३९<br>
<br>
कुलजो व्यसने मग्नः सखा चार्थबहिः कृतः।<br>
वृद्धो ज्ञातिर्गुणी विप्रः कीर्तिश्च यशसा सह॥ ७४.४०<br>
<br>
तस्माद् यथैते निवसन्ति पुत्र राज्यस्थितस्येह कुलोद्गताद्याः।<br>
तथा यतस्वामलसत्त्वचेष्ट यथा यशस्वी भविताऽसि लोके॥ ७४.४१<br>
<br>
भूम्यां सदा ब्राह्मणभूषितायां क्षत्रान्वितायां दृढवापितायाम्।<br>
शुश्रूषणासक्तसमुद्भवाया मृद्धिं प्रयान्तीह नराधिपेन्द्राः॥ ७४.४२<br>
<br>
तस्माद् द्विजाग्र्याः श्रुतिशास्त्रयुक्ता नराधिपांस्ते<br>
क्रतुभिर्द्विजेन्द्रा यज्ञाग्निधूमेन नृपस्य शान्तिः॥ ७४.४३<br>
<br>
तपोऽध्ययनसंपन्ना याजनाध्यापने रताः।<br>
सन्तु विप्रा बले पूज्यास्त्वत्तोऽनुज्ञामवाप्य हि ॥ ७४.४४<br>
<br>
स्वाध्याययज्ञनिरता दातारः शस्त्रजीविनः।<br>
क्षत्रियाः सन्तु दैत्येन्द्र प्रजापालनधर्मिणः॥ ७४.४५<br>
<br>
यज्ञाध्ययनसंपन्ना दातारः कृषिकारिणः।<br>
पाशुपाल्यं प्रकुर्वन्तु वैश्या विपणिजीविनः॥ ७४.४६<br>
<br>
ब्राह्मणक्षत्रियविशां सदा शुश्रूषणे रताः।<br>
शूद्राः सन्त्वसुरश्रेष्ठ तवाज्ञाकारिणः सदा॥ ७४.४७<br>
<br>
यदा वर्णाः स्वधर्मस्था भवन्ति दितिजेश्वर।<br>
धर्मवृद्धिस्तदा स्याद्वै धर्मवृद्धौ नृपोदयः॥ ७४.७४<br>
<br>
तस्माद् वर्णाः स्वधर्मस्थास्त्वया कार्याः सदा बले।<br>
तद्वृद्धौ भवतो वृद्धिस्तद्धानौ हानिरुच्यते॥ ७४.४९<br>
<br>
इत्थं वचः श्राव्य महासुरेन्द्रो बलिं महात्मा स बभूव तूष्णीम्।<br>
ततो यदाज्ञापयसे करिष्ये इत्थं बलिः प्राह वचो महर्षे॥ ७४.५०<br>
<br>
इति श्रीवामनपुराणे अष्टचत्वारिंशोऽध्यायः ॥<br>
