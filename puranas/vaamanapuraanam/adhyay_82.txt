नारद उवाच॥<br>
भगवँल्लोकनाथाय विष्णवे विषमेक्षणः।<br>
किमर्थमायुधं चक्रं दत्तवाँल्लोकपूजितम्॥ ८२.१<br>
<br>
पुलस्त्य उवाच॥<br>
श्रृणुष्वावहितो भूत्वा कथामेतां पुरातनीम्।<br>
चक्रप्रदानसंबद्धां शिवमाहात्म्यवर्धिनीम्॥ ८२.२<br>
<br>
आसीद् द्विजातिप्रवरो वेदवेदांङ्गपारगः।<br>
गृहाश्रमी महाभागा वीतमन्युरिति स्मृतः॥ ८२.३<br>
<br>
तस्यात्रेयी महाभागो भार्यासीच्छीलसंमता।<br>
पतिव्रता पतिप्राणा धर्मशीलेति विश्रुता॥ ८२.४<br>
<br>
तस्यामस्य महर्षेस्तु ऋतुकालाभिगामिनः।<br>
संबभूव सुतः श्रीमान् उपमन्युरिति स्मृतः॥ ८२.५<br>
<br>
तं माता मुनिशार्दूल शालिपिष्टरसेन वै।<br>
पोषयामास वदती क्षीरमेतत् सुदुर्गता॥ ८२.६<br>
<br>
सोऽजानानोऽथ क्षीरस्य स्वादुतां पय इत्यथ।<br>
संभावनामप्यकरोच्छालिपिष्टरसेऽपि हि॥ ८२.७<br>
<br>
स त्वेकदा समं पित्रा कुत्रचिद् द्विजमेश्मनि।<br>
क्षीरौदनं च बुभुजे सुस्वादु प्राणपुष्टिदम्॥ ८२.८<br>
<br>
स लब्ध्वानुपमं स्वादं क्षीरस्य ऋषिदारकः।<br>
मात्रा दत्तं द्वितीयेऽह्नि नादत्ते पिष्टवारि तत्॥ ८२.९<br>
<br>
रुरोदाथ ततो बाल्यात् पयोऽर्थी चातको यथा।<br>
तं माता रुदती प्राह बाष्पगद्गदया गिरा॥ ८२.१0<br>
<br>
उमापतौ पशुपतौ शूलधारिणि संकरे।<br>
अप्रसन्ने विरूपाक्षे कुतः क्षीरेण भोजनम्॥ ८२.११<br>
<br>
यदीच्छसि पयो भोक्तुं सद्यः पुष्टिकरं सुत।<br>
तदाराधय देवेशं विरूपाक्षं त्रिशूलिनम्॥ ८२.१२<br>
<br>
तस्मिंस्तुष्टे जगद्धाम्नि सर्वकल्याणदायिनि।<br>
प्राप्यतेऽमृतपायित्वं किं पुनः क्षीरभोजनम्॥ ८२.१३<br>
<br>
तन्मातुर्वचनं श्रुत्वा वीतमन्युसुतोऽब्रवीत्।<br>
कोऽयं विरुपाक्ष इति त्वयाराध्यस्तु कीर्तितः॥ ८२.१४<br>
<br>
ततः सुतं धर्मशीला धर्माढ्यं वाक्यमब्रवीत्।<br>
योऽयं विरुपाक्ष इति श्रूयतां कथयामि ते॥ ८२.१५<br>
<br>
आसीन्महासुरपतिः श्रीदाम इति विश्रुतः।<br>
तेनाक्रम्य जगत्सर्वं श्रीर्नीता स्ववशं पुरा॥ ८२.१६<br>
<br>
निःश्रीकास्तु त्रयो लोकाः कृतास्तेन दुरात्माना।<br>
श्रीवत्सं वासुदेवस्य हर्तुमैच्छन्महाबलः॥ ८२.१७<br>
<br>
तमस्य दुष्टं भगवानभिप्रायं जनार्दनः।<br>
ज्ञात्वा तस्य वधाकाङ्क्षी महेश्वरमुपागमत्॥ ८२.१८<br>
<br>
एतस्मिन्नन्तरे शंभुर्योगमूर्तिधरोऽव्ययः।<br>
तस्थौ हिमाचलप्रस्थमाश्रित्य श्लक्ष्णभूतलम्॥ ८२.१९<br>
<br>
अथाभ्येत्य जगन्नाथं सहस्रशिरसं विभुम्।<br>
आराधयामास हरिः स्वयमात्मानमात्मना॥ ८२.२0<br>
<br>
साग्रं वर्षसहस्रं तु पादाङ्गुष्ठेन तस्तिवान्।<br>
गृणंस्तत्परमं ब्रह्म योगिज्ञेयमलक्षणम्॥ ८२.२१<br>
<br>
ततः प्रीतः प्रभुः प्रादाद् विष्णवे परमं वरम्।<br>
प्रत्यक्षं तैजसं श्रीमान् दिव्यं चक्रं सुदर्शनम्॥ ८२.२२<br>
<br>
तद् दत्त्वा देवदेवाय सर्वभूतभयप्रदम्।<br>
कालचक्रनिभं चक्रं शंकरो विष्णुमब्रवीत्॥ ८२.२३<br>
<br>
वरायुधोऽयं देवेश सर्वायुधनिबर्हणः।<br>
सुदर्शनो द्वादशारः षण्णाभिर्द्वियुगो जवी॥ ८२.२४<br>
<br>
आरासंस्थास्त्वमी चास्य देवा मासाश्च राशयः।<br>
शिष्टानां रक्षणार्थाय संस्थिता ऋतवश्च षट्॥ ८२.२५<br>
<br>
अग्निः सोमस्तथा मित्रो वरुणोऽथ शचीपतिः।<br>
इन्द्राग्नी चाप्यथो विश्वे प्रजापतय एव च॥ ८२.२६<br>
<br>
हनूमांश्चाथ बलवान् देवो धन्वन्तरिस्तथा।<br>
तपश्चैव तपस्यश्च द्वादशैते प्रतिष्ठिताः॥<br>
<br>
चैत्राद्याः फाल्गुनान्ताश्च मासास्तत्र प्रतिष्ठताः॥ ८२.२७<br>
त्वमेवमाधाय विभो वरायुधं शत्रुं सुराणां जहि मा विशङ्किथाः।<br>
<br>
अमोघ एषोऽमरराजपूजितो धृतो मया नेत्रगतस्तपोबलात्॥ ८२.२८<br>
इत्युक्तः शंभुना विष्णुः भवं वचनमब्रवीत्।<br>
<br>
कथं शंभो विजानीयाममोघो मोघ एव वा॥ ८२.२९<br>
यद्यमोघो विभो चक्रः सर्वत्राप्रतिघस्तव।<br>
<br>
जिज्ञासार्थं तवैवेह प्रक्षेप्स्यामि प्रतीच्छ भोः॥ ८२.३0<br>
तद्वाक्यं वासुदेवस्य निशम्याह पिनाकधृक्।<br>
<br>
यद्येवं प्रक्षिपस्वेति निर्विशङ्केन चेतसा॥ ८२.३१<br>
तन्महेशानवचनं श्रुत्वा विष्णुः सुदर्शनम्।<br>
<br>
मुमोच तेजो जिज्ञासुः शंकरं प्रति वेगवान्॥ ८२.३२<br>
मुरारिकरविभ्रष्टं चक्रमभ्येत्य शूलिनम्।<br>
<br>
त्रिधा चकार विश्वेशं यज्ञेशं यज्ञयाजकम्॥ ८२.३३<br>
हरं हरिस्त्रिधाभूतं दृष्ट्वा कृत्तं महाभुजः।<br>
<br>
व्रीडोपप्लुतदेहस्तु प्रणिपातपरोऽभवत्॥ ८२.३४<br>
पादप्रणामावनतं वीक्ष्य दामोदरं भवः।<br>
<br>
प्राह प्रीतिपरः श्रीमानुत्तिष्ठति पुनः पुनः ॥ ८२.३५<br>
प्राकृतोऽयं महाबाहो विकारश्चक्रनेमिना।<br>
<br>
निकृत्तो न स्वरभावो मे सोऽच्छेद्योऽदाह्य एव च॥ ८२.३६<br>
तद्यदेतानि चक्रेण त्रीणि भागानि केशव।<br>
<br>
कृतानि तानि पुण्यनि भविष्यन्ति न संशयः॥ ८२.३७<br>
हिरण्याक्षः स्मृतो ह्येकः सुवर्णाक्षस्तथा परः।<br>
<br>
तृतीयश्च विरूपाक्षस्त्रयोऽमी पुण्यदा नृणाम्॥ ८२.३८<br>
उत्तिष्ठ गच्छस्व विभो निहन्तुममरार्दनम्।<br>
<br>
श्रीदाम्नि निहते विष्णो नन्दयिष्यन्ति देवताः॥ ८२.३९<br>
इत्येवमुक्तो भगवान् हरेण गरुडध्वजः।<br>
<br>
गत्वा सुरगिरिप्रस्थं श्रीदामानं ददर्श ह॥ ८२.४0<br>
तं दृष्ट्वा देवदर्पघ्नं दैत्यं देववरो हरिः।<br>
<br>
मुमोच चक्रं वेगाढ्यं हतोऽसीति ब्रुवन्मुहुः॥ ८२.४१<br>
ततस्तु तेनाप्रतिपौरुषेण चक्रेण दैत्यस्य शिरो निकृत्तम्।<br>
<br>
संछिन्नसीर्षो निपपात शैलाद् वज्राहतं शैलशिरो यथैव॥ ८२.४२<br>
तस्मिन् हते देवरिपौ मुरारिरीशं समाराध्य विरूपनेत्रम्।<br>
<br>
लब्ध्वा च चक्रं प्रवरं महायुधं जगाम देवो निलयं पयोनिधिम्॥ ८२.४३<br>
सोऽयं पुत्र विरूपाक्षो देवदेवो महेश्वरः।<br>
<br>
तमाराधय चेत् साधो क्षीरेणेच्छसि भोजनम्॥ ८२.४४<br>
तन्मातुर्वचनं श्रुत्वा वीतमन्युसुतो बली।<br>
<br>
तमाराध्य विरूपाक्षं प्राप्तः क्षीरेण भोजनम्॥ ८२.४५<br>
एवं तवोक्तं परमं पवित्रं संछेदनं शर्वतनोः पुरा वै॥<br>
<br>
तत्तीर्थवर्यं स महासुरो वै समाससादाथ सुपुण्यहेतोः॥ ८२.४६<br>
इति श्रीवामनपुराणो षट्पञ्चाशोऽध्यायः ॥ ८२ ॥<br>
