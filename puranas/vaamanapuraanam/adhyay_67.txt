पुलस्त्य उवाच।।<br>
हरोऽपि शम्बरे याते समाहूयाथ नन्दिनम्।<br>
प्राहामन्त्रय शैलादे ये स्थितास्तव शासने।। ६७.१<br>
<br>
ततो महेशवचनान्नन्दी तूर्णतरं गतः।<br>
उपस्पृश्य जलं श्रीमान् सस्मार गणनायकान्।। ६७.२<br>
<br>
नन्दिना संस्मृताः सर्वे गणनाथाः सहस्रशः।<br>
समुत्पत्य त्वरायुक्ताः प्रणतास्त्रिदसेश्वरम्।। ६७.३<br>
<br>
आगतांश्च गणान्नन्दी कृताञ्जलिपुटोऽव्ययः।<br>
सर्वान् निवेदयामास शंकराय महात्मने।। ६७.४<br>
<br>
नन्द्युवाच।।<br>
यानेतान् पश्यसे शंभो त्रिनेत्राञ्जटिलाञ्शुचीन्।<br>
एते रुद्रा इति ख्याताः कोट्य एकादशैव तु ।। ६७.५<br>
<br>
वानरास्यान् पश्यसे यान् शार्दूलसमविक्रमान्।<br>
एतेषां द्वारपालास्ते मन्नामानो यशोधनाः।। ६७.६<br>
<br>
षण्मुखान् पश्यसे यांश्च शक्तिपाणीञ्शिखिध्वजान्।<br>
षट् च षष्टिस्तथा कोट्यः स्कन्दनाम्नः कुमारकान्।। ६७.७<br>
<br>
एतावत्यस्तथा कोट्य शाखा नाम षडाननाः।<br>
विशाखास्तावदेवोक्ता नैगमेयाश्च शंकर।। ६७.८<br>
<br>
सप्तकोटिशतं शंभो अमी वै प्रमथोत्तमाः।<br>
एकैकं प्रति देवेश तावत्यो ह्यपि मातरः।। ६७.९<br>
<br>
भस्मारुणितदेहाश्च त्रिनेत्राः शूलपाणयः।<br>
एते शैवा इति प्रोक्तास्तव भक्ता गणेश्वराः।। ६७.१०<br>
<br>
तथा पाशुपताश्चान्ये भस्मप्रहरणा विभो।<br>
एते गणास्त्वसंख्याताः सहायार्थं समागताः।। ६७.११<br>
<br>
पिनाकधारिणो रौद्रा गणाः कालमुखापरे।<br>
तव भक्ताः समायाता जटामण्डलिनोद्भुताः।। ६७.१२<br>
<br>
खट्वाङ्गयोधिनो वीरा रक्तचर्मसमावृताः।<br>
इमे प्राप्ता गणा योद्धुं महाव्रतिन उत्तमाः।। ६७.१३<br>
<br>
दिग्वाससो मौनिनश्च घण्टाप्रहरणास्तथा।<br>
निराश्रया नाम गणाः समायाता जगद्गुरो।। ६७.१४<br>
<br>
सार्धद्विनेत्राः पद्माक्षाः श्रीवत्साङ्कितवक्षसः।<br>
समायाताः खगारूढा वृषभध्वजिनोऽव्ययाः।। ६७.१५<br>
<br>
महापाशुपता नाम चक्रशूलधरास्तथा।<br>
भैरवो विष्णुना सार्द्धमभेदेनार्चितो हि यैः।। ६७.१६<br>
<br>
इमे मृगोन्द्रवदनाः शूलबाणधनुर्धराः।<br>
गणास्त्वद्रोमसंभूता वीरभद्रपुरोगमाः।। ६७.१७<br>
<br>
एते चान्ये च बहवः शतशोऽथ सहस्रशः।<br>
सहायार्थं तवायाता यथाप्रीत्यादिशस्व तान्।। ६७.१८<br>
<br>
ततोऽभ्येत्य गणाः सर्वे प्रणेमुर्वृषभध्वजम्।<br>
तान् करेणैव भगवान् समाश्वास्योपवेशयत्।। ६७.१९<br>
<br>
महापाशुपतान् दृष्ट्वा समुत्थाय महेश्वरः।<br>
संपरिष्वजताध्यक्षांस्ते प्रणेमुर्महेश्वरम्।। ६७.२०<br>
<br>
ततस्तदद्भुततमं दृष्ट्वा सर्वे गणेश्वराः<br>
सुचिरं विस्मिताक्षाश्च वैलक्ष्यमगमत् परम्।। ६७.२१<br>
<br>
विस्मिताक्षान् गणान् दृष्ट्वा शैलदिर्योगिनां वरः।<br>
प्राह प्रहस्य देवेशं शूलपाणिं गणाधिपम्।। ६७.२२<br>
<br>
विस्मितामी गणा देव सर्व एव महेश्वर।<br>
महापाशुपतानां हि यत् त्वयालिङ्गनं कृतम्।। ६७.२३<br>
<br>
तदेतेषां महादेव स्फुटं त्रैलोक्यविन्दकम्।<br>
रूपं ज्ञानं विवेकं च वदस्व स्वेच्छया विभो।। ६७.२४<br>
<br>
प्रमथाधिपतेर्वाक्यं विदित्वा भूतभावनः।<br>
बभाषे तान् गणान् सर्वान् भावाभावविचारिणः।। ६७.२५<br>
<br>
रुद्र उवाच।।<br>
भवद्भिर्भक्तिसंयुक्तैर्हरो भावेन पूजितः।<br>
अहंकारविमूढैश्च निन्दद्भिर्वैष्णवं पदम्।। ६७.२६<br>
<br>
तेनाज्ञानेन भवतो नादृत्यानुविरोधिताः।<br>
योऽहं स भगवान् विष्णुर्विष्णुर्यः सोऽहमव्ययः।। ६७.२७<br>
<br>
नावयोर्वै विशेषोऽस्ति एका मूर्तिर्द्विधा स्थिता।<br>
तदमीभिर्नरव्याघ्रैर्भक्तिभावयुतैर्गणैः।। ६७.२८<br>
<br>
यथाहं वै परिज्ञातो न भवद्भिस्तथा ध्रुवम्।<br>
येनाहं निन्दितो नित्यं भवद्भिर्मूढबुद्धिभिः।। ६७.२९<br>
<br>
तेन ज्ञानं हि वै नष्टं नातस्त्वालिङ्गिता मया।<br>
इत्येवमुक्ते वचने गणाः प्रोचुर्महेश्वरम्।। ६७.३०<br>
<br>
कथं भवान् यथैक्येन संस्थितोऽस्ति जनार्दनः।<br>
भवान् हि निर्मलः शुद्धः शान्तः शुक्लो निरञ्जनः।। ६७.३१<br>
<br>
स चाप्यञ्जनसंकाशः कथं तेनेह युज्यते।<br>
तेषां वचनमर्थाढ्यं श्रुत्वा जीमूतवाहनः।। ६७.३२<br>
<br>
विहस्य मेघगम्भीरं गणानिदमुवाच ह।<br>
श्रूयतां सर्वमाख्यास्ये स्वयशोवर्द्धनं वचः।। ६७.३३<br>
<br>
न त्वेव योग्या यूयं हि महाज्ञानस्य कर्हिचित्।<br>
अपवादभयाद् गुह्यं भवतां हि प्रकाशये।। ६७.३४<br>
<br>
प्रियध्वमपि चैतेन यन्मच्चित्तास्तु नित्यशः।<br>
एकरूपात्मकं देहं कुरुध्वं यत्नमास्थिताः।। ६७.३५<br>
<br>
पयसा हविषाद्यैश्च स्नापनेन प्रयत्नतः।<br>
चन्दनादिभिरेकाग्रैर्न मे प्रीतिः प्रजायते।। ६७.३६<br>
<br>
यत्नात् क्रकचमादाय छिन्दध्वं मम विग्रहम्।<br>
नरकार्हा भवद्भक्ता रक्षामि स्वयशोऽर्थतः।। ६७.३७<br>
<br>
माऽयं वदिष्यते लोको महान्तमपवादिनम्।<br>
यथा पतन्ति नरके हरभक्तास्तपस्विनः।। ६७.३८<br>
<br>
व्रजन्ति नरकं घोरं इत्येवं परिवादिनः।<br>
अतोऽर्थं न क्षिपाम्यद्य भवतो नरकेऽद्भुते।। ६७.३९<br>
<br>
यन्निन्दध्वं जगन्नाथं पुष्कराक्षं च मन्मयम्।<br>
स चैव भगवान् शर्वः सर्वव्यापी गणेश्वरः।<br>
<br>
न तस्य सदृशो लोके विद्यते सचराचरे।<br>
श्वेतमूर्तिः स भगवान् पीतो रक्तोऽञ्जनप्रभः।। ६७.४०<br>
<br>
न तस्य सदृशो लोके विद्यते सचराचरे।<br>
श्वेतमूर्तिः स भगवान् पीतो रक्तोऽञ्जनप्रभः।। ६७.६७<br>
<br>
तस्मात् परतरं लोके नान्यद् धर्म हि विद्यते।<br>
सात्त्विकं राजसं चैव तामसं मिश्रकं तथा।<br>
स एव धत्ते भगवान् सर्वपूज्यः सदाशिवः।। ६७.४२<br>
<br>
शंकरस्य वचः श्रुत्वा शैवाद्या प्रमथोत्तमाः।<br>
प्रत्यूचुर्भगवन् ब्रूहि सदाशिवविशेषणम्।। ६७.४३<br>
<br>
तेषां तद् भाषितं श्रुत्वा प्रमथानामथेश्वरः।<br>
दर्शयामास तद्रूपं सदाशैवं निरञ्जनम्।। ६७.४४<br>
<br>
ततः पश्यन्ति हि गणाः तमीशं वै सहस्रशः।<br>
सहस्रवक्त्रचरणं सहस्त्रभुजमीश्वरम्।। ६७.४५<br>
<br>
दण्डपाणिं सुदुर्दृश्यं लोकैर्व्याप्तं समन्ततः।<br>
दण्डसंस्थाऽस्य दृश्यन्ते देवप्रहरणास्तथा।। ६७.४६<br>
<br>
तत एकमुखं भूयो ददृशुः शंकरं गणाः।<br>
रौद्रैश्च वैष्णवैश्चैव वृतं चिह्नैः सहस्रशः।। ६७.४७<br>
<br>
अर्द्धेन वैष्णववपुरर्द्धेन हरविग्रहः।<br>
खगध्वजं वृषारूढं खगारूढं वृषध्वजम्।। ६७.४८<br>
<br>
यथा यथा त्रिनयनो रूपं धत्ते गुणाग्रणीः।<br>
तथा तथा त्वजायन्त महापाशुपता गणाः।। ६७.४९<br>
<br>
ततोऽभवच्चैकरूपी शंकरो बहुरूपवान्।<br>
द्विरूपश्चाभवद् योगी एकरूपोऽप्यरूपवान्।<br>
क्षणाच्छ्वेतः क्षणाद् रक्तः पीतो नीलः क्षणादपि।। ६७.५०<br>
<br>
मिश्रको वर्णहीनश्च महापाशुपतस्तथा।<br>
क्षणाद् भवति रुद्रेन्द्रः क्षणाच्छंभुः प्रभाकरः।। ६७.५१<br>
<br>
क्षणार्द्धाच्छंकरो विष्णुः क्षणाच्छर्वः पितामहः।<br>
ततस्तदद्भुततमं दृष्ट्वा शैवादयो गणाः।। ६७.५२<br>
<br>
अजानन्त तदैक्येन ब्रह्मविष्ण्वीशभास्करान्।<br>
यदाऽभिन्नममन्यन्त देवेदेवं सदाशिवम्।। ६७.५३<br>
<br>
तदा निर्धूतपापास्ते समजायन्त पार्षदाः।<br>
तेष्वेवं धूतपापेषु अभिन्नेषु हरीश्वरः।। ६७.५४<br>
<br>
प्रीतात्मा विबभौ शंभुः प्रीतियुक्तोऽब्रवीद् वचः।<br>
परितुष्टोऽस्मि वः सर्वे ज्ञानेनानेन सुव्रताः।। ६७.५५<br>
<br>
वृणुध्वं वरमानन्त्यं दास्ये वो मनसेप्सितम्।<br>
ऊचुस्ते देहि भगवन् वरमस्माकमीश्वर।<br>
भिन्नदृष्ट्युद्भवं पापं यत्तद् भ्रंशं प्रयातु नः।। ६७.५६<br>
<br>
पुलस्त्य उवाच।।<br>
बाढमित्यब्रवीच्छर्वश्चक्रे निर्धूतकल्मषान्।<br>
संपरिष्वजताव्यक्तस्तान् सर्वान् गणयूथपान्।। ६७.५७<br>
<br>
इति विभुना प्रणतार्तिहरेण गणपतयो वृषमेघरथेन।<br>
श्रुतिगदितानुगमेनेव मन्दरं गिरिमवतत्य समध्यवसन्तम्।। ६७.५८<br>
<br>
आच्छादितो गिरिवरः प्रमथैर्घनाभै राभाति शुक्लतनुरीश्वरपादजुष्टः।<br>
नीलाजिनातततनुः शरदभ्रवर्णो यद्वद् विभाति बलवान् वृषभो हरस्य।। ६७.५९<br>
<br>
इति श्रीवामनपुराणे एकचत्वारिशोऽध्यायः ।।<br>
<br>
