पुलस्त्य उवाच॥<br>
एतस्मिन्नन्तरे प्राप्ते भगवान् वामनाकृतिः।<br>
यज्ञवाटमुपागम्य उच्चैर्वचनमब्रवीत्॥ ९२.१<br>
<br>
ॐकारपूर्वाः श्रुतयो मखेऽस्मिन् तिष्ठन्ति रूपेण तपोधनानाम्।<br>
यज्ञोऽश्वमेधः प्रवरः क्रतूनां मुख्यस्तथा सत्रिषु दैत्यनाथः॥ ९२.२<br>
<br>
इत्थं वचनमाकर्ण्य दानवाधिपतिर्वशी।<br>
सार्घपात्रः समभ्यागाद्यत्र देवः स्थितोऽभवत्॥ ९२.३<br>
<br>
ततोऽर्च्य. देवदेवेशमर्च्यमर्घ्यादिनासुरः।<br>
भरद्वाजर्षिणा सार्धं यज्ञवाटं प्रवेशयत्॥ ९२.४<br>
<br>
प्रविष्टमात्रं देवेशं प्रतिपूज्य विधानतः।<br>
प्रोवाच भगवन् ब्रूहि किं दद्मि तव मानद॥ ९२.५<br>
<br>
ततोऽब्रवीत् सुरश्रेष्ठो दैत्यराजानमव्ययः।<br>
विहस्य सुचिरं कालं भरद्वाजमवेक्ष्य च॥ ९२.६<br>
<br>
गुरोर्मदीयस्य गुरुस्तस्यास्त्यग्निपरिग्रहः।<br>
न स धारयते भूम्यां पारक्यां जातवेदसम्॥ ९२.७<br>
<br>
तदर्थमभियाचेऽहं मम दानवपार्थिव।<br>
मच्छरीरप्रमाणेन देहि राजन् पदत्रयम्॥ ९२.८<br>
<br>
सुरारेर्वचनं श्रुत्वा बलिर्भार्यामवेक्ष्य च।<br>
बाणं च तनयं वीक्ष्य इदं वचनमब्रवीत्॥ ९२.९<br>
<br>
न केवलं प्रमाणेन वामनोऽयं लघुः प्रिये।<br>
येन क्रमत्रयं मौर्ख्याद् याचते बुद्धितोऽपि च॥ ९२.१०<br>
<br>
प्रायो विधाताऽल्पधियां नराणां बहिष्कृतानां च महानुभाग्यैः।<br>
धनादिकं भूरि न वै ददाति यथेह विष्णोर्न बहुप्रयासः॥ ९२.११<br>
<br>
न ददाति विधिस्तस्य यस्य भाग्यविपर्ययः।<br>
मयि दातरि यश्चायमद्य याचेत् पदत्रयम्॥ ९२.१२<br>
<br>
इत्येवमुक्त्वा वचनं महात्मा भूयोऽप्युवाचाथ हरिं दनूजः।<br>
याचस्व विष्णो गजवाजिभूमिं दासी हिरण्यं यदभीप्सितं च॥ ९२.१३<br>
<br>
भवान् याचयिता विष्णो अहं दाता जगत्पतिः।<br>
दातुर्याचयितुर्लज्जा कथं न स्यात् पदत्रये॥ ९२.१४<br>
<br>
रसातलं वा पृथिवीं भुवं नाकमथापि वा।<br>
एतेभ्यः कतमं दद्यां स्थानं याचस्व वामन॥ ९२.१५<br>
<br>
वामन उवाच॥<br>
गजाश्वभूहिरण्यादि तदर्थिभ्यः प्रदीयताम्।<br>
एतावता त्वहं चार्थी देहि राजन् पदत्रयम्॥ ९२.१६<br>
<br>
इत्येवमुक्ते वचने वामनेन महासुरः।<br>
बलिर्भृङ्गारमादाय ददौ विष्णोः क्रमत्रयम्॥ ९२.१७<br>
<br>
पाणौ तु पतिते तोये दिव्यं रूपं चकार ह।<br>
त्रैलोक्यक्रमणार्थाय बहुरूपं जगन्मयम्॥ ९२.१८<br>
<br>
पद्भ्यां भूमिस्तथा जङ्घे नभस्त्रैलोक्यवन्दितः।<br>
सत्यं तपो जानुयुग्मे ऊरुभ्यां मेरुमन्दरौ॥ ९२.१९<br>
<br>
विश्वेदेवा कटीभागे मरुतो वस्तिशीर्षगाः।<br>
लिङ्गे स्थितो मन्मथश्च वृषणाभ्यां प्रजापतिः॥ ९२.२०<br>
<br>
कुक्षिभ्यामर्णवाः सप्त जठरे भुवनानि च।<br>
वलिषु त्रिषु नद्यश्च यज्ञास्तु जठरे स्थिताः॥ ९२.२१<br>
<br>
इष्टापूर्तादयः सर्वाः क्रियास्तत्र तु संस्थिताः।<br>
पृष्ठस्था वसवो देवाः स्कन्धौ रुद्रैरधिष्ठितौ॥ ९२.२२<br>
<br>
बाहवश्च दिशः सर्वा वसवोऽष्टौ करे स्मृताः।<br>
हृदये संस्थितो ब्रह्मा कुलिशो हृदयास्थिषु॥ ९२.२३<br>
<br>
श्रीसमुद्रा उरोमध्ये चन्द्रमा मनसि स्थितः।<br>
ग्रीवादितिर्देवमाता विद्यास्तद्वलयस्थिताः॥ ९२.२४<br>
<br>
मुखे तु साग्नयो विप्राः संस्कारा दशनच्छदाः।<br>
धर्मकामार्थमोक्षीयाः शास्त्रः शौचसमन्विताः॥ ९२.२५<br>
<br>
लक्ष्म्या सह ललाटस्थाः श्रवणाभ्यामथाश्विनौ।<br>
श्वासस्थो मातरिश्वा च मरुतः सर्वसंधिषु॥ ९२.२६<br>
<br>
सर्वसूक्तानि दशना जिह्वा देवी सरस्वती।<br>
चन्द्रादित्यौ च नयने पक्ष्मस्थाः कृत्तिकादयः॥ ९२.२७<br>
<br>
शिखायां देवदेवस्य ध्रुवो राजा न्यषीदत।<br>
तारका रोमकूपेभ्यो रोमाणि च महर्षयः॥ ९२.२८<br>
<br>
गुणैः सर्वमयो भूत्वा भगवान् भूतभावनः।<br>
क्रमेणैकेन जगतीं जहार सचराचराम्॥ ९२.२९<br>
<br>
भूमिं विक्रममाणस्य महारूपस्य तस्य वै।<br>
दक्षिणोऽभूत् स्तनश्चन्द्रः सूर्योऽभूदथ चोत्तरः।<br>
नक्षश्चाक्रमतो नाभिं सूर्येन्दू सव्यदक्षिणौ॥ ९२.३०<br>
<br>
द्वितीयेन क्रमेणाथ स्वर्महर्जनतापसाः।<br>
क्रान्तार्धार्धेन वैराजं मध्येनापूर्यताम्बरम्॥ ९२.३१<br>
<br>
ततः प्रतापिना ब्रह्मन् बृहद्विष्ण्वङ्घ्रिणाम्बरे।<br>
ब्रह्माण्डोदरमाहत्य निरालोकं जगाम ह॥ ९२.३२<br>
<br>
विश्वाङ्‌घ्रिणा प्रसरता कटाहो भेदितो बलान्।<br>
कुटिला विष्णुपादे तु समेत्य कुटिला ततः॥ ९२.३३<br>
<br>
तस्या विष्णुपदीत्येवं नामाख्यातमभून्मुने।<br>
तथा सुरनदीत्येवं तामसेवन्त तापसाः।<br>
भगवानप्यसंपूर्णे तृतीये तु क्रमे विभुः॥ ९२.३४<br>
<br>
समभ्येत्य बलिं प्राह ईषत् प्रस्फुरिताधरः।<br>
ऋणाद् भवति दैत्येन्द्र बन्धनं घोरदर्शनम्।<br>
त्वं पूरय पदं तन्मे नो चेद् बन्धं प्रतीच्छ भोः॥ ९२.३५<br>
<br>
तन्मुरारिवचः श्रुत्वा विहस्याथ बलेः सुतः।<br>
बाणः प्राहामरपतिं वचनं हेतुसंयुतम्॥ ९२.३६<br>
<br>
बाण उवाच॥<br>
कृत्वा महीमल्पतरां जगत्पते स्वायंभुवादिभुवनानि वै षट्।<br>
कथं बलिं प्रार्थयसे सुविस्तृतां यां प्राग्भवान् नो विपुलामथाकरोत्॥ ९२.३७<br>
<br>
विभो मही यावतीयं त्वयाऽद्य सृष्टा समेता भुवनान्तरालैः।<br>
दत्ता च तातेन हि तावतीयं किं वाक्छलेनैष निबध्यतेऽद्य॥ ९२.३८<br>
<br>
या नैव शक्या भवता हि पूरितुं कथं वितन्याद् दितिजेश्वरोऽसौ।<br>
शक्तस्तु संपूजयितुं मुरारे प्रसीद मा बन्धनमादिशस्व॥ ९२.३९<br>
<br>
प्रोक्तं श्रुतौ भवतापीश वाक्यं दानं पात्रे भवते सौख्यदायि।<br>
देशे सुपुण्ये वरदे यच्च काले तच्चाशेषं दृश्यते चक्रपाणे॥ ९२.४०<br>
<br>
दानं भूमिः सर्वकामप्रदेयं भवान् पात्रं देवदेवो जितात्मा।<br>
कालो ज्येष्ठामूलयोगे मृगाङ्गः कुरुक्षेत्रं पुण्यदेशं प्रसिद्धम्॥ ९२.४१<br>
<br>
किं वा देवोऽस्मद्विधैर्बुद्धिहीनैः शिक्षापनीयः साधु वाऽसाधु चैव।<br>
स्वयं श्रुतीनामपि चादिकर्त्ता व्याप्य स्थितः सदसद् यो जगद् वै॥ ९२.४२<br>
<br>
कृत्वा प्रमाणं स्वयमेव हीनं पदत्रयं याचितवान् भुवश्च।<br>
किं त्वं न गृह्णासि जगत्त्रयं भो रूपेण लोकत्रयवन्दितेन॥ ९२.४३<br>
<br>
नात्राश्चर्यं यज्जगद् वै समग्रं क्रमत्रयं नैव पूर्णं तवाद्य।<br>
क्रमेण त्वं लङ्घयितुं समर्थो लीलामेतां कृतवान् लोकनाथ॥ ९२.४४<br>
<br>
प्रमाणहीनां स्वयमेव कृत्वा वसुंधरां माधव पद्मनाभ।<br>
विष्णो न बध्नासि बलिं न दूरे प्रभुर्यदेवेच्छति तत्करोति॥ ९२.४५<br>
<br>
पुलस्त्य उवाच॥<br>
इत्येवमुक्ते वचने बाणेन बलिसूनुना।<br>
प्रोवाच भगवान् वाक्यमादिकर्त्ता जनार्दनः॥ ९२.४६<br>
<br>
त्रिविक्रम उवाच॥<br>
यान्युक्तानि वचांसीत्थं त्वया बालेय साम्प्रतम्।<br>
तेषां वै हेतुसंयुक्तं श्रृणु प्रत्युत्तरं मम॥ ९२.४७<br>
<br>
पूर्वमुक्तस्तव पिता मया राजन् पदत्रयम्।<br>
देहि मह्यं प्रमाणेन तदेतत् समनुष्ठितम्॥ ९२.४८<br>
<br>
किं न वेत्ति प्रमाणं मे बलिस्तव पितासुर।<br>
प्रायच्छद् येन निःशङ्कं ममानन्तं क्रमत्रयम्॥ ९२.४९<br>
<br>
सत्यं क्रमेण चैकेन क्रमेयं भूर्भुवादिकम्।<br>
बलेरपि हितार्थाय कृतमेतत् क्रमत्रयम्॥ ९२.५०<br>
<br>
तस्माद् यन्मम बालेय त्वत्पित्राम्बु करे महत्।<br>
दत्तं तेनायुरेतस्य कल्पं यावद् भविष्यति॥ ९२.५१<br>
<br>
गते मन्वन्तरे बाण श्राद्धदेवस्य साम्प्रतम्।<br>
सावर्णिके च संप्राप्ते बलिरिन्द्रो भविष्यति॥ ९२.५२<br>
<br>
इत्थं प्रोक्त्वा बलिसुतं बाणं देवस्त्रिविक्रमः।<br>
प्रोवाच बलिमभ्येत्य वचनं मधुराक्षरम्॥ ९२.५३<br>
<br>
श्रीभगवानुवाच॥<br>
आपूरणाद् दक्षिणाया गच्छ राजन् महाफलम्।<br>
सुतलं नाम पातालं वस तत्र निरामयः॥ ९२.५४<br>
<br>
बलिरुवाच॥<br>
सुतले वसतो नाथ मम भोगाः कुतोऽव्ययाः।<br>
भविष्यन्ति तु येनाहं निवत्स्यामि निरामयः॥ ९२.५५<br>
<br>
त्रिविक्रम उवाच॥<br>
सुतलस्थस्य दैत्येन्द्र यानि भोगानि तेऽधुना।<br>
भिवष्यन्ति महार्हाणि तानि वक्ष्यामि सर्वशः॥ ९२.५६<br>
<br>
दानान्यविधिदत्तानि श्राद्धान्यश्रोत्रियाणि च।<br>
तथाधीतान्यव्रतिभिर्दास्यन्ति भवतः फलम्॥ ९२.५७<br>
<br>
तथान्यमुत्सवं पुण्यं वृत्ते शक्रमहोत्सवे।<br>
द्वारप्रतिपदा नाम तव भावी महोत्सवः॥ ९२.५८<br>
<br>
तत्र त्वां नरशार्दूला हृष्टाः पुष्टाः स्वलंकृताः।<br>
पुष्पदीपप्रदानेन अर्जयिष्यन्ति यत्नतः॥ ९२.५९<br>
<br>
तत्रोत्सवो मुख्यतमो भविष्यति दिवानिशं हृष्टजनाभिरामम्।<br>
यथैव राज्ये भवतस्तु साम्प्रतं तथैव सा भाव्यथ कौमुदी च॥ ९२.६०<br>
<br>
इत्येवमुक्त्वा मधुहा दितीश्वरं विसर्जयित्वा सुतलं सभार्यम्।<br>
यज्ञं समादाय जगाम तूर्णं स शक्रसद्भामरसंघजुष्टम्॥ ९२.६१<br>
<br>
दत्त्वा मघोने च विभुस्त्रिविष्टपं कृत्वा च देवान् मखभागभोक्तॄन्।<br>
अन्तर्दधे विश्वपतिर्महर्षे संपश्यतामेव सुराधिपानाम्॥ ९२.६२<br>
<br>
स्वर्गं गते धातरि वासुदेवे शाल्वोऽसुराणां महता बलेन।<br>
कृत्वा पुरं सौभमिति प्रसिद्धं तदान्तरिक्षे विचचार कामात्॥ ९२.६३<br>
<br>
मयस्तु कृत्वा त्रिपुरं महात्मा सुवर्णताम्रायसमग्र्यसौख्यम्।<br>
सतारकाक्षः सह वैद्युतेन संतिष्ठते भृत्यकलत्रवान् सः॥ ९२.६४<br>
<br>
बणोऽपि देवेन हृते त्रिविष्टपे बद्धे बलौ चापि रसातलस्थे।<br>
कृत्वा सुगुप्तं भुवि शोणिताख्यं पुरं स चास्ते सह दानवेन्द्रैः॥ ९२.९२<br>
<br>
एवं पुरा चक्रधरेण विष्णुना बद्धो बलिर्वामनरूपधारिणा।<br>
शक्रप्रियार्थं सुरकार्यसिद्धये हिताय विप्रर्षभगोद्विजानाम्॥ ९२.६६<br>
<br>
प्रादुर्भवस्ते कथितो महर्षे पुण्यः शुचिर्वामनस्याघहारी।<br>
श्रुते यस्मिन् संस्मृते कीर्तिते च पापं याति प्रक्षयं पुण्यमेति॥ ९२.६७<br>
<br>
एतत् प्रोक्तं भवतः पुण्यकीर्त्तेः प्रादुर्भावो बलिबन्धोऽव्ययस्य।<br>
यच्चाप्यन्यत् श्रोतुकामोऽसि विप्र तत्प्रोच्यतां कथयिष्याम्यशेषम्॥ ९२.६८<br>
<br>
इति श्रीवामनपुराणे पञ्चषष्टितमोऽध्यायः ॥ ९२ ॥
