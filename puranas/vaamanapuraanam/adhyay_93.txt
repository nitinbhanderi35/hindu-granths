नारद उवाच॥<br>
श्रुतं यथा भगवता बलिर्बद्धो महात्मना।<br>
किं त्वस्त्यन्यत्तु प्रष्टव्यं तच्छ्रुत्वा कथयाद्य मे॥ ९३.१<br>
<br>
भगवान् देवराजाय दत्त्वा विष्णुस्त्रिविष्टपम्।<br>
अन्तर्धानं गतः क्वासौ सर्वात्मा तात कथ्यताम्॥ ९३.२<br>
<br>
सुतलस्थश्च दैत्येन्द्रः किमकार्षीत् तथा वद।<br>
का चेष्टा तस्य विप्रर्षे तन्मे व्याख्यातुमर्हसि॥ ९३.३<br>
<br>
पुलस्त्य उवाच॥<br>
अन्तर्धाय सुरावासं वामनोऽभूदवामनः।<br>
जगाम ब्रह्मसदनमधिरुह्योरगाशनम्॥ ९३.४<br>
<br>
वासुदेवं समायान्तं ज्ञात्वा ब्रह्माऽव्ययात्मकः।<br>
समुत्थायाथ सौहार्दात् सस्वजे कमलासनः॥ ९३.५<br>
<br>
परिष्वज्यार्च्य विधिना वेधाः पूजादिना हरिम्।<br>
पप्रच्छ किं चिरेणेह भवतागमनं कृतम्। ९३.६<br>
<br>
अथोवाच जगत्स्वामी मया कार्यं महत्कृतम्।<br>
सुराणां क्रतुभागार्थं स्वयंभो बलिबन्धनम्॥ ९३.७<br>
<br>
पितामहस्तद् वचनं श्रुत्वा मुदितमानसः।<br>
कथं कथमिति प्राह त्वं मां दर्शितुमर्हसि॥ ९३.८<br>
<br>
इत्येवमुक्ते वचने भगवान् गरुडध्वजः।<br>
दर्शयामास तद्रूपं सर्वदेवमयं लघु॥ ९३.९<br>
<br>
तं दृष्ट्वा पुण्डरीकाक्षं योजनायुतविस्तृतम्।<br>
तावानेवोर्ध्वमानेन ततोऽजः प्रणतोऽभवत्॥ ६६.१०<br>
<br>
ततः प्रणम्य सुचिरं साधु साध्वित्युदीर्य च।<br>
भक्तिनम्रो महादेवं पद्मजः स्तोत्रमीरयत्॥ ६६.११<br>
<br>
ॐ नमस्ते देवाधिदेव वासुदेव<br>
एकश्रृङ्ग बहुरूप वृषाकपे भूतभावन<br>
<br>
सुरासुरवृष सुरासुरमथन पीतवासः<br>
श्रीनिवास असुरनिर्मितान्त अमितनिर्मित<br>
कपिल महाकपिल विष्वक्सेन नारायण (५)<br>
<br>
ध्रुवध्वज सत्यध्वज खङ्गध्वज तालध्वज<br>
वैकुण्ठं पुरुषोत्तम वरेण्य विष्णो अपराजित<br>
जय जयन्त विजय कृतावर्त महादेव<br>
अनादे अनन्त आद्यान्तमध्यनिधन<br>
पुरञ्जय धनंजय शुचिश्रव पृश्निगर्भ (१०)<br>
<br>
कमलगर्भ कमलायताक्ष श्रीपते विष्णुमूल<br>
मूलाधिवास धर्माधिवास धर्मवास<br>
धर्माध्यक्ष प्रजाध्यक्ष गदाधर<br>
श्रीधर श्रुतिधर वनमालाधर<br>
लक्ष्मीधर धरणीधर पद्भनाम (१५)<br>
<br>
विरिञ्चे आर्ष्टिषेण महासेन सेनाध्यक्ष<br>
पुरुष्टुत बहुकल्प महाकल्प<br>
कल्पनामुख अनिरुद्ध सर्वगा सर्वात्मन्<br>
द्वादशात्मक सूर्यात्मक सोमात्मक<br>
कालात्मक व्योमात्मक भूतात्मक (२०)<br>
<br>
रसात्मक परमात्मन् सनातन <br>
मुञ्जकेश हरिकेश गुडाकेश केशव<br>
नील सूक्ष्म स्थूल पीत रक्त श्वेत श्वेताधिवास<br>
रक्ताम्बरप्रिय प्रीतिकर प्रीतिवास हंस<br>
नीलवास सीरध्वज सर्वलोकाधिवास (२५)<br>
<br>
कुशेशय अधोक्षज गोविन्द जनार्दन<br>
मधुसूदन वामन नमस्ते।<br>
सहस्रशीर्षोऽसि सहस्रदृगसि सहस्रपादोऽसि <br>
त्वं कमलोऽसि महापुरुषोऽसि सहस्रबाहुरसि<br>
सहस्रमूर्तिरसि त्वं देवाः प्राहुः सहस्रवदनं (३०)<br>
ते नमस्ते।<br>
<br>
ॐ नमस्ते विश्वदेवेश विश्वभूः विश्वात्मक<br>
विश्वरूप विश्वसंभव त्वत्तो विश्वामिदमभवद्<br>
ब्राह्मणास्त्वन्मुखेभ्योऽभवन् क्षत्रिया दोःसंभूताः<br>
ऊरुयुग्माद् विशोऽभवन् शूद्राश्चरणकमलेभ्यः (३५)<br>
<br>
नाभ्या भवतोऽन्तरिक्षमजायत इन्द्राग्नीवक्त्रतो<br>
नेत्राद् भानुरभून्मनसः शशाङ्कः अहं प्रसादजस्तव<br>
क्रोधात् त्र्यम्बकः प्राणाज्जातो भवतो मातरिश्वा<br>
शिरसो द्यौरजायत श्रोत्राद् दिशो भूरियं चरणादभूत्श्रोत्रोद्भवादिशोभवतः स्वयंभोनक्षत्रास्तेजोद्भवाः (४०)<br>
<br>
मूर्त्तयश्चामूर्तयश्च सर्वे त्वत्तः समुद्भूताः।<br>
अतो विश्वात्मकोऽसि ॐ नमस्ते पुष्पहासोऽसि<br>
महाहासोऽसि परमोऽसि ॐकारोऽसि वषट्कारोऽसि<br>
स्वाहाकारोऽसि वौषट्कारोऽसि स्वधाकारोऽसि<br>
<br>
वेदमयोऽसि तीर्थमयोऽसि यजमानमयोऽसि (४५)<br>
यज्ञमयोऽसि सर्वधाताऽसि यज्ञभोक्ताऽसि<br>
शुक्रधाताऽसि भूर्द भुवर्द स्वर्द स्वर्णद गोद<br>
अमृतदोऽसीति। ॐ ब्रह्मादिरसि ब्रह्मयोऽसि<br>
यज्ञोऽसि वेदकामोऽसि वेद्योऽसि यज्ञधारोऽसि<br>
महामीनोऽसि महासेनोऽसि महाशिरा असि। (५०)<br>
<br>
नृकेसर्यसि होताऽसि होम्योऽसि हव्योऽसि हूयमानोऽसि <br>
हयमेधोऽसि पोताऽसि पावयिताऽसि पूतोऽसि<br>
पूज्योऽसि दाताऽसि हन्यमानोऽसि ह्रियमाणोऽसि<br>
हर्त्तासीति ॐ। नीतिरसि नेताऽसि अग्र्योऽसि<br>
विश्वधामाऽसि शुभाण्डोऽसि ध्रुवोऽसि आरणेयोऽसि (५५)<br>
<br>
ध्यानोऽसि ध्येयोऽसि ज्ञेयोऽसि ज्ञानोऽसि ज्ञानोऽसि यष्टाऽसि<br>
दानोऽसि भूमाऽसि ईक्ष्योऽसि ब्रह्माऽसि होताऽसि<br>
उद्गाताऽसि गतिमतां गतिरसि ज्ञानिनां ज्ञानमसि<br>
योगिनां योगोऽसि मोक्षगामिनां मोक्षोऽसि<br>
श्रीमतां श्रीरसि गृह्योऽसि पाताऽसि परमसि (६०)<br>
<br>
सोमोऽसि सूर्योऽसि दीक्षाऽसि दक्षिणाऽसि नरोऽसि<br>
त्रिनयनोऽसि महानयनोऽसि आदित्यप्रभवोऽसि<br>
सुरोत्तमोऽसि शुचिरसि शुक्रोऽसि नभोसि<br>
नभस्योऽसि इषोऽसि ऊर्जोऽसि सहोऽसि<br>
सहस्योऽसि तपोऽसि तपस्योऽसि मधुरसि (६५)<br>
<br>
माधवोऽसि कालोऽसि संक्रमोऽसि विक्रमोऽसि<br>
पराक्रमोऽसि अश्वग्रीवोऽसि महामेधोऽसि<br>
शंकरोऽसि हरीश्वोरोऽसि शंभुरसि ब्रह्मेशोऽसि<br>
सूर्योऽसि मित्रावरुणोऽसि प्राग्वंशकायोऽसि<br>
भूतादिरसि महाभूतोऽसि ऊर्ध्वकर्माऽसि कर्त्ताऽसि (७०)<br>
<br>
सर्वपापविमोचनोऽसि त्रिविक्रमोऽसि ॐनमस्ते<br>
<br>
पुलस्त्य उवाच।<br>
इत्थं स्तुतः पद्मभवेन विष्णुस्तपस्विभिश्चाद्भुतकार्मकारी।<br>
प्रोवाच देवं प्रपितामहं तु वरं वृणीष्वामलसत्त्ववृत्ते॥ ९३.१२<br>
<br>
तमब्रवीत् प्रीतियुतः पितामहो वरं ममेहाद्य विभो प्रयच्छ।<br>
रूपेण पुण्येन विभो ह्यनेन संस्थीयतां मद्भवने मुरारे॥ ९३.१३<br>
<br>
इत्थं वृते देववरेण प्रादात् प्रभुस्तथास्त्विति तमव्ययात्मा।<br>
तस्थौ हि रूपेण हि वामनेन संपूज्यमानः सदने स्वयंभोः॥ ९३.१४<br>
<br>
नृत्यन्ति तत्राप्सरसां समूह्य गायन्ति गीतानि सुरेन्द्रगायनाः।<br>
विद्याधरास्तूर्यवरांश्च वादयन् स्तुवन्ति देवासुरसिद्धसङ्घाः॥ ९३.१५<br>
<br>
ततः समाराध्य विभुं सुराधिपः पितामहो धौतमलः स शुद्धः।<br>
स्वर्गे विरिञ्चिः सदनात् सुपुष्पाण्यानीय पूजां प्रचकार विष्णोः॥ ९३.१६<br>
<br>
स्वर्गे सहस्रं स तु योजनानां विष्णोः प्रमाणेन हि वामनोऽभूत्<br>
तत्रास्य शक्रः प्रचकार पूजां स्वयंभुवस्तुल्यगुणां महर्षे॥ ९३.१७<br>
<br>
एतत् तवोक्तं भगवांस्त्रिविक्रमश्चकार यद् देवहितं महात्मा।<br>
रसातलस्थो दितिजश्चकार यत्तच्छृणुष्वाद्य वदामि विप्र॥ ९३.१८<br>
<br>
इति श्रीवामनपुराणे षट्षष्टितमोऽध्यायः ॥ ९३ ॥<br>
