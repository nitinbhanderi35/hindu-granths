<b>पुलस्त्य उवाच</b><br>
ततस्तु तां तत्र तदा वसन्तीं कात्यायनीं शैलवरस्य श्रृङ्गे।<br>
अपश्यतां दानवसत्तमौ द्वौ चण्डश्च मुण्डश्च तपस्विनीं ताम्।। १९.१<br>
<br>
दृष्ट्वैव शौलादवतीर्य शीघ्रमाजग्मतुः स्वभवनं सुरारी।<br>
दृष्ट्वोचतुस्तौ महिषासुरस्य दूताविदं चण्डमुण्डौ दितीशम्।। १९.२<br>
<br>
स्वस्थो भवान् किं त्वसुरेन्द्र साम्प्रतमागच्छ पश्याम च तत्र विन्ध्यम्।<br>
तत्रास्ति देवी सुमहानुभावा कन्या सुरूपा सुरसुन्दरीणाम्।। १९.३<br>
<br>
जितास्तया तोयधराऽलकैर्हि जितः शशङ्को वदनेन तन्व्या।<br>
नेत्रैस्त्रिभिस्त्रीणि हुताशनानि जितानि कण्ठेन जितस्तु शङ्खः।। १९.४<br>
<br>
स्तनौ सुवृत्तावथ मग्नचूचुकौ स्थितौ विजित्येव गजस्य कुम्भौ।<br>
त्वां सर्वजेतारमिति प्रतर्क्य कुचौ स्मरेणैव कृतौ सुदुर्गौ।। १९.५<br>
<br>
पीनाः सशस्त्राः परिघोपमाश्च भुजास्तथाऽष्टादश भान्ति तस्याः।<br>
पराक्रमं वै भवतो विदित्वा कामेन यन्त्रा इव ते कृतास्तु।। १९.६<br>
<br>
मध्यं च तस्यास्त्रिवलीतरङ्गं विभाति दैत्येन्द्र सुरोमराजि।<br>
भयातुरारोहणकातरस्य कामस्य सोपानमिव प्रयुक्तम्।। १९.७<br>
<br>
सा रोमराजी सुतरां हि तस्या विराजते पीनकुचावलग्ना।<br>
आरोहणे त्वद्भयकातरस्य स्वेदप्रवाहोऽसुर मन्मथस्य।। १९.८<br>
<br>
नाभिर्गभीरा सुतरां विभाति प्रदक्षिणाऽस्याः परिवर्तमाना।<br>
तस्यैव लावण्यगृहस्य मुद्रा कन्दर्पराज्ञा स्वयमेव दत्ता।। १९.९<br>
<br>
विभाति रम्यं जघनं मृगाक्ष्याः समन्ततो मेखलयाऽवजुष्टम्।<br>
मन्याम तं कामनराधिपस्य प्राकारगुप्तं नगरं सुदुर्गम्।। १९.१०<br>
<br>
वृत्तावरोमौ च मृदू कुमार्याः शोभेत ऊरू समनुत्तमौ हि।<br>
आवासनार्थं मकरध्वजेन जनस्य देशाविव सन्निविष्टौ।। १९.११<br>
<br>
तज्जानुयुग्मं महिषासुरेन्द्र अर्द्धोन्नतं भाति तथैव तस्याः।<br>
सृष्ट्वा विधाता हि निरूपणाय श्रान्तस्तथा हस्ततले ददौ हि।। १९.१२<br>
<br>
जङ्घे सुवृत्तेऽपि च रोमहीने शोभेत दैत्येश्वर ते तदीये।<br>
आक्रम्य लोकानिव मिर्मिताया रूपार्जितस्यैव कृताधरौ हि।। १९.१३<br>
<br>
पादौ च तस्याः कमलोदराभौ प्रयत्नतस्तौ हि कृतौ विधात्रा।<br>
आज्ञापि ताभ्यां नखरत्नमाला नक्षत्रमाला गगने यथैव।। १९.१४<br>
<br>
एवं स्वरूपा दनुनाथ कन्या महोग्रशस्त्राणि च धारयन्ती।<br>
दृष्ट्वा यथेष्टं न च विद्म का सा सुताऽथवा कस्यचिदेव बाला।। १९.१५<br>
<br>
तद्भूतले रत्नमनुत्तमं स्थितं स्वर्गं परित्यज्य महाऽसुरेन्द्र।<br>
गत्वाऽथ विन्ध्यं स्वयमेव पश्य कुरुष्व यत् तेऽभिमतं क्षमं च।। १९.१६<br>
<br>
श्रुत्वैव ताभ्यां महिषासुरस्तु देव्याः प्रवृत्तिं कमनीयरूपाम्।<br>
चक्रे मतिं नात्र विचारमस्ति इत्येवमुक्त्वा महिषोऽपि नास्ति।। १९.१७<br>
<br>
प्रागेव पुंसस्तु शुभाशुभानि स्थाने विधात्रा प्रतिपादितानि।<br>
यस्मिन् यथा यानि यतोऽथ विप्र स नीयते वा व्रजति स्वयं वा।। १९.१८<br>
<br>
ततोनु मुण्डं नमरं सचण्डे विडालनेत्रं सपिशङ्गबाष्कलम्।<br>
उग्रायुधं चिक्षुररक्तबीजौ समादिदेशाथ महासुरेन्द्रः।। १९.१९<br>
<br>
आहत्य भेरी रणकर्कशास्ते स्वर्गं परित्यज्य महीधरं तु।<br>
आगम्य मूले शिबिरं निवेश्य तस्थुश्च सज्जा दनुनन्दनास्ते।। १९.२०<br>
<br>
ततस्तु दैत्यो महिषासुरेण संप्रेषितो दानवयूथपालः।<br>
मयस्य पुत्रो रिपुसैन्यमर्दी स दुन्दुभिर्दुन्दुभिनिःस्वनस्तु।। १९.२१<br>
<br>
अभ्येत्य देवीं गगनस्थितोऽपि स दुन्दुभिर्वाक्यमुवाच विप्र।<br>
कुमारि दूतोऽस्मि महासुरस्य रम्भात्मजस्याप्रतिमस्य युद्धे।। १९.२२<br>
<br>
कात्यायनी दुन्दुभिमभ्युवाच एह्येहि दैत्येन्द्र भयं विमुच्य।<br>
वाक्यं च यद्रम्भसुतो बभाषे वदस्व तत्सत्यमपेतमोहः।। १९.२३<br>
<br>
तथोक्तवाक्ये दितिजः शिवायास्त्यज्याम्बरं भूमितले निषण्णः।<br>
सुखोपविष्टः परमासने च रम्भात्मजेनोक्तमुवाच वाक्यम्।। १९.२४<br>
<br>
<b>दुन्दुभिरुवाच</b><br>
एवं समाज्ञापयते सुरारिस्त्वां देवि दैत्यो महिषासुरस्तु।<br>
यथामरा हीनबलाः पृथिव्यां भ्रमन्ति युद्धे विजिता मया ते।। १९.२५<br>
<br>
स्वर्गं मही वायुपथाश्च वश्याः पातालमन्ये च महेश्वराद्याः।<br>
इन्द्रोऽस्मि रुद्रोऽस्मि दिवाकरोऽस्मि सर्वेषु लोकेष्वधिपोऽस्मि बाले।। १९.२६<br>
<br>
न सोऽस्ति नाके न महीतले वा रसातले देवभटोऽसुरो वा।<br>
यो मां हि संग्राममुपेयिवांस्तु भूतो न यक्षो न जिजीविषुर्यः।। १९.२७<br>
<br>
यान्येव रत्नानि महीतले वा स्वर्गेऽपि पातालतलेऽथ मुग्धे।<br>
सर्वाणि मामद्य समागतानि वीर्यार्जितानीह विशालनेत्रे।। १९.२८<br>
<br>
स्त्रीरत्नमग्र्यं भवती च कन्या प्राप्तोऽस्मि शैलं तव कारणेन।<br>
तस्माद् भजस्वेह जगत्पतिं मां पतिस्तवार्होऽस्मि विभुः प्रभुश्च।। १९.२९<br>
<br>
<b>पुलस्त्य उवाच</b><br>
इत्येवमुक्ता दितिजेन दुर्गा कात्यायनी प्राह मयस्य पुत्रम्।<br>
सत्यं प्रभुर्दानवराट् पृथिव्यां सत्यं च युद्धे विजितामराश्च।। १९.३०<br>
<br>
किं त्वस्ति दैत्येश कुलेऽस्मदीये धर्मो हि शुल्काख्य इति प्रसिद्धः।<br>
तं चेत् प्रदद्यान्महिषो ममाद्य भजामि सत्येन पतिं हयारिम्।। १९.३१<br>
<br>
श्रुत्वाऽथ वाक्यं मयजोऽब्रवीच्च शुल्कं वदस्वाम्बुजपत्रनेत्रे।<br>
दद्यात्स्वमूर्धानमपि त्वदर्थे किं नाम शुल्कं यदिहैव लभ्यम्।। १९.३२<br>
<br>
<b>पुलस्त्य उवाच</b><br>
इत्येवमुक्ता दनुनायकेन कात्यायनी सस्वनमुन्नदित्वा।<br>
विहस्य चैतद्वचनं बभाषे हिताय सर्वस्य चराचरस्य।। १९.३३<br>
<br>
<b>श्रीदेव्युवाच</b><br>
कुलेऽस्मदीये श्रृणु दैत्य शुल्कं कृतं हि यत्पूर्वतरैः प्रसह्य।<br>
यो जेष्यतेऽस्मत्कुलजां रणाग्रे तस्याः स भर्त्ताऽपि भविष्यतीति।। १९.३४<br>
<br>
<b>पुलस्त्य उवाच</b><br>
तच्छ्रुत्वा वचनं देव्या दुन्दुभिर्दानवेश्वरः।<br>
गत्वा निवेदयामास महिषाय यथातथम्।। १९.३५<br>
<br>
स चाभ्यगान्महातेजाः सर्वदैत्यपुरः सरः।<br>
आगत्य विन्ध्यशिखरं योद्धुकामः सरस्वतीम्।। १९.३६<br>
<br>
ततः सेनापतिर्दैत्यो चिक्षुरो नाम नारद।<br>
सेनाग्रगामिनं चक्रे नमरं नाम दानवम्।। १९.३७<br>
<br>
स चापि तेनाधिकृतश्चतुरङ्गं समूर्जितम्।<br>
बलैकदेशमादाय दुर्गा दुद्राव वेगितः।। १९.३८<br>
<br>
तमापतन्तं वीक्ष्याथ देवा ब्रह्मपुरोगमाः।<br>
ऊचुर्वाक्यं महादेवीं वर्म ह्याबन्ध चाम्बिके।। १९.३९<br>
<br>
अथोवाच सुरान् दुर्गा नाहं बध्नामि देवताः।<br>
कवचं कोऽत्र संतिष्ठेत् ममाग्रे दानवाधमः।। १९.४०<br>
<br>
यदा न देव्या कवचं कृतं शस्त्रनिबर्हणम्।<br>
तदा रक्षार्थमस्यास्तु विष्णुपञ्जरमुक्तवान्।। १९.४१<br>
<br>
सा तेन रक्षिता ब्रह्मन् दुर्गा दानवसत्तमम्।<br>
अवध्यं दैवतैः सर्वैर्महिषं प्रत्यनपीडयत्।। १९.४२<br>
<br>
एवं पुरा देववरेण शंभुना तद्वैष्णवं पञ्जरमायताक्ष्याः।<br>
प्रोक्तं तया चापि हि पादघातैर्निषूदितोऽसौ महिषासुरेन्द्रः।। १९.४३<br>
<br>
एवं प्रभावो द्विज विष्णुपञ्जरः सर्वासु रक्षास्वधिको हि गीतः।<br>
कस्तस्य कुर्याद् युधि दर्पहानिं यस्य स्थितश्चेतसि चक्रपाणिः।। १९.४४<br>
<br>
इति श्रीवामनपुराणे विंशोऽध्यायः ।। १९ ।।<br>
