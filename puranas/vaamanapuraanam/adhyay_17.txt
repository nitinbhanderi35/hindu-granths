<b>पुलस्त्य उवाच</b><br>
मासि चाश्वयुजे ब्रह्मन् यदा पद्मं जगत्पतेः।<br>
नाभ्या निर्याति हि तदा देवेष्वेतान्यथोऽभवन्॥ १७.१<br>
<br>
<sup id="cite_ref-1" class="reference"><a href="#cite_note-1">[१]</a></sup>कन्दर्पस्य कराग्रे तु कदम्बश्चारुदर्शनः।<br>
तेन तस्य परा प्रीतिः कदम्बेन विवर्द्धते॥ १७.२<br>
<br>
यक्षाणामधिपस्यापि मणिभद्रस्य नारद।<br>
वटवृक्षः समभवत् तस्मिंस्तस्य रतिः सदा॥ १७.३<br>
<br>
महेश्वरस्य हृदये धत्तूरविटपः शुभः।<br>
संजातः स च शर्वस्य रतिकृत् तस्य नित्यशः॥ १७.४<br>
<br>
ब्रह्मणो मध्यतो देहाञ्जातो मरकतप्रभः।<br>
खदिरः कण्टकी श्रेयानभवद्विश्वकर्मणः॥ १७.५<br>
<br>
गिरिजायाः करतले कुन्दगुल्मस्त्वजायत।<br>
गणाधिपस्य कुम्भस्थो राजते सिन्धुवारकः॥ १७.६<br>
<br>
यमस्य दक्षिणे पार्श्वे पालाशो दक्षिणोत्तरे।<br>
कृष्णोदुम्बरको रुद्राज्जातः क्षोभकरो वृषः॥ १७.७<br>
<br>
स्कन्दस्य बन्धुजीवस्तु रवेरश्वत्थ एव च।<br>
कात्यायन्याः शमीजाता बिल्वो लक्ष्म्याः करेऽभवत्॥ १७.८<br>
<br>
नागानां पतये ब्रह्मञ्छरस्तम्बो व्यजायत।<br>
वासुकेर्विस्तृते पुच्छे पृष्ठे दूर्वा सिता सिता॥ १७.९<br>
<br>
साध्यानां हृदये जातो वृक्षो हरितचन्दनः।<br>
एवं जातेषु सर्वेषु तेन तत्र रतिर्भवेत्॥ १७.१०<br>
<br>
तत्र रम्ये शुभे काले या शुक्लैकादशी भवेत्।<br>
तस्यां संपूजयेद् विष्णुं तेन खण्डोऽस्य पूर्यते॥ १७.११<br>
<br>
पुष्षैः पत्रैः फलैर्वापि गन्धवर्णरसान्वितैः।<br>
ओषधीभिश्च मुख्याभिर्यावत्स्याच्छरदागमः॥ १७.१२<br>
<br>
घृतं तिला व्रीहियवा हिरण्यकनकादि यत्।<br>
मणिमुक्ता प्रवालानि वस्त्राणि विविधानि च॥ १७.१३<br>
<br>
रसानि स्वादुकट्वम्लकषायलवणानि च।<br>
तिक्तानि च निवेद्यानि तान्यखण्डानि यानि हि॥ १७.१४<br>
<br>
तत्पूजार्थं प्रदातव्यं केशवाय महात्मने।<br>
यदा संवत्सरं पूर्णमखण्डं भवते गृहे॥ १७.१५<br>
<br>
कृतोपवासो देवर्षे द्वितीयेऽहनि संयतः।<br>
स्नानेन तेन स्नायीत येनाखण्डं हि वत्सरम्॥ १७.१६<br>
<br>
सिद्धार्तकैस्तिलैर्वापि तेनैवोद्वर्तनं स्मृतम्।<br>
हविषा पद्मनाभस्य स्नानमेव समाचरेत्।<br>
होमे तदेव गदितं दाने शक्तिर्निजा द्विज॥ १७.१७<br>
<br>
पूजयेताथ कुसुमैः पादादारभ्य केशवम्।<br>
धूपयेद् विविधं धूपं येन स्याद् वत्सरं परम्॥ १७.१८<br>
<br>
हिरण्यरत्नवासोभिः पूजयेत जगद् गुरुम्।<br>
रागखाण्डवचोष्याणि हविष्याणि निवेदयेत्॥ १७.१९<br>
<br>
ततः संपूज्य देवेशं पद्मनाभं जगद् गुरुम्।<br>
विज्ञापयेन्मुनिश्रेष्ठ मन्त्रेणानेन सुव्रत॥ १७.२०<br>
<br>
नमोऽस्तु ते पद्मनाभ पद्माधव महाद्युते।<br>
धर्मार्थकाममोक्षणि त्वखण्डानि भवन्तु मे॥ १७.२१<br>
<br>
विकासिपद्मपत्राक्ष यथाऽखण्डोसि सर्वतः।<br>
तेन सत्येन धर्माद्य अखण्डाः सन्तु केशव॥ १७.२२<br>
<br>
एवं संवत्सरं पूर्णं सोपवासो जितेन्द्रियः।<br>
अखण्डं पारयेद् ब्रह्मन् व्रतं वै सर्ववस्तुषु॥ १७.२३<br>
<br>
अस्मिंश्चीर्णे व्रतं व्यक्तं परितुष्यन्ति देवताः।<br>
धर्मार्थकाममोक्षाद्यास्त्वक्षयाः संभवन्ति हि॥ १७.२४<br>
<br>
एतानि ते मयोक्तानि व्रतान्युक्तानि कामिभिः।<br>
प्रवक्ष्याम्यधुना त्वेतद्वैष्णवं पञ्जरं शुभम्॥ १७.२५<br>
<br>
नमो नमस्ते गोविन्द चक्रं गृह्य सुदर्शनम्।<br>
प्राच्यां रक्षस्व मां विष्णो त्वामहं शरणं गतः॥ १७.२६<br>
<br>
गदां कौमोदकीं गृह्य पद्मनाभामितद्युते।<br>
याम्यां रक्षस्व मां विष्णो त्वामहं शरणं गतः॥ १७.२७<br>
<br>
हलमादाय सौनन्दं नमस्ते पुरषोत्तम।<br>
प्रतीच्यां रक्ष मे विष्णो भवन्तं शरणं गतः॥ १७.२८<br>
<br>
मुसलं शातनं गृह्य पुण्डरीकाक्ष रक्ष माम्।<br>
उत्तरस्यां जगन्नाथ भवन्तं शरणं गतः॥ १७.२९<br>
<br>
शार्ङ्गमादाय च धनुरस्त्रं नारायणं हरे।<br>
नमस्ते रक्ष रक्षघ्न ऐशान्यां शरणं गतः॥ १७.३०<br>
<br>
पाञ्चजन्यं महाशङ्खमन्तर्बोध्यं च पङ्कजम्।<br>
प्रगृह्य रक्ष मां विष्णो आग्नेय्यां यज्ञसूकर॥ १७.३१<br>
<br>
चर्म सूर्यशतं गृह्य खङ्गं चन्द्रमसं तथा।<br>
नैर्ऋत्यां मां च रक्षस्व दिव्यमूर्ते नृकेसरिन्॥ १७.३२<br>
<br>
वैजयन्तीं प्रगृह्य त्वं श्रीवत्सं कण्ठभूषणम्।<br>
वायव्यां रक्ष मां देव अश्वशीर्ष नमोऽस्तु ते॥ १७.३३<br>
<br>
वैनतेयं समारुह्य अन्तरिक्षे जनार्दन।<br>
मां त्वं रक्षाजित सदा नमस्ते त्वपराजति॥ १७.३४<br>
<br>
विशालाक्षं समारुह्य रक्ष मां त्वं रसातले।<br>
अकूपार नमस्तुभ्यं महामोह नमोऽस्तु ते॥ १७.३५<br>
<br>
करशीर्षाङ्‌घ्रपर्वेषु तथाऽष्टबाहुपञ्जरम्।<br>
कृत्वा रक्षस्व मां देव नमस्ते पुरुषोत्तम॥ १७.३६<br>
<br>
एतदुक्तं भगवता वैष्णवं पञ्जरं महत्।<br>
पुरा रक्षार्थमीशेन कात्यायन्या द्विजोत्तम॥ १७.३७<br>
<br>
नाशयामास सा यत्र दानवं महिषासुरम्।<br>
नमरं रक्तबीजं च तथान्यान् सुरकण्टकान्॥ १७.३८<br>
<br>
<b>नारद उवाच</b><br>
काऽसौ कात्यायानी नाम या जघ्ने महिषासुरम्।<br>
नमरं रक्तबीजं च तथाऽन्यान् कुरकण्टकान्॥ १७.३९<br>
<br>
कश्चासौ महिषो नाम कुले जातश्च कस्य सः।<br>
कश्चासौ रक्तबीजाख्यो नमरः कस्य चात्मजः।<br>
एतद्विस्तरतस्तात यथावद् वक्तुमर्हसिः॥ १७.४०<br>
<br>
<b>पुलस्त्य उवाच</b><br>
श्रूयतां संप्रवक्ष्यामि कथां पापप्रणाशिनीम्।<br>
सर्वदा वरदा दुर्गा येयं कात्यायनी मुने॥ १७.४१<br>
<br>
पुराऽसुरवरौ रौद्रौ जगत्क्षोभकरावुभौ।<br>
रम्भश्चैव करम्भश्च द्वावास्तां सुमहाबलौ॥ १७.४२<br>
<br>
तावपुत्रौ च देवर्षे पुत्रार्थं तेपतुस्तपः।<br>
बहून् वर्षगणान् दैत्यौ स्थितौ पञ्चनदे जले॥ १७.४३<br>
<br>
तत्रैको जलमध्यस्थो द्वितीयोऽप्यग्निपंचमी।<br>
करम्भश्चैव रम्भश्च यक्षं मालवटं प्रति॥ १७.४४<br>
<br>
एकं निमग्नं सलिले ग्राहरूपेण वासवः।<br>
चरणाभ्यां समादाय निजघान यथेच्छया॥ १७.४५<br>
<br>
ततो भ्रातरि नष्टे च रम्भः कोपपरिप्लुतः।<br>
वह्नौ स्वशीर्षं संछिद्य होतुमैच्छन् महाबलः॥ १७.४६<br>
<br>
ततः प्रगृह्य केशेषु खङ्गं च रविसप्रभम्।<br>
छेत्तुकामो निजं शीर्षं वह्निना प्रतिषेधितः॥ १७.४७<br>
<br>
उक्तश्च मा दैत्यवर नाशयात्मानमात्मना।<br>
दुस्तरा परवध्याऽपि स्ववध्याऽप्यतिदुस्तरा॥ १७.४८<br>
<br>
यच्च प्रार्थयसे वीर तद्ददामि यथेप्सितम्।<br>
मा म्रियस्व मृतस्येह नष्टा भवति वै कथा॥ १७.४९<br>
<br>
ततोऽब्रवीद् वचो रम्भो वरं चेन्मे ददासि हि।<br>
त्रैलोक्यविजयी पुत्रः स्यान्मे त्वत्तेजसाऽधिकः॥ १७.५०<br>
<br>
अजेयो दैवतैः सर्वैः पुंभिर्दैत्यैश्च पावक।<br>
महाबलो वायुरिव कामरूपी कृतास्त्रवित्॥ १७.५१<br>
<br>
तं प्रोवाच कविर्ब्रह्मन् बाडमेवं भविष्यति।<br>
यस्यां चित्तं समालम्बि करिष्यसि ततः सुतः॥ १७.५२<br>
<br>
इत्येवमुक्तो देवेन वह्निना दानवो ययौ।<br>
द्रष्टुं मालवटं यक्षं यक्षैश्च परिवारितम्॥ १७.५३<br>
<br>
तेषां पद्मनिधिस्तत्र वसते नान्यचेतनः।<br>
गजश्च महिषाश्चाश्वा गावोऽजाविपरिप्लुताः॥ १७.५४<br>
<br>
तान् दृष्ट्वैव तदा चक्रे भावं दानवपार्थिवः।<br>
महिष्यां रूपयुक्तायां त्रिहायण्यां तपोधन॥ १७.५५<br>
<br>
सा समागाच्च दैत्येन्द्रं कामयन्ती तरस्विनी।<br>
स चापि गमनं चक्रे भवितव्यप्रचोदितः॥ १७.५६<br>
<br>
तस्यां समभवद् गर्भस्तां प्रगृह्याथ दानवः।<br>
पातालं प्रविवेशाथ ततः स्वभवनं गतः॥ १७.५७<br>
<br>
दृष्टश्च दानवैः सर्वैः परित्यक्तश्च बन्धुभिः।<br>
अकार्यकारकेत्येवं भूयो मालव़टं गतः॥ १७.५८<br>
<br>
साऽपि तेनैव पतिना महिषी चारुदर्शना।<br>
समं जगाम तत् पुण्यं यक्षमण्डलमुत्तमम्॥ १७.५९<br>
<br>
ततस्तु वसतस्तस्य श्यामा सा सुषुवे मुने।<br>
अजीजनत् सुतं शुभ्रं महिषं कामरूपिणम्॥ १७.६०<br>
<br>
एतामृतुमतीं जातां महिषोऽन्यो ददर्श ह।<br>
सा चाभ्यगाद् दितिवरं रक्षन्ती शीलमात्मनः॥ १७.६१<br>
<br>
तमुन्नामितनासं च महिषं वीक्ष्य दानवः।<br>
खङ्ग निष्कृष्य तरसा महिषं समुपाद्रवत्॥ १७.६२<br>
<br>
तेनापि दैत्यस्तीक्ष्णाभ्यां श्रृङ्गाभ्यां हृदि ताडितः।<br>
निर्भिन्नहृदयो भूमौ निपपात ममार च ॥ १७.६३<br>
<br>
मृते भर्तरि सा श्यामा यक्षाणां शरणं गता।<br>
रक्षिता गुह्यकैः साध्वी निवार्य महिषं ततः॥ १७.६४<br>
<br>
ततो निवारितो यक्षैर्हयारिर्मदनातुरः।<br>
निपपात सरो दिव्यं ततो दैत्योऽभवन्मृतः॥ १७.६५<br>
<br>
नमरो नाम विख्यातो महाबलपराक्रमः।<br>
यक्षानाश्रित्य तस्थौ स कालयन् श्वापदान् मुने॥ १७.६६<br>
<br>
स च दैत्येश्वरो यक्षैर्मालवटपुरस्सरैः।<br>
चितामारोपितः सा च श्यामा तं चारुहत् पतिम्॥ १७.६७<br>
<br>
ततोऽग्निमध्यादुत्तस्थौ पुरुषो रौद्रदर्शनः।<br>
व्यद्रावयत् स तान् यक्षान् खङ्गपाणिर्भयंकरः॥ १७.६८<br>
<br>
ततो हतास्तु महिषाः सर्व एव महात्मना।<br>
ऋते संरक्षितारं हि महिषं रम्भनन्दनम्॥ १७.६९<br>
<br>
स नामतः स्मृतो दैत्यो रक्तबीजो महामुने।<br>
योऽजयत् सर्वतो देवान् सेन्द्ररुद्रार्कमारुतान्॥ १७.७०<br>
<br>
एवं प्रभावा दनुपुंगवास्ते तेजोऽधिकस्तत्र बभौ हयारिः।<br>
राज्येऽभिषिक्तश्च महाऽसुरेन्द्रैर्विनिर्जितैः शम्बरतारकाद्यैः॥ १७.७१<br>
<br>
अशक्नुवद्भिः सहितैश्च देवैः सलोकपालैः सहुताशभास्करैः।<br>
स्थानानि त्यक्तानि शशीन्द्रभास्करैर्धर्मश्च दूरे प्रतियोजितश्च॥ १७.७२<br>
<br>
इति श्रीवामनपुराणे अष्टादशोऽध्यायः ॥ १७ ॥<br>
