श्रीभगवानुवाच॥<br>
आद्यं मात्स्यं महद्रूपं संस्थितं मानसे ह्रदे।<br>
सर्वपापक्षयकरं कीर्तनस्पर्शनादिभिः॥ ९०.१<br>
<br>
कौर्ममन्यत्सन्निधानं कोशिक्यां पापनाशनम्।<br>
हयशीर्षं च कृष्णांशे गोविन्दं हस्तिनापुरे॥ ९०.२<br>
<br>
त्रिविक्रमं च कालिन्द्यां लिङ्गभेदे भवं विभुम्।<br>
केदारे माधवं शौरिं कुब्जाम्रे हृष्टमूर्धजम्॥ ९०.३<br>
<br>
नारायणं बदर्यां च वाराहे गरुडासनम्।<br>
जयेशं भद्रकर्णे च विपाशायां द्विजप्रियम्॥ ९०.४<br>
<br>
<sup id="cite_ref-1" class="reference"><a href="#cite_note-1">[१]</a></sup>रूपधारमिरावत्यां कुरुक्षेत्रे कुरुध्वजम्।<br>
कृतशौचे नृसिंहं च गोकर्णे विश्वकर्मिणम्॥ ९०.५<br>
<br>
प्राचीने कामपालं च पुण्डरीकं महाम्भसि।<br>
विशाखयूपे ह्यजितं हंसं हंसपदे तथा॥ ९०.६<br>
<br>
पयोष्णायामखण्डं च वितस्तायां कुमारिलम्।<br>
मणिमत्पर्वते शंभुं ब्रह्मण्ये च प्रजापतिम्॥ ९०.७<br>
<br>
मधुनद्यां चक्रधरं शूलबाहुं हिमालये।<br>
विद्धि विष्णुं मुनिश्रेष्ट स्थितमोषधिसानुनि॥ ९०.८<br>
<br>
भृगुतुङ्गे सुवर्णाक्षं नैमिषे पीतवाससम्।<br>
गयायां गोपतिं देवं गदापाणिनमीश्वरम्॥ ९०.९<br>
<br>
<sup id="cite_ref-2" class="reference"><a href="#cite_note-2">[२]</a></sup>त्रैलोक्यनाथं वरदं गोप्रतारे कुशेशयम्।<br>
अर्द्धनारीश्वरं पुण्ये माहेन्द्रे दक्षिणे गिरौ॥ ९०.१०<br>
<br>
गोपालमुत्तरे नित्यं महेन्द्रे सोमपीथिनम्।<br>
वैकुण्ठमपि सह्याद्रौ पारियात्रऽपराजितम्॥ ९०.११<br>
<br>
कशेरुदेशे देवेशं विश्वरूपं तपोधनम्।<br>
मलयाद्रौ च सौगन्धिं विन्ध्यपादे सदाशिवम्॥ ९०.१२<br>
<br>
<sup id="cite_ref-3" class="reference"><a href="#cite_note-3">[३]</a></sup>अवन्तिविषये विष्णुं निषधेष्वमरेश्वरम्।<br>
पाञ्चालिकं च ब्रह्मर्षे पाञ्चालेषु व्यवस्थितम्॥ ९०.१३<br>
<br>
महोदये हयग्रीवं प्रयागे योगशायिनम्। <br>
स्वयंभुवं मधुवते अयोगन्धिं च पुष्करे॥ ९०.१४<br>
<br>
तथैव विप्रप्रवर वाराणस्यां च केशवम्।<br>
अविमुक्तकमत्रैव लोलश्चात्रैव गीयते॥ ९०.१५<br>
<br>
पद्मायां पद्मकिरणं समुद्रे वडवासुखम्।<br>
कुमारधारे बाह्लीशं कार्तिकेयं च बर्हिणम्॥ ९०.१६<br>
<br>
अजेशे शंभुमनघं स्थाणुं च कुरुजाङ्गले।<br>
वनमालिनमाहुर्मां किष्किन्धावासिनो जनाः॥ ९०.१७<br>
<br>
वीरं कुवलायारूढं शङ्खचक्रगदाधरम्।<br>
श्रीवत्साङ्कमुदाराङ्गं नर्मदायां श्रियः पतिम्॥ ९०.१८<br>
<br>
माहिष्मत्यां त्रिनयनं तत्रैव च हुताशनम्।<br>
अर्बुदे च त्रिसौपर्ण क्ष्माधरं सूकराचले॥ ९०.१९<br>
<br>
त्रिणाचिकेतं ब्रह्मर्षे प्रभासे च कपर्दिनम्।<br>
तथैवात्रापि विख्यातं तृतीयं शशिशेखरम्॥ ९०.२०<br>
<br>
उदये शशिनं सूर्यं ध्रुवं च त्रितयं स्थितम्।<br>
हेमकूटे हिरण्याक्षं स्कन्दं शरवणे मुने॥ ९०.२१<br>
<br>
महालये स्मृतं रुद्रमुत्तरेषु कुरुष्वथ।<br>
पद्मनाभं मुनिश्रेष्ठ सर्वसौख्यप्रदायकम्॥ ९०.२२<br>
<br>
सप्तगोदावरे ब्रह्मन् विख्यातं हाटकेश्वरम्।<br>
तत्रैव च महाहंसं प्रयागेऽपि वटेश्वरम्॥ ९०.२३<br>
<br>
शोणे च रुक्मकवचं कुण्डिने घ्राणतर्पणम्।<br>
भिल्लीवने महायोगं माद्रेषु पुरुषोत्तमम्॥ ९०.२३<br>
<br>
प्लक्षावतरणे विश्वं श्रीनिवासं द्विजोत्तम<br>
शूर्पारके चतुर्बाहुं मगधायां सुधापतिम्॥ ९०.२५<br>
<br>
गिरिव्रजे पशुपतिं श्रीकण्ठं यमुनातटे।<br>
वनस्पतिं समाख्यातं दण्डकारण्यवासिनम्॥ ९०.२६<br>
<br>
कालिञ्जरे नीलकण्ठं सरय्वां शंभुमुत्तमम्।<br>
हंसयुक्तं महाकोश्यां सर्वपापप्रणाशनम्॥ ९०.२७<br>
<br>
गोकर्णे दक्षिणे शर्वं वासुदेवं प्रजामुखे।<br>
विन्घ्यश्रृङ्गे महाशौरिं कन्थायां मधुसूदनम्॥ ९०.२८<br>
<br>
त्रिकूटशिखरे ब्रह्मन् चक्रपाणिनमीश्वरम्।<br>
लौहदण्डे हृषीकेशं कोसलायां मनोहरम्॥ ९०.२९<br>
<br>
महाबाहुं सुराष्ट्रे च नवराष्ट्रे यशोधरम्।<br>
भूधरं देवकानद्यां विदेहायां कुशप्रियम्॥ ९०.३०<br>
<br>
गोमत्यां छादितगदं शङ्खोद्धारे च शङ्खिनम्।<br>
सुनेत्रं सैन्धवारण्ये शूरं शूरपुरे स्थितम्॥ ९०.३१<br>
<br>
रुद्राख्यं च हिरण्वत्यां वीरभद्रं त्रिविष्टपे।<br>
<sup id="cite_ref-4" class="reference"><a href="#cite_note-4">[४]</a></sup>शङ्कुकर्णं च भीमायां भीमं शालवने विदुः॥ ९०.३२<br>
<br>
विश्वामित्रं च गदितं कैलासे वृषभध्वजम्।<br>
महेशं महिलाशैले कामरूपे शशिप्रभम्॥ ९०.३३<br>
<br>
बलभ्यामपि गोमित्रं कटाहे पङ्कजप्रियम्।<br>
उपेन्द्रं सिंहलद्वीपे शक्राह्वे कुन्दमालिनम्॥ ९०.३३<br>
<br>
रसातले च विख्यातं सहस्रशिरसं मुने।<br>
कालाग्निरुद्रं तत्रैव तथाऽन्यं कृत्तिवाससम्॥ ९०.३५<br>
<br>
सुतले कूर्ममचलं वितले पङ्कजासनम्।<br>
महातले गुरो ख्यातं देवेशं छागलेश्वरम्॥ ९०.३६<br>
<br>
तले सहस्रचरणं सहस्रभुजमीश्वरम्।<br>
सहस्राक्षं परिख्यातं मुसलाकृष्टदानवम्॥ ९०.३७<br>
<br>
पाताले योगिनामीशं स्थितञ्च हरिशंकरम्।<br>
धरातले कोकनदं मेदिन्यां चक्रपाणिनम्॥ ९०.३८<br>
<br>
भुवर्लोके च गरुडं स्वर्लोके विष्णुमव्ययम्।<br>
महर्ल्लोके तथाऽगस्त्यं कपिलं च जने स्थितम्॥ ९०.३९<br>
<br>
तपोलोकेऽखिलं ब्रह्मन् वाङ्मयं सत्यसंयुतम्।<br>
ब्रह्माणं ब्रह्मलोके च सप्तमे वै प्रतिष्ठितम्॥ ९०.४०<br>
<br>
सनातनं तथा शैवे परं ब्रह्म च वैष्णवे।<br>
अप्रतर्क्यं निरालम्बे निराकाशे तपोमयम्॥ ९०.४१<br>
<br>
जम्बुद्वीपे चतुर्बाहुं कुशद्वीपे कुशेशयम्।<br>
प्लक्षद्वीपे मुनिश्रेष्ठ ख्यातं गरुडवाहनम्॥ ९०.४२<br>
<br>
पद्मनाभं तथा क्रौञ्चे शाल्मले वृषभध्वजम्।<br>
सहस्रांशुः स्थितः शाके धर्मराट् पुष्करे स्थितः॥ ९०.४३<br>
<br>
तथा पृथिव्यां ब्रह्मर्षे शालग्रामे स्थितोऽस्मयहम्।<br>
सजलस्थलपर्यन्तं चरेषु स्तावरेषु च॥ ९०.४४<br>
<br>
एतानि पुण्यानि ममालयानि ब्रह्मन् पुराणानि सनातनानि।<br>
धर्मप्रदानीह महौजसानि संकीर्तनीयान्यघनाशनानि॥ ९०.४५<br>
<br>
संकीर्तनात् स्मरणाद् दर्शनाच्च संस्पर्शनादेव च देवतायाः।<br>
धर्मार्थकामाद्यपवर्गमेव लभन्ति देवा मनुजाः ससाध्याः। ९०.४६<br>
<br>
एतानि तुभ्यं विनिवेदितानि ममालयानीह तपोमयानि।<br>
उत्तिष्ठ गच्छामि महासुरस्य यज्ञं सुराणां हि हिताय विप्र॥ ९०.४७<br>
<br>
पुलस्त्य उवाच॥<br>
इत्येवमुक्त्वा वचनं महर्षे विष्णुर्भरद्वाजमृषिं महात्मा।<br>
विलासलीलागमनो गिरीन्द्रात् स चाभ्यगच्छत् कुरुजाङ्गलं हि॥ ९०.४८<br>
<br>
इति श्रीवामनपुराणे त्रिषष्टितमोऽध्यायः ॥ ९० ॥<br>
