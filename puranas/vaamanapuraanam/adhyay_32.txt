ऋषय ऊचुः।<br>
कथमेषा समुत्पन्ना नदीनामुत्तमा नदी ।<br>
सरस्वती महाभागा कुरुक्षेत्रप्रवाहिनी १ ।<br>
कथं सरः समासाद्य कृत्वा तीर्थानि पार्श्वतः ।<br>
प्रयाता पश्चिमामाशां दृश्यादृश्यगतिः शुभा ।<br>
एतद् विस्तरतो ब्रूहि तीर्थवंशं सनातनम् २ ।<br>
लोमहर्षण उवाच।<br>
प्लक्षवृक्षात् समुद्भूता सरिच्छ्रेष्ठा सनातनी ।<br>
सर्वपापक्षयकरी स्मरणादेव नित्यशः ३ ।<br>
सैषा शैलसहस्राणि विदार्य च महानदी ।<br>
प्रविष्टा पुण्यतोयोघा वनं द्वैतमिति स्मृतम् ४ ।<br>
तस्मिन् प्लक्षे स्थितां दृष्ट्वा मार्कण्डेयो महामुनिः ।<br>
प्रणिपत्य तदा मूर्ध्ना तुष्टावाथ सरस्वतीम् ५ ।<br>
त्वं देवि सर्वलोकानां माता देवारणिः शुभा ।<br>
सदसद् देवि यत्किञ्चिन्मोक्षदाय्यर्थवत् पदम् ६ ।<br>
तत् सर्वं त्वयि संयोगि योगिवद् देवि संस्थितम् ।<br>
अक्षरं परमं देवि यत्र सर्वं प्रतिष्ठितम् ।<br>
अक्षरं परमं ब्रह्म विश्वं चैतत् क्षरात्मकम् ७ ।<br>
दारुण्यवस्थितो वह्निर्भूमौ गन्धो यथा ध्रुवम् ।<br>
तथा त्वयि स्थितं ब्रह्म जगच्चेदमशेषतः ८ ।<br>
ॐकाराक्षरसंस्थानं यत् तद् देवि स्थिरास्थिरम् ।<br>
तत्र मात्रात्रयं सर्वमस्ति यद् देवि नास्ति च ९ ।<br>
त्रयो लोकास्त्रयो वेदास्त्रैविद्यं पावकत्रयम् ।<br>
त्रीणि ज्योतींषि वर्गाश्च त्रयो धर्मादयस्तथा १० ।<br>
त्रयो गुणास्त्रयो वर्णास्त्रयो देवास्तथा क्रमात् ।<br>
त्रैधातवस्तथावस्थाः पितरश्चैवमादयः ११ ।<br>
एतन्मात्रात्रयं देवि तव रूपं सरस्वति ।<br>
विभिन्नदर्शनामाद्यां ब्रह्मणो हि सनातनीम् १२ ।<br>
सोमसंस्था हविःसंस्था पाकसंस्था सनातनी ।<br>
तास्त्वदुच्चारणाद् देवि क्रियन्ते ब्रह्मवादिभिः १३ ।<br>
अनिर्देश्यपदं त्वेतदर्द्धमात्राश्रितं परम् ।<br>
अविकार्यक्षयं दिव्यं परिणामविवर्जितम् १४ ।<br>
तवैतत् परमं रूपं यन्न शक्यं मयोदितुम् ।<br>
न चास्येन न वा जिह्वाताल्वोष्ठादिभिरुच्यते १५ ।<br>
स विष्णुः स वृषो ब्रह्मा चन्द्रा र्कज्योतिरेव च ।<br>
विश्वावासं विश्वरूपं विश्वात्मानमनीश्वरम् १६ ।<br>
साङ्ख्यसिद्धान्तवेदोक्तं बहुशाखास्थिरीकृतम् ।<br>
अनादिमध्यनिधनं सदसच्च सदेव तु १७ ।<br>
एकं त्वनेकधाप्येकभाववेदसमाश्रितम् ।<br>
अनाख्यं षड्गुणाख्यं च बह्वाख्यं त्रिगुणाश्रयम् १८ ।<br>
नानाशक्तिविभावज्ञं नानाशक्तिविभावकम् ।<br>
सुखात् सुखं महात्सौख्यं रूपं तत्त्वगुणात्मकम् १९ ।<br>
एवं देवि त्वया व्याप्तं सकलं निष्कलं च यत् ।<br>
अद्वैतावस्थितं ब्रह्म यच्च द्वैते व्यवस्थितम् २० ।<br>
येऽर्था नित्या ये विनश्यन्ति चान्ये येऽर्थाः स्थूला ये तथा सन्ति सूक्ष्माः ।<br>
ये वा भूमौ येऽन्तरिक्षेऽन्यतो वा तेषां देवि त्वत्त एवोपलब्धिः ।<br>
२१ ।<br>
यद्वा मूर्तं यदमूर्तं समस्तं यद्वा भूतेष्वेकमेकं च किञ्चित् ।<br>
यच्च द्वैते व्यस्तभूतं च लक्ष्यं तत्संबद्धं।<br>
त्वत्स्वरैर्व्यञ्जनैश्च २२ ।<br>
एवं स्तुता तदा देवी विष्णोर्जिह्वा सरस्वती ।<br>
प्रत्युवाच महात्मानं मार्कण्डेयं महामुनिम् ।<br>
यत्र त्वं नेष्यसे विप्र तत्र यास्याम्यतन्द्रि ता २३ ।<br>
मार्कण्डेय उवाच।<br>
आद्यं ब्रह्मसरः पुण्यं ततो रामह्रदः स्मृतः ।<br>
कुरुणा ऋषिणा कृष्टं कुरुक्षेत्रं ततः स्मृतम् ।<br>
तस्य मध्येन वै गाढं पुण्या पुण्यजलावहा २४ ।<br>
इति श्रीवामनपुराणे सरोमाहात्म्ये द्वात्रिंशत्तमोऽध्यायः।<br>
<br>
<br>
