पुलस्त्य उवाच।।<br>
इरावतीमनुप्राप्य पुण्यां तामृषिकन्यकाम्।<br>
स्नात्वा संपूजयामास चैत्राष्टम्यां जनार्दनम्।। ८१.१<br>
<br>
नक्षत्रपुरुषं तीर्त्वा व्रतं पुण्यप्रदं शुचिः।<br>
जगाम स कुरुक्षेत्रं प्रह्लादो दानवेश्वरः।। ८१.२<br>
<br>
ऐरावतेन मन्त्रेण चक्रतीर्थं सुदर्शनम्।<br>
उपामन्त्र्य ततः सस्नौ वेदोक्तविधिना मुने।। ८१.३<br>
<br>
उपोष्य क्षणदां भक्त्या पूजियत्वा कुरुध्वजम्।<br>
कृतशौचौ जगामाथ द्रष्टुं पुरुषकेसरिम्।। ८१.४<br>
<br>
स्नात्वा तु देविकायां च नृसिंहं प्रतिपूज्य च।<br>
तत्रोष्य रजनीमेकां गोकर्णं दानवो ययौ।। ८१.५<br>
<br>
तस्मिन् स्नात्वा तथा प्राचीं पूज्येशं विश्वकर्मिणम्।<br>
प्राचीने चापरे दैत्यो द्रष्टुं कामेश्वरं ययौ।। ८१.६<br>
<br>
तत्र स्नात्वा च दृष्ट्वा च पूजयित्वा च शंकरम्।<br>
द्रष्टुं ययौ च प्रह्लादः पुण्डरीकं महाम्भसि।। ८१.७<br>
<br>
तत्र स्नात्वा च दृष्ट्वा च संतर्प्य पितृदेवताः।<br>
पुण्डरीकं च संपूज्य उवास दिवसत्रयम्।। ८१.८<br>
<br>
विशाखयूपे तदनु दृष्ट्वा देवं तथाजितम्।<br>
स्नात्वा तथा कृष्णतीर्थे त्रिरात्रं न्यवसच्छुचिः।। ८१.९<br>
<br>
ततो हंसपदे हंसं दृष्ट्वा संपूज्य चेश्वरम्।<br>
जगामासौ पयोष्णायामखण्डं द्रष्टुमीश्वरम्।। ८१.१०<br>
<br>
स्नात्वा पयोष्ण्याः सलिले पूज्याखण्डं जगत्पतिम्।<br>
द्रष्टुं जगाम मतिमान् वितस्तायां कुमारिलम्।। ८१.११<br>
<br>
तत्र स्नात्वाऽर्च्य देवेशं वालखिल्यैर्मरीचिषैः।<br>
आराध्यामानं यद्यत्र कृतं पापप्रणाशनम्।। ८१.१२<br>
<br>
यत्र सा सुरभिर्देवी स्वसुतां कपिलां शुभाम्।<br>
देवप्रियार्थमसृजद्धितार्थं जगतस्तथा।। ८१.१३<br>
<br>
तत्र देवह्रदे स्नात्वा शंभुं संपूज्य भक्तितः।<br>
विधिवद्दधि च प्राश्य मणिमन्तं ततो ययौ।। ८१.१४<br>
<br>
तत्र तीर्थवरे स्नात्वा प्राजापत्ये महामतिः।।<br>
ददर्श शंभुं ब्रह्माणं देवेशं च प्रजापतिम्।। ८१.१५<br>
<br>
विधानतस्तु तान् देवान् पूजयित्वा तपोधन।<br>
षड्‌रात्रं तत्र च स्थित्वा जगाम मधुनन्दिनीम्।। ८१.१६<br>
<br>
मधुमत्सलिले स्नात्वा देवं चक्रधरं हरम्।<br>
शूलबाहुं च गोविन्दं ददर्श दनुपुंगवः।। ८१.१७<br>
<br>
नारद उवाच।।<br>
किमर्थं भगवान् शम्भुर्दधाराथ सुदर्शनम्।<br>
शूलं तथा वासुदेवो ममैतद् ब्रूहि पृच्छतः।। ८१.१८<br>
<br>
पुलस्त्य उवाच।।<br>
श्रूयतां कथयिष्यामि कथामेतां पुरातनीम्।<br>
कथयामास यां विष्णुर्भविष्यमनवे पुरा।। ८१.१९<br>
<br>
जलोद्भवो नाम महासुरेन्द्रो घोरं स तप्त्वा तप उग्रवीर्यः।<br>
आराधयामास विरञ्चिमारात् स तस्य तुष्टो वरदो बभूव।। ८१.२०<br>
<br>
देवासुराणामजयो महाहवे निजैश्च शस्त्रैरमरैरवध्यः।<br>
ब्रह्मर्षिशापैश्च निरीप्सितार्थो जले च वह्नौ स्वगुणोपहर्त्ता।। ८१.२१<br>
<br>
एवं प्रभावो दनुपुंगवोऽसौ देवान् महर्षीन् नृपतीन् समग्रान्।<br>
आबाधमानो विचचार भूम्यां सर्वाः क्रिया नाशयदुग्रमूर्तिः।। ८१.२२<br>
<br>
ततोऽमरा भूमिभवाः सभूपाः जग्मुः शरण्यं हरिमीशितारम्।<br>
तैश्चापि सार्द्धं भगवाञ्जगाम हिमालयं यत्र हरस्त्रिनेत्रः।। ८१.२३<br>
<br>
संमन्त्र्य देवर्षिहितं च कार्यं मतिं च कृत्वा निधनाय शत्रोः।<br>
निजायुधानां च विपर्ययं तौ देवाधिपौ चक्रतुरुग्रकर्मिणौ।। ८१.२४<br>
<br>
ततश्चासौ दानवो विष्णुशर्वौ समायातौ तज्जिघांसू सुरेशौ।<br>
मत्वाऽजेयौ शत्रुभिर्घोररुपौ भयास्तोये निम्नगायां विवेश।। ८१.२५<br>
<br>
ज्ञात्वा प्रनष्टं त्रिदिवेन्द्रशत्रुं नदीं विशालां मधुमत्सुपुण्याम्।<br>
द्वयोः सशस्त्रौ तटयोर्हरीशौ प्रच्छन्नमूर्ती सहसा बभूवतुः।। ८१.२६<br>
<br>
जलोद्भवश्चापि जलं विमुच्य ज्ञात्वा गतौ शंकरवासुदेवौ।<br>
दिशस्समीक्ष्य भयकातराक्षो दुर्गं हिमाद्रिं च तदारुरोह।। ८१.२७<br>
<br>
महीध्रश्रृङ्गोपरि विष्णुशम्भू चञ्चूर्यमाणं स्वरिपुं च दृष्ट्वा।<br>
वेगादुभौ दुद्रुवतुः सशस्त्रौ विष्णुस्त्रिशूली गिरिशश्च चक्री।। ८१.२८<br>
<br>
ताभ्यां स दृष्टस्त्रिदशोत्तमाभ्यां चक्रेण शूलेन च बिन्नदेहः।<br>
पपात शैलात् तपनीयवर्णो यथान्तरिक्षाद् विमला च तारा।। ८१.२९<br>
<br>
एवं त्रिशूलं च दधार विष्णुश्चक्रं त्रिनेत्रोऽप्यरिसूदनार्थम्।<br>
यत्राघहन्त्री ह्यभवद् वितस्ता हराङ्घ्रिपाताच्छिशिराचलात्तु।। ८१.३०<br>
<br>
तत्प्राप्य तीर्थं त्रिदशाधिपाभ्यां पूजां च कृत्वा हरिशंकराभ्याम्।<br>
उपोष्य भक्त्या हिमवन्तमागाद् द्रष्टुं गिरीशं शिवविष्णुगुप्तम्।। ८१.३१<br>
<br>
तं समभ्यर्च्च विधिवद् दत्त्वा दानं द्विजातिषु।<br>
विस्तृते हिमवत्पादे भृगुतुङ्गं जगाम सः।। ८१.३२<br>
<br>
यत्रेश्वरो देववरस्य विष्णोः प्रादाद्रथाङ्गप्रवरायुधं वै।<br>
येन प्रचिच्छेद त्रिधैव शंकरं जिज्ञासमानोऽस्त्रबलं महात्मा।। ८१.३३<br>
<br>
इति श्रीवामनपुराणे पञ्चपञ्चाशोऽध्यायः ।। ८१ ।।<br>
