दण्ड उवाच।।<br>
चित्राङ्गदायास्त्वरजे तत्र सत्या यथासुखम्।<br>
स्मरन्त्याः सुरथं वीरं महान् कालः समभ्यगात्।। ६४.१<br>
<br>
विश्वकर्माऽपि मुनिना शप्तो वानरतां गतः।<br>
न्यपतन्मेरुशिखराद् भूपृष्ठं विधिचोदितः।। ६४.२<br>
<br>
वनं घोरं सुगुल्माढ्यं नदीं शालूकिनीमनु।<br>
शाल्वेयं पर्वतश्रेष्ठं समावसति सुन्दरि।। ६४.३<br>
<br>
तत्रासतोऽस्य सुचिरं फलमूलान्यथाश्नतः।<br>
कालोऽत्यगाद् वरारोहे बहुवर्षगणो वने।। ६४.४<br>
<br>
एकदा दैत्यशार्दूलः कन्दराख्यः सुतां प्रियाम्।<br>
प्रतिगृह्य समभ्यागात् ख्यातां देववतीमिति।। ६४.५<br>
<br>
तां च तद् वनमायान्तीं समं पित्रा वराननाम्।<br>
ददर्श वानरश्रेष्ठः प्रजग्राह बलात् करे।। ६४.६<br>
<br>
ततो गृहीतां कपिना स दैत्यः स्वसुतां शुभे।<br>
कन्दरो वीक्ष्य संक्रुद्धः खड्गमुद्यम्य चाद्रवत्।। ६४.७<br>
<br>
तमापतन्तं दैत्येन्द्रं दृष्ट्वा शाखामृगो बली।<br>
तथैव सह चार्वङ्ग्या हिमाचलमुपागतः।। ६४.८<br>
<br>
ददर्श च महादेवं श्रीकण्ठं यमुनातटे।<br>
तस्याविदूरे गहनमाश्रमं ऋषिवर्जितम्।। ६४.९<br>
<br>
तस्मिन् महाश्रमे पुण्ये स्थाप्य देववतीं कपिः।<br>
न्यमज्जत स कालिन्द्यां पश्यतो दानवस्य हि।। ६४.१०<br>
<br>
सोऽजानत् तां मृतां पुत्रीं समं शाखामृगेण हि।<br>
जगाम च महातेजाः पातालं निलयं निजम्।। ६४.११<br>
<br>
स चापि वानरो देव्या कालिन्द्या वेगतो हृतः।<br>
नीतः शिवेति विख्याते देशं शुभजनावृतम्।। ६४.१२<br>
<br>
ततस्तीर्त्वाऽथ वेगेन स कपिः पर्वतं प्रति।<br>
गन्तुकामो महातेजा यत्र न्यस्ता सुलोचना।। ६४.१३<br>
<br>
अथापश्यत् समायान्तमञ्जनं गुह्यकोत्तमम्।<br>
नन्दयन्त्या समं पुत्र्या गत्वा जिगमिषुः कपिः।। ६४.१४<br>
<br>
तां दृष्ट्वाऽमन्यत श्रीमान् सेयं देववती ध्रुवम्।<br>
तन्मे वृथा श्रमो जातो जलमज्जनसंभवः।। ६४.१५<br>
<br>
इति संचिन्तयन्नेव समाद्रवत सुन्दरीम्।<br>
सा तद् भयाच्च न्यपतन्नदीं चैव हिरण्वतीम्।। ६४.१६<br>
<br>
गुह्यको वीक्ष्य तनयां पतितामापगाजले।<br>
दुःखशोकसमाक्रान्तो जगामाञ्जनपर्वतम्।। ६४.१७<br>
<br>
तत्रासौ तप आस्थाय मौनव्रतधरः शुचिः।<br>
समास्ते वै महातेजाः संवत्सरगणान् बहून्।। ६४.१८<br>
<br>
नन्दयन्त्यपि वेगेन हिरण्वत्याऽपवाहिता।<br>
नीता देशं महापुण्यं कोशलं साधुभिर्युतम्।। ६४.१९<br>
<br>
गच्छन्ती सा च रुदती ददृशे वटपादपम्।<br>
प्ररोहप्रावृततनुं जटाधरमिवेश्वरम्।। ६४.२०<br>
<br>
तं दृष्ट्वा विपुलच्छायं विशश्राम वरानना।<br>
उपविष्टा शिलापट्टे ततो वाचं प्रशुश्रवे।। ६४.२१<br>
<br>
न सोऽस्ति पुरुषः कश्चिद् यस्तं ब्रूयात् तपोधनम्।<br>
यथा स तनयस्तुभ्यमुद्बद्धो वटपादपे।। ६४.२२<br>
<br>
सा श्रुत्वा तां तदा वाणीं विस्पष्टाक्षरसंयुताम्।<br>
तिर्यगूर्ध्वमधश्चैव समन्तादवलोकयत्।। ६४.२३<br>
<br>
ददृशे वृक्षशिखरे शिशुं पञ्चाब्दिकं स्थितम्।<br>
पिङ्गलाभिर्जटाभिस्तु उद्बद्धं यत्नतः शुभे।। ६४.२४<br>
<br>
तं विब्रुवन्तं दृष्ट्वैव नन्दयन्ती सुदुःखिता।<br>
प्राह केनासि बद्धस्त्वं नन्दयन्ती सुदुःखिता।<br>
प्राह केनासि बद्धस्त्वं पापिना वद बालक।। ६४.२५<br>
<br>
स तामाह महाभागे बद्धोऽस्मि कपिना वटे।<br>
जटास्वेवं सुदुष्टेन जीवामि तपसो बलात्।। ६४.२६<br>
<br>
पुरोन्मत्तपुरेत्येव तत्र देवो महेश्वरः।<br>
तत्रास्ति तपसो राशिः पिता मम ऋतध्वजः।। ६४.२७<br>
<br>
तस्यास्मि जपमानस्य महायोगं महात्मनः।<br>
जातोऽलिवृन्दसंयुक्तः सर्वशास्त्रविशारदः।। ६४.२८<br>
<br>
ततो मामब्रवीत् तातो नाम कृत्वा शुभानने।<br>
जाबालीति परिख्याय तच्छृणुष्व शुभानने।। ६४.२९<br>
<br>
पञ्चवर्षसहस्राणि बाल एव भविष्यसि।<br>
दशवर्षसहस्राणि कुमारत्वे चरिष्यसि।। ६४.३०<br>
<br>
विंशतिं यौवनस्थायी वीर्येण द्विगुणं ततः।<br>
पञ्चवर्षशतान् बालो भोक्ष्यसे बन्धनं दृढम्।। ६४.३१<br>
<br>
दशवर्षशतान्येव कौमारे कायपीडनम्।<br>
यौवने पारमान् भोगान् द्विसहस्रसमास्तथा।। ६४.३२<br>
<br>
चत्वारिंशच्छतान्येव वार्धके क्लेशमुत्तमम्।<br>
लप्स्यसे भूमिशय्याढ्‌यं कदन्नाशनभोजनम्।। ६४.३३<br>
<br>
इत्येवमुक्तः पित्राऽहं बालः पञ्चाब्ददेशिकः।<br>
विचरामि महीपृष्ठं गच्छन् स्नातुं हिरण्वतीम्।। ६४.३४<br>
<br>
ततोऽपश्यं कपिवरं सोऽवदन्मां क्व यास्यसि।<br>
इमां देववतीं गृह्यं मूढ न्यस्तां महाश्रमे।। ६४.३५<br>
<br>
ततोऽसौ मां समादाय विस्फुरन्तं प्रयत्नतः।<br>
वटाग्रेऽस्मिन्नुद्बबन्ध जटाभिरपि सुन्दरि।। ६४.३६<br>
<br>
तथा च रक्षा कपिना कृता भीरु निरन्तरैः।<br>
लतापाशैर्महायन्त्रमधस्ताद् दुष्टबुद्धिना।। ६४.३७<br>
<br>
अभेद्योऽयमनाक्रम्य उपरिष्टात् तथाप्यधः।<br>
दिशां मुकेषु सर्वेषु कृतं यन्त्रं लतामयम्।। ६४.६४<br>
<br>
संयम्य मां कपिवरः प्रयातोऽमरपर्वतम्।<br>
यथेच्छया मया दृष्टमेतत् ते गदितं शुभे।। ६४.३९<br>
<br>
भवती का महारण्ये ललना परिवर्जिता।<br>
समायाता सुचार्वङ्गी केन सार्थेन मां वद।। ६४.४०<br>
<br>
साऽब्रवीदञ्जनो नाम गुह्यकेन्द्रः पिता मम।<br>
नन्दयन्तीति मे नाम प्रम्लोचागर्भसंभवा।। ६४.४१<br>
<br>
तत्र मे जातके प्रोक्तमृषिणा मुद्गलेन हि।<br>
इयं नरेन्द्रमहिषी भविष्यति न संशयः।। ६४.४२<br>
<br>
तद्वाक्यसमकालं च व्यनदद् देवदुन्दुभिः।<br>
शिवा चाशिवनिर्घोषा ततो भूयोऽब्रवीन्मुनिः।। ६४.४३<br>
<br>
न संदेहो नरपतेर्महाराज्ञी भविष्यति।<br>
महान्तं संशयं घोरं कन्याभावे गमिष्यसि।<br>
ततो जगाम स ऋषिरेवमुक्त्वा वचोऽद्भुतम्।। ६४.४४<br>
<br>
पिता मामपि चादाय समागन्तुमथैच्छत।<br>
तीर्थं ततो हिरण्वत्यास्तीरात् कपिरथोत्पतत्।। ६४.४५<br>
<br>
तद् भयाच्च मया ह्यात्मा क्षिप्तः सागरगाजले।<br>
तयाऽस्मि देशमानीता इमं मानुषवर्जितम्।। ६४.४६<br>
<br>
श्रुत्वा जाबालिरथ तद् वचनं वै तयोदितम्।<br>
प्राह सुन्दरि गच्छस्व श्रीकण्ठं यमुनातटे।। ६४.४७<br>
<br>
तत्रागच्छति मध्याह्ने मत्पिता शर्वमर्चितुम्।<br>
तस्मै निवेदयात्मानं तत्र श्रेयोऽधिलप्स्यसे।। ६४.४८<br>
<br>
ततस्तु त्वरिता काले नन्दयन्ती तपोनिधिम्।<br>
परित्राणार्थमगमद्धिमाद्रेर्यमुनां नदीम्।। ६४.४९<br>
<br>
सा त्वदीर्घेण कालेन कन्दमूलफलाशना।<br>
संप्राप्ता शंकरस्थानं यत्रागच्छति तापसः।। ६४.५०<br>
<br>
ततः सा देवदेवेशं श्रीकण्ठं लोकवन्दितम्।<br>
प्रतिवन्द्य ततोऽपश्यदक्षरांस्तान्महामुने।। ६४.५१<br>
<br>
तेषामर्थं हि विज्ञाय सा तदा चारुहासिनी।<br>
तज्जाबाल्युदितं श्लोकमलिखच्चान्यमात्मनः।। ६४.५२<br>
<br>
मुद्गलेनास्मि गदिता राजपत्नी भविष्यति।<br>
सा चावस्थामिमां प्राप्ता कश्चिन्मां त्रातुमीश्वरः।। ६४.५३<br>
<br>
इत्युल्लिख्य शिलापट्टे गता स्नातुं यमस्वसाम्।<br>
ददृशे चाश्रमवरं मत्तकोकिलनादितम्।। ६४.५४<br>
<br>
ततोऽमन्यत सात्रर्षिर्नूनं तिष्ठति सत्तमः।<br>
इत्येवं चिन्तयन्ती सा संप्रविष्टा महाश्रमम्।। ६४.५५<br>
<br>
ततो ददर्श देवाभां स्थितां देववतीं शुभाम्।<br>
संशुष्कास्यां चलन्नेत्रां परिम्लानामिवाब्जिनीम्।। ६४.५६<br>
<br>
सा चापतन्तीं ददृशे यक्षजां दैत्यनन्दिनी।<br>
केयमित्येव संचिन्त्य समुत्थाय स्थिताभवत्।। ६४.५७<br>
<br>
ततोऽन्योन्यं समालिङ्ग्य गाढं गाढं सुहृत्तया।<br>
पप्रच्छतुस्तथान्योऽयं कथयामासतुस्तदा।। ६४.५८<br>
<br>
ते परिज्ञाततत्त्वार्थे अन्योन्यं ललनोत्तमे।<br>
समासीने कथाभिस्ते नानारूपाभिरादरात्।। ६४.५९<br>
<br>
एतस्मिन्नन्तरे प्राप्तः श्रीकण्ठं स्नातुमादरात्।<br>
स तत्त्वज्ञो मुनिश्रेष्ठो अक्षराण्यवलोकयन्।। ६४.६०<br>
<br>
स दृष्ट्वा वाचयित्वा च तमर्थमधिगम्य च।<br>
मुहूर्तं ध्यानमास्थाय व्यजानाच्च तपोनिधिः।। ६४.६१<br>
<br>
ततः संपूज्य देवेशं त्वरया स ऋतध्वजः।<br>
अयोध्यामगमत् क्षिप्रं द्रष्टुमिक्ष्वाकुमीश्वरम्।। ६४.६२<br>
<br>
तं दृष्ट्वा नृपतिश्रेष्ठं तापसो वाक्यमब्रवीत्।<br>
श्रूयतां नरशार्दूल विज्ञप्तिर्मम पार्थिव।। ६४.६३<br>
<br>
मम पुत्रो गुणैर्युक्तः सर्वशास्त्रविशारदः।<br>
उद्बद्धः कपिना राजन् विषयान्ते तवैव हि।। ६४.६४<br>
<br>
तं हि मोचयितुं नान्यः शक्तस्त्वत्तनयादृते।<br>
शकुनिर्नाम राजेन्द्र स ह्यस्त्रविधिपारगः।। ६४.६५<br>
<br>
तन्मुनेर्वाक्यमाकर्ण्य पिता मम कृशोदरि।<br>
आदिदेश प्रियं पुत्रं शकुनिं तापसान्वये।। ६४.६६<br>
<br>
ततः स प्रहितः पित्रा भ्राता मम महाभुजः।<br>
संप्राप्तो बन्धनोद्देशं समं हि परमर्षिणा।। ६४.६७<br>
<br>
दृष्ट्वा न्यग्रोधमत्युच्चं प्ररोहास्तृतदिङ्मुखम्।<br>
ददर्श वृक्षशिखरे उद्बद्धमृषिपुत्रकम्।। ६४.६८<br>
<br>
ताश्च सर्वाल्लतापाशान् दृष्टवान् स समंततः।<br>
दृष्ट्वा स मुनिपुत्रं तं स्वजटासंयतं वटे।। ६४.६९<br>
<br>
धनुरादाय बलवानधिज्यं स चकार ह।<br>
लाघवादृषिपुत्रं तं रक्षंश्चिच्छेदमार्गणैः।। ६४.७०<br>
<br>
कपिना यत् कृतं सर्वं लतापाशं चतुर्दिशम्।<br>
पञ्चवर्षशते काले गते शक्तस्तदा शरैः।। ६४.७१<br>
<br>
लताच्छन्नं ततस्तूर्णमारुरोह मुनिर्वटम्।<br>
प्राप्तं स्वपितरं दृष्ट्वा जाबालिः संयतोऽपि सन्।। ६४.७२<br>
<br>
आदरात् पितरं मूर्ध्ना ववन्दत विधानतः।<br>
संपरिष्वज्य स मुनिर्मूर्ध्न्याघ्राय सुतं ततः।। ६४.७३<br>
<br>
उन्मोचयितुमारब्धो न शशाक सुसंयतम्।<br>
ततस्तूर्णं धनुर्न्यस्य बाणांश्च शकुनिर्बली।। ६४.७४<br>
<br>
आरुरोह वटं तूर्णं जटा मोचयितुं तदा।<br>
न च शक्नोति संच्छन्नं दृढं कपिवरेण हि।। ६४.७५<br>
<br>
यदा न शकिता स्तेन संप्रमोचयितुं जटाः।<br>
तदाऽवतीर्णः शकुनिः सहितः परमर्षिणा।। ६४.७६<br>
<br>
जग्राह च धनुर्बाणांश्चकार शरमण्डपम्।<br>
लाघवादर्द्धचन्द्रैस्तां शाखां चिच्छेद स त्रिधा।। ६४.७७<br>
<br>
शाखया कृत्तया चासौ भारवाही तपोधनः।<br>
शरसोपानमार्गेण अवतीर्णोऽथ पादपात्।। ६४.७८<br>
<br>
तस्मिंस्तदा स्वे तनये ऋतध्वजस्त्राते नरेन्द्रस्य सुतेन धन्विना।<br>
जाबालिना भारवहेन संयुतः समाजगामाथ नदीं स सूर्यजाम्।। ६४.७९<br>
<br>
इति श्रीवामनपुराणे अष्टात्रिंशोऽध्यायः ।।<br>
<br>
<br>
<br>
