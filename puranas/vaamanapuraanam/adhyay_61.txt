<br>
ब्रह्मोवाच॥<br>
परदाराभिगमनं पापीयांसोपसेवनम्।<br>
पारुष्यं सर्वभूतानां प्रथमं नरकं स्मृतम्॥ ६१.१<br>
फलस्तेयं महापापं फलहीनं तथाऽटनम्।<br>
छेदनं वृक्षजातीनां द्वितीयं नरकं स्मृतम्॥ ६१.२<br>
वर्ज्यादानं तथा दुष्टमवध्यवधबन्धनम्।<br>
विवादमर्थहेतूत्थं तृतीयं नरकं स्मृतम्॥ ६१.३<br>
भयदं सर्वसत्त्वानां भवभूति विनाशनम्।<br>
भ्रंशनं निजधर्माणां चतुर्थं नरकं स्मृतम्॥ ६१.४<br>
मारणं मित्रकौटिल्यं मिथ्याऽभिशपनं च यत्।<br>
मिष्टैकाशनमित्युक्तं पञ्चमं तु नृपाचनम्॥ ६१.५<br>
यन्त्रः फलादिहरणं यमनं योगनाशनम्।<br>
यानयुग्यस्य हरणं षष्ठमुक्तं नृपाचनम्॥ ६१.६<br>
राजभागहरं मूढं राजजायानिषेवणम्।<br>
राज्ये त्वहितकारित्वं सप्तमं निरयं स्मृतम्॥ ६१.७<br>
लुब्धत्वं लोलुपत्वं च लब्धधर्मार्थनाशनम्।<br>
लालासंकीर्णमेवोक्तमष्टमं नरकं स्मृतम्॥ ६१.८<br>
विप्रोष्यं ब्रह्महरणं ब्राह्मणानां विनिन्दनम्।<br>
विरोधं बन्धुभिश्चोक्तं नवमं नरपाचनम्॥ ६१.९<br>
शिष्टाचारविनाशं च शिष्टद्वेषं शिशोर्वधम्।<br>
शास्त्रस्तेयं धर्मनाशं दशमं परिकीर्तितम्॥ ६१.१०<br>
षडङ्गनिधनं घोरं षाङ्गुण्यप्रतिषेधनम्।<br>
एकादशममेवोक्तं नरकं सद्भिरुत्तमम्॥ ६१.११<br>
सत्सु नित्यं सदा वैरमनाचारमसत्क्रिया।<br>
संस्कारपरिहीनत्वमिदं द्वादशमं स्मृतम्॥ ६१.१२<br>
हानिर्धर्मार्थकामानामपवर्गस्य हारणम्।<br>
संभेदः संविदामेतत् त्रयोदशममुच्यते॥ ६१.१३<br>
कृपणं धर्महीनं च यद् वर्ज्यं यच्च वह्निदम्।<br>
चतुर्दशममेवोक्तं नरकं तद् विगर्हितम्॥ ६१.१४<br>
अज्ञानं चाप्यसूयत्वमशौचमशुभावहम्।<br>
स्मृतं तत् पञ्चदशममसत्यवचनानि च॥ ६१.१५<br>
आलस्यं वै षोडशममाक्रोशं च विशेषतः।<br>
सर्वस्य चाततायित्वमावासेष्वग्निदीपनम्॥ ६१.१६<br>
इच्छा च परदारेषु नरकाय निगद्यते।<br>
ईर्ष्याभावश्च सत्येषु उद्धृत्तं तु विगर्हितम्॥ ६१.१७<br>
एतैस्तु पापैः पुरुषः पुन्नमाद्यैर्न संशयः।<br>
संयुक्तः प्रीणयेद् देवं संतत्या जगतः पतिम्॥ ६१.१८<br>
प्रीतः सृष्ट्या तु शुभया स पापाद्येन मुच्यते।<br>
पुंनामनरकं घोरं विनाशयति सर्वतः॥ ६१.१९<br>
एतस्मात् कारणात् साध्य सुतः पुत्रेति गद्यते।<br>
अतः परं प्रवक्ष्यामि शेषपापस्य लक्षणम्॥ ६१.२०<br>
ऋणं देवर्षिभूतानां मनुष्याणां विशेषतः।<br>
पितॄणां च द्विजश्रेष्ठ सर्ववर्णेषु चैकता॥ ६१.२१<br>
ओंकारादपि निर्वृत्तिः पापकार्यकृतश्च यः।<br>
मत्स्यादश्च महापापमगम्यागमनं तथा॥ ६१.२२<br>
घृतादिविक्रयं घोरं चण्डालादिपरिग्रहः।<br>
स्वदोषाच्छादनं पापं परदोषप्रकाशनम्॥ ६१.२३<br>
मत्सरित्वं वाग्दुष्टत्वं निष्ठुरत्वं तथा परम्।<br>
टाकित्वं तालवादित्वं नाम्ना वाचाऽप्यधर्मजम्॥ ६१.२४<br>
दारुणत्वमधार्मिक्यं नरकावहमुच्यते।<br>
एतैश्च पापैः संयुक्तः प्रीणयेद् यदि शंकरम्॥ ६१.२५<br>
ज्ञानाधिकमशेषेण शेषपापं जयेत् ततः।<br>
शारीरं वाचिकं यत् तु मानसं कायिकं तथा॥ ६१.२६<br>
पितृमातृकृतं यच्च कृतं यच्चाश्रितैर्नरैः।<br>
भ्रातृभिर्बान्धवैश्चापि तस्मिन् जन्मनि धर्मज॥ ६१.२७<br>
तत्सर्वं विलयं याति स धर्मः सुतशिष्ययोः।<br>
विपरीते भवेत् साध्य विपरीतः पदक्रमः॥ ६१.२८<br>
तस्मात् पुत्रश्च शिष्यश्च विधातव्यौ विपश्चिता।<br>
एतदर्थमभिध्याय शिष्याच्छ्रेष्ठतरः सुतः।<br>
शेषात् तारयते शिष्यः सर्वतोऽपि हि पुत्रकः॥ ६१.२९<br>
पुलस्त्य उवाच॥<br>
पितामहवचः श्रुत्वा साध्यः प्राह तपोधनः।<br>
त्रिः सत्यं तव पुत्रोऽहं देव योगं वदस्व मे॥ ६१.३०<br>
तमुवाच महायोगी त्वन्मातापितरौ यदि।<br>
दास्येते च ततः सूनुर्दायादो मेऽसि पुत्रक॥ ६१.३१<br>
सनत्कुमारः प्रोवाच दायादपरिकल्पना।<br>
येयं हि भवता प्रोक्ता तां मे व्याख्यातुमर्हसि॥ ६१.३२<br>
तदुक्तं साध्यमुख्येन वाक्यं श्रुत्वा पितामहः।<br>
प्राह प्रहस्य भगवान् श्रुणु वत्सेति नारद॥ ६१.३३<br>
ब्रह्मोवाच॥<br>
औरसः क्षेत्रजश्चैव दत्तः कृत्रिम एव च।<br>
गूढोत्पन्नोऽपविद्धश्च दायादा बान्धवास्तु षट्॥ ६१.३४<br>
अमीषु षट्षु पुत्रेषु ऋणपिण्डधनक्रियाः।<br>
गोत्रसाम्यं कुले वृत्तिः प्रतिष्ठा शाश्वती तथा॥ ६१.३५<br>
कानीनश्च सहोढश्च क्रीतः पौनर्भवस्तथा।<br>
स्वयंदत्तः पारशवः षड्दायादबन्धवाः॥ ६१.३६<br>
अमीभिर्ऋणपिण्डादिकथा नैवेह विद्यते।<br>
नामधारका एवेह न गोत्रकुलसंमताः॥ ६१.३७<br>
तत् तस्य वचनं श्रुत्वा ब्रह्मणः सनकाग्रजः।<br>
उवाचैषां विशेषं मे ब्रह्मन् व्याख्यातुमर्हसि॥ ६१.३८<br>
ततोऽब्रवीत् सुरपतिर्विशेषं श्रृणु पुत्रक।<br>
औरसो यः स्वयं जातः प्रतिबिम्बमिवात्मनः॥ ६१.३९<br>
क्लीबोन्मत्ते व्यसनिनि पत्यौ तस्याज्ञया तु या।<br>
भार्या ह्यनातुरा पुत्रं जनयेत् क्षेत्रजस्तु सः॥ ६१.४०<br>
मातापितृभ्यां यो दत्तः स दत्तः परिगीयते।<br>
मित्रपुत्रं मित्रदत्तं कृत्रिमं प्राहुरुत्तमाः॥ ६१.४१<br>
न ज्ञायते गृहे केन जातस्त्विति स गूढकः।<br>
बाह्यतः स्वयमानीतः सोऽपविद्धः प्रकीर्तितः॥ ६१.४२<br>
कन्याजातस्तु कानीनः सगर्भोढः सहोढकः।<br>
मूल्यैर्गृहीतः क्रीतः स्याद् द्विविधः स्यात् पुनर्भवः॥ ६१.४३<br>
दत्त्वैकस्य च या कन्या हृत्वाऽन्यस्य प्रदीयते।<br>
तज्जालस्तनयो ज्ञेयो लोके पौनर्भवो मुने॥ ६१.४४<br>
दुर्भिक्षे व्यसने चापि येनात्मा विनिवेदितः।<br>
स स्वयंदत्त इत्युस्तथान्यः कारणान्तरैः॥ ६१.४५<br>
ब्राह्मणस्य सुतः शूद्र्यां जायते यस्तु सुव्रत।<br>
ऊढायां वाप्यनूढायां स पारशव उच्यते॥ ६१.४६<br>
एतस्मात् कारणात् पुत्र न स्वयं दातुमर्हसि।<br>
स्वमात्मानं गच्छ शीघ्रं पितरौ समुपाह्वय॥ ६१.४७<br>
ततः स मातापितरौ सस्मार वचनाद् विभोः।<br>
तावाजग्मतुरीशानं द्रष्टुं वै दम्पती मुने॥ ६१.४८<br>
धर्मोऽहिंसा च देवेशं प्रणिपत्य न्यषीदताम्।<br>
उपविष्टौ सुखासीनौ साध्यो वचनमब्रवीत्॥ ६१.४९<br>
सनत्कुमार उवाच॥<br>
योगं जिगमिषुस्तात ब्रह्माणं समचूचुदम्।<br>
स चोक्तवान् मां पुत्रार्थे तस्मात् त्वं दातुमर्हसि॥ ६१.५०<br>
तावेवमुक्तौ पुत्रेण योगाचार्यं पितामहम्।<br>
उक्तवन्तौ प्रभोऽयं हि आवयोस्तनयस्तव॥ ६१.५१<br>
अद्यप्रभृत्ययं पुत्रस्तव ब्रह्मन् भविष्यति।<br>
इत्युक्त्वा जग्मतुर्स्तूर्णं येनैवाभ्यागतौ यथा॥ ६१.५२<br>
पितामहोऽपि तं पुत्रं साध्यं सद्विनयान्वितम्।<br>
सनत्कुमारं प्रोवाच योगं द्वादशपत्रकम्॥ ६१.५३<br>
शिखासंस्थं तु ओङ्कारं मेषोऽस्य शिरसि स्थितः।<br>
मासो वैशाखनामा च प्रथमं पत्रकं स्मृतम्॥ ६१.५४<br>
नकारो मुखसंस्थो हि वृषस्तत्र प्रकीर्तितः।<br>
ज्येष्ठमासाश्च तत्पत्रं द्वितीयं परिकीर्तितम्॥ ६१.५५<br>
मोकारो भुजयोर्युग्मं मिथुनस्तत्र संस्थितः।<br>
मासो आषाढनामा च तृतीयं पत्रकं स्मृतम्॥ ६१.५६<br>
भकारं नेत्रयुगलं तत्र कर्कटकः स्थितः।<br>
मासः श्रावण इत्युक्तश्चतुर्थं पत्रकं स्मृतम्॥ ६१.५७<br>
गकारं हृदयं प्रोक्तं सिंहो वसति तत्र च।<br>
मासो भाद्रस्तथा प्रोक्तः पञ्चमं पत्रकं स्मृतम्॥ ६१.५८<br>
वकारं कवचं विद्यात् कन्या तत्र प्रतिष्ठिता।<br>
मासश्चाश्वयुजो नाम षष्ठं तत् पत्रकं स्मृतम्॥ ६१.५९<br>
तेकारमस्त्रग्रामं च तुलाराशिः कृताश्रयः।<br>
मासश्च कार्तिको नाम सप्तमं पत्रकं स्मृतम्॥ ६१.६०<br>
वाकारं नाभिसंयुक्तं स्थितस्तत्र तु वृश्चिकः।<br>
मासो मार्गशिरो नाम त्वष्टमं पत्रकं स्मृतम्॥ ६१.६१<br>
सुकारं जघनं प्रोक्तं तत्रस्थश्च धनुर्धरः।<br>
पौषेति गदितो मासो नवमं परिकीर्तितम्॥ ६१.६२<br>
देकारश्चोरुयुगलं मकरोऽप्यत्र संस्थितः।<br>
माघो निगदितो मासः पत्रकं दशमं स्मृतम्॥ ६१.६३<br>
वाकारो जनुयुग्मं च कुम्भस्तत्रादिसंस्थितः।<br>
पत्रकं फाल्गुनं प्रोक्तं तदेकादशमुत्तमम्॥ ६१.६४<br>
पादौ यकारो मीनोऽपि स चैत्रे वसते मुने।<br>
इदं द्वादशमं प्रोक्तं पत्रं वै केशवस्य हि॥ ६१.६५<br>
द्वादशारं तथा चक्रं षष्णाभि द्वियुतं तथा।<br>
त्रिव्यूहमेकमूर्तिश्च तथोक्तः परमेश्वरः॥ ६१.६६<br>
एतत् तवोक्तं देवस्य रूपं द्वादशपत्रकम्।<br>
यस्मिन् ज्ञाते मुनिश्रेष्ठ न भूयो मरणं भवेत्॥ ६१.६७<br>
द्वितीयमुक्तं सत्त्वाढ्यं चतुर्वर्णं चतुर्मुखम्।<br>
चतुर्बाहुमुदाराङ्गं श्रीवत्सधरमव्ययम्॥ ६१.६८<br>
तृतीयस्तमसो नाम शेषमूर्तिः सहस्रपात्।<br>
सहस्रवदनः श्रीमान् प्रजाप्रलयकारकः॥ ६१.६९<br>
चतुर्थो राजसो नाम रक्तवर्णश्चतुर्मुखः।<br>
द्विभुजो धारयन् मालं सृष्टिकृच्चादिपूरुषः॥ ६१.७०<br>
अव्यक्तात् संभवन्त्येते त्रयो व्यक्ता महामुने।<br>
अतो मरीचिप्रमुखास्तथान्येऽपि सहस्रशः॥ ६१.७१<br>
एतत् तवोक्तं मुनिवर्य रूपं विभोः पुराणं मतिपुष्टिवर्धनम्।<br>
चतुर्भुजं तं स मुरुर्दुरात्मा कृतान्तवाक्यात् पुनराससाद॥ ६१.७२<br>
तमागतं प्राह मुने मधुघ्नः प्राप्तोऽसि केनासुर कारणेन।<br>
स प्राह योद्धुं सह वै त्वयाऽद्य तं प्राह भूयः सुरशत्रुहन्ता॥ ६१.७३<br>
यदीह मां योद्धुमुपागतोऽसि तत् कम्पते ते हृदयं किमर्थम्।<br>
ज्वरातुरस्येव मुहुर्मुहुर्वै तन्नास्मि योत्स्ये सह कातरेण ॥ ६१.७४<br>
इत्येवमुक्तो मधुसूदनेन मुरुस्तदा स्वे हृदये स्वहस्तम्।<br>
कथं क्व कस्येति मुहुस्तथोक्त्वा निपातयामास विपन्नबुद्धिः॥ ६१.७५<br>
हरिश्च चक्रं मृदुलाघवेन मुमोच तद्धृत्कमलस्य शत्रोः।<br>
चिच्छेद देवास्तु गतव्यथाभवन् देवं प्रशंसन्ति च पद्मनाभम्॥ ६१.७६<br>
एतत् तवोक्तं मुरदैत्यनाशनं कृतं हि युक्त्या शितचक्रपाणिना।<br>
अतः प्रसिद्धिं समुपाजगाम मुरारिरित्येव विभुर्नृसिंहः॥ ६१.७७<br>
इति श्रीवामनपुराणे पञ्चत्रिंशोऽध्यायः ॥<br>
<br>
