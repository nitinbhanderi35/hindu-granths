<b>पुलस्त्य उवाच</b><br>
ततोऽनङ्गं विभुर्दृष्ट्वा ब्रह्मन् नारायणो मुनिः।<br>
प्रहस्यैवं वचः प्राह कन्दर्प इह आस्यताम्।। ७.१<br>
<br>
तदक्षुब्धत्वमीक्ष्यास्य कामो विस्मयमागतः।<br>
वसन्तोऽपि महाचिन्तां जगामाशु महामुने।। ७.२<br>
<br>
ततश्चाप्सरसो दृष्ट्वा स्वागतेनाभिपूज्य च।<br>
वसन्तमाह भगवानेह्येहि स्थीयतामिति।। ७.३<br>
<br>
ततो विहस्य भगवान् मञ्जरीं कुसुमावृताम्।<br>
आदाय प्राक्सुवर्णाङ्गीमूर्वोर्बालां विनिर्ममे।। ७.४<br>
<br>
ऊरूद्भवां स कन्दर्पो दृष्ट्वा सर्वाङ्गसुन्दरीम्।<br>
अमन्यत तदाऽनङ्गः किमियं सा प्रिया रतिः।। ७.५<br>
<br>
तदेव वदनं चारु स्वक्षिभ्रूकुटिलालकम्।<br>
सुनासावंशाधरोष्ठमालोकनपरायणम्।। ७.६<br>
<br>
तावेवाहार्य विरलौ पीवरौ मग्नचूचुकौ।<br>
राजेतेऽस्यः कुचौ पीनौ सज्जनाविव संहतौ।। ७.७<br>
<br>
तदेव तनु चार्वङ्ग्या वलित्रयविभूषितम्।<br>
उदरं राजते श्लक्ष्णं रोमावलिविभूषितम्।। ७.८<br>
<br>
रोमावलीच जघनाद् यान्ती स्तनतटं त्वियम्।<br>
राजते भृङ्गमालेव पुलिनात् कमलाकरम्।। ७.९<br>
<br>
जघनं त्वतिविस्तीर्ण भात्यस्या रशनावृतम्।<br>
श्रीरोदमथने नद्धं भूजंगेनेव मन्दरम्।। ७.१०<br>
<br>
कदलीस्तम्भसदृशैरूर्ध्वमूलैरथोरुभिः।<br>
विभाति सा सुचार्वङ्गी पद्मकिञ्जल्कसन्निभा।। ७.११<br>
<br>
जानुनी गूढगुल्फे च शुभे जङ्घे त्वरोमशे।<br>
विभातोऽस्यास्तथा पादावलक्तकसमत्विषौ।। ७.१२<br>
<br>
इति संचिन्तयन् कामस्तामनिन्दितलोचनाम्।<br>
कामातुरोऽसौ संजातः किमुतान्यो जनो मुने।। ७.१३<br>
<br>
माधवोऽप्युर्वशीं दृष्ट्वा संचिन्तयत नारद।<br>
किंस्वित् कामनरेन्द्रस्य राजधानी स्वयं स्थिता।। ७.१४<br>
<br>
आयाता शशिनो नूनमियं कान्तिर्निशाक्षये।<br>
रविरश्मिप्रतापार्तिभीता शरणमागता।। ७.१५<br>
<br>
इत्थं संचितयन्नेव अवष्टभ्याप्सरोगणम्।<br>
तस्थौ मुनिरिव ध्यानमास्थितः स तु माधवः।। ७.१६<br>
<br>
ततः स विस्मितान् सर्वान् कन्दर्पादीन् महामुने।<br>
दृष्ट्वा प्रोवाच वचनं स्मितं कृत्वा शुभव्रतः।। ७.१७<br>
<br>
इयं ममोरुसंभृता कामाप्सरस माधव।<br>
नीयतां सुरलोकाय दीयतां वासवाय च।। ७.१८<br>
<br>
इत्युक्ताः कम्पमानास्ते जग्मुर्गृह्योर्वशीं दिवम्।<br>
सहस्राक्षाय तां प्रादाद् रूपयौवनशालिनीम्।। ७.१९<br>
<br>
आचक्षुश्चरितं ताभ्यां धर्मजाभ्यां महामुने।<br>
देवराजाय कामाद्यास्ततोऽभूद् विस्मयः परः।। ७.२०<br>
<br>
एतादृशं हि चरितं ख्यातिमग्र्यां जगाम ह।<br>
पातालेषु तथा मर्त्ये दिक्ष्वष्टासु जगाम च।। ७.२१<br>
<br>
एकदा निहते रौद्रो हिरण्यकशिपौ मुने।<br>
अभिषिक्तस्तदा राज्ये प्रह्लादे नाम दानवः।। ७.२२<br>
<br>
तस्मिञ्शासति दैत्येन्द्रे देवब्राह्मणपूजके।<br>
मखानि भुवि राजानो यजन्ते विधिवत्तदा।। ७.२३<br>
<br>
ब्राह्मणाश्च तपो धर्मं तीर्थयात्राश्च कुर्वते।<br>
वैश्याश्च पशुवृत्तिस्थाः शूद्राः शुश्रूषणे रताः।। ७.२४<br>
<br>
चातुर्वर्ण्यं ततः स्वे स्वे आश्रमे धर्मकर्मणि।<br>
आवर्त्तत ततो देवा वृत्त्या युक्ताभवन् मुने।। ७.२५<br>
<br>
ततस्तु च्यवनो नाम भार्गवेन्द्रो महातपाः।<br>
जगाम नर्मदां स्नातुं तीर्थं चैवाकुलीश्वरम्।। ७.२६<br>
<br>
तत्र दृष्ट्वा महादेवं नदीं स्नातुमवातरत्।<br>
अवतीर्णं प्रजग्राह नागः केकरलोहितः।। ७.२७<br>
<br>
गृहीतस्तेन नागेन सस्मार मनसा हरिम्।<br>
संस्मृते पुण्डरीकाक्षे निर्विषोऽभून्महोरगः।। ७.२८<br>
<br>
नीतस्तेनातिरौद्रेण पन्नगेन रसातलम्।<br>
निर्विषश्चापि तत्याज च्यवनं भुजगोत्तमः।। ७.२९<br>
<br>
संत्यक्तमात्रो नागेन च्यवनो भार्गवोत्तमः।<br>
चचार नागकन्याभिः पूज्यमानः समन्ततः।। ७.३०<br>
<br>
विचरन् प्रविवेशाथ दानवानां महत् पुरम्।<br>
संपूज्यमानो दैत्येन्द्रः प्रह्लादोऽथ ददर्श तम्।। ७.३१<br>
<br>
भृगुपुत्रे महातेजाः पूजां चक्रे यथार्हतः।<br>
संपूजितोपविष्टश्च पृष्टश्चागमनं प्रति।। ७.३२<br>
<br>
स चोवाच महाराज महातीर्थं महाफलम्।<br>
स्नातुमेवागतोऽस्म्यद्य द्रष्टुञ्चैवाकुलीश्वरम्।। ७.३३<br>
<br>
नद्यामेवावतीर्णोऽस्मि गृहीतश्चाहिना बलान्।<br>
समानीतोऽस्मि पाताले दृष्टश्चात्र भवानपि।। ७.३४<br>
<br>
एतच्छ्रुत्वा तु वचनं च्यवनस्य दितीश्वरः।<br>
प्रोवाच धर्मसंयुक्तं स वाक्यं वाक्यकोविदः।। ७.३५<br>
<b><br></b>
प्रह्लाद उवाच<b><br></b>
भगवन् कानि तीर्थानि पृथिव्यां कानि चाम्बरे।<br>
रसातले च कानि स्युरेतद् वक्तुं ममार्हसि।। ७.३६<br>
<br>
<b>च्यवन उवाच</b><br>
पृथिव्यां नैमिषं तीर्थमन्तरिक्षे च पुष्करम्।<br>
चक्रतीर्थं महाबाहो रसातलतले विदुः।। ७.३७<br>
<br>
<b>पुलस्त्य उवाच</b><br>
श्रुत्वा तद्भार्गववचो दैत्यराजो महामुने।<br>
नेमिषै गन्तुकामस्तु दानवानिदमब्रवीत्।। ७.३८<br>
<br>
<b>प्रह्लाद उवाच</b><br>
उत्तिष्ठध्वं गमिष्यामः स्नातुं तीर्थं हि नैमिषम्।<br>
द्रक्ष्यामः पुण्डरीकाक्षं पीतवाससमच्युतम्।। ७.३९<br>
<br>
<b>पुलस्त्य उवाच</b><br>
इत्युक्ता दानवेन्द्रेण सर्वे ते दैत्यदानवाः।<br>
चक्रुरुद्योगमतुलं निर्जग्मुश्च रसातलात्।। ७.४०<br>
<br>
ते समभ्येत्य दैतेया दानवाश्च महाबलाः। <br>
नेमिषारण्यमागत्य स्नानं चक्रुर्मुदान्विताः।। ७.४१<br>
<br>
ततो दितीश्वरः श्रीमान् मृगव्यां स चचार ह।<br>
चरन् सरस्वतीं पुण्यां ददर्श विमलोदकाम्।। ७.४२<br>
<br>
तस्यादूरे महाशाखं शालवृक्षं शरैश्चितम्।<br>
ददर्श बाणानपरान् मुखे लग्नान् परस्परम्।। ७.४३<br>
<br>
ततस्तानद्भुताकारान् बाणान् नागोपवीतकान्।<br>
दृष्ट्वाऽतुलं तदा चक्रे क्रोधं दैत्येश्वरः किल।। ७.४४<br>
<br>
स ददर्श ततोऽदूरात्कृष्णाजिनधरौ मुनी।<br>
समुन्नतजटाभारौ तपस्यासक्तमानसौ।। ७.४५<br>
<br>
तयोश्च पार्श्वयोर्दिव्ये धनुषी लक्षणान्विते।<br>
शार्ङ्गमाजगवं चैव अक्षय्यौ च महेषुधी।। ७.४६<br>
<br>
तौ दृष्ट्वाऽमन्यत तदा दाम्बिकाविति दानवः।<br>
ततः प्रोवाच वचनं तावुभौ पुरुषोत्तमौ।। ७.४७<br>
<br>
किं भवद्भ्यां समारब्धं दम्भं धर्मविनाशनम्।<br>
क्व तपः क्व जटाभारः क्व चेमौ प्रवरायुधौ।। ७.४८<br>
<br>
अथोवाच नरो दैत्यं का ते चिन्ता दितीश्वर।<br>
सामर्थ्ये सति यः कुर्यात् तत्संपद्येत तस्य हि।। ७.४९<br>
<br>
अथोवाच दितीशस्तौ का शक्तिर्युवयोरिह।<br>
मयि तिष्ठति दैत्येन्द्रे धर्मसेतुप्रवर्तके।। ७.५०<br>
<br>
नरस्तं प्रत्युवाचाथ आवाभ्यां शक्तिरूर्जिता।<br>
न कश्चिच्छक्नुयाद् योद्‌धुं नरनारायणौ युधि।। ७.५१<br>
<br>
दैत्येश्वरस्ततः क्रुद्धः प्रतिज्ञामारुरोह च।<br>
यथा कथंचिज्जेष्यामि नरनारायणौ रणे।। ७.५२<br>
<br>
इत्येवमुक्त्वा वचनं महात्मा दितीश्वरः स्थाप्य बलं वनान्ते।<br>
वितत्य चापं गुणमाविकृष्य तलध्वनिं घोरतरं चकार।। ७.५३<br>
<br>
ततो नरस्त्वाजगवं हि चापमानम्य बाणान् सुबहूञ्शिताग्रान्।<br>
मुमोच तानप्रतिमैः पृषत्कैश्चिच्छेद दैत्यस्तपनीयपुङ्खैः।। ७.५४<br>
<br>
छिन्नान् समीक्ष्याथ नरः पृषत्कान् दैत्येश्वरेणाप्रतिमेव संख्ये।<br>
क्रुद्धः समानम्य महाधनुस्ततो मुमोच चान्यान् विविधान् पृषत्कान्।। ७.५५<br>
<br>
एकं नरो द्वौ दितिजेश्वरश्च त्रीन् धर्मसूनुश्चतुरो दितीशः।<br>
नरस्तु बाणान् प्रमुमोच पञ्च षड् दैत्यनाथो निशितान् पृषत्कान्।। ७.५६<br>
<br>
सप्तर्षिमुख्यो द्विचतुश्च दैत्यो नरस्तु षट् त्रीणि च दैत्यमुख्ये।<br>
षट्त्रीणि चैकं च दितीश्वरेण मुक्तानि बाणानि नराय विप्र।। ७.५७<br>
<br>
एकं च षट् पञ्च नरेण मुक्तास्त्वष्टौ शराः सप्त च दानवेन।<br>
षट् सप्त चाष्टौ नव षण्नरेण द्विसप्ततिं दैत्यपतिः ससर्ज्ज।। ७.५८<br>
<br>
शतं नरस्त्रीणि शतानि दैत्यः षड् धर्मपुत्रो दश दैत्यराजः।<br>
ततोऽप्यसंख्येयतरान् हि बाणान् मुमोचतुस्तौ सुभृशं हि कोपात्।। ७.५९<br>
<br>
ततो नरो बाणगणैरसख्यैरवास्तरद्भूमिमथो दिशः खम्।<br>
स चापि दैत्यप्रवरः पृषत्कैश्चिच्छेद वेगात् तपनीयपुङ्खैः।। ७.६०<br>
<br>
ततः पतत्त्रिभिर्वीरौ सुभृशं नरदानवौ।<br>
युद्धे वरास्त्रैर्युध्येतां घोररूपैः परस्परम्।। ७.६१<br>
<br>
ततस्तु दैत्येन वरास्त्रपाणिना चापे नियुक्तं तु पितामहास्त्रम्।<br>
महेश्वरास्त्रं पुरुषोत्तमेव समं समाहत्य निपेततुस्तौ।। ७.६२<br>
<br>
ब्रह्मास्त्रे तु प्रशमिते प्रह्लादः क्रोधमूर्छितः।<br>
गदां प्रगृह्य तरसा प्रचस्कन्द रथोत्तमात्।। ७.६३<br>
<br>
गदापाणिं समायान्तं दैत्यं नारायणस्तदा।<br>
दृष्ट्वाऽथ पृष्ठतश्चक्रे नरं योद्धुमनाः स्वयम्।। ७.६४<br>
<br>
ततो दितीशः सगदः समाद्रवत् सशार्ङ्गपाणिं तपसां निधानम्।<br>
ख्यातं पुराणर्षिमुदारविक्रमं नारायणं नारद लोकपालम्।। ७.६५<br>
<br>
इति श्रीवामनपुराणे सप्तमोऽध्यायः ।। ७ ।।<br>
