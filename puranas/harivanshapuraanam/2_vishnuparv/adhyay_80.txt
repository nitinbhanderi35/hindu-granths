भगवत्युवाच<br>
निर्वेष्टव्यं शरीरं यैर्व्रतकैः पुण्यकैरपि ।<br>
अरुन्धति प्रवक्ष्यामि सहैताभिर्वरेण तु ।। १ ।।<br>
कृष्णाष्टमीं या क्षिपति स्याद्वा मूलफलाशिनी ।<br>
ब्राह्मणायैकमशनं स्वं दत्त्वा भर्तृदेवता ।। २ ।। <br>
शुक्लवस्त्रा शुभाचारा गुरुदैवतपूजका ।<br>
एवं संवत्सरं कृत्वा ततो दद्याद् द्विजातये ।। ३ ।। <br>
गोवालरज्जुसुकृतं चामरं च ध्वजं तथा ।<br>
दक्षिणापूर्णमिष्टान्नं शक्त्या वापि शुचिव्रते ।। ४ ।। <br>
ऊर्मिमन्तः स्वरालाग्राः श्रोणिदेशावलम्बिनः ।<br>
तस्या भवन्ति केशास्तु भक्तिमत्या हि भर्तरि ।। ५<br>
शिरो निर्वेष्टुकामा तु गोमयेन शिरः शती।<br>
प्रक्षालयेन्मलं धात्र्या बिल्वेन श्रीफलेन च ।। ६ ।। <br>
गोमूत्रं च सदा प्राश्येच्छिरःस्नानं च मिश्रयेत्।<br>
कृष्णां चतुर्दशीं त्वेतत् कर्तव्यं वरवर्णिनि ।। ७ ।। <br>
भवत्यविधवा चैव सुभगा विज्वरा तथा ।<br>
शिरोरोगैर्नैव चास्याः शरीरमभितप्यते।।८।।<br>
दर्शनीयं ललाटं या काङ्क्षति स्त्री शुचिस्मिते ।<br>
तिथिं प्रतिपदं नित्यं सा क्षिपेदेकभोजना ।। ९ ।। <br>
पयसा च तथाश्नीयाद् यावत्संवत्सरो गतः ।<br>
ब्राह्मणाय ततो दद्यात् पटं रूप्यमयं शुभम् ।। १० ।। <br>
ललाटं रूपसम्पन्नमाप्नोति स्त्री सुमध्यमा ।<br>
सततं स्त्री द्वितीयायां भ्रुवोरिच्छेत्सुरूपताम्।। ११।। <br>
अनन्तरोपवासेन शाकभक्ताशना सती ।<br>
ततः संवत्सरे पूर्णे ब्राह्मणं स्वस्ति वाचयेत् ।। १२ <br>
फलैः परिणतैः सौम्यैर्माषाणां दक्षिणान्वितैः ।<br>
लवणेन च भद्रं ते घृतपात्रेण चानघे।।१३।।<br>
आत्मनः शोभनौ कर्णाविच्छती स्त्री सुमध्यमा ।<br>
नक्षत्रे श्रवणे प्राप्ते ध्रुवं भुञ्जीत यावकम् ।। १४।। <br>
ततः संवत्सरे पूर्णे कर्णौ दद्याद्धिरण्मयौ ।<br>
घृते प्रक्षिप्य विप्राय पयसा सहिते शुभे ।। १५ ।।<br>
नासामिच्छेल्लाटान्तामव्यङ्गां व्याधिवर्जिताम्।<br>
तिलगुल्मं सदा सिञ्चेद् यावत् पुष्प्येद्धि रक्षित।।१६। <br>
अनन्तरोपवासेन सेक्तव्यः सलिलैः सदा<br>
तस्मादवाप्य पुष्पाणि घृते प्रक्षिप्य दापयेत् ।।१७।।<br>
स्वक्षी भवेयमिति या स्त्री काङ्क्षत्यमृतोद्भवे ।<br>
अनन्तरं वै भुञ्जाना पयसाथ घृतेन वा ।। १८ ।।<br>
ततः संवत्सरे पूर्णे पद्मपत्राणि मण्डिता ।<br>
तथैवोत्पलपत्राणि न्यसेत् क्षीरे शुचिस्मिते ।। १९ ।।<br>
प्लवमानानि विप्राय ततो दद्यात्सती सति ।<br>
कृष्णसारसमानाक्षी तद् दत्त्वा भवति स्म वै ।। २० ।।<br>
इच्छेदोष्ठौ चारुरूपौ या स्त्री धर्मगुणान्विता ।<br>
सा मृन्मयेन तु पिबेदुदकं वत्सरं सती ।। २१ ।। <br>
अयाचितेन भुञ्जीत नवम्यां धर्मभागिनी ।<br>
ततः संवत्सरे पूर्णे विद्रुमं दातुमर्हति ।। २२ ।।<br>
तेन बिम्बफलाभौष्ठी स्त्री भवत्येव शोभने ।<br>
सुभगाथ वपुःपुत्रधनाढ्या गोमती तथा ।। २३ ।।<br>
या चारुरूपानिच्छेत दन्तानमरवर्णिनि ।<br>
शुक्लाष्टमीं न साश्नीयाद् भक्तद्वयमनिन्दिता ।। २४ ।।<br>
ततः संवत्सरे पूर्णे दद्याद् रौप्यमयान् सती ।<br>
दन्तान् प्राक्षिप्य धर्मज्ञे पयस्यतिगुणोदिते ।। २५ ।।<br>
तेन सा जातिपुष्पाभान्दन्तान्प्राप्नोति सा सती । <br>
सौभाग्यमपि चाप्नोति सपुत्रत्वं तथानघे ।। २६ ।।<br>
सर्वमेव मुखं कान्तमिच्छेद् या रुचिरानने ।<br>
सा पूर्णमास्यां स्नात्वा तु प्राप्य चन्द्रोदये शुभे ।।२७।। <br>
यावकं पयसा सिद्धं दत्त्वा विप्राय भामिनी ।<br>
ततः संवत्सरे पूर्णे चन्द्रं रूप्यमयं शुभम् ।। २८ ।।<br>
पद्मे फुल्ले तु विन्यस्य ब्राह्मणान् स्वस्ति वाचयेत्। <br>
पूर्णचन्द्रमुखी तेन दानेन स्त्री शुभा भवेत् ।। २९।।<br>
स्तनाविच्छति या नारी तृणराजफलोपमौ ।<br>
अयाचितं दशम्यां सा नित्यमश्नीत वाग्यता ।। ३० ।। <br>
संवत्सरे ततः पूर्णे द्वे बिल्वे काञ्चने शुभे ।<br>
सदक्षिणे ब्राह्मणाय प्रयच्छति धृतात्मने ।। ३१ ।। <br>
सौभाग्यं परमाप्नोति बहुपुत्रांस्तथैव च ।<br>
सदोन्नतौ स्तनौ सा स्त्री बिभर्त्यमरवर्णिनि ।। ३२ ।।<br>
शातोदरत्वमिच्छन्ती क्षिपेदेकान्तभोजिनी ।<br>
पञ्चम्यां तत्र भोक्तव्यमन्नं तोयेन नित्यदा ।। ३३ ।।<br>
ततः संवत्सरे पूर्णे दद्याज्जातिलतां शुभे ।<br>
फुल्लां सदक्षिणां धन्ये ब्राह्मणाय धृतात्मने ।। ३४ ।।<br>
हस्ताविच्छति या नारी रूपयुक्तौ सुमध्यमे ।<br>
द्वादशीं सा क्षिपत्वेवं शाकैः सर्वैरनिन्दितैः ।। ३५ ।।<br>
संवत्सरे ततः प्राप्ते रौक्मे पद्मे ददातु सा ।<br>
ब्राह्मणायाभिरूपाय तथा पद्मद्वयं शुभम् ।। ३६ ।।<br>
श्रोणीं विशालामन्विच्छेत् स्त्री क्षिपत्वेव सुव्रते ।<br>
त्रयोदशीमेकभक्तमश्नात्वेवमयाचितम् ।। ३७ ।।<br>
ततः संवत्सरे पूर्णे लवणं सम्प्रयच्छतु ।<br>
प्रजापतिमुखाकारं कृत्वा तत्र वरानने ।। ३८ ।।<br>
काञ्चनं चैव दातव्यं तदाकारस्य सर्वदा ।<br>
अञ्जनेन च धर्मज्ञा शनकैरवचूर्णयेत् ।। ३९ ।।<br>
रत्नानि चैव पूर्णानि वासो रक्तं च दापयेत्।<br>
तेन श्रोणीमभिमतां स्त्री सौम्ये प्रतिपद्यते ।। ४० ।।<br>
मधुरां वाचमिच्छन्ती वर्जयेल्लवणं सती ।<br>
संवत्सरं वा मासं वा प्रयच्छेल्लवणं ततः ।। ४१ ।। <br>
सदक्षिणं ब्राह्मणाय परं माधुर्यमिच्छती ।<br>
शुकवाक्याच्छतगुणं भवत्यमरवर्णिनि ।। ४२ ।।<br>
गूढगुल्फशिरौ पादाविच्छन्त्या सोमनन्दिनि ।<br>
षष्ठ्यां षष्ठयां वरारोहे भोक्तव्यं सलिलौदनम् ।। ४३ ।।<br>
अग्निर्वा ब्राह्मणो वापि न स्प्रष्टव्यः पदा सदा ।<br>
यदा पदा स्पृशेत् तं च वन्देत तपसान्विते ।। ४४ ।।<br>
पादेन न च वै पादं प्रक्षालयितुमर्हति।<br>
एतैर्नित्यव्रतैर्युक्ता धर्मज्ञा पतिदेवता ।। ४५ ।। <br>
कूर्मौ रूप्यमयौ दद्याद् ब्राह्मणाय पतिव्रते ।<br>
तौ वराय ब्राह्मणाय स्थापयित्वा घृतेऽनघे ।। ४६।। <br>
पद्मे चाधोमुखे कृत्वा दद्याद् विप्राय नन्दिनि ।<br>
रक्तैर्द्रव्यैर्मिश्रयित्वा काञ्चनेनाभ्यलंकृते ।। ४७ ।।<br>
सर्वमेव तु या गात्रमिच्छत्यतिमनोहरम् ।<br>
त्रिरात्रं पुष्पकाले सा करोतु पतिदेवता ।। ४८ ।।<br>
कौमुद्यामथवाषाढ्यां माघ्यां चाश्वयुजे तथा।<br>
मातरं पितरं चैव मन्यतेऽतिथिदैवतम् ।। ४९ ।।<br>
घृतं च नित्यं विप्रेभ्यो ददातु लवणं तथा ।<br>
सम्मार्जनं गृहे चैव करोतु पतिदेवता ।। ५० ।।<br>
उपलेपनं च धर्मज्ञे बलिकर्म च मानिनि ।<br>
वाग्दुष्टा चैव मा शुभ्रे भक्त्वात्मार्थपण्डिता ।। ५१ ।।<br>
पर्यश्नातु च सा कञ्चिदपि शाकं यशस्विनि ।<br>
बलिं सृजत्वतथ्यं च परित्यजतु भामिनि ।। ५२ ।।<br>
<br>
इति श्रीमहाभारते खिलभागे हरिवंशे विष्णुपर्वणि पारिजातहरणे व्रतकविधानेऽशीतितमोऽध्यायः ।। ८० ।।<br>
<br>
