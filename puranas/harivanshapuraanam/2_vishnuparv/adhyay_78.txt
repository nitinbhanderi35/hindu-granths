उमोवाच<br>
सर्वज्ञाहं यदा भर्तुः प्रसादेन शुचिस्मिते ।<br>
तदा पुरा ममादिष्टो दृष्टः पुण्यविधिः शुभः ॥ १ ॥<br>
सनातनः पुण्यविधिरिति बुद्ध्यावगम्यताम् ।<br>
महादेवप्रसादेन मया दृष्टस्त्वरुन्धति ॥ २ ॥<br>
पुण्यकानि च सर्वाणि चीर्णवत्यस्म्यनिन्दिते ।<br>
अनुज्ञया भगवतो भर्तुः शर्वस्य धीमतः ॥ ३ ॥<br>
सतीत्वं धर्मचरणं यस्या नित्यमखण्डितम् ।<br>
पुण्यकानां विधिस्तस्याः पुराणैः परिकीर्तितः ॥ ४ ॥<br>
दानोपवासपुण्यानि सुकृतान्यप्यरुन्धति ।<br>
निष्फलान्यसतीनां हि पुण्यकानि तथा शुभे ॥ ५ ॥<br>
या वञ्चयन्ति भर्तारं योनिदुष्टाश्च याः स्त्रियः ।<br>
योनिदोषात्पुण्यफलं नाश्नन्ति निरयङ्गमाः ॥ ६ ॥<br>
साध्व्यो जगद् धारयन्ति सुशीलाः पतिदेवताः ।<br>
अनन्या धर्मनित्याश्च सतीपन्थानमाश्रिताः ॥ ७ ॥<br>
अवाग्दुष्टा शौचयुक्ता धृतिमत्यः शुभव्रताः ।<br>
सततं साधुवादिन्यो धारयन्ति जगत् खलु ॥ ८ ॥<br>
व्याधितः पतितो वापि दीनो वापि कथञ्चन ।<br>
अकार्यकारिणं वापि पतितं वापि निर्गुणम्।<br>
स्त्री पतिं तारयत्येव तथाऽऽत्मानं शुभानने ॥ 2.78.१० ॥<br>
योनिदुष्टस्त्रियो नास्ति प्रायश्चित्तं हतैव सा ।<br>
वाग्दुष्टे विहितं सद्भिः प्रायश्चित्तं पुरातने ॥ ११ ॥<br>
भर्तुश्छन्देन कर्तव्यं व्रतकं सर्वदा स्त्रिया ।<br>
उपवासोऽपि वा सत्ये काङ्क्षन्त्या सुकृतां गतिम्॥ १२॥<br>
कल्पान्तरसहस्रेषु न स्त्री सा लभते गतिम् ।<br>
तिर्यग्योनिसहस्रेषु पच्यते योनिविप्लवात् ॥ १३ ॥<br>
यदि सा नाम मानुष्यं स्त्री लभेदसती सती ।<br>
चण्डालयोनौ दुर्मेधा जायते कुक्कुराशना ॥ १४ ॥<br>
भर्ता देवः सदा स्त्रीणां सद्भिर्दृष्टस्तपोधने ।<br>
यस्या हि तुष्यते भर्ता सा सती धर्मचारिणी ॥ १५ ॥<br>
कौतूहलहतानां तु स्त्रीणां लोको न शोभनः ।<br>
भर्तर्येव मनो यासां सद्भावेन व्यवस्थितम् ॥ १६ ॥<br>
कर्मणा मनसा वाचा पतिं नातिचरन्ति याः ।<br>
तासां पुण्यफलं सौम्ये पुण्यकैः समुदाहृतम्॥ १७ ॥<br>
पुण्यकानां विधिं कृत्स्नं स्वर्लोकप्रतिशोभने ।<br>
निबोध सह सर्वाभिर्दृष्टो यस्तपसा मया ॥ १८ ॥<br>
स्नात्वा स्त्री प्रातरुत्थाय पतिं विज्ञापयेत् सती । ।<br>
उपवासार्थमथ वा व्रतकार्थं धृतव्रते ॥ १९ ॥<br>
श्वशुराभ्यां च चरणौ सततं सत्तमस्य च ।<br>
ग्रहायौदुम्बरं पात्रं सकुशं साक्षतं तथा ॥ 2.78.२० ॥<br>
गोशृङ्गं दक्षिणं सिच्य प्रतिगृह्णीत तज्जलम् ।<br>
ततो भर्तुः सती दद्यात् स्नातस्य प्रयतस्य च ॥ २१ ॥<br>
आत्मनोऽपि निषेक्तव्यं ततः शिरसि तज्जलम् ।<br>
त्रैलोक्यसर्वतीर्थेषु स्नानमेतदुदाहृतम् ॥ २२ ॥<br>
उपवासेषु कर्तव्यमेतद्धि व्रतकेषु च ।<br>
स्नानमेतद्धि सामान्यं स्त्रीणां पुंसां च भामिनि ॥ २३ ॥<br>
अरुन्धति मया दृष्टं तपसा हरतेजसा ।<br>
अशल्यविद्धं शयनमासनं च तथाविधम् ॥ २४ ॥<br>
स्वयं प्रक्षालनं चापि पादयोरनुशब्दितम् ।<br>
अश्रुप्रपातो रोषश्च कलहश्च कृतः सति ।<br>
उपवासाद् व्रताद् वापि सद्यो भ्रंशयति स्त्रियः ॥२५॥<br>
शुक्लमेव सदा वासः प्रशस्तं चन्द्रसम्भवे ।<br>
अन्तर्वासोऽपरं चैव उपवासे व्रते तथा ॥ २६ ॥<br>
पादुकार्थं तृणैः कार्यं सर्वदा व्रतके सति ।<br>
उपवासेऽपि च विधिरेष एव प्रवर्तितः ॥ २७ ॥<br>
अञ्जनं रोचनं चापि गन्धान् सुमनसस्तथा ।<br>
व्रतके चोपवासे च नित्यमेव विवर्जयेत् ॥ २८ ॥<br>
दन्तकाष्ठं शिरःस्नानमुद्वर्तनमथापि वा ।<br>
विवर्जितं मृदा सर्वं शौचार्थं तु विधीयते ॥ २९ ॥<br>
बिल्वामृतफलैर्नित्यं श्रीफलैश्च समाचरेत् ।<br>
प्रक्षालनं वै शिरसः सदामृन्मिश्रितैर्जलैः ॥ 2.78.३० ॥<br>
शिरसोऽभ्यञ्जनं सौम्ये नैव तावत् प्रशस्यते ।<br>
न पादयोर्न गात्रस्य स्नेहेनेति स्थितिः स्मृता ॥ ३१ ॥<br>
गोयानमुष्ट्रयानं च खरयानं च वर्जितम् ।<br>
नग्नस्नानं च सततं व्रते चाप्युपवासके ॥ ३२ ॥<br>
नदीजलं प्रस्रवजं प्रशस्तं सोमनन्दिनि ।<br>
शुभे तडागे वाप्यादौ विस्तीर्णे जलजायुते ॥ ३३ ॥<br>
गत्वा स्नानं प्रशस्तं तु सदैव खलु सर्वथा ।<br>
अलाभे त्ववरुद्धा स्त्री घटस्नानं समाचरेत् ॥ ३४ ॥<br>
नवैश्च कुम्भैः स्नातव्यं विधिरेष पुरातनः ।<br>
स्नानं च कार्यं शिरसा तपःफलमवाप्नुयात् ॥ ३५॥<br>
इति श्रीमहाभारते खिलभागे हरिवंशे विष्णुपर्वणि पारिजातहरणे  पुण्यकविधौ अष्टसप्ततितमोऽध्यायः ॥ ७८ ॥<br>
<br>
