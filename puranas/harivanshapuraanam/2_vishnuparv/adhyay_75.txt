वैशम्पायन उवाच<br>
ततो रथवरं कृष्णः समारुह्य महामनाः ।<br>
बिल्वोदकेश्वरं देवं नमस्कृत्य ययौ नृप ।। १ ।।<br>
महेन्द्रमाह्वयामास रथस्थो मधुसूदनः ।<br>
सत्कृतं पुष्कराभ्याशे सर्वैर्देवगणैः सह ।। २ ।।<br>
ततः शक्रो जयन्तोऽथ हरिभिर्युक्तमुत्तमम् ।<br>
आरुरोह रथं देवः सर्वकामप्रदः सताम् ।। ३ ।।<br>
ततो रथस्थयोर्युद्धमभवत् कुरुनन्दन ।<br>
देवयोर्दैवयोगेन पारिजातकृते तदा ।। ४ ।।<br>
ततोऽहनद् रणे विष्णुर्बाणैः शत्रुबलार्दनः ।<br>
सैन्यानि देवराजस्य बाणजालैरजिह्मगैः ।। ५ ।।<br>
उपेन्द्रं न महेन्द्रोऽथ नैव विष्णुः सुरेश्वरम् ।<br>
ताडयामासतुर्वीरौ शस्त्रैः शक्तावपि प्रभो ।। ६ ।।<br>
एकैकमश्वं दशभिर्महेन्द्रस्य जनार्दनः ।<br>
विव्याध विशिखैस्तीक्ष्णैरस्त्रयुक्तैर्जनेश्वर ।। ७ ।।<br>
शैब्याद्यानपि देवेन्द्रः शरैरमरसत्तमः ।<br>
छादयामास राजेन्द्र घोरैरस्त्राभिमन्त्रितैः ।। ८ ।।<br>
स च बाणसहस्रैश्च कृष्णो गजमवाकिरत् ।<br>
गरुडं च महातेजा बलभिद्धरिवाहनम् ।। ९ ।।<br>
भूयिष्ठाभ्यां रथाभ्यां तौ तदहः शत्रुदारणौ ।<br>
युयुधाते महात्मानौ नारायणसुराधिपौ ।। 2.75.१० ।।<br>
चकम्पे वसुधा कृत्स्ना नौर्जलस्थेव भारत ।<br>
दिशां दाहेन दिग्देशाः संवृताश्च समन्ततः ।। ११ ।।<br>
चेलुर्गिरिवराश्चैव पेतुश्च शतशो द्रुमाः ।<br>
पेतुश्च धरणीपृष्ठे मर्त्या धर्मगुणान्विताः ।। १२ ।।<br>
निर्घाताः शतशश्चैव पेतुस्तत्र नराधिप ।<br>
ऊहुश्च सरितः सर्वाः प्रतिस्रोतो विशाम्पते ।। १३ ।।<br>
विष्वग्वाता ववुश्चैव पेतुरुल्काश्च निष्प्रभाः ।<br>
मुहुर्मुहुर्भूतसंघा रथनादेन मोहिताः ।। १४ ।।<br>
प्रजज्वाल जले चैव वह्निर्जनपदेश्वर ।<br>
युयुधुश्च ग्रहैः सार्द्धं ग्रहा नभसि सर्वतः ।। १५ ।।<br>
ज्योतींषि शतशः पेतुः स्वर्गाच्च धरणीतले ।<br>
दिशां गजाः प्रकुपिता नागाश्च धरणीतले ।। १६ ।।<br>
गर्दभारुणसंस्थानैश्छिन्नाभ्रैश्चावृतं नभः ।<br>
विनदद्भिर्महारावैरुल्काशोणितवर्षिभिः ।। १७ ।।<br>
न भूर्न द्यौर्न गगनं नरेन्द्रवृषभाभवन् ।<br>
स्वस्थानि सुरवीरौ तु दृष्ट्वा युद्धगतौ तदा ।। १८ ।।<br>
जेपुर्मुनिगणा मन्त्राञ्जगतो हितकाम्यया ।<br>
ब्राह्मणाश्च महात्मानो ह्यतिष्ठंस्तेषु सत्वराः ।। १९ ।।<br>
ततो ब्रह्मा महातेजाः कश्यपं वाक्यमब्रवीत् ।<br>
गच्छ बध्वा सहादित्या पुत्रौ वारय सुव्रत ।। 2.75.२०।।<br>
स तथेति तदा देवमुक्त्वा पद्मभवं मुनिः ।<br>
जगाम रथमास्थाय तस्थौ नरवरान्तिके ।। २१ ।।<br>
स्थितं तु कश्यपं दृष्ट्वा सहादित्या तदन्तरा ।<br>
उभौ रथाभ्यां धरणीमवतीर्णौ महाबलौ ।। २२ ।।<br>
न्यस्तशस्त्रौ च तौ वीरौ ववन्दतुररिंदमौ ।<br>
पितरौ धर्मतत्त्वज्ञौ सर्वभूतहिते रतौ ।। २३ ।।<br>
उभौ गृहीत्वा हस्ताभ्यामदितिस्त्वब्रवीद् वचः ।<br>
असोदराविवैवं किमन्योन्यं हन्तुमिच्छतः ।। २४ ।।<br>
स्वल्पमर्थं पुरस्कृत्य प्रवृत्तमतिदारुणम् ।<br>
सदृशं नेति पश्यामि सर्वथा मम पुत्रयोः ।। २५ ।।<br>
श्रोतव्यं यदि मातुश्च पितुश्चैव प्रजापतेः ।<br>
न्यस्तशस्त्रौ स्थितौ भूत्वा कुरुतं वचनं मम ।। २६ ।।<br>
तथेत्युक्त्वा च तौ देवौ स्नातुकामौ महाबलौ ।<br>
गङ्गां जग्मतुरेवाथ प्रजल्पन्तौ परस्परम् ।। २७ ।।<br>
शक्र उवाच<br>
त्वं प्रभुर्लोककृत् कृत्स्नराज्येऽहं स्थापितस्त्वया ।<br>
स्थापयित्वा कथं नाम पुनर्मामवमन्यसे ।।२८।।<br>
भ्रातृत्वमुपगम्यैव ज्येष्ठत्वं चाप्यपोह्य च ।<br>
कथं कमलपत्राक्ष निर्वाणं कर्तुमिच्छसि ।। २९ ।।<br>
स्नातौ तु जाह्नवीतोये पुनरभ्यागतौ नृप ।<br>
यत्रादितिः कश्यपश्च महात्मानौ दृढव्रतौ ।। 2.75.३० ।।<br>
प्रियसंगमनं नाम तं देशं मुनयोऽवदन् ।<br>
यत्र तौ संगतौ चोभौ पितृभ्यां कमलेक्षणौ ।। ३१ ।।<br>
ततः शक्रस्य कौरव्य दत्त्वा वाचाभयं तदा ।<br>
यत्र देवगणाः सर्वे समेता धर्मचारिणः ।। ३२ ।।<br>
ततो ययुर्विमानैस्तु देवाः सर्वे त्रिविष्टपम् ।<br>
ऋद्ध्या परमया युक्तास्तेषामेवानुरूपया ।। ३३ ।।<br>
कश्यपश्चादितिश्चैव तथा शक्रजनार्दनौ । <br>
विमानमेकमारुह्य गता राजंस्त्रिविष्टपम् ।। ३४ ।।<br>
ते शक्रसदनं प्राप्ता रम्यं सर्वगुणान्वितम् ।<br>
ऊषुरेकत्र कौरव्य मुदिता धर्मचारिणः ।। ३५ ।।<br>
शची तु कश्यपं पत्न्या सहितं धर्मवत्सला ।<br>
उपाचरन्महात्मानं सर्वभूतहिते रतम् ।। ३६ ।।<br>
ततस्तस्यां प्रभातायां रजन्यामब्रवीद्धरिम् ।<br>
अदितिर्धर्मतत्त्वज्ञा सर्वभूतहितं वचः ।। ३७ ।।<br>
उपेन्द्र द्वारकां गच्छ पारिजातं नयस्व च ।<br>
वध्वा सम्प्रापयस्वेश पुण्यकं हृदये स्थितम् ।। ३८ ।।<br>
पुण्यके सत्यया प्राप्ते पुनरेष त्वया तरुः ।<br>
नन्दने पुरुषश्रेष्ठ स्थाप्यः स्थाने यथोचिते ।। ३९ ।।<br>
एवमस्त्विति कृष्णेन देवमाता यशस्विनी ।<br>
उक्ता धर्मगुणैर्युक्ता नारदेन महात्मना ।। 2.75.४० ।।<br>
ततोऽभिवाद्य पितरं मातरं च जनार्दनः ।<br>
महेन्द्रं सह शच्याथ प्रतस्थे द्वारकां प्रति ।। ४१ ।।<br>
ददौ कृष्णाय पौलोमी नियोगान् कुरुनन्दन ।<br>
सर्वासामेव कृष्णस्य भार्याणां धर्मचारिणी ।। ४२ ।।<br>
दिव्यानां सर्वरत्नानां वाससां च मनस्विनी ।<br>
नानारागविरक्तानां सदैवारजसामपि ।। ४३ ।।<br>
भार्याणां च सहस्राणि यानि षोडश माधवे ।<br>
प्रतिगृह्य महातेजाः प्रययौ द्वारकां प्रति ।। ४४ ।।<br>
सम्पूज्यमानो द्युतिमान् खेचरैः पुण्यकर्मभिः ।<br>
ससात्यकिः सपुत्रश्च प्राप्तो रैवतकं गिरिम् ।। ४५।।<br>
स तत्र स्थापयित्वा च पारिजातं वरद्रुमम् ।<br>
सात्यकं प्रेषयामास द्वारकां द्वारशालिनीम् ।। ४६।।<br>
श्रीकृष्ण उवाच<br>
पारिजातमिहानीतं महेन्द्रसदनान्मया ।<br>
निवेदय महाबाहो भैमानां भैमवर्द्धन ।। ४७ ।।<br>
अद्य द्वारवतीं चैव पारिजातमहं द्रुमम् ।<br>
प्रवेशयिष्ये नगरे शोभा प्रक्रियतां शुभा ।। ४८ ।।<br>
इत्युक्तः सात्यको गत्वा तथोक्त्वा पुनरागतः ।<br>
कुमारैर्नागरैः सार्द्धं साम्बप्रभृतिभिः प्रभो ।। ४९ ।।<br>
ततोऽग्रतः पारिजातमारोप्य गरुडे तदा ।<br>
प्रद्युम्नो द्वारकां रम्यां विवेश रथिनां वरः ।। 2.75.५० ।।<br>
शैब्यादिहययुक्तेन रथेनानुययौ हरिः ।<br>
तस्याथ रथमुख्येन सात्यकः साम्ब एव च ।। ५१ ।।<br>
ये त्वन्ये नृप वार्ष्णेया यानैर्बहुविधैस्तथा ।<br>
ययुः प्रहृष्टास्तत् कर्म पूजयन्तो महात्मनः ।। ५२ ।।<br>
सात्यकाद् विस्तरं श्रुत्वा यादवा नागरास्तथा ।<br>
विस्मयं परमं जग्मुरप्रमेयस्य कर्मणा ।। ५३ ।।<br>
तं दिव्यकुसुमं वृक्षं दृष्ट्वाऽऽनर्तनिवासिनः ।<br>
राजन् न ततृपुर्हृष्टाः पश्यमाना महोदयम् ।। ५४ ।।<br>
तमद्भुतमचिन्त्यं च मदकेलिकलाण्डजम् ।<br>
वृक्षोत्तमं पश्यतां वै वृद्धानामगमज्जरा ।। ५५ ।।<br>
ये त्वन्धचक्षुषः सर्वे तेऽभवन् दिव्यचक्षुषः ।<br>
विरोगा रोगिणश्चासन् घ्रात्वा गन्धं वनस्पतेः ।। ५६ ।<br>
लपन्तः कौकिलाञ्छ्वेताञ्छ्रुत्वाऽऽनर्तनिवासिनः ।<br>
बभूवुर्हृष्टमनसो ववन्दुश्च जनार्दनम् ।। ५७ ।<br>
नानाविधानि तूर्याणि गेयानि मधुराणि च ।<br>
शुश्रुवुस्तस्य वृक्षस्य नातिदूरं गता नराः ।। ५८ ।<br>
योऽयं संकल्पयामास गन्धं हृद्यं नरस्तथा ।<br>
स तदैव तमाजघ्रे पारिजातसमुद्भवम् ।। ५९ ।।<br>
ततः प्रविश्य रम्यां तु द्वारकां यदुनन्दनः ।<br>
वसुदेवं महात्मानं ददृशे देवकीं तथा ।। 2.75.६० ।।<br>
कुकुराधिपतिं चैव बलं भ्रातरमेव च ।<br>
वृद्धाश्च यादवानां ये मानार्हानमरोपमान् ।। ६१ ।।<br>
विसृज्य तान् वै भगवाननादिनिधनोऽच्युतः ।<br>
सम्पूज्य च यथान्यायं स्वमेव भवनं गतः ।। ६२ ।।<br>
स सत्यभामया वासं विवेश मधुसूदनः ।<br>
पारिजातं तरुश्रेष्ठं ग्रहाय गदपूर्वजः ।। ६३ ।।<br>
सा देवी पूजयामास प्रहृष्टा वासवानुजम्।<br>
प्रतिजग्राह तं चापि पारिजातं महाद्रुमम् ।। ६४ ।।<br>
मनीषितेन स तरुरल्पो भवति भारत ।<br>
महांश्च वासुदेवस्य तदद्भुतमभून्महत् ।। ६५ ।।<br>
कदाचिद् द्वारकां सर्वां प्रच्छादयति भारत ।<br>
कदाचिद्धस्तधार्यस्तु भवत्यङ्गुष्ठसंनिभः ।। ६६ ।।<br>
ननन्द सत्या कौरव्य देवी प्राप्य मनोरथम् ।<br>
पुण्यकार्थं तु सम्भारान् सम्भर्तुमुपचक्रमे ।। ६७ ।।<br>
यानि द्रव्याणि कौरव्य जम्बूद्वीपे तु कानिचित्।<br>
योग्यानि तानि कृष्णेन सम्भृतानि महात्मना ।। ६८ ।।<br>
मुनिं तदासस्मृतवान् स नारदं<br>
जनार्दनः सर्वगुणोचितं वशी ।<br>
प्रतिग्रहार्थं व्रतकस्य सत्यया<br>
यथोपदिष्टस्य पुरंदरानुजः ।। ६९।।<br>
इति श्रीमहाभारते  खिलभागे हरिवंशे विष्णुपर्वणि पारिजातानयने पञ्चसप्ततितमोऽध्यायः ।। ७५ ।।<br>
<br>
