जनमेजय उवाच<br>
वैशम्पायन धर्मज्ञ व्यासशिष्य तपोधन ।<br>
पारिजातस्य हरणे षट्पुरं परिकीर्तितम् ।। १ ।।<br>
निवासोऽसुरमुख्यानां दारुणानां तपोधन ।<br>
तेषां वधं मुनिश्रेष्ठ कीर्तयस्वान्धकस्य च ।। २ ।।<br>
वैशम्पायन उवाच<br>
त्रिपुरे निहते वीर रुद्रेणाक्लिष्टकर्मणा ।<br>
तत्र प्रधाना बहवो बभूवुरसुरोत्तमाः ।। ३ ।।<br>
शराग्निना न दग्धास्ते रुद्रेण त्रिपुरालयाः ।<br>
षष्टिः शतसहस्राणि न न्यूनान्यधिकानि च ।। ४ ।।<br>
ते ज्ञातिवधसंतप्ताश्चक्रुर्वीराः पुरा तपः ।<br>
जम्बूमार्गे सतामिष्टे महर्षिगणसेविते ।। ५ ।।<br>
आदित्याभिमुखा वीराः सहस्राणां शतं समाः ।<br>
वायुभक्षा नृपश्रेष्ठ स्तुवन्तः पद्मसम्भवम् ।। ६ ।।<br>
तेषामुदुम्बरं राजन् गण एकः समाश्रितः ।<br>
वृक्षं तत्रावसन् वीरास्ते कुर्वन्तो महत्तपः ।। ७ ।।<br>
कपित्थवृक्षमाश्रित्य केचित्तत्रोषिताः पुरा ।<br>
सृगालवाटीस्त्वपरे चेरुरुग्रं तथा तपः ।। ८ ।।<br>
वटमूले तथा चेरुस्तपः कौरवनन्दन ।<br>
अधीयन्तो परं ब्रह्म वटं गत्वासुरात्मजाः ।। ९ ।।<br>
तेषां तुष्टः प्रजाकर्ता नरदेव पितामहः ।<br>
वरं दातुं सुरश्रेष्ठः प्राप्तो धर्मभृतां वरः ।। 2.82.१० ।।<br>
वरं वरयतेत्युक्तास्ते राजन् पद्मयोनिना ।<br>
नेषुस्तद्वरदानं तु द्विषन्तस्त्र्यम्बकं विभुम् ।। ११ ।।<br>
इच्छन्तोऽपचितिं गन्तुं ज्ञातीनां कुरुनन्दन ।<br>
तानुवाच ततो ब्रह्मा सर्वशः कुरुनन्दन ।। १२ ।।<br>
विश्वस्य जगतः कर्तुः संहर्तुश्च महात्मनः ।<br>
कः शक्तोऽपचितिं गन्तुं मास्तु वोऽत्र वृथा श्रमः।।१३।।<br>
अनादिमध्यनिधनः सोमो देवो महेश्वरः ।<br>
तमासूय सुखं स्वर्गे वस्तुमिच्छन्ति येऽसुराः।। १४ ।।<br>
ते नेषुस्तत्र केचित् तु दुरात्मानो महासुराः ।<br>
अथेषुरपरे राजन्नसुरा भव्यभावनाः ।। १५ ।।<br>
नेषुर्ये सुदुरात्मानस्तानुवाच पितामहः ।<br>
वरयध्वं वरं वीरा रुद्रक्रोधमृतेऽसुराः ।। १६ ।।<br>
ते ऊचुः सर्वदेवानामवध्याः स्याम हे विभो ।<br>
पुराणि षट् च नो देव भवन्त्यन्तर्महीतले ।। १७ ।।<br>
सर्वकामसमृद्धार्थं षटपुरं चास्तु नः प्रभो ।<br>
वयं च षट्पुरं गत्वा वसेम च सुखं विभो ।। १८ ।।<br>
रुद्रादुग्रं भयं न स्याद् येन नो ज्ञातयो हताः ।<br>
निहतं त्रिपुरं दृष्ट्वा भीताः स्म तपसां निधे ।। १९ ।।<br>
पितामह उवाच<br>
असुरा भवतावध्या देवानां शङ्करस्य च ।<br>
न बाधिष्यथ चेद्विप्रान् सत्पथस्थान्सतां प्रियान्।।2.82.२०।।<br>
विप्रोपघातं मोहाच्चेत् करिष्यथ कथंचन ।<br>
नाशं यास्यथ विप्रा हि जगतः परमा गतिः ।। २१ ।।<br>
नारायणाद् बिभेतव्यं कुर्वद्भिर्ब्राह्मणाहितम् ।<br>
सर्वभूतेषु भगवान् हितं धत्ते जनार्दनः ।। २२ ।।<br>
ते गता असुरा राजन् ब्रह्मणाथ विसर्जिताः ।<br>
येऽपि भक्ता महादेवमसुरा धर्मचारिणः ।। २३ ।।<br>
स्वयं हि दर्शनं तेषां ददौ त्रिपुरनाशनः ।<br>
श्वेतं वृषभमारुह्य सोमः सप्रवरः प्रभुः ।<br>
उवाचेदं च भगवानसुरान् स सतां गतिः ।। २४ ।।<br>
वैरमुत्सृज्य दम्भं च हिंसां चासुरसत्तमाः ।<br>
मामेव चाश्रितास्तस्माद् वरं साधु ददामि वः ।। २५ ।।<br>
यैर्दीक्षिताः स्थ मुनिभिः सत्क्रियापरमैर्द्विजैः ।<br>
सह तैर्गम्यतां स्वर्गः प्रीतोऽहं वः सुकर्मणा ।। २६ ।।<br>
&nbsp;इह ये चैव वत्स्यन्ति तापसा ब्रह्मवादिनः ।<br>
अपि कापित्थिका वृक्षे तेषां लोको यथा मम।।२७।।<br>
इह मासान्तपक्षान्तौ यः करिष्यति मानवः ।<br>
वानप्रस्थेन विधिना पूजयन् मां तपोधनाः ।। २८ ।।<br>
वर्षाणां स सहस्रं तु तपसां प्राप्स्यते फलम् ।<br>
कृत्वा त्रिरात्रं विधिवल्लप्स्यते चेप्सितां गतिम्।। २९ ।।<br>
अर्कद्वीपे निवसतो द्विगुणं तद् भविष्यति ।<br>
न विदेशे च भद्रं वो वरमेतद् ददाम्यहम् ।। 2.82.३० ।।<br>
श्वेतवाहननामानं यश्च मां पूजयिष्यति ।<br>
सर्वतो भयचित्तोऽपि गतिं स मम यास्यति ।। ३१ ।।<br>
औदुम्बरान् वाटमूलान् द्विजान् कापित्थिकानपि।<br>
तथा सृगालवाटीयान् धर्मात्मानो दृढव्रतान् ।। ३२ ।।<br>
मुनींश्च ब्रह्मवादीयान् सविशेषेण ये नराः ।<br>
पूजयिष्यन्ति सततं ते यास्यन्तीप्सितां गतिम् ।।३३।।<br>
इत्युक्त्वाथ महादेवो भगवाञ्छ्वेतवाहनः ।<br>
तैरेव सहितः सर्वै रुद्रलोकं जगाम वै ।। ३४ ।।<br>
जम्बूमार्गं गमिष्यामि जम्बूमार्गे वसाम्यहम् ।<br>
एवं संकल्पमानोऽपि रुद्रलोके महीयते ।। ३५ ।।<br>
इति श्रीमहाभारते खिलभागे हरिवंशे विष्णुपर्वणि  षट्पुरवधे द्व्यशीतितमोऽध्यायः ।। ८२ ।।<br>
<br>
