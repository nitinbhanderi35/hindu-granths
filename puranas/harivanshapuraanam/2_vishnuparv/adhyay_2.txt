द्वितीयोऽध्यायः<br>
<br>
वैशम्पायन उवाच<br>
सोऽज्ञापयतसंरब्धः सचिवानान्मनो हि तान् ।<br>
यत्ता भवत सर्वे वै देवक्या गर्भकृन्तने ।। १ ।।<br>
प्रथमादेव हन्तव्या गर्भास्ते सप्त एव हि ।<br>
मूलादेव तु हन्तव्यः सोऽनर्थो यत्र संशयः ।। २ ।।<br>
देवकी च गृहे गुप्ता प्रच्छन्नैरभिरक्षिता ।<br>
स्वैरं चरतु विश्रब्धा गर्भकाले तु रक्ष्यताम् ।। ३ ।।<br>
मासान् वै पुष्पमासादीन्गणयन्तु मम स्त्रियः ।<br>
परिणामे तु गर्भस्य शेषं ज्ञास्यामहे वयम् ।। ४ ।।<br>
वसुदेवस्तु संरक्ष्यः स्त्रीसनाथासु भूमिषु । <br>
अप्रमत्तैर्मम हितै रात्रावहनि चैव हि ।<br>
स्त्रीभिर्वर्षवरैश्चैव वक्तव्यं न तु कारणम् ।। ५ ।।<br>
एष मानुष्यको यत्नो मानुषैरेव साध्यते ।<br>
श्रूयतां येन दैवं हि मद्विधैः प्रतिहन्यते ।। ६ ।।<br>
मन्त्रग्रामैः सुविहितैरौषधैश्च सुयोजितैः ।<br>
यस्तेन चानुकूलेन दैवमप्यनुलोम्यते ।। ७ ।।<br>
वैशम्पायन उवाच<br>
एवं स यत्नवान् कंसो देवकीगर्भकृन्तने ।<br>
भयेन मन्त्रयामास श्रुतार्थो नारदात्स वै ।। ८ ।। <br>
एवं श्रुत्वा प्रयत्नं वै कंसस्यारिष्टसंज्ञितम् । <br>
अन्तर्धानं गतो विष्णुश्चिन्तयामास वीर्यवान् ।। ९ ।।<br>
सप्तेमान् देवकीगर्भान् भोजपुत्रो वधिष्यति ।<br>
अष्टमे च मया गर्भे कार्यमाधानमात्मनः ।। 2.2.१० ।।<br>
तस्य चिन्तयतस्त्वेवं पातालमगमन्मनः ।<br>
यत्र ते गर्भशयनाः षड्गर्भा नाम दानवाः ।। ११ ।।<br>
विक्रान्तवपुषो दीप्तास्तेऽमृतप्राशनोपमाः ।<br>
अमरप्रतिमा युद्धे पुत्रा वै कालनेमिनः ।। १२ ।।<br>
ते ताततातं संत्यज्य हिरण्यकशिपुं पुरा ।<br>
उपासांचक्रिरे दैत्याः पुरा लोकपितामहम् ।। १३ ।।<br>
तप्यमानास्तपस्तीव्रं जटामण्डलधारिणः ।<br>
तेषां प्रीतोऽभवद् ब्रह्मा षड्गर्भाणां वरं ददौ ।। १४ ।।<br>
ब्रह्मोवाच<br>
भो भो दानवशार्दूलास्तपसाहं सुतोषितः ।<br>
ब्रूत वो यस्य यः कामस्तस्य तं तं करोम्यहम् ।। १५ ।।<br>
ते तु सर्वे समानार्था दैत्या ब्रह्माणमब्रुवन् ।<br>
यदि नो भगवान् प्रीतो दीयतां नो वरो वरः ।। १६ ।।<br>
अवध्याः स्याम भगवन् दैवतैः समहोरगैः ।<br>
शापप्रहरणैश्चैव स्वस्ति नोऽस्तु महर्षिभिः ।। १७ ।<br>
यक्षगन्धर्वपतिभिः सिद्धचारणमानवैः ।<br>
मा भूद् वधो नो भगवन्ददासि यदि नो वरम्।। १८<br>
तानुवाच ततो ब्रह्मा सुप्रीतेनान्तरात्मना ।<br>
भवद्भिर्यदिदं प्रोक्तं सर्वमेतद् भविष्यति ।। १९ ।।<br>
षड्गर्भाणां वरं दत्त्वा स्वयम्भूस्त्रिदिवं गतः ।<br>
ततो हिरण्यकशिषुः सरोषो वाक्यमब्रवीत् ।। 2.2.२० ।।<br>
मामुन्मृज्य वरो यस्माद्धृतो वः पद्मसम्भवात्।<br>
तस्माद् वस्त्याजितः स्नेहः शत्रुभूतांस्त्यजाम्यहम्।२१।।<br>
षङ्गर्भा इति योऽयं वः शब्दः पित्राभिवर्धितः ।<br>
स एव वो गर्भगतान् पिता सर्वान्वधिष्यति ।। २२ ।।<br>
षडेव देवकीगर्भे षड्गर्भा वै महासुराः ।<br>
भविष्यथ ततः कंसो गर्भस्थान्वो वधिष्यति ।। २३ ।।<br>
वैशम्पायन उवाच<br>
जगामाथ ततो विष्णुः पातालं यत्र तेऽसुराः ।<br>
षङ्गर्भाः संयताः सन्ति जले गर्भगृहेशयाः ।। २४ ।।<br>
संददर्श जले सुप्तान् षड्गर्भान् गर्भसंस्थितान्। <br>
निद्रया कालरूपिण्या सर्वानन्तर्हितान्स वै ।। २५ ।।<br>
स्वप्नरूपेण तेषां वै विष्णुर्देहानथाविशत्। <br>
प्राणेश्वरांश्च निष्कृष्य निद्रायै प्रददौ तदा ।। २६ ।।<br>
तां चोवाच ततो निद्रां विष्णुः सत्यपराक्रमः ।<br>
गच्छ निद्रे मयोत्सृष्टा देवकीभवनान्तिकम् ।। २७ ।।<br>
इमान्प्राणेश्वरान् गृह्य षड्गर्भान् दानवोत्तमान् ।<br>
षङ्गर्भान् देवकोगर्भे योजयस्व यथाक्रमम्  ।। २८ ।।<br>
जातेष्वेतेषु गर्भेषु नीतेषु च यमक्षयम्।<br>
कंसस्य विफले यत्ने देवक्याः सफले श्रमे ।। २९ ।। <br>
प्रसादं ते करिष्यामि मत्प्रभावसमं भुवि ।<br>
येन सर्वस्य लोकस्य देवि देवी भविष्यसि ।। 2.2.३० ।।<br>
सप्तमो देवकीगर्भो योंऽशः सौम्यो ममाग्रजः ।<br>
स संक्रामयितव्यस्ते सप्तमे मासि रोहिणीम् ।। ३१ ।।<br>
संकर्षणात्तु गर्भस्य स तु संकर्षणो युवा ।<br>
भविष्यत्यग्रजो भ्राता मम शीतांशुदर्शनः।।३२<br>
पतितो देवकीगर्भः सप्तमोऽयं भयादिति ।<br>
अष्टमे मयि गर्भस्थे कंसो यत्नं करिष्यति ।। ३३ ।।<br>
या तु सा नन्दगोपस्य दयिता भुवि विश्रुता ।<br>
यशोदा नाम भद्रं ते भार्या गोपकुलोद्वहा ।। ३४ ।।<br>
तस्यास्त्वं नवमो गर्भः कुलेऽस्माकं भविष्यसि ।<br>
नवम्यामेव संजाता कृष्णपक्षस्य वै तिथौ ।। ३५ ।।<br>
अहं त्वभिजितो योगे निशायां यौवने स्थिते ।<br>
अर्धरात्रे करिष्यामि गर्भमोक्षं यथासुखम् ।। ३६ ।।<br>
अष्टमस्य तु मासस्य जातावावां ततः समम् ।<br>
प्राप्स्यावो गर्भव्यत्यासं प्राप्ते कंसस्य नाशने ।। ३७ ।।<br>
अहं यशोदां यास्यामि त्वं देवि भज देवकीम् ।<br>
आवयोर्गर्भसंयोगे कंसो गच्छतु मूढताम् ।। ३८ ।।<br>
ततस्त्वां गृह्य चरणे शिलायां पातयिष्यति ।<br>
निरस्यमाना गगने स्थानं प्राप्स्यसि शाश्वतम्।। ३९ ।।<br>
मच्छवीसदृशी कृष्णा संकर्षणसमानना ।<br>
बिभ्रती विपुलौ बाहूपमौ दिवि ।। 2.2.४० ।।<br>
त्रिशिखं शूलमुद्यम्य खड्गं च कनकत्सरुम् ।<br>
पात्रीं च पूर्णं मधुना पङ्कजं च सुनिर्मलम् ।। ४१ ।।<br>
नीलकौशेयसंवीता पीतेनोत्तरवाससा ।<br>
शशिरस्मिप्रकाशेन हारेणोरसि राजता ।। ४२ ।।<br>
दिव्यकुण्डलपूर्णाभ्यां श्रवणाभ्यां विभूषिता ।<br>
चन्द्रसापत्नभूतेन मुखेन त्वं विराजिता ।। ४३ ।।<br>
मुकुटेन विचित्रेण केशबन्धेन शोभिना ।<br>
भुजङ्गाभैर्भुजैर्भीमैर्भूषयन्ती दिशो दश ।। ४४।।<br>
ध्वजेन शिखिबर्हेण उच्छ्रितेन विराजता ।<br>
अङ्गजेन मयूराणामङ्गदेन च भास्वता ।। ४५ ।।<br>
कीर्णा भूतगणैर्घोरैर्मन्नियोगानुवर्तिनी ।<br>
कौमारं व्रतमास्थाय त्रिदिवं त्वं गमिष्यसि ।। ४६ ।।<br>
तत्र त्वां शतदृक्छक्रो मत्प्रदिष्टेन कर्मणा ।<br>
अभिषेकेण दिव्येन दैवतैः सह योक्ष्यसे ।। ४७ ।।<br>
तत्रैव त्वां भगिन्यर्थे ग्रहीष्यति स वासवः ।<br>
कुशिकस्य तु गोत्रेण कौशिकी त्वं भविष्यसि ।। ४८ ।।<br>
स ते विन्ध्ये नगश्रेष्ठे स्थानं दास्यति शाश्वतम् ।<br>
ततः स्थानसहस्रैस्त्वं पृथिवीं शोभयिष्यसि ।। ४९ ।।<br>
त्रैलोक्यचारिणी सा त्वं भुवि सत्योपयाचना ।<br>
चरिष्यसि महाभागे वरदा कामरूपिणी ।। 2.2.५० ।।<br>
तत्र शुम्भनिशुम्भौ द्वौ दानवौ नगचारिणौ ।<br>
तौ च कृत्वा मनसि मां सानुगौ नाशयिष्यसि ।। ५१।।<br>
कृत्वानुयात्रां भूतैस्त्वं सुरामांसबलिप्रिया ।<br>
तिथौ नवम्यां पूजां त्वं प्राप्स्यसे सपशुक्रियाम् ।। ५२ ।।<br>
ये च त्वां मत्प्रभावज्ञाः प्रणमिष्यन्ति मानवाः ।<br>
तेषां न दुर्लभं किञ्चित् पुत्रतो धनतोऽपि वा ।। ५३ ।।<br>
कान्तारेष्ववसन्नानां मग्नानां च महार्णवे ।<br>
दस्युभिर्वा निरुद्धानां त्वं गतिः परमा नृणाम् ।। ५४।।<br>
त्वां तु स्तोष्यन्ति ये भक्त्या स्तवेनानेन वै शुभे ।<br>
तस्याहं न प्रणश्यामि स च मे न प्रणश्यति ।। ५५ ।।<br>
इति श्रीमहाभारते खिलभागे हरिवंशे विष्णुपर्वणि भारावतरणे निद्रासंविज्ञाने द्वितीयोऽध्यायः ।। २ ।।<br>
<br>
