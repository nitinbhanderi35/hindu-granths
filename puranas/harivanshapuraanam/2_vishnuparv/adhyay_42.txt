वैशम्पायन उवाच<br>
जरासंधस्ततः प्राप्तो नृपः सर्वमहीक्षिताम् ।<br>
नराधिपैर्बलयुतैरनुयातो महाद्युतिः ॥ १ ॥<br>
व्यायतोदग्रतुरगैर्विस्पष्टार्थसमाहितैः ।<br>
रथैः साङ्ग्रामिकैर्युक्तैरसङ्गगतिभिः क्वचित् ॥ २ ॥<br>
हेमकक्षैर्महाघण्टैर्वारणैर्वारिदोपमैः ।<br>
महामात्रोत्तमारूढैः कल्पितै रणगर्वितैः ॥ ३ ॥<br>
स्वारूढैः सादिभिर्युक्तैः प्रेङ्खमाणैः प्रवल्गितैः ।<br>
वाजिभिर्वायुसंकाशैः प्ल्रवद्भिरिव पत्रिभिः ॥ ४ ॥<br>
खङ्गचर्मबलोदग्रैः पत्तिभिर्बलिनां वरैः ।<br>
सहस्त्रसंख्यैर्निर्मुक्तैरुत्पतद्भिरिवोरगैः ॥ ५ ॥<br>
एवं चतुर्विधैः सैन्यैः प्रचलद्भिरिवाम्बुदैः ।<br>
नृपोऽभियातो बलवाञ्जरासंधो धृतव्रतः ॥ ६ ॥<br>
स रथैनेमिघोषैश्च गजैश्च मदसंयुतैः ।<br>
हेषद्भिश्चापि तुरगैः क्ष्वेडितोग्रैश्च पत्तिभिः ॥ ७ ॥<br>
संनादयन् दिशः सर्वाः सर्वाश्चापि गुहाशयान् ।<br>
स राजा सागराकारः ससैन्यः प्रत्यदृश्यत ॥ ८ ॥<br>
तद्बलं पृथिवीशानां हृष्टयोधजनाकुलम् ।<br>
क्ष्वेडितास्फोटितरवं मेघसैन्यमिवाबभौ ॥ ९ ॥<br>
रथैः पवनसंपातैर्गजैश्च जलदोपमैः ।<br>
तुरगैश्च सिताभ्राभैः पत्तिभिश्चापि दंशितैः ॥ 2.42.१० ॥<br>
व्यामिश्रं तद्बलं भाति मत्तद्विपसमाकुलम् ।<br>
घर्मान्ते सागरगतं यथाभ्रपटलं तथा ॥ ११ ॥<br>
सबलास्ते महीपाला जरासंधपुरोगमाः ।<br>
परिवार्य गिरिं सर्वे निवेशायोपचक्रमुः ॥ १२ ॥<br>
बभौ तस्य निविष्टस्य बलश्रीः शिविरस्य वै ।<br>
शुक्ले पर्वणि पूर्णस्य यथा रूपं महोदधेः ॥ १३ ॥<br>
वीतरात्रे ततः काले नृपास्ते कृतकौतुकाः ।<br>
आरोहणार्थं शैलस्य समेता युद्धलालसाः ॥ १४ ॥<br>
समवायीकृताः सर्वे गिरिप्रस्थेषु ते नृपाः ।<br>
निविष्टा मन्त्रयामासुर्युद्धकालकुतूहलाः ॥ १५ ॥<br>
एषां तु तुमुलः शब्दः शुश्रुवे पृथिवीक्षिताम् ।<br>
युगान्ते भिद्यमानानां सागराणां यथा स्वनः ॥ १६ ॥<br>
तेषां सकञ्चुकोष्णीषाः स्थविरा वेत्रपाणयः ।<br>
चेरुर्मा शब्द इत्येवं ब्रुवन्तो राजशासनात् ॥ १७ ॥<br>
तस्य रूपं बलस्यासीन्निःशब्दस्तिमितस्य वै ।<br>
लीनमीनभुजङ्गस्य निःशब्दस्य पयोदधेः ॥ १८ ॥<br>
तस्मिन् स्तिमितनिदशब्दे योगादिव महार्णवे ।<br>
जरासन्धो बृहद्वाक्यं बृहस्पतिरिवाददे ॥ १९ ॥<br>
शीघ्रं समभिवर्तन्तां बलानीह महीक्षिताम् ।<br>
सर्वतः पर्वतश्चायं बलौघैः परिवार्यताम् ॥ 2.42.२० ॥<br>
अश्मयन्त्राणि युज्यन्तां क्षेपणीयाश्च मुद्गराः ।<br>
ऊर्ध्वं चापि प्रवाह्यन्तां प्रासा वै तोमराणि च ॥ २१ ॥<br>
ऊर्ध्व प्रक्षेपणार्थाय दृढानि च लधूनि च ।<br>
शस्त्रपातविघातानि क्रियन्तामाशु शिल्पिभिः ॥ २२ ॥<br>
शूराणां युद्ध्यमानानां प्रमत्तानां परस्परम् ।<br>
यथा नरपतिः प्राह तथा शीघ्रं विधीयताम् ॥ २३ ॥<br>
दार्यतामेष टङ्कौघैः खनित्रैश्च नगोत्तमः ।<br>
नृपाश्च युद्धमार्गज्ञा विन्यस्यन्तामदूरतः ॥ २४ ॥<br>
अद्यप्रभृति सैन्यैर्मे गिरिरोधः प्रवर्त्यताम् ।<br>
यावदेतौ पातयामो वसुदेवसुतावुभौ ॥ २५ ॥<br>
अचलोऽयं शिलायोनिः क्रियतां निश्चलाण्डजः ।<br>
आकाशमपि बाणोर्घैर्निःसम्पातं विधीयताम् ॥ २६ ॥<br>
मयानुशिष्टास्तिष्ठन्तु गिरिभूमिषु भूमिपाः ।<br>
तेषु तेष्ववकाशेषु शीघ्रमारुह्यतां गिरिः ॥ २७ ॥<br>
मद्रः कलिङ्गाधिपतिश्चेकितानश्च बाह्लिकः ।<br>
काश्मीरराजो गोनर्दः करूषाधिपतिस्तथा ॥ २८ ॥<br>
द्रुमः किंपुरुषश्चैव पर्वतीयाश्च मानवाः ।<br>
पर्वतस्यापरं पार्श्वं क्षिप्रमारोहयन्त्वमी ॥ २९ ॥<br>
पौरवो वेणुदारिश्च वैदर्भः सोमकस्तथा ।<br>
रुक्मी च भोजाधिपतिः सूर्याक्षश्चैव मालवः ॥ 2.42.३० ॥<br>
पाञ्चालाधिपतिश्चैव द्रुपदश्च नराधिपः ।<br>
विन्दानुविन्दावावन्त्यौ दन्तवक्त्रश्च वीर्यवान् ॥ ३१ ॥<br>
छागलिः पुरमित्रश्च विराटश्च महीपतिः ।<br>
कौशाम्ब्यो मालवश्चैव शतधन्वा विदूरथः ॥ ३२॥<br>
भूरिश्रवास्त्रिगर्तश्च बाणः पञ्चनदस्तथा ।<br>
उत्तरं पर्वतोद्देशमेते दुर्गसहा नृपाः ।<br>
आरोहन्तु विमर्दन्तो वज्रप्रतिमगौरवाः ॥ ३३ ॥<br>
उलूकः कैतवेयश्च वीरश्चांशुमतः सुतः ।<br>
एकलव्यो दृढाश्वश्च क्षत्रधर्मा जयद्रथः ॥ ३४ ॥<br>
उत्तमौजास्तथा शाल्वः कैरलेयश्च कैशिकः ।<br>
वैदिशो वामदेवश्च सुकेतुश्चापि वीर्यवान् ॥ ३५ ॥<br>
पूर्वपर्वतनिर्व्युहमेतेष्वायतमस्तु नः ।<br>
विदारयन्तो धावन्तो वाता इत बलाहकान् ॥ ३६ ॥<br>
अहं च दरदश्चैव चेदिराजश्च वीर्यवान् ।<br>
दक्षिणं शैलनिचयं दारयिष्याम दंशिताः ॥ ३७ ॥<br>
एवमेष गिरिः क्षिप्रं समन्ताद् वेष्टितो बलैः ।<br>
वज्रप्रपातप्रतिमं प्राप्नोतु तुमुलं भयम् ॥ ३८ ॥<br>
गदिनो वै गदाभिश्च परिघैः परिघायुधाः ।<br>
अपरे विविधैः शस्त्रैर्दारयन्तु नगोत्तमम् ॥ ३९ ॥<br>
एष भूमिधरोऽद्यैव विषमोच्चशिलान्वितः ।<br>
कार्यो भूमिसमः सर्वो भवद्भिर्वसुधाधिपैः ॥ 2.42.४० ॥<br>
जरासंधवचः श्रुत्वा पार्थिवा राजशासनात् ।<br>
गोमन्तं वेष्टयामासुः सागराः पृथिवीमिव ।! ४१ ॥<br>
उवाच राजा चेदीनां देवानां मघवानिव ।<br>
किं ते युद्धेन दुर्गे ऽस्मिन् गोमन्ते च नगोत्तमे ॥ ४२ ॥<br>
दुरारोहश्च शिखरे प्रांशुपादपकण्टके ।<br>
काष्ठैस्तृणैश्च बहुभिः परिवार्य समन्ततः ॥ ४३ ॥<br>
अद्यैव दीप्यतां क्षिप्रमलमन्येन कर्मणा ।<br>
क्षत्रियाः सुकुमारा हि रणे सायकयोधिनः ॥ ४४ ॥<br>
नियुक्ताः पर्वते दुर्गे नियोक्तुं पादयोधिनः ।<br>
ननाम प्रतिबन्धेन न चावस्कन्दकर्मणा ॥ ४५ ॥<br>
शक्य एष गिरिस्तात देवैरप्यवमर्दितुम् ।<br>
दुर्गयुद्धे क्रमः श्रेयान् रोधयुद्धेन पार्थिवाः ॥ ४६ ॥<br>
भक्तोदकेन्धनैः क्षीणाः पात्यन्ते गिरिसंश्रिताः ।<br>
वयं बहव इत्येवं नाप्येष निपुणो नयः ॥ ४७ ॥<br>
यादवौ नावमन्तव्यौ द्वावप्येतौ रणे स्थितौ ।<br>
अविज्ञातबलावेतौ श्रूयेते देवसम्मितौ ॥ ४८ ॥<br>
कर्मभिस्त्वमरौ विद्मो वालावतिबलान्वितौ ।<br>
दुष्कराणीह कर्माणि कृतवन्तौ यदूत्तमौ ॥ ४९ ॥<br>
शुष्ककाष्ठैस्तृणैर्वेष्ट्य सर्वतः पर्वतोत्तमम् ।<br>
अग्निना दीपयिष्यामो दह्येतां गतचेतनौ ॥ 2.42.५० ॥<br>
यदि चेन्निष्क्रमिष्येते दह्यमानावितोऽन्तिके ।<br>
समेत्य पातयिष्यामस्त्यक्ष्यतो जीवितं ततः ॥ ५१ ॥<br>
वाक्यमेतत्तु रुरुचे सबलानां महीक्षिताम् ।<br>
यदुक्तं चेदिराजेन नृपाणां हितशंसिना ॥ ५२ ॥<br>
ततः काष्ठैस्तृणैर्वंशैः शुष्कशाखैश्च पादपैः ।<br>
उपादीप्यत शैलेन्द्रः सृर्यपादैरिवाम्बुदः ॥ ५३ ॥<br>
ददुस्ते सर्वतस्तूर्णं पावकं तत्र पार्थिवाः ।<br>
यथोद्देशं यथावातं शैलस्य लघुविक्रमाः ॥ ५४ ॥<br>
स वायुदीपितो वह्निरुत्पपात समन्ततः ।<br>
सधूमज्वालमालाभिर्भाभिः खमिव शोभयन् ॥ ५५ ॥<br>
सोऽनलः पवनायस्तः काष्ठसंचयमूलवान् ।<br>
ददाह शैलं श्रीमन्तं गोमन्तं कान्तपादपम् ॥ ५६ ॥<br>
स दह्यमानः शैलेन्द्रो मुमोच विपुलाः शिलाः ।<br>
शतशः शतधा भूत्वा महोल्काकारदर्शनाः ॥ ५७ ॥<br>
स चित्रभानुः शैलेन्द्रं भाभिर्भानुरिवाम्बुदम् ।<br>
आलिम्पतीव विधिवत् समन्तादर्चिरुद्धतः ॥ ५८ ॥<br>
धातुभिः पच्यमानैश्च ज्वलद्भिश्चैव पादपैः ।<br>
उद्भ्रान्तश्वापदो रौति तुद्यमान इवाद्रिराट् ॥ ५९ ॥<br>
प्रतप्तो दह्यमानस्तु स शैलः कृष्णवर्त्मना ।<br>
रीतीर्निर्वर्तयामास काञ्चनाञ्जनराजतीः ॥ 2.42.६० ॥<br>
वह्निना चापि दीप्ताङ्गो गिरिर्नातिविराजते ।<br>
धूमान्धकारोर्ध्वतनुर्मज्जमान इवाम्बुदः ॥ ६१ ॥<br>
विश्लिष्टोपलसंघातः कर्कशाङ्गारवर्षणः ।<br>
गिरिर्भात्यनलोद्गारैरुल्कावृष्टिरिवाम्बुदः ॥ ६२ ॥<br>
प्रपातप्रस्रपोत्क्षिप्तो धूमसंवर्द्धितोदरः ।<br>
स गिरिर्भस्मतां यातो युगान्ताग्निहतोपमः ॥ ६३ ॥<br>
विह्वलास्तस्य पार्श्वेभ्यः सर्पा दग्धार्धदेहिनः ।<br>
श्वसन्तः पृथुमूर्धानो निश्चेरुरशिवेक्षणाः ॥ ६४ ॥<br>
उत्पत्योत्पत्य गगनात् पुनः पुनरवाङ्मुखाः ।<br>
रेसुश्चोद्वेजिताः सिंहाः शार्दूलाश्चानलाविलाः ॥ ६५ ॥<br>
मुमुचुः पादपाश्चैव दाहनिर्यासजं जलम् ॥ ६६ ॥<br>
वहत्यूर्ध्वगतिर्वातो भस्माङ्गारातिपिङ्गलः ।<br>
धूमच्छाया च गगने दर्पिताम्भोददर्शना ॥ ६७ ॥<br>
व्यज्यमानो महासानुर्विहगै- श्वापदैरपि।<br>
गिरिर्वैकल्यमायाति प्रागल्भ्यात्कृष्णवर्त्मनः ॥ ६८ ॥<br>
स मुमोच शिलाः शैलश्चलोदग्रशिलोच्चयः ।<br>
वज्रेण पुरुहूतस्य यथा स्याद् दारितस्तथा ॥ ६९ ॥<br>
आदीप्य तं तु शैलेन्द्रं क्षत्रिया व्यूहदंशिताः ।<br>
अर्धक्रोशमपक्रान्ताः पावकेनाभितापिताः ॥ 2.42.७० ॥<br>
दह्यमाने नगश्रेष्ठे सीदमानैर्महाद्रुमैः ।<br>
धूमभारैरनालक्ष्ये मूले शिथिलतां गते ॥ ७१ ॥<br>
सरोषं हि तदा रामो वचनं केशिसूदनम् ।<br>
बभाषे पद्मपत्राक्षं स साक्षान्मधुसूदनम् ॥ ७२ ॥<br>
दह्यतेऽयं गिरिस्तात ससानुशिखरद्रुमः ।<br>
आवयोः कृष्ण वैरेण बलिभिर्वसुधाधिपैः ॥ ७३ ॥<br>
पश्य कृष्णानलौष्णानां सधूमानां समन्ततः ।<br>
वनानां विरसन्तीव नगाभ्याशे द्विपोत्तमाः ॥ ७४ ॥<br>
अयं यद्यावयोरर्थे गोमन्तस्तात दह्यते ।<br>
अयशस्यमिदं लोके कौलीनं च भविष्यति ॥ ७५ ॥<br>
तदस्यानृण्यहेतोर्हि नगस्य नगसंनिभ ।<br>
क्षत्रियान्निहनिष्यामो दोर्भ्यामेव युधां वर ॥ ७६ ॥<br>
एते ते क्षत्रियाः सर्वे गिरिमादीप्य दंशिताः ।<br>
रथिनस्तात दृश्यन्ते यथादेशं युयुत्सवः ॥ ७७ ॥<br>
एवमुक्त्वा गिरेः शृङ्गान्मेरुशृङ्गादिवोडुराट् ।<br>
निपपात बलः श्रीमान् वनमालाधरो युवा ॥ ७८ ॥<br>
कादम्बरीमदक्षीबो नीलवासाः सिताननः ।<br>
स शारदेन्दुसंकाशो वनमालाञ्चितोदरः ॥ ७९ ॥<br>
कान्तैककुण्डलधरश्चारुमौलिरवाङमुखः ।<br>
निपपात नरेन्द्राणां मध्ये केशवपूर्वजः ॥ 2.42.८० ॥<br>
अवप्लुते ततो रामे कृष्णः कृष्णाम्बुदोपमः ।<br>
गोमन्तशिखराच्छ्रीमानाप्लुतोऽमितविक्रमः ॥ ८१ ॥<br>
ततस्तं पीडयामास पद्भ्यां गिरिवरं हरिः ।<br>
स पीडितो गिरिस्तेन निर्ममज्ज समन्ततः ॥ ८२ ॥<br>
जलाकुलोपलस्तत्र प्रस्रुतो द्विरदो यथा ।<br>
स तेन वारिणा वह्निस्तत्क्षणात् प्रशमं ययौ ॥ ८३ ॥<br>
कल्पान्ते वारिधाराभिर्मेघजालैरिवांशुमान् ।<br>
सिंहारसितनिर्घोषः पीतवासा घनाकृतिः ॥ ८४ ॥<br>
किरीटमूर्द्धा सौम्यास्यः पुण्डरीकनिभेक्षणः ।<br>
श्रीवत्सवक्षाः सुमुखः सहस्राक्षसमद्युतिः ॥ ८५ ॥<br>
रामादनन्तरं कृष्णः प्लुतो वै वीर्यवांस्ततः ।<br>
ताभ्यामेव प्लुताभ्यां च चरणैः पीडितो गिरिः ॥ ८६ ॥<br>
मुमोच सलिलोत्पीडांस्तीव्रपावकशान्तये ।<br>
सलिलोत्पीडनं दृष्ट्वा पार्थिवा भयमाविशन् ॥ ८७ ॥<br>
इति श्रीमहाभारते खिलभागे हरिवंशे विष्णुपर्वणि गोमन्तदाहे द्विचत्वारिंशोऽध्यायः ॥४२ ॥<br>
<br>
