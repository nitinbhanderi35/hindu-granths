वैशम्पायन उवाच<br>
प्रविशन्तं तु वेगेन मारुतावल्गिताम्बरम् ।<br>
पूर्वजं पुरतः कृत्वा कृष्णं कमललोचनम् ॥ १ ॥<br>
गजदन्तकृतोल्लेखं सुभुजं देवकीसुतम् ।<br>
लीलाकृताङ्गदं वीरं मदेन रुधिरेण च ॥ २ ॥<br>
वल्गमानं यथा सिंहं व्यूहमानं यथा घनम् ।<br>
बहुशब्दप्रहारेण चालयन्तं वसुंधराम् ॥ ३ ॥<br>
औग्रसेनिः समालोक्य दन्तिदन्तोद्यतायुधम् ।<br>
कृष्णं भृशायस्तमुखः सरोषं समुदैक्षत ॥ ४ ॥<br>
भुजासक्तेन शुशुभे गजदन्तेन केशवः ।<br>
चन्द्रार्धबिम्बसंसक्तो यथैकशिखरो गिरिः ॥ ५ ॥<br>
वल्गमाने तु गोविन्दे स कृत्स्नो रङ्गसागरः ।<br>
जनौघप्रतिनादेन पूर्यमाण इवाबभौ ॥ ६ ॥<br>
ततः क्रोधाभिताम्राक्षः कंसः परमकोपनः ।<br>
चाणूरमादिशद् युद्धे कृष्णस्य सुमहाबलम् ॥ ७ ॥<br>
अन्ध्रं मल्लं च निकृतिं मुष्टिकं च महाबलम् ।<br>
बलदेवाय सक्रोधो दिदेशाद्रिचयोपमम् ॥ ८ ॥<br>
कंसेनापि समाज्ञप्तश्चाणूरः पूर्वमेव तु ।<br>
योद्धव्यं सह कृष्णेन त्वया यत्नवतेति वै ॥ ९ ॥<br>
स रोषेण तु चाणूरः कषायीकृतलोचनः ।<br>
अभ्यावर्तत युद्धार्थमपां पूर्णो यथा घनः ॥ 2.30.१० ॥<br>
अवघुष्टे समाजे, तु निश्शब्दस्तिमिते जने ।<br>
यादवाः सहितास्तत्र इदं वचनमब्रुवन् ॥ ११ ॥<br>
बाहुयुद्धमिदं रंगे सप्राश्निकमकातरम् ।<br>
क्रियाबलसमाज्ञातमशस्त्रं निर्मितं पुरा ॥ १२ ॥<br>
अद्भिश्चातिश्रमो नित्यं विनेयः कालदर्शिभिः ।<br>
करीषेण च मल्लस्य सततं सत्क्रिया स्मृता ॥ १३ ॥<br>
स्थितो भूमिगतेनैव यो यथा मार्गतः स्थितः ।<br>
संयुज्यतश्च पर्यायः प्राश्निकैः समुदाहृतः ॥ १४ ॥<br>
बालो वा यदि वा वृद्धो मध्यो वापि कृशोऽपि वा ।<br>
बलस्थो वा स्थितो रंगे ज्ञेयः कक्षान्तरेण वै ॥ १५॥<br>
बलतश्च क्रियाश्च बाहुयुद्धविधिर्युधि ।<br>
निपातानन्तरं किंचिन्न कर्तव्यं विजानता ॥ १६ ॥<br>
तदिदं प्रस्तुतं रंगे युद्धं कृष्णान्ध्रमल्लयोः ।<br>
बालः कृष्णो महानन्ध्रः कथं न स्याद् विचारणा॥ १७ ॥<br>
ततः किलकिलाशब्दः समाजे समवर्तत ।<br>
प्रावल्गत च गोविन्दो वाक्यं चेदमुवाच ह ॥ १८ ॥<br>
अहं बालो महानन्ध्रो वपुषा पर्वतोपमः ।<br>
युद्धं ममानेन सह रोचते बाहुशालिना ॥ १९ ॥<br>
युद्धव्यतिक्रमः कश्चिन्न भविष्यति मत्कृतः ।<br>
न ह्यहं बाहुयोधानां दूषयिष्यामि यन्मतम् ॥ 2.30.२० ॥<br>
योऽयं करीषधर्मश्च तोयधर्मश्च रंगजः ।<br>
कषायस्य च संसर्गः समयो ह्येष कल्पितः ॥ २१ ॥<br>
संयमः स्थिरता शौर्यं व्यायामः सत्क्रिया बलम् ।<br>
रंगे च नियता सिद्धिरेतद् युद्धविदां मतम् ॥२२॥<br>
अवैरमेवं यदयं सवैरं कर्तुमुद्यतः ।<br>
अत्र वै निग्रहः कार्यस्तोषयिष्याम्यहं जगत् ॥ २३ ॥<br>
करूषेषु प्रसूतोऽयं चाणूरो नाम नामतः ।<br>
बाहुयोधी शरीरेण कर्मभिश्चात्र चिन्त्यताम् ॥. २४ ॥<br>
एतेन बहवो मल्ला निपातानन्तरं हताः ।<br>
रङ्गप्रतापकामेन मल्लमार्गश्च दूषितः ॥ २५ ॥<br>
शस्त्रसिद्धिस्तु योधानां संग्रामे शस्त्रयोधिनाम् ।<br>
रङ्गसिद्धिस्तु मल्लानां प्रतिमल्लनिपातजा ॥ २६ ॥<br>
रणे वि जयमानस्य कीर्तिर्भवति शाश्वती ।<br>
हतस्यापि रणे शस्त्रैर्नाकपृष्ठं विधीयते ॥ २७ ॥<br>
रणे उभयतः सिद्धिर्हतस्येह घ्नतोऽपि वा ।<br>
सा हि प्राणान्तिकीयात्रा महद्भिः साधुपूजिता ॥ २८ ॥<br>
अयं तु मार्गो बलतः क्रियातश्च विनिःसृतः ।<br>
मृतस्य रङ्गे क्व स्वर्गो जयते वा कुतो रतिः ॥ २९ ॥<br>
ये तु केचित्  स्वदोषेण राज्ञः पण्डितमानिनः ।<br>
प्रतापार्थे हता मल्ला मल्लहन्तुर्वधो हि सः ॥ 2.30.३० ॥<br>
एवं संजल्पतस्तस्य ताभ्यां युद्धं सुदारुणम् ।<br>
उभाभ्यामभवद् घोरं वारणाभ्यां यथा वने ॥ ३१ ॥<br>
कृतप्रतिकृतैश्चित्रैर्बाहुभिश्च सकण्टकैः ।<br>
सन्निपातावधूतैश्च प्रमाथोन्मथनैस्तथा ॥ ३२ ॥<br>
तावुभावपि संश्लिष्टौ यथा शैलमयौ तथा ।<br>
क्षेपणैर्मुष्टिभिश्चैव वराहोद्धूतनिःस्वनैः ॥ ३३ ॥<br>
कीलैर्वज्रनिपातैश्च प्रसृष्टाभिस्तथैव च ।<br>
शलाकानखपातैश्च पादोद्धूतैश्च दारुणैः ॥ ३४ ॥<br>
जानुभिश्चाश्मनिर्घोषैः शिरोभ्यां चावघट्टितैः ।<br>
तद् युद्धमभवद् घोरमशस्त्रं बाहुतेजसा ॥ ३५ ॥<br>
बलप्राणेन शूराणां समाजोत्सवसंनिधौ ।<br>
अरज्यत जनः सर्वः सोत्कृष्टनिनदोत्थितः ॥ ३६ ॥<br>
साधुवादांश्च मञ्चेषु घोषयन्त्यपरे जनाः ।<br>
ततः प्रस्विन्नवदनः कृष्णप्रणिहितेक्षणः ।<br>
न्यवारयत तूर्याणि कंसः सव्येन पाणिना ॥३७ ॥<br>
प्रतिषिद्धेषु तूर्येषु मृदङ्गादिषु तेषु वै ।<br>
खे संगतान्यवाद्यन्त देवतूर्याण्यनेकशः ॥ ३८ ॥<br>
युद्ध्यमाने हृषीकेशे पुण्डरीकनिभेक्षणे ।<br>
स्वयमेव प्रवाद्यन्त तूर्यघोषास्तु सर्वशः ॥ ३९ ॥<br>
अन्तर्धानगता देवा विमानैः कामरूपिभिः ।<br>
चेरुर्विद्याधरैः सार्द्धं कृष्णस्य जयकाङ्क्षिणः ॥ 2.30.४० ॥<br>
जयस्व कृष्ण चाणूरं दानवं मल्लरूपिणम् ।<br>
इति सप्तर्षयः सर्वे ऊचुश्चैव नभोगताः ॥ ४१ ॥<br>
चाणूरेण चिरं कालं क्रीडित्वा देवकीसुतः ।<br>
बलमाहारयामास कंसस्याभावदर्शिवान् ॥ ४२ ॥<br>
ततश्चचाल वसुधा मञ्चाश्चैव जुघूर्णिरे ।<br>
मुकुटाच्चापि कंसस्य पपात मणिरुत्तमः ॥ ४३ ॥<br>
दोर्भ्यामानम्य कृष्णस्तु चाणूरं शीर्णजीवितम् ।<br>
प्राहरन्मुष्टिना मूर्ध्नि वक्षस्याहत्य जानुना ॥ ४४ ॥<br>
निःसृते साश्रुरुधिरे तस्य नेत्रे सबन्धने ।<br>
तापनीये यथा घण्टे कक्षोपरि विलम्बिते ॥ ४५ ॥<br>
पपात स तु रङ्गस्य मध्ये निःसृतलोचनः ।<br>
चाणूरो विगतप्राणो जीवितान्ते महीतले ॥ ४६ ॥<br>
देहेन तस्य मल्लस्य चाणूरस्य गतायुषः ।<br>
संनिरुद्धो महारङ्गः स शैलेनेव लक्ष्यते ॥ ४७ ॥<br>
रौहिणेयो हते तस्मिंश्चाणूरे बलदर्पिते ।<br>
जग्राह मुष्टिकं रंगे कृष्णस्तोशलकं पुनः ॥ ४८ ।<br>
सन्निपाते तु तौ मल्लौ प्रथमे क्रोधमूर्च्छितौ ।<br>
समेयातां रामकृष्णौ कालस्य वशवर्तिनौ ।<br>
निर्घातावनतौ भूत्वा रङ्गमध्ये ववल्गतुः ॥ ४९ ।<br>
कृष्णस्तोशलमुद्यम्य गिरिशृङ्गोपमं बली ।<br>
भ्रामयित्वा शतगुणं निष्पिपेष महीतले ॥ 2.30.५० ॥<br>
तस्य कृष्णाभिपन्नस्य पीडितस्य बलीयसः ।<br>
मुखाद् रुधिरमत्यर्थमुज्जगाम मुमूर्षतः ॥ ५१ ॥<br>
संकर्षणस्तु सुचिरं योधयित्वा महाबलः ।<br>
अन्ध्रमल्लं महामल्लो मण्डलानि व्यदर्शयत् ॥ ५२ ॥<br>
मुष्टिनैकेन तेजस्वी साशनिस्तनयित्नुना ।<br>
शिरस्यभ्यहनद् वीरो वज्रेणेव महागिरिम् ॥ ५३ ॥<br>
स निष्पतितमस्तिष्को विस्रस्तनयनो भुवि ।<br>
पपात निहतस्तेन ततो नादो महानभूत् ॥ ५४ ॥<br>
अन्ध्रतोशलकौ हत्वा कृष्णसंकर्षणावुभौ ।<br>
क्रोधसंरक्तनयनौ   रंगमध्ये ववल्गतुः ॥ ५५ ॥<br>
समाजवाटो निर्मल्लः सोऽभवद् भीमदर्शनः ।<br>
अन्ध्रे तदा महामल्ले मुष्टिके च निपातिते ॥ ५६ ॥<br>
ये च सम्प्रेक्षका गोपा नन्दगोपपुरोगमाः ।<br>
भयक्षोभितसर्वाङ्गाः सर्वे तत्रावतस्थिरे ॥ ५७ ॥<br>
हर्षजं वारि नेत्राभ्यां वर्षमाणा प्रवेपती ।<br>
प्रस्रवोत्पीडिता कृष्णं देवकी समुदैक्षत ॥ ५८ ॥<br>
कृष्णदर्शनजातेन बाष्पेणाकुलितेक्षणः ।<br>
वसुदेवो जरां त्यक्त्वा स्नेहेन तरुणायते ॥ ५९ ॥<br>
वारमुख्याश्च ताः सर्वाः कृष्णस्य मुखपङ्कजम् ।<br>
पपुर्हि नेत्रभ्रमरैर्निमेषान्तरगामिभिः ॥ 2.30. ६० ॥<br>
कंसस्याथ मुखे स्वेदो भ्रूभेदान्तरगोचरः ।<br>
अभवद् रोषनिर्यासः कृष्णसंदर्शनेरितः ॥ ६१ ॥<br>
केशवाय सधूमेन रोषनिश्वासवायुना ।<br>
दीप्तमन्तर्गतं तस्य हृदयं मानसाग्निना ॥ ६२ ॥<br>
तस्य प्रस्फुरितौष्ठस्य स्विन्नालिकतलस्य वै ।<br>
कंसवक्त्रस्य रोषेण रक्तसूर्यायते वपुः ॥ ६३ ॥<br>
क्रोधरक्तान्मुखात्तस्य निःसृताः स्वेदबिन्दवः ।<br>
यथा रविकरस्पृष्टा वृक्षावश्यायबिन्दवः ॥ ६४ ॥<br>
सोऽज्ञापयत संक्रुद्धः पुरुषान्व्यायतान्बहून्।<br>
गोपावेतौ समाजौघान्निष्क्राम्येतां वनेचरौ ॥ ६५ ॥<br>
न चैतौ द्रष्टुमिच्छामि विकृतौ पापदर्शनौ ।<br>
गोपानामपि मे राज्ये न कश्चित्स्थातुमर्हति ॥ ६६ ॥<br>
नन्दगोपश्च दुर्मेधाः पापेष्वभिरतो मम ।<br>
आयसैर्निगडाकारैर्लोहपाशैनिगृह्यताम् ॥ ६७ ॥<br>
वसुदेवश्च दुर्वृत्तो नित्यं द्वेषकरो मम ।<br>
अवृद्धार्हेण दण्डेन क्षिप्रमद्यैव शास्यताम् ॥६८ ॥<br>
ये चेमे प्राकृता गोपा दामोदरपरायणाः ।<br>
ह्रियन्तां गाव एतेषां यच्चास्ति वसु किंचन ॥ ६९ ॥<br>
एवमाज्ञापयानं तं कंसं परुषभाषिणम् ।<br>
ददर्शायस्तनयनः कृष्णः सत्यपराक्रमः ॥ 2.30.७० ॥<br>
क्षिप्ते पितरि चुक्रोध नन्दगोपे च केशवः ।<br>
ज्ञातीनां च व्यथां दृष्ट्वा विसंज्ञां चैव देवकीम् ॥ ७१ ॥<br>
स सिंह इव वेगेन केशवो जातविक्रमः ।<br>
आरुरुक्षुर्महाबाहुः कंसनाशार्थमच्पुतः ॥ ७२ ॥<br>
रङ्गमध्यादुत्पपात कृष्णः कंसासनान्तिकम् ।<br>
असज्जद्वायुनाऽऽक्षिप्तो यथा खस्थो घनाघनः॥ ७३ ॥<br>
ददृशुर्न हि तं सर्वे रङ्गमध्यादवप्लुतम् ।<br>
केवलं कंसपार्श्वस्थं ददृशुः पुरवासिनः ॥ ७४ ॥<br>
सोऽपि कंसस्तथाऽऽयस्तः परीतः कालधर्मणा ।<br>
आकाशादिव गोविन्दं मेने तत्रागतं प्रभुम् ॥ ७५ ॥<br>
स कृष्णेनायतं कृत्वा बाहुं परिघसंनिभम्   ।<br>
मूर्धजेषु परामृष्टः कंसो वै रङ्गसंसदि ॥ ७६ ॥<br>
मुकुटश्चापतत् तस्य काञ्चनो वज्रभूषितः ।<br>
शिरसस्तस्य कृष्णेन परामृष्टस्य पाणिना ॥ ७७ ॥<br>
स ग्रहग्रस्तकेशश्च कंसो निर्यत्नतां गतः ।<br>
तथैव च विसम्मूढो वैकल्यं समपद्यत ॥ ७८ ॥<br>
निगृहीतश्च केशेषु गतासुरिव निःश्वसन् ।<br>
न शशाक मुखं द्रष्टुं कंसः कृष्णस्य वै तदा ॥ ७९&nbsp;!।<br>
विकुण्डलाभ्यां कर्णाभ्यां  छिन्नहारेण वक्षसा ।<br>
प्रलम्बाभ्यां च बाहुभ्यां गात्रैविसृतभूषणैः ॥ 2.30.८० ॥<br>
भ्रंशितेनोत्तरीयेण सहसावलिताननः ।<br>
चेष्टमानः समाक्षिप्तः कंसः कार्ष्णेन तेजसा ॥ ८१ ॥<br>
चकर्ष च महारङ्गे मञ्चान्निष्क्रम्य केशवः ।<br>
केशेषु तं बलाद् गृह्य कंसं क्लेशार्हतां गतम ॥ ८२॥<br>
कृष्यमाणः स कृष्णेन भोजराजो महाद्युतिः ।<br>
समाजवाटे परिखां देहकृष्टां चकार ह ॥ ८३ ॥<br>
समाजवाटे क्रीडित्वा विकृष्य च गतायुषम् ।<br>
कृष्णो विसर्जयामास कंसदेहमदूरतः ॥ ८४ ॥<br>
धरण्यां मृदितः शिश्ये तव देहः सुखोचितः ।<br>
क्रमेण विपरीतेन पांसुभिः परुषीकृतः ॥ ८५ ॥<br>
तस्य तद् वदनं श्यामं सुप्ताक्षं मुकुटं विना ।<br>
न विभाति विपर्यस्तं विपलाशं यथाम्बुजम् ॥ ८६ ॥<br>
असंग्रामहतः कंसः स बाणैरपरिक्षतः।<br>
केशग्राहान्निरस्तासुर्वीरमार्गान्निराकृतः ॥ ८७ ॥<br>
तस्य देहे प्रकाशन्ते सहसा केशवार्पिताः ।<br>
मांसच्छेदघनाः सर्वे नखाग्रा जीवितच्छिदः ॥ ८८ ॥<br>
तं हत्वा पुण्डरीकाक्षः प्रहर्षाद् द्विगुणप्रभः ।<br>
ववन्दे वसुदेवस्य पादौ  निहतकण्टकः ॥ ८९ ॥<br>
मातुश्च शिरसा पादौ निपीड्य यदुनन्दनः ।<br>
सासिञ्चत् प्रस्रवोत्पीडैः कृष्णमानन्दनिःसृतैः ॥ 2.30.९० ॥<br>
यादवांश्चैव तान् सर्वान् यथास्थानं यथावयः ।<br>
पप्रच्छ कुशलं कृष्णो दीप्यमानः स्वतेजसा ॥ ९१ ॥<br>
बलदेवोऽपि धर्मात्मा कंसभ्रातरमूर्जितम् ।<br>
बाहुभ्यामेव तरसा सुनामानमपोथयत् ॥ ९२ ॥<br>
तौ जितारी जितक्रोधौ चिरविप्रोषितौ व्रजे ।<br>
स्थपितुर्भवनं वीरौ जग्मतुर्हृष्टमानसौ ॥ ९३ ॥<br>
इति श्रीमहाभारते खिलभागे हरिवंशे विष्णुपर्वणि कंसवधे त्रिंशोऽध्यायः ॥<br>
<br>
