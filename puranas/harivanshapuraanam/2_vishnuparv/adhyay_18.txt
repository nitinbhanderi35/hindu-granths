वैशम्पायन उवाच<br>
महे प्रतिहते शक्रः सक्रोधस्त्रिदशेश्वरः ।<br>
संवर्तकं नाम गणं तोयदानामथाब्रवीत् ।। १ ।।<br>
भो बलाहकमातङ्गाः श्रूयतां मम भाषितम् ।<br>
यदि वो मत्प्रियं कार्यं राजभक्तिपुरस्कृतम् ।। २ ।।<br>
एते वृन्दावनगता दामोदरपरायणाः ।<br>
नन्दगोपादयो गोपा विद्विषन्ति ममोत्सवम् ।। ३ ।।<br>
आजीवो यः परस्तेषां गोपत्यं च यतः स्मृतम् ।<br>
ता गावः सप्तरात्रेण पीड्यन्तां वर्षमारुतैः ।। ४ ।।<br>
ऐरावतगतश्चाहं स्वयमेवाम्बु दारुणम् ।<br>
स्रक्ष्यामि वृष्टिं वातं च वज्राशनिसमप्रभम् ।। ५ ।।<br>
भवद्भिश्चण्डवर्षेण चरता मारुतेन च ।<br>
हतास्ताः सव्रजा गावस्त्यक्ष्यन्ति भुवि जीवितम्।। ६ ।।<br>
एवमाज्ञापयामास सर्वाञ्जलधरान् प्रभुः ।<br>
प्रत्याहते वै कृष्णेन शासने पाकशासनः ।। ७ ।।<br>
ततस्ते जलदाः कृष्णा घोरनादा भयावहाः ।<br>
आकाशं छादयामासुः सर्वतः पर्वतोपमाः ।। ८ ।।<br>
विद्युत्सम्पातजननाः शक्रचापविभूषिताः ।<br>
तिमिरावृतमाकाशं चक्रुस्ते जलदास्तदा ।। ९ ।।<br>
गजा इवान्यसंयुक्ताः केचिन्मकरवर्चसः ।<br>
नागा इवान्ये गगने चेरुर्जलदपुङ्गवाः ।। 2.18.१० ।।<br>
तेऽन्योन्यं वपुषा बद्धा नागयूथायुतोपमाः ।<br>
दुर्दिनं विपुलं चक्रुश्छादयन्तो नभस्तलम् ।। ११ ।।<br>
नृहस्तनागहस्ताभ्यां वेणूनां चैव सर्वतः ।<br>
धाराभिस्तुल्यरूपाभिर्ववृषुस्ते बलाहकाः ।। १२ ।।<br>
समुद्रं मेनिरे तं हि खमारूढं नृचक्षुषः ।<br>
दुर्विगाह्यमपर्यन्तमगाधं दुर्दिनं महत् ।।१३ ।।<br>
नैवापतन् वै खगमा दुद्रुवुर्मृगजातयः ।<br>
पर्वताभेषु मेघेषु खे नन्दन्तु समन्ततः । १४ ।।<br>
नष्टसूर्येन्दुसदृशैर्मेघैर्नभसि दारुणैः ।<br>
अतिवृष्टेन लोकस्य विरूपमभवद् वपुः ।। १५ ।।<br>
मेघौघैर्निष्प्रभाकारमदृश्यग्रहतारकम् ।<br>
चन्द्रसूर्यांशुरहितं खं बभूवातिनिष्प्रभम्।। १६ ।।<br>
वारिणा मेघमुक्तेन मुच्यमानेन चासकृत् ।<br>
आबभौ सर्वतस्तत्र भूमिस्तोयमयी यथा ।। १७ ।।<br>
विनेदुर्बर्हिणस्तत्र तोककल्परुताः खगाः ।<br>
विवृद्धिं निम्नगा याताः प्लवगाः सम्प्लवं गताः ।। १ ।।<br>
गर्जितेन च मेघानां पर्जन्यनिनदेन च ।<br>
तर्जितानीव कम्पन्ते तृणानि तरुभिः सह ।। १९ ।।<br>
प्राप्तोऽन्तकालो लोकानां व्यक्तमेकार्णवा मही ।<br>
इति गोपगणा वाक्यं व्याहरन्ति भयार्दिताः ।। 2.18.२० ।।<br>
तेनोत्पाताम्बुवर्षेण गावो विप्रहता भृशम् ।<br>
हम्भारवैः क्रन्दमाना न चेलुः स्तम्भितोपमाः ।। २१ ।।<br>
निष्कम्पसक्थिचरणा निष्प्रयत्नखुराननाः ।<br>
हृष्टरोमार्द्रतनवः क्षामकुक्षिपयोधराः ।। २२ ।।<br>
काश्चित् प्राणाञ्जहुः श्रान्ता निपेतुः काश्चिदातुराः ।<br>
काश्चित्सवत्साः पतिता गावः शीकरवेजिताः ।। २३ ।।<br>
काश्चिदाक्रम्य क्रोडेन वत्सांस्तिष्ठन्ति मातरः ।<br>
विमुखाः श्रान्तसक्थ्यश्च निराहाराः कृशोदराः ।<br>
पेतुरार्ता वेपमाना गावो वर्षपराजिताः ।। २४ ।।<br>
वत्साश्चोन्मुखका बाला दामोदरमुखाः स्थिताः ।<br>
त्राहीति वदनैर्दीनैः कृष्णमूचुरिवार्दिताः ।। २५ ।।<br>
गवां तत् कदनं दृष्ट्वा दुर्दिनागमजं महत् ।<br>
गोपांश्चासन्ननिधनान् कृष्णः कोपं समादधे ।। २६ ।।<br>
स चिन्तयित्वा संरब्धो दृष्टो योगो मयेति च ।<br>
आत्मानमात्मना वाक्यमिदमूचे प्रियंवदः ।। २७ ।।<br>
अद्याहमिममुत्पाट्य सकाननवनं गिरिम् ।<br>
कल्पयेयं गवां स्थानं वर्षत्राणाय दुर्धरम् ।। २८ ।।<br>
अयं धृतो मया शैलः पृथ्वीगृहनिभोपमः ।<br>
त्रास्यते सव्रजा गा वै मद्वश्यश्च भविष्यति ।। २९ ।।<br>
एवं स चिन्तयित्वा तु कृष्णः सत्यपराक्रमः ।<br>
बाह्वोर्बलं दर्शयिष्यन् समीपं तं महीधरम् ।<br>
दोर्भ्यामुत्पाटयामास कृष्णो गिरिरिवापरः ।। 2.18.३० ।।<br>
स धृतः संगतो मेघैर्गिरिः सव्येन पाणिना ।<br>
गृहभावं गतस्तत्र गृहाकारेण वर्चसा ।। ३१ ।।<br>
भूमेरुत्पाट्यमानस्य तस्य शैलस्य सानुषु ।<br>
शिलाः प्रशिथिलाश्चेलुर्विनिष्पेतुश्च पादपाः ।। ३२ ।।<br>
शिखरैर्घूर्णमानैश्च सीदमानैश्च पादपैः ।<br>
विधूतैश्चोच्छ्रितैः शृङ्गैरगमः खगमोऽभवत् ।। ३३ ।।<br>
चलत्प्रस्रवणैः पार्श्वैर्मेघोघैरेकतां गतैः ।<br>
भिद्यमानाश्मनिचयश्चचाल धरणीधरः ।। ३४ ।।<br>
न मेघानां प्रवृष्टानां न शैलस्याश्मवर्षिणः ।<br>
विविदुस्ते जना रूपं वायोस्तस्य च गर्जतः ।। ३५ ।।<br>
मेघैः सशैलसंस्थानैर्नीलैः प्रस्रवणार्पितैः ।<br>
मिश्रीकृत इवाभाति गिरिरुद्दामबर्हवान् ।।३६ ।।<br>
आप्लुतोऽयं गिरिः पक्षैरिति विद्याधरोरगाः ।<br>
गन्धर्वाप्सरसश्चैव वाचो मुञ्चन्ति सर्वशः ।।३७।।<br>
सहस्ततलविन्यस्तो मुक्तमूलः क्षितेस्तलात्।<br>
रीतीर्निर्वर्तयामास काञ्चनाञ्जनराजतीः ।।३८ ।।<br>
कानिचिच्छिथिलानीव संच्छिन्नार्द्धानि कानिचित्।<br>
गिरेर्मेघप्रविष्टानि तस्य शृङ्गाणि चाभवन् ।।३९ ।।<br>
गिरिणा कम्पमानेन कम्पितानां तु शाखिनाम् ।<br>
पुष्पमुच्चावचं भूमौ व्यशीर्यत समन्ततः ।। 2.18.४०।।<br>
निःसृताः पृथुमूर्धानः स्वस्तिकार्धविभूषिताः ।<br>
द्विजिह्वपततः क्रुद्धाः खेचराः खे समन्ततः ।। ४१ ।।<br>
आर्तिं जग्मुः खगगणा वर्षेण च भयेन च ।<br>
उत्पत्त्योत्पस्य गगनात् पुनः पेतुरवाङ्मुखाः ।।४२ ।।<br>
रेसुरारोषिताः सिंहाः सजला इव तोयदाः ।<br>
गर्गरा इव मथ्यन्तो नेदुः शार्दूलपुङ्गवाः ।। ४३ ।।<br>
विषमैश्च समीभूतैः समैश्चात्यन्तदुर्गमैः ।<br>
व्यावृत्तदेहः च गिरिरन्य एवोपलक्ष्यते ।। ४४ ।।<br>
अतिवृष्टस्य तैर्मेघैस्तस्य रूपं बभूव ह ।<br>
स्तम्भितस्येव रुद्रेण त्रिपुरस्य विहायसि ।। ४५ ।।<br>
बाहुदण्डेन कृष्णस्य विधृतं सुमहत्तदा ।<br>
नीलाभ्रपटलच्छन्नं तद्गिरिच्छत्रमाबभौ ।। ४६ ।।<br>
स्वप्नायमानो जलदैर्निमीलितगुहामुखः ।<br>
बाहूपधाने कृष्णस्य प्रसुप्त इव खे गिरिः ।। ४७ ।।<br>
निर्विहङ्गरुतैर्वृक्षैर्निर्मयूररुतैर्वनैः ।<br>
निरालम्ब इवाभाति गिरिः स्वशिखरैर्वृतः ।। ४८ ।।<br>
पर्यस्तैर्घूर्णमानैश्च प्रचलद्भिश्च सानुभिः ।<br>
सज्वराणीव शैलस्य वनानि शिखराणि च ।। ४९ ।।<br>
उत्तमाङ्गगतास्तस्य मेघाः पवनवाहनाः ।<br>
त्वर्यमाणा महेन्द्रेण तोयं मुमुचुरक्षयम् ।। 2.18.५० ।।<br>
स लम्बमानः कृष्णस्य भुजाग्रे सघनो गिरिः ।<br>
चक्रारूढ इवाभाति देशो नृपतिपीडितः ।। ५१ ।।<br>
स मेघनिचयस्तस्थौ गिरिं तं परिवार्य ह ।<br>
पुरं पुरस्कृत्य यथा स्फीतो जनपदो महान् ।। ५२ ।।<br>
निवेश्य तं करे शैलं तोलयित्वा च सस्मितम् ।<br>
प्रोवाच गोप्ता गोपानां प्रजापतिरिव स्थितः ।। ५३ ।।<br>
एतद् दैवैरसम्भाव्यं दिव्येन विधिना मया ।<br>
कृतं गिरिगृहं गोपा निर्वातं शरणं गवाम् ।। ५४ ।।<br>
क्षिप्रं विशन्तु यूथानि गवामिह हि शान्तये ।<br>
निर्वातेषु च देशेषु निवसन्तु यथासुखम् ।। ५५ ।।<br>
यथाश्रेष्ठं यथायूथं यथासारं यथासुखम् ।<br>
विभज्यतामयं देशः कृतं वर्षनिवारणम् ।। ५६ ।।<br>
शैलोत्पाटनभूरेषा महती निर्मिता मया ।<br>
पञ्चक्रोशप्रमाणेन क्रोशैकविस्तरो महान् ।<br>
त्रैलोक्यमप्युत्सहते रक्षितुं किं पुनर्व्रजम् ।। ५७ ।।<br>
ततः किलकिलाशब्दो गवां हम्भारवैः सह ।<br>
गोपानां तुमुलो जज्ञे मेघनादश्च बाह्यतः ।।५८ ।।<br>
प्राविशन्त ततो गावो गोपैर्यूथप्रकल्पिताः ।<br>
तस्य शैलस्य विपुलं प्रदरं गह्वरोदरम् ।। ५९ ।।<br>
कृष्णोऽपि मूले शैलस्य शैलस्तम्भ इवोच्छ्रितः।<br>
दधारैकेन हस्तेन शैलं प्रियमिवातिथिम् ।। 2.18.६० ।।<br>
ततो व्रजस्य भाण्डानि युक्तानि शकटानि च ।<br>
विविशुर्वर्षभीतास्ते तद् गृहं गिरिनिर्मितम् ।। ६१ ।।<br>
अतिदैवं तु कृष्णस्य दृष्ट्वा तत् कर्म वज्रभृत् ।<br>
मिथ्याप्रतिज्ञो जलदान् वारयामास वै विभुः ।। ६२।।<br>
सप्तरात्रे तु निर्वृत्ते धरण्यां विगतोत्सवः ।<br>
जगाम संवृतो मेघैर्वृत्रहा स्वर्गमुत्तमम् ।। ६३ ।।<br>
निवृत्ते सप्तरात्रं तु निष्प्रयत्ने शतक्रतौ ।<br>
गताभ्रे विमले व्योम्नि दिवसे दीप्तभास्करे ।। ६४ ।।<br>
गावस्तेनैव मार्गेण परिजग्मुर्यथागतम् ।<br>
स्वं च स्थानं ततो घोषः प्रत्ययात् पुनरेव सः ।। ६५ ।।<br>
कृष्णोऽपि तं गिरिश्रेष्ठं स्वस्थाने स्थावरात्मवान् ।<br>
प्रीतो निवेशयामास शिवाय वरदो विभुः ।। ६६ ।।<br>
इति श्रीमहाभारते खिलभागे हरिवंशे विष्णुपर्वणि गोवर्धनधारणेऽष्टादशोऽध्यायः ।। १८ ।।<br>
<br>
