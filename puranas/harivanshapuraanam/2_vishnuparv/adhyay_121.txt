वैशम्पायन उवाच<br>
ततोऽनिरुद्धस्य गृहे रुरुदुः सर्वयोषितः ।<br>
प्रियं नाथमपश्यन्त्यः कुरर्य इव संघशः ॥ १ ॥<br>
अहो धिक्किमिदं नाथनाथे कृष्णे व्यवस्थिते ।<br>
अनाथा इव संत्रस्ता रुदिमो भयपीडिताः ॥ २ ॥<br>
यस्येन्द्रप्रमुखा देवाः सादित्याः समरुद्गणाः ।<br>
बाहुच्छायामुपाश्रित्य वसन्ति दिवि निर्वृताः ॥ ३ ॥<br>
तस्योत्पन्नमिदं लोके भयदस्य महाभयम् ।<br>
तस्यानिरुद्धः पौत्रस्तु वीरः केनापि नो हृतः ॥ ४ ॥<br>
अहो नास्ति भयं नूनं तस्य लोके सुदुर्मतेः ।<br>
वासुदेवस्य यः क्रोधमुत्पादयति दुःसहम् ॥ ५ ॥<br>
व्यादितामास्य यो मृत्योर्दंष्ट्राग्रे परिवर्तते ।<br>
स वासुदेवं समरे मोहादभ्युदियाद् रिपुः ॥ ६ ॥<br>
इदमेवंविधं कृत्वा विप्रियं यदुपुङ्गवे ।<br>
कथं जीवन् विमुच्येत साक्षादपि शचीपतिः ॥ ७ ॥<br>
हतनाथाः स्म शोच्याः स्म वयं नाथं विना कृताः ।<br>
विप्रयोगेण नाथस्य कृतान्तवशगाः कृताः ॥ ८ ॥<br>
इत्येवं ता वदन्त्यश्च रुदन्त्यश्च पुनः पुनः ।<br>
नेत्रजं वारि मुमुचुरशिवं परमाङ्गनाः ॥ ९ ॥<br>
तासां बाष्पाम्बुपूर्णानि नयनानि चकाशिरे ।<br>
सलिलेनाप्लुतानीव पङ्कजानि जलागमे ॥ 2.121.१० ॥<br>
तासामरालपक्ष्माणि राजयन्ति शुभानि च ।<br>
रुधिरेणाप्लुतानीव नयनानि चकाशिरे ॥ ११ ॥<br>
तासां हर्म्यतलस्थानां पूर्णं आसीन्महास्वनः ।<br>
कुररीणामिवाकाशे रुदतीनां सहस्रशः ॥ १२॥<br>
ते श्रुत्वा निनदं घोरमपूर्वं भयमागतम् ।<br>
उत्पेतुः सहसा स्वेभ्यो गृहेभ्यः पुरुषर्षभाः ॥ १३ ॥<br>
कस्मादेषोऽनिरुद्धस्य श्रूयते सुमहास्वनः ।<br>
गृहे कृष्णाभिगुप्तानां कुतो नो भयमागतम् ॥ १४ ॥<br>
इत्येवमूचुस्तेऽन्योन्यं स्नेहविक्लवगद्गदा ।<br>
अधर्षिता यथा सिंहा गुहाभ्य इव निःसृताः ॥ १५ ॥<br>
सन्नाहभेरी कृष्णस्य आहता महती तदा ।<br>
यस्याः शब्देन ते सर्वे समागम्य च धिष्ठिताः ॥ १६ ॥<br>
किमेतदिति तेऽन्योन्यं समपृच्छन्त यादवाः ।<br>
अन्योन्यस्य हि ते सर्वे यथावृत्तमवेदयन् ॥ १७ ॥<br>
ततस्ते बाष्पपूर्णाक्षाः क्रोधसंरक्तलोचनाः ।<br>
निःश्वसन्तो व्यतिष्ठन्त यादवा युद्धदुर्मदाः ॥ १८ ॥<br>
तूष्णींभूतेषु सर्वेषु विपृथुर्वाक्यमब्रवीत्।<br>
कृष्णं प्रहरतां श्रेष्ठं निःश्वसन्तं मुहुर्मुहुः ॥ १९ ॥<br>
किमिदं चिन्तयाविष्टः पुरुषेन्द्र भवानिह ।<br>
तव बाहुबलप्राणाः स्वास्थिताः सर्वयादवाः ॥ 2.121.२० ॥<br>
भवन्तमाश्रिताः कृष्ण संविभक्ताश्च सर्वशः ।<br>
तथैव बलवाञ्शक्रस्त्वय्यावेश्य जयाजयौ ॥ २१ ॥<br>
सुखं स्वपिति निःशङ्कः कथं त्वं चिन्तयान्वितः ।<br>
शोकसागरमक्षोभ्यं सर्वे ते ज्ञातयो गताः ॥ २२ ॥<br>
तान् मज्जमानानेकस्त्वं समुद्धर महाभुज ।<br>
किमेवं चिन्तयाविष्टो न किंचिदपि भाषसे ॥ २३ ॥<br>
चिन्तां कर्तुं वृथा देव न त्वमर्हसि माधव ।<br>
इत्येवमुक्तः कृष्णस्तु निःश्वस्य सुचिरं बहु ॥ २४ ॥<br>
प्राह वाक्यं स वाक्यज्ञो बृहस्पतिरिव स्वयम्।<br>
श्रीकृष्ण उवाच<br>
विपृथो चिन्तयाविष्टो ह्येतत्कार्यमचिन्तयम् ॥ २५ ॥<br>
विचिन्तयंस्त्वहं चास्य कार्यस्य न लभे गतिम्।<br>
तथाहं भवताप्युक्तो नोत्तरं विदधे क्वचित् ॥ २६ ॥<br>
दाशार्हगणमध्येऽहं वदाम्यर्थवतीं गिरम् ।<br>
शृणुध्वं यादवाः सर्वे यथाचिन्तान्वितो ह्यहम्॥ २७ ॥<br>
अनिरुद्धे हृते वीरे पृथिव्यां सर्वपार्थिवाः ।<br>
अशक्ता इति मंस्यन्ते सर्वानस्मान् सबान्धवान्॥ २८ ॥<br>
आहुकश्चैव नो राजा हृतः शाल्वेन वै पुरा ।<br>
प्रत्यानीतः स चास्माभिर्युद्धं कृत्वा सुदारुणम्॥ २९ ॥<br>
प्रद्युम्नश्चापि नो बालः शम्बरेण हृतो ह्यभूत् ।<br>
स तं निहत्य समरे प्राप्तो रुक्मिणिनन्दनः ॥ 2.121.३० ॥<br>
इदं तु सुमहत् कष्टं प्राद्युम्निः क्व प्रवासितः ।<br>
एवंविधमहं दोषं न स्मरे मनुजर्षभाः ॥ ३१ ॥<br>
भस्मना गुण्ठितः पादो येन मे मूर्ध्नि पातितः ।<br>
तस्याहं सानुबन्धस्य हरिष्ये जीवितं रणे ॥ ३२ ॥<br>
इत्येवमुक्ते कृष्णेन सात्यकिर्वाक्यमब्रवीत् ।<br>
चाराः कृष्ण प्रणीयन्तामनिरुद्धस्य मार्गणे ।<br>
सपर्वतवनोद्देशां मार्गन्तु वसुधामिमाम् ॥ ३३ ॥<br>
आहुकं प्राह कृष्णस्तु स्मितं कृत्वा वचस्तदा ।<br>
आभ्यन्तराश्च बाह्याश्च व्यादिश्यन्तां चरा नृप॥ ३४ ॥<br>
वैशम्पायन उवाच<br>
केशवस्य वचः श्रुत्वा आहुकस्त्वरितोऽभवत्।<br>
अन्वेषणेऽनिरुद्धस्य स चारान् दिष्टवांस्तदा ॥ ३५ ॥<br>
ततश्चारास्तु व्यादिष्टाः पार्थिवेन यशस्विना ।<br>
हया रथाश्च व्यादिष्टाः पार्थिवेन महात्मना ।<br>
अभ्यन्तरं च मार्गध्वं बाह्यतश्च समन्ततः ॥ ३६ ॥<br>
वेणुमन्तं लताविष्टं तथा रैवतकं गिरिम् ।<br>
ऋक्षवन्तं गिरिं चैव मार्गध्वं त्वरिता हयैः ॥ ३७ ॥<br>
एकैकं तत्र चोद्यानं मार्गध्वं काननानि च ।<br>
यातव्यं चापि निःशङ्कमुद्यानानि समन्ततः ॥ ३८ ॥<br>
हयानां च सहस्राणि रथानां चाप्यनेकशः ।<br>
आरुह्य त्वरिताः सर्वे मार्गध्वं यदुनन्दनम् ॥ ३९ ॥<br>
सेनापतिरनाधृष्टिरिदं वचनमब्रवीत् ।<br>
कृष्णमक्लिष्टकर्माणमच्युतं भीतभीतवत् ॥ 2.121.४० ॥<br>
शृणु कृष्ण वचो मह्यं रोचते यदि ते प्रभो ।<br>
चिरात् प्रभृति मे वक्तुं भवन्तं जायते मतिः ॥ ४१ ॥<br>
असिलोमा पुलोमा च निसुन्दनरकौ हतौ ।<br>
सौभः शाल्वश्च निहतौ मैन्दो द्विविद एव च ॥ ४२ ॥<br>
हयग्रीवश्च सुमहान् सानुबन्धस्त्वया हतः ।<br>
तादृशे विग्रहे वृत्ते देवहेतोः सुदारुणे ॥४३ ॥<br>
सर्वाण्येतानि कर्माणि निःशेषाणि रणे रणे ।<br>
कृतवानसि गोविन्द पार्ष्णिग्राहश्च नास्ति ते ॥ ४४ ॥<br>
इदं कर्म त्वया कृष्ण सानुबन्धं महत् कृतम् ।<br>
पारिजातस्य हरणे यत् कृतं कर्म दुष्करम् ॥ ४५ ॥<br>
तत्र शक्रस्त्वया कृष्ण ऐरावतशिरोगतः ।<br>
निर्जितो बाहुवीर्येण त्वया युद्धविशारदः ॥ ४६ ॥<br>
तेन वैरं त्वया सार्ध कर्तव्यं नात्र संशयः ।<br>
वैरानुबन्धश्च महांस्तेन कार्यस्त्वया सह ॥४७ ॥<br>
तत्रानिरुद्धहरणं कृतं मघवता स्वयम् ।<br>
न ह्यन्यस्य भवेच्छक्तिर्वैरनिर्यातनं प्रति ॥ ४८ ॥<br>
इत्येवमुक्ते वचने कृष्णो नाग इव श्वसन् ।<br>
उवाच वचनं धीमाननाधृष्टिं महाबलम् ॥ ४९ ॥<br>
सेनानीस्तात मा मैवं न देवाः क्षुद्रकर्मिणः ।<br>
नाकृतज्ञा न च क्लीबा नावलिप्ता न बालिशाः ॥। 2.121.५० ॥<br>
देवतार्थं च मे यत्नो महान् दानवसंक्षये ।<br>
तेषां प्रियार्थं च रणे हन्मि दृप्तान् महाबलान् ॥ ५१॥<br>
तत्परस्तन्मनाश्चास्मि तद्भक्तस्तत्प्रिये रतः ।<br>
कथं पापं करिष्यन्ति विज्ञायैवंविधं हि माम् ॥ ५२ ॥<br>
अक्षुद्राः सत्यवन्तश्च नित्यं भक्तानुकम्पिनः ।<br>
तेभ्यो न विद्यते पापं बालिशत्वात् प्रभाषसे ॥ ५३॥<br>
कदाचिदिह पुंश्चल्या अनिरुद्धो हृतो भवेत् ।<br>
देवेषु समहेन्द्रेषु नैतत् कर्म विधीयते ॥ ५४ ॥<br>
वैशम्पायन उवाच<br>
एवं चिन्तयमानस्य कृष्णस्याद्भुतकर्मणः ।<br>
कृष्णस्य वचनं श्रुन्वा ततोऽक्रूरोऽब्रवीद् वचः ॥ ५५ ॥<br>
मधुरं श्लक्ष्णया वाचा अर्थवाक्यविशारदः ।<br>
यच्छक्रस्य प्रभो कार्यं तदस्माकं विनिश्चितम् ॥ ५६ ॥<br>
अस्माकं चापि यत्कार्यं तद्धि कार्यं शचीपतेः ।<br>
संरक्ष्याश्च वयं देवैरस्माभिश्चापि देवताः ।<br>
देवतार्थं वयं चापि मानुषत्वमुपागताः ॥ ५७ ॥<br>
एवमक्रूरवचनैश्चोदितो मधुसूदनः ।<br>
स्निग्धगम्भीरया वाचा पुनः कृष्णोऽभ्यभाषत ॥५८॥<br>
नायं देवैर्न गन्धर्वैर्न यक्षैर्न च राक्षसैः ।<br>
प्रद्युम्नपुत्रोऽपहृतः पुंश्चल्या नु महायशः ॥ ५९ ॥।<br>
मायाविदग्धाः पुंश्चल्यो दैत्यदानवयोषितः ।<br>
ताभिर्हृतो न संदेहो नान्यतो विद्यते भयम् ॥ 2.121.६० ॥<br>
वैशम्पायन उवाच<br>
इत्येवमुक्ते वचने कृष्णेन तु महात्मना ।<br>
अथावगम्य तत्त्वेन यद् भूतं यदुमण्डले ।<br>
उदतिष्ठन्महानादस्तदा कृष्णं प्रशंसयन् ॥ ६१ ॥<br>
हर्षयन् स तु सर्वेषां सूतमागधबन्दिनाम् ।<br>
मधुरः श्रूयते घोषो यादवस्य निवेशने ॥ ६२ ॥<br>
ते चाराः सर्वतः सर्वे सभाद्वारमुपागताः ।<br>
शनैर्गद्गदया वाचा इदं वचनमब्रुवन् ॥ ६३ ॥<br>
उद्यानानि गुहाः शैलाः सभा नद्यः सरांसि च ।<br>
एकैकं शतशो राजन् मार्गितं न च दृश्यते ॥ ६४ ॥<br>
अन्ये कृष्णं चरा राजन्नुपागम्य तदाब्रुवन् ।<br>
सर्वे नो विदिता देशाः प्राद्युम्निर्न च दृश्यते ॥ ६५ ॥<br>
यदन्यत् संविधातव्यं विधानं यदुनन्दन ।<br>
तदाज्ञापय नः क्षिप्रमनिरुद्धस्य मार्गणे ॥ ६६ ॥<br>
ततस्ते दीनमनसः सर्वे बाष्पाकुलेक्षणाः ।<br>
अन्योन्यमभ्यभाषन्त किमतः कार्यमुत्तमम् ॥ ६७ ॥<br>
संदष्टौष्ठपुटाः केचित्केचिद् बाष्पाकुलेक्षणाः ।<br>
केचिद् भ्रकुटिमास्थाय चिन्तयन्त्यर्थसिद्धये ॥ ६८ ॥<br>
एवं चिन्तयतां तेषां बह्वर्थमभिभाषितम् ।<br>
अनिरुद्धः कुतश्चेति सम्भ्रमः सुमहानभूत् ॥ ६९ ॥<br>
अन्योन्यमभिवीक्षन्ते यादवा जातमन्यवः ।<br>
तां निशां विमनस्कास्ते गमयेयुः कथंचन ।<br>
अनिरुद्धो हृतश्चेति पुनः पुनररिंदम ॥ 2.121.७०॥<br>
एवं च ब्रुवतां तेषां प्रभाता रजनी तदा ।<br>
ततस्तूर्यनिनादैश्च शङ्खानां च महास्वनैः ।<br>
प्रबोधनं महाबाहोः कृष्णस्याक्रियतालये ॥ ७१ ॥<br>
ततः प्रभाते विमले प्रादुर्भूते दिवाकरे ।<br>
प्रविवेश सभामेको नारदः प्रहसन्निव ॥ ७२ ॥<br>
दृष्ट्वा तु यादवान् सर्वान् कृष्णेन सह संगतान् ।<br>
ततः स जयशब्देन माधवं प्रत्यपूजयत् ॥७३॥<br>
उग्रसेनादयस्ते च तमृषिं प्रत्यपूजयन् ।<br>
अथाभ्युत्थाय विमनाः कृष्णः समितिदुर्जयः ।<br>
मधुपर्कं च गां चैव नारदाय ददौ प्रभुः ॥ ७४ ॥<br>
सोपविश्यासने शुभ्रे सर्वास्तरणसंवृते ।<br>
सुखासीनो यथान्यायमुवाचेदं वचोऽर्थवत् ॥ ७५ ॥<br>
नारद उवाच<br>
किमेवं चिन्तयाविष्टा निःसङ्गा गतमानसाः ।<br>
उत्साहहीनाः सर्वे वै क्लीबा इव समासते ॥ ७६ ॥<br>
इत्येवमुक्ते वचने नारदेन महात्मना ।<br>
वासुदेवोऽब्रवीद् वाक्यं श्रूयतां भगवन्निदम् ॥ ७७ ॥<br>
अनिरुद्धो हृतो ब्रह्मन् केनापि निशि सुव्रत ।<br>
यस्यार्थे सर्व एवास्म चिन्तयाविष्टचेतसः ॥७८ ॥<br>
एष ते यदि वृत्तान्तः श्रुतो दृष्टोऽपि वा मुने ।<br>
भगवन् कथ्यतां साधु प्रियमेतन्ममानघ ॥ ७९ ॥<br>
इत्येवमुक्ते वचने केशवेन महात्मना ।<br>
प्रहस्यैतद् वचः प्राह श्रूयतां मधुसूदन ॥ 2.121.८० ॥<br>
निर्वृत्तं सुमहद् युद्धं देवासुरसमं महत्।<br>
अनिरुद्धस्य चैकस्य बाणस्यापि महामृधे ॥ ८१ ॥<br>
उषा नाम सुता तस्य बाणस्याप्रतिमौजसः ।<br>
तस्यार्थे चित्रलेखा वै जहाराशु तमप्सराः ॥ ८२ ॥<br>
उभयोरपि तत्रासी महायुद्धं सुदारुणम् ।<br>
प्राद्युम्निबाणयोः संख्ये वलिवासवयोरिव ॥ ८३ ॥<br>
अस्माभिश्चापि तद् युद्धं दृष्टं सुमहदद्भुतम् ।<br>
अनिरुद्धो भयात् तेन संयुगेष्वनिवर्तिना ॥ ८४ ॥<br>
बाणेन मायामास्थाय बद्धो नागैर्महाबलः ।<br>
व्यादिष्टस्तु वधस्तस्य बाणेन गरुडध्वज ॥ ८५ ॥<br>
तं निवारितवान् मन्त्री कुम्भाण्डो नाम तस्य ह ।<br>
कुमारस्यानिरुद्धस्य तेनासक्तेन संयुगे ॥ ८६ ॥<br>
बाणेन मायामास्थाय सर्पैर्नियमनं कृतम् ।<br>
उत्तिष्ठतु भवाञ्छीघ्रं यशसे विजयाय च ॥ ८७ ॥<br>
नायं संरक्षितुं कालः प्राणांस्तात जयैषिणाम् ।<br>
प्राणैः किंचिद्गतैर्वीरो धैर्यमालम्ब्य तिष्ठति ॥ ८८ ॥<br>
वैशम्पायन उवाच<br>
इत्येवमुक्ते वचने वासुदेवः प्रतापवान् ।<br>
प्रायात्रिकान् वै सम्भारानाज्ञापयत वीर्यवान् ॥ ८९ ॥<br>
ततश्चन्दनचूर्णैश्च लाजैश्चैव समन्ततः ।<br>
निर्ययौ स महाबाहुः कीर्यमाणो जनार्दनः ॥ 2.121.९०॥<br>
नारद उवाच<br>
स्मरणं वैनतेयस्य कर्तुमर्हसि माधव ।<br>
न ह्यन्येन तदध्वानं शक्यं गन्तुं महाभुज ॥ ९१ ॥<br>
आकर्णय तमध्वानं गन्तव्यमतिदुर्जयम् ।<br>
एकादश सहस्राणि योजनानां जनार्दन ॥ ९२ ॥<br>
तदितः शोणितपुरं प्राद्युम्निर्यत्र साम्प्रतम् ।<br>
मनोजवो महावीर्यो वैनतेयः प्रतापवान् ॥ ९३ ॥<br>
समाह्वयस्व गोविन्द स हि त्वां तत्र नेष्यति ।<br>
एकेन सुमुहूर्तेन बाणं संदर्शयिष्यति ॥ ९४ ॥<br>
वैशम्पायन उवाच<br>
तस्य तद् वचनं श्रुत्वा सस्मार गरुडं तदा ।<br>
स कृष्णपार्श्वमागम्य प्राञ्जलिर्गरुडः स्थितः ॥ ९५ ॥<br>
प्रणम्याथ वचः प्राह वैनतेयो महाबलः ।<br>
वासुदेवं महात्मानं श्लक्ष्णं मधुरया गिरा ॥ ९६ ॥<br>
गरुड उवाच<br>
पद्मनाभ महाबाहो किमर्थं संस्मृतो ह्यहम् ।<br>
कृत्यं ते यदिहात्रास्ति श्रोतुमिच्छामि तत्त्वतः ॥९७॥<br>
फस्य पक्षपरिक्षेपैर्नाशयामि पुरीं प्रभो ।<br>
प्रभावात्तव गोविन्द को न विद्याद् बलं मम ॥ ९८ ॥<br>
गदावेगं च ते वीर चक्राग्निं च महाभुज ।<br>
नावबुध्यति मूढात्मा को दर्पान्नाशमेष्यति ॥ ९९ ॥<br>
हलं सिंहमुखं कस्य वनमाली नियोक्ष्यति ।<br>
कस्य देहस्तु निर्भिन्नो मेदिनीं यास्यति प्रभो ॥ 2.121.१००॥<br>
कस्य शङ्खरवैः प्राणान् मोहयिष्यसि माधव ।<br>
कोऽयं सपरिवारोऽद्य यास्यते यमसादनम् ॥ १०१॥<br>
एवमुक्ते तु वचने वैनतेयेन धीमता ।<br>
वासुदेवो वचः प्राह शृणु त्वं वदतां वर ॥१०२॥<br>
बलेः पुत्रेण बाणेन प्राद्युम्निरपराजितः ।<br>
उषायाः कारणे बद्धो नगरे शोणिताह्वये ।<br>
अनिरुद्धस्तु कामार्तो बद्धो नागैर्विषोल्बणैः ॥१०३॥<br>
तस्य मोक्षार्थमाहूतो मया त्वं पतगेश्वर ।<br>
तव वेगसमो नास्ति पक्षिणां प्रवरो भवान् ।<br>
अशक्यं च तदध्वानं गन्तुमन्येन काश्यप ॥ १०४॥<br>
तत्र प्रापय मां शीघ्रं यत्र प्राद्युम्निरावसत् ।<br>
वैदर्भी ते स्नुषा वीर रुदती पुत्रगृद्धिनी ॥ १०५ ॥<br>
अमृतं तु हृतं पूर्व त्वया पन्नगनाशन ॥ १०६॥<br>
मया सह समागम्य तस्मिन् काले महाभुज ।<br>
अभवन्मे ध्वजश्चैव त्वद्भक्ताः सर्ववृष्णयः ।<br>
सखित्वं मानयस्वाद्य भक्तिं च पतगेश्वर ॥ १०७॥<br>
तव वेगसमो नास्ति पक्षिणो न च ते समाः ।<br>
सुपर्ण सुकृतेन त्वां शपे पन्नगनाशन ॥ १०८॥<br>
दासीभावं गता माता मोक्षितैकाकिना पुरा ।<br>
पक्षविक्षेपमात्रेण हता योधास्त्वया पुरा ॥ १०९॥<br>
भवान् सुरगणान् सर्वान् पृष्ठमारोप्य विक्रमात् ।<br>
गच्छ मे ह्यगमान् देशान् विजयश्च तवाश्रयात् ॥ 2.121.११०॥<br>
गुरुत्वान्मेरुतुल्यस्त्वं लघुत्वात् पवनोपमः ।<br>
भूते भव्ये भविष्ये च न ते तुल्योऽस्ति विक्रमे ॥१११ ॥<br>
सत्यसंध महाभाग वैनतेय महाद्युते ।<br>
अनिरुद्धेक्षणेनाद्य साहाय्यमुपकल्प्यताम् ॥ १ १२॥<br>
गरुड उवाच<br>
अत्यद्भुतमिदं वाक्यं तव कृष्ण महाभुज ।<br>
त्वत्प्रसादाच्च विजयः सर्वत्रैव महाभुज ॥ ११३॥<br>
धन्योऽस्म्यनुगृहीतोऽस्मि संस्तवान्मधुसूदन ।<br>
स्तोतव्यस्त्वं मया कृष्ण स्तौषि मां त्वं महाभुज ॥११४॥<br>
वेदाध्यक्षः सुराध्यक्षः सर्वकामप्रदो भवान् ।<br>
अमोघदर्शनस्त्वं हि वरार्थिषु वरप्रदः ॥ ११५॥<br>
चतुर्भुजश्चतुर्मूर्तिश्चातुर्होत्रप्रवर्तकः ।<br>
चातुराश्रम्यहोता च चतुर्नेता महाकविः ॥ ११६॥<br>
धनुर्धरश्चक्रधरो भवाञ्छङ्खधरो महान् ।<br>
भवान् पूर्वेषु देहेषु ख्यातो भूमिधरः प्रभो ॥१ १७॥<br>
लाङ्गली मुसली चक्री देवकीतनयो भवान् ।<br>
चाणूरमथनश्चैव गोप्रियः कंसहा भवान् ॥ ११८॥<br>
गोवर्धनधरश्चैव मल्लारिर्मल्लभावनः ।<br>
मल्लप्रियो महामल्लो महापुरुष इत्यपि ॥ ११९॥<br>
विप्रप्रियो विप्रदितो विप्रज्ञो विप्रभावनः ।<br>
ब्रह्मण्यश्च वरेण्यश्च भवान् दामोदरः स्मृतः ।<br>
प्रलम्बमथनश्चैव केशिहा दानवान्तकः ॥ 2.121.१२०॥<br>
असिलोम्नश्च हन्ता च तथा रावणनाशनः ।<br>
विभीषणस्य भगवान् राज्यदो वालिनाशनः ॥ १२१॥<br>
सुग्रीवराज्यदाता त्वं बलिराज्यापहारकः ।<br>
रत्नहर्ता महारत्नं समुद्रोदरसम्भवम् ॥ १२२॥<br>
वरुणश्च भवान् ख्यातो भवांश्च सरिदुद्भवः ।<br>
भवान् खङ्गधरो धन्वी धनुर्धरवरो महान् ॥ १२३॥<br>
दाशार्ह इति विख्यातो महाधन्वा धनुःप्रियः ।<br>
गोविन्द इति विख्यात उदधिस्त्वं च सुव्रत ॥ १२४॥<br>
आकाशश्च तपश्चैव समुद्रमथनो भवान् ।<br>
भवान् स्वर्गो बहुफलो भवान्स्वर्गचरो महान् ॥ १२५॥<br>
त्वमेव च महामेघो बीजनिष्पत्तिरेव च ।<br>
त्रैलोक्यमथनस्त्वं च क्रोधलोभमनोरथः ॥ १२६॥<br>
भवान् कामप्रदश्चैव कामः सर्वधनुर्धरः ।<br>
संवर्तो वर्तनश्चैव प्रलयो निलयो महान् ॥ १२७॥<br>
हिरण्यगर्भो रूपज्ञो रूपवान् मधुसूदनः ।<br>
ईशस्त्वं च महादेव असंख्येयगुणान्वितः ॥ १९८।<br>
स्तोतुमिच्छसि मां देव स्तोतव्यस्त्वं यदूत्तम ।<br>
चक्षुषा ये त्वया घोराः प्राणिनो हि निरीक्षिताः ॥ १२९॥<br>
हतास्ते यमदण्डेन तिर्यङ्निरयगामिनः ।<br>
ये त्वया परमप्रीत्या प्राणिनो वै निरीक्षिताः ॥ 2.121.१३०॥<br>
इह च प्रेत्य ते सर्वे सर्वथा स्वर्गगामिनः ।<br>
एष तेऽहं महाबाहो वशगः शासने स्थितः ॥ १३१॥<br>
जयस्थानं ततः कृत्वा गरुडः प्राह केशवम् ।<br>
अयमस्मि स्थितो वीर आरुहस्व महाबल ॥ १३२॥<br>
ततः कण्ठे परिष्वज्य माधवो गरुडं ततः ।<br>
सखे शत्रुविनाशाय अर्घ्योऽयं प्रतिगृह्यताम् ॥१३३॥<br>
दत्त्वार्घ्यं परया प्रीत्या शङ्खचक्रगदासिभृत्।<br>
आरुरोह महाबाहुः सुपर्णं पुरुषोत्तमः ॥ १३४॥<br>
कृष्णस्य पार्श्वमागम्य हर्षादेवास्थितोऽभवत्।<br>
कृष्णकेशः प्रवलयो विष्णुः कृष्णश्च वर्णतः ॥ १३५॥<br>
चतुर्दंष्ट्रश्चतुर्बाहुश्चतुर्वेद षडङ्गवित् ।<br>
श्रीवत्साङ्कोऽरविन्दाक्ष ऊर्ध्वरोमा मृदुत्वचः ॥ १३६॥<br>
समाङ्गुलिः समनस्रो रक्ताङ्गुलिनखान्तरः ।<br>
स्निग्धगम्भीरनिर्घोषो वृत्तबाहुर्महाभुजः ॥१३७॥<br>
आजानुबाहुस्ताम्रास्यः सिंहविस्पष्टविक्रमः ।<br>
सहस्रमिव सूर्याणां दीप्यमानः प्रकाशते ॥ १३८।<br>
यः प्रभुर्भाति विश्वात्मा भूतानां भावनो विभुः ।<br>
यस्याष्टगुणमैश्वर्यं ददौ प्रीतः प्रजापतिः ॥ १३९॥<br>
प्रजापतीनां साध्यानां त्रिदशानां च शाश्वतः ।<br>
स्तूयमानः स्तवैर्दिव्यैः सूतमागधबन्दिभिः ।<br>
ऋषिभिश्च महाभागैर्वेदवेदाङ्गपारगैः ॥ 2.121.१४०॥<br>
संविधानमथाज्ञाप्य द्वारकायां महाबलः ।<br>
गमनाय मतिं चक्रे वासुदेवः प्रतापवान् ॥ १४१॥<br>
आस्थितो गरुडं देवस्तस्य चानु हलायुधः ।<br>
पृष्ठतोऽनु बलस्यापि प्रद्युम्नः शत्रुकर्षणः ॥ १४२॥<br>
जय बाणं महाबाहो ये चास्यानुगता रणे ।<br>
न हि ते प्रमुखे स्थातुं कश्चिच्छक्तो महामृधे ॥ १४३॥<br>
प्रसादे ते ध्रुवा लक्ष्मीर्विजयश्च पराक्रमे ।<br>
विजेष्यसि रणे शत्रुं दैत्येन्द्रं सहसैनिकम् ॥ १४४॥<br>
सिद्धचारणसंघानां महर्षीणां च सर्वशः ।<br>
शृण्वन्वाचोऽन्तरिक्षे वै प्रययौ केशवो रणे ॥ १४५॥<br>
इति श्रीमहाभारते खिलभागे हरिवंशे विष्णुपर्वणि कृष्णप्रयाणे एकविंशत्यधिकशततमोऽध्यायः ॥ १२१ ॥<br>
<br>
