वैशम्पायन उवाच<br>
तौ नगादाप्लुतौ दृष्ट्वा वसुदेवसुतावुभौ ।<br>
क्षुब्धं नरवरानीकं सर्वं सम्मूढवाहनम् ।। १ ।।<br>
बाहुप्रहरणौ तौ तु चेरतुस्तत्र यादवौ ।<br>
मकराविव संरब्धौ समुद्रक्षोभणावुभौ ।। २ ।।<br>
ताभ्यां मृधे प्रविष्टाभ्यां यादवाभ्यां मतिस्त्वभूत् ।<br>
आयुधानां पुराणानामादानकृतलक्षणा ।। ३ ।।<br>
ततोऽम्बरतलाद् भूयः पतन्ति स्म महात्मनोः ।<br>
मध्ये राजसहस्रस्य समरं प्रतिकाङ्क्षिणोः ।। ४ ।।<br>
यानि वै माथुरे युद्धे प्राप्तान्याहवशोभिनोः ।<br>
तान्यम्बरात् पतन्ति स्म दिव्यान्याहवसम्प्लवे ।। ५ ।।<br>
लेलिहानानि दीप्तानि दीप्ताग्निसदृशानि वै ।<br>
निक्षिप्य यानि तत्रैव तानि प्राप्तौ स्म यादवौ ।। ६ ।।<br>
क्रव्यादैरनुयातानि मूर्तिमन्ति बृहन्ति च ।<br>
तृषितान्याहवे भोक्तुं नृपमांसानि सर्वशः ।। ७ ।।<br>
दिव्यस्रग्दामधारीणि त्रासयन्ति च खेचरान् ।<br>
प्रभया भासमानानि दंशितानि दिशो दश ।। ८ ।।<br>
हलं सांवर्तकं नाम सौनन्दं मुसलं तथा ।<br>
चक्रं सुदर्शनं नाम गदां कौमोदकीं तथा ।। ९ ।।<br>
चत्वार्येतानि तेजांसि विष्णुप्रहरणानि वै ।<br>
ताभ्यां समवतीर्णानि यादवाभ्यां महामृधे ।। 2.43.१० ।।<br>
जग्राह प्रथमं रामो ललामप्रतिमं रणे ।<br>
सर्पन्तमिव सर्पेन्द्रं दिव्यमालाकुलं हलम् ।। ११ ।।<br>
सव्येन सात्वतां श्रेष्ठो जग्राह मुसलोत्तमम् ।<br>
सौनन्दं नाम बलवान् निरानन्दकरं द्विषाम् ।। १२ ।।<br>
दर्शनीयं च लोकेषु चक्रमादित्यवर्चसम् ।<br>
नाम्ना सुदर्शनं नाम प्रीतो जग्राह केशवः ।। १३ ।।<br>
दर्शनीयं च लोकेषु धनुर्जलदनिःस्वनम् । ।<br>
नाम्ना शार्ङ्गमिति ख्यातं प्रीतो जग्राह वीर्यवान् ।। १४ ।।<br>
देवैर्निगदितार्थस्य गदा तस्यापरे करे ।<br>
निषक्ता कुमुदाक्षस्य नाम्ना कौमोदकीति सा ।। १५ ।।<br>
तौ सप्रहरणौ वीरौ साक्षाद्विष्णुतनूपमौ ।<br>
समरे रामगोविन्दौ रिपूंस्तान् प्रत्ययुद्ध्यताम्।। १६ ।।<br>
आयुधप्रग्रहौ वीरौ तावन्योन्यमयावुभौ ।<br>
पूर्वजानुजसंज्ञौ तु रामगोविन्दलक्षणौ ।। १७ ।।<br>
समरेऽप्रतिरूपौ तौ विष्णुरेको द्विधा कृतः ।<br>
द्विषत्सु प्रतिकुर्वाणौ पराक्रान्तौ यथेश्वरौ ।। १८ ।।<br>
हलमुद्यम्य रामस्तु सर्पेन्द्रमिव कोपनम्।<br>
चचार समरे वीरो द्विषतामन्तकोपमः ।। १९ ।।<br>
विकर्षन् रथवृन्दानि क्षत्रियाणां महात्मनाम् ।<br>
चकार रोषं सफलं नागेषु च हयेषु च ।। 2.43.२० ।।<br>
कुञ्जराँल्लाङ्गलोत्क्षिप्तान् मुसलाक्षेपताडितान् ।<br>
रामोऽभिरामः समरे निर्ममन्थ यथाचलान् ।। २१ ।।<br>
ते वध्यमाना रामेण समरे क्षत्रियर्षभाः ।<br>
जरासंधान्तिकं भीता विरथाः प्रतिजग्मिरे ।। २२ ।।<br>
तानुवाच जरासंधः क्षत्रधर्मे व्यवस्थितः ।<br>
धिगेतां क्षत्रवृत्तिं वः समरे कातरात्मनाम् ।। २३ ।।<br>
पराक्रान्तस्य समरे विरथस्य पलायतः ।<br>
भ्रूणहत्यामिवासह्यां प्रवदन्ति मनीषिणः ।। २४ ।।<br>
पत्तिनो भुवि चैकस्य गोपस्याल्पबलीयसः ।<br>
भीताः किं विनिवर्तध्वं धिगेतां क्षत्रवृत्तिताम् ।। २५ ।।<br>
क्षिप्रं समभिवर्तन्तां मम वाक्येन नोदिताः ।<br>
यावदेतौ रणे गोपौ प्रेषयामि यमक्षयम् ।। २६ ।।<br>
ततस्ते क्षत्रियाः सर्वे जरासंधेन नोदिताः ।<br>
क्षिपन्तः शरजालानि हृष्टा योद्धुमुपस्थिताः ।। २७ ।।<br>
ते हयैः काञ्चनापीडै रथैश्चेन्दुसमप्रभैः ।<br>
नागैश्चाम्भोदसंकाशैर्महामात्रप्रणोदितैः ।। २८ ।।<br>
सतनुत्राणनिस्त्रिंशाः सायुधाभरणाम्बराः ।<br>
स्वारोपितधनुष्मन्तः सतूणीराः ससायकाः ।। २९ ।।<br>
सच्छत्रोत्सेधिनः सर्वे चारुचामरवीजिताः ।<br>
रणावनिगता रेजुः स्यन्दनस्था महीक्षितः ।। 2.43.३० ।।<br>
तौ युद्धरङ्गापतितौ विधावन्तौ महाभुजौ ।<br>
वसुदेवसुतौ वीरौ युयुत्सू प्रत्यदृश्यताम् ।। ३१ ।।<br>
तद् युद्धमभवत्तत्र तयोस्तेषां तु संयुगं ।<br>
सायकोत्सर्गबहुलं गदानिर्घातदारुणम् ।। ३२ ।।<br>
ततः शरसहस्राणि प्रतीच्छन्तौ रणेषिणौ ।<br>
तस्थतुर्योधमुख्यौ तावभिवृष्टौ यथाचलौ ।। ३३ ।।<br>
गदाभिश्चैव गुर्वीभिः क्षेपणीयैश्च मुद्गरैः ।<br>
अर्द्यमानौ महेष्वासौ यादवौ न चकम्पतुः ।। ३४ ।।<br>
ततः कृष्णोऽम्बुदाकारः शङ्खचक्रगदाधरः <br>
व्यवर्धत महातेजा वातयुक्त इवानलः ।। ३५ ।।<br>
स चक्रेणार्कतुल्येन दीप्यमानेन तेजसा ।<br>
चिच्छेद समरे वीरो नृगजाश्वमहारथान् ।। ३६ ।।<br>
गदानिपातविहता लाङ्गलेन च कर्षिताः ।<br>
न शेकुस्ते रणे स्थातुं पार्थिवा नष्टचेतसः ।। ३७ ।।<br>
चक्रक्षुरनिकृत्तानि विचित्राणि महीक्षिताम् ।<br>
रथयूथानि भग्नानि न शेकुश्चलितुं रणे ।। ३८ ।।<br>
मुसलाक्षेपभग्नाश्च कुञ्जराः षष्टिहायनाः ।<br>
घना इव घनापाये भग्नदन्ता विचुक्रुशुः ।। ३९ ।।<br>
चक्रानलज्वालहताः सादिनः सपदातयः ।<br>
पेतुः परासवस्तत्र यथा वज्रहतास्तथा ।। 2.43.४० ।।<br>
चक्रलाङ्गलनिर्दग्धं तत्सैन्यं विदलीकृतम् ।<br>
युगान्तोपहतप्रख्यं सर्वं पतितमाबभौ ।। ४१ ।।<br>
आक्रीडभूमिं दिव्यानामायुधानां वपुष्मताम् ।<br>
वैष्णवानां नृपास्ते तु द्रष्टुमप्यबलीयसः ।। ४२ ।।<br>
केचिद्रथा सम्मृदिताः केचिन्निहतपार्थिवाः ।<br>
भग्नैकचक्रास्त्वपरे विकीर्णा धरणीतले ।। ४३ ।।<br>
तस्मिन् विशसने घोरे चक्रलाङ्गलसम्प्लवे ।<br>
दारुणानि प्रवृत्तानि रक्षांस्यौत्पातिकानि च ।। ४४ ।।<br>
आर्तानां कूजमानानां पाटितानां च वेणुवत् ।<br>
अन्तो न शक्यतेऽन्वेष्टुं नृनागरथवाजिनाम् ।। ४५ ।।<br>
सा पातितनरेन्द्राणां रुधिराऽऽर्द्रा रणक्षितिः ।<br>
योषेव चन्दनार्द्राङ्गी भैरवा प्रतिभाति वै ।। ४६ ।।<br>
नरकेशास्थिमज्जान्त्रैः शातितानां च दन्तिनाम् ।<br>
रुधिरौघप्लवस्तत्र च्छादयामास मेदिनीम् ।। ४७ ।।<br>
तस्मिन् महाभीषणके नरवाहनसंक्षये ।<br>
शिवानामशिवैः शब्दैर्नादिते घोरदर्शने ।। ४८ ।।<br>
आर्तस्तनितसंनादे रुधिराम्बुह्रदाकुले ।<br>
अन्तकाक्रीडसदृशे नागदेहैः समावृते ।। ४९ ।।<br>
अपास्तैर्बाहुभिर्योधैस्तुरगैश्च विदारितैः ।<br>
कङ्कैश्च बलगृध्रैश्च नादितैः प्रतिनादिते ।। 2.43.५० ।।<br>
निपाते पृथिवीशानां मृत्युसाधारणे रणे ।<br>
कृष्णः शत्रुवधं कर्तुं चचारान्तकदर्शनः ।। ५१ ।।<br>
युगान्तार्कप्रभं चक्रं कालीं चैवायसीं गदाम् ।<br>
गृह्य सैन्यावनिगतो बभाषे केशवो नृपान् ।। ५२ ।।<br>
किन्न युद्धयत वै शूरा हस्त्यश्वरथसंयुताः ।<br>
किमिदं गम्यते शूराः कृतास्त्रा दृढनिश्चयाः ।<br>
अहं सपूर्वजः संख्ये पदातिः प्रमुखे स्थितः ।। ५३ ।।<br>
अदृष्टदोषेण रणे भवन्तो येन पालिताः ।<br>
स इदानीं जरासंधः किमर्थं नाभिवर्तते ।। ५४ ।।<br>
एवमुक्ते तु नृपतिर्दरदो नाम वीर्यवान् ।<br>
रामं हलाग्रोग्रभुजं प्रत्ययात् सैन्यमध्यगम् ।। ५५ ।।<br>
बभाषे स तु ताम्राक्षमुक्षाणमिव सेवनी ।<br>
एह्येहि राम युध्यस्व मया सार्द्धमरिंदम ।। ५६ ।।<br>
तद् युद्धमभवत् ताभ्यां रामस्य दरदस्य च ।<br>
मृधे लोकवरिष्ठाभ्यां कुञ्जराभ्यामिवौजसा ।। ५७ ।।<br>
योजयित्वा ततः स्कन्धे रामो दरदमाहवे ।<br>
हलेन बलिनां श्रेष्ठो मुसलेनावपोथयत् ।। ५८ ।।<br>
स्वकायगतमूर्धा वै मुसलेनावपोथितः ।<br>
पपात दरदो भूमौ दारितार्द्व इवाचलः ।। ५९ ।।<br>
रामेण निहते तस्मिन् दरदे राजसत्तमे ।<br>
जरासंधस्य राज्ञस्तु रामेणासीत्समागमः ।। 2.43.६० ।।<br>
महेन्द्रस्येव वृत्रेण दारुणो लोमहर्षणः ।<br>
गदे गृहीत्वा विक्रान्तावन्योन्यमभिधावतः ।। ६१ ।।<br>
कम्पयन्तौ भुवं वीरौ तावुद्यतमहागदौ ।<br>
ददृशाते महात्मानौ गिरी सशिखराविव ।। ६२ ।।<br>
व्युपारमन्त युद्धानि प्रेक्ष्य तौ पुरुषर्षभौ ।<br>
संरब्धाविव धावन्तौ गदायुद्धेषु विश्रुतौ ।। ६३ ।।<br>
तावुभौ परमाचार्यौ लोके ख्यातौ महाबलौ ।<br>
मत्ताविव महानागावन्योन्यं समधावताम् ।। ६४ ।।<br>
ततो देवाः सगन्धर्वाः सिद्धाश्च परमर्षयः ।<br>
यक्षाश्चाप्सरसश्चैव समाजग्मुः सहस्रशः ।। ६५ ।।<br>
तद्देवयक्षगन्धर्वमहर्षिभिरलंकृतम् ।<br>
शुशुभेऽभ्यधिकं राजन् नभो ज्योतिर्गणैरिव ।। ६६ ।।<br>
अभिदुद्राव रामं तु जरासंधो नराधिपः ।<br>
सव्यं मण्डलमाश्रित्य बलदेवस्तु दक्षिणम् ।। ६७ ।।<br>
तावन्योन्यं प्रजह्राते गदायुद्धविशारदौ ।<br>
दन्ताभ्यामिव मातङ्गौ नादयन्तौ दिशो दश ।। ६८ ।।<br>
गदानिपातो रामस्य शुश्रुवेऽशनिनिःस्वनः ।<br>
जरासंधस्य च रणे पर्वतस्येव दीर्यतः ।। ६९ ।।<br>
न स्म कम्पयते रामं जरासंधकरच्युता ।<br>
गदा गदाभृतां श्रेष्ठं विन्ध्यं गिरिमिवानिलः ।। 2.43.७० ।।<br>
रामस्य तु गदावेगं राजा स मगधेश्वरः ।<br>
सेहे धैर्येण महता शिक्षया च व्यपोथयत् ।। ७१ ।।<br>
ततोऽन्तरिक्षे वागासीत् सुस्वरा लोकसाक्षिणी ।<br>
न त्वया राम वध्योऽयमलं खेदेन मानद ।।७२।।<br>
विहितोऽस्य मया मृत्युस्तस्मात्साधु व्युपारम ।<br>
अचिरेणैव कालेन प्राणांस्त्यक्ष्यति मागधः ।।७३।।।<br>
जरासंधस्तु तच्छ्रुत्वा विमनाः समपद्यत ।<br>
न प्राहरत् ततस्तस्मै पुनरेव हलायुधः ।<br>
तौ व्युपारमतां युद्धाद्वृष्णयस्ते च पार्थिवाः ।। ७४ ।।<br>
दीर्घकालं महाराज निजघ्नुरितरेतरम् ।<br>
पराजिते त्वपक्रान्ते जरासंधे महीपतौ ।<br>
विविक्तमभवत् सैन्यं परावृत्तमहारथम् ।। ७५ ।।<br>
ते नृपाश्चोदितैर्नागैः स्यन्दनैस्तुरगैस्तथा ।<br>
दुद्रुवुर्भीतमनसो व्याघ्राघ्राता मृगा इव ।। ७६ ।<br>
तन्नरेन्द्रैः परित्यक्तं भग्नदर्पैर्महारथैः ।<br>
घोरं क्रव्यादबहुलं रौद्रमायोधनं बभौ ।। ७७ ।।<br>
द्रवत्सु रथमुख्येषु चेदिराजो महाद्युतिः ।<br>
स्मृत्वा यादवसम्बन्धं कृष्णमेवान्ववर्तत ।। ७८ ।।<br>
वृतः कारूषसैन्येन चेदिसैन्येन चानघ ।<br>
सम्बन्धकामो गोविन्दमिदमाह स चेदिराट् ।। ७९ ।।<br>
अहं पितृष्वसुर्भर्ता तव यादवनन्दन ।<br>
सबलस्त्वामुपावृत्तस्त्वं हि मे दयितः प्रभो ।। 2.43.८० ।।<br>
उक्तश्चैष मया राजा जरासंधोऽल्पचेतनः ।<br>
कृष्णाद् विरम दुर्बुद्धे विग्रहाद् रणकर्मणि ।। ८१ ।।<br>
तदेषोऽद्य मया त्यक्तो मम वाक्यस्य दूषकः ।<br>
भग्नो युद्धे जरासंधस्त्वया द्रवति सानुगः ।। ८२ ।।<br>
निर्वैरो नैष संयाति स्वपुरं पृथिवीपतिः ।<br>
त्वय्येव भूयोऽप्यपरं दर्शयिष्यति किल्बिषम् ।। ८३ ।।<br>
तदिमां संत्यजाशु त्वं महीं हतनराकुलाम् ।<br>
क्रव्यादगणसंकीर्णां सेवितव्याममानुषैः ।। ८४ ।।<br>
करवीरपुरं कृष्ण गच्छामः सबलानुगाः ।<br>
शृगालं वासुदेवं वै द्रक्ष्यामस्तत्र पार्थिवम् ।। ८५ ।।<br>
इमौ रथवरोदग्रौ युवयोः कारितौ मया ।<br>
योजितौ शीघ्रतुरगैः स्वङ्गचक्राक्षकूबरौ ।। ८६ ।।<br>
शीघ्रमारुह भद्रं ते बलदेवसहायवान् ।<br>
त्वरामः करवीरस्थं द्रष्टुं तं वसुधाधिपम् ।। ८७ ।।<br>
वैशम्पायन उवाच<br>
पितृष्वसृपतेर्वाक्यं श्रुत्वा चेदिपतेस्तदा ।<br>
वाक्यं हृष्टमनाः कृष्णो जगाद जगतो गुरुः ।। ८८ ।।<br>
अहो युद्धाभिसंतप्तौ देशकालोचितं त्वया ।<br>
बान्धवप्रतिरूपेण संसिक्तौ वचनाम्बुना ।। ८९ ।।<br>
देशकालविशिष्टस्य हितस्य मधुरस्य च ।<br>
वाक्यस्य दुर्लभा लोके वक्तारश्चेदिसत्तम ।। 2.43.९० ।।<br>
चेदिनाथ सनाथौ स्वः संवृत्तौ तव दर्शनात् ।<br>
नावयोः किंचिदप्राप्यं ययोस्त्वं बन्धुरीदृशः ।। ९१ ।।<br>
जरासंधस्य निधनं ये चान्ये तत्समा नृपाः ।<br>
पर्याप्तौ त्वत्सनाथौ स्वः कर्तुं चेदिकुलोद्वह ।। ९२ ।।<br>
यदूनां प्रथमो बन्धुस्त्वं हि सर्वमहीक्षिताम् ।<br>
अतः प्रभृति संग्रामान् द्रक्ष्यसे चेदिसत्तम ।। ९३ ।।<br>
चाक्रं मौसलमित्येवं संग्रामं रणवृत्तयः ।<br>
कथयिष्यन्ति लोकेऽस्मिन्ये धरिष्यन्ति पार्थिवाः।।९४।।<br>
राज्ञां पराजयं युद्धे गोमन्तेऽचलसत्तमे ।<br>
श्रवणाद् धारणाद् वापि स्वर्गलोकं व्रजन्ति हि ।। ९५।।<br>
तद्गच्छाम महाराज करवीरं पुरोत्तमम् ।<br>
त्वयोद्दिष्टेन मार्गेण चेदिराज शिवाय वै ।। ९६ ।।<br>
ते स्यन्दनगताः सर्वे पवनोत्पातिभिर्हयैः ।<br>
भेजिरे दीर्घमध्वानं मूर्तिमन्त इवाग्नयः ।। ९७ ।।<br>
ते त्रिरात्रोषिताः प्राप्ताः करवीरं पुरोत्तमम् ।<br>
शिवाय च शिवे देशे निविष्टास्त्रिदशोपमाः ।। ९८ ।।<br>
इति श्रीमहाभारते खिलभागे हरिवंशे विष्णुपर्वणि करवीरपुराभिगमने त्रिचत्वारिंशोऽध्यायः ।। ४३ ।।<br>
<br>
