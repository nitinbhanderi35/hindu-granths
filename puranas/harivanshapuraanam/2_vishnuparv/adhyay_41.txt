वैशम्पायन उवाच<br>
जामदग्न्ये गते रामे तौ यादवकुलोद्वहौ ।<br>
गोमन्तशिखरे रम्ये चेरतुः कामरूपिणौ ॥ १ ॥<br>
वनमालाकुलोरस्कौ नीलपीताम्बरावुभौ ।<br>
नीलश्वेतवपुष्मन्तौ गगनस्थाविवाम्बुदौ ॥ २ ॥<br>
तौ शैलधातुदिग्धाङ्गौ युवानौ शिखरे स्थितौ ।<br>
चेरतुस्तत्र कान्तेषु वनेषु रतिलालसौ ॥ ३ ॥<br>
उदयन्तं निरीक्षन्तौ शशिनं ज्योतिषां वरम् ।<br>
उदयास्तमने चैव ग्रहाणां धरणीधरे ॥ ४ ॥<br>
अथ संकर्षणः श्रीमान् विना कृष्णेन वीर्यवान् ।<br>
चचार तस्य शिखरे नगस्य नगसंनिभः ॥ ५ ॥<br>
प्रफुल्लस्य कदम्बस्य सुच्छाये निषसाद ह ।<br>
वायुना मन्दगन्धेन वीज्यमानः सुखेन वै ॥ ६ ॥<br>
तस्य तेनानिलौघेन सेव्यमानस्य तत्र वै ।<br>
मद्यसंस्पर्जो गन्धः संस्पृशन् घ्राणमागतः॥७॥<br>
तृष्णा चैनं विवेशाशु वारुणीप्रभवा तदा ।<br>
शुशोष च मुखं तस्य मत्तस्येवापरेऽहनि ॥ ८ ॥<br>
स्मारितः स पुरावृत्तममृतप्राशनं विभुः ।<br>
तृषितो मदिरान्वेषी ततस्तं तरुमैक्षत॥९॥ <br>
तस्य प्रावृषि फुल्लस्य यदम्भो जलजोज्झितम्।<br>
तत्कोटरस्थं मदिरा संजायत मनोहरा ॥ 2.41.१० ॥<br>
तां तु तृष्णाभिभूतात्मा पिबन्नार्त इवासकृत् ।<br>
मोहाच्च चलिताकारः समजायत स प्रभुः ॥ ११ ॥<br>
तस्य मत्तस्य वदनं किंचिच्चलितलोचनम् ।<br>
घूर्णिताकारमभवच्छरत्कालेन्दुसप्रभम् ॥ १२ ॥<br>
कदम्बकोटरे जाता नाम्ना कादम्बरीति सा ।<br>
रूपिणी वारुणी तत्र देवानाममृतारणी ॥ १३ ॥<br>
कादम्बरीमदकलं विदित्वा कृष्णपूर्वजम् ।<br>
तिस्रस्त्रिदशनार्यस्तमुपतस्थुः प्रियंवदाः ॥ १४ ॥<br>
मदिरा रूपिणी भूत्वा कान्तिश्च शशिनः प्रिया ।<br>
श्रीश्च देवी वरिष्ठा स्त्री स्वयमेवाम्बुजध्वजा ॥ १५ ॥<br>
साञ्जलिप्रग्रहा देवी रौहिणेयमुपस्थिता ।<br>
वारुण्या सहितं वाक्यमुवाच मदविक्लवम् ॥ १६ ॥<br>
बलं जयस्व दैत्यानां बलदेव दिवीश्वर ।<br>
अहं ते दयिता कान्ता वारुणी समुपस्थिता ॥ १७ ॥<br>
त्वामेवान्तर्हितं श्रुत्वा शाश्वतं वडवामुखे ।<br>
क्षीणपुण्येव वसुधां पर्येमि विमलानन ॥ १८ ॥<br>
पुष्पचक्रानुलिप्तेषु केसरेषूषितं मया ।<br>
अतिमुक्तेषु चाक्षोभ्य पुष्पस्तबकवत्सु च ॥ १९ ॥<br>
अहं कदम्बमालीना मेघकाले मुखप्रिया ।<br>
तृषितं मार्गमाणा त्वां स्वेन रूपेण छादिता ॥ 2.41.२० ॥<br>
सास्मि पूर्णेन योगेन यथैवामृतमन्थने ।<br>
समीपं प्रेषिता पित्रा वरुणेन तवानघ ॥ २१ ॥<br>
सा यथैवार्णवगता तथैव वडवामुखे ।<br>
त्वयोपभोक्तुमिच्छामि सम्मतस्त्वं हि मे गुरुः ॥ २२ ॥<br>
न त्वानन्तं परित्यक्ष्ये भर्त्सितापि त्वयानघ ।<br>
नाहं त्वया विना लोकानुत्सहे देव सेवितुम् ॥ २३ ॥<br>
आदिपद्मं च पद्माङ्कं दिव्यं श्रवणभूषणम् ।<br>
कौशेयानि च नीलानि समुद्रार्हाणि बिभ्रती ॥ २४ ॥<br>
मदिरानन्तरं कान्तिः संकर्षणमुपस्थिता ।<br>
मदेनागलितश्रोणी किंचिदाघूणितेक्षणा ॥ २५ ॥<br>
प्रोवाच प्रणयात् कान्तिर्बद्धाञ्जलिपुटा सती ।<br>
जयपूर्वेण योगेन सस्मितं वाक्यमर्थवत् ॥ २६ ॥<br>
अहं चन्द्रादपि गुरुं सहस्रशिरसं प्रभुम् ।<br>
स्वैर्गुणैरनुरक्ता त्वां यथैव मदिरा तथा ॥ २७ ॥<br>
श्रीश्च पद्मालया देवी निधेया वैष्णवोरसि ।<br>
रौहिणेयोरसि शुभा मालेवामलतां गता ॥ २८ ॥<br>
सा मालाममलां गृह्य बलस्योरसि दंशिता ।<br>
पद्मास्या पद्महस्ता वै संकर्षणमथाब्रवीत् ॥ २९ ॥<br>
राम रामाभिरामस्त्वं वारुण्या समलंकृतः ।<br>
कान्त्या मया च देवेश संगतश्चन्द्रमा यथा ॥ 2.41.३० ॥<br>
इयं च सा मया मौलिः प्रोद्धता वरुणालयात् ।<br>
मूर्ध्नि शीर्षसहस्रस्य या ते भानुरिवाबभौ ॥ ३१ ॥<br>
जातरूपमयं चैकं कुण्डलं वज्रभूषितम् ।<br>
आदिपद्मं च पद्माक्षं दिव्यश्रवणभूषणम् ॥ ३२ ॥<br>
कौशेयानि च नीलानि समुद्रार्हाणि भावतः ।<br>
हारं च पीनतरलं समुद्राभ्यन्तरोऽषितम् ॥ ३३ ॥<br>
देवेमां प्रतिगृह्णीष्व पौराणी भूषणक्रियाम् ।<br>
समयस्ते महाबाहो भूषणानामलंक्रिया ॥ ३४ ॥<br>
संगृह्य तमलंकारं ताश्च तिस्रः सुरस्त्रियः ।<br>
शुशुभे बलदेवो हि शारदेन्दुसमप्रभः ॥ ३५ ॥<br>
स समागम्य कृष्णेन जलजाम्भोदवर्चसा ।<br>
मुदं परमिकां लेभे ग्रहयुक्तः शशी यथा ॥ ३६ ॥<br>
ताभ्यामुभाभ्यां संलापे वर्तमाने गृहे यथा ।<br>
वैनतेयस्ततोऽध्वानमतिचक्राम वेगतः ॥ ३७ ॥<br>
संग्राममुक्तस्तेजस्वी दैत्यप्रहरणाङ्कितः ।<br>
देवतानां जयश्लाघी दिव्यस्रगनुलेपनः ॥ ३८ ॥<br>
सुप्तस्य शयने दिव्ये क्षीरोदे वरुणालये ।<br>
विष्णोः किरीटं दैत्येन हृतं वैरोचनेन वै ॥ ३९ ॥<br>
तदर्थस्तेन संग्रामः कृतो गुर्वर्थमोजसा ।<br>
किरीटार्थे समुद्रस्य मध्ये दैत्यगणैः सह ॥ 2.41.४० ॥<br>
मोक्षयित्वा किरीटं तु वैष्णवं पततां वरः ।<br>
व्यत्यक्रमत वेगेन गगनं देवतालयम् ॥ ४१ ॥<br>
स ददर्श गुरुं शैले विष्णुं कार्यान्तरागतम् ।<br>
तेन क्रीडावलम्बेन किरीटेन विराजता ॥ ४२ ॥<br>
स दृष्ट्वा मानुषं विष्णुं शैलराजशिरोगतम् ।<br>
प्रकाशचेष्टानिर्मुक्तं विमौलिमिव मानुषम् ॥ ४३ ॥<br>
अभिज्ञस्तस्य भावानां गरुत्मान् पततां वरः। <br>
चिक्षेप खं गतो मौलिं विष्णोः शिरसि हृष्टवत् ॥ ४४ ॥<br>
उपेन्द्रमूर्ध्नि सा मौलिरपिनद्धा इवापतत् ।<br>
शिरसः स्थाननिर्युक्ता कृष्णं चैवान्वशोभयत् ।<br>
यथैव मेरुशिखरे भानुर्मध्यंदिने यथा ॥ ४५ ॥<br>
वैनतेयप्रयोगेण विदित्वा मौलिमागताम् ।<br>
कृष्णः प्रहृष्टवदनो रामं वचनमब्रवीत् ॥ ४६ ॥<br>
त्वरते खलु कार्यार्थो देवतानां न संशयः ।<br>
यथेयमावयोः शैले संग्रामरचना कृता ॥ ४७ ॥<br>
वैरोचनेन 'सुप्तस्य' मम मौलिर्महोदधौ ।<br>
शक्रस्य सदृशं रूपं दिव्यमास्थाय सागरात् ॥ ४८ ॥<br>
ग्राहरूपेण यो नीत आनीतोऽसौ गरुत्मता ।<br>
ममाहिशयनान्मौलिर्हृत्वा क्षिप्तो गरुत्मता ॥ ४९ ॥<br>
सुव्यक्तं संनिकृष्टः स जरासंधो नराधिपः ।<br>
लक्ष्यन्ते हि ध्वजाग्राणि रथानां वातरंहसाम् ॥ 2.41.५० ॥<br>
एतानि विजिगीषूणां शशिकल्पानि भूभृताम् ।<br>
छत्राण्यार्य विराजन्ते दंशितानि मितानि च ॥ ५१ ॥<br>
अहो नृपरथोदग्रा विमलाश्छत्रपङ्क्तयः ।<br>
अभिवर्तन्ति नः शुभ्रा यथा खे हंसपङ्क्तयः ॥ ५२ ॥<br>
अहो द्यौर्विमलाभानां शस्त्राणां विमलानना ।<br>
प्रभा भास्करभामिश्रा चरन्तीव दिशो दृश ॥ ५३ ॥<br>
एतानि नूनं समरे पार्थिवैरायुधानि च ।<br>
क्षिप्तानि विनशिष्यन्ति मयि सर्वाणि संयुगे ॥ ५४ ॥<br>
काले खलु नृपः प्राप्तो जरासंधो महीपतिः ।<br>
आवयोर्युद्धनिकषः प्रथमः समरातिथिः ॥ ५५ ॥<br>
आर्य तिष्ठाव सहितौ न खल्वानागते नृपे ।<br>
युद्धारम्भः प्रयोक्तव्यो बलं तावद् विमृश्यताम्॥ ५६ ॥<br>
एवमुक्त्वा ततः कृष्णः स्वस्थः संग्रामलालसः ।<br>
जरासंधवधं प्रेप्सुश्चकार बलदर्शनम् ॥ ५७ ॥<br>
वीक्षमाणश्च तान्सर्वान् नृपान् यदुवरोऽव्ययः ।<br>
आत्मानमात्मनोवाच यत्पूर्वं दिवि मन्त्रितम् ॥ ५८ ॥<br>
इमे ते पृथिवीपालाः पार्थिवे वर्त्मनि स्थिताः ।<br>
ये विनाशं गमिष्यन्ति शास्त्रदृष्टेन कर्मणा ॥ ५९ ॥<br>
प्रोक्षितान्खल्विमान् मन्ये मृत्युना नृपसत्तमान् ।<br>
स्वर्गगामीनि चाप्येषां वपुंषि प्रचकाशिरे ॥ 2.41.६० ॥<br>
स्थाने भारपरिश्रान्ता वसुधेयं दिवं गता ।<br>
एषां नृपतिसिंहानां बलौघैरभिपीडिता ॥ ६१ ॥<br>
अल्पेन खलु कालेन विविक्तं पृथिवीतलम् ।<br>
भविष्यति नरेन्द्रौघैराकीर्णं च नभस्तलम् ॥ ६२ ॥<br>
इति श्रीमहाभारते खिलभागे हरिवंशे विष्णुपर्वणि जरासंधाभिगमनं नामैकचत्वारिंशोऽध्यायः ॥ ४१ ॥<br>
<br>
