वैशम्पायन उवाच<br>
अन्धकस्य वचः श्रुत्वा कंसः संरक्तलोचनः ।<br>
न किंचिदब्रवीत् क्रोधाद् विवेश स्वं निकेतनम् ॥ १ ॥<br>
ते च सर्वे यथावेश्म यादवाः श्रुतविस्तराः ।<br>
जग्मुर्विगतसंकल्पाः कंसवैकृतशंसिनः ॥ २ ॥<br>
अक्रूरोऽपि यथाऽऽज्ञप्तः कृष्णदर्शनलालसः ।<br>
जगाम रथमुख्येन मनसा तुल्यगामिना ॥ ३ ॥<br>
कृष्णस्यापि निमित्तानि शुभान्यङ्गगतानि वै ।<br>
पितृतुल्येन शंसन्ति बान्धवेन समागमम् ॥ ४ ॥<br>
प्रागेव च नरेन्द्रेण माथुरेणौग्रसेनिना ।<br>
केशिनः प्रेषितो दूतो वधायोपेन्द्रकारणात् ॥ ५ ॥<br>
स च दूतवचः श्रुत्वा केशी क्लेशकरो नृणाम् ।<br>
वृन्दावनगतो गोपान् बाधते स्म दुरासदः ॥ ६ ॥<br>
मानुषं मांसमश्नानः क्रुद्धो दुष्टपराक्रमः ।<br>
दुर्दान्तो वाजिदैत्योऽसावकरोत् कदनं महत् ॥ ७ ॥<br>
निघ्नन् गा वै सगोपालान् गवां पिशितभोजनः ।<br>
दुर्मदः कामचारी च स केशी निरवग्रहः ॥ ८ ॥<br>
तदरण्यं श्मशानाभं नृणां मांसास्थिभिर्वृतम् ।<br>
यत्रास्ते स हि दुष्टात्मा केशी तुरगदानवः ॥ ९ ॥<br>
खुरैर्दारयते भूमिं वेगेनारुजते द्रुमान् ।<br>
हेषितैः स्पर्द्धते वायुं प्लुतैर्लङ्घयते नभः ॥ 2.24.१० ॥<br>
अतिप्रवृद्धो मत्तश्च दुष्टोऽश्वो वनगोचरः ।<br>
आकम्पितसटो रौद्रः कंसस्य चरितानुगः ॥ ११ ॥<br>
ईरिणं तद् वनं सर्वं तेनासीत् पापकर्मणा ।<br>
कृतं तुरगदैत्येन सर्वान् गोपाञ्जिघांसता ॥ १२ ॥<br>
तेन दुष्टप्रचारेण दूषितं तद् वनं महत् ।<br>
न नृभिर्गोधनैवापि सेव्यते वनवृत्तिभिः ॥१३ ॥<br>
निःसम्पातः कृतः पन्थास्तेन तद्विषयाश्रयः ।<br>
मदाच्चलितवृत्तेन नृमांसान्यश्नता भृशम् ॥ १४ ॥<br>
नृशब्दानुसरः क्रुद्धः स कदाचिद् वनागमे ।<br>
जगाम घोषसंवासं चोदितः कालधर्मणा ॥ १५ ॥<br>
तं दृष्ट्वा दुद्रुवुर्गोपाः स्त्रियश्च शिशुभिः सह ।<br>
क्रन्दमाना जगन्नाथं कृष्णं नाथमुपाश्रिताः ॥ १६ ॥<br>
तासां रुदितशब्देन गोपानां क्रन्दितेन च ।<br>
दत्त्वाभयं तु कृष्णो वै केशिनं सोऽभिदुद्रुवे ॥ १७ ॥<br>
केशी चाप्युन्नतग्रीवः प्रकाशदशनेक्षणः ।<br>
हेषमाणो जवोदग्रो गोविन्दाभिमुखो ययौ ॥ १८ ॥<br>
तमापतन्तं सम्प्रेक्ष्य केशिनं हयदानवम् ।<br>
प्रत्युज्जगाम गोविन्दस्तोयदः शशिनं यथा ॥ १९ ॥<br>
केशिनस्तु तमभ्याशे दृष्ट्वा कृष्णमवस्थितम् ।<br>
मनुष्यबुद्धयो गोपाः कृष्णमूचुर्हितैषिणः ॥ 2.24.२० ॥<br>
कृष्ण तात न खल्वेष सहसा ते हयाधमः ।<br>
उपसर्प्यो भवान् बालः पापश्चैष दुरासदः ॥ २१ ॥<br>
एष कंसस्य सहजः प्राणस्तात बहिश्चरः ।<br>
उत्तमश्च हयेन्द्राणां दानवोऽप्रतिमो युधि ॥ २२ ॥<br>
त्रासनः सर्वभूतानां तुरगाणां महाबलः ।<br>
अवध्यः सर्वभूतानां प्रथमः पापकर्मणाम् ॥ २३ ॥<br>
गोपानां तद् वचः श्रुत्वा वदतां मधुसूदनः ।<br>
केशिना सह युद्धाय मतिं चक्रेऽरिसूदनः ॥ २४ ॥<br>
ततः सव्यं दक्षिणं च मण्डलं स परिभ्रमन् ।<br>
पद्भ्यामुभाभ्यां स हयः क्रोधेनारुजते द्रुमान् ॥ २५ ॥<br>
मुखे लम्बसटे चास्य स्कन्धे केशघनावृते ।<br>
वलयोऽभ्रतरङ्गाभाः सुस्रुवुः क्रोधजं जलम् ॥ २६ ॥<br>
स फेनं वक्त्रजं चैव ववर्ष रजसावृतम् ।<br>
हिमकाले यथा व्योम्नि नीहारमिव चन्द्रमाः ॥ २७ ॥<br>
गोविन्दमरविन्दाक्षं हेषितोद्गारशीकरैः ।<br>
स फेनैर्वक्त्रनिर्गीर्णैः प्रोक्षयामास भारत ॥ २८ ॥<br>
खुरोद्धूतावसिक्तेन मधुकक्षोदपाण्डुना ।<br>
रजसा स हयः कृष्णं चकारारुणमूर्धजम् ॥२९ ॥<br>
प्लुतवल्गितपादस्तु तक्षमाणो धरां खुरैः ।<br>
दन्तान् निर्दशमानस्तु केशी कृष्णमुपाद्रवत् ॥ 2.24.३० ॥<br>
स संसक्तस्तु कृष्णेन केशी तुरगसत्तमः ।<br>
पूर्वाभ्यां चरणाभ्यां वै कृष्णं वक्षस्यताडयत् ॥ ३१॥<br>
पुनः पुनः स च बली प्राहिणोत्पार्श्वतः खुरान् ।<br>
कृष्णस्य दानवो घोरं प्रहारममितौजसः ॥३२॥<br>
वक्त्रेण चास्य घोरेण तीक्ष्णदंष्ट्रायुधेन वै ।<br>
अदशद् बाहुशिखरं कृष्णस्य रुषितो हयः । ३३ ॥<br>
स लम्बकेसरसटः कृष्णेन सह सङ्गतः ।<br>
रराज केशी मेघेन संसक्तः ख इवांशुमान् ॥ ३४ ॥<br>
उरस्तस्योरसा हन्तुमियेष बलवान् हयः ।<br>
वेगेन वासुदेवस्य क्रोधाद् द्विगुणविक्रमः ॥ ३५ ॥<br>
तस्योत्सिक्तस्य बलवान् कृष्णोऽप्यमितविक्रमः ।<br>
बाहुमाभोगिनं कृत्वा मुखे क्रुद्धः समादधत् ॥ ३६ ॥<br>
स तं बाहुमशक्तो वै खादितुं भेत्तुमेव च ।<br>
दशनैर्मूलनिर्मुक्तैः सफेनं रुधिरं वमन् ॥ ३७ ॥<br>
विपाटिताभ्यामोष्ठाभ्यां कटाभ्यां विदलीकृतः ।<br>
अक्षिणी विवृते चक्रे विसृते मुक्तबन्धने ॥ ३८ ॥<br>
निरस्तहनुराविष्टः शोणिताक्तविलोचनः ।<br>
उत्कर्णो नष्टचेतास्तु स केशी बह्वचेष्टत ॥३९॥<br>
उत्पतन्नसकृत्पादैः शकृन्मूत्रं समुत्सृजन् ।<br>
खिन्नाङ्गरोमा श्रान्तस्तु निर्यत्नचरणोऽभवत् ॥ 2.24.४० ॥<br>
केशिवक्त्रविलग्नस्तु कृष्णबाहुरशोभत ।<br>
व्याभुग्न इव घर्मान्ते चन्द्रार्धकिरणैर्घनः ॥ ४१ ॥<br>
केशी च कृष्णसंसक्तः शान्तगात्रो व्यरोचत ।<br>
प्रभातावनतश्चन्द्रः श्रान्तो मेरुमिवाश्रितः ॥ ४२ ॥<br>
तस्य कृष्णभुजोद्धूताः केशिनो दशना मुखात्।<br>
पेतुः शरदि निस्तोयाः सिताभ्रावयवा इव ॥ ४३ ॥<br>
स तु केशी भृशं शान्तः कृष्णेनाक्लिष्टकर्मणा ।<br>
स्वभुजं स्वायतं कृत्वा पाटितो बलवत्तदा ॥ ४४ ॥<br>
स पाटितो भुजेनाजौ कृष्णेन विकृताननः ।<br>
केशी नदन्महानादं दानवो व्यथितस्तदा ॥ ४५ ॥<br>
विघूर्णमानस्त्रस्ताङ्गो मुखाद् रुधिरमुद्वमन् ।<br>
भृशं व्यङ्गीकृतवपुर्निकृत्तार्द्ध इवाचलः ॥ ४६ ॥<br>
व्यादितास्यो महारौद्रः सोऽसुरः कृष्णबाहुना ।<br>
निपपात यथा कृत्तो नागो हि द्विदलीकृतः ॥ ४७ ॥<br>
बाहुना कृत्तदेहस्य केशिनो रूपमाबभौ ।<br>
पशोरिव महाघोरं निहतस्य पिनाकिना ॥ ४८ ॥<br>
द्विपादपृष्ठपुच्छार्द्धे श्रवणैकाक्षिनासिके ।<br>
केशिनस्तद्विधाभूते द्वे चार्धे रेजतुः क्षितौ ॥ ४९ ॥<br>
केशिदन्तक्षतस्यापि कृष्णस्य शुशुभे भुजः ।<br>
वृद्धः साल इवारण्ये गजेन्द्रदशनाङ्कितः ॥ 2.24.५० ॥<br>
तं हत्वा केशिनं युद्धे कल्पयित्वा च भागशः ।<br>
कृष्णः पद्मपलाशाक्षो हसंस्तत्रैव तस्थिवान् ॥ ५१ ॥<br>
तं हतं केशिनं दृष्ट्वा गोपा गोपस्त्रियस्तथा ।<br>
बभूवुर्मुदिताः सर्वे हतविघ्ना गतक्लमाः ॥ ५२ ॥<br>
दामोदरं तु श्रीमन्तं यथास्थानं यथावयः ।<br>
अभ्यनन्दन् प्रियैर्वाक्यैः पूजयन्तः पुनः पुनः ॥ ५३ ॥<br>
गोपा ऊचुः<br>
अहो तात कृतं कर्म हतोऽयं लोककण्टकः ।<br>
दैत्यः क्षितिचरः कृष्ण हयरूपं समास्थितः ॥ ५४ ॥<br>
कृतं वृन्दावनं क्षेमं सेव्यं नृमृगपक्षिणाम् ।<br>
घ्नता पापमिमं तात केशिनं हयदानवम् ॥ ५५ ॥<br>
हता नो बहवो गोपा गावो वत्सेषु वत्सलाः ।<br>
नैके चान्ये जनपदा हतानेन दुरात्मना ॥ ५६ ॥<br>
एष संवर्तकं कर्तुमुद्यतः खलु पापकृत् ।<br>
नृलोकं निर्नरं कृत्वा चर्तुकामो यथासुखम् ॥ ५७ ॥<br>
नैतस्य प्रमुखे स्थातुं कश्चिच्छक्तो जिजीविषुः ।<br>
अपि देवसमूहेषु किं पुनः पृथिवीतले ॥ ५८ ॥<br>
वैशम्पायन उवाच<br>
अथाहान्तर्हितो विप्रो नारदः खगमो मुनिः ।<br>
प्रीतोऽस्मि विष्णो देवेश कृष्ण कृष्णेति चाब्रवीत् ॥५९॥<br>
नारद उवाच<br>
यदिदं दुष्करं कर्म कृतं केशिजिघांसया ।<br>
त्वय्येव केवलं युक्तं त्रिदिवे त्र्यम्बकस्य वा ॥ 2.24.६० ॥<br>
अहं युद्धोत्सुकस्तात त्वद्गतेनान्तरात्मना ।<br>
इदं नरहयं युद्धं द्रष्टुं स्वर्गादिहागतः ॥ ६१ ॥<br>
पूतनानिधनादीनि कर्माणि तव दृष्टवान् ।<br>
अहं त्वनेन गोविन्द कर्मणा परितोषितः ॥ ६२ ॥<br>
हयादस्मान्महेन्द्रोऽपि बिभेति बलसूदनः ।<br>
कुर्वाणाच्च वपुर्घोरं केशिनो दुष्टचेतसः ॥ ६३ ॥<br>
यत्त्वया पाटितो देहो भुजेनायतपर्वणा ।<br>
एषोऽस्य मृत्युरन्ताय विहितो विश्वयोनिना ॥ ६४ ॥<br>
यस्मात् त्वया हतः केशी तस्मान्मच्छासनं शृणु ।<br>
केशवो नाम नाम्ना त्वं ख्यातो लोके भविष्यसि ॥६५॥<br>
स्वस्त्यस्तु भवतो लोके साधु याम्यहमाशुगः ।<br>
कृत्यशेषं च ते कार्यं शक्तस्त्वमसि मा चिरम् ॥ ६६ ॥<br>
त्वयि कार्यान्तरगते नरा इव दिवौकसः ।<br>
विडम्बयन्तः क्रीडन्ति लीलां त्वद्बलमाश्रिताः ॥ ६७ ॥<br>
अभ्याशे वर्तते कालो भारतस्याहवोदधेः ।<br>
हस्तप्राप्तानि युद्धानि रागं त्रिदिवगामिनाम् ॥ ६८ ॥<br>
पन्थानः शोधिता व्योम्नि विमानारोहणोर्ध्वगाः ।<br>
अवकाशा विभज्यन्ते शक्रलोके महीक्षिताम् ॥ ६९ ॥<br>
उग्रसेनसुते शान्ते पदस्थे त्वयि केशव ।<br>
अभितस्तन्महद् युद्धं भविष्यति महीक्षिताम् ॥ 2.24.७० ॥<br>
त्वां चाप्रतिमकर्माणं संश्रयिष्यन्ति पाण्डवाः ।<br>
भेदकाले नरेन्द्राणां पक्षग्राहो भविष्यसि ॥ ७१ ॥<br>
त्वयि राजासनस्थे हि राजश्रियमनुत्तमाम् ।<br>
शुभां त्यक्ष्यन्ति राजानस्त्वत्प्रभावान्न संशयः ॥ ७२ ॥<br>
एष मे कृष्ण संदेशः श्रुतिभिः ख्यातिमेष्यति ।<br>
देवतानां दिविस्थानां जगतश्च जगत्पते ॥ ७३ ॥<br>
दृष्टं मे भवतः कर्म दृष्टश्चासि मया प्रभो ।<br>
कंसे भूयः समेष्यामि साधिते साधु याम्यहम् ॥ ७४ ॥<br>
एवमुक्त्वा तु स तदा नारदः खं जगाम ह ।<br>
नारदस्य वचः श्रुत्वा देवसंगीतयोनिनः ॥ ७५ ॥<br>
तथेति स समाभाष्य पुनर्गोपान् समासदत् ।<br>
गोपाः कृष्णं समासाद्य विविशुर्व्रजमेव ह ॥ ७६ ॥<br>
इति श्रीमहाभारते खिलभागे हरिवंशे विष्णुपर्वणि केशिवधे चतुर्विशोऽध्यायः ॥ २४ ॥<br>
<br>
