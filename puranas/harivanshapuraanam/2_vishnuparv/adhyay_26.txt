वैशम्पायन उवाच<br>
स नन्दगोपस्य गृहं प्रविष्टः सह केशवः ।<br>
गोपवृद्धान् समानीय प्रोवाचामितदक्षिणः ।। १ ।।<br>
कृष्णं चैवाब्रवीत् प्रीत्या रौहिणेयेन सङ्गतम् ।<br>
श्वः पुरीं मथुरां तात गमिष्यामः सुखाय वै ।। २ ।।<br>
यास्यन्ति च व्रजाः सर्वे गोपालाः सपरिग्रहाः ।<br>
कंसाज्ञया समुचितं करमादाय वार्षिकम् ।। ३ ।।<br>
समृद्धस्तत्र कंसस्य भविष्यति धनुर्महः ।<br>
तं द्रक्ष्यथ समृद्धं च स्वजनैश्च समेष्यथ ।। ४।।<br>
पितरं वसुदेवं च सततं दुःखभाजनम् ।<br>
दीनं पुत्रवधश्रान्तं युवामद्य समेष्यथः ।। ५ ।।<br>
सततं पीड्यमानं च कंसेनाशुभबुद्धिना ।<br>
दशान्ते शोषितं वृद्धं दुःखैः शिथिलतां गतम्  ६ ।।<br>
कंसस्य भयसंत्रस्तं भवद्भ्यां च विना कृतम् ।<br>
दह्यमानं दिवा रात्रौ सोत्कण्ठेनान्तरात्मना ।। ७ ।।<br>
तां च द्रक्ष्यसि गोविन्द पुत्रैरमृदितस्तनीम् ।<br>
देवकीं देवसंकाशां सीदन्तीं विहतप्रभाम् ।। ८ ।।<br>
पुत्रशोकेन शुष्यन्तीं त्वद्दर्शनपरायणाम् ।<br>
वियोगशोकसंतप्तां विवत्सामिव सौरभीम् ।। ९ ।।<br>
उपप्लुतेक्षणां दीनां नित्यं मलिनवाससम् ।<br>
स्वर्भानुवदनग्रस्तां शशाङ्कस्य प्रभामिव ।। 2.26.१० ।।<br>
त्वद्दर्शनपरां नित्यं तवागमनकाङ्क्षिणीम् ।<br>
त्यत्प्रवृत्तेन शोकेन सीदन्तीं वै तपस्विनीम्। ११ ।।<br>
त्वत्प्रलापेष्वकुशला त्वया बाल्ये वियोजिताम् ।<br>
अरूपज्ञां तव विभो वक्त्रस्यास्येन्दुवर्चसः ।। १२ ।।<br>
यदि त्वां जनयित्वा सा देवकी तात तप्यते ।<br>
अपत्यार्थो नु कस्तस्या वरं ह्येवानपत्यता ।।१३ ।।<br>
अपुत्राणां हि नारीणामेकः शोको विधीयते ।<br>
सपुत्रा त्वफले पुत्रे धिक्प्रजातेन तप्यते ।। १४ ।।<br>
त्वं तु शक्रसमः पुत्रो यस्यात्तवत्सदृशो गुणैः ।<br>
परेषामप्यभयदो न सा शोचितुमर्हति ।। १५ ।।<br>
वृद्धौ तवाम्बापितरौ परभृत्यत्वमागतौ ।<br>
भर्त्सितौ त्वत्कृते नित्यं कंसेनाशुभबुद्धिना ।। १६ ।।<br>
यदि ते देवकी मान्या पृथिवीवात्मधारिणी ।<br>
तां शोकसलिले मग्नामुत्तारयितुमर्हसि ।। १७ ।।<br>
तं च वृद्धं प्रियसुतं वसुदेवं सुखोचितम् ।<br>
पुत्रयोगेन संयोज्य कृष्ण धर्ममवाप्स्यसि ।। १८ ।।<br>
यथा नागः सुदुर्वृत्तो दमितो यमुनाह्रदे ।<br>
विमूलः स कृतः शैलो यथा वै भूधरस्त्वया ।। १९ ।।<br>
दर्पोत्सिक्तश्च बलवानरिष्टो विनिपातितः ।<br>
परप्राणहरः केशी दुष्टात्मा च हयो हतः ।। 2.26.२० ।।<br>
एतेनैव प्रयत्नेन वृद्धावुद्धृत्य दुःखितौ ।<br>
यथा धर्ममवाप्नोषि तत्कृष्ण परिचिन्त्यताम् ।। २१ ।।<br>
निर्भर्त्स्यमानो यैर्दृष्टः पिता ते कंससंसदि ।<br>
ते सर्वे चक्रुरश्रूणि नेत्रैर्दुःखान्विता भृशम् ।। २२ ।।<br>
गर्भावकर्तनादीनि दुःखानि सुबहून्यपि ।<br>
माता ते देवकी कृष्ण कंसस्य सहतेऽवशा ।। २३ ।।<br>
मातापितृभ्यां सर्वेण जातेन तनयेन वै ।<br>
ऋणं वै प्रतिकर्तव्यं यथायोगमुदाहृतम् ।। २४ ।।<br>
एवं ते कुर्वतः कृष्ण मातापित्रोरनुग्रहम् ।<br>
परित्यजेतां तौ शोकं स्याच्च धर्मस्तवानघ ।। २५ ।।<br>
वैशम्पायन उवाच<br>
कृष्णः सुविदितार्थो वै तमाहामितविक्रमम् ।<br>
बाढमित्येव तेजस्वी न च क्रोधवशं गतः ।। २६ ।।<br>
ते च गोपाः समागम्य नन्दगोपपुरःसराः ।<br>
अक्रूरवचनं श्रुत्वा चेलुः कंसस्य शासनात् ।। २७ ।।<br>
गमनाय च ते सज्जा बभूवुर्व्रजवासिनः ।<br>
सज्जं चोपायनं कृत्वा गोपवृद्धाः प्रतस्थिरे ।। २८ ।।<br>
करं चानडुहः सर्पिर्महिषांश्चौपनायिकान् ।<br>
यथासारं यथायूथमुपानीय पयो दधि ।। २९ ।।<br>
तं सज्जयित्या कंसस्य करं चोपायनानि च ।<br>
ते सर्वे गोपपतयो गमनायोपतस्थिरे ।। 2.26.३० ।।<br>
अक्रूरस्य कथाभिश्च सह कृष्णेन जाग्रतः ।<br>
रौहिणेयतृतीयस्य सा निशा व्यत्यवर्तत ।। ३१ ।।<br>
ततः प्रभाते विमले पक्षिव्याहारसंकुले ।<br>
नैशाकरे रश्मिजाले क्षणदाक्षयसंहृते ।। ३२ ।।<br>
नभस्यरुणसंस्तीर्णे पर्यस्ते ज्योतिषां गणे ।<br>
प्रत्यूषपवनासारैः क्लेदिते धरणीतले ।। ३३ ।।<br>
क्षीणाकारासु तारासु सुप्तनिष्प्रतिभासु च ।<br>
नैशमन्तर्दधे रूपमुद्गच्छति दिवाकरे ।। ३४ ।।<br>
शीतांशुः शान्तकिरणो निष्प्रभः समपद्यत ।<br>
एको नाशयते रूपमेको वर्धयते वपुः ।। ३५।।<br>
गोभिश्च समकीर्णासु व्रजनिर्याणभूमिषु ।<br>
मन्थनावर्तपूर्णेषु गर्गरेषु नदत्सु च ।। ३६ ।।<br>
दामभिर्दम्यमानेषु वत्सेषु तरुणेषु च ।<br>
गोपैरापूर्यमाणासु घोषरथ्यासु सर्वशः ।। ३७ ।।<br>
तत्रैव गुरुकं भाण्डं शकटारोपितं बहु ।<br>
त्वरिताः पृष्ठतः कृत्वा जग्मुः स्यन्दनवाहनाः ।। ३८ ।।<br>
कृष्णोऽथ रौहिणेयश्च स चैवामितदक्षिणः ।<br>
त्रयो रथगता जग्मुस्त्रिलोकपतयो यथा ।। ३९ ।।<br>
अथाह कृष्णमक्रूरो यमुनातीरमाश्रितः ।<br>
स्यन्दनं चात्र रक्षस्व यत्नं च कुरु वाजिषु ।। 2.26.४० ।।<br>
हयेभ्यो यवसं दत्त्वा हयभाण्डे रथे तथा ।<br>
प्रगाढं यत्नमास्थाय क्षणं तात प्रतीक्ष्यताम् ।। ४१ ।।<br>
यमुनाया ह्रदे ह्यस्मिन् स्तोष्यामि भुजगेश्वरम् ।<br>
दिव्यैर्भागवतैर्मन्त्रैः सर्वलोकप्रभुं यतः ।। ४२ ।।<br>
गुह्यं भागवतं देवं सर्वलोकस्य भावनम् ।<br>
श्रीमत्स्वस्तिकमूर्द्धानं प्रणमिष्यामि भोगिनम् ।<br>
सहस्रशिरसं देवमनन्तं नीलवाससम् ।। ४३ ।।<br>
धर्मदेवस्य तस्याथ यद् विषं प्रभविष्यति ।<br>
सर्वं तदमृतप्रख्यमशिष्याम्यमरो यथा ।। ४४ ।।<br>
स्वस्तिकायतनं दृष्ट्वा द्विजिह्वं श्रीविभूषितम् ।<br>
समाजस्तत्र सर्पाणां शान्त्यर्थं वै भविष्यति ।। ४५ ।।<br>
आस्तां मां समुदीक्षन्तौ भवन्तौ सङ्गतावुभौ ।<br>
निवृत्तो भुजगेन्द्रस्य यावदस्मि ह्रदोत्तमात् ।। ४६ ।।<br>
तमाह कृष्णः संहृष्टो गच्छ धर्मिष्ठ मा चिरम् ।<br>
आवां खलु न शक्तौ स्वस्त्वया हीनावुपासितम् ।।४७।।<br>
स हृदे यमुनायास्तु ममज्जामितदक्षिणः ।<br>
रसातले स ददृशे नागलोकमिमं यथा ।। ४८ ।।<br>
तस्य मध्ये सहस्रास्यं हेमतालोच्छ्रितध्वजम् ।<br>
लाङ्गलासक्तहस्ताग्रं मुसलोपाश्रितोदरम् ।। ४९ ।।<br>
असिताम्बरसंवीतं पाण्डुरं पाण्डुरासनम् ।<br>
कुण्डलैकधरं मत्तं सुप्तमम्बुरुहेक्षणम् ।। 2.26.५० ।।<br>
भोगोत्करासने शुभ्रे स्वेन देहेन कल्पिते ।<br>
स्वासीनं स्वस्तिकाभ्यां च वराहाभ्यां महीधरम् ।। ५१ ।।<br>
किंचित् सव्यापवृत्तेन मौलिना हेमचूलिना ।<br>
जातरूपमयैः पद्मैर्मालयाच्छन्नवक्षसम् ।। ५२ ।।<br>
रक्तचन्दनदिग्धाङ्गं दीर्घबाहुमरिंदमम् ।<br>
पद्मनाभसिताभ्राभं भाभिर्ज्वलिततेजसम् ।। ५३ ।।<br>
ददर्श भोगिनां नाथं स्थितमेकार्णवेश्वरम् ।<br>
पूज्यमानं द्विजिह्वेन्द्रैर्वासुकिप्रमुखैः प्रभुम् ।। ५४ ।।<br>
कम्बलाश्वतरौ नागौ तौ चामरकरावुभौ ।<br>
अवीजयेतां तं देवं धर्मासनगतं प्रभुम् ।। ५५ ।।<br>
तस्याभ्याशगतो भाति वासुकिः पन्नगेश्वरः ।<br>
वृतोऽन्यैः सचिवैः सर्पैः कर्कोटकपुरःसरैः ।। ५६ ।।<br>
तं घटैः काञ्चनैर्दिव्यैः पङ्कजच्छन्नमस्तकैः ।<br>
राजानं स्नापयामासुः स्नातमेकार्णवाम्बुभिः ।। ५७ ।।<br>
तस्योत्सङ्गे घनश्यामं श्रीवत्साच्छादितोरसम् ।<br>
पीताम्बरधरं विष्णुं सूपविष्टं ददर्श ह ।। ५८ ।।<br>
अपरं चैव सोमेन तुल्यसंहननं प्रभुम् ।<br>
संकर्षणमिवासीनं तं दिव्यं विष्टरं विना ।। ५९ ।।<br>
स कृष्णं तत्र सहसा व्याहर्तुमुपचक्रमे ।<br>
तस्य संस्तम्भयामास वाक्यं कृष्णः स्वतेजसा ।। 2.26.६० ।।<br>
सोऽनुभूय भुजङ्गानां तं भागवतमव्ययम् ।<br>
उदतिष्ठत्पुनस्तोयाद् विस्मितोऽमितदक्षिणः ।। ६१ ।।<br>
स तौ रथस्थावासीनौ तत्रैव बलकेशवौ ।<br>
निरीक्ष्यमाणावन्योन्यं ददर्शाद्भुतरूपिणौ ।। ६२ ।।<br>
अथामज्जत् पुनस्तत्र तदाक्रूरः कुतूहलात्।<br>
इज्यते यत्र देवोऽसौ नीलवासाः सिताननः ।। ६३।।<br>
तथैवासीनमुत्सङ्गे सहस्रास्यधरस्य वै ।<br>
ददर्श कृष्णमक्रूरः पूज्यमानं तदा प्रभुम् ।। ६४ ।।<br>
भूयश्च सहसोत्थाय तं मन्त्रं मनसा जपन् ।<br>
रथं तेनैव मार्गेण जगामामितदक्षिणः ।। ६५ ।।<br>
तमाह केशवो हृष्टः स्थितमक्रूरमागमत् ।<br>
कीदृशं नागलोकस्य वृत्तं भागवते ह्रदे ।। ६६ ।।<br>
चिरं च भवता कालो व्याक्षेपेण विलम्बितः ।<br>
मन्ये दृष्टं त्वयाश्चर्यं हृदयं ते यथाचलम् ।। ६७ ।।<br>
प्रत्युवाच स तं कृष्णमाश्चर्यं भवता विना ।<br>
किं भविष्यति लोकेषु स्थावरेषु चरेषु च ।। ६८ ।।<br>
तत्राश्चर्यं मया दृष्टं कृष्ण यद् भुवि दुर्लभम्।<br>
तदिहापि यथा तत्र पश्यामि च रमामि च ।। ६९ ।।<br>
संगतश्चापि लोकानामाश्चर्येणेह रूपिणा ।<br>
अतः परतरं कृष्ण नाश्चर्यं द्रष्टुमुत्सहे ।। 2.26.७० ।।<br>
तदागच्छ गमिष्यामः कंसराजपुरीं प्रभो ।<br>
यावन्नास्तं व्रजत्येष दिवसान्ते दिवाकरः ।। ७१ ।।<br>
इति श्रीमहाभारते खिलभागे हरिवंशे विष्णुपर्वणि अक्रूरकृतनागलोककथने षड्विंशोऽध्यायः ।। २६ ।।<br>
<br>
