अर्जुन उवाच<br>
मुहूर्तेन वयं ग्रामं तं प्राप्य भरतर्षभ ।<br>
विश्रान्तवाहनाः सर्वे निवासायोपसंस्थिताः ॥ १ ॥<br>
ततो ग्रामस्य मध्येऽहं निविष्टः कुरुनन्दन ।<br>
समन्ताद् वृष्णिसैन्येन महता परिवारितः ॥ २॥<br>
ततः शकुनयो दीप्ता मृगाश्च क्रूरभाषिणः ।<br>
दीप्तायां दिशि वाशन्तो भयमावेदयन्ति मे ॥ ३ ॥<br>
संध्यारागो जपावर्णो भानुमांश्चैव निष्प्रभः ।<br>
पपात महती चोल्का पृथिवी चाप्यकम्पत ॥ ४ ॥<br>
तान्समीक्ष्य महोत्पातान् दारुणाँल्लोमहर्षणान् ।<br>
योगमाज्ञापयंस्तत्र जनस्योत्सुकचेतसः ॥ ५ ॥<br>
युयुधानपुरोगाश्च वृष्ण्यन्धकमहारथाः ।<br>
सर्वे युक्तरथाः सज्जाः स्वयं चाहं तथाभवम् ॥ ६ । ।<br>
गतेऽर्धरात्रसमये ब्राह्मणो भयविक्लवः ।<br>
उपागम्य भयादस्मानिदं वचनमब्रवीत् ॥ ७ ॥<br>
कालोऽयं समनुप्राप्तो ब्राह्मण्याः प्रसवस्य मे ।<br>
तथा भवन्तस्तिष्ठन्तु न भवेद् वञ्चनं यथा ॥ ८ ॥<br>
मुहूर्तादेव चाश्रौषं कृपणं रुदितस्वनम् ।<br>
तस्य विप्रस्य भवने ह्रियतेऽह्रियतेति च ॥ ९ ॥<br>
अथाकाशे पुनर्वाचमश्रौषं बालकस्य वै ।<br>
ऊँहेति ह्रियमाणस्य न च पश्यामि राक्षसम् ॥ 2.112.१० ॥<br>
ततोऽस्माभिस्तदा तात शरवर्षैः समन्ततः ।<br>
विष्टम्भिता दिशः सर्वा हृत एव स बालकः ॥ ११ ॥<br>
ब्राह्मणोऽऽर्तस्वरं कृत्वा हृते तस्मिन् कुमारके ।<br>
वाचः स परुषास्तीव्राः श्रावयामास मां तदा ॥ १२ ॥<br>
वृष्णयो हतसंकल्पास्तथाहं नष्टचेतनः ।<br>
मामेवं हि विशेषेण ब्राह्मणः प्रत्यभाषत ॥ १३॥<br>
रक्षिष्यामीति चोक्तं ते न च रक्षितवानसि ।<br>
शृणु वाक्यमिदं शेषं यत् त्वमर्हसि दुर्मते ॥ १४ ॥<br>
वृथा त्वं स्पर्धसे नित्यं कृष्णेनामितबुद्धिना ।<br>
यदि स्यादिह गोविन्दो नैतदत्याहितं भवेत् ॥ १५ ॥<br>
यथा चतुर्थं धर्मस्य रक्षिता लभते फलम्।<br>
पापस्यापि तथा मूढ भागं प्राप्नोत्यरक्षिता ॥ १६ ॥<br>
रक्षिष्यामीति चोक्तं ते न च शक्तोऽसि रक्षितुम् ।<br>
मोघं गाण्डीवमेतत्ते मोघं वीर्यं यशश्च ते ॥ १७ ॥<br>
अकिञ्चिदुक्त्वा तं विप्रं ततोऽहं प्रस्थितस्तथा ।<br>
सह वृष्ण्यन्धकसुतैर्यत्र कृष्णो महाद्युतिः ॥ १८ ॥<br>
ततो द्वारवतीं गत्वा दृष्ट्वा मधुनिघातिनम् ।<br>
व्रीडितः शोकसंतप्तो गोविन्देनोपलक्षितः ॥ १९ ॥<br>
स तु मां व्रीडितं दृष्ट्वा विनिन्दन् कृष्णसंनिधौ ।<br>
मौढ्यं पश्यत मे योऽहं श्रद्दधे क्लीबकत्थनम् ॥ 2.112.२० ॥<br>
तं प्रद्युम्नो नानिरुद्धो न रामो न च केशवः ।<br>
यत्र शक्ताः परित्रातुं कोऽन्यस्तदवनेश्वरः ॥ २१ ॥<br>
धिगर्जुनं वृथावादं धिगात्मश्लाघिनो धनुः ।<br>
दैवोपसृष्टो यो मौर्ख्यादागच्छति च दुर्मतिः ॥ २२ ॥<br>
एवं शपति विप्रर्षौ विद्यामास्थाय वैष्णवीम् ।<br>
ययौ संयमिनीं वीरो यत्रास्ते भगवान् यमः ॥ २३ ॥<br>
विप्रापत्यमचक्षाणस्तत ऐन्द्रीमगात् पुरीम् ।<br>
आग्नेयीं नैर्ऋतीं सौम्यामुदीचीं वारुणीं तथा ॥ २४ ।<br>
रसातलं नाकपृष्ठं धिष्ण्यान्यन्यान्युदायुधः ।<br>
ततोऽलब्ध्वा द्विजसुतमनिस्तीर्णप्रतिश्रवः ॥ २५॥<br>
अग्निं विविक्षुः कृष्णेन प्रद्युम्नेन निषेधितः । <br>
दर्शये द्विजसूनुं ते मावज्ञात्मानमात्मना ॥ २६ ॥ <br>
कीर्तिं त एते विपुलां स्थापयिष्यन्ति मानवाः ।<br>
इति सम्भाष्य मां स्नेहात् समाश्वास्य च माधवः ॥ २७ ॥ <br>
सान्त्ययित्वा तु तं विप्रमिदं वचनमब्रवीत् ।<br>
सुग्रीवं चैव शैब्यं च मेघपुष्पबलाहकौ । २८ ॥ <br>
योजयाश्वानिति तदा दारुकं प्रत्यभाषत ।<br>
आरोप्य ब्राह्मणं कृष्णो ह्यवरोप्य च दारुकम् ॥ २९ ॥ <br>
मामुवाच ततः शौरिः सारथ्यं क्रियतामिति ।<br>
ततः समास्थाय रथं कृष्णोऽहं ब्राह्मणः स च।<br>
प्रयाताः स्म दिशं सौम्यामुदीचीं कौरवर्षभ ॥ 2.112.३० ॥<br>
इति श्रीमहाभारते खिलभागे हरिवंशे विष्णुपर्वणि वासुदेवमाहात्म्ये श्रीकृष्णस्योदीचीगमने द्वादशाधिकशततमोऽध्यायः ॥ ११२ ॥<br>
<br>
