वैशम्पायन उवाच<br>
महेन्द्रवचनं श्रुत्वा नारदो वदतां वरः ।<br>
विविक्ते देवराजानमिदं वचनमब्रवीत् ॥ १ ॥<br>
कामं प्रियाणि राजानो वक्तव्या नात्र संशयः ।<br>
प्राप्तकालं तु वक्तव्यं हितमप्रियमप्युत ॥ २ ॥<br>
अनियुक्तपुरोभागो न स्यादिति वदन्ति हि ।<br>
सुलोकगतितत्त्वज्ञो नयविज्ञानकोविदः ॥ ३ ॥<br>
कार्याकार्ये समुत्पन्ने परिपृच्छति मां भवान् ।<br>
यतस्ततः प्रवक्ष्यामि गृह्यतां यदि रोचते ॥ ४ ॥<br>
अनुक्तेनापि सुहृदा वक्तव्यं जानता हितम् ।<br>
न्याय्यं च प्राप्तकालं च पराभवमनिच्छता ॥ ५ ॥<br>
वक्तव्यं सर्वथा सद्भिरप्रियं चापि यद्धितम् ।<br>
आनृण्यमेतत् स्नेहस्य सद्भिरेवादृतं पुरा ॥ ६ ॥<br>
अनृते धर्मभग्ने च न शुश्रूषति चाप्रिये ।<br>
न प्रियं च हितं वाच्यं सद्भिरेवेति निन्दिताः ॥ ७ ॥<br>
सर्वथा देव वक्तव्यं श्रूयतां शृण्वतां वर ।<br>
श्रुत्वा च कुरु सर्वज्ञ मम श्रेयस्करं वचः ॥ ८ ॥<br>
अन्योन्यभेदो भ्रातॄणां सुहृदां वा बलान्तक ।<br>
भवत्यानन्दकृद् देव द्विषतां नात्र संशयः ॥ ९ ॥<br>
हितानुबन्धसहितं कार्यं ज्ञेयं सुरेश्वर ।<br>
विपरीतं च तद्बुद्ध्या नित्यं बुद्धिमतां वर ॥ 2.71.१० ।<br>
यत्स्यात्तापकरं पश्चादारब्धं कार्यमीदृशम्।<br>
आरभेन्नैव तद् विद्वानेष बुद्धिमतां नयः ॥ ११ ॥<br>
विपाकमस्य कार्यस्य नानुपश्यामि शोभनम् ।<br>
यदत्र कारणं देव निबोध विबुधाधिप ॥ १२ ॥<br>
य एको विश्वमध्यास्ते प्रधानं जगतो हरिः ।<br>
प्रकृत्या यं परं सर्वे क्षेत्रज्ञं वै  विदुर्बुधाः ॥ १३ ॥<br>
तस्याव्यक्तस्य यो व्यक्तो भागः सर्वभवोद्भवः ।<br>
तस्यात्मा परमो देवो विष्णुः सर्वस्य धीमतः ॥ १४ ॥<br>
प्रकृत्याः प्रथमो भाग उमा देवी यशस्विनी ।<br>
व्यक्तः सर्वमयो विश्वः स्त्रीसंज्ञो लोकभावनः ॥ १५ ॥<br>
रुक्मिण्याद्याः स्त्रियस्तस्या व्यक्तत्वं प्रथमो गुणः ।<br>
अव्यया प्रकृतिर्देवी गुणी देवो महेश्वरः ॥ १६ ॥<br>
न विशेषोऽस्य रुद्रस्य विष्णोश्चामरसत्तम ।<br>
गुणिनश्चाव्ययः शास्ता सदा च प्रथमोऽगुणः ॥ १७ ॥<br>
नारायणो महातेजाः सर्वकृत्ययेकभावनः ।<br>
भोक्ता महेश्वरो देवः कर्ता विष्णुरधोक्षजः ॥ १८ ।<br>
ब्रह्मा देवगणाश्चान्ये पश्चात्सृष्टा महात्मना ।<br>
महादेवेन देवेश प्रजापतिगणास्तथा ॥ १९ ॥<br>
एवं पुराणपुरुषो विष्णुर्देवेषु पठ्यते ।<br>
अचिन्त्यश्चाप्रमेयश्च गुणेभ्यश्च परस्तथा ॥ 2.71.२० ॥<br>
अदित्या तपसा विष्णुर्महात्माऽऽराधितः पुरा ।<br>
वरेण च्छन्दिता तेन परितुष्टेन चादितिः ॥ २१ ॥<br>
तयोक्तस्त्वत्समं पुत्रमिच्छामीति सुरोत्तम ।<br>
प्रणिपत्य च विज्ञाय नारायणमधोक्षजम् ॥ २२ ॥<br>
तेनोक्तं भुवने नास्ति मत्समः पुरुषोऽपरः ।<br>
अंशेन तु भविष्यामि पुत्रः खल्वहमेव ते ॥ २३ ॥<br>
स जातः सर्वकृद् देवो भ्राता तव सुरेश्वर ।<br>
नारायणो महातेजा यमुपेन्द्रं प्रचक्षते ॥ २४ ॥<br>
इच्छन्नेव हरिर्देव काश्यपत्वमुपागतः ।<br>
तैस्तैर्भावैर्विकुरुते भूतभव्यभवाप्ययः ॥ २५ ॥<br>
प्रादुर्भावं गतो देवो जगतो हितकाम्यया ।<br>
माथुरं जगतो नाथः कर्ता हर्ता च केशवः ॥ २६॥<br>
यथा पललपिण्डः स्याद् व्याप्तः स्नेहेन मानद ।<br>
तथा जगदिदं व्याप्तं विष्णुना प्रभविष्णुना ॥ २७ ॥<br>
ब्रह्मण्यदेवः सर्वात्मा तैस्तैर्भावैर्विकुर्वति ।<br>
जगत्यतिगुणो देवो वैकुण्ठः सर्वभावनः ॥ २८ ॥<br>
अतः समस्तदेवानां पूज्य एव च केशवः ।<br>
पद्मनाभश्च भगवान् प्रजासर्गकरो विभुः ॥ २९ ॥<br>
अनन्तो धारणार्थं च बिभर्ति च महद्यशः ।<br>
यज्ञ इत्यपि सद्भिश्च कथ्यते वेदवादिभिः ॥ 2.71.३० ॥<br>
श्वेतः कृतयुगे देवो रक्तस्त्रेतायुगे तथा ।<br>
द्वापरे च तथा पीतः कृष्णः कलियुगे विभुः ॥ ३१ ॥<br>
अवधीत्स हिरण्याक्षं दिव्यरूपधरो हरिः ।<br>
दधाराप्सु निमज्जन्तीमेष देवो वसुन्धराम् ॥ ३२ ॥<br>
वाराहं वपुराश्रित्य जगतो हितकाम्यया ।<br>
जघ्ने हिरण्यकशिपुं नारसिंहवपुर्हरिः ॥ ३३ ॥<br>
जिगाय जगतीं चैव विष्णुर्वामनरूपधृक् ।<br>
बबन्ध च बलिं देवः श्रीमान् पन्नगबन्धनैः ॥ ३४ ॥<br>
देवदानवसम्भूतानाक्रामयदपि श्रियम् ।<br>
त्वय्यनन्तः पुरा विष्णुरुदारोऽमितविक्रमः ॥ ३५ ॥<br>
सावशेषं तपो यस्य तन्निहन्ति जनार्दनः ।<br>
अलीकेष्वपि वर्तन्तं व्रतमेतन्महात्मनः ॥ ३६ ॥<br>
जघ्ने च दानवान् मुख्यान् देवानां ये च शत्रवः।<br>
तव प्रियार्थं गोविन्दो धर्मनित्यः सतां गतिः ॥ ३७ ॥<br>
रामत्वमपि चावाप्य जघ्ने रावणमात्मवान् ।<br>
भूत्वा कामगुणांश्चैव जघान द्विरदं हरिः ॥ ३८ ॥<br>
हिताय जगतोऽद्यापि लोके वसति मानुषे ।<br>
उपेन्द्रो जगतां नाथः सर्वभूतोत्तमोत्तमः ॥ ३९ ॥<br>
जटी कृष्णाजिनी दण्डी दृष्टपूर्वो मया हरिः ।<br>
दैतेयेषु चरन् देवस्तृणेष्वग्निरिवोद्धतः ॥ 2.71.४० ॥<br>
अद्राक्षमपि गोविन्दं दानवैकार्णवं जगत् ।<br>
कुर्वाणं दानवैर्हीनं जगतो हितकाम्यया ॥ ४१ ॥<br>
अवश्यं पारिजातं ते नयिष्यति जनार्दनः ।<br>
द्वारकाममरश्रेष्ठ नानृतं च ब्रवीम्यहम् ॥ ४२ ॥<br>
भ्रातृस्नेहाभिभूतस्त्वं न कृष्णे प्रहरिष्यसि ।<br>
नापि कृष्णस्त्वयि ज्येष्ठे प्रहरिष्यति वासव ॥ ४३ ॥<br>
नैव चेच्छ्रोष्यति प्रोक्तं मया देव कथञ्चन ।<br>
पृच्छ त्वं नयधर्मज्ञान् ये हितास्तव मन्त्रिणः ॥ ४४ ॥<br>
वैशम्पायन उवाच<br>
नारदेनैवमुक्तस्तु महेन्द्रो जनमेजय ।<br>
इदमुत्तरमीशोऽथ प्रत्युवाच जगद्गुरुम् ॥ ४५ ॥<br>
एवंविधप्रभावं त्वं कृष्णं वदसि यद् द्विज ।<br>
एवमेतत् सुबहुशः श्रुतं खलु मया मुने ॥ ४६ ॥<br>
यतश्चैवंविधः कृष्णस्ततोऽहं तस्य वै तरुम् ।<br>
न प्रदास्यामि दातव्यं सतां धर्ममनुस्मरन् ॥ ४७ ॥<br>
महाप्रभावो नाल्पार्थे रुष्येदिति विचिन्तयन् ।<br>
व्यवस्थितोऽहं भद्रं ते मुने सर्वगुणादिति ॥ ४८ ॥<br>
महाप्रभावाः सततं भवन्ति हि सहिष्णवः ।<br>
श्रोतारश्चैव सततं वृद्धानां ज्ञानचक्षुषाम् ॥ ४९ ॥<br>
महात्मा कारणे नाल्पे कृष्णो धर्मभृतां वरः ।<br>
भ्रात्रा ज्येष्ठेन सर्वज्ञो विरोधं गन्तुमर्हति ॥ 2.71.५० ॥<br>
यथैवं मम मातुः स वरं प्रादादधोक्षजः ।<br>
तथैव तस्याः पुत्राणां ज्येष्ठानां सोढुमर्हति ॥ ५१ ॥<br>
यथैवोपेन्द्रतां यातः स्वयमिच्छञ्जनार्दनः ।<br>
तथैव भ्रातुरिन्द्रस्य सम्मानं कर्तुमर्हति ॥ ५२ ॥<br>
ज्यैष्ठ्यमेतेन देवेन नारब्धं किं पुरातने ।<br>
अथेदानीमपीच्छेत् स ज्येष्ठोऽस्तु मधुसूदनः ॥ ५३ ॥<br>
सुनिश्चितं बलरिपुमीक्ष्य नारदो विसर्जितस्त्रिदशवरेण धर्मभृत् ।<br>
ययौ पुरीं यदुवृषभाभिरक्षितां कुशस्थलीं धृतिमतिमांस्तपोधनः ॥ ५४ ॥<br>
इति श्रीमहाभारते खिलभागे हरिवंशे विष्णुपर्वणि पारिजातहरणे नारदस्य स्वर्गात्पुनरागमने एकसप्ततितमोऽध्यायः ॥ ७१ ॥<br>
<br>
