वैशम्पायन उवाच<br>
एवं वृकांश्च तान् दृष्ट्वा वर्धमानान्दुरासदान् ।<br>
सस्त्रीपुमान्स घोषो वै समस्तोऽमन्त्रयत्तदा।। १ ।।<br>
स्थानेनेह न नः कार्यं व्रजामोऽन्यन्महद्वनम् ।<br>
यच्छिवं च सुखोष्यं च गवां चैव सुखावहम्।।२।।<br>
अद्यैव किं चिरेण स्म व्रजामः सह गोधनैः ।<br>
यावद् वृकैर्वधं घोरं न नः सर्वो व्रजो व्रजेत् ।। ३ ।।<br>
एषां धूम्रारुणाङ्गानां दंष्ट्रिणां नखकर्षिणाम्।<br>
वृकाणां कृष्णवक्त्राणां बिभीमो निशि गर्जताम्।। ४ ।।<br>
मम पुत्रो मम भ्राता मम वत्सोऽथ गौर्मम ।<br>
वृकैर्व्यापादिता ह्येवं क्रन्दन्ति स्म गृहे गृहे ।। ५ ।।<br>
तासां रुदितशब्देन गवां हंभारवेण च ।<br>
व्रजस्योत्थापनं चक्रुर्घोषवृद्धाः समागताः ।। ६ ।।<br>
तेषां मतमथाज्ञाय गन्तुं वृन्दावनं प्रति ।<br>
व्रजस्य विनिवेशाय गवां चैव हिताय च ।। ७ ।।<br>
वृन्दावननिवासाय ताञ्ज्ञात्वा कृतनिश्चयान् ।<br>
नन्दगोपो बृहद्वाक्यं बृहस्पतिरिवाददे ।। ८ ।।<br>
अद्यैव निश्चयप्राप्तिर्यदि गन्तव्यमेव नः ।<br>
शीघ्रमाज्ञाप्यतां घोषः सज्जीभवत मा चिरम् ।। ९ ।।<br>
ततोऽवघुष्यत तदा घोषे तत् प्राकृतैर्जनैः ।<br>
शीघ्रं गावः प्रकल्प्यन्तां भाण्डं समभिरोप्यताम।। 2.9.१० ।।<br>
वत्सयूथानि काल्यन्तां युज्यन्तां शकटानि च ।<br>
वृन्दावनमितः स्थानान्निवेशाय च गम्यताम् ।। ११।।<br>
तच्छ्रुत्वा नन्दगोपस्य वचनं साधु भाषितम्।<br>
उदतिष्ठद् व्रजः सर्वः शीघ्रं गमनलालसः ।। १२ ।।<br>
प्रयाह्युत्तिष्ठ गच्छामः किं शेषे याहि योजय ।<br>
उत्तिष्ठति व्रजे तस्मिन् गोपकोलाहलो ह्यभूत् ।। १३ ।।<br>
उत्तिष्ठमानः शुशुभे शकटीशकटस्तु सः ।<br>
व्याघ्रघोषमहाघोषो घोषः सागरघोषवान् ।। १४ ।।<br>
गोपीनां गर्गरीभिश्च मूर्ध्नि चोत्तम्भितैर्घटैः ।<br>
निष्पपात व्रजात्पंक्तिस्तारापंक्तिरिवाम्बरात्।। १५ ।।<br>
नीलपीतारुणैस्तासां वस्त्रैरग्रस्तनोच्छ्रितैः ।<br>
शक्रचापायते  पंक्तिर्गोपीनां मार्गगामिनी ।। १६ ।।<br>
दामनीदामभारैश्च केचित् कायावलम्बिभिः ।<br>
गोपा मार्गगता भान्ति सावरोहा इव द्रुमाः ।। १७ ।।<br>
स व्रजो व्रजता भाति शकटौघेन भास्वता ।<br>
पोतैः पवनविक्षिप्तैर्निष्पतद्भिरिवार्णवः ।। १८ ।।<br>
क्षणेन तद् व्रजस्थानमीरिणं समपद्यत ।<br>
द्रव्यावयवनिर्धूतं कीर्णं वायसमण्डलैः ।। १९ ।।<br>
ततः क्रमेण घोषः स प्राप्तो वृन्दावनं वनम् ।<br>
निवेशं विपुलं चक्रे गवां चैव हिताय च ।। 2.9.२० ।।<br>
शकटावर्तपर्यन्तं चन्द्रार्द्धाकारसंस्थितम्।<br>
मध्ये योजनविस्तीर्णं तावद्द्विगुणमायतम्।। २१ ।।<br>
कण्टकीभिः प्रवृद्धाभिस्तथा कण्टकितद्रुमैः ।<br>
निखातोच्छ्रितशाखाग्रैरभिगुप्तं समन्ततः ।। २२ ।।<br>
मन्थैरारोप्यमाणैश्च मन्थबन्धानुकर्षणैः ।<br>
अद्भिः प्रक्षाल्यमानाभिर्गर्गरीभिरितस्ततः ।। २३ ।।<br>
कीलैरारोप्यमाणैश्च दामनीपाशपाशितैः ।<br>
स्तम्भनीभिर्धृताभिश्च शकटैः परिवर्तितैः ।। २४ ।।<br>
नियोगपाशैरासक्तैर्गर्गरीस्तम्भमूर्धसु ।<br>
छादनार्थं प्रकीर्णैश्च कटकैस्तृणसंकटैः ।। २५ ।।<br>
शाखाविटङ्कैर्वृक्षाणां क्रियमाणैरितस्ततः ।<br>
शोध्यमानैर्गवां स्थानैः स्थाप्यमानैरुलूखलैः ।। २६ ।।<br>
प्राङमुखैः सिच्यमानैश्च संदीप्यद्भिश्च पावकैः ।<br>
सवत्सचर्मास्तरणैः पर्यङ्कैश्चावरोपितैः ।। २७ ।।<br>
तोयमुत्तारयन्तीभिः प्रेक्षन्तीभिश्च तद् वनम् ।<br>
शाखाश्चाकर्षमाणाभिर्गोपीभिश्च समन्ततः ।। २८।।<br>
युवभिः स्थविरैश्चैव गोपैर्व्यग्रकरैर्भृशम् ।<br>
विशसद्भिः कुठारैश्च काष्ठान्यपि तरूनपि।। २९ ।।<br>
तद् व्रजस्थानमधिकं शुशुभे काननावृतम् ।<br>
रम्यं वननिवेशं वै स्वादुमूलफलोदकम् ।। 2.9.३० ।।<br>
तास्तु कामदुघा गावः सर्वपक्षिरुतं वनम्।<br>
वृन्दावनमनुप्राप्ता नन्दनोपमकाननम् ।। ३१।।<br>
पूर्वमेव तु कृष्णेन गवां वै हितकारिणा ।<br>
शिवेन मनसा दृष्टं तद् वनं वनचारिणा ।। ३२ ।।<br>
पश्चिमे तु ततो रूक्षे घर्मे मासे निरामये ।<br>
वर्षतीवामृतं देवे तृणं तत्र व्यवर्धत ।। ३३ ।।<br>
न तत्र वत्साः सीदन्ति न गावो नेतरे जनाः ।<br>
यत्र तिष्ठति लोकानां भवाय मधुसूदनः ।। ३४ ।।<br>
ताश्च गावः स घोषस्तु स च संकर्षणो युवा ।<br>
कृष्णेन विहितं वासं तमध्यासत निर्वृताः ।। ३५ ।।<br>
इति श्रीमहाभारते खिलभागे हरिवंशे विष्णुपर्वणि वृन्दावनप्रवेशे नवमोऽध्यायः ।। ९<br>
<br>
