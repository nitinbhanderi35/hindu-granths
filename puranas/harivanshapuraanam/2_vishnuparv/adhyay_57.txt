जनमेजय उवाच<br>
भगवञ्छ्रोतुमिच्छामि विस्तरेण महात्मनः ।<br>
चरितं वासुदेवस्य यदुश्रेष्ठस्य धीमतः ॥ १ ॥<br>
किमर्थं च परित्यज्य मथुरां मधुसूदनः ।<br>
मध्यदेशस्य ककुदं धाम लक्ष्म्याश्च केवलम् ॥ २ ॥<br>
शृङ्गं पृथिव्याः स्वालक्ष्यं प्रभूतधनधान्यवत् ।<br>
आर्याढ्यजलभूयिष्ठमधिष्ठानवरोत्तमम् ॥ ३ ॥<br>
अयुद्धेनैव दाशार्हस्त्यक्तवान् द्विजसत्तम ।<br>
स कालयवनश्चापि कृष्णे किं प्रत्यपद्यत ॥ ४ ॥<br>
द्वारकां च समासाद्य वारिदुर्गां जनार्दनः ।<br>
किं चकार महाबाहुर्महायोगी महातपाः ॥ ५ ॥<br>
किं वीर्यः कालयवनः केन जातश्च वीर्यवान् ।<br>
यमसह्यं समालक्ष्य व्यपयातो जनार्दनः ॥ ६ ॥<br>
वैशम्पायन उवाच<br>
वृष्णीनामन्धकानां च गुरुर्गार्ग्यो महामनाः ।<br>
ब्रह्मचारी पुरा भूत्वा न स्म दारान्स विन्दति॥ ७ ॥<br>
तथा हि वर्तमानं तमूर्ध्वरेतसमव्ययम् ।<br>
श्यालोऽभिशस्तवान् गार्ग्यमपुमानितिराजनि ॥ ८ ॥<br>
सोऽभिशस्तस्तदा राजन् नगरे त्वजितं जये ।<br>
अलिप्संस्तु स्त्रियं चैव तपस्तेपे सुदारुणम् ॥ ९ ॥<br>
ततो द्वादशवर्षाणि सोऽयश्चूर्णमभक्षयत् ।<br>
आराधयन् महादेवमचिन्त्यं शूलपाणिनम् ॥ 2.57.१० ॥<br>
रुद्रस्तस्मै वरं प्रादात् समर्थं युधि निग्रहे ।<br>
वृष्णीनामन्धकानां च सर्वतेजोमयं सुतम् ॥ ११ ॥<br>
ततः शुश्राव तं राजा यवनाधिपतिर्वरम् ।<br>
पुत्रप्रसवजं दैवादपुत्रः पुत्रकामिता ॥ १२ ॥<br>
स नृपस्तमुपानाय्य सान्त्वयित्वा द्विजोत्तमम् ।<br>
तं घोषमध्ये यवनो गोपस्त्रीषु समासृजत् ॥ १३ ॥<br>
गोपाली त्वप्सरास्तत्र गोपस्त्रीवेषधारिणी ।<br>
धारयामास गार्ग्यस्य गर्भं दुर्धरमच्युतम् ॥ १४ ॥<br>
मानुष्यां गार्ग्यभार्यायां नियोगाच्छूलपाणिनः ।<br>
स कालयवनो नाम जज्ञे शूरो महाबलः ॥ १५ ॥<br>
अपुत्रस्याथ राज्ञस्तु ववृधेऽन्तःपुरे शिशुः ।<br>
तस्मिन्नुपरते राजन् स कालयवनो नृपः ॥ १६ ॥<br>
युद्धाभिकामो नृपतिः पर्यपृच्छद्द्विजोत्तमान् ।<br>
वृष्ण्यन्धककुलं तस्य नारदेन निवेदितम् ॥ १७ ॥<br>
ज्ञात्वा तु वरदानं तन्नारदान्मधुसूदनः ।<br>
उपप्रैक्षत तेजस्वी वर्द्धन्तं यवनेषु तम् ॥ १८ ॥<br>
समृद्धो हि यदा राजा यवनानां महाबलः ।<br>
तत एवं नृपा म्लेच्छाः संश्रित्यानुययुस्तदा ॥ १९ ॥<br>
शकास्तुषारा दरदाः पारदाः शृङ्गलाः खसाः ।<br>
पह्लवाः शतशश्चान्ये म्लेच्छा हैमवतास्तथा ॥ 2.57.२० ॥<br>
स तैः परिवृतो राजा दस्युभिः शलभैरिव ।<br>
नानावेषायुधैर्भीमैर्मथुरामभ्यवर्तत ॥ २१ ॥<br>
गजवाजिखरोष्ट्राणामयुतैरर्बुदैरपि ।<br>
पृथिवीं कम्पयामास सैन्येन महता वृतः ॥ २२ ॥<br>
रेणुना सूर्यमार्गं तु समवच्छाद्य पार्थिवः ।<br>
मूत्रेण शकृता चैव सैन्येन ससृजे नदीम् ॥ २३ ॥<br>
अश्वोष्ट्रशकृतां राशेर्निस्सृतेति जनाधिप।<br>
ततोऽश्वशकृदित्येवं नाम नद्या बभूव ह ॥ २४ ॥<br>
तत्सैन्यं महदायाद् वै श्रुत्वा वृष्ण्यन्धकाग्रणीः ।<br>
वसुदेवः समानाय्य ज्ञातीनिदमुवाच ह ॥ २५ ॥<br>
इदं समुत्थितं घोरं वृष्ण्यन्धकभयं महत् ।<br>
अवध्यश्चापि नः शत्रुर्वरदानात् पिनाकिनः ॥ २६ ॥<br>
सामादयोऽभ्युपायाश्च विहितास्तस्य सर्वशः ।<br>
मत्तो मदबलाभ्यां तु युद्धमेव चिकीर्षति ॥ २७ ॥<br>
&nbsp;एतावानिह वासश्च कथितो नारदेन मे ।<br>
एतावति च वक्तव्यं सामैव परमं मतम ॥ २८ ॥<br>
जरासंधश्च नो राजा नित्यमेव न मृष्यते ।<br>
तथान्ये पृथिवीपाला वृष्णिचक्रप्रतापिताः ॥ २९ ॥<br>
केचित् कंसवधाच्चापि विरक्तास्तद्गता नृपाः ।<br>
समाश्रित्य जरासंधमस्मानिच्छन्ति बाधितुम् ॥ 2.57.३० ॥<br>
बहवो ज्ञातयश्चैव यदूनां निहता नृपैः ।<br>
वर्द्धितुं नैव शक्ष्याम पुरेऽस्मिन्निति केशवः ॥ ३१ ॥<br>
अपयाने मतिं कृत्वा दूतं तस्मै ससर्ज ह ।<br>
ततः कुम्भे महासर्पं भिन्नाञ्जनचयोपमम् ॥ ३२ ॥<br>
घोरमाशीविषं कृष्णं कृष्णः प्राक्षेपयत् तदा ।<br>
ततस्तं मुद्रयित्वा तु स्वेन दूतेन हारयत् ॥ ३३ ॥<br>
निदर्शनार्थं गोविन्दो भीषयामास तं नृपम् ।<br>
स दूतः कालयवने दर्शयामास तं घटम् ॥ ३४ ॥<br>
कालसर्पोपमः कृष्ण इत्युक्त्वा भरतर्षभ ॥<br>
तत्कालयवनो बुद्ध्वा त्रासनं यादवैः कृतम् ॥ ३५ ॥<br>
पिपीलिकानां चण्डानां पूरयामास तं घटम् ।<br>
स सर्पो बहुभिस्तीक्ष्णैः सर्वतस्तैः पिपीलिकैः ।<br>
भक्ष्यमाणःकिलाङ्गेषु भस्मीभूतोऽभवत्तदा ॥ ३६ ॥<br>
तं मुद्रयित्वा तु घटं तथैव यवनाधिपः ।<br>
प्रेषयामास कृष्णाय बाहुल्यमुपवर्णयन् ॥ ३७ ॥<br>
वासुदेवस्तु तं दृष्ट्वा योगं विहतमात्मनः ।<br>
उत्सृज्य मथुरामाशु द्वारकामभिजग्मिवान् ॥ ३८ ॥<br>
वैरस्यान्तं विधित्संस्तु वासुदेवो महायशाः ।<br>
निवेश्य द्वारकां राजन्वृष्णीनाश्वास्य चैव ह ॥ ३९ ॥<br>
पदातिः पुरुषव्याघ्रो बाहुप्रहरणस्तदा ।<br>
आजगाम महावीर्यो मथुरां मधुसूदनः ॥ 2.57.४० ॥<br>
तं दृष्ट्वा निर्ययौ हृष्टः स कालयवनो रुषा ।<br>
प्रेक्षापूर्वं च कृष्णोऽपि निश्चकर्ष महाबलः ॥ ४१ ॥<br>
अथाभ्यगच्छद् गोविन्दं जिघृक्षुर्यवनेश्वरः ।<br>
न चैनमशकद् राजा ग्रहीतुं योगधर्मिणम्.॥ ४२ ॥<br>
मान्धातुस्तु सुतो राजा मुचुकुन्दो महायशाः ।<br>
पुरा देवासुरे युद्धे कृतकर्मा महाबलः ॥ ४३ ॥<br>
वरेण च्छन्दितो देवैर्निद्रामेव गृहीतवान् ।<br>
श्रान्तस्य तस्य वागेवं तदा प्रादुरभूत् किल ॥ ४४ ॥<br>
प्रसुप्तं बोधयेद् यो मां तं दहेयमहं सुराः ।<br>
चक्षुषा क्रोधदीप्तेन एवमाह पुनः पुनः ॥ ४५ ॥<br>
एवमस्त्विति तं शक्र उवाच त्रिदशैः सह ।<br>
स सुरैरभ्यनुज्ञातो ह्यद्रिराजमुपागमत् ॥ ४६ ॥<br>
स पर्वतगुहां कांचित् प्रविश्य श्रमकर्शितः ।<br>
सुष्वाप कालमेतं वै यावत्कृष्णस्य दर्शनम् ॥ ४७ ॥<br>
तत्सर्वं वासुदेवाय नारदेन निवेदितम् ।<br>
वरदानं च देवेभ्यस्तेजस्तस्य च भूपतेः ॥ ४८ ॥<br>
कृष्णोऽनुगम्यमानश्च तेन म्लेच्छेन शत्रुणा ।<br>
तां गुहां मुचुकुन्दस्य प्रविवेश विनीतवत् ॥ ४९ ॥<br>
शिरःस्थाने तु राजर्षेर्मुचुकुन्दस्य केशवः ।<br>
संदर्शनपथं त्यक्त्वा तस्थौ बुद्धिमतां वरः ॥ 2.57.५० ॥<br>
अनुप्रविश्य यवनो ददर्श पृथिवीपतिम् ।<br>
स तं सुप्तं कृतान्ताभमाससाद सुदुर्मतिः ॥ ५१ ॥<br>
वासुदेवं तु तं मत्वा घट्टयामास पार्थिवम् ।<br>
पादेनात्मविनाशाय शलभः पावकं यथा ॥ ५२ ॥<br>
मुचुकुन्दस्तु राजर्षिः पादस्पर्शप्रबोधितः ।<br>
निद्राच्छेदेन चुक्रोध पादस्पर्शेन तेन च ॥ ५३ ॥<br>
संस्मृत्य स वरं शक्रादवैक्षत तमग्रतः ।<br>
स दृष्टमात्रः क्रोधेन सम्प्रजज्वाल सर्वशः ॥ ५४ ॥<br>
ददाह पावकस्तं तु शुष्कं वृक्षमिवाशनिः ।<br>
क्षणेन कालयवनं नेत्रतेजोविनिर्गतः ॥ ५५ ॥<br>
तं वासुदेवः श्रीमन्तं चिरसुप्तं नराधिपम् ।<br>
कृतकार्योऽब्रवीद् धीमानिदं वचनमुत्तमम् ॥ ५६ ॥<br>
राजंश्चिरप्रसुप्तोऽसि कथितो नारदेन मे ।<br>
कृतं मे सुमहत्कार्यं स्वस्ति तेऽस्तु व्रजाम्यहम् ॥ ५७ ॥<br>
वासुदेवमुपालक्ष्य राजा ह्रस्वं प्रमाणतः ।<br>
परिष्कृतं युगं मेने कालेन महता तदा ॥ ५८ ॥<br>
उवाच राजा गोविन्दं को भवान् किमिहागतः ।<br>
कश्च कालः प्रसुप्तस्य यदि जानासि कथ्यताम् ॥ ५९ ॥<br>
श्रीकृष्ण उवाच<br>
सोमवंशोद्भवो राजा ययातिर्नाम नाहुषः ।<br>
तस्य पुत्रो यदुर्ज्येष्ठश्चत्वारोऽन्ये यवीयसः ॥ 2.57.६० ॥<br>
यदुवंशात् समुत्पन्नं वसुदेवात्मजं विभो ।<br>
वासुदेवं विजानीहि नृपते मामिहागतम् ॥ ६१ ॥<br>
त्रेतायुगे प्रसुप्तोऽसि विदितो मेऽसि नारदात् ।<br>
इदं कलियुगं विद्धि किमन्यत् करवाणि ते ॥ ६२ ॥<br>
मम शत्रुस्त्वया दग्धो देवदत्तवरो नृप ।<br>
अवध्यो यो मया संख्ये भवेद् वर्षशतैरपि ॥ ६३ ॥<br>
वैशम्पायन उवाच<br>
इत्युक्तः स तु कृष्णेन निर्जगाम गुहामुखात् ।<br>
अन्वीयमानः कृष्णेन कृतकार्येण धीमता ॥ ६४ ॥<br>
ततो ददर्श पृथिवीमावृतां ह्रस्वकैर्नरैः ।<br>
स्वल्पोत्साहैरल्पबलैरल्पवीर्यपराक्रमैः ।<br>
परेणाधिष्ठितं चैव राज्यं केवलमात्मनः ॥ ६५ ॥<br>
प्रीत्या विसृज्य गोविन्दं प्रविवेश महद् वनम् ।<br>
हिमवन्तमगाद् राजा तपसे धृतमानसः ॥ ६६ ॥<br>
ततः स तप आस्थाय विनिर्मुच्य कलेवरम् ।<br>
आरुरोह दिवं राजा कर्मभिः स्वैर्जिताशुभैः ॥ ६७ ॥<br>
वासुदेवोऽपि धर्मात्मा उपायेन महामनाः ।<br>
घातयित्वाऽऽत्मनः शत्रुं तत्सैन्यं प्रत्यपद्यत ॥ ६८ ॥<br>
प्रभूतरथहस्त्यश्ववर्मशस्त्रायुधध्वजम् ।<br>
आदायोपययौ धीमान्ससैन्यं निहतेश्वरम् ॥६९ ॥<br>
निवेदयामास ततो नराधिपे तदुग्रसेने प्रतिपूर्णमानसः ।<br>
जनार्दनो द्वारवतीं च तां पुरीमशोभयत् तेन धनेन भूरिणा ॥ 2.57.७० ॥<br>
इति श्रीमहाभारते खिलभागे हरिवंशे विष्णुपर्वणि कालयवनवधे सप्तपञ्चाशत्तमोऽध्यायः ॥ ५७ ॥<br>
<br>
