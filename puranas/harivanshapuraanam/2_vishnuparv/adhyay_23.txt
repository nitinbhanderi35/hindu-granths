वैशम्पायन उवाच<br>
क्षिप्तं यदुवृषं दृष्ट्वा सर्वे ते यदुपुङ्गवाः ।<br>
निपीड्य श्रवणान् हस्तैर्मेनिरे तं गतायुषम् ।। १ ।।<br>
अन्धकोऽनुद्विग्नमना धैर्यादविकृतं वचः ।<br>
प्रोवाच वदतां श्रेष्ठः समाजे कंसमोजसा ।। २ ।।<br>
अश्लाघ्यो मे मतः पुत्र तवायं वाक्परिश्रमः ।<br>
अयुक्तो गर्हितः सद्भिर्बान्धवेषु विशेषतः ।। ३ ।।<br>
अयादवो यदि भवाञ्छृणु तावद् यदुच्यते ।<br>
न हि त्वां यादवं वीर बलात्कुर्वन्ति यादवाः ।। ४ ।।<br>
अश्लाघ्या वृष्णयः पुत्र येषां त्वमनुशासिता ।<br>
इक्ष्वाकुवंशजो राजा विनिवृत्तः स्वयं सकृत् ।। ५ ।।<br>
भोजो वा यादवो वासि कंसो वासि यथा तथा ।<br>
सहजं ते शिरस्तात जटी मुण्डोऽपि वा भव ।। ६ ।।<br>
उग्रसेनस्त्वयं शोच्यो योऽस्माकं कुलपांसनः ।<br>
दुर्जातीयेन येन त्वमीदृशो जनितः सुतः ।। ७ ।।<br>
न चात्मनो गुणांस्तात प्रवदन्ति मनीषिणः ।<br>
परेणोक्ता गुणा गौण्यं यान्ति वेदार्थसम्मिताः ।। ८ ।।<br>
पृथिव्यां यदुवंशोऽयं निन्दनीयो महीक्षिताम् ।<br>
बालः कुलान्तकृन्मूढो येषां त्वमनुशासिता ।। ९ ।।<br>
असाधुमद्भिर्वाक्यैश्च त्वया साध्विति भाषितैः ।<br>
न चाप्यासादितं कार्यमात्मा च विवृतः कृतः ।। 2.23.१० ।।<br>
गुरोरनवलिप्तस्य मान्यस्य महतामपि ।<br>
क्षेपणं कः शुभं मन्ये द्विजस्येव वधे कृते ।। ११ ।।<br>
मान्याश्चैवाभिगम्याश्च वृद्धास्तात यथाग्नयः ।<br>
क्रोधो हि तेषां प्रदहेल्लोकानन्तर्गतानपि ।। १२ ।।<br>
बुधेन तात दान्तेन नित्यमभ्युच्छ्रितात्मना ।<br>
धर्मस्य गतिरन्वेष्या मत्स्यस्य गतिरप्स्विव ।। १३ ।।<br>
केवलं त्वं तु दर्पेण वृद्धानग्निसमानिह ।<br>
वचा तुदसि मर्मघ्न्या अमन्त्रोक्ता यथाऽऽहुतिः। १४।<br>
वसुदेवं च पुत्रार्थे यदिमं परिगर्हसि ।<br>
तत्र मिथ्या प्रलापं ते निन्दामि कृपणं वचः ।। १५ ।।<br>
दारुणे च पिता पुत्रे नैव दारुणतां व्रजेत् ।<br>
पुत्रार्थं ह्यापदः कष्टाः पितरः प्राप्नुवन्ति हि ।। १६ ।।<br>
छादितो वसुदेवेन यदि पुत्रः शिशुस्तदा ।<br>
मन्यसे यद्यकर्तव्यं तत् पृच्छ पितरं स्वकम् ।। १७ ।।<br>
गर्हता वसुदेवं च यदुवंशं च निन्दता ।<br>
त्वया यादवपुत्राणां वैरजं विषमर्जितम् ।। १८ ।।<br>
अकर्तव्यं यदि कृतं वसुदेवेन पुत्रजम् ।<br>
किमर्थमुग्रसेनेन शिशुस्त्वं न विनाशितः ।। १९ ।।<br>
पुन्नाम्नो नरकात्पुत्रो यस्मात्त्राता पितॄंस्तदा ।<br>
तस्माद् ब्रुवन्ति पुत्रेति पुत्रं धर्मविदो जनाः ।। 2.23.२० ।।<br>
जात्यां हि यादवः कृष्णः स च संकर्षणो युवा।<br>
त्वं चापि विधृतस्ताभ्यां जातवैरेण चेतसा ।। २१ ।।<br>
उद्धृतानीह सर्वेषां यदूनां हृदयानि वै ।<br>
वसुदेवे त्वयाऽऽक्षिप्ते वासुदेवे च कोपिते ।। २२ ।।<br>
कृष्णे च भवतो द्वेष्ये वसुदेवविगर्हणात् ।<br>
शंसन्ति चेमानि भयं निमित्तान्यशुभानि ते ।। २३ ।।<br>
सर्पाणां दर्शनं तीव्रं दुःस्वप्नानां निशाक्षये ।<br>
पुर्या वैधव्यशंसीनि कारणैरनुमीमहे ।। २४ ।।<br>
एष घोरोग्रहः स्वातीमुल्लिखन् खे गभस्तिभिः ।<br>
वक्रमङ्गारकश्चक्रे चित्रायां घोरदर्शनः ।। २५ ।।<br>
बुधेन पश्चिमा संध्या व्याप्ता घोरेण तेजसा ।<br>
वैश्वानरपथे शुक्रो ह्यतिचारं चचार ह ।। २६ ।।<br>
केतुना धूमकेतोस्तु नक्षत्राणि त्रयोदश ।<br>
भरण्यादीनि भिन्नानि नानुयान्ति निशाकरम् ।। २७ ।।<br>
प्राक्संध्या परिघग्रस्ता भाभिर्बाधति भास्करम्।<br>
प्रतिलोमं च यान्त्येव व्याहरन्तो मृगद्विजाः ।। २८ ।।<br>
शिवा स्मशानान्निष्क्रम्य निःश्वासाङ्गारवर्षिणी।<br>
उभे संध्ये पुरीं घोरा पर्येति बहु वाशती ।। २९ ।।<br>
उल्का निर्घातनादेन पपात धरणीतले ।<br>
चलत्यपर्वणि मही गिरीणां शिखराणि च ।। 2.23.३० ।।<br>
त्रस्तः स्वर्भानुना सूर्यो दिवा नक्तमजायत ।<br>
धूमोत्पातैर्दिशो व्याप्ताः शुष्काशनिसमाहताः ।। ३१ ।।<br>
प्रस्रवन्ति घना रक्तं साशनिस्तनयित्नवः ।<br>
चलिता देवताः स्थानात्त्यजन्ति विहगा नगान् ।।३२।।<br>
यानि राजविनाशाय दैवज्ञाः कथयन्ति ह ।<br>
तानि सर्वाणि पश्यामो निमित्तान्यशुभानि वै ।। ३३ ।।<br>
त्वं चापि स्वजनद्वेषी राजधर्मपराङ्मुखः ।<br>
अनिमित्तागतक्रोधः संनिकृष्टभयो ह्यसि ।। ३४ ।।<br>
यस्त्वं देवोपमं वृद्धं वसुदेवं वसूपमम् ।<br>
मोहात् क्षिपसि दुर्बुद्धे कुतस्ते शान्तिरात्मनः ।। ३५ ।।<br>
त्वद्गतो यो हि नः स्नेहस्तं त्यजामोऽद्य वै वयम् ।<br>
अहितं स्वस्य वंशस्य न त्वां क्षणमुपास्महे ।। ३६ ।।<br>
स हि दानपतिर्धन्यो यो द्रक्ष्यति वने गतम् ।<br>
पुण्डरीकविशालाक्षं कृष्णमक्लिष्टकारिणम् ।। ३७ ।।<br>
छिन्नमूलो ह्ययं वंशो यदूनां त्वत्कृते कृतः ।<br>
कृष्णो ज्ञातीन् समानाय्य स संधानं करिष्यति ।। ३८ ।।<br>
क्षान्तमेव तवानेन वसुदेवेन धीमता ।<br>
कालसम्यक्परिज्ञानो ब्रूहि त्वं यद्यदिच्छसि ।। ३९ ।।<br>
मह्यं तु रोचते कंस वसुदेवसहायवान् ।<br>
गच्छ कृष्णस्य निलयं संधिस्तेन च रोचताम् ।।2.23.४०।।<br>
इति श्रीमहाभारते खिलभागे हरिवंशे विष्णुपर्वणि  अन्धकवचने त्रयोविंशोऽध्यायः ।। २३ ।।<br>
<br>
