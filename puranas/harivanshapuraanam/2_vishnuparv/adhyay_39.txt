वैशम्पायन उवाच<br>
विकद्रोस्तु वचः श्रुत्वा वसुदवो महायशाः ।<br>
परितुष्टेन मनसा वचनं चेदमब्रवीत् ।। १ ।।<br>
राजा षाड्गुण्यवक्ता वै राजा मन्त्रार्थतत्त्ववित्।<br>
सतत्त्वं च हितं चैव कृष्णोक्तं किल धीमता ।। २ ।।<br>
भाषिता राजधर्माश्च सत्याश्च जगतो हिताः ।<br>
विक्रद्रुणा यदुश्रेष्ठ यद्धितं तद् विधीयताम् ।। ३ ।।<br>
एतच्छ्रुत्वा पितुर्वाक्यं विक्रद्रोश्च महात्मनः ।<br>
वाक्यमुत्तममेकाग्रो बभाषे पुरुषोत्तमः ।। ४ ।।<br>
ब्रुवतां वः श्रुतं वाक्यं हेतुतः क्रमतस्तथा ।<br>
न्यायतः शास्त्रतश्चैव दैवं चैवानुपश्यताम् ।। ५ ।।<br>
श्रूयतामुत्तरं वाक्यं श्रुत्वा च परिगृह्यताम् ।<br>
नयेन व्यवहर्तव्यं पार्थिवेन यथाक्रमम् ।। ६ ।।<br>
संधिं च विग्रहं चैव यानमासनमेव च ।<br>
द्वैधीभावं संश्रयं च षाड्गुण्यं चिन्तयेत् सदा ।। ७ ।।<br>
बलिनः संनिकृष्टे तु न स्थेयं पण्डितेन वै ।<br>
अपक्रमेद्धि कालज्ञः समर्थो युद्धमुद्वहेत् ।। ८ ।।<br>
अहं तावत् सहार्येण मुहूर्तेऽस्मिन् प्रकाशिते ।<br>
जीवितार्थे गमिष्यामि शक्तिमानप्यशक्तवत् ।। ९ ।।<br>
ततः सह्याचलयुतं सहार्येणाहमक्षयम् ।<br>
आत्मद्वितीयः श्रीमन्तं प्रवेक्ष्ये दक्षिणापथम् ।। 2.39.१० ।।<br>
करवीरपुरं चैव रम्यं क्रौञ्चपुरं तथा ।<br>
द्रक्ष्यावस्तत्र सहितौ गोमन्तं च नगोत्तमम् ।। ११ ।।<br>
आवयोर्गमनं श्रुत्वा जितकाशी स पार्थिवः ।<br>
अप्रविश्य पुरीं दर्पादनुसारं करिष्यति ।। १२ ।।<br>
ततः सह्यवनेष्वेव राजा याति स सानुगः ।<br>
आवयोर्ग्रहणे चैव नृपतिः प्रयतिष्यति ।। १३ ।।<br>
एषा नः श्रेयसी यात्रा भविष्यति कुलस्य वै ।<br>
पौराणामथ पुर्याश्च देशस्य च सुखावहा ।। १४ ।।<br>
न च शत्रोः परिभ्रष्टा राजानो विजिगीषवः ।<br>
परराष्ट्रेषु मृष्यन्ति मृधे शत्रोः क्षयं विना ।। १५ ।।<br>
एवमुक्त्वा तु तौ वीरौ कृष्णसंकर्षणावुभौ ।<br>
प्रपेदतुरसम्भ्रान्तौ दक्षिणौ दक्षिणापथम् ।। १६ ।।<br>
तौ तु राष्ट्राणि शतशश्चरन्तौ कामरूपिणौ ।<br>
दक्षिणां दिशमास्थाय चेरतुर्मार्गगौ सुखम् ।। १७ ।।<br>
सह्यपृष्ठेषु रम्येषु मोदमानावुभौ तथा ।<br>
दक्षिणापथगौ वीरावध्वानं सम्प्रपेदतुः   ।। १८ ।।<br>
तौ च स्वल्पेन कालेन सह्याचलविभूषितम् ।<br>
करवीरपुरं प्राप्तौ स्ववंशेन विभूषितम्      ।।१९।।<br>
तौ तत्र गत्वा वेणाया नद्यास्तीरान्तमाश्रितम् ।<br>
आसेदतुः प्ररोहाढ्यं न्यग्रोधं तरुपुङ्गवम् ।। 2.39.२० ।।<br>
अधस्तात् तस्य वृक्षस्य मुनिं दीप्ततपोधनम् ।<br>
अंसावसक्तपरशुं जटावल्कलधारिणम् ।। २१ ।।<br>
गौरमग्निशिखाकारं तेजसा भास्करोपमम् ।<br>
क्षत्रान्तकरमक्षोभ्यं वपुष्मन्तमिवार्णवम् ।। २२ ।।<br>
न्यस्तसंकुचिताधानं काले हुतहुताशनम् ।<br>
क्लिन्नं त्रिषवणाम्भोभिराद्यं देवगुरुं यथा ।। २३ ।।<br>
सवत्सां धेनुकां श्वेतां होमधुक् कामदोहनाम्।<br>
क्षीरारणिं कर्षमाणं महेन्द्रगिरिगोचरम् ।। २४ ।।<br>
ददृशतुस्तौ सहितावपरिश्रान्तमव्ययम् ।<br>
भार्गवं राममासीनं मन्दरस्थं यथा रविम् ।। २५ ।।<br>
न्यायतस्तौ तु तं दृष्ट्वा पादमूले कृताञ्जली ।<br>
वसुदेवसुतौ वीरौ सधिष्ण्याविव पावकौ ।। २६ ।।<br>
कृष्णस्तमृषिशार्दूलमुवाच वदतां वरः ।<br>
श्लक्ष्णं मधुरया वाचा  लोकवृत्तान्तकोविदः  ।। ।। २७ ।।<br>
भगवन् जामदग्न्यं त्वामवगच्छामि भार्गवम्।<br>
रामं मुनीनामृषभं क्षत्रियाणां कुलान्तकम् ।। २८ ।।<br>
त्वया सायकवेगेन क्षिप्तो भार्गव सागरः ।<br>
इषुपातेन नगरं कृतं शूर्पारकं त्वया।।२९।।  <br>
धनुःपञ्चशतायाममिषुपञ्चशतोच्छ्रयम् ।<br>
सह्यस्य च निकुञ्जेषु स्फीतो जनपदो महान्।।2.39.३० ।।<br>
अतिक्रम्योदधेर्वेलामपरान्ते निवेशितः ।<br>
त्वया तत् कार्तवीर्यस्य सहस्रभुजकाननम् ।। ३१ ।।<br>
छिन्नं परशुनैकेन स्मरता निधनं पितुः ।<br>
इयमद्यापि रुधिरैः क्षत्रियाणां हतद्विषाम् ।। ३२ ।।<br>
स्निग्धैस्त्वत्परशूत्सृष्टै रक्तपङ्का वसुंधरा ।<br>
रैणुकेयं विजाने त्वां क्षितौ क्षितिपरोषणम् ।। ३३ ।।<br>
परशुप्रग्रहे युक्तं यथैवेह रणे तथा ।<br>
तदिच्छावस्त्वया विप्र कंचिदर्थमुपश्रुतम् ।। ३४ ।।<br>
उत्तरं च श्रुतार्थेन प्रत्युक्तमविशङ्कया ।<br>
आवयोर्मथुरा राम यमुनातीरशोभिनी ।। ३५ ।।<br>
यादवौ स्वो मुनिश्रेष्ठ यदि ते श्रुतिमागतौ ।<br>
वसुदेवो यदुश्रेष्ठः पिता नौ हि धृतव्रतः ।। ३६ ।।<br>
जन्मप्रभृति चैवावां व्रजेष्वेव नियोजितौ ।<br>
तौ स्वः कंसभयात् तत्र शङ्कितौ परिवर्द्धितौ ।। ३७ ।।<br>
वयञ्च प्रथमं प्राप्तौ मथुरायां प्रवेशितौ ।<br>
तावावां व्युत्थितं हत्वा समाजे कंसमोजसा ।। ३८ ।।<br>
पितरं तस्य तत्रैव स्थापयित्वा जनेश्वरम् ।<br>
स्वमेव कर्म चारब्धौ गवां व्यापारकारकौ ।। ३० ।।<br>
अथावयोः पुरं रोद्धुं जरासंधो व्यवस्थितः ।<br>
संग्रामान्सुबहून्कृत्वा लब्धलक्षावपि स्वयम्।। 2.39.४० ।।<br>
ततः स्वपुररक्षार्थं प्रजानां च धृतव्रत ।<br>
अकृतार्थावनुद्योगौ कर्तव्यबलसाधनौ ।। ४१ ।।<br>
अरथौ पत्तिनौ युद्धे निस्तनुत्रौ निरायुधौ ।<br>
जरासंधोद्यमभयात् पुराद् द्वावेव निःसृतौ ।। ४२ ।।<br>
एवमावामनुप्राप्तौ मुनिश्रेष्ठ तवान्तिकम्।<br>
आवयोर्मन्त्रमात्रेण कर्तुमर्हसि सत्क्रियाम् ।। ४३ ।।<br>
श्रुत्वैतद् भार्गवो रामस्तयोर्वाक्यमनिन्दितम् ।<br>
रेणुकेयः प्रतिवचो धर्मसंहितमब्रवीत् ।। ४४ ।।<br>
अपरान्तादहं कृष्ण सम्प्रतीहागतः प्रभो ।<br>
एक एव विना शिष्यैर्युवयोर्मन्त्रकारणात् ।। ४५ ।।<br>
विदितो मे व्रजे वासस्तव पद्मनिभेक्षण ।<br>
दानवानां वधश्चापि कंसस्यापि दुरात्मनः ।। ४६ ।।<br>
विग्रहं च जरासंधे विदित्वा पुरुषोत्तम ।<br>
तव सभ्रातृकस्येह सम्प्राप्तोऽस्मि वरानन ।। ४७ ।।<br>
जाने त्वां कृष्ण गोप्तारं जगतः प्रभुमव्ययम् ।<br>
देवकार्यार्थसिद्ध्यर्थमबालं बालतां गतम् ।। ४८ ।।<br>
न त्वयाविदितं किंचित् त्रिषु लोकेषु विद्यते ।<br>
तथापि भक्तिमात्रेण शृणु वक्ष्यामि ते वचः ।। ४९ ।।<br>
पूर्वजैस्तव गोविन्द पूर्वं पुरमिदं कृतम्।<br>
करवीरपुरं नाम राष्ट्रं चैव निवेशितम् ।। 2.39.५० ।।<br>
पुरेऽस्मिन् नृपतिः कृष्ण वासुदेवो महायशाः ।<br>
शृगाल इति विख्यातो नित्यं परमकोपनः ।। ५१ ।।<br>
नृपेण तेन गोविन्द तव वंशभवा नृपाः ।<br>
दायादा निहताः सर्वे वीर द्वेषानुशायिना ।। ५२ ।।<br>
अहंकारपरो नित्यमजितात्मातिमत्सरी ।<br>
राज्यैश्वर्यमदाविष्टः पुत्रेष्वपि च दारुणः ।। ५३ ।।<br>
तन्नेह भवतः स्थानं रोचते मे नरोत्तम ।<br>
करवीरपुरे घोरे नित्यं पार्थिवदूषिते ।। ५४ ।।<br>
श्रूयतां कथयिष्यामि यत्रोभौ शत्रुबाधनौ ।<br>
जरासंधं बलोदग्रं भवन्तौ योधयिष्यतः ।। ५५ ।।<br>
तीर्त्वा वेणामिमां पुण्यां नदीमद्यैव बाहुभिः ।<br>
विषयान्ते निवासाय गिरिं गच्छाम दुर्गमम् ।। ५६ ।।<br>
रम्यं यज्ञगिरिं नाम सह्यस्य प्ररुहं गिरिम् ।<br>
निवासं मांसभक्षाणां चौराणां घोरकर्मणाम् ।। ५७ ।।<br>
नानाद्रुमलतायुक्तं चित्रं पुष्पितपादपम्।<br>
प्रोष्ये तत्र निशामेकां खटवाङ्गां नाम निम्नगाम्।। ५८ ।।<br>
भद्रं ते संतरिष्यामो निकषोपलभूषणाम् ।<br>
गङ्गाप्रपातप्रतिमां भ्रष्टां च महतो गिरेः ।। ५९ ।।<br>
तस्याः प्रपातं द्रक्ष्यामस्तापसारण्यभूषणम् ।<br>
उपभुज्य त्विमान्कामान्गत्वा तान्धरणीधरान्।।2.39.६०।।<br>
द्रक्ष्यामस्तत्र तान् विप्राञ्छाम्यतो वै तपोधनान्।<br>
रम्यं क्रौञ्चपुरं नाम गमिष्यामः पुरोत्तमम् ।। ६१ ।।<br>
वंशजस्तत्र ते राजा कृष्ण धर्मरतः सदा ।<br>
महाकपिरिति ख्यातो वनवास्यजनाधिपः ।। ६२ ।।<br>
तमदृष्ट्वैव राजानं निवासाय गतेऽहनि ।<br>
तीर्थमानडुहं नाम तत्रस्थाः स्याम संगताः ।। ६३ ।।<br>
ततश्च्युता गमिष्यामः सह्यस्य विवरे गिरिम् ।<br>
गोमन्तमिति विख्यातं नैकशृङ्गविभूषितम् ।। ६४ ।।<br>
स्वर्गतैकमहाशृङ्गं दुरारोहं खगैरपि ।<br>
विश्रामभूतं देवानां ज्योतिर्भिरभिसंवृतम् ।। ६५ ।।<br>
सोपानभूतं स्वर्गस्य गगनाद्रिमिवोच्छ्रितम् ।<br>
तं विमानावतरणं गिरिं मेरुरिवापरम् ।। ६६ ।।<br>
तस्योत्तमे महाशृङ्गे भास्वन्तौ देवरूपिणौ ।<br>
उदयास्तमये सूर्यं सोमं च ज्योतिषां पतिम् ।। ६७ ।।<br>
ऊर्मिमन्तं समुद्रं च अपारद्वीपभूषणम् ।<br>
प्रेक्षमाणौ सुखं तत्र नगाग्रे विचरिष्यथः ।। ६८ ।।<br>
शृङ्गस्थौ तस्य शैलस्य गोमन्तस्य वनेचरौ ।<br>
दुर्गयुद्धेन धावन्तौ जरासंधं विजेष्यथ ।। ६९ ।।<br>
तत्र शैलगतौ दृष्ट्वा भवन्तौ युद्धदुर्मदौ ।<br>
आसक्तः शैलयुद्धे च  जरासंधो भविष्यति ।। 2.39.७० ।।<br>
भवतोरपि युद्धे तु प्रवृत्ते तत्र दारुणे ।<br>
आयुधैः सह संयोगं पश्यामि नचिरादिव ।। ७१ ।।<br>
संग्रामश्च महान् कृष्ण निर्दिष्टस्तत्र दैवतैः ।<br>
यदूनां पार्थिवानां च मांसशोणितकर्दमः ।। ७२ ।।<br>
तत्र चक्रं हलं चैव गदां कौमोदकीं तथा ।<br>
सौनन्दं मुसलं चैव वैष्णवान्यायुधानि च ।। ७३ ।।<br>
दर्शयिष्यन्ति संग्रामे पास्यन्ति च महीक्षिताम् ।<br>
रुधिरं कालयुक्तानां वपुर्भिः कालसंनिभैः ।। ७४ ।।<br>
स चक्रमुसलो नाम संग्रामः कृष्ण विश्रुतः ।<br>
दैवतैरिह निर्दिष्टः कालस्यादेशसंज्ञितः ।। ७५ ।।<br>
तत्र ते कृष्ण संग्रामे सुव्यक्तं वैष्णवं वपुः ।<br>
द्रक्ष्यन्ति रिपवः सर्वे सुराश्च सुरभावन ।। ७६ ।।<br>
तां भजस्व गदां कृष्ण चक्रं च चिरविस्मृतम् ।<br>
भजस्व स्वेन रूपेण सुराणां विजयाय वै ।। ७७ ।।<br>
बलश्चायं हलं घोरं मुसलं चारिभेदनम् ।<br>
वधाय सुरशत्रूणां भजताल्लोकभावनः ।। ७८ ।।<br>
एष ते प्रथमः कृष्ण संग्रामो भुवि पार्थिवैः ।<br>
पृथिव्यर्थे समाख्यातो भारावतरणे सुरैः ।। ७९ ।।<br>
आयुधावाप्तिरत्रैव वपुषो वैष्णवस्य च ।<br>
लक्ष्म्याश्च तेजसश्चैव व्यूहानां च विदारणम् ।। 2.39.८० ।।<br>
अतःप्रभृति संग्रामो धरण्यां शस्त्रमूर्च्छितः ।<br>
भविष्यति महान् कृष्ण भारतं नाम वैशसम् ।। ८१ ।।<br>
तद् गच्छ कृष्ण शैलेन्द्रं गोमन्तं च नगोत्तमम् ।<br>
जरासंधमृधे चापि विजयस्त्वामुपस्थितः ।। ८२ ।।<br>
इदं चैवामृतप्रख्यं होमधेनोः पयोऽमृतम् ।<br>
पीत्वा गच्छत भद्रं वो मयाऽऽदिष्टेन वर्त्मना ।। ८३ ।।<br>
इति श्रीमहाभारते खिलभागे हरिवंशे विष्णुपर्वणि रामवाक्ये एकोनचत्वारिंशोऽध्यायः ।। ३९ ।।<br>
<br>
