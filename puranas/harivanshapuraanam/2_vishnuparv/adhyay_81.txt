उमोवाच<br>
बान्धवान् सगुणानिच्छेदेकभक्तेन नित्यदा ।<br>
सप्तमीं सप्तमीं नित्यं क्षपेत् स्त्री पतिदेवता ॥ १ ॥<br>
ततः संवत्सरे पूर्णे वृक्षं दद्याद्धिरण्मयम् ।<br>
सदक्षिणं ब्राह्मणाय शुभबन्धुमती भवेत् ॥ २ ॥<br>
करञ्जे दीपकं दद्यात् सदा या प्रमदा वरे ।<br>
पूर्णे संवत्सरे दद्यात् सौवर्णं दीपकं ततः ॥ ३ ॥<br>
रुच्या सा स्त्री भवेद् भर्तुरिष्टा पुत्रवती तथा ।<br>
सपत्नीनामधि तथा दीपवज्ज्वलते शुभे ॥ ४ ॥<br>
या शेषभोजिनी नित्यं नैव च स्यादरुन्तुदा ।<br>
न च स्याद्व्यशना सौम्ये नित्यं च पतिदेवता ॥ ५ ॥<br>
शौचान्विता च सततं न च रूक्षाभिभाषिणी ।<br>
श्वश्रूश्वशुरयोर्निंत्यं शुश्रूषाभिरता सती ॥ ६ ॥<br>
किं तस्या व्रतकैः कार्यं किं वा स्यादुपवासकैः ।<br>
या भर्तृदेवता नित्यं सत्यधर्मगुणान्विता ॥ ७ ॥<br>
विधवा स्त्री तु या हि स्याद्दैवयोगात्सती सति ।<br>
तस्या वक्ष्यामि यो धर्मः पुराणोक्तः सुमध्यमे ॥ ८ ॥<br>
पतिं संकल्पयित्वा सा चित्रस्थं वाथ मृन्मयम् ।<br>
तस्य पूजां सदा कुर्यात् सतां धर्ममनुस्मरेत् ॥ ९ ॥<br>
तत एवाभ्यनुज्ञां सा नित्यं याचेत सुव्रता ।<br>
व्रतके चोपवासे च भोजने च विशेषतः ॥2.81.१० ॥<br>
भर्तृलोकान् व्रजत्येव न चेद् व्युच्चरते पतिम् ।<br>
शाण्डिली सूर्यवद् भाति सततं पतिदेवता ॥ ११ ॥<br>
अद्यप्रभृति सर्वेषां देवानां चैव योषितः ।<br>
द्रक्ष्यन्ति पुण्यकविधिं पौराणो यः सनातनः ॥ १२ ॥<br>
मुनिश्च नारदः कृत्स्नं पौराणं ज्ञास्यते विधिम् ।<br>
उपवासस्य धर्मात्मा व्रतकानां तथैव च ॥ १३ ॥<br>
अदितिस्तपसेन्द्राणी त्वं च सोमसुते वरे ।<br>
प्रवर्तने पुण्यकानां व्रतकानां च सर्वदा ॥ १४ ॥<br>
कीर्तनीयाः सतीनां हि भविष्यथ गुणान्विताः ।<br>
उपवासव्रतविधिं यथावदिह कृत्स्नशः ॥ १५ ॥<br>
प्रादुर्भावेषु सर्वेषु भार्या विष्णोर्महात्मनः ।<br>
ज्ञास्यन्ति पुण्यकविधिं नित्यमेव सनातनम् ॥ १६ ॥<br>
सविशेषं च धर्माणां स्त्रीधर्मेषु प्रशस्यते ।<br>
पतिभक्तिरदुष्टत्वमवाग्दुष्टत्वमेव च ॥ १७ ॥<br>
नारद उवाच<br>
एवमुक्तास्तु ताः साध्व्यो महादेव्या तपोधनाः ।<br>
जग्मुर्हृष्टा महादेवीं प्रणिपत्य हरप्रियाम् ॥ १८ ॥<br>
अदितिर्व्रतकं चक्रे शृणु यद् धर्मचारिणी ।<br>
उमाव्रतविधिः सर्वः पूर्वोद्दिष्टस्तया कृतः ॥ १९ ॥<br>
पारिजाते निबध्याथ मम दत्तस्तु कश्यपः ।<br>
अदितिव्रतकं नाम तद् दत्तं सत्यभामया ॥ 2.81.२० ॥<br>
तदेव व्रतकं दत्तं सावित्र्या धर्मनित्यया ।<br>
तैरेव युक्तैः संयुक्तमिदं त्वभ्यधिकं कृतम् ॥ २१ ॥<br>
संध्याकाले तु सम्प्राप्ते स्थाने स्थाने तथैव च ।<br>
पूजनं वा नमस्कारो जपश्च द्विगुणः स्मृतः ॥ २२ ॥<br>
सावित्रीव्रतकं कृत्वा तथादित्या व्रतं सती ।<br>
भर्तुः कुलं पितृकुलमात्मानं चैव तारयेत् ॥ २३ ॥<br>
इन्द्राणी व्रतकं चक्रे तदेवौमं यथाविधि ।<br>
रक्तमभ्यधिकं वासो भोजनं चैव सामिषम् ॥ २४ ॥<br>
चतुर्थे दिवसे वापि पुण्यकार्थं विधिः पुनः ।<br>
अहोरात्रोपवासश्च देयं कुम्भशतं तथा ॥ २५ ॥<br>
गङ्गया व्रतकं दत्तं तदेवौमं यशस्करि ।<br>
स्नानमभ्यधिकं त्वत्र प्रत्यूषस्यात्मनो जले ॥ २६ ॥<br>
अन्यस्मिन् वा जले माघशुक्लपक्षे हरिप्रिये ।<br>
एतद् गङ्गाव्रतं नाम सर्वकामप्रदं स्मृतम् ॥ २७ ॥<br>
सप्त सप्त च सप्ताथ कुलानि हरिवल्लभे ।<br>
स्त्री तारयति धर्मज्ञा गङ्गाव्रतकचारिणी ॥ २८ ॥<br>
देयं कुम्भसहस्रं तु गङ्गाया व्रतके शुभे ।<br>
तारणं पारणं चैव तद् व्रतं सार्वकामिकम् ॥ २९ ॥<br>
यमभार्या चकाराथ व्रतं यामरथं शुभम् ।<br>
हेमन्ते तत् तु कर्तव्यमाकाशे हरिवल्लभे ॥ 2.81.३० ॥<br>
इमानि चैव वाक्यानि ब्रूयादाकाशमास्थिता ।<br>
स्नात्वा शुचिसमाचारा नमस्कृत्य पतिं शुभे ॥ ३१ ॥<br>
चराम्यहं यामरथं हिमं पृष्ठेन धारये ।<br>
पतिव्रता जीवपुत्रा भवेयं च पुरोऽधिका ॥ ३२ ॥<br>
सपत्नीरधितिष्ठेयं पश्येयं चैव मा यमम् ।<br>
सभर्तृपुत्रा जीवेयं चिरं च सुखमेव च ॥ ३३ ॥<br>
पतिलोकं च गच्छेयं भवेयं नन्दिनी तथा ।<br>
सुचैला मृष्टहस्ता च स्वजनेष्टा गुणान्विता ॥ ३४ ॥<br>
एवं कृत्वा ततो विप्रं मधुना स्वस्ति वाचयेत् ।<br>
तिलैरपि तथा कृष्णैः पायसेन तु भोजयेत् ॥ ३५ ॥<br>
एवं व्रतानि देवीभिः कृतान्यमरवर्णिनि ।<br>
महादेव्या पुरोक्तानि रुद्रपत्न्या हरिप्रिये ॥ ३६ ॥<br>
अहं ब्रवीमि तपसा मदीयेन समन्विताः ।<br>
सर्वा द्रक्ष्यथ गुण्यानि व्रतकानि तथैव च ॥ ३७ ॥<br>
पौराणान्युमया देव्या यानि दृष्टानि वै पुरा ।<br>
कल्याणगुणयुक्तानि पावनानि शुभानि च ॥ ३८ ॥<br>
वैशम्पायन उवाच<br>
रुक्मिणी व्रतकं चक्रे दृष्ट्वा व्रतकविस्तरम् ।<br>
उमाया वरदानेन दृष्ट्वा दिव्येन चक्षुषा ॥ ३९ ॥<br>
उमाव्रतकवत् सर्वं वृषदानं तथाधिकम् ।<br>
रत्नमालाप्रदानं च तथान्नं सार्वकामिकम् ॥ 2.81.४० ॥<br>
तथा जाम्बवती चक्रे पुरोमाव्रतकं तथा ।<br>
ददावभ्यधिकं सा तु रत्नवृक्षं मनोहरम् ॥ ४१ ॥<br>
सत्या ददौ तथैवाथ पुरोमाव्रतकं तथा ।<br>
पीतमभ्यधिकं वासस्तया दत्तमुमाव्रते ॥ ४२ ॥<br>
रोहिण्याथ च फाल्गुन्या मघया च पुरातने ।<br>
व्रतानि खलु दत्तानि बहूनि कुलवर्धन ॥४३ ॥<br>
ददौ शतभिषा चैव व्रतकं पुण्यलक्षणम् ।<br>
येन नक्षत्रमुख्यत्वं जगाम कुरुनन्दन ॥ ४४ ॥  <br>
इति श्रीमहाभारते खिलभागे हरिवंशे विष्णुपर्वणि पारिजातहरणे उमाव्रतकथनसमाप्तौ<br>
पारिजातहरणकथनसमाप्तौ चैकाशीतितमोऽध्यायः   ॥ ८१ ॥<br>
<br>
