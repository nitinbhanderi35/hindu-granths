वैशम्पायन उवाच<br>
स कृष्णस्तत्र बलवान् रौहिणेयेन संगतः ।<br>
मथुरां यादवाकीर्णां पुरीं तां सुखमावसत् ।। १ ।।<br>
प्राप्तयौवनदेहस्तु युक्तो राजश्रिया ज्वलन् ।<br>
कस्यचित् त्वथ कालस्य सहितौ रामकेशवौ ।<br>
गुरुं सान्दीपनिं काश्यमवन्तिपुरवासिनम् ।। ३ ।।<br>
धनुर्वेदचिकीर्षार्थमुभौ तावभिजग्मतुः ।<br>
निवेद्य गोत्रं स्वाध्यायमाचारेणाभ्यलंकृतौ ।। ४ ।।<br>
शुश्रूषू निरहंकारावुभौ रामजनार्दनौ ।<br>
प्रतिजग्राह तौ काश्यो विद्याः प्रादाच्च केवलाः।। ५ ।।<br>
तौ च श्रुतिधरौ वीरौ यथावत् प्रतिपद्यताम् ।<br>
अहोरात्रैश्चतुष्षष्ट्या साङ्गवेदमधीयताम् ।। ६ ।।<br>
चतुष्पादं धनुर्वेदं शस्त्रग्रामं ससंग्रहम् ।<br>
अचिरेणैव कालेन गुरुस्तावभ्यशिक्षयत् ।। ७ ।।<br>
अतीवामानुषीं मेधां चिन्तयित्वा तयोर्गुरुः ।<br>
मेने तावागतौ वीरौ देवौ चन्द्रदिवाकरौ ।। ८ <br>
ददर्श च महात्मानावुभौ तावपि पर्वसु ।<br>
पूजयन्तौ महादेवं साक्षाद् विष्णुं व्यवस्थितम् ।। ९ ।।<br>
गुरुं सान्दीपनिं कृष्णः कृतकृत्योऽभ्यभाषत ।<br>
गुर्वर्थं किं ददानीति रामेण सह भारत ।। 2.33.१० ।।<br>
तयोः प्रभावं स ज्ञात्वा गुरुः प्रोवाच हृष्टवान् ।<br>
पुत्रमिच्छाम्यहं दत्तं यो मृतो लवणाम्भसि ।। ११ ।।<br>
पुत्र एकोऽपि मे जातः स चापि तिमिना हतः ।<br>
प्रभासे तीर्थयात्रायां तं मे त्वं पुनरानय ।। १२ ।।<br>
तथेत्येवाब्रवीत् कृष्णो रामस्यानुमते स्थितः ।<br>
गत्वा समुद्रं तेजस्वी विवेशान्तर्जलं हरिः ।। १३ ।।<br>
समुद्रः प्राञ्जलिर्भूत्वा दर्शयामास स्वं तदा ।<br>
तमाह कृष्णः क्वासौ भोः पुत्रः सान्दीपनेरिति ।। १४ ।।<br>
समुद्रः प्रत्युवाचेदं दैत्यः पञ्चजनो महान् ।<br>
तिमिरूपेण तं बालं ग्रस्तवानिति माधव ।। १५ ।।<br>
स पञ्चजनमासाद्य जघान पुरुषोत्तमः ।<br>
न चाससाद तं बालं गुरुपुत्रं तदाच्युतः ।। १६ ।।<br>
स तु पञ्चजनं हत्वा शङ्खं लेभे जनार्दनः ।<br>
यस्तु देवमनुष्येषु पाञ्चजन्य इति श्रुतः ।। १७ ।।<br>
ततो वैवस्वतपुरं जगाम पुरुषोत्तमः ।<br>
ततो यमोऽभ्युपागम्य ववन्दे तं गदाधरम् ।। १८ ।।<br>
तमुवाचाथ वै कृष्णो गुरुपुत्रः प्रदीयताम् ।<br>
तयोस्तत्र तदा युद्धमासीद् घोरतरं महत् ।। १९ ।।<br>
ततो वैवस्वतं घोरं निर्जित्य पुरुषोत्तमः ।<br>
आससाद च तं बालं गुरुपुत्रं तदाच्युतः ।। 2.33.२० ।।<br>
आनिनाय गुरोः पुत्रं चिरं नष्टं यमक्षयात् ।<br>
ततः सान्दीपनेः पुत्रः प्रभावादमितौजसः ।। २१ ।।<br>
दीर्घकालगतः प्रेतः पुनरासीच्छरीरवान् ।<br>
तदशक्यमचिन्त्यं च दृष्ट्वा सुमहदद्भुतम् ।। २२ ।।<br>
सर्वेषामेव भूतानां विस्मयः समजायत ।<br>
स गुरोः पुत्रमादाय पाञ्चजन्यं च माधवः ।<br>
रत्नानि च महार्हाणि पुनरायाज्जगत्प्रभुः ।। २३ ।।<br>
राक्षसैस्तस्य रत्नानि महार्हाणि बहूनि च ।<br>
आनाय्यावेदयामास गुरवे वासवानुजः ।। २४ ।।<br>
गदापरिघयुद्धेषु सर्वास्त्रेषु च तावुभौ ।<br>
अचिरान्मुख्यतां प्राप्तौ सर्वलोके धनुर्भृताम् ।। २५ ।।<br>
ततः सान्दीपनेः पुत्रं तद्रूपवयसं तदा ।<br>
प्रादात् कृष्णः प्रतीतात्मा सह रत्नैरुदारधीः ।। .१ ।।<br>
चिरनष्टेन पुत्रेण काश्यः सान्दीपनिस्तदा ।<br>
समेत्य मुमुदे राजन् पूजयन् रामकेशवौ ।। २७ ।।<br>
कृतास्त्रौ ताबुभौ वीरौ गुरुमामन्त्र्य सुव्रतौ ।<br>
आयातौ मथुरां भूयो वसुदेवसुतावुभौ ।। २८ ।।<br>
ततः प्रत्युद्ययुः सर्वे यादवा यदुनन्दनौ ।<br>
सबला हृष्टमनस उग्रसेनपुरोगमाः ।। २९ ।।<br>
श्रेण्यः प्रकृतयश्चैव मन्त्रिणः सपुरोहिताः ।<br>
सबालवृद्धा सा चैव पुरी समभिवर्तत ।। 2.33.३० ।।<br>
नन्दितूर्याण्यवाद्यन्त तुष्टुवुश्च जनार्दनम् ।<br>
रथ्याः पताकामालिन्यो भ्राजन्ते स्म समन्ततः ।। ३१ ।।<br>
प्रहृष्टमुदितं सर्वमन्तःपुरमशोभत ।<br>
गोविन्दागमनेऽत्यर्थं यथैवेन्द्रमहे तथा ।। ३२ ।।<br>
मुदिताश्चाथ गायन्ति राजमार्गेषु गायकाः ।<br>
तत्रासीत् प्रथिता गाथा यादवानां प्रियङ्करा ।। ३३ ।।<br>
गोविन्दरामौ सम्प्राप्तौ भ्रातरौ लोकविश्रुतौ ।<br>
स्वे पुरे निर्भयाः सर्वे क्रीडध्वं सह बान्धवैः ।। ३४ ।।<br>
न तत्र कश्चिद् दीनो वा मलिनो वा विचेतनः ।<br>
मथुरायामभूद् राजन् गोविन्दे समुपस्थिते ।।३५।। <br>
वयांसि साधुवाक्यानि प्रहृष्टा गोहयद्विपाः ।<br>
नरनारीगणाः सर्वे भेजिरे मनसः सुखम् ।। ३६ ।।<br>
शिवाश्च वाताः प्रववुर्विरजस्का दिशो दश ।<br>
दैवतानि च हृष्टानि सर्वेष्वायतनेषु च ।। ३७ ।।<br>
यानि लिङ्गानि लोकस्य चासन् कृतयुगे पुरा ।<br>
तानि सर्वाण्यदृश्यन्त पुरीं प्राप्ते जनार्दने ।। ३८।। <br>
ततः काले शिवे पुण्ये स्यन्दनेनारिमर्दनः ।<br>
हरियुक्तेन गोविन्दो विवेश मथुरां पुरीम् ।। ३९ ।।<br>
विशन्तं मथुरां रम्यां तमुपेन्द्रमरिंदमम् ।<br>
अनुजग्मुर्यदुगणाः शक्रं देवगणा इव ।। 2.33.४० ।।<br>
वसुदेवस्य भवनं ततस्तौ यदुनन्दनौ ।<br>
प्रविष्टौ हृष्टवदनौ चन्द्रादित्याविवाचलम् ।। ४१ ।।<br>
परेण तेजसोपेतौ सुरेन्द्राविव रूपिणौ ।<br>
तावायुधानि विन्यस्य गृहे स्वं स्वैरचारिणौ ।। ४२ ।।<br>
मुमुदाते यदुवरौ वसुदेवसुतावुभौ ।<br>
उद्यानेषु विचित्रेषु फलपुष्पावनामिषु ।। ४३ ।।<br>
चेरतुः सुमहात्मानौ यादवैः परिवारितौ ।<br>
रैवतस्य समीपेषु सरित्सु विमलासु च ।। ४४ ।।<br>
पद्मपत्रविवृद्धासु कारण्डवयुतासु च <br>
एवं तावेकनिर्माणौ मथुरायां शुभाननौ ।<br>
उग्रसेनानुगौ भूत्वा कंचित् कालं मुमोदतुः ।। ४५ ।।<br>
इति श्रीमहाभारते खिलभागे हरिवंशे विष्णुपर्वणि रामकृष्णप्रत्यागमने त्रयस्त्रिंशोऽध्यायः ।। ३३ ।।।<br>
<br>
