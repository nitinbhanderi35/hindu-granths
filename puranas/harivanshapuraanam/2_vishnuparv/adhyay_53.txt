वैशम्पायन उवाच<br>
यवनानां बलोदग्रः स कालयवनो नृपः ।<br>
बभूव राजा धर्मेण रक्षिता पुरवासिनाम् ।। १ ।।<br>
त्रिवर्गविदितः प्राज्ञः षड्गुणानुपजीवकः ।<br>
सप्तव्यसनसम्मूढो गुणेष्वभिरतः सदा ।। २ ।।<br>
श्रुतिमान् धर्मशीलश्च सत्यवादी जितेन्द्रियः ।<br>
सांग्रामिकविधिज्ञश्च दुर्गलाभानुसारणः ।। ३ ।।<br>
शूरोऽप्रतिबलश्चैव मन्त्रिप्रवरसेवकः ।<br>
सुखासीनः सभां रम्यां सचिवैः परिवारितः ।। ४ ।।<br>
उपास्यमानो यवनैरात्मविद्भिर्विपश्चितैः ।<br>
विविधाश्च कथा दिव्याः कथ्यमानाः परस्परम् ।। ५ ।।<br>
एतस्मिन्नेव काले तु दिव्यगन्धवहोऽनिलः ।<br>
प्रववौ मदनाबोधं चकार सुखशीतलः ।। ६ ।।<br>
किंस्विदित्येकमनसः सभायां ये समागताः ।<br>
उत्फुल्लनयनाः सर्वे राजा चैवावलोक्य सः ।। ७ ।।<br>
अपश्यन्त रथं दिव्यमायान्तं भास्करोपमम् ।<br>
शातकुम्भमयैः शुभ्रं रथाङ्गैरुपशोभितम् ।। ८ ।।<br>
दिव्यरत्नप्रभाकीर्णं दिव्यध्वजपताकिनम् ।<br>
वाहितं दिव्यतुरगैर्मनोमारुतरंहसैः ।। ९ ।।<br>
चन्द्रभास्करबिम्बानि कृत्वा जाम्बूनदेन तम् ।<br>
रचितं वै विश्वकृता वैयाघ्रवरभूषितम् ।। 2.53.१० ।।<br>
रिपूणां त्रासजननं मित्राणां हर्षवर्द्धनम् ।<br>
दक्षिणादिगुपायन्तं रथं पररथारुजम् ।। ११ ।।<br>
तत्रोपविष्टं श्रीमन्तं सौभस्य पतिमूर्जितम् ।<br>
दृष्ट्वा परमसंहृष्टश्चार्घ्यं पाद्येति चासकृत् ।। १२ ।।<br>
उवाच यवनेन्द्रस्य मन्त्री मन्त्रविदां वरः ।<br>
तत्रोत्थाय महाबाहुः स्वयमेव नृपासनात् ।। १३ ।।<br>
प्रत्युद्गम्यार्घ्यमादाय रथावतरणे स्थितः ।<br>
शाल्वोऽपि च महातेजा दृष्ट्वा राजानमागतम् ।। १४ ।।<br>
मुदा परमया युक्तं शक्रप्रतिमतेजसम् ।<br>
अवतीर्य सुविश्रब्ध एक एव रथोत्तमात् ।। १५ ।।<br>
विवेश परमं प्रीतो मित्रदर्शनलालसः ।<br>
दृष्ट्वार्घमुद्यतं राजा शाल्वो राजर्षिसत्तमः ।। १६ ।।<br>
उवाच श्लक्ष्णया वाचा नार्घार्होऽस्मि महाद्युते ।<br>
दूतोऽहं मनुजेन्द्राणां सकाशाद् भवतोऽन्तिकम् ।। १७ ।।<br>
प्रेषितो बहुभिः सार्द्ध जरासंधेन धीमता ।<br>
तेन मन्ये महाराज नार्घार्होऽस्मीति राजसु ।। १८ ।।<br>
कालयवन उवाच<br>
जानाम्यहं महाबाहो दौत्येन त्वामिहागतम् ।<br>
साहित्ये नरदेवानां प्रेषितो मागधेन वै ।। १९ ।।<br>
तेन त्वामर्चये राजन् विशेषेण महामते ।<br>
अर्घ्यपाद्यादिसत्कारैरासनेन यथाविधि ।। 2.53.२० ।।<br>
भवत्यभ्यर्चिते राज्ञां सर्वेषामर्चितं भवेत् ।<br>
आस्यतामासने शुभ्रे मया सार्द्धं जनेश्वर ।। २१ ।।<br>
वैशम्पायन उवाच<br>
स हस्तालिङ्गनं कृत्वा पृष्ट्वा च कुशलामयम् ।<br>
सुखोपविष्टौ सहितौ शुभे सिंहासने स्थितौ ।। २२ ।।<br>
कालयवन उवाच<br>
यद्बाहुबलमाश्रित्य वयं सर्वे नराधिपाः ।<br>
वसामो विगतोद्विग्ना देवा इव शचीपतिम् ।। २३ ।।<br>
किमसाध्यं भवेदस्य येनासि प्रेषितो मयि ।<br>
वद सत्यं वचस्तस्य किमाज्ञापयति प्रभुः ।<br>
करिष्ये वचनं तस्य अपि कर्म सुदुष्करम् ।। २४ ।।<br>
शाल्व उवाच<br>
यथा वदति राजेन्द्र मगधाधिपतिस्तव ।<br>
तथाहं सम्प्रवक्ष्यामि श्रूयतां यवनाधिप ।। २५ ।।<br>
जरासंध उवाच<br>
जातोऽयं जगतां बाधी कृष्णः परमदुर्जयः ।<br>
विदित्वा तस्य दुर्वृत्तमहं हन्तुं समुद्यतः ।। २६ ।।<br>
पार्थिवैर्बहुभिः सार्द्धं समग्रबलवाहनैः ।<br>
उपरुध्य महासैन्यैर्गोमन्तमचलोत्तमम् ।। २७ ।।<br>
चेदिराजस्य वचनं महार्थं श्रुतवानहम् ।<br>
तदा तयोर्विनाशाय हुताशनमयोजयम् ।। २८ ।।<br>
ज्वालाशतसहस्राढ्यं युगान्ताग्निसमप्रभम् ।<br>
दृष्ट्वा रामो गिरेः कूटादाप्लुतो हेमतालधृक् ।। २९ ।।<br>
विनिष्पत्य महासेनां मध्ये सागरसंनिभाम् ।<br>
आजघान दुराधर्षो नराश्वरथदन्तिनाम् ।। 2.53.३० ।।<br>
सर्पन्तमिव सर्पेन्द्रं विकृष्याकृष्य लाङ्गलम् ।<br>
नरनागाश्ववृन्दानि मुसलेन व्यपोथयत् ।। ३१ ।।<br>
गजेन गजमास्फाल्य रथेन रथयोधिनम् ।<br>
हयेन च हयारोहं पदातेन पदातिनम् ।। ३२ ।।<br>
समरे स महातेजा नृपार्कशतसंकुले ।<br>
विचरन्विविधान् मार्गान्निदाघे भास्करो यथा।।३३।।<br>
रामादनन्तरं कृष्णः प्रगृह्यार्कसमप्रभम् ।<br>
चक्रं चक्रभृतां श्रेष्ठः सिंहः क्षुद्रमृगं यथा ।। ३४ ।।<br>
प्रविचाल्य महावीर्यः पादवेगेन तं गिरिम् ।<br>
शत्रुसैन्ये पपातोच्चैर्यदुवीरः प्रतापवान् ।। ३५ ।।<br>
प्रनृत्यन्निव शैलेन्द्रस्तोयधाराभिषेचितः ।<br>
घूर्णमानो विवेशोर्वीं विनिर्वाप्य हुताशनम् ।। ३६ ।।<br>
आदीप्यमानशिखरादवप्लुत्य जनार्दनः ।<br>
जघान वाहिनीं राजंश्चक्रव्यग्रेण पाणिना ।। ३७ ।।<br>
विक्षिप्य विपुलं चक्रं गदापातादनन्तरम् ।<br>
नरनागाश्ववृन्दानि मुसलेन व्यचूर्णयत् ।। ३८ ।।<br>
क्रोधानिलसमुद्धूतचक्रलाङ्गलवह्निना ।<br>
निर्दग्धा महती सेना नरेन्द्रार्काभिपालिता ।। ३९ ।।<br>
नरनागाश्वकलिलं पत्तिध्वजसमाकुलम् ।<br>
रथानीकं पदाताभ्यां क्षणेन विदलीकृतम् ।। 2.53.४० ।।<br>
सेनां प्रभग्नामालोक्य चक्रानलभयार्दिताम् ।<br>
महता रथवृन्देन परिवार्य समन्ततः ।। ४१ ।।<br>
तत्राहं युद्ध्यमानस्तु भ्रातास्य बलवान् बली ।<br>
स्थितो ममाग्रतः शूरो गदापाणिर्हलायुधः ।। ४२ ।।<br>
द्वादशाक्षौहिणीर्हत्वा प्रभिन्न इव केसरी ।<br>
हलं सौनन्दमुत्सृज्य गदया मामताडयत् ।। ४३ ।।<br>
वज्रपातनिभं वेगं पातयित्वा ममोपरि ।<br>
भूयः प्रहर्तुकामो मां वैशाखेनास्थितो महीम् ।। ४४ ।।<br>
वैशाखं स्थानमास्थाय गुहः क्रौञ्चं यथा पुरा ।<br>
तथा मां दीर्घनेत्राभ्यामीक्षते निर्दहन्निव ।। ४५ ।।<br>
तादृग्रूपं समालोक्य बलदेवं रणाजिरे ।<br>
जीवितार्थी नृलोकेऽस्मिन् कः पुमान् स्थातुमर्हति ।।४६।।<br>
गृहीत्वा स गदां भीमां कालदण्डमिवोद्यताम् ।<br>
कालाङ्कुशेन निर्धूतां स्थित एवाग्रतो मम ।। ४७ ।।<br>
ततो जलदगम्भीरस्वरेणापूरयन् नभः ।<br>
वागुवाचाशरीरेण स्वयं लोकपितामहः ।। ४८ ।।<br>
प्रहर्तव्यो न राज्ञायमवध्योऽयं तवानघ ।<br>
कल्पितोऽस्य वधोऽन्यस्माद् विरमस्व हलायुध।। ४९ ।।<br>
श्रुत्वाहं तेन वाक्येन चिन्ताविष्टो निवर्तितः ।<br>
सर्वप्राणहरं घोरं ब्रह्मणा स्वयमीरितम् ।। 2.53.५० ।।<br>
तेनाहं वः प्रवक्ष्यामि नृपाणां हितकाम्यया ।<br>
श्रुत्वा त्वमेव राजेन्द्र कर्तुमर्हसि तद् वचः ।। ५१ ।।<br>
तपसोग्रेण महता पुत्रार्थी तोष्य शङ्करम् ।<br>
प्राप्तवान् देवदेव त्वामवध्यं माथुरैर्जनैः ।। ५२ ।।<br>
महामुनिश्चायसचूर्णमश्नन्नुपस्थितो द्वादशवार्षिकं व्रतम् ।<br>
सुरासुरैः संस्तुतपादपङ्कजः स लब्धवानीप्सितकामसम्पदम् ।। ५३ ।।<br>
तपोबलाद् गार्ग्यमुनेर्महात्मनो वरप्रभावाच्छकलैन्दुमौलिनः ।<br>
भवन्तमासाद्य जनार्दनो हिमं विलीयते भास्कररश्मिना यथा ।। ५४ ।।<br>
यतस्व राज्ञां वचनप्रचोदितो व्रजस्व यात्रां विजयाय केशवम् ।<br>
प्रविश्य राष्ट्रं मथुरां च सेनया निहत्य कृष्णं प्रथयन् स्वकं यशः ।। ५५ ।।<br>
माथुरो वासुदेवोऽयं बलदेवः सबान्धवः ।<br>
तौ विजेष्यसि संग्रामे गत्वा तां मथुरां पुरीम् ।। ५६ ।।<br>
शाल्व  उवाच<br>
इत्येवं नरपतिभास्करप्रगीतं वाक्यं ते कथितमिदं हितं नृपाणाम् ।<br>
तत्सर्वं सह सचिवैर्विमृश्य बुद्ध्या यद्युक्तं कुरु मनुजेन्द्र चात्मनिष्ठम् ।। ५७ ।।<br>
इति श्रीमहाभारते खिलभागे हरिवंशे विष्णुपर्वणि शाल्ववाक्ये त्रिपञ्चाशत्तमोऽध्यायः ।। ५३ ।।<br>
<br>
