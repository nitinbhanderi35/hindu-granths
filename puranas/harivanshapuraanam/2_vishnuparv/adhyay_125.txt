वैशम्पायन उवाच<br>
अन्धकारीकृते लोके प्रदीप्ते त्र्यम्बके तथा ।<br>
न नन्दी नापि च रथो न रुद्रः प्रत्यदृश्यत ॥ १ ॥<br>
द्विगुणं दीप्तदेहस्तु रोषेण च बलेन च ।<br>
त्रिपुरान्तकरो बाणं जग्राह स चतुर्मुखम् ॥ २ ॥<br>
संदधत् कार्मुकं चैव क्षेप्तुकामस्त्रिलोचनः ।<br>
विज्ञातो वासुदेवेन चित्तज्ञेन महात्मना ॥ ३ ॥<br>
जृम्भणं नाम सोऽप्यस्त्रं  जग्राह पुरुषोत्तमः ।<br>
हरं संजृम्भयामास क्षिप्रकारी महाबलः ॥ ४ ॥<br>
सशरः सधनुश्चैव हरस्तेनाशु जृम्भितः ।<br>
संज्ञां न लेभे भगवान् विजेतासुररक्षसाम् ॥ ५ ॥<br>
सशरं सधनुष्कं च दृष्ट्वाऽऽत्मानं विजृम्भितम् ।<br>
बलोन्मत्तोऽथ बाणोऽसौ शर्वं चोदयतेऽसकृत्॥ ६ ॥<br>
ततो ननाद भूतात्मा स्निग्धगम्भीरया गिरा ।<br>
प्रध्मापयामास तदा कृष्णः शङ्खं महाबलः ॥ ७॥<br>
पाञ्चजन्यस्य घोषेण शार्ङ्गविस्फूर्जितेन च ।<br>
देवं विजृम्भितं दृष्ट्वा सर्वभूतानि तत्रसुः ॥ ८ ॥<br>
एतस्मिन्नन्तरे तत्र रुद्रस्य पार्षदा रणे ।<br>
मायायुद्धं समाश्रित्य प्रद्युम्नं  पर्यवारयन् ॥ ९ ॥<br>
सर्वांस्तु निद्रावशगान्कृत्वा मकरकेतुमान् ।<br>
दानवान् नाशयत् तत्र शरजालेन वीर्यवान् ।<br>
प्रमाथगणभूयिष्ठांस्तत्र तत्र महाबलान् ॥ 2.125.१० ॥<br>
ततस्तु जृम्भमाणस्य देवस्याक्लिष्टकर्मणः ।<br>
ज्वाला प्रादुरभूद्वक्त्राद्दहन्तीव दिशो दश ॥११॥<br>
ततस्तु धरणीदेवी पीड्यमाना महात्मभिः ।<br>
ब्रह्माणं विश्वधातारं वेपमानाभ्युपागमत् ॥ १२ ॥<br>
पृथिव्युवाच<br>
देवदेव महाबाहो पीड्यामि परमौजसा ।<br>
कृष्णरुद्रभराक्रान्ता भविष्यैकार्णवा पुनः ॥ १३ ॥<br>
अविषह्यमिमं भारं चिन्तयस्व पितामह ।<br>
लघ्वीभूता यथा देव धारयेयं चराचरम् ॥ १४ ॥<br>
ततस्तु काश्यपीं देवीं प्रत्युवाच पितामहः ।<br>
मुहूर्तं धारयात्मानमाशु लघ्वी भविष्यसि ॥ १५ ॥<br>
वैशम्पायन उवाच<br>
दृष्ट्वा तु भगवान् ब्रह्मा रुद्रं वचनमब्रवीत् ।<br>
सृष्टो महासुरवधः किं भूयः परिरक्ष्यते ॥ १६ ॥<br>
न च युद्धं महाबाहो तव कृष्णेन रोचते ।<br>
न च बुध्यसि कृष्णं त्वमात्मानं तु द्विधा कृतम्॥ १७ ॥<br>
ततः शरीरयोगाद्धि भगवानव्ययः प्रभुः ।<br>
प्रविश्य पश्यते कृत्स्नांस्त्रींल्लोकान्सचराचरान्॥ १८ ॥<br>
प्रविश्य योगं योगात्मा वरांस्ताननुचिन्तयन् ।<br>
द्वारवत्यां यदुक्तं च तदनुस्मृत्य सर्वशः ।<br>
जगाद नोत्तरं किंचिन्निवृत्तो ह्यभवत् तदा ॥ १९ ॥<br>
आत्मानं कृष्णयोनिस्थं पश्यत ह्येकयोनिजम् ।<br>
ततो निःसृत्य रुद्रस्तु न्यस्तवादोऽभवन्मृधे ॥ 2.125.२० ॥<br>
ब्रह्माणं चाब्रवीद् रुद्रो न योत्स्ये भगवन्निति ।<br>
कृष्णेन सह संग्रामे लघ्वी भवतु मेदिनी ॥ २१ ॥<br>
ततः कृष्णोऽथ रुद्रश्च परिष्वज्य परस्परम् ।<br>
परां प्रीतिमुपागम्य संग्रामादपजग्मतुः ॥ २२ ॥<br>
न च तौ पश्यते कञ्चिद्योगिनौ योगमागतौ ।<br>
एको ब्रह्मा तथा कृत्वा पश्यँल्लोकान्पितामहः ॥ २३ ॥<br>
उवाचैतत् समुद्दिश्य मार्कण्डेयं सनारदम् ।<br>
पार्श्वस्थं परिपप्रच्छ ज्ञात्वा वै दीर्घदर्शिनम् ॥ २४ ॥<br>
पितामह उवाच<br>
मन्दरस्य गिरेः पार्श्वे नलिन्यां भवकेशवौ ।<br>
रात्रौ स्वप्नान्तरे ब्रह्मन्मया दृष्टौ हराच्युतौ ॥ २५ ।<br>
हरं च हरिरूपेण हरिं च हररूपिणम् ।<br>
शङ्खचक्रगदापाणिं पीताम्बरधरं हरम् ॥ २६॥<br>
त्रिशूलपट्टिशधरं व्याघ्रचर्मधरं हरिम् ।<br>
गरुडस्थं चापि हरं हरिं च वृषभध्वजम् ॥ २७॥<br>
विस्मयो मे महान्ब्रह्मन् दृष्ट्वा तत्परमाद्भुतम् ।<br>
एतदाचक्ष्व भगवन् याथातथ्येन सुव्रत ॥ २८ ॥<br>
मार्कण्डेय उवाच<br>
शिवाय विष्णुरूपाय विष्णवे शिवरूपिणे ।<br>
यथान्तरं न पश्यामि तेन तौ दिशतः शिवम् ॥ २९ ॥<br>
अनादिमध्यनिधनमेतदक्षरमव्ययम् ।<br>
तदेव ते प्रवक्ष्यामि रूपं हरिहरात्मकम् ॥ 2.125.३० ॥<br>
यो विष्णुः स तु वै रुद्रो यो रुद्रः स पितामहः ।<br>
एका मूर्तिस्त्रयो देवा रुद्रविष्णुपितामहाः ॥ ३१ ॥<br>
वरदा लोककर्तारो लोकनाथाः स्वयम्भुवः ।<br>
अर्धनारीश्वरास्ते तु व्रतं तीव्रं समास्थिताः ॥ ३२ ॥<br>
यथा जले जलं क्षिप्तं जलमेव तु तद् भवेत् ।<br>
रुद्रं विष्णुः प्रविष्टस्तु तथा रुद्रमयो भवेत् ॥ ३३ ॥<br>
अग्निमग्निः प्रविष्टस्तु अग्निरेव यथा भवेत् ।<br>
तथा विष्णुं प्रविष्टस्तु रुद्रो विष्णुमयो भवेत् ॥ ३४ ॥<br>
रुद्रमग्निमयं विद्याद्विष्णुः सोमात्मकः स्मृतः।<br>
अग्नीषोमात्मकं चैव जगत् स्थावरजंगमम् ॥ ३५ ॥<br>
कर्तारौ चापहर्तारौ स्थावरस्य चरस्य तु ।<br>
जगतः शुभकर्तारौ प्रभविष्णू महेश्वरौ ॥ ३६ ॥<br>
कर्तृकारणकर्तारौ कर्तृकारणकारकौ ।<br>
भूतभव्यभवौ देवौ नारायणमहेश्वरौ ॥ ३७ ॥<br>
जगतः पालकावेतावेतौ सृष्टिकरौ स्मृतौ ।<br>
एते चैव प्रवर्षन्ति भान्ति वान्ति सृजन्ति च ।<br>
एतत् परतरं गुह्यं कथितं ते पितामह ॥ ३८ ॥<br>
यश्चैनं पठते नित्यं यश्चैनं शृणुयान्नरः ।<br>
प्राप्नोति परमं स्थानं विष्णुरुद्रप्रसादजम् ॥ ३९ ॥<br>
देवौ हरिहरौ स्तोष्ये ब्रह्मणा सह संगतौ ।<br>
एतौ च परमौ देवौ जगतः प्रभवाप्ययौ ॥ 2.125.४० ॥<br>
रुद्रस्य परमो विष्णुर्विष्णोश्च परमः शिवः ।<br>
एक एव द्विधाभूतो लोके चरति नित्यशः ॥ ४१ ॥<br>
न विना शंकरं विष्णुर्न विना केशवं शिवः ।<br>
तस्मादेकत्वमायातौ रूद्रोपेन्द्रौ तु तौ पुरा ।<br>
नमो रुद्राय कृष्णाय नमः संहतचारिणे ॥ ४२ ॥<br>
नमः षडर्धनेत्राय सद्विनेत्राय वै नमः ।<br>
नमः पिङ्गलनेत्राय पद्मनेत्राय वै नमः ॥ ४३ ॥<br>
नमः कुमारगुरवे प्रद्युम्नगुरवे नमः ।<br>
नमो धरणीधराय गङ्गाधराय वै नमः ॥ ४४ ॥<br>
नमो मयूरपिच्छाय नमः केयूरधारिणे ।<br>
नमः कपालमालाय वनमालाय वै नमः ॥ ४५ ॥<br>
नमस्त्रिशूलहस्ताय चक्रहस्ताय वै नमः ।<br>
नमः कनकदण्डाय नमस्ते ब्रह्मदण्डिने ॥ ४६ ॥<br>
नमश्चर्मनिवासाय नमस्ते पीतवाससे ।<br>
नमोऽस्तु लक्ष्मीपतये उमायाः पतये नमः ॥ ४७ ॥<br>
नमः खट्वाङ्गधाराय नमो मुसलधारिणे ।<br>
नमो भस्माङ्गरागाय नमः कृष्णाङ्गधारिणे॥ ४८ ॥<br>
नमः श्मशानवासाय नमः सागरवासिने ।<br>
नमो वृषभवाहाय नमो गरुडवाहिने ॥ ४९ ॥<br>
नमस्त्वनेकरूपाय बहुरूपाय वै नमः ।<br>
नमः प्रलयकर्त्रे च नमस्त्रैलोक्यधारिणे ॥ 2.125.५० ॥<br>
नमोऽस्तु सौम्यरूपाय नमो भैरवरूपिणे ।<br>
विरूपाक्षाय देवाय नमः सौम्येक्षणाय च ॥ ५१ ॥<br>
दक्षयज्ञविनाशाय बलेर्नियमनाय च ।<br>
नमः पर्वतवासाय नमः सागरवासिने ॥ ५२ ॥<br>
नमः सुररिपुघ्नाय त्रिपुरघ्नाय वै नमः ।<br>
नमोऽस्तु नरकघ्नाय नमः कामाङ्गनाशिने ॥ ५३ ॥<br>
नमस्त्वन्धकनाशाय नमः कैटभनाशिने ।<br>
नमः सहस्रहस्ताय नमोऽसंख्येयबाहवे ॥ ५४ ॥<br>
नमः सहस्रशीर्षाय बहुशीर्षाय वै नमः ।<br>
दामोदराय देवाय मुञ्जमेखलिने नमः ॥ ५५॥<br>
नमस्ते भगवन् विष्णो नमस्ते भगवञ्छिव ।<br>
नमस्ते भगवन् देव नमस्ते देवपूजित ॥ ५६ ॥<br>
नमस्ते सामभिर्गीत नमस्ते यजुभिः सह ।<br>
नमस्ते सुरशत्रुघ्न नमस्ते सुरपूजित ॥ ५७ ॥<br>
नमस्ते कर्मिणां कर्म नमोऽमितपराक्रम ।<br>
हृषीकेश नमस्तेऽस्तु स्वर्णकेश नमोऽस्तु ते ॥ ५८ ॥<br>
इमं स्तवं यो रुद्रस्य विष्णोश्चैव महात्मनः ।<br>
समेत्य ऋषिभिः सर्वैः स्तुतौ स्तौति महर्षिभिः ५९ ॥<br>
व्यासेन वेदविदुषा नारदेन च धीमता ।<br>
भारद्वाजेन गर्गेण विश्वामित्रेण वै तथा ॥ 2.125.६० ॥<br>
अगस्त्येन पुलस्त्येन धौम्येन तु महात्मना ।<br>
य इदं पठते नित्यं स्तोत्रं हरिहरात्मकम् ॥ ६१ ॥<br>
इति श्रीमहाभारते खिलभागे हरिवंशे विष्णुपर्वणि<br>
अरोगो बलवांश्चैव जायते नात्र संशयः ।<br>
श्रियं च लभते नित्यं न च स्वर्गान्निवर्तते ॥ ६२<br>
अपुत्रो लभते पुत्रं कन्या विन्दति सत्पतिम् ।<br>
गुर्विणी शृणुते या तु वरं पुत्रं प्रसूयते ॥ ६३ ॥<br>
राक्षसाश्च पिशाचाश्च विघ्नानि च विनायकः ।<br>
भयं तत्र न कुर्वन्ति यत्रायं पठ्यते स्तवः ॥ ६४ ॥<br>
इति श्रीमहाभारते खिलभागे हरिवंशे विष्णुपर्वणि हरिहरात्मकस्तवो नाम पञ्चविंशत्यधिकशततमोऽध्यायः  १२५॥<br>
<br>
<br>
