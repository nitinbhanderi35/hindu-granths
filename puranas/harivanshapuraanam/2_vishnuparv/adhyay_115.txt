जनमेजय उवाच<br>
भूय एव द्विजश्रेष्ठ यदुसिंहस्य धीमतः ।<br>
कर्माण्यपरिमेयाणि श्रोतुमिच्छामि तत्त्वतः ।। १ ।।<br>
श्रूयन्ते विविधानि स्म अद्भुतानि महाद्युतेः ।<br>
असंख्येयानि दिव्यानि प्रकृतान्यपि सर्वशः ।। २ ।।<br>
यान्यहं विविधान्यस्य श्रुत्वा प्रीये महामुने ।<br>
प्रभूयाः सर्वशस्तात तानि मे शृण्वतोऽनघ । ३ ।।<br>
वैशम्पायन उवाच<br>
बहून्याश्चर्यभूतलि केशवस्य महात्मनः ।<br>
कथितानि महाबाहो नान्तं शक्यं हि कर्मणाम् ।। ४ ।।<br>
गन्तुं हि भरतश्रेष्ठ विस्तरेण समन्ततः ।<br>
अवश्यं हि मया वाच्यं लेशमात्रेण भारत ।। ५ ।।<br>
विष्णोरमितवीर्यस्य प्रथितोदारकर्मणः ।<br>
आनुपूर्व्यां प्रवक्ष्यामि शृणुष्वैकमना नृप ।। ६ ।।<br>
द्वारवत्यां निवसता यदुसिंहेन धीमता ।<br>
राष्ट्राणि नृपमुख्यानां क्षोभितानि महात्मनाम् ।। ७ ।।<br>
यदूनामन्तरप्रेप्सुर्विचक्रो दानवो हतः ।<br>
पुरं प्राग्ज्योतिषं गत्वा पुनस्तेन महात्मना ।। ८ ।।<br>
समुद्रमध्ये दुष्टात्मा नरको दानवो हतः ।<br>
वासवं च रणे जित्वा पारिजातो हृतो बलात् ।। ९ ।।<br>
वरुणश्चैव भगवान् निर्जितो लोहिते ह्रदे ।<br>
दन्तवक्त्रश्च कारूषो निहतो दक्षिणापथे ।। 2.115.१० ।।<br>
शिशुपालश्च सम्पूर्णे किल्बिषैकशते हतः ।<br>
गत्वा च शोणितपुरं शंकरेणाभिरक्षितः ।। ११ ।।<br>
बलेः सुतो महावीर्यो बाणो बाहुसहस्रभृत्।<br>
महामृधे महाराज जित्वा जीवन् विसर्जितः ।। १२ ।।<br>
निर्जितः पावकश्चैव गिरिमध्ये महात्मना ।<br>
शाल्वश्च विजितः संख्ये सौभश्च विनिपातितः।। १३ ।।<br>
विक्षोभ्य सागरं चैव पाञ्चजन्यो वशीकृतः ।<br>
हयग्रीवश्च निहतो नृपाश्चान्ये महाबलाः ।। १४ ।।<br>
जरासंधस्य निधने मोक्षिताः सर्वपार्थिवाः ।<br>
रथेन जित्वा नृपतीन् गान्धारतनया हृता ।। १५ ।।<br>
भ्रष्टराज्याश्च शोकार्ताः पाण्डवाः परिरक्षिताः ।<br>
दाहितं च वनं घोरं पुरुहूतस्य खाण्डवम् ।। १६ ।।<br>
गाण्डीवं चाग्निना दत्तमर्जुनायोपपादितम् ।<br>
दौत्यं च तत्कृतं घोरे विग्रहे जनमेजय ।। १७ ।।<br>
अनेन यदुमुख्येन यदुवंशो विवर्धितः ।<br>
कुन्त्याश्च प्रमुखे प्रोक्ता प्रतिज्ञा पाण्डवान् प्रति।। १८ ।।<br>
निवृत्ते भारते युद्धे प्रतिदास्यामि तत्सुतान् ।<br>
मोक्षितश्च महातेजा नृगः शापात्सुदारुणात् ।। १९ ।।<br>
यवनश्च हतः संख्ये काल इत्यभिविश्रुतः ।<br>
वानरौ च महावीर्यौ मैन्दो द्विविद एव च ।। 2.115.२० ।।<br>
विजितौ युधि दुर्धर्षौ जाम्बवांश्च पराजितः ।<br>
सान्दीपनेस्तथा पुत्रस्तव चैव पिता तथा ।। २१ ।।<br>
गतौ वैवस्वतवशं जीवितौ तस्य तेजसा ।<br>
संग्रामा बहवः प्राप्ता घोरा नरवरक्षयाः ।। २२<br>
निहताश्च नृपाः सर्वे कृत्वा तज्जयमद्भुतम् ।<br>
जनमेजयास्य युद्धेषु यथा ते वर्णिता मया ।। २३ ।।<br>
इति श्रीमहाभारते खिलभागे हरिवंशे विष्णुपर्वणि वासुदेवमाहात्म्ये पञ्चदशाधिकशततमोऽध्यायः ।।११५ ।।<br>
<br>
