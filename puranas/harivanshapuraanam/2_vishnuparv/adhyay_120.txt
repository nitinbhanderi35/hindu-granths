वैशम्पायन उवाच<br>
यदा बाणपुरे वीरः सोऽनिरुद्धः सहोषया ।<br>
संनिरुद्धो नरेन्द्रेण बाणेन बलिसूनुना ।। १ ।।<br>
तदा देवीं कोटवतीं रक्षार्थं शरणं गतः ।<br>
यद् गीतमनिरुद्धेन देव्याः स्तोत्रमिदं शृणु ।। २ ।।<br>
अनन्तमक्षयं दिव्यमादिदेवं सनातनम् ।<br>
नारायणं नमस्कृत्य प्रवरं जगतां प्रभुम् ।। ३ ।।<br>
चण्डीं कात्यायनीं देवीमार्यां लोकनमस्कृताम् ।<br>
वरदां कीर्तयिष्यामि नामभिर्हरिसंस्तुतैः ।। ४ ।।<br>
ऋषिभिर्दैवतैश्चैव वाक्पुष्पैरर्चितां शुभाम् ।<br>
तां देवीं सर्वदेहस्थां सर्वदेवनमस्कृताम् ।। ५ ।।<br>
अनिरुद्ध उवाच<br>
महेन्द्रविष्णुभगिनीं नमस्यामि हिताय वै ।<br>
मनसा भावशुद्धेन शुचिः स्तोष्ये कृताञ्जलिः।। ६।।<br>
गौतमीं कंसभयदां यशोदानन्दवर्द्धिनीम् ।<br>
मेध्यां गोकुलसम्भूतां नन्दगोपस्य नन्दिनीम् ।। ७ ।।<br>
प्रा्ज्ञां दक्षां शिवां सौम्यां दनुपुत्रविमर्दिनीम्।<br>
तां देवीं सर्वदेहस्थां सर्वभूतनमस्कृताम् ।। ८ ।।<br>
दर्शनीं पूरणीं मायां वह्निसूर्यशशिप्रभाम् ।<br>
शान्तिं ध्रुवां च जननीं मोहनीं शोषणीं तथा ।। ९ ।।<br>
सेव्यां देवैः सर्षिगणैः सर्वदेवनमस्कृताम् ।<br>
कालीं कात्यायनीं देवीं भयदां भयनाशिनीम् ।। 2.120.१० ।।<br>
कालरात्रिं कामगमां त्रिनेत्रां ब्रह्मचारिणीम् ।<br>
सौदामिनीं मेघरवां वेतालीं विपुलाननाम् ।। ११ ।।<br>
यूथस्याद्यां महाभागां शकुनीं रेवतीं तथा ।<br>
तिथीनां पञ्चमीं षष्ठीं पूर्णमासीं चतुर्दशीम् ।। १२ ।।<br>
सप्तविंशतिऋक्षाणि नद्यः सर्वा दिशो दश ।<br>
नगरोपवनोद्यानद्वाराट्टालकवासिनीम् ।। १३ ।।<br>
ह्रीं श्रीं गङ्गां च गन्धर्वां योगिनीं योगदां सताम् ।<br>
कीर्तिमाशां दिशं स्पर्शां नमस्यामि सरस्वतीम् ।। १४।।<br>
वेदानां मातरं चैव सावित्रीं भक्तवत्सलाम् ।<br>
तपस्विनीं शान्तिकरीमेकानंशां सनातनाम् ।। १५ ।।<br>
कौटीर्यां मदिरां चण्डामिलां मलयवासिनीम् ।<br>
भूतधात्रीं भयकरीं कूष्माण्डीं कुसुमप्रियाम् ।। १६ ।।<br>
दारुणीं मदिरावासां विन्ध्यकैलासवासिनीम् ।<br>
वराङ्गनां सिंहरथीं बहुरूपां वृषध्वजाम् ।। १७ ।।<br>
दुर्लभां दुर्जयां दुर्गां निशुम्भभयदर्शिनीम् ।<br>
सुरप्रियां सुरां देवीं वज्रपाण्यनुजां शिवाम् ।। १८ ।।<br>
किरातीं चीरवसनां चौरसेनानमस्कृताम् ।<br>
आज्यपां सोमपां सौम्यां सर्वपर्वतवासिनीम् ।। १९ ।।<br>
निशुम्भशुम्भमथनीं गजकुम्भोपमस्तनीम् ।<br>
जननीं सिद्धसेनस्य सिद्धचारणसेविताम् ।। 2.120.२० ।।<br>
चरां कुमारप्रभवां पार्वतीं पर्वतात्मजाम् ।<br>
पञ्चाशद्देवकन्यानां पत्न्यो देवगणस्य च ।। २१ ।।<br>
कद्रुपुत्रसहस्रस्य पुत्रपौत्रवरस्त्रियः ।<br>
माता पिता जगन्मान्या दिवि देवाप्सरोगणैः ।। २२ ।।<br>
ऋषिपत्नीगणानां च यज्ञगन्धर्वयं पिताम् ।<br>
विद्याधराणां नारीषु साध्वीषु मनुजासु च ।। २३।।<br>
एवमेतासु नारीषु सर्वभूताश्रया ह्यसि ।<br>
नमस्कृतासि त्रैलोक्ये किन्नरोद्गीतसेविते ।। २४ ।।<br>
अचिन्त्या ह्यप्रमेयासि यासि सासि नमोऽस्तु ते ।<br>
एभिर्नामभिरन्यैश्च कीर्तिता ह्यसि गौतमि ।। २५ ।।<br>
त्वत्प्रसादादविघ्नेन क्षिप्रं मुच्येय बन्धनात् ।<br>
अवेक्षस्व विशालाक्षि पादौ ते शरणं व्रजे ।। २६ ।।<br>
सर्वेषामेव बन्धानां मोक्षणं कर्तुमर्हसि ।<br>
ब्रह्मा विष्णुश्च रुद्रश्च चन्द्रसूर्याग्निमारुताः ।। २७ ।।<br>
अश्विनौ वसवश्चैव विश्वेसाध्यास्तथैव च ।<br>
मरुता सह पर्जन्यो धाता भूमिर्दिशो दश ।। २८ ।।<br>
गावो नक्षत्रवंशाश्च ग्रहा नद्यो ह्रदास्तथा ।<br>
सरितः सागराश्चैव नानाविद्याधरोरगाः ।। २९ ।।<br>
तथा नागाः सुपर्वाणो गन्धर्वाप्सरसां गणाः ।<br>
कृत्स्नं जगदिदं प्रोक्तं देव्या नामानुकीर्तनात् ।। 2.120.३० ।।<br>
देव्याः स्तवमिमं पुण्यं यः पठेत् सुसमाहितः ।<br>
सा तस्मै सप्तमे मासि वरमग्र्यं प्रयच्छति ।। ३१ ।।<br>
अष्टादशभुजा देवी दिव्याभरणभूषिता ।<br>
हारशोभितसर्वाङ्गी मुकुटोज्ज्वलभूषणा ।। ३२ ।।<br>
कात्यायनि स्तूयसे त्वं वरमग्र्यं प्रयच्छसि ।<br>
अतः स्तवीमि त्वां देवीं वरदे वामलोचने ।। ३३ ।।<br>
नमोऽस्तु ते महादेवि सुप्रीता मे सदा भव ।<br>
प्रयच्छ त्वं वरं ह्यायुः पुष्टिं चैव क्षमां धृतिम् ।। ३४ ।।<br>
बन्धनस्थो विमुच्येयं सत्यमेतद् भवेदिति ।<br>
वैशम्पायन उवाच<br>
एवं स्तुता महादेवी दुर्गा दुर्गपराक्रमा ।। ३५ ।।<br>
सांनिध्यं कल्पयामास अनिरुद्धस्य बन्धने ।<br>
अनिरुद्धहितार्थाय देवी शरणवत्सला ।। ३६ ।।<br>
बद्धं बाणपुरे वीरमनिरुद्धं व्यमोक्षयत् ।<br>
सान्त्वयामास तं वीरमनिरुद्धममर्षणम् ।। ३७ ।।<br>
पूजयामास तां वीरः सोऽनिरुद्धः प्रतापवान् ।<br>
प्रसादं दर्शयामास अनिरुद्धस्य बन्धने ।। ३८ ।।<br>
नागपाशेन बद्धस्य तस्योषाहृतचेतसः ।<br>
स्फोटयित्वा कराग्रेण पञ्जरं वज्रसंनिभम् ।। ३९ ।।<br>
रुद्धं बाणपुरे वीरं सानिरुद्धमभाषत ।<br>
सान्त्वयन्ती वचो देवी प्रसादाभिमुखी तदा ।। 2.120.४० ।।<br>
श्रीदेव्युवाच<br>
चक्रायुधो मोक्षयितानिरुद्ध त्वां बन्धनादाशु सहस्व कालम् ।<br>
छित्त्वा स बाणस्य सहस्रबाहुं पुरीं निजां नेष्यति दैत्यसूदनः ।। ४१ ।।<br>
ततोऽनिरुद्धः पुनरेव देवीं तुष्टाव हृष्टः शशिकान्तवक्त्रः ।<br>
अनिरुद्ध उवाच<br>
नमोऽस्तु ते देवि वरप्रदे शिवे नमोऽस्तु ते देवि सुरारिनाशिनि ।। ४२ ।।<br>
नमोऽस्तु ते कामचरे सदाशिवे नमोऽस्तु ते सर्वहितैषिणि प्रिये ।<br>
नमोऽस्तु ते भीतिकरि द्विषां सदा नमोऽस्तु ते बन्धनमोक्षकारिणि ।। ४३ ।।<br>
ब्रह्माणीन्द्राणि रुद्राणि भूतभव्यभवे शिवे । <br>
त्राहि मां सर्वभीतिभ्यो नारायणि नमोऽस्तु ते ।। ४४ ।।<br>
नमोऽस्तु ते जगन्नाथे प्रिये दान्ते महाव्रते ।<br>
भक्तिप्रिये जगन्मातः शैलपुत्रि वसुन्धरे ।। ४५ ।।<br>
त्राहि मां त्वं विशालाक्षि नारायणि नमोऽस्तु ते ।<br>
त्रायस्व सर्वदुःखेभ्यो दानवानां भयंकरि ।। ४६ ।।<br>
रुद्रप्रिये महाभागे भक्तानामार्तिनाशिनि ।<br>
नमामि शिरसा देवीं बन्धनस्थो विमोक्षितः ।। ४७ ।।<br>
वैशम्पायन उवाच<br>
आर्यास्तवमिदं पुण्यं यः पठेत् सुसमाहितः ।<br>
सर्वपापविनिर्मुक्तो विष्णुलोकं स गच्छति ।<br>
बन्धनस्थो विमुच्येत सत्यं व्यासवचो यथा ।। ४८ ।।<br>
इति श्रीमहाभारते खिलभागे हरिवंशे विष्णुपर्वणि अनिरुद्धकृत आर्यास्तवो नाम विंशत्यधिकशततमोऽध्यायः ।। १२० ।।<br>
<br>
