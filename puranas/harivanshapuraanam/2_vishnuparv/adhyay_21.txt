वैशम्पायन उवाच<br>
प्रदोषार्द्धे कदाचित् तु कृष्णे रतिपरायणे।<br>
त्रासयन् समदो गोष्ठमरिष्टः प्रत्यदृश्यत।।१।।<br>
निर्वाणाङ्गारमेघाभस्तीक्ष्णशृङ्गोऽर्कलोचनः ।<br>
क्षुरतीक्ष्णाग्रचरणः कालः काल इवापरः।।२।।<br>
लेलिहानः सनिष्पेषं जिह्वयोष्ठौ पुनः पुनः ।<br>
गर्विताविद्धलाङ्गूलः कठिनस्कन्धबन्धनः ।। ३ ।।<br>
ककुदोदग्रनिर्माणः प्रमाणाद् दुरतिक्रमः ।।<br>
शकृन्मूत्रोपलिप्ताङ्गो गवामुद्वेजनो भृशम्।।४।।<br>
महाकटिः स्थूलमुखो दृढजानुर्महोदरः ।<br>
विषाणावल्गितगतिर्लम्बता कण्ठचर्मणा ।।५।।<br>
गवारोहेषु चपलस्तरुघाताङ्किताननः ।।<br>
युद्धसञ्जाविषाणाग्रो द्विषद्वृषभसूदनः ।। ६ ।।<br>
अरिष्टो नाम हि गवामरिष्टो दारुणाकृतिः ।<br>
दैत्यो वृषभरूपेण गोष्ठान् विपरिधावति ।। ७ ।।<br>
पातयानो गवां गर्भान् दृप्तो गच्छत्यनार्तवम् ।<br>
भजमानश्च चपलो गृष्टीः सम्प्रचचार ह ।। ८ ।।<br>
शृङ्गप्रहरणो रौद्रः प्रहरन् गोषु दुर्मदः ।<br>
गोष्ठेषु न रतिं लेभे विना युद्धेन गोवृषः ।। ९ ।।<br>
कस्यचित् त्वथ कालस्य स वृषः केशवाग्रतः ।<br>
आजगाम बलोदग्रो वैवस्वतवशे स्थितः ।। 2.21.१० ।।<br>
स तत्र गास्तु प्रसभं बाधमानो मदोत्कटः ।<br>
चकार निर्वृषं गोष्ठं निर्वत्सशिशुपुङ्गवम् ।। ११ ।।<br>
एतस्मिन्नेव काले तु गावः कृष्णसमीपगाः ।<br>
त्रासयामास दुष्टात्मा वैवस्वतवशे स्थितः ।। १२ ।।<br>
सेन्द्राशनिरिवाम्भोदो नर्दमानो महासुरः ।<br>
तालशब्देन तं कृष्णः सिंहनादैश्च मोहयन् ।। १३ ।।<br>
अभ्यधावत गोविन्दो दैत्यं वृषभरूपिणम् ।<br>
स कृष्णं गोवृषो दृष्ट्वा हृष्टलाङ्गूललोचनः ।। १४ ।।<br>
रोषितस्तालशब्देन युद्धाकाङ्क्षी ननर्द ह ।<br>
तमापतन्तं दुर्वृत्तं दृष्ट्वा वृषभरूपिणम् ।<br>
तस्मात् स्थानान्न व्यचलत् कृष्णो गिरिरिवाचलः ।। १५ ।।<br>
स कुक्षौ वृषभो दृष्टिं प्रणिधाय धृताननः ।<br>
कृष्णस्य निधनाकाङ्क्षी तूर्णमभ्युत्पपात ह ।। १६ ।।<br>
तमापतन्तं वेगेन प्रतिजग्राह दुर्द्धरम्।<br>
कृष्णः कृष्णाञ्जननिभो वृषं प्रति वृषोपमः ।। १७ ।।<br>
स संसक्तस्तु कृष्णो वै वृषेणेव महावृषः ।<br>
मुमोच वक्त्रजं फेनं नस्तश्चाथ सशब्दवत् ।। १८ ।।<br>
तावन्योन्यावरुद्धाङ्गौ युद्धे कृष्णवृषावुभौ ।<br>
रेजतुर्मेघसमये संसक्ताविव तोयदौ ।। १९ ।।<br>
तस्य दर्पबलं हत्वा कृत्वा शृङ्गान्तरे पदम् ।<br>
आपीडयदरिष्टस्य कण्ठं क्लिन्नमिवाम्बरम् ।। 2.21.२० ।।<br>
शृङ्गं चास्य पुनः सव्यमुत्पाट्य यमदण्डवत् ।<br>
तेनैव प्राहरद् वक्त्रे स ममार भृशं हतः ।। २१ ।।<br>
स भिन्नशृङ्गो भग्नास्यो भग्नस्कन्धश्च दानवः ।<br>
पपात रुधिरोद्गारी साम्बुधार इवाम्बुदः ।। २२ ।।<br>
गोविन्देन हतं दृष्ट्वा दृप्तं वृषभदानवम् ।<br>
साधु साध्विति भूतानि तत्कर्मास्याभितुष्टुवुः ।। २३<br>
स चोपेन्द्रो वृषं हत्वा कान्तचन्द्रे निशामुखे ।<br>
अरविन्दाभनयनः पुनरेव ररास ह ।। २४ ।।<br>
तेऽपि गोवृत्तयः सर्वे कृष्णं कमललोचनम्।<br>
उपासांचक्रिरे हृष्टाः सर्वे शक्रमिवामराः ।। २५ ।।<br>
इति श्रीमहाभारते खिलभागे हरिवंशे विष्णुपर्वणि वृषभासुरवधे एकविंशोऽध्यायः ।। २१ ।।<br>
<br>
