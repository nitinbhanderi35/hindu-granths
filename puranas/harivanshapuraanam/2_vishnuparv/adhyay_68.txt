वैशम्पायन उवाच<br>
ततो जिगमिषुं तत्र नारदं मुनिसत्तमम् ।<br>
प्रोवाच भगवान् विष्णुरप्रमेयपराक्रमः ।। १ ।।<br>
महर्षे धर्मतत्त्वज्ञ स्वर्गं गत्वा त्वयानघ ।<br>
दृष्ट्वा सदस्यान् देवस्य त्रिपुरघ्नस्य धीमतः ।। २ ।।<br>
अनाज्ञया मद्वचनाद् विज्ञाप्यः पाकशासनः ।<br>
सम्भावयित्वा भ्रातृत्वं पौराणं वेत्सि यन्मुने ।। ३ ।।<br>
यमस्राक्षीन्मुनिश्रेष्ठो भगवान् कश्यपस्तरुम् ।<br>
पारिजातं पुरादित्याः सुखार्थं धर्मसत्तमः ।। ४ ।।<br>
स पुण्यमतिसौभाग्यं ददाति तरुसत्तमः ।<br>
तव दत्तं पुरा दानं व्रतेन तरुमुत्तमम् ।। ५ ।।<br>
देवीभिर्धर्मनित्याभिर्धर्मार्थममरोत्तम ।<br>
दत्तं श्रुत्वाभिकाङ्क्षन्ति दातुं पत्न्यो मम प्रभो ।। ६ ।।<br>
पुण्यार्थं दानधर्मार्थं मम प्रीत्यर्थमेव च ।<br>
आनाययद् द्वारवतीं पारिजातं महाद्रुमम् ।। ७ ।।<br>
दत्ते दाने पुनः स्वर्गं तरुं त्वं नेतुमर्हसि ।<br>
स वाच्य एवं भगवान् बलभिद् भगवंस्त्वया ।। ८ ।।<br>
तथा तथा प्रयत्नश्च कार्योऽस्मिन्मुनिसत्तम ।<br>
यथा तरुवरं दद्यात् पारिजातं सुरेश्वरः ।। ९ ।।<br>
तत्र दूतगुणं तावत् पश्यामस्ते तपोधन ।<br>
सम्भाव्या सर्वकृत्यानां सम्पद्धि त्वयि मे मता ।। 2.68.१० ।।<br>
एवं नारायणेनोक्तो नारदो भगवानृषिः ।<br>
प्रहस्योवाच केशिघ्नमिदं वाक्यं तपोधनः ।। ११ ।।<br>
बाढमेवं प्रवक्ष्यामि यदुमुख्य सुरेश्वरम् ।<br>
न तु दास्यति देवेन्द्रः पारिजातं कथंचन ।। १२ ।।<br>
मन्दरं पर्वतश्रेष्ठं दानवैस्त्रिदशैस्तथा ।<br>
निक्षिप्य तोयधौ पूर्वं पारिजातः समाहृतः ।। १३ ।।<br>
मन्दरात् पर्वतश्रेष्ठान्नयितुं प्रेषितः पुरा ।<br>
पारिजातं हरेणापि लोककर्त्रा जनार्दन ।। १४ ।।<br>
स्वयं विज्ञापितो गत्वा ततः शक्रेण शङ्करः ।<br>
आक्रीडद्रुम उद्याने शच्याः स्यादिति याचितः ।। १५।।<br>
तथास्त्विति वरो दत्तो महादेवेन चानघ ।<br>
न च नीतः पारिजातो मन्दरं चित्रकन्दरम् ।। १६ ।।<br>
क्रीडावृक्षः स शच्येति व्यपदेशेन मोक्षितः ।<br>
महेन्द्रेण महाबाहो पारिजातस्ततः पुरा ।। १७ ।।<br>
प्रियार्थमुमया साक्षात् पारिजातवनं हरः ।<br>
गव्यूतिशतविस्तीर्णं मन्दरस्यैव कन्दरम् ।। १८ ।।<br>
न तत्र सूर्यभाः कृष्ण प्रविशन्ति नगोत्तमे ।<br>
न च चन्द्रप्रभा शीता नैव कृष्ण सदागतिः ।। १९ ।।<br>
शीतोष्णे कृतस्तत्र शैलपुत्र्या भवन्ति हि ।<br>
स्वयंप्रभं वनं तद्धि महादेवस्य तेजसा ।। 2.68.२० ।।<br>
वर्जयित्वा महादेवौ सगणौ यदुनन्दन ।<br>
मां चान्यस्तद्वनं दिव्यं न प्रयाति कथंचन ।। २१ ।।<br>
स्रवन्ति तत्र वार्ष्णेय पारिजाताः समन्ततः ।<br>
सर्वरत्नानि मुख्यानि मनसा काङ्क्षितानि वै ।। २२ ।।<br>
गणास्तान्युपभुञ्जन्ति प्रवराणां महात्मनाम् ।<br>
आज्ञया देवदेवस्य लोकनाथस्य केशव ।। २३ ।।<br>
पारिजाताद् बहुगुणं फलं तेषां तथा वनम् ।<br>
अभिमानं प्रभाश्चैव गुणा भूरिगुणास्तथा ।। २४ ।।<br>
मूर्तिमन्तश्च ते वृक्षाः सोमं देवं वृषध्वजम् ।<br>
उपतिष्ठन्ति सततं प्रवरैः सह केशव ।। २५ ।।<br>
रौद्रेण तेजसा जुष्टा दुःखैर्हीनाः सुखान्विताः ।<br>
तरवो मन्दरे ते हि दयिताः शैलकन्यया ।। २६ ।।<br>
प्रविवेशान्धको नाम घोरस्तत्र महाबलः ।<br>
दैतेयो वरदानेन दर्पितः पापनिश्चयः ।।२७ ।।<br>
स हतो देवदेवेन हरेणामित्रघातिना ।<br>
अवध्यः सर्वभूतानां वृत्राद् दशगुणं बली ।। २८ ।।<br>
एवं दुःखं न ते देव पारिजातं प्रदास्यति ।<br>
पुष्कराक्ष सहस्राक्षः सत्यमेतद् ब्रवीमि ते ।। २९ ।।<br>
सततं सहितो देव्या शच्या स हि वरद्रुमः ।<br>
सर्वकामप्रदः कृष्ण तथेन्द्राय महौजसे ।। 2.68.३० ।।<br>
श्रीभगवानुवाच<br>
मुने तद् युज्यते साधु महादेवेन धीमता ।<br>
यच्छचीकारणं कृत्वा न नीतः स तरुः पुरा ।। ३१ ।।<br>
स ज्येष्ठः सर्वभूतानां लोककृत् प्रभवोऽव्ययः ।<br>
पारावर्यस्य सदृशं कृतवानिति मे मतिः ।। ३२ ।।<br>
अहं यवीयान् देवस्य सर्वथा बलघातिनः ।<br>
लालनीयश्च भगवञ्जयन्त इव सत्तम ।। ३३ ।।<br>
सर्वथा भगवांस्तावदुपायैर्बहुविस्तरैः ।<br>
करोतु यत्नं प्रीत्यर्थं शक्तो ह्यसि तपोधन ।। ३४ ।।<br>
मया मुने प्रतिज्ञातं पुण्यार्थं सत्यभामया ।<br>
स्वर्गादिहानयिष्यामि पारिजातमिति प्रभो ।। ३५ ।।<br>
मया तदनृतं कर्तुं कथं शक्यं तपोधन ।<br>
नानृतं हि वचो विप्र प्रोक्तं पूर्वं मयानघ ।। ३६ ।।<br>
मयि भग्नप्रतिज्ञे वै लोकानां विप्लवो भवेत् ।<br>
यन्मया हि मुनिश्रेष्ठ लोकधर्मा गुणान्विताः ।<br>
परिधार्याः स्थितौ सर्वे स कथं ह्यनृतं वदेत् ।। ३७।।<br>
न देवगन्धर्वगणा न राक्षसा<br>
न चासुरा नैव च यक्षपन्नगाः ।<br>
मम प्रतिज्ञामपहन्तुमुद्यता<br>
मुने समर्थाः खलु भद्रमस्तु ते ।। ३८ ।।<br>
स पारिजातं यदि न प्रदास्यति<br>
प्रयाच्यमानो भवतामरेश्वरः ।<br>
ततः शचीव्यामृदितानुलेपने<br>
गदां विमोक्ष्यामि पुरंदरोरसि ।। ३९ ।।<br>
इति प्रवाच्यो यदि सामपूर्वकं<br>
प्रयाच्यमानो न तरुं प्रयच्छति ।<br>
सुनिश्चयं मद्गमनाय सर्वथा<br>
त्वयापि कार्यः खलु तत्र निश्चयः ।। 2.68.४० ।।<br>
इति श्रीमहाभारते खिलभागे हरिवंशे विष्णुपर्वणि पारिजातहरणे नारदकृष्णभाषणे अष्टषष्टितमोऽध्यायः ।। ६८ ।।<br>
<br>
