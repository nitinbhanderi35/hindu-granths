वैशम्पायन उवाच<br>
एवमालोकयानः स द्वारकां वृषभेक्षणः ।<br>
अपश्यत्स्वगृहं कृष्णः प्रासादशतशोभितम् ।। १ ।<br>
मणिस्तम्भसहस्राणामयुतैर्विवृतं शतैः ।<br>
तोरणैर्ज्वलनप्रख्यैर्मणिविद्रुमराजतैः ।। २ ।।<br>
तत्र तत्र प्रभासद्भिश्चित्रकाञ्चनवेदिकैः ।<br>
प्रासादस्तत्र सुमहान् कृष्णोपस्थानिकोऽभवत्।। ३ ।<br>
स्फाटिकस्तम्भविवृतो विस्तीर्णः सर्वकाञ्चनः ।<br>
पद्माकुलजलोपेता रक्तसौगन्धिकोत्पलाः ।। ४ ।।<br>
मणिहेमनिभाश्चित्रा रत्नसोपानभूषिताः ।<br>
मत्तबर्हिणजुष्टाश्च कोकिलैश्च सदामदैः ।। ५ ।।<br>
बभूवुः परमोपेता वाप्यश्च विकचोत्पलाः ।<br>
विश्वकर्मकृतः शैलः प्राकारस्तस्य वेश्मनः ।। ६ ।।<br>
व्यक्तकिष्कुशतोत्सेधः परिखापरिवेष्टितः ।<br>
तद् गृहं वृष्णिसिंहस्य निर्मितं विश्वकर्मणा ।। ७ ।<br>
महेन्द्रसदृशं वेश्म समन्तादर्धयोजनम् ।<br>
ततस्तं पाण्डुरं शौरिर्मूर्ध्नि तिष्ठन् गरुत्मतः ।। ८ ।।<br>
प्रीतः शङ्खमुपाध्मासीद् द्विषतां रोमहर्षणम् ।<br>
तस्य शङ्खस्य शब्देन सागरश्चुक्षुभे भृशम्।<br>
ररास च नभः कृत्स्नं तच्चित्रमभवत् तदा ।। ९ ।।<br>
पाञ्चजन्यस्य निर्घोषं संश्रुत्य कुकुरान्धकाः ।<br>
विशोकाः समपद्यन्त गरुडस्य च दर्शनात् ।। 2.99.१० ।।<br>
शङ्खचक्रगदापाणिं गरुडस्योपरि स्थितम् ।<br>
दृष्ट्वा जहृषिरे पौरा भास्करोपमतेजसम् ।। ११ ।।<br>
ततस्तूर्यप्रणादश्च भेरीणां च महास्वनाः ।<br>
जज्ञिरे सिंहनादाश्च सर्वेषां पुरवासिनाम् ।। १२ ।।<br>
ततस्ते सर्वदाशार्हाः सर्वे च कुकुरान्धकाः ।<br>
प्रीयमाणाः समाजग्मुरालोक्य मधुसूदनम् ।। १३ ।।<br>
वासुदेवं पुरस्कृत्य शङ्खतूर्यरवैः  सह ।<br>
उग्रसेनो ययौ राजा वसुदेवनिवेशनम् ।। १४ ।।<br>
आनन्दिनी पर्यचरत् स्वेषु वेष्मसु देवकी ।<br>
रोहिणी च यशोदा च आहुकस्य च याः स्त्रियः ।। १५ ।।<br>
ततः कृष्णः सुपर्णेन स्वं निवेशनमभ्यगात् ।<br>
चचार च यथोद्देशमीश्वरानुचरो हरिः ।। १६ ।।<br>
अवतीर्य गृहद्वारि कृष्णस्तु यदुनन्दनः ।<br>
यथार्हं पूजयामास यादवान् यादवर्षभः ।। १७।।<br>
रामाहुकगदाक्रूरप्रद्युम्नादिभिरर्चितः ।<br>
प्रविवेश गृहं शौरिरादाय मणिपर्वतम् ।। १८।।<br>
तं च शक्रस्य दयितं पारिजातं महाद्रुमम् ।<br>
प्रवेशयामास गृहं प्रद्युम्नो रुक्मिणीसुतः ।। १९ ।।<br>
तेऽन्योन्यं ददृशुर्वीरा देहबन्धानमानुषान् ।<br>
पारिजातप्रभावेण ततो मुमुदिरे जनाः ।। 2.99.२० ।।<br>
तैः स्तूयमानो गोविन्दः प्रहृष्टैर्यादवर्षभैः ।<br>
प्रविवेश गृहं श्रीमान् विहितं विश्वकर्मणा ।। २१ ।।<br>
ततोऽन्तःपुरमध्ये तं सशृङ्गमणिपर्वतम् ।<br>
न्यवेशयदमेयात्मा वृष्णिभिः सहितोऽच्युतः ।। २२ ।।<br>
तं च दिव्यं द्रुमश्रेष्ठं पारिजातममित्रजित्।<br>
अर्च्यमर्चितमव्यग्रमिष्टे देशे न्यवेशयत् ।। २३ ।।<br>
अनुज्ञाप्य ततो ज्ञातीन् केशवः परवीरहा ।<br>
ताः स्त्रियः पूजयामास संहृता नरकेण याः ।। २४ ।।<br>
वस्त्रैराभरणैर्दिव्यैर्दासीभिर्धनसंचयैः ।<br>
हारैश्चन्द्राशुसंकाशैर्मणिभिश्च महाप्रभैः ।। २५ ।।<br>
पूर्वमभ्यर्चिताश्चैव वसुदेवेन ताः स्त्रियः ।<br>
देवक्या सह रोहिण्यां रेवत्या चाहुकेन च ।। २६ ।।<br>
सत्यभामोत्तमा स्त्रीणां सौभाग्येनाभवत्तदा ।<br>
कुटुम्बस्येश्वरी त्वासीद्रुक्मिणी भीष्मकात्मजा।।२७।।<br>
तासां यथार्हहर्म्याणि प्रासादशिखराणि च ।<br>
आदिदेश गृहान्कृष्णः पारिबर्हांश्च पुष्कलान् ।। २८ ।।<br>
इति श्रीमहाभारते खिलभागे हरिवंशे विष्णुपर्वणि द्वारकाप्रवेशनं नाम नवनवतितमोऽध्यायः ।। ९९ ।।<br>
<br>
