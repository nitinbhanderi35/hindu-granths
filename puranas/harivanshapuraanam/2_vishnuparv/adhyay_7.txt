वैशम्पायन उवाच<br>
काले गच्छति तौ सौम्यौ दारकौ कृतनामकौ ।<br>
कृष्णसंकर्षणौ चोभौ रिङ्गिणौ समपद्यताम् ।। १ ।।<br>
तावन्योन्यगतौ बालौ बाल्यादेवैकतां गतौ ।<br>
एकमूर्तिधरौ कान्तौ बालचन्द्रार्कवर्चसौ ।। २ ।।<br>
एकनिर्माणनिर्मुक्तावेकशय्यासनाशनौ ।<br>
एकवेषधरावेकं पुष्यमाणौ शिशुव्रतम् ।। ३ ।।<br>
एककार्यान्तरगतावेकदेहौ द्विधाकृतौ ।<br>
एकचर्यौ महावीर्यावेकस्य शिशुतां गतौ ।। ४ ।।<br>
एकप्रमाणौ लोकानां देववृत्तान्तमानुषौ ।<br>
कृत्स्नस्य जगतो गोपौ संवृत्तौ गोपदारकौ ।। ५ ।।<br>
अन्योन्यव्यतिषक्ताभिः क्रीडाभिरभिशोभितौ ।<br>
अन्योन्यकिरणग्रस्तौ चन्द्रसूर्याविवाम्बरे ।। ६ ।।<br>
विसर्पन्तौ तु सर्वत्र सर्पभोगभुजावुभौ ।<br>
रेजतुः पांसुदिग्धाङ्गौ दृप्तौ कलभकाविव ।। ७ ।।<br>
क्वचिद् भस्मप्रदीप्ताङ्गौ करीषप्रोक्षितौ क्वचित्।<br>
तौ तत्र पर्यधावेतां कुमाराविव पावकी ।। ८ ।।<br>
क्वचिज्जानुभिरुद्घृष्टैः सर्पमाणौ विरेजतुः ।<br>
क्रीडन्तौ वत्सशालासु शकृद्दिग्धाङ्गमूर्धजौ ।। ९ ।।<br>
शुशुभाते श्रिया जुष्टावानन्दजननौ पितुः ।<br>
जनं च विप्रकुर्वाणौ विहसन्तौ क्वचित्क्वचित्।। 2.7.१० ।।<br>
तौ तत्र कौतूहलिनौ मूर्धजव्याकुलेक्षणौ ।<br>
रेजतुश्चन्द्रवदनौ दारकौ सुकुमारकौ ।। ११ ।।<br>
अतिप्रसक्तौ तौ दृष्ट्वा सर्वव्रजविचारिणौ ।<br>
नाशकत् तौ वारयितुं नन्दगोपः सुदुर्मदौ ।। १२ ।।<br>
ततो यशोदा संक्रुद्धा कृष्णं कमललोचनम् ।<br>
आनाय्य शकटीमूले भर्त्सयन्ती पुनः पुनः ।। १३ ।।<br>
दाम्ना चैवोदरे बद्ध्वा प्रत्यबन्धदुलूखले ।<br>
यदि शक्तोऽसि गच्छेति तमुक्त्वा कर्म साकरोत्।।१४।।<br>
व्यग्रायां तु यशोदायां निर्जगाम ततोऽङ्गणात् ।<br>
शिशुलीलां ततः कुर्वन्कृष्णो विस्मापयन्व्रजम्।<br>
सोऽङ्गणान्निःसृतः कृष्णः कर्षमाण उलूखलम्।। १५ ।।<br>
यमलाभ्यां प्रवृद्धाभ्यामर्जुनाभ्यां चरन् वने ।<br>
मध्यान्निश्चक्राम तयोः कर्षमाण उलूखलम् ।। १६ ।।<br>
तत्तस्य कर्षतो बद्धं तिर्यग्गतमुलूखलम् ।<br>
लग्नं ताभ्यां समूलाभ्यामर्जुनाभ्यां चकर्ष च ।। १७ ।।<br>
तावर्जुनौ कृष्यमाणौ तेन बालेन रंहसा ।<br>
समूलविटपौ भग्नौ स तु मध्ये जहास वै ।। १८ ।।<br>
निदर्शनार्थं गोपानां दिव्यं स्वबलमास्थितः ।<br>
तद्दाम तस्य बालस्य प्रभावादभवद् दृढम् ।। १९ ।।<br>
यमुनातीरमार्गस्था गोप्यस्तं ददृशुः शिशुम् ।<br>
क्रन्दन्योर् विस्मयन्त्यश्च यशोदां ययुरङ्गनाः ।। 2.7.२० ।।<br>
तास्तु सम्भ्रान्तवदना यशोदामूचुरङ्गनाः ।<br>
एह्यागच्छ यशोदे त्वं सम्भ्रमात् किं विलम्बसे ।।२१।।<br>
यौ तावर्जुनवृक्षौ तु व्रजे सत्योपयाचनौ ।<br>
पुत्रस्योपरि तावेतौ पतितौ ते महीरुहौ ।। २२ ।।<br>
दृढेन दाम्ना तत्रैव बद्धो वत्स इवोदरे ।<br>
जहास वृक्षयोर्मध्ये तव पुत्रः स बालकः ।। २३ ।।<br>
उत्तिष्ठ  गच्छ दुर्मेधे मूढे पण्डितमानिनि ।<br>
पुत्रमानय जीवन्तं मुक्तं मृत्युमुखादिव ।। २४ ।।<br>
सा भीता सहसोत्थाय हाहाकारं प्रकुर्वती ।<br>
तं देशमगमद् यत्र पातितौ तावुभौ द्रुमौ ।। २५ ।।<br>
सा ददर्श तयोर्मध्ये द्रुमयोरात्मजं शिशुम्।<br>
दाम्ना निबद्धमुदरे कर्षमाणमुलूखलम्। २६ ।।<br>
सगोपीगोपवृद्धश्च समुवाच व्रजस्तदा ।<br>
पर्यागच्छन्त ते द्रष्टुं गोपेषु महदद्भुतम् ।। २७ ।।<br>
जजल्पुस्ते यथाकामं गोपा वनविचारिणः ।<br>
केनेमौ पातितौ वृक्षौ घोषस्यायतनोपमौ । २८ ।।<br>
विना वातं विना वर्षं विद्यत्प्रपतनं विना ।<br>
विना हस्तिकृतं दोष केनेमौ पातितौ द्रुमौ ।। २९।।<br>
अहो बत न शोभेतां विमूलावर्जुनाविमौ ।<br>
भूमौ निपतितौ वृक्षौ वितोयौ जलदाविव ।। 2.7.३० ।।<br>
यदीमौ घोषरचितौ घोषकल्याणकारिणौ ।<br>
नन्दगोप प्रसन्नौ ते द्रुमावेवं गतावपि ।<br>
यच्च ते दारको मुक्तो विपुलाभ्यामपि क्षितौ ।। ३१ ।।<br>
औत्पातिकमिदं घोषे तृतीयं वर्तते त्विह ।<br>
पूतनाया विनाशश्च द्रुमयोः शकटस्य च ।। ३२ ।।<br>
अस्मिन् स्थाने च वासोऽयं घोषस्यास्य न युज्यते ।<br>
उत्पाता ह्यत्र दृश्यन्ते कथयन्तो न शोभनम् ।। ३३ ।।<br>
नन्दगोपस्तु सहसा मुक्त्वा कृष्णमुलूखलात् ।<br>
निवेश्य चाङ्के सुचिरं मृतं पुनरिवागतम् ।। ३४ ।।<br>
नातृप्यत् प्रेक्षमाणो वै कृष्णं कमललोचनम् ।<br>
ततो यशोदां गर्हन् वै नन्दगोपो विवेश ह ।।३५ ।।<br>
स च गोपजनः सर्वो व्रजमेव जगाम ह ।<br>
स च तेनैव नाम्ना तु कृष्णो वै दामबन्धनात् ।<br>
गोष्ठे दामोदर इति गोपीभिः परिगीयते ।। ३६ ।।<br>
एतदाश्चर्यभूतं हि बालस्यासीद् विचेष्टितम् ।<br>
कृष्णस्य भरतश्रेष्ठ घोषे निवसतस्तदा ।। ३७ ।।<br>
इति श्रीमहाभारते खिलमागे हरिवंशे विष्णुपर्वणि शिशुचर्यायां यमलार्जुनभङ्गो नाम सप्तमोऽध्यायः ।। ७ ।।<br>
<br>
