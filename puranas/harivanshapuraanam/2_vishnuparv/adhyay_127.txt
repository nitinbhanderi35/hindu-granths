वैशम्पायन उवाच<br>
एवं वरान् बहून् प्राप्य बाणः प्रीतमनाऽभवत् ।<br>
जगाम सह रुद्रेण महाकालत्वमागतः ॥ १ ॥<br>
वासुदेवोऽपि बहुधा नारदं पर्यपृच्छत ।<br>
क्वानिरुद्धोऽस्ति भगवन्संयतो नागबन्धनैः ॥ २ ॥<br>
श्रोतुमिच्छामि तत्त्वेन स्नेहक्लिन्नं हि मे मनः ।<br>
अनिरुद्धे हृते वीरे क्षुभिता द्वारका पुरी ॥ ३ ॥<br>
शीघ्रं तं मोक्षयिष्यामो यदर्थं वयमागताः ।<br>
अद्य तं नष्टशत्रुं वै द्रष्टुमिच्छामहे वयम् ॥ ४ ॥<br>
स प्रदेशस्तु भगवन् विदितस्तव सुव्रत ।<br>
एवमुक्तस्तु कृष्णेन नारदः प्रत्यभाषत ॥ ५॥<br>
कन्यापुरे कुमारोऽसौ बद्धो नागैश्च माधव ।<br>
एतस्मिन्नन्तरे शीघ्रं चित्रलेखा ह्युपस्थिता ॥ ६ ॥<br>
बाणस्योत्तमशर्वस्य दैत्येन्द्रस्य महात्मनः ।<br>
इदमन्तःपुरं देव प्रविशस्व यथासुखम् ॥ ७ ॥<br>
ततः प्रविष्टास्ते सर्वे ह्यनिरुद्धस्य मोक्षणे ।<br>
बलः सुपर्णः कृष्णस्तु प्रद्युम्नो नारदस्तथा ॥ ८ ॥<br>
ततो दृष्ट्वैव गरुडं येऽनिरुद्धशरीरगाः ।<br>
शररूपा महासर्पा वेष्टयित्वा तनुं स्थिताः  ९ ॥<br>
ते सर्वे सहसा देहात् तस्य निःसृत्य भोगिनः ।<br>
क्षितिं समभिवर्तित्वा प्रकृत्यावस्थिताः शराः ॥ 2.127.१० ॥<br>
दृष्टः स्पृष्टश्च कृष्णेन सोऽनिरुद्धो महायशाः ।<br>
स्थितः प्रीतमना भूत्वा प्राञ्जलिर्वाक्यमब्रवीत् ॥ ११ ॥<br>
अनिरुद्ध उवाच<br>
देवदेव सदा युद्धे जेता त्वमसि केशव ।<br>
न शक्तः प्रमुखे स्थातुं साक्षादपि शतक्रतुः ॥ १२ ॥<br>
ततो महाबलं देवं बलभद्रं यशस्विनम् ।<br>
अभिवादयते हृष्टः सोऽनिरुद्धो महामनाः ॥ १३ ॥<br>
माधवं च महात्मानमभिवाद्य कृताञ्जलिः ।<br>
खगोत्तमं महावीर्यं सुपर्णमभिवाद्य च ॥ १४ ॥<br>
ततो मकरकेतुं च चित्रबाणधरं प्रभुम् ।<br>
पितरं सोऽभ्युपागम्य प्रद्युम्नमभिवादयत् ॥ १५ ॥<br>
सखीगणधृता चैव सा चोषा भवने स्थिता ।<br>
बलं चातिबलं चैव वासुदेवं सुदुर्जयम् ॥ १६ ॥<br>
असंख्यातगतिं चैव सुपर्णमभिवाद्य च ।<br>
पुष्पबाणधरं चैव लज्जमानाभ्यवादयत् ॥ १७ ॥<br>
ततः शक्रस्य वचनान्नारदः परमद्युतिः ।<br>
वासुदेवसमीपं स प्रहसन् पुनरागतः ॥ १८ ॥<br>
वर्द्धापयति तं देवं गोविन्दं शत्रुसूदनम् ।<br>
दिष्ट्या वर्द्धसि गोविन्द अनिरुद्धसमागमात् ॥ १९ ॥<br>
ततोऽनिरुद्धसहिता नारदं प्रणताः स्थिताः ।<br>
आशीर्भिर्वर्द्धयित्वा च देवर्षिः कृष्णमब्रवीत् ॥ 2.127.२० ॥<br>
अनिरुद्धस्य वीर्याख्यो विवाहः क्रियतां विभो ।<br>
जम्बूलमालिकां द्रष्टुं श्रद्धा हि मम जायते ॥ २१ ॥<br>
ततः प्रहसिताः सर्वे नारदस्य वचःश्रवात् ।<br>
कृष्णः प्रोवाच भगवन्क्रियतामाशु मा चिरम् ॥ २२ ॥<br>
एतस्मिन्नन्तरे तात कुम्भाण्डः समुपस्थितः ।<br>
वैवाहिकांस्तु सम्भारान्गृह्य कृष्णं नमस्य तु ॥ २३ ॥<br>
कुम्भाण्ड उवाच<br>
कृष्ण कृष्ण महाबाहो भव त्वमभयप्रदः ।<br>
शरणागतोऽस्मि देवेश प्रसीदैषोऽञ्जलिस्तव ॥ २४ ॥<br>
नारदस्य वचः श्रुत्वा सर्वं प्रागेव चाच्युतः ।<br>
अभयं यच्छते तस्मै कुम्भाण्डाय महात्मने ॥ २५ ॥<br>
कुम्भाण्ड मन्त्रिणां श्रेष्ठ प्रीतोऽस्मि तव सुव्रत ।<br>
सुकृतं ते विजानामि राष्ट्रिकोऽस्तु भवानिह ॥ २६ ॥<br>
सज्ञातिपक्षः सुसुखी निर्वृतोऽस्तु भवानिह ।<br>
राज्यं च ते मया दत्तं चिरं जीव ममाश्रयात् ॥ २७ ॥<br>
एवं दत्त्वा राज्यमस्मै कुम्भाण्डाय महात्मने ।<br>
विवाहमकरोत् तस्यानिरुद्धस्य जनार्दनः ।<br>
ततस्तु भगवान् वह्निस्तत्र स्वयमुपस्थितः ॥ २८ ॥<br>
स विवाहोऽनिरुद्धस्य नक्षत्रे च शुभेऽभवत् ।<br>
ततोऽप्सरोगणश्चैव कौतुकं कर्तुमुद्यतः ॥ २९ ॥<br>
स्नातस्त्वलंकृतस्तत्र सोऽनिरुद्धः स्वभार्यया ।<br>
ततः स्निग्धैः शुभैर्वाक्यैर्गन्धर्वाश्च जगुस्तदा ॥ 2.127.३० ॥<br>
नृत्यन्त्यप्सरसश्चैव विवाहमुपशोभयन् ।<br>
ततो निर्वर्तयित्वा तु विवाहं शत्रुसूदनः ॥ ३१ ॥<br>
अनिरुद्धस्य सुप्रज्ञः सर्वैर्देवगणैर्वृतः ।<br>
आमन्त्र्य वरदं तत्र रुद्रं देवनमस्कृतम् ॥ ३२ ॥<br>
चकार गमने बुद्धिं कृष्णः परपुरंजयः ।<br>
द्वारकाभिमुखं कृष्णं ज्ञात्वा शत्रुनिषूदनम् ॥ ३३ ॥<br>
कुम्भाण्डो वचनं प्राह प्राञ्जलिर्मधुसूदनम् ।<br>
बाणस्य गावस्तिष्ठन्ति हस्ते तु वरुणस्य वै ॥ ३४ ॥<br>
यासाममृतकल्पं वै क्षीरं क्षरति माधव ।<br>
तत् पीत्वातिबलश्चैव नरो भवति दुर्जयः ॥ ३५ ॥<br>
कुम्भाण्डेनैवमाख्याते हरिः प्रीतमनास्तदा ।<br>
गमनाय मतिं चक्रे गन्तव्यमिति निश्चयम् ॥ ३६ ॥<br>
ततस्तु भगवान्ब्रह्मा वर्धाप्य स तु केशवम् ।<br>
जगाम ब्रह्मलोकं स वृतः स्वभवनालयैः ॥ ३७ ॥<br>
इन्द्रो मरुद्गणयुतो द्वारकाभिमुखो ययौ ।<br>
ततः कृष्णस्ततः सर्वे गच्छन्ति जयकाङ्क्षिणः ॥ ३८ ॥<br>
वाहनेन मयूरेण सखीभिः परिवारिता ।<br>
द्वारकाभिमुखी ह्यूषा देव्या प्रस्थापिता ययौ ॥ ३९<br>
ततो बलश्च कृष्णश्च प्रद्युम्नश्च महाबलः ।<br>
आरूढवन्तो गरुडमनिरुद्धश्च वीर्यवान् ॥ 2.127.४० ॥<br>
प्रस्थितश्च स तेजस्वी गरुडः पततां वरः ।<br>
उन्मूलयंस्तरुगणान् कम्पयंश्चापि मेदिनीम् ॥ ४१ ॥<br>
आकुलाश्च दिशः सर्वा रेणुध्वस्तमिवाम्बरम् ।<br>
गरुडे सम्प्रयातेऽभून्मन्दरश्मिर्दिवाकरः ॥ ४२ ॥<br>
ततस्ते दीर्घमध्वानं प्रययुः पुरुषर्षभाः ।<br>
आरुह्य गरुडं सर्वे जित्वा बाणं महौजसम् ॥ ४३ ॥<br>
ततोऽम्बरतलस्थास्ते वारुणीं दिशमास्थिताः ।<br>
अपश्यन्त महात्मानो गावो दिव्यपयःप्रदाः ।<br>
वेलावनविचारिण्यो नानावर्णाः सहस्रशः ॥ ४४ ॥<br>
अवज्ञाय तदा रूपं कुम्भाण्डवचनाश्रयात् ।<br>
कृष्णः प्रहरतां श्रेष्ठस्तत्त्वतोऽर्थविशारदः ॥ ४५ ॥<br>
निशम्य बाणगावस्तु तासु चक्रे मनस्तदा ।<br>
आस्थितो गरुडं प्राह स तु लोकादिरव्ययः ॥ ४६ ॥<br>
श्रीकृष्ण उवाच<br>
वैनतेय प्रयाहि त्वं यत्र बाणस्य गोधनम् ।<br>
यासां पीत्वा किल क्षीरममृतत्वमवाप्नुयात् ॥ ४७ ॥<br>
आह मां सत्यभामा च बाणगावो ममानय ।<br>
यासां पीत्वा किल क्षीरं न जीर्यन्ति महासुराः ॥ ४८ ॥<br>
विजराश्च जरां त्यक्त्वा भवन्ति किल जन्तवः ।<br>
ता आनयस्व भद्रं ते यदि धर्मो न लुप्यते ॥ ४९ ॥<br>
अथवा कार्यलोपो वै मैव तासु मनः कृथाः ।<br>
इति मामब्रवीत् सत्या ताश्चैता विदिता मम ॥ 2.127.५० ॥<br>
गरुड उवाच<br>
<sup id="cite_ref-1" class="reference"><a href="#cite_note-1">[१]</a></sup>दृश्यन्ते गाव एतास्ता दृष्ट्वा मां वरुणालयम् ।<br>
विशन्ति सहसा सर्वाः कार्यमत्र विधीयताम् ॥ ५१ ॥<br>
इत्युक्त्वा चैव गरुडः पक्षवातेन सागरम् ।<br>
सहसा क्षोभयित्वा च विवेश वरुणालयम् ॥ ५२ ॥<br>
दृष्ट्वा जवेन गरुडं प्राप्तं वै वरुणालयम् ।<br>
वारुणाश्च गणाः सर्वे विभ्रान्ताः प्राचलंस्तदा॥ ५३ ॥<br>
ततस्तु वारुणं सैन्यमभियातं सुदुर्जयम् ।<br>
प्रमुखे वासुदेवस्य नानाप्रहरणोद्यतम् ।<br>
तद् युद्धमभवद् घोरं वारुणैः पन्नगारिणा ॥ ५४ ॥<br>
तेषामापततां संख्ये वारुणानां सहस्रशः ।<br>
भग्नं बलमनाधृष्यं केशवेन महात्मना ॥ ५५ ॥<br>
ततस्ते प्रद्रुता यान्ति तमेव वरुणालयम्।<br>
षष्टिं रथसहस्राणि षष्टिं रथशतानि च ॥ ५६ ॥<br>
वारुणानि च युद्धानि दीप्तशस्त्राणि संयुगे ।<br>
तद् बलं बलिभिः शूरैर्बलदेवजनार्दनैः ॥ ५७ ॥<br>
प्रद्युम्नेनानिरुद्धेन गरुडेन च सर्वशः ।<br>
शरौघैर्विविधैस्तीक्ष्णैर्वध्यमानं समन्ततः ॥ ५८ ॥<br>
ततो भग्नं बलं दृष्ट्वा कृष्णेनाक्लिष्टकर्मणा ।<br>
वरुणस्त्वथ संकुद्धो निर्ययौ यत्र केशवः ॥ ५९ ॥<br>
ऋषिभिर्देवगन्धर्वैस्तथैवाप्सरसां गणैः ।<br>
संस्तूयमानो बहुधा वरुणः प्रत्यदृश्यत ॥ 2.127.६० ॥<br>
छत्रेण ध्रियमाणेन पाण्डुरेण वपुष्मता ।  <br>
सलिलस्राविणा श्रेष्ठं चापमुद्यम्य धिष्ठितः ॥ ६१ ॥  <br>
अपां पतिरतिक्रुद्धः पुत्रपौत्रबलान्वितः ।  <br>
आह्वयन्निव युद्धाय विस्फारितमहाधनुः ॥ ६२ ॥  <br>
स तु प्राध्मापयच्छङ्खं वरुणः समधावत ।  <br>
हरिं हर इव क्रुद्धो बाणजालैः समावृणोत् ॥ ६३ ॥  <br>
ततः प्रध्माय जलजं पाञ्चजन्यं जनार्दनः ।<br>
बाणजालैर्दिशः सर्वास्ततश्चक्रे महाबलः ॥ ६४ ॥<br>
ततः शरौघैर्विमलैर्वरुणः पीडितो रणे ।<br>
स्मयन्निव ततः कृष्णं वरुणः प्रत्ययुध्यत ॥ ६५ ॥<br>
ततोऽस्त्रं वैष्णवं घोरमभिमन्त्र्याहवे स्थितः ।<br>
वासुदेवोऽब्रवीद् वाक्यं प्रमुखे तस्य धीमतः ॥ ६६ ॥<br>
इदमस्त्रं महाघोरं वैष्णवं शत्रुसूदनम् ।<br>
मयोद्यतं वधार्थं ते तिष्ठेदानीं स्थिरो भव ॥ ६७ ॥<br>
ततोऽस्त्रं वरुणो देवो ह्यस्त्रं वैष्णवमुद्यतः ।<br>
वारुणास्त्रेण संयोज्य विननाद महाबलः ॥ ६८ ॥<br>
तस्यास्त्रे वितता ह्यापो वरुणस्य विनिःसृताः ।<br>
वैष्णवास्त्रस्य शमने वर्तते समितिंजयः ॥ ६९॥<br>
आपस्तु वारुणास्तत्र क्षिप्ताः क्षिप्ता ज्वलन्ति वै।<br>
दह्यन्ते वारुणास्तत्र ततोऽस्त्रे ज्वलिते पुनः ॥ 2.127.७० ।<br>
वैष्णवे तु महावीर्ये दिशो भीता विदुद्रुवुः ।<br>
तद् बलं ज्वलितं दृष्ट्वा वरुणः कृष्णमब्रवीत् ॥ ७१ ॥<br>
स्मर स्वप्रकृतिं पूर्वामव्यक्तां व्यक्तलक्षणाम् ।<br>
तमो जहि महाभाग तमसा मुह्यसे कथम् ॥ ७२ ॥<br>
सत्त्वस्थो नित्यमासीस्त्वं योगीश्वर महामते ।<br>
पञ्चभूताश्रयान् दोषानहंकारं च वर्जय ॥ ७३ ॥<br>
या या ते वैष्णवी मूर्तिस्तस्या ज्येष्ठो ह्यहं तव ।<br>
ज्येष्ठभावेन मान्यं तु किं मां त्वं दग्धुमिच्छसि ॥ ७४ ॥<br>
नाग्निर्विक्रमते ह्यग्नौ त्यज कोपं युधां वर ।<br>
त्वयि न प्रभविष्यामि जगतः प्रभवो ह्यसि ॥ ७५ ॥<br>
पूर्वं हि या त्वया सृष्टा प्रकृतिर्विकृतात्मिका ।<br>
धर्मिणी बीजभावेन पूर्व धर्मं समाश्रिता ॥ ७६ ॥<br>
आग्नेयं वैष्णवं सौम्यं प्रकृत्यैवेदमादितः ।<br>
त्वया सृष्टं जगदिदं स कथं मयि वर्तसे ॥ ७७<br>
अजेयः शाश्वतो देवः स्वयम्भूर्भूतभावनः ।<br>
अक्षरं च क्षरं चैव भावाभावौ महाद्युते ॥ ७८ ॥<br>
रक्ष मां रक्षणीयोऽहं त्वयानघ नमोऽस्तु ते ।<br>
आदिकर्तासि लोकानां त्वयैतद् बहुलीकृतम्॥ ७९ ॥<br>
विक्रीडसि महादेव बालः क्रीडनकैरिव ।<br>
न ह्यहं प्रकृतिद्वेषी नाहं प्रकृतिदूषकः ॥ 2.127.८० ॥<br>
प्रकृतिर्या विकारेषु वर्तते पुरुषर्षभ ।<br>
तस्या विकारशमने वर्तसे त्वं महाद्युते ॥ ८१ ॥<br>
विकारो वा विकाराणां विकाराय न तेऽनघ ।<br>
तानधर्मविदो मन्दान् भवान् विकुरुते सदा ॥ ८२ ॥<br>
इदं प्रकृतिजैर्दोषैस्तमसा मुह्यते यदा ।<br>
रजसा वापि संस्पृष्टं तदा मोहः प्रवर्तते ॥ ८३ ॥<br>
परावरज्ञः सर्वत्र ऐश्वर्यविधिमास्थितः ।<br>
किं मोहयसि नः सर्वान्प्रजापतिरिव स्वयम् ॥ ८४ ॥<br>
वरुणेनैवमुक्तस्तु कृष्णो लोकपरायणः ।<br>
भावज्ञः सर्वकृद् धीरस्ततः प्रीतमना ह्यभूत् ॥ ८५ ॥<br>
इत्येवमुक्तः कृष्णस्तु प्रहसन् वाक्यमब्रवीत् ।<br>
श्रीकृष्ण उवाच<br>
गावः प्रयच्छ मे वीर शान्त्यर्थं भीमविक्रम ॥ ८६ ॥<br>
इत्येवमुक्ते कृष्णेन वाक्यं वाक्यविशारदः ।<br>
वरुणो ह्यब्रवीद् भूयः शृणु मे मधुसूदन ॥ ८७ ॥<br>
वरुण उवाच<br>
बाणेन सार्धं समयो मया देव कृतः पुरा ।<br>
कथं च समयं कृत्वा कुर्यां विफलमन्यथा ॥ ८८ ॥<br>
त्वमेव वेद सर्वस्य यथा समयभेदकः ।<br>
चारित्रं दुष्यते तेन न च सद्भिः प्रशस्यते ॥ ८९ ॥<br>
धर्मभाग्भिर्नरो नित्यं वर्ज्यते मधुसूदन ।<br>
न च लोकानवाप्नोति पापः समयभेदकः ॥ 2.127.९० ॥<br>
प्रसीद धर्मलोपश्च मा भून्मे मधुसूदन ।<br>
न मां समयभेदेन योक्तुमर्हसि माधव ॥ ९१ ॥<br>
जीवन्नाहं प्रदास्यामि गावो वै वृषभेक्षण ।<br>
हत्वा नयस्व मां गाव एष मे समयः पुरा ॥ ९२ ॥<br>
एतच्च मे समाख्यातं समयं मधुसूदन ।<br>
सत्यमेव महाबाहो न मिथ्या तु सुरेश्वर ॥ ९३ ॥<br>
यद्येवाहमनुग्राह्यो रक्ष मां मधुसूदन ।<br>
अथवा गोषु निर्बन्धो हत्वा नय महाभुज ॥ ९४ ॥<br>
वैशम्पायन उवाच<br>
वरुणेनैवमुक्तस्तु यदूनां वंशवर्धनः ।<br>
अभेद्यं समयं मत्वा न्यस्तवादो गवां प्रति ॥ ९५ ॥<br>
स प्रहस्य ततो वाक्यं व्याजहारार्थकोविदः ।<br>
तस्मान्मुक्तोऽसि यद्येवं बाणेन समयः कृतः ॥ ९६ ॥<br>
प्रश्रितैर्मधुरैर्वाक्यैस्तत्त्वार्थमधुभाषितैः ।<br>
कथं पापं करिष्यामि वरुण त्वय्यहं प्रभो ॥ ९७ ॥<br>
गच्छ मुक्तोऽसि वरुण सत्यसंधोऽसि नो   भवान्।<br>
त्वत्प्रियार्थं मया मुक्ता बाणगावो न संशयः ॥ ९८ ।<br>
ततस्तूर्यनिनादैश्च भेरीणां च महास्वनैः ।<br>
अर्घ्यमादाय वरुणः केशवं प्रत्यपूजयत् ।<br>
केशवोऽर्घ्यं तदा गृह्य वरुणाद् यदुनन्दनः ॥ ९९ ॥<br>
बलं चापूजयद् देवः कुशलीव समाहितः ।<br>
वरुणायाभयं दत्त्वा वासुदेवः प्रतापवान् ॥2.127.१०० ॥<br>
द्वारकां प्रस्थितः शौरिः शचीपतिसहायवान् ।<br>
तत्र देवाः समरुतः ससाध्याः सिद्धचारणाः ॥ १०१॥<br>
गन्धर्वाप्सरसश्चैव किंनराश्चान्तरिक्षगाः ।<br>
अनुगच्छन्ति भूतेशं सर्वभूतादिमव्ययम् ॥ १०२॥<br>
आदित्या वसवो रुद्रा अश्विनौ यक्षराक्षसाः ।<br>
विद्याधरगणाश्चैव ये चान्ये सिद्धचारणाः ।<br>
गच्छन्तमनुगच्छन्ति यशसा विजयेन च ॥ १०३॥<br>
नारदश्च महाभागः प्रस्थितो द्वारकां प्रति ।<br>
तुष्टो बाणजयं दृष्ट्वा वरुणं च कृतप्रियम् ॥ १०४॥<br>
कैलासशिखरप्रख्यैः प्रासादैः कन्दरैः शुभैः ।<br>
दूरान्निशम्य मधुहा द्वारकां द्वारमालिनीम् ॥ १०५॥<br>
पाञ्चजन्यस्य निर्घोषं चक्रे चक्रगदाधरः ।<br>
संज्ञां प्रयच्छते देवो द्वारकापुरवासिनाम् ॥ १०६॥<br>
देवानुयाननिर्घोषं पाञ्चजन्यस्य निस्वनम् ।<br>
श्रुत्वा द्वारवती सर्वा प्रहर्षमतुलं गता ॥ १०७॥<br>
पूर्णकुम्भैश्च लाजैश्च बहुविन्यस्तविस्तरैः ।<br>
द्वारोपशोभितां कृत्वा सर्वां द्वारवतीं पुरीम् ॥ १०८॥<br>
सुश्लिष्टरथ्यां सश्रीकां बहुरत्नोपशोभिताम्।<br>
विप्राश्चार्घ्यं समादाय तथैव कुलनैगमाः ॥ १०९॥<br>
जयशब्दैश्च विविधैः पूजयन्ति स्म माधवम् ।<br>
वैनतेये तमासीनं नीलाञ्जनचयोपमम् ॥2.127.११०॥<br>
ववन्दिरे तदा कृष्णं श्रिया परमया युतम् ।<br>
तमानुपूर्व्या वर्णाश्च पूजयन्ति महाबलम् ॥ १११॥<br>
अनन्तं केशिहन्तारं श्रेष्ठिपूर्वाश्च श्रेणयः ।<br>
ऋषिभिर्देवगन्धर्वैश्चारणैश्च समन्ततः ॥ ११२।<br>
स्तूयते पुण्डरीकाक्षो द्वारकोपवने स्थितः ।<br>
तदाश्चर्यमपश्यन्त दाशार्हगणसत्तमाः ॥ ११३॥<br>
प्रहर्षमतुलं प्राप्ता दृष्ट्वा कृष्णं महाभुजम् ।<br>
बाणं जित्वा महादेवमायान्तं पुरुषोत्तमम् ॥ ११४॥<br>
द्वारकावासिनां वाचश्चरन्ति बहुधा तदा ।<br>
प्राप्ते कृष्णे महाभागे यादवानां महारथे ॥ ११५॥<br>
गत्वा च दूरमध्वानं सुपर्णो द्रुतमागतः ।<br>
धन्याः स्मोऽनुगृहीताःस्मो येषां वै जगतः पिता ॥ ११६॥<br>
रक्षिता चैव गोप्ता च दीर्घबाहुर्महाभुजः ।<br>
वैनतेयं समारुह्य जित्वा बाणं सुदुर्जयम् ॥ ११७॥<br>
प्राप्तोऽयं पुण्डरीकाक्षो मनांस्याह्लादयन्निव ।<br>
एवं कथयतामेव द्वारकावासिनां तदा ॥ ११८॥<br>
वासुदेवगृहं देवा विविशुस्ते महारथाः ।<br>
अवतीर्य सुपर्णात्तु वासुदेवो बलस्तदा ॥ ११९॥<br>
प्रद्युम्नश्चानिरुद्धश्च गृहान् प्रविविशुस्तदा ।<br>
ततो देवविमानानि संचरन्ति तदा दिवम् ॥ 2.127.१२०॥<br>
अवस्थितानि दृश्यन्ते नानारूपाणि सर्वशः ।<br>
हंसर्षभमृगैर्नागैर्वाजिसारसबर्हिणैः ॥ १२१॥<br>
भास्वन्ति तानि दृश्यन्ते विमानानि सहस्रशः ।<br>
अथ कृष्णोऽब्रवीद्वाक्यं कुमारांस्तान्सहस्रशः।<br>
प्रद्युम्नादीन्समस्तांस्तु श्लक्ष्णं मधुरया गिरा॥ १२२॥<br>
एते रुद्रास्तथाऽऽदित्या वसवोऽथाश्विनावपि ।<br>
साध्या देवास्तथान्ये च वन्दध्वं च यथाक्रमम् ॥ १२३॥<br>
सहस्राक्षं महाभागं दानवानां भयंकरम् ।<br>
वन्दध्वं सहिताः शक्रं सगणं नागवाहनम् ॥ १२४॥<br>
सप्तर्षयो महाभागा भृग्वाङ्गिरसमाश्रिताः ।<br>
ऋषयश्च महात्मानो वन्दध्वं च यथाक्रमम् ॥१२५॥<br>
एते चक्रधराश्चैव तान् वन्दध्वं च सर्वशः ।<br>
सागराश्च ह्रदाश्चैव मत्प्रियार्थमिहागताः ॥।१२६॥<br>
दिशश्च विदिशश्चैव वन्दध्वं च यथाक्रमम् ।<br>
वासुकिप्रमुखाश्चैव नागा वै सुमहाबलाः ॥ १२७॥<br>
गावश्च मत्प्रियार्थं वै वन्दध्वं च यथाक्रमम् ।<br>
ज्योतींषि सह नक्षत्रैर्यक्षराक्षसकिंनरैः ॥ १२८॥<br>
आगता मत्प्रियार्थं वै वन्दध्वं च यथाक्रमम् ।<br>
वासुदेववचः श्रुत्वा कुमाराः प्रणताः स्थिताः ॥ १२९॥<br>
यथाक्रमेण सर्वेषां देवतानां महात्मनाम् ।<br>
सर्वान् दिवौकसो दृष्ट्वा पौरा विस्मयमागताः ॥ 2.127.१३०॥<br>
पूजार्थमथ समरान् प्रगृह्य द्रुतमागताः ।<br>
अहो सुमहदाश्चर्यं वासुदेवस्य संश्रयात् ॥ १३ १।<br>
प्राप्यते यदिहास्माभिरिति वाचश्चरन्त्युत ।<br>
ततश्चन्दनचू्र्णैश्च गन्धपुष्पैश्च सर्वशः ॥१३२ ॥<br>
किरन्ति पौराः सर्वास्तान् पूजयन्तो दिवौकसः ।<br>
लाजैः प्रणामैर्धूपैश्च वाद्यध्वनियमैस्तथा ॥ १३३॥<br>
द्वारकावासिनः सर्वे पूजयन्ति दिवौकसः ।<br>
आहुकं वासुदेवं च साम्बं च यदुनन्दनम् ॥ १३४॥<br>
सात्यकिं चोल्मुकं चैव विपृथुं च महाबलम् ।<br>
अक्रूरं च महाभाग तथा निशठमेव च ॥ १३५॥<br>
एतान् परिष्वज्य तदा मूर्ध्नि चाघ्राय वासवः ।<br>
अथ शक्रो महाभागः समक्ष यदुमण्डले ॥ १३६॥<br>
स्तुवन्तं केशिहन्तारं तत्रोवाचोत्तरं वचः ।<br>
सात्वतः सात्त्वतामेष सर्वेषां यदुनन्दनम् ॥ १३७॥<br>
मोक्षयित्वा रणे चैव यशसा पौरुषेण च ।<br>
महादेवस्य मिषतो गुहस्य च महात्मनः ॥ १३८॥<br>
एव बाणं रणे जित्वा द्वारकां पुनरागतः ।<br>
सहस्रबाहोर्बाहूनां कृत्वा द्वयमनुत्तमम् ॥ १३९॥<br>
स्थापयित्वा द्विबाहुत्वे प्राप्तोऽयं स्वपुरं हरिः ।<br>
यदर्थं जन्म कृष्णस्य मानुषेषु महात्मनः ॥ 2.127.१४०॥<br>
तदप्यवसितं कार्यं नष्टशोका वयं कृताः ।<br>
पिबतां मधु माध्वीकं भवतां प्रीतिपूर्वकम् ॥ १४१॥<br>
कालो यास्यत्यविरतं विषयेष्वेव सज्जताम् ।<br>
बाहूनां संक्षयात् सर्वे वयमस्य महात्मनः ॥ १४२॥  <br>
प्रणष्टशोका रंस्यामः सर्वं एव यथासुखम् ।<br>
एवं स्तुत्वा सहस्राक्षः केशवं दानवान्तकम् ॥ १४३।<br>
आपृच्छ्य तं महाभागः सर्वदेवगणैर्वृतः ।<br>
ततः पुनः परिष्वज्य कृष्णं लोकनमस्कृतम् ।<br>
पुरंदरो दिवं यातः सह देवमरुद्गणैः ॥ १४४॥<br>
ऋषयश्च महात्मानो जयाशीर्भिर्महौजसम् ।<br>
यथागतं पुनर्याता यक्षराक्षसकिंनराः ॥ १४५॥<br>
पुरंदरे दिवं याते पद्मनाभो महाबलः ।<br>
अपृच्छत महाभागः सर्वान् कुशलमव्ययम् ॥ १४६॥<br>
ततः किलकिलाशब्दं निर्वमन्तः सहस्रशः ।<br>
गच्छन्ति कौमुदीं द्रष्टुं सोऽनघः प्रीयते सदा ॥ १४७॥<br>
द्वारकां प्राप्य कृष्णस्तु रेमे यदुगणैः सह ।<br>
विविधान् सर्वकामार्थाञ्छ्रिया परमया युतः ॥ १४८॥<br>
इति श्रीमहाभारते खिलभागे हरिवंशे विष्णुपर्वणि द्वारकाप्रत्यागमने<br>
सप्तविंशत्यधिकशततमोऽध्यायः ॥ १२७ ॥<br>
<br>
