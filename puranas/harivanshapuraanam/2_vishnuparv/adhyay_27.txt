वैशम्पायन उवाच<br>
ते तु युङ्क्त्वा रथवरं सर्व एवामितौजसः ।<br>
कृष्णेन सहिताः प्रायंस्तथा संकर्षणेन च ।। १ ।।<br>
आसेदुस्ते पुरीं रम्यां मथुरां कंसपालिताम् ।<br>
विविशुस्ते पुरीं रम्यां काले रक्तदिवाकरे ।। २ ।।<br>
तौ तु स्वभवनं वीरौ कृष्णसंकर्षणावुभौ ।<br>
प्रवेशितौ बुद्धिमता ह्यक्रूरेणार्कवर्चसौ ।। ३ ।।<br>
तावाह वरवर्णाभौ भीतो दानपतिस्तदा ।<br>
त्यक्तव्या तात गमने वसुदेवगृहे स्पृहा ।। ४ ।।<br>
युवयोर्हि कृते वृद्धः कंसेन स निरस्यते ।<br>
भर्त्स्यते च दिवा रात्रौ नेह स्थातव्यमित्यपि ।। ५ ।।<br>
तद् युवाभ्यां हि कर्तव्यं पित्रर्थं सुखमुत्तमम् ।<br>
यथा सुखमवाप्नोति तद् वै कार्यं हितान्वितम् ।। ६ ।।<br>
तमुवाच ततः कृष्णो यास्यावावामतर्कितौ ।<br>
प्रेक्षन्तौ मथुरां वीर राजमार्गं च धार्मिक ।<br>
तस्यैव तु गृहं साधो गच्छावो यदि मन्यसे ।। ७ ।।<br>
वैशम्पायन उवाच<br>
अक्रूरोऽपि नमस्कृत्य मनसा कृष्णमव्ययम् ।<br>
जगाम कंसपार्श्वं तु प्रहृष्टेनान्तरात्मना ।। ८ ।।<br>
अनुशिष्टौ च तौ वीरौ प्रस्थितौ प्रेक्षकावुभौ ।<br>
आलानाभ्यामिवोन्मुक्तौ कुञ्जरौ युद्धकाङ्क्षिणौ ।। ९ ।।<br>
तौ तु मार्गगतं दृष्ट्वा रजकं रङ्गकारकम् ।<br>
अयाचेतां ततस्तौ तु वासांसि रुचिराणि वै ।। 2.27.१० ।।<br>
रजकः स तु तौ प्राह युवां कस्य वनेचरौ ।<br>
राजवासांसि यौ मौढ्याद् याचेथां निर्भयावुभौ ।। ११।।<br>
अहं कंसस्य वासांसि नानादेशोद्भवानि वै ।<br>
कामरागाणि शतशो रञ्जयामि विशेषतः ।। १२ ।।<br>
युवां कस्य वने जातौ मृगैः सह विवर्द्धितौ ।<br>
जातरागाविदं दृष्ट्वा रक्तमाच्छादनं बहु ।। १३।।<br>
अहो वां जीवितं त्यक्तं यौ भवन्ताविहागतौ ।<br>
मूर्खौ प्राकृतविज्ञानौ वासो याचितुमिच्छतः ।। १४ ।।<br>
तस्मै चुकोप वै कृष्णो रजकायाल्पमेधसे ।<br>
प्राप्तारिष्टाय मूर्खाय सृजते वाङ्मयं विषम् ।। १५ ।।<br>
तलेनाशनिकल्पेन स तं मूर्द्धन्यताडयत् ।<br>
स गतासुः पपातोर्व्यां रजको व्यस्तमस्तकः ।। १६ ।।<br>
तं हतं परिदेवन्त्यो भार्यास्तस्य विचुक्रुशुः ।<br>
त्वरितं मुक्तकेशश्च जग्मुः कंसनिवेशनम् ।। १७ ।।<br>
तावप्युभौ सुवसनौ जग्मतुर्माल्यकारणात् ।<br>
वीथीमाल्यापणानां वै गन्धाघ्रातौ द्विपाविव ।। १८ ।।<br>
गुणको नाम तत्रासीन्माल्यवृत्तिः प्रियंवदः ।<br>
प्रभूतमाल्यापणवाँल्लक्ष्मीवान् प्रियदर्शनः ।। १९ ।।<br>
तं कृष्णः श्लक्ष्णया वाचा माल्यार्थमभिसृष्टया ।<br>
देहीत्युवाच तत्काले मालाकारमकातरम् ।। 2.27.२० ।।<br>
ताभ्यां प्रीतो ददौ माल्यं प्रभूतं माल्यजीवनः ।<br>
भवतोः स्वमिदं चेति प्रोवाच प्रियदर्शनौ ।। २१ ।।<br>
प्रीतः सुमनसा कृष्णो गुणकाय वरं ददौ ।<br>
श्रीस्त्वां मत्सम्भवा सौम्य घनौघैरभिपत्स्यते ।। २२ ।।<br>
स लब्ध्वा वरमव्यग्रो माल्यवृत्तिरधोमुखः ।<br>
कृष्णस्य पतितो मूर्ध्ना प्रतिजग्राह तं वरम् ।। २३ ।।<br>
यक्षाविमाविति तदा स मेने माल्यजीवकः ।<br>
स भृशं भयसंविग्नो नोत्तरं प्रत्यपद्यत ।। २४ ।।<br>
वसुदेवसुतौ तौ च राजमार्गगतावुभौ ।<br>
कुब्जां ददृशतुर्भूयः सानुलेपनभाजनाम् ।। २५ ।।<br>
तामाह कृष्णः कुब्जेति कस्येदमनुलेपनम् ।<br>
नयस्यम्बुजपत्राक्षि क्षिप्रमाख्यातुमर्हसि ।। २६ ।।<br>
सस्मिता सम्मुखी भूत्वा प्रत्युवाचाम्बुजेक्षणम्।<br>
कृष्णं जलदगम्भीरं विद्युत्कुटिलगामिनी ।। २७ ।।<br>
राज्ञः स्नानगृहं यामि तद् गृहाणानुलेपनम् ।।<br>
दृष्ट्वैव त्वारविन्दाक्ष विस्मितास्मि वरानन ।। २८ ।।<br>
यत्त्वमिच्छसि मे वीर त्वं गृहाणानुलेपनम् ।<br>
स्थितास्म्यागच्छ भद्रं ते हृदयस्यासि मे प्रियः ।।२९।।<br>
कुतश्चागम्यते सौम्य यन्मां त्वं नावबुध्यसे ।<br>
महाराजस्य दयितां नियुक्तामनुलेपने ।। 2.27.३० ।।<br>
तामुवाच हसन्तीं तु कृष्णः कुब्जामवस्थिताम्।<br>
आवयोर्गात्रसदृशं दीयतामनुलेपनम् ।।३१।।<br>
वयं हि देशातिथयो मल्लाः प्राप्ता वरानने ।<br>
द्रष्टुं धनुर्महद् दिव्यं राष्ट्रे चैव महर्द्धिमत् ।। ३२ ।।<br>
प्रत्युवाचाथ सा कृष्णं प्रियोऽसि मम दर्शने ।<br>
राजार्हमिदमव्यग्रं तद् गृहाणानुलेपनम् ।। ३३ ।।<br>
तावुभावनुलिप्ताङ्गौ चारुगात्रौ विरेजतुः ।<br>
तीर्थगौ पङ्कदिग्धाङ्गौ यमुनायां यथा वृषौ ।। ३४ ।।<br>
तां च कुब्जां स्थगोर्मध्ये द्व्यङ्गुलेनाग्रपाणिना ।<br>
शनैः सम्पीडयामास कृष्णो लीलाविधानवित् ।।३५।।<br>
सा च मग्नं स्थगुं मत्वा स्वायताङ्गी शुचिस्मिता ।<br>
जहासोच्चैः स्तनतटी ऋजुयष्टिर्लता यथा ।।३६।<br>
प्रणयाच्चापि कृष्णं सा बभाषे मत्तकाशिनी ।<br>
क्व यास्यसि मया रुद्धः कान्त तिष्ठ गृहाण माम् ।।३७।।<br>
तौ जातहासावन्योन्यं सतलाक्षेपमव्ययौ ।<br>
वीक्षमाणौ प्रहसितौ कुब्जायाः श्रुतविस्तरौ ।। ३८ ।<br>
कृष्णस्तु कुब्जां कामार्तां सस्मितं विससर्ज ह ।<br>
ततस्तौ कुब्जया मुक्तौ प्रविष्टौ राजसंसदम् ।।३९।<br>
तावुभौ व्रजसंवृद्धौ गोपवेषविभूषितौ ।<br>
गूढचेष्टाननौ भूत्वा प्रविष्टौ नृपवेश्म तत् ।। 2.27.४० ।।<br>
धनुःशालां गतौ तत्र बालावपरितर्कितौ ।<br>
हिमवद्वनसम्भूतौ सिंहाविव मदोत्कटौ ।। ४१ ।।<br>
दिदृक्षन्तौ महत्तत्र धनुरायोगभूषितम् ।<br>
पप्रच्छतुश्च तौ वीरावायुधागारिकं तदा ।। ४२।।<br>
भोः कंसधनुषां पाल श्रूयतामावयोर्वचः ।<br>
कतरत्तद् धनुः सौम्य महोऽयं यस्य वर्तते ।। ४३।।<br>
आयोगभूतं कंसस्य दर्शयस्व यदीच्छसि ।<br>
स तयोर्दर्शयामास तद् धनुः स्तम्भसंनिभम् ।। ४४ ।।<br>
अनारोप्यमसम्भेद्यं देवैरपि सवासवैः ।<br>
तद् गृहीत्वा तदा कृष्णस्तोलयामास वीर्यवान् ।।४५।।<br>
दोर्भ्यो कमलपत्राक्षः प्रहृष्टेनान्तरात्मना ।<br>
तोलयित्वा यथाकामं तद् धनुर्दैत्यपूजितम् ।। ४६ ।।<br>
आरोपयामास बली नामयामास चासकृत् ।<br>
आनाम्यमानं कृष्णेन प्रकर्षादुरगोपमम् ।। ४७<br>
द्विधाभूतमभून्मध्ये धनुरायोगभूषितम् ।<br>
भङ्क्त्या तु तद् धनुःश्रेष्ठं कृष्णस्त्वरितविक्रमः ।<br>
निश्चक्राम महावेगः स च संकर्षणो युवा ।।४८।।<br>
धनुषो भङ्गनादेन वायुनिर्घोषकारिणा ।<br>
चचालान्तःपुरं सर्वं दिशश्चैव पुपूरिरे ।। ४९ ।।<br>
निर्गम्य त्वायुधागाराज्जग्मतुर्गोपसंनिधौ ।<br>
वेगेनायुधपालस्तु गच्छन् सम्भ्रान्तमानसः ।। 2.27.५० ।।<br>
समीपं नृपतेर्गत्वा काकोच्छ्वासोऽभ्यभाषत ।<br>
श्रूयतां मम विज्ञाप्यमाश्चर्यं धनुषो गृहे ।। ५१ ।।<br>
निर्वृत्तमस्मिन् काले यज्जगतः सम्भ्रमोपमम् ।<br>
नरौ कस्याप्यसदृशौ शिखाविततमूर्द्धजौ ।। ५२ ।।<br>
नीलपीताम्बरधरौ पीतश्वेतानुलेपनौ ।<br>
तावन्तःपुरमज्ञातौ प्रविष्टौ कामवेषिणौ ।। ५३ ।।<br>
देवपुत्रोपमौ वीरौ बालाविव हुताशनौ ।<br>
स्थितौ धनुर्गृहे सौम्यौ सहसा खादिवागतौ ।<br>
मया दृष्टौ परिव्यक्तं रुचिराच्छादनस्रजौ ।। ५४ ।।<br>
तयोरेकस्तु पद्माक्षः श्यामः पीताम्बरस्रजः ।<br>
जग्राह तद् धनूरत्नं दुर्ग्राह्यं दैवतैरपि ।। ५५ ।।<br>
तत् स बालो महच्चापं बलाद् यन्त्रमिवायसम् ।<br>
आरोपयित्वा वेगेन नामयामास लीलया ।। ५६ ।<br>
आकृष्यमाणं तत् तेन विबाणं बाहुशालिना ।<br>
मुष्टिदेशे विकूजित्वा द्विधाभूतमभज्यत ।। ५७ ।।<br>
ततः प्रचलिता भूमिर्नैव भाति च भास्करः ।<br>
धनुषो भङ्गनादेन भ्रमतीव नभस्तलम् ।। ५८ ।।<br>
तदद्भुतं महद् दृष्ट्वा विस्मयं परमं गतः ।<br>
भयाद् भयदशत्रुभ्यस्तदिहाख्यातुमागतः ।। ५९ ।।<br>
न जानामि महाराज कौ तावमितविक्रमौ ।<br>
एकः कैलाससंकाश एकोऽञ्जनगिरिप्रभः ।। 2.27.६० ।।<br>
स तु तञ्चापरत्नं वै भङ्क्त्वा स्तम्भमिव द्विपः ।<br>
निष्पपातानिलगतिः सानुगोऽमितविक्रमः ।<br>
अगमत्तं द्विधा कृत्वा न जाने कोऽप्यसौ नृप ।। ६१।।<br>
श्रुत्वैव धनुषो भङ्गं कंसो विदितविस्तरः ।<br>
विसृज्यायुधपालं वै प्रविवेश गृहोत्तमम् ।। ६२ ।।<br>
इति श्रीमहाभारते खिलभागे हरिवंशे विष्णुपर्वणि  कंसधनुर्भङ्गे सप्तविंशोऽध्यायः ।। २७ ।।<br>
<br>
