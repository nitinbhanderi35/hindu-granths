वैशम्पायन उवाच<br>
तत्रस्थाः परमा नार्यश्चित्रेण परमाद्भुताः ।<br>
ततो हर्म्ये शयानां तु वैशाखे मासि भामिनीम्॥ १ ॥<br>
द्वादश्यां शुक्लपक्षस्य सखीगणवृतां तदा ।<br>
यथोक्तः पुरुषः स्वप्ने रमयामास तां शुभाम् ॥ २ ॥<br>
विचेष्टमाना रुदती देव्या वचनचोदिता ।<br>
सा स्वप्ने रमिता तेन स्त्रीभावं चापि लम्भिता ॥ ३ ॥<br>
शोणिताक्ता प्ररुदती सहसैवोत्थिता निशि ।<br>
तां तथा रुदतीं दृष्ट्वा सखी भयसमन्विता ॥ ४ ॥<br>
चित्रलेखा वचः स्निग्धमुवाच परमाद्भुतम्।<br>
उषे मा भैः किमेवं त्वं रुदती परितप्यसे ।<br>
बलेः सुतसुता च त्वं प्रख्याता किं भयान्विता॥ ५ ॥<br>
न भयं विद्यते लोके तव सुभ्रु विशेषतः ।<br>
अभयं तव वामोरु पिता देवान्तको रणे ॥ ६ ॥<br>
उत्तिष्ठोत्तिष्ठ भद्रं ते विषादं मा कृथाः शुभे ।<br>
नैवंविधेषु वासेषु भयमस्ति वरानने ॥ ७ ॥<br>
असकृद् देवसहितः शचीभर्ता सुरेश्वरः ।<br>
अप्राप्त एव नगरं पित्रा ते मृदितो रणे ॥ ८ ॥<br>
अयं देवसमूहस्य भयदश्च पिता तव ।<br>
महासुरवरः श्रीमान् बलेः पुत्रो महाबलः ॥ ९ ॥<br>
एवं साभिहिता सख्या बाणपुत्री यशस्विनी।<br>
स्वप्ने रूपं यथा दृष्टं न्यवेदयदनिन्दिता ॥ १० ॥<br>
उषोवाच<br>
एवं संधर्षिता साध्वी कथं जीवितुमुत्सहे ।<br>
पितरं किं नु वक्ष्यामि देवशत्रुमरिंदमम् ॥ ११ ॥<br>
एवं संदूषणकरी वंशस्यास्य महौजसः ।<br>
श्रेयो हि मरणं मह्यं न मे श्रेयोऽद्य जीवितम् ॥ १२ ॥<br>
ईप्सितो वा यथा कोऽपि पुरुषोऽधिगतो हि मे ।<br>
जाग्रतीव यथा चाहमवस्थैवं कृता मम ॥ १३ ॥<br>
निशायां जाग्रतीवाहं नीता केन दशामिमाम् ।<br>
कथमेवं कृता नाम कन्या जीवितुमुत्सहे ॥ १४ ॥<br>
कुलोपक्रोशनकरी कुलाङ्गारी निराश्रया ।<br>
जीवितुं न स्पृहेन्नारी साध्वीनामग्रतः स्थिता ॥ १५ ॥<br>
इत्येवं बाष्पपूर्णाक्षी सखीजनवृता तदा ।<br>
विललाप चिरं कालमुषा कमललोचना ॥ १६ ॥<br>
अनाथवत् तां रुदतीं सख्यः सर्वा विचेतसः ।<br>
ऊचुरश्रुपरीताक्षीमुषां सर्वाः समागताः ॥ १७ ॥<br>
दुष्टेन मनसा देवि शुभं वा यदि वाशुभम् ।<br>
क्रियते न च ते सुभ्रु किंचिद् दुष्टं मनः शुभे ॥ १८ ॥<br>
प्रसभं दैवसंयोगाद् यदि भुक्तासि भामिनि ।<br>
स्वप्नयोगेन कल्याणि व्रतलोपो न विद्यते ॥ १९ ॥<br>
व्यभिचारेण ते देवि नास्ति कश्चिद् व्यतिक्रमः ।<br>
न च स्वप्नकृतो दोषो मर्त्यलोकेऽस्ति सुन्दरि ॥ २० ॥<br>
एवं विप्रर्षयो देवि धर्मज्ञाः कथयन्ति वै ।<br>
मनसा चैव वाचा च कर्मणा च विशेषतः ।<br>
दुष्टा या त्रिभिरेतैस्तु पापा सा प्रोच्यते बुधैः ॥ २१ ॥<br>
न च ते दृश्यते भीरु मनः प्रचलितं सदा ।<br>
कथं त्वं दोषसंदुष्टा नियता ब्रह्मचारिणी ॥ २२ ॥<br>
यदि सुप्ता सती साध्वी शुद्धभावा मनस्विनी ।<br>
इमामवस्थां प्राप्ता त्वं नैव धर्मो विलुप्यते ॥ २३ ॥<br>
यस्या दुष्टं मनः पूर्वं कर्मणा चोपपादितम् ।<br>
तामाहुरसती नाम सती त्वमसि भामिनि ॥ २४ ॥<br>
कुलजा रूपसम्पन्ना नियता ब्रह्मचारिणी ।<br>
इमामवस्थां नीतासि कालो हि दुरतिक्रमः ॥ २५ ॥<br>
इत्येवमुक्तां रुदतीं बाष्पेणावृतलोचनाम् ।<br>
कुम्भाण्डदुहिता वाक्यं परमं त्विदमब्रवीत् ॥ २६।<br>
त्यज शोकंविशालाक्षि अपापा त्वं वरानने ।<br>
श्रुतं मे यदिदं वाक्यं याथातथ्येन तच्छृणु ॥ २७ ॥<br>
उषे यदुक्ता देव्यासि भर्तारं ध्यायती तदा ।<br>
समीपे देवदेवस्य स्मर भामिनि तद् वचः ॥ २८ ॥<br>
द्वादश्यां शुक्लपक्षस्य वैशाखे मासि यो निशि ।<br>
हर्म्ये शयानां रुदतीं स्त्रीत्वं समुपनेष्यति ॥ २९ ॥<br>
भविता स हि ते भर्ता शूरः शत्रुनिबर्हणः ।<br>
इत्युवाच वचो हृष्टा देवी तव मनोगतम् ॥ ३० ॥<br>
न हि तद् वचनं मिथ्या पार्वत्या यदुदाहृतम् ।<br>
सा त्वं किमिदमत्यर्थं रोदिषीन्दुनिभानने ॥ ३१ ॥<br>
एवमुक्ता तया बाला स्मृत्वा देवीवचस्ततः ।<br>
अभवन्तष्टशोका सा बाणपुत्री शुभेक्षणा ॥ ३२ ॥<br>
उषोवाच<br>
स्मरामि भामिनि वचो देव्याः क्रीडागते भवे ।<br>
यथोक्तं सर्वमखिलं प्राप्तं हर्म्यतले मया ॥ ३३ ॥<br>
भर्ता तु मम यद्येष लोकनाथस्य भार्यया ।<br>
व्यादिष्टः स कथं ज्ञेयस्तत्र कार्यं विधीयताम् ॥ ३४ ॥<br>
इत्येवमुक्ते वचने कुम्भाण्डदुहिता पुनः ।<br>
व्याजहार यथान्यायमर्थतत्त्वविशारदा ॥ ३५॥<br>
न हि तस्य कुलं देविं न कीर्तिं नापि पौरुषम् ।<br>
कञ्चिज्जानाति तत्त्वेन किमिदं त्वं विमुह्यसे ॥ ३६ ॥<br>
अदृष्टश्चाश्रुतश्चैव दृष्टः स्वप्ने च यः शुभे ।<br>
कथं ज्ञेयो भवेद् भीरु सोऽस्माभीरतितस्करः ॥ ३७ ॥<br>
येन त्वमसितापाङ्गि मत्तकाशिनि विक्रमात् ।<br>
रुदती प्रसभं भुक्ता प्रविश्यान्तःपुरं सखि ॥ ३८ ॥<br>
न ह्यसौ प्राकृतः कश्चिद् यः प्रविष्टः प्रसह्य ते ।<br>
नगरं लोकविख्यातमेकः शत्रुनिबर्हणः ॥ ३९ ॥<br>
आदित्या वसवो रुद्रा अश्विनौ च महौजसौ ।<br>
न शक्ताः शोणितपुरं प्रवेष्टुं भीमविक्रमाः ॥ ४० ॥<br>
सोऽयमेतैः शतगुणैर्विशिष्टश्चारिसूदनः ।<br>
प्रविष्टः शोणितपुरं बाणमाक्रम्य मूर्धनि ॥ ४१ ॥<br>
यस्या नैवंविधो भर्ता भवेद् युद्धविशारदः ।<br>
कस्तस्या जीवितेनार्थो भोगैर्वास्त्यम्बुजेक्षणे ॥ ४२ ॥<br>
धन्यास्यनुगृहीतासि यस्यास्ते पतिरीदृशः ।<br>
प्राप्तो देव्याः प्रसादेन कन्दर्पसमविक्रमः ॥ ४३ ॥<br>
इदं तु यत् कार्यतमं शृणु त्वं तन्मयेरितम् ।<br>
विज्ञेयो यस्य पुत्रो वै यन्नामा यत्कुलश्च सः ॥ ४४ ॥<br>
इत्येवमुक्ते वचने तत्रोषा काममोहिता ।<br>
उवाच कुम्भाण्डसुतां कथं ज्ञास्याम्यहं सखि ॥ ४५ ॥<br>
त्वमेव चिन्तय सखि नोत्तरं प्रतिभाति मे ।<br>
स्वकार्ये मुह्यते लोको यथा जीवं लभाम्यहम् ॥ ४६ ॥<br>
उषाया वचनं श्रुत्वा रामा वाक्यमिदं पुनः ।<br>
उवाच रुदतीं चोषां कुम्भाण्डदुहिता सखी ॥ ४७ ॥<br>
कुशला ते विशालाक्षि सर्वथा संधिविग्रहे ।<br>
अप्सरा चित्रलेखा वै क्षिप्रं विज्ञाप्यतां सखि ॥ ४८ ॥<br>
अस्याः सर्वमशेषेण त्रैलोक्यं विदितं सदा ।<br>
एवमुक्ता तदैवोषा हर्षेणागतविस्मया ॥४९ ॥<br>
तामप्सरसमानाय्य चित्रलेखां सखीं प्रियाम् ।<br>
कृताञ्जलिपुटा दीना उषा वचनमब्रवीत् ॥ ५० ॥<br>
स्रा तच्छ्रुत्वा तु वचनमुषायाः परिकीर्तितम्।<br>
आश्वासयामास सखी बाणपुत्रीं यशस्विनीम् ॥ ५१ ॥<br>
ततः सा विस्मयाविष्टा वचनं प्राह दुर्वचम् ।<br>
चित्रलेखामप्सरसं प्रणयात् तां सखीमिदम् ॥ ५२ ॥<br>
परमं शृणु मे वाक्यं यत् त्वां वक्ष्यामि भामिनि।<br>
भर्तारं यदि मेऽद्य त्वं नानयिष्यसि मत्प्रियम्॥ ५३ ॥<br>
कान्तं पद्मपलाशाक्षं मत्तमातङ्गगामिनम् ।<br>
त्यक्ष्याम्यहं ततः प्राणानचिरात् तनुमध्यमे ॥ ५४ ॥<br>
चित्रलेखाब्रवीद् वाक्यमुषां हर्षयती शनैः ।<br>
नैषोऽर्थः शक्यतेऽस्माभिर्वेत्तुं भामिनि सुव्रते ॥५५ ॥<br>
न कुलेन न वर्णेन न शीलेन न रूपतः ।<br>
न देशतश्च विज्ञातः स हि चारो मया सखि ॥ ५६ ॥<br>
किं तु कर्तुं यथा शक्यं बुद्धिपूर्वं मया सखि ।<br>
प्राप्तं च शृणु मे वाक्यं यथाकाममवाप्स्यसि ॥ ५७ ॥<br>
देवदानवयक्षाणां गन्धर्वोरगरक्षसाम् ।<br>
ये विशिष्टाः प्रभावेण रूपेणाभिजनेन च ॥ ५८ ॥<br>
यथाप्रभावं तान् सर्वानालिखिष्याम्यहं सखि ।<br>
मनुष्यलोके ये चापि प्रवरा लोकविश्रुताः ॥ ५९ ॥<br>
सप्तरात्रेण ते भीरु दर्शयिष्यामि तानहम् ।<br>
ततो विज्ञाय पादस्थं भर्तारं प्रतिपत्स्यसे ॥ ६०<br>
सा चित्रलेखया प्रोक्ता उषा हितचिकीर्षया ।<br>
क्रियतामेवमित्याह चित्रलेखां सखीं प्रियाम् ॥ ६१ ॥<br>
ततः कुशलहस्तत्वाद् यथालेख्यं समन्ततः ।<br>
इत्युक्त्वा सप्तरात्रेण कृत्वा लेख्यगतांस्तु तान्॥ ६२ ॥<br>
चित्रपट्टगतान् मुख्यानानयामास शोभना ।<br>
ततः प्रास्तीर्य पट्टं सा चित्रलेखा स्वयंकृतम् ॥ ६३ ॥<br>
उषायै दर्शयामास सखीनां तु विशेषतः ।<br>
एते देवेषु ये -मुख्यास्तथा दानववंशजाः ॥६४ ॥<br>
किन्नरोरगयक्षाणां राक्षसानां समन्ततः ।<br>
गन्धर्वासुरदैत्यानां ये चान्ये भोगिनः स्मृताः ॥६५॥<br>
मनुष्याणां च सर्वेषां ये विशिष्टतमा नराः ।<br>
तानेतान्पश्य सर्वांस्त्वं यथैव लिखितान् मया ॥६६॥<br>
यस्ते भर्ता यथारूपः स मया लिखितः सखि ।<br>
तं त्वं प्रत्यभिजानीहि स्वप्ने यं दृष्टवत्यसि ॥ ६७ ॥<br>
ततः क्रमेण सर्वांस्तान् दृष्ट्वा सा मत्तकाशिनी ।<br>
देवदानवगन्धर्वविद्याधरगणानथ ।<br>
अतीत्य च यदून् सर्वान् ददर्श यदुनन्दनम् ॥ ६८ ॥<br>
तत्रानिरुद्धं दृष्ट्वा सा विस्मयोत्फुल्ललोचना ।<br>
उवाच चित्रलेखां तामयं चौरः स वै सखि ॥ ६९ ॥<br>
येनाहं दूषिता पूर्वं स्वप्ने हर्म्यगता सती ।<br>
सोऽय विज्ञातरूपो मे कुतोऽयं रतितस्करः ॥ ७० ॥<br>
चित्रलेखे वदस्वैनं तत्त्वतो मम शोभने ।<br>
कुलशीलाभिजनतो नाम किं चास्य भामिनि ।<br>
ततः पश्चाद् विधास्यामि कार्यस्यास्य विनिश्चयम्॥७१॥<br>
चित्रलेखोवाच<br>
अयं त्रैलोक्यनाथस्य नप्ता कृष्णस्य धीमतः ।<br>
भर्ता तव विशालाक्षि प्राद्युम्निर्भीमविक्रमः ॥ ७२ ॥<br>
न ह्यस्ति त्रिषु लोकेषु सदृशोऽस्य पराक्रमे ।<br>
उत्पाट्य पर्वतानेव पर्वतैरेष शातयेत् ॥ ७३ ॥<br>
धन्यास्यनुगृहीतासि यस्यास्ते यदुपुङ्गवः ।<br>
त्र्यक्षपत्न्या समादिष्टः सदृशः सज्जनः पतिः ॥ ७४ ॥<br>
उषोवाच<br>
त्वमेवात्र विशालाक्षि योग्या भव वरानने ।<br>
न शक्या हि गतिश्चान्या अगत्या मे गतिर्भव ॥ ७५ ॥<br>
अन्तरिक्षचरा च त्वं योगिनी कामरूपिणी ।<br>
उपायस्यास्य कुशला क्षिप्रमानय मे प्रियम् ॥ ७६ ॥<br>
उपायश्चिन्त्यतां भीरु सम्प्रतर्क्य प्रिये सुखम् ।<br>
सिद्धार्था संनिवर्तस्व येनोपायेन सुन्दरि ॥ ७७ ॥<br>
भवेदापत्सु यन्मित्रं तन्मित्रं शस्यते बुधैः ।<br>
कामार्ता चास्मि सुश्रोणि भव मे प्राणधारिणी ॥ ७८ ॥<br>
यद्येनं मे विशालाक्षि भर्तारममरोपमम् ।<br>
अद्य नानयसि क्षिप्रं प्राणांस्त्यक्ष्याम्यहं शुभे ॥ ७९ ॥<br>
उषायाः वचनं श्रुत्वा चित्रलेखाब्रवीद् वचः ।<br>
श्रोतुमर्हसि कल्याणि वचनं मे शुचिस्मिते ॥ ८० ॥<br>
यथा बाणस्य नगरी रक्ष्यते देवि सर्वशः ।<br>
द्वारकापि तथा भीरु दुराधर्षा सुरैरपि ॥ ८१ ॥<br>
अयस्मयप्रतिच्छन्ना गुप्तद्वारा च सा पुरी ।<br>
गुप्ता वृष्णिकुमारैश्च तथा द्वारकवासिभिः ॥ ८२ ॥<br>
प्रान्ते सलिलसंयुक्ता विहिता विश्वकर्मणा ।<br>
रक्ष्यते पुरुषैर्घोरैः पद्मनाभस्य शासनात् ॥ ८३॥<br>
शैलप्राकारपरिखादुर्गमार्गप्रवेशिनी ।<br>
सप्तप्राकाररचिता पर्वतैर्धातुमण्डितैः ॥ ८४ ॥<br>
न च शक्यमविज्ञातैः प्रवेष्टुं द्वारकां पुरीम् ।<br>
आत्मानं मां च रक्षस्व पितरं च विशेषतः ॥ ८५ ॥<br>
उषोवाच<br>
तव योगप्रभावेण शक्यं तत्र प्रवेशनम् ।<br>
बहुना किं प्रलापेन प्रतिज्ञा श्रूयतां मम ॥ ८६ ॥<br>
अनिरुद्धस्य वदनं पूर्णचन्द्रसमप्रभम् ।<br>
यद्यहं तन्न पश्यामि यास्यामि यमसादनम् ॥ ८७ ॥<br>
दूतमासाद्य कार्याणां सिद्धिर्भवति भामिनि ।<br>
तस्माद्दौत्येन मे गच्छ जीवन्तीं मां यदीच्छसि॥ ८८॥<br>
यदि त्वं मे विजानासि सख्यं प्रेम्णा च भाषितम्।<br>
क्षिप्रमानय मे कान्तं तवास्मि शरणं गता ॥ ८९ ॥<br>
जीवितस्य हि संदेहं क्षयं चैव कुलस्य च ।<br>
कामार्ता हि न पश्यन्ति कामिन्यो मदविक्लवाः ॥ ९० ॥<br>
प्रयत्नो युज्यते कार्येष्विति शास्त्रनिदर्शनम् ।<br>
त्वं च शक्ता विशालाक्षि द्वारकायां प्रवेशने ॥ ९१ ॥<br>
संस्तुतासि मया भीरु कुरु मे प्रियदर्शनम् ।<br>
चित्रलेखोवाच<br>
सर्वथा संस्तुता तेऽहं वाक्यैरमृतसोदरैः ॥ ९२ ॥<br>
कारिता च समुद्योगं प्रियैः कान्तैश्च भाषितैः ।<br>
एषा गच्छाम्यहं भीरु क्षिप्रं वै द्वारकां पुरीम् ॥ ९३ ॥<br>
भर्तारमानयाम्यद्य तव वृष्णिकुलोद्भवम् ।<br>
अनिरुद्धं महाबाहुं प्रविश्य द्वारकां पुरीम् ॥ ९४ ॥<br>
सा वचस्तथ्यमशिवं दानवानां भयावहम् ।<br>
उक्त्वा चान्तर्हिता क्षिप्रं चित्रलेखा मनोजवा ॥ ९५ ॥<br>
सखीभिः सहिता ह्यूषा चिन्तयन्ती तु सा स्थिता।<br>
तृतीये तु मुहूर्ते सा नष्टा बाणपुरात् तदा ॥ ९६ ॥<br>
सखीप्रियं चिकीर्षन्ती पूजयन्ती तपोधनान् ।<br>
क्षणेन समनुप्राप्ता द्वारकां कृष्णपालिताम् ॥ ९७ ॥<br>
कैलासशिखराकारैः प्रासादैरुपशोभिताम् ।<br>
ददर्श द्वारकां रम्यां दिवि तारामिव स्थिताम् ॥ ९८ ॥<br>
इति श्रीमहाभारते खिलभागे हरिवंशे विष्णुपर्वणि उषाहरणे चित्रलेखाया द्वारकागमने अष्टादशाधिकशततमोऽध्यायः ॥ ११८ ॥<br>
<br>
