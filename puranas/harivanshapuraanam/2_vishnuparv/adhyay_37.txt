वैशम्पायन उवाच<br>
स कृष्णस्तत्र बलवान् रौहिणेयेन संगतः ।<br>
मथुरां यादवाकीर्णां पुरीं तां सुखमावसत् ॥ १ ॥<br>
प्राप्तयौवनदेहस्तु युक्तो राजश्रिया विभुः ।<br>
चचार मथुरां प्रीतः सवनाकरभूषणाम् ॥ २ ॥<br>
कस्यचित् त्वथ कालस्य राजा राजगृहेश्वरः ।<br>
सस्मार निहतं कंसं जरासंधः प्रतापवान् ॥ ३ ॥<br>
युद्धाय योजितो भूयो दुहितृभ्यां महीपतिः ।<br>
दश सप्त च संग्रामाञ्जरासंधस्य यादवाः ।<br>
ददुर्न चैनं समरे हन्तुं शेकुर्महारथाः ॥ ४ ॥<br>
ततो मागधराट् श्रीमांश्चतुरङ्गवलान्वितः ।<br>
भूयोऽप्यष्टादशं कर्तुं संग्रामं स समारभत् ॥ ५ ॥<br>
वैलक्ष्यात् पुनरेवासौ राजा राजगृहेश्वरः ।<br>
जरासंधो बली श्रीमान् पाकशासनविक्रमः ॥ ६ ॥<br>
स साधनेन महता बृहद्रथसुतो बली ।<br>
कृष्णस्य वधमन्विच्छन् भूयो वै संन्यवर्तत ॥ ७ ।<br>
तं श्रुत्वा सहिताः सर्वे निवृत्तं मगधेश्वरम् ।<br>
यादवा मन्त्रयामासुर्जरासंधभयार्दिताः ॥ ८ ॥<br>
ततः प्राह महातेजा विकद्रुर्नयकोविदः ।<br>
कृष्णं कमलपत्राक्षमुग्रसेनस्य शृण्वतः ॥ ९ ॥<br>
श्रूयतां तात गोविन्द कुलस्यास्य समुद्भवः ।<br>
श्रूयतामभिधास्यामि प्राप्तकालमहं ततः ।<br>
युक्तं चेन्मन्यसे साधो करिष्यसि वचो मम ॥ 2.37.१० ॥<br>
यादवस्यास्य वंशस्य समुद्भवमशेषतः ।<br>
यथा मे कथितः पूर्वं व्यासेन विदितात्मना ॥ ११ ॥<br>
आसीद् राजा मनोर्वंशे श्रीमानिक्ष्वाकुसम्भवः ।<br>
हर्यश्व इति विख्यातो महेन्द्रसमविक्रमः ॥ १२ ॥<br>
तस्यासीद् दयिता भार्या मधोर्दैत्यस्य वै सुता ।<br>
देवी मधुमती नाम यथेन्द्रस्य शची तथा ॥ १३ ॥<br>
सा यौवनगुणोपेता रूपेणाप्रतिमा भुवि ।<br>
मनोरथकरी राज्ञः प्राणेभ्योऽपि गरीयसी ॥ १४ ।ऽ।<br>
दानवेन्द्रकुले जाता सुश्रोणी कामरूपिणी ।<br>
एकपत्नीव्रतधरा खेचरा रोहिणी यथा ॥ १५ ॥<br>
सा तमिक्ष्वाकुशार्दूलं कामयामास कामिनी ।<br>
स कदाचिन्नरश्रष्ठो भ्रात्रा ज्येष्ठेन माधव ॥ १६ ॥<br>
राज्यान्निरस्तो विश्वस्तः सोऽयोध्यां सम्परित्यजत् ।<br>
स तदाल्पपरीवारः प्रियया सहितो वने ॥ १७ ॥<br>
रेमे समेत्य कालज्ञः प्रियया कमलेक्षणः ।<br>
भ्रात्रा विनिष्कृतं राज्यात् प्रोवाच कमलेक्षणा ॥ १८ ॥<br>
एह्यागच्छ नरश्रेष्ठ त्यज राज्यकृतां स्पृहाम् ।<br>
गच्छावः सहितौ वीर मधोर्मम पितुर्गृहम् ॥ १९ ॥<br>
रम्यं मधुवनं नाम कामपुष्पफलद्रुमम् ।<br>
सहितौ तत्र रंस्यावो यथा दिवि गतौ तथा ॥ 2.37.२० ॥<br>
पितुर्मे दयितस्त्वं हि मातुर्मम च पार्थिव ।<br>
मत्प्रियार्थं प्रियतरो भ्रातुश्च लवणस्य वै ॥ २१ ॥<br>
रंस्यावस्तत्र सहितौ राज्यस्थाविव कामगौ ।<br>
तत्र गत्वा नरश्रेष्ठ ह्यमराविव नन्दने ।<br>
भद्रं ते विहरिष्यावो यथा देवपुरे तथा ॥ २२ ॥<br>
तं त्यजाव महाराज भ्रातरं तेऽभिमानिनम् ।<br>
आवयोर्द्वेषिणं नित्यं मत्तं राज्यमदेन वै ॥ २३ ॥<br>
धिगिमं गर्हितं वासं भृत्यवच्च पराश्रयम् ।<br>
गच्छावः सहितौ वीर पितुर्मे भवनान्तिकम् ॥ २४ ॥<br>
तस्य सम्यक्प्रवृत्तस्य पूर्वजं भ्रातरं प्रति ।<br>
कामार्तस्य नरेन्द्रस्य पत्न्यास्तद् रुरुचे वचः ॥ २५ ॥<br>
ततो मधुपुरं राजा हर्यश्वः स जगाम च ।<br>
भार्यया सह कामिन्या कामी पुरुषपुङ्गवः ॥ २६ ॥<br>
मधुना दानवेन्द्रेण स साम्ना समुदाहृतः ।<br>
स्वागतं वत्स हर्यश्व प्रीतोऽस्मि तव दर्शनात् ॥ २७ ॥<br>
यदेतन्मम राज्यं वै सर्वं मधुवनं विना ।<br>
ददामि तव राजेन्द्र वासश्च प्रतिगृह्यताम् ॥ २८ ॥<br>
वनेऽस्मिँल्लवणश्चायं सहायस्ते भविष्यति ।<br>
अमित्रनिग्रहे चैव कर्णधारत्वमेष्यति ॥ २९ ॥<br>
पालयैनं शुभं राष्ट्रं समुद्रानूपभूषितम् ।<br>
गोसमृद्धं श्रिया जुष्टमाभीरप्रायमानुषम् ॥ 2.37.३० ॥<br>
अत्र ते वसतस्तात दुर्गं गिरिपुरं महत् ।<br>
भविता पार्थिवावासः सुराष्ट्रविषयो महान् ॥ ३१ ॥<br>
अनूपविषयश्चैव समुद्रान्ते निरामयः ।<br>
आनर्तं नाम ते राष्ट्रं भविष्यत्यायतं महत् ॥ ३२ ॥<br>
तद् भविष्यमहं मन्ये कालयोगेन पार्थिव ।<br>
अध्यास्यतां यथाकालं पार्थिवं वृत्तमुत्तमम् ॥ ३३ ॥<br>
यायातमपि वंशस्ते समेष्यति च यादवम् ।<br>
अनु वंशं च वंशस्ते सोमस्य भविता किल ॥ ३४ ॥<br>
एष मे विभवस्तात तवेमं विषयोत्तमम् ।<br>
दत्त्वा यास्यामि तपसे सागरं लवणालयम् ॥ ३५ ॥<br>
लवणेन समायुक्तस्त्वमिमं विषयोत्तमम् ।<br>
पालयस्वाखिलं तात स्वस्य वंशस्य वृद्धये ॥ ३६ ॥<br>
बाढमित्येव हर्यश्वः प्रतिजग्राह तत् पुरम् ।<br>
स च दैत्यस्तपोवासं जगाम वरुणालयम् ॥ ३७ ॥<br>
हर्यश्वश्च महातेजा दिव्ये गिरिवरोत्तमे ।<br>
निवेशयामास पुरं वासार्थममरोपमः ॥ ३८ ॥<br>
आनर्तं नाम तद् राष्ट्रं सुराष्ट्रं गोधनायुतम् ।<br>
अचिरेणैव कालेन समृद्धं प्रत्यपद्यत ॥ ३९ ॥<br>
अनूपविषये चैव वेलावनविभूषितम् ।<br>
विचित्रं क्षेत्रसस्याढ्यं प्राकारग्रामसंकुलम् ॥ 2.37.४० ॥<br>
शशास नृपतिः स्फीतं तद् राष्ट्रं राष्ट्रवर्द्धनः ।<br>
राजधर्मेण यशसा प्रजानां नन्दिवर्द्धनः ॥ ४१ ॥<br>
तस्य सम्यक प्रचारेण हर्यश्वस्य महात्मनः ।<br>
व्यवर्धत तदक्षोभ्य राष्ट्रं राष्ट्रगुणैर्युतम् ॥ ४२ ॥<br>
स हि राजा स्थितो राज्ये राजवृत्तेन शोभितः ।<br>
प्राप्तः कुलोचितां लक्ष्मीं वृत्तेन च नयेन च ॥ ४३ ॥<br>
तस्यैव च सुवृत्तस्य पुत्रकामस्य धीमतः ।<br>
मधुमत्यां सुतो जज्ञे यदुर्नाम महायशाः ॥ ४४ ॥<br>
सोऽवर्धत महातेजा यदुर्दुन्दुभिनिःस्वनः ।<br>
राजलक्षणसम्पन्नः  सपत्नैर्दुरतिक्रमः  ॥ ४ ५॥<br>
यदुर्नामाभवत् पुत्रो राजलक्षणपूजितः ।<br>
यथास्य पूर्वजो राजा पूरुः स सुमहायशाः ॥४६ ॥<br>
स एक एव तस्यासीत् पुत्रः परमशोभनः ।<br>
ऊर्जितः पृथिवीभर्ता हर्यश्वस्य महात्मनः ॥ ४७ ॥<br>
दस वर्षसहस्राणि स कृत्वा राज्यमव्ययम् ।<br>
जगाम त्रिदिवं राजा धर्मेणाप्रतिमो भुवि ॥ ४८ ॥<br>
ततो यदुरदीनात्मा प्रजाभिस्त्वभ्यषिच्यत ।<br>
पितर्युपरते श्रीमान् क्रमेणार्क इवोदितः ॥ ४९ ॥<br>
शशास चेमां वसुधां प्रशान्तभयतस्कराम् ।<br>
यदुरिन्द्रप्रतीकाशो नृपो येनास्य यादवाः ॥ 2.37.५० ॥<br>
स कदाचिन्नृपश्चक्रे जलक्रीडां महोदधौ ।<br>
दारैः सह गुणोदारैः सतार इव चन्द्रमाः ॥ ५१ ॥<br>
स तत्र सहसा क्षिप्तस्तितीर्षुः सागराम्भसि ।<br>
धूम्रवर्णेन नृपतिः सर्पराजेन वीर्यवान् ॥ ५२ ॥<br>
सोऽपाकृष्यत वेगेन जले सर्पपुरं महत् ।<br>
मणिस्तम्भगृहद्वारं मुक्तादामविभूषितम् ॥ ५३ ॥<br>
कीर्णं शङ्खकुलैः शुभ्रै रत्नराशिविभूषितम् ।<br>
प्रवालाङ्कुरपत्राढ्यैः पादपैरुपशोभितम् ॥ ५४ ॥<br>
कीर्णं पन्नगनार्योघैः समुद्रोदरवासिभिः ।<br>
स्वर्णवर्णेन भास्वन्तं स्वस्तिकेनेन्दुवर्चसा ॥ ५५ ॥<br>
स तं ददर्श राजेन्द्रो विमले सागराम्भसि ।<br>
पन्नगेन्द्रपुरं तोये जगत्यामिव निर्मितम् ॥ ५६ ॥<br>
स्वच्छं चैव पुरं तत्र प्रविवेश नृपो यदुः ।<br>
अगाधं तोयदाकारं पूर्णं सर्पवधूगणैः ॥ ५७ ॥<br>
तस्य दत्तं मणिमयं जलजं परमासनम् ।<br>
स्वास्तीर्णं पद्मपत्रैश्च पद्मसूत्रोत्तरच्छदम् ॥ ५८ ॥<br>
तमासीनं नृपं तत्र परमे पन्नगासने ।<br>
द्विजिह्वपतिरव्यग्रो धूम्रवर्णोऽभ्यभाषत ॥ ५९ ॥<br>
पिता ते स्वर्गतिं प्राप्तः कृत्वा वंशमिमं महत् ।<br>
भवन्तं तेजसा युक्तमुत्पाद्य वसुधाधिपम् ॥ 2.37.६० ॥<br>
यादवानामयं वंशस्त्वन्नाम्ना यदुपुङ्गव ।<br>
पित्रा ते मङ्गलार्थाय स्थापितः पार्थिवाकरः ॥ ६१ ॥<br>
वंशे चास्मिंस्तव विभो देवानां तनयाव्ययाः ।<br>
ऋषीणामुरगाणां च उत्पत्स्यन्ते नृयोनिजाः ॥ ६२ ॥<br>
तन्ममेमाः सुताः पञ्च कुमार्यो वृत्तसम्मताः ।<br>
उत्पन्ना यौवनाश्वस्य भगिन्यां नृपसत्तम ॥ ६३ ॥<br>
प्रतीच्छेमाः स्वधर्मेण प्राजापत्येन कर्मणा ।<br>
वरं च ते प्रदास्यामि वरार्हस्त्वं मतो मम ॥ ६४ ॥<br>
भैमाश्च कुकुराश्चैव भोजाश्चान्धकयादवाः ।<br>
दाशार्हा वृष्णयश्चेति ख्यातिं यास्यन्ति सप्त ते॥ ६५ ॥<br>
स तस्मै धूम्रवर्णो वै कन्याः कन्याव्रते स्थिताः ।<br>
जलपूर्णेन योगेन ददाविन्द्रसमाय वै ॥ ६६ ॥<br>
वरं चास्मै ददौ प्रीतः स वै पन्नगपुङ्गवः ।<br>
श्रावयन् कन्यकाः सर्वा यथाक्रममदीनवत् ॥ ६७ ॥<br>
एतासु ते सुताः पञ्च सुतासु मम मानद ।<br>
उत्पत्स्यन्ते पितुस्तेजो मातुश्चैव समाश्रिताः ॥ ६८ ॥<br>
अस्मत्समयबद्धाश्च सलिलाभ्यन्तरेचराः ।<br>
तव वंशे भविष्यन्ति पार्थिवाः कामरूपिणः ॥ ६९ ॥<br>
स वरं कन्यकाश्चैव लब्ध्वा यदुवरस्तदा ।<br>
उदतिष्ठत् वेगेन सलिलाच्चन्द्रमा इव ॥ 2.37.७० ॥<br>
स पञ्चकन्यामध्यस्थो ददृशे तत्र पार्थिवः ।<br>
पञ्चतारेण संयुक्तो नक्षत्रेणेव चन्द्रमाः ॥ ७१ ॥<br>
स तदन्तःपुरं सर्वं ददर्श नृपसत्तमः ।<br>
वैवाहिकेन वेषेण दिव्यस्रगनुलेपनः ॥ ७२ ॥<br>
समाश्वास्य च ताः सर्वाः स पत्नीः पावकोपमाः।<br>
जगाम स्वपुरं राजा प्रीत्या परमया युतः ॥ ७३ ॥<br>
इति श्रीमहाभारते खिलभागे हरिवंशे विष्णुपर्वणि विकद्रुवाक्यं नाम सप्तत्रिंशोऽध्यायः ॥ ३७ ॥<br>
<br>
