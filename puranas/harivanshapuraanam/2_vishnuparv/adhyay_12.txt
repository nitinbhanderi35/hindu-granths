वैशम्पायन उवाच<br>
सोपसृत्य नदीतीरं बद्ध्वा परिकरं दृढम् ।<br>
आरोहच्चपलः कृष्णः कदम्बशिखरं मुदा ।। १ ।।<br>
कृष्णः कदम्बशिखराल्लम्बमानो घनाकृतिः ।<br>
ह्रदमध्येऽकरोच्छब्दं निपतन्नम्बुजेक्षणः ।। २ ।।<br>
कृष्णेन तत्र पतता क्षुभितो यमुनाह्रदः ।<br>
सम्प्रासिच्यत वेगेन भिद्यमान इवाम्बुदः ।। ३ ।।<br>
तेन शब्देन संक्षुब्धं सर्पस्य भवनं महत् ।<br>
उदतिष्ठज्जलात् सर्पो रोषपर्याकुलेक्षणः ।। ४ ।।<br>
स चोरगपतिः क्रुद्धो मेघराशिसमप्रभः ।<br>
ततो रक्तान्तनयनः कालियः समदृश्यत ।। ५ ।।<br>
पञ्चास्यः पावकोच्छ्वासश्चलज्जिह्वोऽनलाननः ।<br>
पृथुभिः पञ्चभिर्घोरैः शिरोभिः परिवारितः ।। ६ ।।<br>
पूरयित्वा ह्रदं सर्वं भोगेनानलवर्चसा ।<br>
स्फुरन्निव च रोषेण ज्वलन्निव च तेजसा ।। ७ ।।<br>
क्रोधेन ज्वलतस्तस्य जलं शृतमिवाभवत् ।<br>
प्रतिस्रोताश्च भीतेव जगाम यमुना नदी ।। ८ ।।<br>
तस्य क्रोधाग्निपूर्णेभ्यो वक्त्रेभ्योऽभूच्च मारुतः।<br>
दृष्ट्वा कृष्णं ह्रदगतं क्रीडन्तं शिशुलीलया ।। ९ ।।<br>
सधूमाः पन्नगेन्द्रस्य मुखान्निश्चेरुरर्चिषः ।<br>
सृजता तेन रोषाग्निं समीपे तीरजा द्रुमाः ।। 2.12.१० ।।<br>
क्षणेन भस्मसान्नीता युगान्तप्रतिमेन वै ।<br>
तस्य पुत्राश्च दाराश्च भृत्याश्चान्ये महोरगाः ।। ११ ।।<br>
वमन्तः पावकं घोरं वक्त्रेभ्यो विषसम्भवम् ।<br>
सधूमं पन्नगेन्द्रास्ते निपेतुरमितौजसः ।। १२ ।।<br>
प्रवेशितश्च तैः सर्पैः स कृष्णो भोगबन्धनम् ।<br>
निर्यत्नचरणाकारस्तस्थौ गिरिरिवाचलः ।। १३ ।।<br>
अदशन् दशनैस्तीक्ष्णैर्विषोत्पीडजलाविलैः ।<br>
ते कृष्णं सर्पपतयो न ममार च वीर्यवान् ।। १४ ।।<br>
एतस्मिन्नन्तरे भीता गोपालाः सर्व एव ते ।<br>
क्रन्दमाना व्रजं जग्मुर्वाष्पगद्गदया गिरा ।। १५ ।।<br>
गोपा ऊचुः<br>
एष मोहं गतः कृष्णो मग्नो वै कालिये ह्रदे ।<br>
भक्ष्यते सर्पराजेन तदागच्छत मा चिरम् ।। १६ ।।<br>
नन्दगोपाय वै क्षिप्रं सबलाय निवेद्यताम् ।<br>
एष ते कृष्यते कृष्णः सर्पेणेति महाह्रदे ।। १७ ।।<br>
नन्दगोपस्तु तच्छ्रुत्वा वज्रपातोपमं वचः ।<br>
आर्तः स्खलितविक्रान्तस्तं जगाम ह्रदोत्तमम् ।। १८ ।।<br>
सबालयुवतीवृद्धः स च संकर्षणो युवा ।<br>
आक्रीडं पन्नगेन्द्रस्य जलस्थं समुपागमत् ।। १९ ।।<br>
नन्दगोपमुखा गोपास्ते सर्वे साश्रुलोचनाः ।<br>
हाहाकारं प्रकुर्वन्तस्तस्थुस्तीरे ह्रदस्य वै ।। 2.12.२० ।।<br>
व्रीडिता विस्मिताश्चैव शोकार्ताश्च पुनः पुनः ।<br>
केचित्तु पुत्र हा हेति हा धिगित्यपरे पुनः ।। २१ ।।<br>
अपरे हा हताः स्मेति रुरुदुर्भृशदुःखिताः ।<br>
स्त्रियश्चैव यशोदां तां हा हतासीति चुक्रुशुः ।। २२ ।।<br>
या पश्यसि प्रियं पुत्रं सर्पराजवशं गतम् ।<br>
स्पन्दितं सर्पभोगेन कृष्यमाणं यथा मृतम् ।। २३ ।।<br>
अश्मसारमयं नूनं हृदयं ते विलक्ष्यते ।<br>
पुत्रं कथमिमं दृष्ट्वा यशोदे नावदीर्यसे ।। २४ ।।<br>
दुःखितं बत पश्यामो नन्दगोपं ह्रदान्तिके ।<br>
न्यस्य पुत्रमुखे दृष्टिं निश्चेतनमवस्थितम् ।। २५ ।।<br>
यशोदामनुगच्छन्त्यः सर्पावासमिमं ह्रदम्।<br>
प्रविशामो न यास्यामो विना दामोदरं व्रजम् ।। २६ ।।<br>
दिवसः को विना सूर्यं विना चन्द्रेण का निशा ।<br>
विना वृषेण का गावो विना कृष्णेन को व्रजः ।<br>
विना कृष्णं न यास्यामो विवत्सा इव धेनवः ।। २७ ।।<br>
तासां विलपितं श्रुत्वा तेषां च व्रजवासिनाम् ।<br>
विलापं नन्दगोपस्य यशोदारुदितं तथा ।। २८ ।।<br>
एकभावशरीरज्ञ एकदेहो द्विधा कृतः ।<br>
संकर्षणस्तु संक्रुद्धो बभाषे कृष्णमव्ययम् ।। २९ ।।<br>
कृष्ण कृष्ण महाबाहो गोपानां नन्दवर्द्धन ।<br>
दम्यतामेष वै क्षिप्रं सर्पराजो विषायुधः ।। 2.12.३० ।।<br>
इमे नो बान्धवास्तात त्वां मत्वा मानुषं विभो ।<br>
परिदेवन्ति करुणं सर्वे मानुषबुद्धयः ।। ३१ ।।<br>
तच्छ्रुत्वा रौहिणेयस्य वाक्यं संज्ञासमीरितम् ।<br>
विक्रम्यास्फोटयद् बाहू भित्त्वा तन्नागबन्धनम् ।। ३२ ।।<br>
तस्य पद्भ्यामथाक्रम्य भोगराशिं जलोत्थितम् ।<br>
शिरस्तु कृष्णो जग्राह स्वहस्तेनावनाम्य च ।। ३३ ।।<br>
तस्यारुरोह सहसा मध्यमं तन्महच्छिरः ।<br>
सोऽस्य मूर्ध्नि स्थितः कृष्णो ननर्त रुचिराङ्गदः ।। ३४ ।।<br>
मृद्यमानः स कृष्णेन शान्तमूर्धा भुजङ्गमः ।<br>
आस्यैः सरुधिरोद्गारैः कातरो वाक्यमब्रवीत् ।। ३१५ ।।<br>
अविज्ञानान्मया कृष्ण रोषोऽयं सम्प्रदर्शितः ।<br>
दमितोऽहं हतविषो वशगस्ते वरानन ।। ३६ ।।<br>
तदाज्ञापय किं कुर्यां सदा सापत्यबान्धवः ।<br>
कस्य वा वशतां यामि जीवितं मे प्रदीयताम् ।। ३७ ।।<br>
पञ्चमूर्द्धानतं दृष्ट्वा सर्पं सर्पारिकेतनः ।<br>
अक्रुद्ध एव भगवान् प्रत्युवाचोरगेश्वरम् ।। ३८ ।।<br>
तवास्मिन् यमुनातोये नैव स्थानं ददाम्यहम् ।<br>
गच्छार्णवजलं सर्प सभार्यः सहबान्धवः ।। ३९ ।।<br>
यश्चेह भूयो दृश्येत स्थाने वा यदि वा जले ।<br>
तव भृत्यस्तनूजो वा क्षिप्रं वध्यः स मे भवेत्।। 2.12.४० ।।<br>
शिवं चास्य जलस्यास्तु त्वं च गच्छ महार्णवम्।<br>
स्थाने त्विह भवेद् दोषस्तवान्तकरणो महान् ।। ४१ ।।<br>
मत्पदानि च ते सर्प दृष्ट्वा मूर्धसु सागरे ।<br>
गरुडः पन्नगरिपुस्त्वयि न प्रहरिष्यति ।। ४२ ।।<br>
गृह्य मूर्ध्ना तु चरणौ कृष्णस्योरगपुङ्गवः ।<br>
पश्यतामेव गोपानां जगामादर्शनं ह्रदात् ।। ४३ ।।<br>
निर्जिते तु गते सर्पे कृष्णमुत्तीर्य धिष्ठितम् ।<br>
विस्मितास्तुष्टुवुर्गोपाश्चक्रुश्चैव प्रदक्षिणम् ।। ४४ ।।<br>
ऊचुः सर्वे च सम्प्रीता नन्दगोपं वनेचराः ।<br>
धन्योऽस्यनुगृहीतोऽसि यस्य ते पुत्र ईदृशः ।। ४५ ।।<br>
अद्यप्रभृति गोपानां गवां गोष्ठस्य चानघ ।<br>
आपत्सु शरणं कृष्णः प्रभुश्चायतलोचनः ।। ४६ ।।<br>
जाता शिवजला सर्वा यमुना मुनिसेविता ।<br>
तीरे चास्याः सुखं गावो विचरिष्यन्ति नः सदा ।। ४७ ।।<br>
व्यक्तमेव वयं गोपा वने यत् कृष्णमीदृशम् ।<br>
महद्भूतं न जानीमश्छन्नमग्निमिव व्रजे ।। ४८ ।।<br>
एवं ते विस्मिताः सर्वे स्तुवन्तः कृष्णमव्ययम् ।<br>
जग्मुर्गोपगणा घोषं देवाश्चैत्ररथं यथा ।। ४९ ।।<br>
इति श्रीमहाभारते खिलभागे हरिवंशे विष्णुपर्वणि शिशुचर्यायां कालियदमने द्वादशोऽध्यायः ।। १२ ।।<br>
<br>
