वैशम्पायन उवाच<br>
निहत्य नरकं भौमं वासवोपमविक्रमम् ।<br>
वासवावरजो विष्णुर्ददर्श नरकालयम् ।। १ ।।<br>
अथार्थगृहमासाद्य नरकस्य जनार्दनः ।<br>
ददर्श धनमक्षय्यं रत्नानि विविधानि च ।। २ ।।<br>
मणिमुक्ताप्रवालानि वैदूर्यस्य च संचयान् ।<br>
मासारगल्वकूटानि तथा वज्रस्य संचयान् ।। ३ ।।<br>
जाम्बूनदमयान्यस्य शातकुम्भमयानि च ।<br>
प्रदीप्तज्वलनाभानि शीतरश्मिनिभानि च ।। ४ ।।<br>
शयनानि महार्हाणि तथा सिंहासनानि च ।<br>
हिरण्यदण्डरुचिरं शीतरश्मिसमप्रभम् ।। ५ ।।<br>
ददर्श तन्महच्छत्रं वर्षमाणमिवाम्बुदम्।<br>
जातरूपस्य शुभ्रस्य धाराः शतसहस्रशः ।। ६ ।।<br>
वरुणादाहृतं पूर्वं नरकेणेति नः श्रुतम्।<br>
यावद्रत्नं गृहे दृष्टं नरकस्य धनं बहु ।। ७ ।।<br>
नैव राज्ञः कुबेरस्य न शक्रस्य यमस्य च ।<br>
रत्नसंनिचयस्तादृग् दृष्टपूर्वो न च श्रुतः ।। ८ ।।<br>
हते भौमे निसुन्दे च हयग्रीवे च दानवे ।<br>
उपानिन्युस्ततस्तानि रत्नान्यन्तःपुराणि च ।। ९ ।।<br>
दानवा हतशिष्टा ये कोशसंचयरक्षिणः ।<br>
केशवाय महार्हाणि यान्यर्हति जनार्दनः ।। 2.64.१० ।।<br>
दैत्या ऊचुः<br>
इमानि मणिरत्नानि विविधानि बहूनि च ।<br>
भीमरूपाश्च मातङ्गाः प्रवालविकृताः कुथाः ।। ११ ।।<br>
हेमसूत्रा महाकक्षाश्चापतोमरशालिनः ।<br>
रुचिराभिः पताकाभिः शबला रुचिरांकुशाः ।। १२ ।।<br>
ते च विंशतिसाहस्रा द्विस्तावत्यः करेणवः ।<br>
अष्टौ शत सहस्राणि देशजाश्चोत्तमा हयाः ।। १३ ।।<br>
गोषु चापि कृतो यावान् कामस्तव जनार्दन ।<br>
तावतीः प्रापयिष्यामो वृष्ण्यन्धकनिवेशनम् ।। १४ ।।<br>
आविकानि च सूक्ष्माणि शयनान्यासनानि च ।<br>
कामव्याहारिणश्चैव पक्षिणः प्रियदर्शनाः ।। १५ ।।<br>
नन्दनागुरुकाष्ठानि तथा कालीयकान्यपि ।<br>
वसु यत् त्रिषु लोकेषु धर्मेणाधिगतं तव ।<br>
प्रापयिष्याम तत् सर्व वृष्ण्यन्धकनिवेशनम् ।। १६ ।।<br>
देवगन्धर्वरत्नानि पन्नगानां च यद् वसु ।<br>
तानि सर्वाणि सन्तीह नरकस्य निवेशने ।। १७ ।।<br>
वैशम्पायन उवाच<br>
तच्च सर्वं हृषीकेशः परिगृह्य परीक्ष्य च ।<br>
सर्वमाहारयामास दानवैर्द्वारकां पुरीम् ।। १८ ।।<br>
ततस्तद् वारुणं छत्रं स्वयमुत्क्षिप्य माधवः ।<br>
हिरण्यवर्षं वर्षन्तमारुरोह विहङ्गमम् ।। १९ ।।<br>
गरुडं पतगश्रेष्ठं मूर्तिमन्तमिवाम्बुदम् ।<br>
ततोऽभ्ययाद् गिरिश्रेष्ठमभितो मणिपर्वतम् ।। 2.64.२० ।।<br>
तत्र पुण्या वयुर्वाता ह्यभवंश्चामलाः प्रभाः ।<br>
मणीनां हेमवर्णानामभिभूय दिवाकरम् ।। २१ ।।<br>
तत्र वैदूर्यवर्णानि ददर्श मधुसूदनः ।<br>
सतोरणपताकानि द्वाराणि शरणानि च ।। २२ ।।<br>
विद्युद्ग्रथितमेघाभः प्रबभौ मणिपर्वतः ।<br>
हेमचित्रवितानैश्च प्रासादैरुपशोभितः ।। २३ ।।<br>
तत्र ता वरहेमाभा ददर्श मधुसूदनः ।<br>
गन्धर्वसुरमुख्यानां प्रिया दुहितरस्तथा ।। २४ ।।<br>
ददर्श पृथुलश्रोणीः संरुद्धा गिरिकन्दरे ।<br>
नरकेण समानीता रक्ष्यमाणाः समन्ततः ।। २५ ।। <br>
त्रिविष्टपसमे देशे तिष्ठन्तीरपराजिताः ।<br>
निर्विशन्त्यो यथा देव्यः सुखिन्यः कामवर्जिताः ।। २६ ।।<br>
परिवव्रुर्महाबाहुमेकवेणीधराः स्त्रियः ।<br>
सर्वाः काषायवासिन्यः सर्वाश्च नियतेन्द्रियाः ।। २७ ।।<br>
व्रतोपवासतन्वङ्ग्यः काङ्क्षन्त्यः कृष्णदर्शनम्।<br>
समेत्य यदुसिंहस्य सर्वाश्चक्रुः स्त्रियोऽञ्जलीन्।। २८ ।।<br>
नरकं निहतं ज्ञात्वा मुरं चैव महासुरम्।<br>
हयग्रीवं निसुन्दं च ताः कृष्णं पर्यवारयन् ।। २९ ।।<br>
ये चासां रक्षिणो वृद्धा दानवा यदुनन्दनम् ।<br>
कृताञ्जलिपुटाः सर्वे प्रणिपेतुर्वयोऽधिकाः ।। 2.64.३० ।।<br>
तासां परमनारीणामृषभाक्षं निरीक्ष्य तम्।<br>
सर्वासामेव संकल्पः पतित्वेनाभवत् ततः ।। ३१ ।।<br>
तस्य चन्द्रोपमं वक्त्रं निरीक्ष्य मुदितेन्द्रियाः ।<br>
सम्प्रहष्टा महाबाहुमिदं वचनमब्रुवन् ।। ३२ ।।<br>
सत्यं च यत्पुरा वायुरिहास्मान्वाक्यमब्रवीत् ।<br>
सर्वभूतमतिज्ञश्च देवर्षिरपि नारदः ।। ३३ ।।<br>
विष्णुर्नारायणो देवः शङ्खचक्रगदासिभृत् । <br>
स भौमं नरकं हत्वा भर्ता च भविता स वः ।। ३४ ।।<br>
सुप्रियं बत पश्यामश्चिरश्रुतमरिंदमम्।<br>
दर्शनेन कृतार्था हि वयमद्य महात्मनः ।। ३५ ।।<br>
ततस्ताः सान्त्वयामास प्रमदा वासवानुजः ।<br>
सर्वाः कमलपत्राक्षीर्दृष्ट्वा चोवाच माधवः ।। ३६ ।।<br>
यथार्हतः पूजयित्वा समाभाष्य च केशवः ।<br>
यानैः किङ्करसंयुक्तैरुवाह मधुसूदनः ।। ३७ ।।<br>
किङ्कराणां सहस्राणि रक्षसां वातरंहसाम् ।<br>
शिबिकां वहतां तत्र निर्घोषः सुमहानभूत् ।। ३८ ।।<br>
तस्य पर्वतराजस्य शृङ्गं यत् परमार्चितम् ।<br>
विमलार्केन्दुसंकाशं मणिकाञ्चनतोरणम् ।। ३९ ।।<br>
सपक्षिगणमातङ्गं समृगव्यालपादपम् ।<br>
शाखामृगगणाकीर्णं सुप्रस्तरशिलातलम् ।। 2.64.४० ।।<br>
न्यंकुभिश्च वराहैश्च रुरुभिश्च निषेवितम् ।<br>
सप्रपातं महासानुं विचित्रशिखरद्रुमम् ।। ४१ ।।<br>
अत्यद्भुतमचिन्त्यं च मृगवृन्दविलोडितम् ।<br>
जीवञ्जीवकसंघैश्च बर्हिभिश्च निनादितम् ।। ४२ ।।<br>
तदप्यतिबलो विष्णुर्दोर्भ्यामुत्पाट्य भासुरम् ।<br>
आरोपयामास बली गरुडे पक्षिणां वरे ।। ४३ ।।<br>
मणिपर्वतशृङ्गं च सभार्यं च जनार्दनम् ।<br>
उवाह लीलया पक्षी गरुडः पततां वरः ।। ४४ ।।<br>
स पक्षवलविक्षेपैर्हिमाद्रिशिखरोपमः ।<br>
दिक्षु सर्वासु संह्रादं जनयामास पक्षिराट् ।। ४५ ।।<br>
आरुजन् पर्वताग्राणि पादपांश्च समुत्क्षिपन् ।<br>
संजहार महाभ्राणि विजहार च कानिचित् ।। ४६।।<br>
विषयं समतिक्रम्य देवयोश्चन्द्रसूर्ययोः ।<br>
ययौ वातजवः पक्षी जनार्दनवशे स्थितः ।। ४७ ।।<br>
स मेरुगिरिमासाद्य देवगन्धर्वसेवितम् ।<br>
देवसद्मानि सर्वाणि ददर्श मधुसूदनः ।। ४८ ।।<br>
विश्वेषां मरुतां चैव साध्यानां च नराधिप ।<br>
भ्राजमानान्यतिक्रामन्नश्विनोश्च परंतप ।। ४९ ।।<br>
प्राप्य पुण्यतमांल्लोकान् देवलोकमरिंदमः ।<br>
शक्रसद्म समासाद्य प्रविवेश जनार्दनः ।। 2.64.५० ।।<br>
अवतीर्य स तार्क्ष्यात् तु ददर्श विबुधाधिपम् ।<br>
प्रीतश्चैवाभ्यनन्दत् तं देवराजः शतक्रतुः ।। ५१ ।।<br>
प्रादाय कुण्डले दिव्ये ववन्दे तं तदाच्युतः ।<br>
सभार्यो विबुधश्रेष्ठं नरश्रेष्ठो जनार्दनः ।। ५२ ।।<br>
अर्चितो देवराजेन रत्नैश्च प्रतिपूजितः ।<br>
सत्यभामा च पौलोम्या यथावदभिनन्दिता ।। ५३।।<br>
वासवो वासुदेवश्च जग्मतुः सहितौ तदा ।<br>
अदित्या भवनं दिव्यं देवमातुर्महर्द्धिमत् ।। ५४ ।।<br>
तत्रादितिमुपास्यन्तीमप्सरोभिः समन्ततः ।<br>
ददृशाते महात्मानौ महाभागां तपोऽन्विताम् ।। ५५ ।।<br>
ततस्ते कुण्डले दिव्ये प्रादाददितिनन्दनः ।<br>
ववन्दे तां शचीभर्ता मातरं स्वां पुरंदरः ।। ५६ ।।<br>
जनार्दनं पुरस्कृत्य कर्म चैव शशंस तत्।<br>
अदितिस्तौ सुतौ प्रीत्या परिष्वज्याभिनन्द्य च ।। ५७ ।।<br>
आशीर्भिरनुकूलाभिरुभावप्यवदत् तदा ।<br>
पौलोमी सत्यभामा च प्रीत्या परमया युते ।। ५८ ।।<br>
अगृह्णीतां वरार्हाया देव्यास्ते चरणौ शुभौ ।<br>
ते चाप्यभ्यवदत् प्रेम्णा देवमाता यशस्विनी ।। ५९ ।।<br>
यथावदब्रवीच्चैव जनार्दनमिदं वचः ।<br>
अधृष्यः सर्वभूतानामवध्यश्च भविष्यसि ।। 2.64.६० ।।<br>
यथैव देवराजोऽयमजितो लोकपूजितः ।<br>
भवत्वियं वरारोहा नित्यं च प्रियदर्शना ।। ६१ ।।<br>
सर्वलोकेषु विख्याता दिव्यगन्धा मनोरमा ।<br>
सत्यभामोत्तमा स्त्रीणां सुभगा स्थिरयौवना ।। ६२ ।।<br>
जरां न यास्यति वधूर्यावत्त्वं कृष्ण मानुषः ।<br>
एवमभ्यर्चितः कृष्णो देवमात्रा महाबलः ।। ६३ ।।<br>
देवराजाभ्यनुज्ञातो रत्नैश्च प्रतिपूजितः ।<br>
वैनतेयं समारुह्य सहितः सत्यभामया ।। ६४ ।।<br>
देवाक्रीडं परिक्रामन् पूज्यमानं सुरर्षिभिः ।<br>
स ददर्श महाबाहुराक्रीडे वासवस्य ह ।। ६५ ।।<br>
दिव्यभभ्यर्चितं देवैः पारिजातं महाद्रुमम् ।<br>
नित्यपुष्पधरं दिव्यं पुण्यगन्धमनुत्तमम् ।। ६६ ।।<br>
यमासाद्य जनः सर्वो जातिं स्मरति पौर्विकीम् ।<br>
संरक्ष्यमाणं देवैस्तं प्रसह्यामितविक्रमः ।। ६७ ।।<br>
उत्पाट्यारोपयामास विष्णुस्तं गरुडोपरि ।<br>
सोऽपश्यत्सत्यभामा च दिव्यमप्सरसां गणम् ।।६८।।<br>
पृष्ठतः सत्यभामा च दिव्या योषा च वीक्षिता ।<br>
प्रायात् ततो द्वारवतीं वायुजुष्टेन वै पथा ।। ६९ ।।<br>
श्रुत्वा तं देवराजस्तु कर्म कृष्णस्य तत् तदा ।<br>
अनुमेने महाबाहुः कृतकर्मेति चाब्रवीत् ।। 2.64.७० ।।<br>
स पूज्यमानस्त्रिदशैः सप्तर्षिगणसंस्तुतः ।<br>
प्रतस्थे द्वारकां कृष्णो देवलोकादरिंदमः ।। ७१ ।।<br>
सोऽभिपत्य महाबाहुर्दीर्घमध्वानमल्पवत्।<br>
पूजितो देवराजेन ददृशे यादवीं पुरीम् ।। ७२ ।।<br>
तथा कर्म महत्कृत्वा भगवान् वासवानुजः ।<br>
उपायाद् द्वारकां कृष्णः श्रीमान् गरुडवाहनः ।। ७३ ।।<br>
इति श्रीमहाभारते खिलभागे हरिवंशे विष्णुपर्वणि पारिजातहरणे द्वारकाप्रवेशे चतुःषष्टितमोऽध्यायः ।। ६४ ।।<br>
<br>
