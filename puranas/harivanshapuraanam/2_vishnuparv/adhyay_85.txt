वैशम्पायन उवाच<br>
रुद्धेषु भूमिपालेषु सानुगेषु विशाम्पते ।<br>
आविवेशासुरांश्चाथ कश्मलं जनमेजय ॥ १ ॥<br>
दिशः प्रतस्थुस्ते वीरा वध्यमानाः समन्ततः ।<br>
कृष्णानन्तप्रभृतिभिर्यदुभिर्युद्धदुर्मदैः ॥ २ ॥<br>
निकुम्भस्तानथोवाच रुषितो दानवोत्तमः ।<br>
भित्त्वा प्रतिज्ञां किं मोहाद्भयार्ता यात विह्वलाः ॥ ३ ॥<br>
हीनप्रतिज्ञाः काँल्लोकान् प्रयास्यथ पलायिताः ।<br>
अगत्वापचितिं युद्धे ज्ञातीनां कृतनिश्चयाः ॥ ४ ॥<br>
फलं जित्वेह भोक्तव्यं रिपून् समरकर्कशान् ।<br>
हतेन चापि शूरेण वस्तव्यं त्रिदिवे सुखम् ॥ ५ ॥<br>
पलायित्वा गृहं गत्वा कस्य द्रक्ष्यथ हे मुखम् ।<br>
दारान्वक्ष्यथ किं चापि धिग्धिक् किं किं न लज्जथ ॥६॥<br>
एवमुक्ता निवृत्तास्ते लज्जमाना नृपासुराः ।<br>
द्विगुणेन च वेगेन युयुधुर्यदुभिः सह ॥ ७ ॥<br>
उत्सवे युद्धशौण्डानां नानाप्रहरणैर्नृप ।<br>
ये यान्ति यज्ञवाटं तं तान् निहन्ति धनंजयः ॥ ८ ॥<br>
यमौ भीमश्च राजा च धर्मपुत्रो युधिष्ठिरः ।<br>
द्यां प्रयाताञ्जघानैन्द्रिः प्रवरश्च द्विजोत्तमः ॥ ९ ॥<br>
अथासुरासृक्तोयाढ्या केशशैवलशाद्वला ।<br>
चक्रकूर्मरथावर्ता गजशैलानुशोभिनी ॥ 2.85.१० ॥<br>
ध्वजकुन्ततरुच्छन्ना स्तनितोत्क्रुष्टनादिनी ।<br>
गोविन्दशैलप्रभवा भीरुचित्तप्रमाथिनी ॥ ११ ॥<br>
असृग्बुद्बुदफेनाढ्या असिमत्स्यतरङ्गिणी ।<br>
सुस्राव शोणितनदी नदीव जलदागमे ॥ १२ ॥<br>
तान् दृष्ट्वैव निकुम्भस्तु वर्द्धमानांश्च शात्रवान् ।<br>
हतान् सर्वान् सहायांश्च वीर्यादेवात्पपात ह ॥ १३ ॥<br>
स वारितो जयन्तेन प्रवरेण च भारत ।<br>
शरैः कुलिशसंकाशैर्निकुम्भो रणकर्कशः ॥ १४ ॥<br>
संनिवृत्याथ दष्टोष्ठः परिघेण दुरासदः ।<br>
प्रवरं ताडयामास स पपात महीतले ॥ १५ ॥<br>
ऐन्द्रिस्तं पतितं भूमौ बाहुभ्यां परिषस्वजे ।<br>
विदित्वा चैव सप्राणं हित्वासुरमभिद्रुतः ॥ १६ ॥<br>
अभिद्रुत्य निकुम्भं च निस्त्रिंशेन जघान ह ।<br>
परिघेणापि दैतेयो जयन्तं समताडयत् ॥ १७ ॥<br>
ततक्ष बहुलं गात्रं निकुम्भस्यैन्द्रिराहवे ।<br>
स चिन्तयामास तदा वध्यमानो महासुरः ॥ १८ ॥<br>
कृष्णेन सह योद्धव्यं वैरिणा ज्ञातिघातिना ।<br>
श्रावयामि किमात्मानमाहवे शक्रसूनुना ॥ १९ ॥<br>
एवं स निश्चयं कृत्वा तत्रैवान्तरधीयत ।<br>
जगाम चैव युद्धार्थं यत्र कृष्णो महाबलः ॥ 2.85.२० ॥<br>
तं दृष्ट्वैरावतस्कन्धमास्थितो बलनाशनः ।<br>
द्रष्टुमभ्यागतो युद्धं जहृषे सह दैवतैः ॥ २१ ॥<br>
साधु साध्विति पुत्रं च परितुष्टः स सस्वजे ।<br>
प्रवरं चापि धर्मात्मा सस्वजे मोहवर्जितम् ॥ २२ ॥<br>
देवदुन्दुभयश्चापि प्रणेदुर्वासवाज्ञया ।<br>
जयमानं रणे दृष्ट्वा जयन्तं रणदुर्जयम् ॥ २३ ॥<br>
ददर्शाथ निकुम्भस्तु केशवं रणदुर्जयम् ।<br>
अर्जुनेन स्थितं सार्धं यज्ञवाटाविदूरतः ॥ २४ ॥<br>
स नादं सुमहान् कृत्वा पक्षिराजमताडयत् ।<br>
परिघेण सुघोरेण बलं सत्यकमेव च ॥ २५ ॥<br>
नारायणं चार्जुनं च भीमं चाथ युधिष्ठिरम् ।<br>
यमौ च वासुदेवं च साम्बं कामं च वीर्यवान् ॥ २६ ॥<br>
युयुधे मायया दैत्यः शीघ्रकारी च भारत ।<br>
न चैनं ददृशुः सर्वे सर्वशस्त्रविशारदाः ॥ २७ ॥<br>
यदा तु नैवापश्यस्तं तदा बिल्वोदकेश्वरम् ।<br>
दध्यौ देवं हृषीकेशः प्रमथानां गणेश्वरम् ॥ २८॥<br>
ततस्ते ददृशुः सर्वे प्रभावादतितेजसः ।<br>
बिल्वोदकेश्वरस्याशु निकुम्भं मायिनां वरम् ॥ २९॥<br>
कैलासशिखराकारं ग्रसन्तमिव धिष्ठितम् ।<br>
आह्वयन्तं रणे कृष्णं वैरिणं ज्ञातिनाशनम् ॥ 2.85.३०॥<br>
सत्यगाण्डीव एवाद्य पार्थस्तस्य रथेषुभिः ।<br>
परिघं चैव गात्रेषु विव्याधैनमथासकृत् ॥ ३१ ॥<br>
ते बाणास्तस्य गात्रेषु परिघे च जनाधिप ।<br>
भङ्गाः शिलाशिताः सर्वे निपेतुः कुञ्चिताः क्षितौ ॥३२॥<br>
विफलानस्त्रयुक्तांस्तान् दृष्ट्वा बाणान्धनंजयः ।<br>
पप्रच्छ केशवं वीरः किमेतदिति भारत ॥ ३३ ॥<br>
पर्वतानपि भिन्दन्ति मम वज्रोपमाः शराः ।<br>
किमिदं देवकीपुत्र विस्मयोऽत्र महान् मम ॥ ३४ ॥<br>
तमुवाच ततः कृप्णः प्रहसन्निव भारत ।<br>
महद्भूतं निकुम्भोऽयं कौन्तेय शृणु विस्तरात्॥ ३५ ॥<br>
पुरा गत्वोत्तरकुरूंस्तपश्चक्रे महासुरः ।<br>
शतं वर्षसहस्राणां देवशत्रुर्दुरासदः ॥ ३६ ॥<br>
अथैनं छन्दयामास वरेण भगवान् हरः ।<br>
स वव्रे त्रीणि रूपाणि न वध्यानि सुरासुरैः ॥ ३७ ॥<br>
तमुवाच महादेवो भगवान् वृषभध्वजः ।<br>
मम वा ब्राह्मणानां वा विष्णोर्वा प्रियमाचरन् ॥ ३८ ॥<br>
भविष्यसि हरेर्वध्यो न त्वन्यस्य महासुर ।<br>
ब्रह्मण्योऽहं च विष्णुश्च विप्राणां परमा गतिः ॥ ३९ ॥<br>
स एष सर्वशस्त्राणामवध्यः पाण्डुनन्दन।<br>
त्रिदेहोऽतिप्रमाथी च वरमत्तश्च दानवः ॥ 2.85.४० ॥<br>
भानुमत्यापहरणे देहोऽस्यैको हतो मया ।<br>
अवध्यं षट्पुरं देहमिदमस्य दुरात्मनः ॥४१ ॥<br>
दितिं शुश्रूषति न्येको देहोऽस्य तपसान्वितः ।<br>
अन्यस्तु देहो घोरोऽस्य येनावसति षट्पुरम् ॥४२ ।<br>
एतत् तु सर्वमाख्यातं निकुम्भचरितं मया ।<br>
त्वरयास्य वधे वीर कथा पश्चाद् भविष्यति ॥ ४३ ॥<br>
तयोः कथयतोरेवं कृष्णयोरसुरस्तदा ।<br>
गुहां षट्पुरसंज्ञां तां विवेश रणदुर्जयः ॥ ४४ ॥<br>
अन्विष्य तस्य भगवान् विवेश मधुसूदनः ।<br>
तां षट्पुरगुहां घोरां दुर्धर्षां कुरुनन्दन ॥ ४५ ॥<br>
चन्द्रसूर्यप्रभाहीनां ज्वलन्तीं स्वेन तेजसा ।<br>
सुखदुःखोष्णशीतानि प्रयच्छन्तीं यथेप्सितम् ॥ ४६ ॥<br>
तत्र प्रविश्य भगवानपश्यत जनाधिपान् ।<br>
युयुधे सह घोरेण निकुम्भेन जनाधिप ॥ ४७ ॥<br>
कृष्णस्यानुप्रविष्टास्तु बलाद्या यादवास्तदा ।<br>
प्रविष्टाश्च तथा सर्वे पाण्डवास्ते महात्मनः ॥ ४८ ॥<br>
समेतास्तु प्रविष्टास्ते कृष्णस्यानुमतेन वै ।<br>
युयुधे स तु कृष्णेन रौक्मिणेयः प्रचोदितः ।<br>
मानयद् यादवान्सर्वान्यानयं बद्धवान्पुरा ॥ ४९ ॥<br>
ते मुक्ता रौक्मिणेयेन प्राप्ता यत्र जनार्दनः ।<br>
प्रहृष्टमनसः सर्वे निकुम्भवधकाङ्क्षिणः ॥ 2.85.५० ॥<br>
राजानो वीर मुञ्चेति पुनः कामं यथाब्रुवन् ।<br>
मुमोच चाथ तान्वीरो रौक्मिणेयः प्रतापवान् ॥ ५१ ॥<br>
अधोमुखमुखाः सर्वे बद्धमौना नराधिपाः ।<br>
लज्जयाभिप्लुता वीरास्तस्थुर्नष्टश्रियस्तदा ॥ ५२ ॥<br>
निकुम्भमपि गोविन्दः प्रयतन्तं जयं प्रति ।<br>
योधयामास भगवान् घोरमात्मरिपुं हरिः ॥ ५३ ॥<br>
परिघेनाहतः कृष्णो निकुम्भेन भृशं विभो ।<br>
गदया चापि कृष्णेन निकुम्भस्ताडितो भृशम् ॥ ५४ ॥<br>
तावुभौ मोहमापन्नौ सुप्रहारहतौ तदा ।<br>
ततः प्रव्यथितान्दृष्ट्वा पाण्डवांश्चाथ यादवान्॥ ५५ ॥<br>
जेपुर्मुनिगणास्तत्र कृष्णस्य हितकाम्यया ।<br>
तुष्टुवुश्च महात्मानं वेदप्रोक्तैस्तथा स्तवैः ॥ ५६ ॥<br>
ततः प्रत्यागतप्राणो भगवान् केशवस्तदा ।<br>
दानवश्च पुनर्वीरावुद्यतौ समरं प्रति ॥ ५७ ॥<br>
वृषभाविव नर्दन्तौ गजाविव च भारत ।<br>
शालावृकाविव क्रुद्धौ प्रहरन्तौ रणोत्कटौ ॥ ५८ ॥<br>
अथ कृष्णं तदोवाच नृप वागशरीरिणी ।<br>
चक्रेण शमयस्यैनं देवब्राह्मणकण्टकम् ॥ ५९ ॥<br>
इति होवाच भगवान् देवो बिल्वोदकेश्वरः ।<br>
धर्मं यशश्च विपुलं प्राप्नुहि त्वं महाबल ॥ 2.85.६० ॥<br>
तथेत्युक्त्वा नमस्कृत्वा लोकनाथः सतां गतिः ।<br>
सुदर्शनं मुमोचाथ चक्रं दैत्यकुलान्तकम्॥ ६१ ॥<br>
तन्निकुम्भस्य चिच्छेद शिरः प्रवरकुण्डलम् ।<br>
नारायणभुजोत्सृष्टं सूर्यमण्डलवर्चसम् ॥ ६२ ॥<br>
उत्पपात शिरस्तस्य भूमौ ज्वलितकुण्डलम् ।<br>
मेघमत्तो गिरेः शृङ्गान्मयूर इव भूतले ॥ ६३ ॥<br>
निकुम्भे निहते तस्मिन् देवो बिल्वोदकेश्वरः ।<br>
तुतोष च नरव्याघ्र जगत्त्रासकरे विभुः ॥ ६४ ॥<br>
पपात पुष्पवृष्टिश्च शक्रसृष्टा नभस्तलात् ।<br>
देवदुन्दुभयश्चैव प्रणेदुररिनाशने ६५ ॥<br>
ननन्द च जगत्कृत्स्नं मुनयश्च विशेषतः ।<br>
दैत्यकन्याश्च भगवान् यदुभ्यः शतशो ददौ ॥ ६६ ॥<br>
क्षत्त्रियाणां च भगवान्सान्त्वयित्वा पुनः पुनः ।<br>
रत्नानि च विचित्राणि वासांसि प्रवराणि च ॥ ६७ ॥<br>
रथानां वाजियुक्तानां षट् सहस्राणि केशवः ।<br>
अददात् पाण्डवेभ्यश्च प्रीतात्मा गदपूर्वजः ॥ ६८ ॥<br>
तदेव चाथ प्रवरं षट्पुरं पुरवर्द्धनः ।<br>
द्विजाय ब्रह्मदत्ताय ददौ तार्क्ष्यवरध्वजः ॥ ६९ ॥<br>
सत्रे समाप्ते च तदा शङ्खचक्रगदाधरः ।<br>
विसर्जयित्वा तत् क्षत्रं पाण्डवांश्च महाबलः ॥ 2.85.७० ॥<br>
बिल्वोदकेश्वरस्याथ समाजमकरोत् प्रभुः ।<br>
मांससूपसमाकीर्णं बह्वन्नं व्यञ्जनाकुलम् ॥ ७१ ॥<br>
नियुद्धकुशलान् मल्लान् देवो मल्लप्रियस्तदा ।<br>
योधयित्वा ददौ भूरि वित्तं वस्त्राणि चात्मवान् ॥७२॥<br>
मातापितृभ्यां सहितो यदुभिश्च महाबलः ।<br>
अभिवाद्य ब्रह्मदत्तं ययौ द्वारवतीं पुरीम् ॥ ७३ ॥<br>
स विवेश पुरीं रम्यां हृष्टपुष्टजनाकुलाम् ।<br>
पुष्पचित्रपथां वीरो वन्द्यमानो नरैः पथि ॥ ७४ ॥<br>
इमं यः षटपुरवधं विजयं चक्रपाणिनः ।<br>
शृणुयाद् वा पठेद् वापि युद्धे जयमवाप्नुयात्॥ ७५॥<br>
अपुत्रो लभते पुत्रमधनो लभते धनम् ।<br>
व्याधितो मुच्यते रोगी बद्धश्चाप्यथ बन्धनात् ॥ ७६ ॥<br>
इदं पुंसवनं प्रोक्तं गर्भाधानं च भारत ।<br>
श्राद्धेषु पठितं सम्यगक्षय्यकरणं स्मृतम् ॥ ७७ ॥<br>
इदममरवरस्य भारते प्रथितबलस्य जयं महात्मनः ।<br>
सततमिह हि यः पठेन्नरः सुगतिमितो व्रजते गतज्वरः ॥ ७८ ॥<br>
मणिकनकविचित्रपाणिपादो निरतिशयार्कगुणोऽरिहादिनाथः ।<br>
चतुरुदधिशयश्चतुर्विधात्मा जयति जगत्पुरुषः सहस्रनामा ॥७९ ॥<br>
इति श्रीमहाभारते खिलभागे हरिवंशे विष्णुपर्वणि षट्पुरवधे पञ्चाशीतितमोऽध्यायः ॥ ८५ ॥<br>
<br>
