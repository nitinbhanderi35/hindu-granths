वैशम्पायन उवाच<br>
क्रीडाविहारोपगतः कदाचिदभवद् भवः ।<br>
देव्या सह नदीतीरे रम्ये श्रीमति स प्रभुः ।। १ ।।<br>
शतानि तत्राप्सरसां चिक्रीडुश्च समन्ततः ।<br>
सर्वर्तुकवने रम्ये गन्धर्वपतयस्तथा ।। २ ।।<br>
कुसुमैः पारिजातस्य पुष्पैः संतानकस्य च ।<br>
गन्धोद्दाममिवाकाशं नदीतीरं तु सर्वशः ।। ३ ।।<br>
वेणुवीणामृदङ्गैश्च पणवैश्च सहस्रशः ।<br>
वाद्यमानैः स शुश्राव गीतमप्सरसां तदा ।। ४ ।।<br>
सूतमागधकल्पैश्चास्तुवन्नप्सरसां गणाः ।<br>
देवदेवं सुवपुषं स्रग्विणं रक्तवाससम् ।। ५ ।।<br>
श्रीमहेशं देवदेवमर्चयन्ति मनोरमम् ।<br>
ततस्तु देव्या रूपेण चित्रलेखा वराप्सराः ।। ६ ।।<br>
भवं प्रसादयामास देवी च प्राहसत् तदा ।<br>
प्रसादयन्तीमीशानं प्रहसन्त्यप्सरोगणाः ।। ७ ।।<br>
भवस्य पार्षदा दिव्या नानारूपा महौजसः ।<br>
देव्या ह्यनुज्ञया सर्वे क्रीडन्ते तत्र तत्र ह ।। ८।।<br>
<br>
<br>
<br>
अथ ते पार्षदास्तत्र रहस्ये सुविपश्चितः ।<br>
महादेवस्य रूपेण तच्चिह्नं रूपमास्थिताः ।। ९ ।।<br>
ततो देव्याः सुरूपेण लीलया वदनेन च ।<br>
देवी प्रहासं मुमुचे ताश्चैवाप्सरसस्तदा ।<br>
ततः किलकिलाशब्दः प्रादुर्भूतः समन्ततः ।। १० ।।<br>
प्रहर्षमतुलं लेभे भवः प्रीतमनास्तदा ।<br>
बाणस्य दुहिता कन्या तत्रोषा नाम भामिनी ।। ११ ।।<br>
देवं संक्रीडितं दृष्ट्वा देव्या सह नदीगतम्।<br>
दीप्यमानं महादेवं द्वादशादित्यतेजसम् ।।१२ ।।<br>
नानारूपं वपुः कृत्वा देव्याः प्रियचिकीर्षया ।<br>
उषा मनोरथं चक्रे पार्वत्याः संनिधौ तथा ।। १३ ।।<br>
धन्या हि भर्तृसहिता रमत्येवं  समागता ।<br>
मनसा त्वथ संकल्पमुषया भाषितं तथा । १४ ।।<br>
विज्ञाय तमभिप्रायमुषायाः पर्वतात्मजा ।<br>
प्राह देवी ततो वाक्यमुषां हर्षयती शनैः ।।१५ ।।<br>
उषे त्वं शीघ्रमप्येवं भर्त्रा सह रमिष्यसि ।<br>
यथा देवो मया सार्धं शङ्करः शत्रुनाशनः ।। १६।।<br>
एवमुक्ते तदा देव्या वाक्ये चिन्ताविलेक्षणा ।<br>
उषा भावं तदा चक्रे भर्त्रा रंस्ये कदा सह ।। १७ ।।<br>
तदा हैमवती वाक्यं सम्प्रहस्येदमब्रवीत्।<br>
उषे शृणुष्व वाक्यं मे यदा संयोगमेष्यसि ।। १८ ।।<br>
वैशाखे मासि हर्म्यस्थां द्वादश्यां त्वां दिनक्षये ।<br>
रमयिष्यति यः स्वप्ने स ते भर्ता भविष्यति ।। १९ ।।<br>
एवमुक्ता दैत्यसुता कन्यागणसमावृता ।<br>
अपाक्रामत हर्षेण रममाणा यथासुखम् ।। २०।।<br>
ततः सखीभिर्हास्यन्ती हर्षेणोत्फुल्ललोचना ।<br>
तालिकासंनिपातैश्च ह्यन्योन्यं जघ्नुरूर्जिताः ।। २१ ।।<br>
किन्नर्यो यक्षकन्याश्च नानादैतेयकन्यकाः ।<br>
अप्सरोगणकन्याश्च उषायाः सखितां गताः ।। २२ ।।<br>
उक्ता च तत्र ताभिश्च भर्ता तव वरानने ।<br>
भविष्यत्यचिरेणेव देव्या वचनकल्पितः ।। २३ ।।<br>
न हि देव्या वचो मिथ्या भविष्यति कदाचन ।<br>
रूपाभिजनसम्पन्नः पतिस्ते कल्पितस्तया ।। २४ ।।<br>
उषा सखीनां तद् वाक्यं प्रतिपूज्य यथाविधि ।<br>
दत्तं मनोरथं देव्या भावयन्ती व्यवस्थिता ।। २५ ।।<br>
ततः क्रीडाविहारं तमनुभूय सहोमया ।<br>
गतेऽहनि ततः सर्वा नार्यस्ताः परमाद्भुताः ।। २६ ।।<br>
ययुः स्वानालयान् सर्वा देवी चादर्शनं गता ।<br>
काश्चिदश्वैस्तथा यानैर्गजैरन्यास्तथा रथैः ।। २७ ।।<br>
पुरं प्रविविशुर्हृष्टाः काश्चिदाकाशमास्थिताः ।<br>
ततः प्रभृति सा देवी काममोहं गता विभो ।। २८ ।।<br>
देव्यास्तु वचनं स्मृत्वा संस्मरन्ती पतिं तदा ।<br>
निद्रां न भजते रात्रौ न दिवा भोजनं तथा ।। २९।।<br>
स्मरन्ती पतिभावं सा विललाप नृपात्मजा ।<br>
निन्दन्ती शशिनं नाके सेवती न च चन्दनम् ।। ३० ।।<br>
सा बाला मोहिता राजन् कामेन परिपीडिता ।<br>
उपचर्यन्ति तां सख्यो विज्वरामपि सज्वराम् ।। ३१ ।।<br>
तप्यते हृदयं तस्या लेपितं चन्दनेन च ।<br>
कपोले पाण्डिमाचिह्नं नेत्रे जलसमन्विते ।। ३२ ।।<br>
जम्भणं च तथा स्वापो देहे तस्या व्यवर्धत ।<br>
पद्मिनीकन्दचूर्णानि शीतलानि मुहुर्मुहुः ।। ३३ ।।<br>
क्षिपन्ति सख्यो हृदये पीडिते मन्मथाग्निना ।<br>
व्यजनानि प्रकुर्वन्ति पृच्छन्ति च पुनः पुनः ।। ३४ ।।<br>
का व्यथा किं शरीरं ते किमिदं तव भामिनि ।<br>
किं तुभ्यं रोचते देवि तदाख्याहि वरानने ।। ३५ ।।<br>
कस्मादिदं समुत्पन्नं दुःखसाध्यं मनोरमे ।<br>
त्वन्मनोऽनुगतं वाक्यं वदन्त्येतास्तु सारिकाः ।। ३६ ।।<br>
शुका नीलतमाः सुभ्रु पठन्ति हि पुमानिव ।<br>
प्रह्लादजननं वाक्यं किमर्थं नाद्य भाषसे ।। ३७ ।।<br>
तव तातो महावीरो देवानामपि दुर्जयः ।<br>
तस्याग्रे तिष्ठते कोऽपि न भूमौ वरवर्णिनि ।। ३८ ।।<br>
बलेः पुत्रो महावीरो बाणो हि दुरतिक्रमः ।<br>
जितामरावतीकं च नगरं शोणिताह्वयम् ।<br>
यत्र संतिष्ठते दैवः शूलहस्तो महेश्वरः ।। ३९ ।।<br>
पुत्रोऽयमिति जानीहि गिरिजां योऽब्रवीद्धरः ।<br>
बाणं प्रति महादेवस्तव तातमुषे शृणु ।। ४० ।।<br>
का व्यथा ते मुखे स्वेदो नासाग्रे च विराजते ।<br>
नीहारबिन्दवः पद्मे राजन्ते शरदागमे ।। ४१ ।।<br>
सम्पूर्णचन्द्रप्रतिमं मुखं चन्द्रो यथा घने ।<br>
न शोभते तु विच्छायं किमर्थं कारणं वद ।। ४२ ।<br>
श्वासान् मुञ्चसि बाले त्वं न रतिं यासि भावतः ।<br>
गृहाण भोजनं दिव्यं यत् ते मनसि वर्तते ।। ४३ ।।<br>
ताम्बूलं रोचते पूर्वं तत् किमर्थं न गृह्यते ।<br>
मिष्टानि यानि वस्तूनि दुर्लभानीतरैर्जनैः ।। ४४ ।।<br>
गृहाण देवि उत्तिष्ठ वद पीडां शरीरजाम् ।<br>
इति कोलाहलं श्रुत्वा उषावेश्मसमुद्भवम् ।। ४५ ।।<br>
दासीभिः कीर्तितं तत्र मातुरग्रे पृथक् पृथक्।<br>
राजपुत्री यदा देवि समायाता गृहे सती ।। ४६ ।।<br>
जलक्रीडाविहाराच्च मूकेव परिलक्ष्यते ।<br>
अतो दासीजना देवि वदामस्त्वां वयं जनाः ।। ४७ ।।<br>
को मोहः किमिदं मौनं कः स्वापो म्लानता कथम्।<br>
विचार्य भिषजो देवि दिश्यन्तां कष्टशान्तये ।। ४८ ।।<br>
शिरीषपुष्पसदृशं यच्छरीरं सुकोमलम् ।<br>
तत् कथं सहते देवि व्याधिभारं वरानने ।। ४९ ।।<br>
इति श्रुत्वा तदा देवी सत्वरा हंसगामिनी ।<br>
प्राप्य देशमुषा यत्र किमिदं कष्टलक्षणम् ।। ५० ।।<br>
पल्लवाकृतिहस्तेन कोमलं तत्करं तदा ।<br>
स्पृष्ट्वाङ्गुलीरनायासं स्फोटयामास भाविनी ।। ५१ ।।<br>
किमस्ति तव कल्याणि का व्यथा तव वर्तते ।<br>
एते वैद्याः समागत्य पृच्छन्ति भवतीं हि तत् ।। ५२ ।।<br>
वैद्या ऊचुः<br>
जलक्रीडां गता तत्र राजपुत्री सखीगणैः ।<br>
पार्वत्याः क्रीडितं तत्र जानीमः श्रमसम्भवम् ।। ५३ ।।<br>
श्रमाद्ग्लानिः समुत्पन्ना जृम्भणं च पुनः पुनः ।<br>
स्वापश्च जायते तेन मा भयं कर्तुमर्हसि ।। ५४।।<br>
देव्युवाच<br>
हदये निहितं वैद्याश्चन्दनं हिमसंयुतम् ।<br>
अमात्याः किमिदं शीघ्रं किमिदं बुद्बुदायते ।। ५५ ।।<br>
अतिदाहो महान् स्वेदः पिपासा न बुभुक्षते ।<br>
प्रलाप एव किं तस्यां शास्त्रतो ब्रूत निश्चितम् ।। ५६ ।।<br>
वैद्या ऊचुः<br>
क्रीडाविहारे मिलिताः स्त्रीजना देवसंनिधौ ।<br>
रूपेणाप्रतिमा देवी राजपुत्री च भाविनी ।। ५७ ।।<br>
दृष्टिपातः कृतस्ताभिस्तेन पुत्र्यां व्यथाभवत्।<br>
रक्षामन्त्रैस्तथा पीतैः सर्षपैस्तां कुमारिकाम् ।। ५८ ।।<br>
पानीयैरभिषेकेण परा शान्तिर्भविष्यति ।<br>
इत्युक्त्वा भिषजः सर्वे निवृत्ता नृपवेश्मतः ।। ५९ ।।<br>
सूचयन्तः पुनः सर्वे कामाभिप्रायजां व्यथाम् ।<br>
मातृपृष्टा वरारोहा चिरकालमुवाच सा ।। ६० ।।<br>
लज्जावती महाभागा मातरं रुदती भृशम् ।<br>
मातर्न रोचते नित्यं भाषणं न च भोजनम् ।। ६१ ।।<br>
न चाप्युत्सवकं मातः सदाहं हृदयं शृणु ।<br>
इत्युक्त्वा विररामाथ ह्युषा नारी वरानना ।। ६२ ।।<br>
सर्वाभिः स्त्रीभिरारब्धमन्योन्यं मुखवीक्षणम्।<br>
लज्जानुकारि नारीणां यौवनं हि भवेदिति ।। ६३ ।।<br>
इयं च राजकन्या हि भर्तृयोग्या किमुच्यते ।<br>
पितुः प्रसादान्मातुश्च प्राप्नुयात् सदृशं वरम् ।। ६४ ।।<br>
इति श्रीमहाभारते खिलभागे हरिवंशे विष्णुपर्वणि बाणयुद्धे उषाविरहोनाम सप्तदशाधिकशततमोऽध्यायः ।।११७ ।।<br>
<br>
