वैशम्पायन उवाच<br>
अथ कृष्णस्य कौरव्य ध्यातमात्रस्तपोधनः ।<br>
आजगाम मुनिश्रेष्ठो नारदो वदतां वरः ॥ १ ॥<br>
सम्पूजयित्वा विधिवद् वासुदेवो विशाम्पते ।<br>
प्रतिग्रहार्थं विधिवच्छ्रीमान्  भक्त्या न्यमन्त्रयत्॥ २ ॥<br>
ततः काले च सम्प्राप्ते स्नातं देवो महामुनिम् ।<br>
सम्पूज्य माल्यैर्गन्धैश्च भोजयामास भारत ॥ ३ ॥<br>
सार्वकामिकमन्नाद्यं सर्वभूतकृदन्वयः ।<br>
सत्यया प्रियया सार्द्धं प्रहृष्टेनान्तरात्मना ॥ ४ ॥<br>
पुष्पदामावसृज्याथ कण्ठे कृष्णस्य भाविनी ।<br>
बबन्ध कृष्णं सुभगा पारिजाते वनस्पतौ ॥ ५ ॥<br>
अद्भिर्ददौ नारदाय ततोऽनुज्ञाप्य केशवम् ।<br>
देवी धेनुसहस्रं च काञ्चनस्य च पर्वतम् ॥ ६ ॥<br>
हिरण्यरूप्यमिश्रं च मणिरत्नप्रभस्य च ।<br>
तिलमिश्रस्य च तथा धान्यैरन्यैर्युतस्य च ॥ ७ ॥<br>
प्रतिगृह्य तु तत् सर्वं नारदो मुनिसत्तमः ।<br>
स सम्प्रहृष्टो भुक्त्वाथ भूयः केशवमब्रवीत् ॥ ८ ॥<br>
भोः केशव मदीयस्त्वमद्भिर्दत्तोऽसि सत्यया ।<br>
स त्वं मामनुगच्छस्व कुरु यद्यद् ब्रवीम्यहम् ॥ ९ ॥<br>
प्रथमः पक्ष इत्येवमब्रवीन्मधुसूदनः ।<br>
व्रजन्तमनुवव्राज नारदं च जनार्दनः ॥ 2.76.१० ॥<br>
परिहासं बहुविधं कृत्वा मुनिवरस्तदा ।<br>
तिष्ठस्व गच्छामीत्युक्त्वा परिहासविचक्षणः ॥ ११ ॥<br>
अपनीय ततः कण्ठात् पुष्पदामैनमब्रवीत् ।<br>
कपिलां गां सवत्सां भो निष्क्रयार्थं प्रयच्छ मे ॥ १२ ॥<br>
कृष्णाजिनं तिलैः पूर्णं प्रयच्छ च सकाञ्चनम् ।<br>
एषोऽत्र निष्क्रयः कृष्ण विहितो वृषकेतुना ॥ १३ ॥<br>
तथेत्युक्त्वा हृषीकेशस्तथा चक्रे जनाधिप ।<br>
स उवाच मुनिश्रेष्ठं हसित्वा मधुसूदनः ॥ १४ ॥<br>
वरं वरय धर्मज्ञ यस्ते नारद काङ्क्षितः ।<br>
तत्ते दातास्मि धर्मज्ञ परा प्रीतिर्हि मे त्वयि ॥ १५ ॥<br>
नारद उवाच<br>
नित्यमेवास्तु मे प्रीतो भवान् विष्णो सनातन ।<br>
त्वत्प्रसादात्तु सालोक्यं व्रजेयं ते महामते ॥ १६ ॥<br>
अयोनिजो भवेयं ते नारायण सतां गते ।<br>
भवेयं ब्राह्मणश्चैव पुनर्जात्यन्तरेष्वपि ॥ १७ ॥<br>
एवमस्त्विति तं देवो विष्णुः प्रोवाच भारत ।<br>
तुतोष च ततो धीमान् नारदो मुनिसत्तमः ॥ १८ ॥<br>
षोडश स्त्रीसहस्राणि विष्णोरतुलतेजसः ।<br>
निमन्त्रितानि कौरव्य सत्यया हरिक्रान्तया ॥ १९ ॥<br>
तासां ददौ संनियोगमेकैकं हरिवल्लभा ।<br>
शच्या यो वासुदेवस्य पुरा दत्तो नराधिप ॥ 2.76.२० ॥<br>
पारिजातो वसंस्तत्र ततः प्रववृते तदा ।<br>
आज्ञया वासुदेवस्य नारदेन महात्मना ॥ २१ ॥<br>
निमन्त्रिता गणाः सर्वे केशवेन महात्मना ।<br>
विभूतिं पारिजातस्य ददृशुः कुरुनन्दन ॥ २२ ॥<br>
पाण्डवांश्चानयामास सहैव पृथया हरिः ।<br>
द्रौपद्या च महातेजास्तथैव च सुभद्रया ॥ २३ ॥<br>
श्रुतश्रवां च ससुतां भीष्मकं ससुतं तदा ।<br>
अन्यानपि च कौरव्य मित्रसम्बन्धिबान्धवान् ॥ २४ ॥<br>
रेमे च सह पार्थेन फाल्गुनेन जनार्दनः ।<br>
सान्तःपुरो महातेजाः परमर्द्ध्यावसन्नृप ॥ २५ ॥<br>
संवत्सरे ततो याते केशिहामरसत्तमः ।<br>
पारिजातं पुनः स्वर्गमानयत् सर्वभावनः ॥ २६ ॥<br>
तत्रादितिं कश्यपं च दृष्ट्वा स्वजननीं प्रभुः ।<br>
शक्रेण सहितो धीमानप्रमेयपराक्रमः ॥ २७ ॥<br>
तमुवाचादितिर्माता प्रणतं मधुसूदनम् ।<br>
सौभ्रात्रमस्तु वामेवं नित्यं चामरसत्तम ॥ २८ ॥<br>
मनोरथं मम त्वं च पूरयस्व जनार्दन ।<br>
तथेत्येवाब्रवीत्कृष्णस्ततो मातरमात्मवान् ॥ २९ ॥<br>
आमन्त्रयित्वा पितरौ देवराजानमब्रवीत्।<br>
वासुदेवो महातेजाः कालप्राप्तमिदं वचः ॥ 2.76.३० ॥<br>
महादेवेन देवेश संदिष्टोऽस्मि महात्मना ।<br>
भन्तर्भूमितलेऽवध्यानसुरान् प्रति मानद ॥ ३१ ॥<br>
तदितो दशरात्रेण हन्ताहमसुरोत्तमान् ।<br>
तत्रोपविष्टान् स्थातव्यं प्रवरेण महात्मना ॥ ३२ ॥<br>
जयन्तेन च वीरेण दानवानां जिघांसया ।<br>
एकोऽत्र मानुषो देवो देवपुत्रस्तथा परः ॥ ३३ ॥<br>
अवध्याः किल ते देवैर्ब्रह्मणो वरदर्पिताः ।<br>
अस्माभिः किल हन्तव्या मानुषत्वमुपागतैः ॥ ३४ ॥<br>
तथेति कृष्णं स हरिः प्रीतरूपस्तथाव्रवीत्।<br>
सस्वजाते ततो देवावन्योन्यं जनमेजय ॥ ३५ ॥  <br>
इति श्रीमहाभारते खिलभागे हरिवंशे विष्णुपर्वणि पारिजातहरणे स्वर्गे पारिजातस्थापने षट्सप्ततितमोऽध्यायः ॥ ७६ ॥<br>
<br>
