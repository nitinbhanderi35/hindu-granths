वैशम्पायन उवाच<br>
नारदोऽथ मुनिर्गत्वा महेन्द्रसदनं प्रति ।<br>
तां रात्रिमवसत् तत्र ददृशे च महोत्सवम् ॥ १ ॥<br>
तत्रादित्या महात्मानो वसवश्च सुरोत्तमाः ।<br>
राजर्षयश्च विद्वांसः स्वर्गताः कर्मभिः शुभैः ॥ २ ॥<br>
नागा यक्षाश्च सिद्धाश्च चारणाश्च तपोधनाः ।<br>
ब्रह्मर्षयश्च शतशो देवर्षिमनवस्तथा ॥ ३ ॥<br>
सुपर्णाश्च महात्मानो मरुतश्च महाबलाः ।<br>
दिवौकसां निकायाश्च शतशोऽन्ये समागताः ॥ ४ ॥<br>
उपर्युपरि सर्वेषां सोमो देवो महेश्वरः ।<br>
तस्थावमितविक्रान्तः स्वैर्गणैः परिवारितः ॥ ५ ॥<br>
देवर्षिँभिर्मुनिश्रेष्ठैः संवृतः सर्वभावनः ।<br>
कल्पान्तरसहस्रेषु क्षयो येषां न विद्यते ॥ ६ ॥<br>
यानर्चयन्ति सततं देवा देवेश्वरोपमाः ।<br>
आत्मना नावलेपान्धा ये च धर्मपथि स्थिताः ॥ ७ ॥<br>
रुद्राश्च काश्यपा देवमध्युपासन्त भारत ।<br>
स्कन्दश्च भगवानग्निर्गङ्गा च सरितां वरा ॥ ८ ॥<br>
अर्चिष्मांस्तुम्बुरुश्चैव भारिश्च वदतां वरः ।<br>
नेतारो देवदेवानामेते हि तपसान्विताः ॥ ९ ॥<br>
एताननुविधीयन्ते सर्वदेवगणा नृप ।<br>
धर्मनित्यास्तपोनित्याः सतां मार्गमुपाश्रिताः ॥ 2.69.१० ॥<br>
ये त्विमे मानुषा देवानर्चयन्ति शुभार्थिनः ।<br>
तानर्चयन्ति ह्यमरास्तथा राजञ्छुभार्थिनः ॥ ११ ॥<br>
पितृकृत्येषु देवानां संन्यासं ये त्वनुष्ठिताः ।<br>
स्वाध्यायवन्तः कौरव्य सदा नियमचारिणः ॥ १२ ॥<br>
गन्धर्वाधिपतिः श्रीमांस्तत्र चित्ररथो नृप ।<br>
सपुत्रो वादयामास देववाद्यानि हृष्टवत् ॥ १३ ॥<br>
ऊर्णायुश्चित्रसेनश्च हाहा हूहूस्तथैव च ।<br>
डुम्बरस्तुम्बुरुश्चैव जगुरन्ये च षड्गुणान् ॥ १४ ॥<br>
उर्वशी विप्रचित्तिश्च हेमा रम्भा च भारत ।<br>
हेमदन्ता घृताची च सहजन्या तथैव च ॥ १५ ॥<br>
जुजोष भगवान् देवस्तदुपस्थानमात्मवान् ।<br>
वृत्तेन तुष्टः शक्रस्य जगाम जगतो गतिः ॥ १६ ॥<br>
गते भूतपतौ सर्वे नृपा जग्मुर्यथागतम् ।<br>
महेन्द्रेणार्चिता देवाः स्वानेव निलयान्गताः ॥ १७ ॥<br>
ततः सर्वेषु यातेषु सुखासीनं पुरंदरम् ।<br>
सदस्यैः स्वैः सहासीनं नारदोऽभिययौ मुनिः ॥ १८ ॥<br>
तमिन्द्रः पूजयामास समुत्थाय तपोधनम् ।<br>
दिदेश कुशगर्भे च पीठमात्मासनोपमम् ॥ १९ ॥<br>
नारदोऽथ महातेजा महेन्द्रमिदमब्रवीत् ।<br>
दूतोऽहममरश्रेष्ठ विष्णोरतुलतेजसः ॥ 2.69.२० ॥<br>
किञ्चित्कार्यं पुरस्कृत्य प्रेषितोऽस्मि महात्मना ।<br>
आनर्तादार्तिहरणं तस्यैवानघतेजसः ॥ २१ ॥<br>
प्रीतिवाक्यानि हृद्यानि प्रयुज्य मुनये तदा ।<br>
ततः प्रहृष्टो भगवानब्रवीत् पाकशासनः ॥ २२ ॥<br>
किमाह पुरुषश्रेष्ठः शीघ्रमाचक्ष्व मे मुने ।<br>
चिरस्य खलु कृष्णेन संस्मृतोऽस्मि महात्मना ॥ २३ ॥<br>
नारद उवाच<br>
महेन्द्रेन्द्रानुजं द्रष्टुं गतोऽहं भ्रातरं तव ।<br>
कथञ्चिद्द्वारकां तत्र काश्यपानां यशस्करम्॥ २४ ॥<br>
तं तु रैवतकेऽद्राक्षं तदासीनमरिंदमम् ।<br>
रुक्मिण्या सहितं वीरमुमयेव वृषध्वजम् ॥ २५ ॥<br>
पारिजाततरोः पुष्पं तस्य दत्तं मयानघ ।<br>
विस्मापनार्थं देवेश पत्नीनामुरुतेजसः ॥ २६ ॥<br>
तद् दृष्ट्वा तस्य पत्न्यस्तु विस्मयं परमं ययुः ।<br>
बहुकामप्रदं पुष्पं वृक्षराजसमुद्भवम् ॥ २७ ॥<br>
गुणास्तासां मया ख्यातास्तस्य पुष्पस्य मानद ।<br>
सृष्टिश्च पारिजातस्य कश्यपेन महात्मना ॥ २८ ॥<br>
अदित्या कश्यपो दत्तः पुण्यार्थं च यथा मम ।<br>
पुष्पदाम्ना वेष्टयित्वा कण्ठे पुण्यार्थमात्मवान् ॥ २९ ॥<br>
त्वं च दत्तो यथा शच्या देवाश्चान्ये सुरेश्वर ।<br>
निष्क्रयश्च यथा दत्तः कश्यपाद्यैर्महर्षिभिः ॥ 2.69.३० ॥<br>
तच्छ्रुत्वा तस्य पत्न्येका सत्यभामेति विश्रुता ।<br>
पुण्यकार्यं मनश्चक्रे दयिता ते यवीयसः ॥ ३१ ॥<br>
तया चाभ्यर्थितो भर्ता देव देव्या गणेश्वरः ।<br>
प्रतिजज्ञे स धर्मार्थं यवीयांस्तव मानद ॥ ३२ ॥<br>
ततो मामुक्तवान् वीरो विष्णुर्बलवतां वरः ।<br>
यथावत्सुरमुख्येश ब्रुवतः शृणु भावतः ॥ ३३ ॥<br>
लालनीयो यवीयांस्तु प्रणिपत्याच्युतोऽब्रवीत्।<br>
आनयेयं सुरश्रेष्ठ पारिजातं वरद्रुमम् ॥ ३४ ॥<br>
मनोरथोऽस्तु सफलो वध्वास्तेऽसुरसूदन ।<br>
धर्मकृत्ये विशेषेण वध्वास्ते सुरसत्तम ॥ ३५ ॥<br>
अयं दर्शितकल्याणो लोको लोकगणेश्वर।<br>
पश्यन्त्यमरकल्याणं मत्प्रभावाच्च मानवाः ॥ ३६ ॥<br>
वैशम्पायन उवाच<br>
वासुदेववचः श्रुत्वा महेन्द्रः कुरुनन्दन।<br>
नारदं वदतां श्रेष्ठमिदं वाक्यमथाब्रवीत् ॥ ३७ ॥<br>
भजासनं द्विजश्रेष्ठ युक्तमुक्तं त्वया द्विज ।<br>
संदेशं प्रतिदास्यामि विष्णोरतुलतेजसः ॥ ३८ ॥<br>
आसीने नारदे शक्रो लब्धानुज्ञोऽथ नारदात्।<br>
स्वमासनं ततो भेजे तस्यैव सदृशं प्रभो ॥ ३९ ॥<br>
उपविष्टः सुरपतिरथोबाच तपोधनम् ।<br>
निरीक्ष्य स्वबलं वीर्यं हर्षदं वृत्रनाशनः ॥ 2.69.४०॥<br>
महर्षे कुशलं पृष्ट्वा वक्तव्यस्ते जनार्दनः ।<br>
वचनान्मम धर्मज्ञ सर्वभूतसुखावहः ॥ ४१ ॥<br>
मदनन्तरमीशस्त्वं जगतो नात्र संशयः ।<br>
त्वदीयः पारिजातश्च रत्नान्यन्यानि चाच्युत ॥ ४२ ॥<br>
त्वं तु भारावतरणं कर्तुं देव महीं गतः ।<br>
मानुष्यं सर्ववृत्तानां स्थितः कार्यस्य सिद्धये ॥ ४३ ॥<br>
त्वयि तीर्णप्रतिज्ञे हि पुनः प्राप्ते त्रिविष्टपम् ।<br>
पूरयिष्यामि वध्वास्ते इष्टान् कामानधोक्षज ॥ ४४ ॥<br>
स्वर्गीयानि च रत्नानि न नेतव्यानि केशव ।<br>
स्वल्पार्थे मानुषं लोकमिति पूर्वकृता स्थितिः ॥ ४५ ॥<br>
उत्क्रम्य हि स्थितिं दैवीं प्रवर्तामि महाबल ।<br>
यद्यहं किं प्रवक्ष्यन्ति प्रजापतिगणाः प्रभो ॥ ४६ ॥<br>
ब्रह्मणा सह पुत्रेण सपौत्रेण महात्मना ।<br>
नियमाः सर्वकृत्यानां स्थापिता जगतो ध्रुवाः ॥ ४७ ॥<br>
प्रजापतिकृतं मार्गमपास्य व्रजतो मम ।<br>
श्रुत्वा प्रजापतिर्धीमाञ्च्छापमप्युत्सृजेत् प्रभुः ॥ ४८ ॥<br>
अस्माभिर्भिद्यमानं हि मर्यादासेतुबन्धनम् ।<br>
भेत्स्यन्त्यशङ्किता दैत्या दैत्यपक्षास्तथापरे ॥ ४९ ॥<br>
स्त्रीनिमित्तमितो नीते पारिजाते द्रुमेश्वरे ।<br>
स्वर्गौकसो भविष्यन्ति विमनस्काश्च मानद ॥ 2.69.५० ॥<br>
उपभोगा मनुष्याणां विहिता ये स्वयंभुवा ।<br>
तैस्तु तुष्यतु मे भ्राता सम्पश्यन्कालपर्ययम्॥ ५१ ॥<br>
इहापि तात त्रिदिवे मम यः स्यात्परिग्रहः ।<br>
त्रिदिवस्थोऽपि तं कृष्णः सर्वं भोक्तुमिहार्हति ॥ ५२ ॥<br>
हृष्टो ह्यामिषभोज्यानामभिमानाज्जनार्दनः ।<br>
ततो धर्मं समुत्सृज्य पापमेवानुवर्तते ॥ ५३ ॥<br>
स्त्रीवश्यता ख्याप्यमाना कृष्णस्य हि महात्मनः ।<br>
जगत्यथशसा योगं जनयेदिति मे मतिः ॥ ५४ ॥<br>
मानुष्यं मानुषे प्राप्तो यदेतन्मधुसूदनः ।<br>
कुर्यान्निर्बन्धनीयं यद् भ्रात्रा ज्येष्ठेन नारद ॥ ५५ ॥<br>
स्वर्ग्यरत्नविलोपेन धर्षणा स्यान्ममानघ ।<br>
ज्ञातितो धर्षणा चैव विशेषेणैव गर्हिता ॥ ५६ ॥<br>
धर्ममर्थं च कामं च क्रमेण मधुसूदनः ।<br>
सेवत्वेष सतां धर्मान्स्थापितान् पद्मयोनिना ॥ ५७ ॥<br>
महीतलं पारिजातमर्पयिष्याम्यहं यदि ।<br>
पौलोमीमादितः कृत्वा को नु मां बहु मंस्यते ॥ ५८ ॥<br>
पारिजातं महीपृष्ठे दृष्ट्वा स्पृष्ट्वा च मानुषाः ।<br>
स्वर्गार्थे नोद्यमिष्यन्ति दृष्ट्वा स्वर्गफलं क्षितौ ॥ ५९ ॥<br>
पारिजातगुणान् मर्त्या जुषन्ति यदि नारद ।<br>
देवतानां मनुष्याणां न विशेषो भविष्यति ॥ 2.69.६० ॥<br>
तत्र यत् क्रियते कर्म इह तद् भुज्यते नरैः ।<br>
स्वर्गार्थं न यतिष्यन्ति पारिजातगुणान्विताः ॥६१ ॥<br>
सर्वरत्नवरः स्वर्गे पारिजातस्तपोधन ।<br>
तुल्यं देवसमैर्मर्त्यैः सर्वदैव जगद् भवेत् ॥ ६२ ॥<br>
यज्ञैर्मर्त्या न यक्ष्यन्ति लब्धस्वर्गफला भुवि ।<br>
न पूर्तानि प्रदास्यन्ति तुल्यत्वममरैर्गताः ॥ ६३ ॥<br>
यज्ञैर्जप्याह्निकैश्चैव नित्यमाप्याययन्ति नः ।<br>
मानुषाः स्वर्गमिच्छन्तः श्रद्दधानास्तपोधन ॥ ६४ ॥<br>
तत् सर्वं न करिष्यन्ति पारिजातगुणान्विताः ।<br>
निस्तेजसो भविष्याम ते गतास्तद्विहीनताम् ॥ ६५ ॥<br>
इतः सुवृष्ट्या सस्यैस्ते जीवन्ति पुरुषा भुवि ।<br>
आप्याययन्तस्तेऽप्यस्मान् दानैर्यज्ञैस्तथैव च ॥ ६६ ॥<br>
न बुभुक्षा पिपासा वा बाधते यदि मानुषान् ।<br>
रोगो जरा वा मृत्युर्वा धर्मज्ञारतिरेव च ॥ ६७ ॥<br>
दौर्गन्ध्यं वा सुघोरा वा ईतयः कर्मसम्भवाः ।<br>
किमुद्योगं करिष्यन्ति पारिजातगुणान्विताः ॥ ६८ ॥<br>
सर्वथा नयनं तत्र पारिजातस्य न क्षमम् ।<br>
इति वाच्यस्त्वया विप्र विष्णुरक्लिष्टकर्मकृत् ॥ ६९ ॥<br>
यथा यथा च मे भ्राता तुष्यत्येतद् विचारयन् ।<br>
तथा तथा त्वया कार्यं कार्यं मत्प्रीतिमिच्छता ॥ 2.69.७० ॥<br>
हाराश्च मणयश्चैव चन्दनान्यगुरूणि च ।<br>
वस्त्राणि च विचित्राणि वध्वास्त्वं द्वारकां नय ॥ ७१ ॥<br>
योग्यानि यानि मर्त्यानां यावदिच्छति केशवः ।<br>
न स्वर्गपरिमोषं तु कर्तुमर्हति साम्प्रतम् ॥ ७२ ॥<br>
ददामि रत्नानि यथेप्सितान्यहं बहूनि चित्राणि विभूषणानि च ।<br>
न पारिजातं च कथंचन द्रुमं मुने प्रदास्यामि दिवौकसां प्रियम्॥ ७३ ॥<br>
इति श्रीमहाभारते खिलभागे हरिवंशे विष्णुपर्वणि पारिजातहरणे इन्द्रवाक्ये एकोनसप्ततितमोऽध्यायः ॥ ६९ ॥<br>
<br>
