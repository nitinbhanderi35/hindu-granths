वैशम्पायन उवाच<br>
हृतो यदैव प्रद्युम्नः शाम्बरेणात्मघातिना । <br>
मासेऽस्मिन्नेव साम्बस्तु जाम्बवत्यामजायत ॥ १ ॥<br>
बाल्यात्प्रभृति रामेण शस्त्रेषु विनियोजितः । <br>
रामादनन्तरश्चैव मानितः सर्ववृष्णिभिः ॥ २ ॥ <br>
जातमात्रे ततः कृष्णः शुभां तामवसत् पुरीम् । <br>
निहतामित्रसामन्तः  शक्रोद्यानं यथामरः ॥ ३ ॥ <br>
यादवीं च श्रियं दृष्ट्वा स्वां श्रियं द्वेष्टि वासवः । <br>
जनार्दनभयाच्चैव न शान्तिं लेभिरे नृपाः ॥ ४ ॥ <br>
कस्यचित् त्वथ कालस्य पुरे वारणसाह्रये&nbsp;! <br>
दुर्योधनस्य यज्ञे वै समीयुः सर्वपार्थिवाः ॥ ५ ॥ <br>
तां श्रुत्वा माधर्वीं लक्ष्मीं सपुत्रं च जनार्दनम् । <br>
पुरीं द्वारावतीं चैव निविष्टां सागरान्तरे ॥ ६ ॥ <br>
दूतैस्तैः कृतसंधानाः पृथिव्यां सर्वपार्थिवाः । <br>
श्रियं द्रष्टुं हृषीकेशमाजग्मुः कृष्णमन्दिम् ॥ ७ ॥ <br>
दुर्योधनमुखाः सर्वे धृतराष्ट्रवशानुगाः । <br>
पाण्डवप्रमुखाश्चैव धृष्टद्युम्नादयो नृपाः ॥ ८ ॥ <br>
पाण्ड्याश्चोलकलिङ्गेशा बाह्रीका द्राविडाः खशाः । <br>
अक्षौहिणीः प्रकर्षन्तो दृशा चाष्टौ च भूमिपाः ॥ ९ ॥ <br>
आजग्मुर्यादवपुरीं गोविन्दभुजपालिताम् ।<br>
ते पर्वतं रैवतकं परिवार्यावनीश्वराः ॥ १० ॥ <br>
विविशुर्योजनाख्यासु स्वासु स्वासु च भूमिषु ।<br>
ततः श्रीमान् हृषीकेशाः सह् याद्वपुङ्गवैः ॥ ११ ॥ <br>
समीपं मानवेन्द्राणां निर्ययौ कमलेक्षणः ।<br>
स तेषां नरदेवानां मध्यस्थेो मधुसूदनः ॥ १२ ॥ <br>
व्यराजत यदुश्रेष्ठः शरदीव दिवाकरः ।<br>
कृत्वा सिंहासने कृष्णः काञ्चने निषसाद् ह ।<br>
राजानोऽपि यथास्थानं निषेदुर्विविधेष्वथ ॥ १४ ॥ <br>
सिंहासनेषु चित्रेषु पीठेषु च नराधिपाः ।<br>
स यादवनरेन्द्राणां समाजः शुशुभे तदा ॥ १५ ॥ <br>
सुराणामसुराणां च सदसि ब्रह्मणो यथा ।<br>
तेषां चित्राः कथास्तत्र प्रवृत्तास्तत्समागमे । <br>
यदूनां पार्थिवानां च केशवस्योपश्रृण्वतः ॥ १६ ॥ <br>
एतस्मिन्नन्तरे वायुर्ववौ मेघरवोपमः । <br>
तुमुलं दुर्दिनं चासीत् सविद्युत्स्तनयित्नुमत् ॥ १७ ॥ <br>
तद् दुर्दिनतलं भित्त्वा नारद्ः प्रत्यदृश्यत । <br>
संचेष्टितजटाभारो वीणासक्तेन बाहुना ॥ १८ ॥ <br>
स पपात नरेन्द्राणां मध्ये सागरसंनिभः । <br>
नारदॊऽग्निशिखाकारः श्रीमाञ्छक्रसखो मुनिः ॥ १९ ॥ <br>
तस्मिन् निपतिते भूमौ नारदे मुनिपुङ्गवे । <br>
तदद्भुतं महामेधं व्यपाकृष्यत दुर्दिनम् ॥ २० ॥ <br>
सोऽवगाह्य नरेन्द्राणां मध्ये सागरसंनिभः । <br>
आसनस्थं यदुश्रेष्ठमुवाच मुनिरव्ययम् ॥ २१ ॥ <br>
आश्चर्यं खलु देवानामेकस्त्वं पुरुषोत्तमः।<br>
धन्यश्चासि महाबाहो लोकेनान्योऽस्ति कश्चन ॥ २२ ॥ <br>
एवमुक्तः स्मितं कृत्वा प्रत्युवाच मुनिं प्रभुः । <br>
आश्चर्यश्चैव धन्यश्च दक्षिणाभिः सहेत्यहम् ॥ २३ ॥ <br>
एवमुक्तो मुनिश्रेष्ठः प्राह मध्ये महीभृताम् । <br>
कृष्ण पर्याप्तवाक्योऽस्मि गमिष्यामि यथागतम्॥ २४ ॥ <br>
तं प्रस्थितमभिप्रेक्ष्य पार्थिवाः प्राहुरीश्वरम् । <br>
गुह्यं मन्त्रमजानन्तो वचनं नारदेरितम् ॥ २५ ॥ <br>
आश्चर्यमित्यभिहितं धन्योऽसीति च माधव । <br>
दक्षिणाभिः सहेत्येवं प्रत्युक्तेऽपि च नारदे ॥ २६ ॥ <br>
किमेतन्नाभिजानीमो दिव्यं मन्त्रपदं महत् । <br>
यदि श्राव्यमिदं कृष्ण श्रोतुमिच्छाम तत्त्वतः ॥ २७ ॥ <br>
तानुवाच ततः कृष्णः सर्वान् पार्थिवपुङ्गवान् । <br>
श्रोतव्यं नारदस्त्वेष द्विजो वः कथयिष्यति ॥ २८ ॥ <br>
ब्रूहि नारद तत्त्वार्थं श्रोतुकामा महीभुजः । <br>
यत् त्वयाभिहितं वाक्यं मया नु प्रतिभाषितम् ॥ २९ ॥ ,<br>
स पीठे काञ्चने शुभ्रे सूपविष्टः स्वलंकृतः । <br>
प्रभावं तस्य वन्द्यस्य प्रवक्तुमुपचक्रमे ॥ ३० ॥ <br>
नारद उवाच।। <br>
श्रूयतां भो नृपश्रेष्ठा यावन्तः स्थ समागताः । <br>
अस्य कृष्णस्य महतो यथा पारमहं गतः ॥ ३१ ॥ <br>
अहं कदाचिद् गङ्गायास्तीरे त्रिषवणातिथिः । <br>
चराम्येकः क्षपापाये दृश्यमाने दिवाकरे ॥ ३२ ॥ <br>
अपश्यं गिरिकूटाभं कपालद्वयदेहिनम् । <br>
क्रोशमण्डलविस्तारं तावद् द्विगुणमायतम् ॥ ३३ ॥ 