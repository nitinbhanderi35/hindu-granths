वैशम्पायन उवाच<br>
एवं तौ बाल्यमुत्तीर्णौ कृष्णसंकर्षणावुभौ ।<br>
तस्मिन्नेव व्रजस्थाने सप्तवर्षौ बभूवतुः ॥ १ ॥<br>
नीलपीताम्बरधरौ पीतश्वेतानुलेपनौ ।<br>
बभूवतुर्वत्सपालौ काकपक्षधरावुभौ ॥२ ॥<br>
पर्णवाद्यं श्रुतिसुखं वादयन्तौ वराननौ ।<br>
शुशुभाते वनगतौ त्रिशीर्षाविव पन्नगौ ॥ ३॥<br>
मयूराङ्गदकर्णौ तु पल्लवापीडधारिणौ ।<br>
वनमालाकुलोरस्कौ द्रुमपोताविवोद्गतौ ॥ ४ ॥<br>
अरविन्दकृतापीडौ रज्जुयज्ञोपवीतिनौ ।<br>
सशिक्यतुम्बकरकौ गोपवेणुप्रवादकौ ॥ ५ ॥<br>
क्वचिद्धसन्तावन्योन्यं क्रीडमानौ क्वचित्क्वचित् ।<br>
पर्णशय्यासु संसुप्तौ क्वचिन्निद्रान्तरेक्षणौ ॥ ६ ॥<br>
एवं वत्सान् पालयन्तौ शोभयन्तौ महावनम् ।<br>
चञ्चूर्यन्तौ रमन्तौ स्म किशोराविव चञ्चलौ ॥ ७॥<br>
अथ दामोदरः श्रीमान् संकर्षणमुवाच ह ।<br>
आर्य नास्मिन् वने शक्यं गोपालैः सह क्रीडितुम् ॥८॥<br>
अवगीतमिदं सर्वमावाभ्यां भुक्तकाननम् ।<br>
प्रक्षीणतृणकाष्ठं च गोपैर्मथितपादपम् ॥९॥<br>
घनीभूतानि यान्यासन् काननानि वनानि च ।<br>
तान्याकाशनिकाशानि दृश्यन्तेऽद्य यथाऽसुखम्॥ 2.8.१०॥<br>
गोवाटेष्वपि ये वृक्षाः परिवृत्तार्गलेषु च ।<br>
सर्वे गोष्ठाग्निषु गताः क्षयमक्षयवर्चसः ॥ ११ ॥<br>
संनिकृष्टानि यान्यासन्काष्ठानि च तृणानि च ।<br>
तानि दूरावकृष्टासु मार्गितव्यानि भूमिषु ॥ १२ ॥<br>
अरण्यमिदमल्पोदमल्पकक्षं निराश्रयम्।<br>
अन्वेषितव्यविश्रामं दारुणं विरलद्रुमम् ॥ १३ ॥<br>
अकर्मण्येषु वृक्षेषु स्थितविप्रस्थितद्विजम् ।<br>
संवासस्यास्य महतो जनेनोत्सादितद्रुमम् ॥ १४ ॥<br>
निरानन्दं निरास्वादं निष्प्रयोजनमारुतम्।<br>
निर्विहङ्गमिदं शून्यं निर्व्यञ्जनमिवाशनम् ॥ १५ ॥<br>
विक्रीयमाणैः काष्ठैश्च शाकैश्च वनसम्भवैः ।<br>
उच्छिन्नसंचयतृणैर्घोषोऽयं नगरायते ॥ १६ ॥<br>
शैलानां भूषणं घोषो घोषाणां भूषणं वनम् ।<br>
वनानां भूषणं गावस्ताश्चास्माकं परा गतिः ॥ १७ ॥<br>
तस्मादन्यद् वनं यामः प्रत्यग्रयवसेन्धनम् ।<br>
इच्छन्त्यनुपभुक्तानि गावो भोक्तुं तृणानि च ॥ १८ ॥<br>
तस्माद् वनं नवतृणं गच्छन्तु धनिनो व्रजाः ।<br>
न द्वारबन्धावरणा न गृहक्षेत्रिणस्तथा ।<br>
प्रशस्ता वै व्रजा लोके यथा वै चक्रचारिणः ॥ १९ ॥<br>
शकृन्मूत्रेषु तेष्वेव जातक्षाररसायनम्।<br>
न तृणं भुञ्जते गावो नापि तत् पयसे हितम् ॥ 2.8.२० ॥<br>
स्थलीप्रायासु रथ्यासु नवासु वनराजिषु ।<br>
चरावः सहितौ गोभिः क्षिप्रं संवाह्यतां व्रजः ॥ २१ ॥<br>
श्रूयते हि वनं रम्यं पर्याप्ततृणसंस्तरम्।<br>
नाम्ना वृन्दावनं नाम स्वादुवृक्षफलोदकम्॥ २२ ॥<br>
अझिल्लिकण्टकवनं सर्वैर्वनगुणैर्युतम्।<br>
कदम्बपादपप्रायं यमुनातीरसंश्रितम्॥ २३ ॥<br>
स्निग्धशीतानिलवनं सर्वर्तुनिलयं शुभम् ।<br>
गोपीनां सुखसंचारं चारुचित्रवनान्तरम् ॥ २४ ॥<br>
तत्र गोवर्धनो नाम नातिदूरे गिरिर्महान् ।<br>
भ्राजते दीर्घशिखरो नन्दनस्येव मन्दरः ॥ २५ ॥<br>
मध्ये चास्य महाशाखो न्यग्रोधो योजनोच्छ्रितः ।<br>
भाण्डीरो नाम शुशुभे नीलमेघ इवाम्बरे ॥ २६ ॥<br>
मध्येन चास्य कालिन्दी सीमन्तमिव कुर्वती ।<br>
प्रयाता नन्दनस्येव नलिनी सरितां वरा ॥ २७ ॥<br>
तत्र गोवर्धनं चैव भाण्डीरं च वनस्पतिम् ।<br>
कालिन्दीं च नदीं रम्यां द्रक्ष्यावश्चरतः सुखम् ॥ २८ ॥<br>
तत्रायं कल्प्यतां घोषस्त्यज्यतां निर्गुणं वनम् ।<br>
संत्रासयावो भद्रं ते किञ्चिदुत्पाद्य कारणम् ॥ २९<br>
एवं कथयतस्तस्य वासुदेवस्य धीमतः ।<br>
प्रादुर्बभूवुः शतशो रक्तमांसवसाशनाः ॥ 2.8.३० ॥<br>
घोराश्चिन्तयतस्तस्य स्वतनूरुहजास्तदा ।<br>
विनिष्पेतुर्भयकराः सर्वशः शतशो वृकाः ॥ ३१॥<br>
निष्पतन्ति स्म बहवो व्रजस्योत्सादनाय वै ।<br>
वृकान्  निष्पतितान्दृष्ट्वा गोषु वत्सेष्वथो नृषु ॥ ३२ ॥<br>
गोपीषु च यथाकामं व्रजे त्रासोऽभवन्महान् ।<br>
ते वृकाः पञ्चबद्धाश्च दशबद्धास्तथा परे ॥ ३३ ॥<br>
त्रिंशद्विंशतिबद्धाश्च शतबद्धास्तथा परे ।<br>
निश्चेरुस्तस्य गात्रेभ्यः श्रीवत्सकृतलक्षणाः॥३४॥  <br>
कृष्णस्य कृष्णवदना गोपानां भयवर्धनाः ।<br>
भक्षयद्भिश्च तैर्वत्सांस्त्रासयद्भिश्च गोव्रजान् ॥ ३५ ॥<br>
निशि बालान् हरद्भिश्च वृकैरुत्साद्यते व्रजः ।<br>
न वने शक्यते गन्तुं न गाश्च परिरक्षितुम् ॥ ३६ ॥<br>
न वनात्किंचिदाहर्तुं न च वा तरितुं नदीम्।<br>
त्रस्ता ह्युद्विग्नमनसोऽगतास्तस्मिन्वनेऽवसन्॥ ३७ ॥<br>
एवं वृकैरुदीर्णैस्तु व्याघ्रतुल्यपराक्रमैः ।<br>
व्रजो निष्पन्दचेष्टः स एकस्थानचरः कृतः ॥ ३८ ॥<br>
इति श्रीमहाभारते खिलभागे हरिवंशे विष्णुपर्वणि शिशुचर्यायां वृकदर्शनेऽष्टमोऽध्यायः ॥ ८ ॥<br>
<br>
