वैशम्पायन उवाच<br>
उग्रसेनस्तु कृष्णस्य समीपं दुःखितो ययौ ।<br>
पुत्रशोकाभिसंतप्तो विषपीत इव श्वसन् ।। १ ।।<br>
स ददर्श गृहे कृष्णं यादवैः परिवारितम् ।<br>
पश्चानुतापाद् ध्यायन्तं कंसस्य निधनाविलम् ।। २ ।।<br>
कंसनारीविलापांश्च श्रुत्वा स करुणान् बहून् ।<br>
गर्हमाणस्तथाऽऽत्मानं तस्मिन् यादवसंसदि ।। ३ ।।<br>
अहो मयातिबाल्येन रोषाद् दोषानुवर्तिना ।<br>
वैधव्यं स्त्रीसहस्राणां कंसस्यास्य वधे कृतम् ।। ४ ।।<br>
कारुण्यं खलु नारीषु प्राकृतस्यापि जायते ।<br>
एवमार्तं रुदन्तीषु मया भर्तरि पातिते ।। ५ ।।<br>
परिदेवितमात्रेण शोकः खलु विधीयते ।<br>
कृतान्तस्यानभिज्ञानां स्त्रीणां कारुण्यसम्भवः ।।६ ।।<br>
कंसस्य हि वधः श्रेयान् प्रागेवाभिमतो मम ।<br>
सतामुद्वेजनीयस्य पापेष्वभिरतस्य च ।। ७ ।।<br>
लोके पतितवृत्तस्य परुषस्यालल्पमेधसः ।<br>
अक्लिष्टं मरणं श्रेयो न विद्विष्टस्य जीवितम् ।। ८ ।।<br>
कंसः पापपरश्चैव साधूनामप्यसम्मतः ।<br>
धिक्छब्दपतितश्चैव जीविते चास्य का दया ।। ९ ।।<br>
स्वर्गे तपोभृतां वास फलं पुण्यस्य कर्मणः ।<br>
इहापि यशसा युक्तः स्वर्गस्थैरवधार्यते ।। 2.32.१० ।।<br>
यदि स्युर्निर्वृता लोकाः स्युश्च धर्मपराः प्रजाः ।<br>
नरा धर्मप्रवृत्ताश्च  न राज्ञामनयः स्पृशेत् ।। ११ ।।<br>
निग्रहे दुष्टवृत्तीनां कृतान्तः कृरुते फलम् ।<br>
इष्टधर्मेषु लोकेषु कर्तव्यं पारलौकिकम् ।। १२ ।।<br>
अतीव देवा रक्षन्ति नरं धर्मपरायणम् ।<br>
कर्तारः सुलभा लोके दुष्कृतस्य हि कर्मणः ।। १३ ।।<br>
हतः सोऽयं मया कंसः साध्वेतदवगम्यताम् ।<br>
मूलच्छेदः कृतस्तस्य विपरीतस्य कर्मणः ।। १४ ।।<br>
तदेष सान्त्व्यतां सर्वः शोकार्तः प्रमदाजनः ।<br>
पौराश्च पुर्यां श्रेण्यश्च सान्त्व्यन्तां सर्व एव हि ।। १५ ।।<br>
एवं ब्रुवति गोविन्दे विवेशावनताननः ।<br>
उग्रसेनो यदून् गृह्य पुत्रकिल्बिषशङ्कितः ।। १६ ।।<br>
स कृष्णं पुण्डरीकाक्षमुवाच यदुसंसदि ।<br>
वाष्पसंदिग्धया वाचा दीनया सज्जमानया ।। १७ ।।<br>
पुत्रो निर्यातितः क्रोधान्नीतो याम्यां दिशं रिपुः ।<br>
स्वधर्माधिगता कीर्तिर्नाम विश्रावितं भुवि ।। १८ ।।<br>
स्थापितं सत्सु माहात्म्यं शङ्किता रिपवः कृताः ।<br>
स्थापितो यादवो वंशो गर्विताः सुहृदः कृताः ।। १९।।<br>
सामन्तेषु नरेन्द्रेषु प्रतापस्ते प्रकाशितः ।<br>
मित्राणि त्वां भजिष्यन्ति संश्रयिष्यन्ति पार्थिवाः ।।2.32.२०।।<br>
प्रकृतयोऽनुयास्यन्ति स्तोष्यन्ति त्वां द्विजातयः ।<br>
संधिविग्रहमुख्यास्त्वां प्रणमिष्यन्ति मन्त्रिणः ।। २१ ।।<br>
हस्त्यश्वरथसम्पूर्णं पदातिगणसंकुलम् ।<br>
प्रतिगृहाण कृष्णेदं कंसस्य बलमव्ययम् ।। २८ ।।<br>
धनं धान्यं च यत् किंचिद् रत्नान्याच्छादनानि च ।<br>
प्रतीच्छन्तु नियुक्ता वै त्वदीयाः कृष्ण पूरुषाः ।।२३।।<br>
स्त्रियो हिरण्यं यानानि यदन्यद् वसु किंचन ।<br>
एवं हि विहिते योगे पर्याप्ते कृष्ण विग्रहे ।। २४ ।।<br>
प्रतिष्ठितायां मेदिन्यां यदूनां शत्रुसूदन ।<br>
त्वं गतिश्चागतिश्चैव यदूनां यदुनन्दन ।। २५ ।।<br>
शृणुष्व वदतां वीर कृपणानामिदं वचः ।<br>
अस्य त्वत्कोपदग्धस्य कंसस्याशुभकर्मणः ।। २६ ।।<br>
तव प्रसादाद् गोविन्द प्रेतकार्यं क्रियेत ह ।<br>
तस्य कृत्वा नरेन्द्रस्य विपन्नस्यौर्ध्वदेहिकम् ।। २७ ।।<br>
सस्नुषोऽहं सभार्यश्च चरिष्यामि मृगैः सह ।<br>
प्रेतसत्कारमात्रेण कृते बान्धवकर्मणि ।<br>
आनृण्यं लौकिकं कृष्ण गताः किल भवन्ति हि ।। २८ ।।<br>
तस्याग्निं पश्चिमं कृत्वा चितिस्थाने विधानतः ।<br>
तोयप्रदानमात्रेण कंसस्यानृण्यमाप्नुयाम् ।। २९ ।।<br>
एतत्ते कृष्ण विज्ञाप्यं स्नेहोऽत्र मयि युज्यताम् ।<br>
प्राप्नोति सुगतिं तत्र कृपणः पश्चिमां क्रियाम् ।। 2.32.३० ।।<br>
एतच्छ्रुत्वा वचस्तस्य कृष्णः परमविस्मितः ।<br>
प्रत्युवाचोग्रसेनं वै सान्त्वपूर्वमिदं वचः ।। ३१ ।।<br>
कालयुक्तमिदं तात तवैतद् यत् प्रभाषितम् ।<br>
सदृशं राजशार्दूल वृत्तस्य च कुलस्य च ।। ३२ ।।<br>
यत् त्वमेवंविधं ब्रूषे गतेऽर्थे दुरतिक्रमं ।<br>
प्राप्स्यते नृपसत्कारं कंसः प्रेतगतोऽऽपि सन् ।। ३३ ।।<br>
कुले महति ते जन्म वेदान् विदितवानसि ।<br>
कथं न ज्ञायते तात नियतिर्दुरतिक्रमा ।। ३४ ।।<br>
स्थावराणां च भूतानां जङ्गमानां च पार्थिव ।<br>
पूर्वजन्मकृतं कर्म कालेन परिपच्यते ।। ३५ ।।<br>
श्रुतवन्तोऽर्थवन्तश्च दातारः प्रियदर्शनाः ।<br>
ब्रह्मण्या नयसम्पन्ना दीनानुग्रहकारिणः ।। ३६ ।।<br>
लोकपालसमास्तात महेन्द्रसमविक्रमाः ।<br>
क्षितिपालाः कृतान्तेन नीयन्ते नृपसत्तम ।। ३७ ।।<br>
धार्मिकाः सर्वभावज्ञाः प्रजापालनतत्पराः ।<br>
क्षत्रधर्मपरा दान्ताः कालेन निधनं गताः ।। ३८ ।।<br>
स्वयमात्मकृतं कर्म शुभं या यदि वाशुभम् ।<br>
प्राप्ते काले तु तत्कर्म दृश्यते सर्वदेहिनाम् ।। ३९ ।।<br>
एषा ह्यन्तर्हिता माया दुर्विज्ञेया सुरैरपि ।<br>
यथायं मुह्यते लोको ह्यत्र कर्मैव कारणम् ।। 2.32.४० ।।<br>
कालेनाभिहतः कंसः पूर्वकर्मप्रचोदितः ।<br>
न ह्यहं कारणं तत्र कालः कर्म च कारणम् ।। ४१ ।।<br>
सूर्यसोममयं तात कृत्स्नं स्थावरजङ्गमम् ।<br>
कालेन निधनं गत्वा कालेनैव च जायते ।। ४२ ।।<br>
स कालः सर्वभूतानां निग्रहानुग्रहे रतः ।<br>
तस्मात्सर्वाणि भूतानि कालस्य वशगानि वै ।। ४३ ।।<br>
स्वदोषेणैव दग्धस्य सूनोस्तव नराधिप ।<br>
नाहं वै कारणं तत्र कालस्तत्र च कारणम् ।। ४४ ।।<br>
अथवाहं भविष्यामि कारणं नात्र संशयः ।<br>
परायणपरः कालः किं करिष्यत्यकारणः ।। ४५ ।।<br>
कालस्तु बलवान् राजन् दुर्विज्ञेया हि सा गतिः।<br>
परावरविशेषज्ञा यां यान्ति समदर्शिनः ।। ४६ ।।<br>
गतिः कालस्य सा येन सर्वं कालस्य गोचरम् ।<br>
ब्रवीमि यदहं तात तदनुष्ठीयतां वचः ।। ४७ ।।<br>
न हि राज्येन मे कार्यं नाप्यहं नृप काङ्क्षितः ।<br>
न चापि राज्यलुब्धेन मया कंसो निपातितः ।। ४८ ।।<br>
किं तु लोकहितार्थाय कीर्त्यर्थं च सुतस्तव ।<br>
व्यङ्गभूतः कुलस्यास्य सानुजो विनिपातितः ।। ४९ ।।<br>
अहं स एव गोमध्ये गोपैः सह वनेचरः ।<br>
प्रीतिमान् विचरिष्यामि कामचारी यथा गजः ।। 2.32.५० ।।<br>
एतावच्छतशोऽप्येवं सत्येनैतद् ब्रवीमि ते ।<br>
न मे कार्यं नृपत्वेन विज्ञाप्यं क्रियतामिदम् ।। ५१ ।।<br>
भवान राजास्तु मान्यो मे यदूनामग्रणीः प्रभुः ।<br>
विजयायाभिषिच्यस्व स्वराज्ये नृपसत्तम ।। ५२ ।।<br>
यदि ते मत्प्रियं कार्यं यदि वा नास्ति ते व्यथा ।<br>
मया निसृष्टं राज्यं स्वं चिराय प्रतिगृह्यताम् ।। ५३ ।।<br>
वैशम्पायन उवाच<br>
एतच्छ्रुत्वा तु वचनं नोत्तरं प्रत्यभाषत ।<br>
व्रीडिताधोमुखं तं तु राजानं यदुसंसदि ।<br>
अभिषेकेन गोविन्दो योजयामास धर्मवित् ।। ५४ ।।<br>
स बद्धमुकुटः श्रीमानुग्रसेनो महाद्युतिः ।<br>
चकार सह कृष्णेन कंसस्य निधनक्रियाम् ।। ५५ ।।<br>
तं सर्वे यादवा मुख्या राजानं कृष्णशासनात् ।<br>
अनुजग्मुः पुरीमार्गे देवा इव शतक्रतुम् ।। ५६ ।।<br>
रजन्यां तु निवृत्तायां ततः सूर्ये विराजिते ।<br>
पश्चिमं कंससंस्कारं चक्रुस्ते यदुपुङ्गवाः ।। ५७ ।।<br>
शिबिकायामथारोप्य कंसदेहं यथाक्रमम् ।<br>
नैष्टिकेन विधानेन चक्रुस्ते कंससत्क्रियाम् ।। ५८ ।।<br>
स नीतो यमुनातीरमुत्तमं नृपतेः सुतः ।<br>
सत्कृतश्च यथान्यायं नैधनेन चिताग्निना ।। ५९ ।।<br>
तथैव भ्रातरं चास्य सुनामानं महाभुजम् ।<br>
संस्कारं लम्भयामासुः सह कृष्णेन यादवाः ।। 2.32.६० ।।<br>
ताभ्यां ते सलिलं चक्रुर्वृष्ण्यन्धकपुरोगमाः ।<br>
अक्षयं चास्तु प्रेतेभ्यो भाषमाणाः पुनः पुनः ।। ६१ ।।<br>
हिरण्यस्य सुवर्णस्य दश कोटीस्तथा हरिः ।<br>
गावो रत्नानि वासांसि ग्रामान् नगरसम्मतान् ।। ६२ ।।<br>
ददौ कंसं समुद्दिश्य ब्राह्मणेभ्यो नृपोत्तमः ।<br>
अक्षयं चापि विप्रेभ्यो भाषमाणाः पुनः पुनः ।। ६३ ।।<br>
तयोस्ते सलिलं दत्त्वा यादवा दीनमानसाः ।<br>
पुरस्कृत्योग्रसेनं वै विविशुर्मथुरां पुरीम् ।। ६४ ।।<br>
इति श्रीमहाभारते खिलभागे हरिवंशे विष्णुपर्वणि उग्रसेनाभिषेककंससंस्कारकथने द्वात्रिंशोऽध्यायः ।। ३२ ।।<br>
<br>
