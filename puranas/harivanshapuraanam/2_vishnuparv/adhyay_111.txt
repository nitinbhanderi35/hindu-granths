जनमेजय उवाच<br>
भूय एव महाबाहो कृष्णस्य जगतां पतेः ।<br>
माहात्म्यं श्रोतुमिच्छामि परमं द्विजसत्तम ॥ १ ॥<br>
न हि मे तृप्तिरस्तीह शृण्वतस्तस्य धीमतः ।<br>
कर्मणामनुसंतानं पुराणस्य महात्मनः ॥ २ ॥<br>
वैशम्पायन उवाच<br>
नान्तः शक्यः प्रभावस्य वक्तुं वर्षशतैरपि ।<br>
गोविन्दस्य महाराज श्रूयतामिदमद्भुतम् ॥ ३ ॥<br>
शरतल्पे शयानेन भीष्मेण परिचोदितः ।<br>
गाण्डीवधन्वा बीभत्सुर्माहात्म्यं केशवस्य यत् ॥ ४ ॥<br>
राज्ञां मध्ये महाराज ज्येष्ठं भ्रातरमब्रवीत् ।<br>
युधिष्ठिरं जितामित्रमिति तच्छ्रृणु कौरव ॥ ५ ॥<br>
अर्जुन उवाच<br>
पुराहं द्वारकां यातः सम्बन्धीनवलोककः ।<br>
न्यवसं पूजितस्तत्र भोजवृष्ण्यन्धकोत्तमैः ॥ ६ ॥<br>
ततः कदाचिद् धर्मात्मा दीक्षितो मधुसूदनः ।<br>
एकाहेन महाबाहुः शास्त्रदृष्टेन कर्मणा ॥ ७ ॥<br>
ततो दीक्षितमासीनमभिगम्य द्विजोत्तमः ।<br>
कृष्णं विज्ञापयामास त्राहि त्राहीति चाब्रवीत् ॥ ८ ॥<br>
ब्राह्मण उवाच<br>
रक्षाधिकारो भवतः परित्रायस्व मां विभो ।<br>
चतुर्थांशं हि धर्मस्य रक्षिता लभते फलम् ॥ ९ ॥<br>
वासुदेव उवाच<br>
न भेतव्यं द्विजश्रेष्ठ रक्षामि त्वां कुतो भयम् ।<br>
ब्रूहि तत्त्वेन भद्रं ते यद्यपि स्यात्सुदुष्करम् ॥ 2.111.१० ॥<br>
ब्राह्मण उवाच<br>
जातो जातो महाबाहो पुत्रो मे ह्रियतेऽनघ ।<br>
त्रयो हृताश्चतुर्थं त्वं कृष्ण रक्षितुमर्हसि ॥ ११ ॥<br>
ब्राह्मण्याः सूतिकालोऽद्य तत्र रक्षा विधीयताम्।<br>
यथा ध्रियेदपत्यं मे तथा कुरु जनार्दन ॥ १२ ॥<br>
अर्जुन उवाच<br>
ततो मामाह गोविन्दो दीक्षितोऽहं क्रताविति ।<br>
रक्षा च ब्राह्मणे कार्या सर्वावस्थागतैरपि ॥ १३ ॥<br>
श्रुत्वाहमेवं कृष्णस्य वचोऽवोचं नराधिप ।<br>
मां नियोजय गोविन्द रक्षिष्येऽहं द्विजं भयात्॥ १४ ॥<br>
इत्युक्तः स स्मितं कृत्वा मामुवाच जनार्दनः ।<br>
रक्षसीत्येवमुक्तस्तु व्रीडितोऽस्मि नराधिप ॥ १५ ॥<br>
ततो मां व्रीडितं मत्वा पुनराह जनार्दनः ।<br>
गम्यतां कौरवश्रेष्ठ शक्यते यदि रक्षितुम् ॥ १६ ॥<br>
त्वत्पुरोगाश्च रक्षन्तु वृष्ण्यन्धकमहारथाः ।<br>
ऋते रामं महाबाहुं प्रद्युम्नं च महाबलम् ॥ १७ ॥<br>
ततोऽहं वृष्णिसैन्येन महता परिवारितः ।<br>
तमग्रतो द्विजं कृत्वा प्रयातः सह सेनया ॥ १८ ॥<br>
इति श्रीमहाभारते खिलभागे हरिवंशे विष्णुपर्वणि वासुदेवमाहात्म्ये एकादशाधिकशततमोऽध्यायः ॥ १११ ॥<br>
<br>
