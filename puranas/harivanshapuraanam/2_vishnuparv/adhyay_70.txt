वैशम्पायन उवाच<br>
देवराजवचः श्रुत्वा नारदः कुरुनन्दन ।<br>
प्रोवाच वाक्यं वाक्यज्ञो धर्मात्मा धर्मवित्तमः ।। १ ।।<br>
अवश्यमेव वक्तव्यं हितं बलनिषूदन ।<br>
मया तव महाबाहो बहुमानोऽस्ति मे त्वयि ।। २ ।।<br>
उक्तो मया वासुदेवो जानता भवतो मतम् ।<br>
न दत्तः पारिजातोऽयं हरस्यापि त्वया पुरा ।। ३ ।।<br>
हेतवश्च मया तस्य दर्शितास्ते समासतः ।<br>
न चावगतवान् देवः सत्यमेतद् ब्रवीमि ते ।। ४ ।।<br>
उपेन्द्रोऽहं महेन्द्रेण लालनीयः सदेति माम् ।<br>
उवाच पुण्डरीकाक्षो दत्तमुत्तरमेव च ।। ५ ।।<br>
पुनः पुनर्मया वास्य हेतवो देव दर्शिताः ।<br>
ततो न बुद्धिर्व्यावृत्ता वृत्रनाशन तस्य वै ।। ६ ।।<br>
अपि चाप्युक्तवान् देवो वाक्यान्ते मधुसूदनः ।<br>
प्रत्याह पुरुषश्रेष्ठः सरोषमिव वासव ।। ७ ।।<br>
न देवगन्धर्वगणा न राक्षसा न चासुरा नैव च यक्षपन्नगाः ।<br>
मम प्रतिज्ञामपहन्तुमुद्यता मुने समर्थाः खलु भद्रमस्तु ते ।। ८ ।।<br>
स पारिजातं यदि न प्रदास्यति प्रयाच्यमानो भवतामरेश्वरः ।<br>
ततः शचीव्यामृदितानुलेपने  गदां विमोक्ष्यामि पुरंदरोरसि ।। ९ ।।<br>
उपेन्द्रस्य महेन्द्रायं भ्रातुस्ते निश्चयः परः ।<br>
यदत्र मन्यसे न्याय्यं सम्प्रधार्य कुरुष्व तत् ।। 2.70.१० ।।<br>
तत्त्वं हितं च देवेश श्रूयतां वदतो मम ।<br>
नयनं पारिजातस्य द्वारकां मम रोचते ।। ११ ।।<br>
नारदेनैवमुक्तस्तु सुव्यक्तं बलदेहभित् ।<br>
रोषाविष्टः सहस्राक्षोऽब्रवीदेतन्तराधिप ।। १२ ।।<br>
अनागसि मयि ज्येष्ठे सोदरे यदि केशवः ।<br>
एवं प्रवृत्तः किं शक्यं कर्तुमद्य तपोधन ।। १३ ।।<br>
बहूनि प्रतिलोमानि पुरा स कृतवान् मयि ।<br>
कृष्णो नारद सोढानि भ्रातेति स्म मया सदा ।। १४ ।।<br>
खाण्डवे चार्जुनरथं पुरा वाहयता सता ।<br>
मदीया वारिता मेघाः शमयन्तोऽग्निमुद्धतम्।। १५ ।।<br>
गोवर्धनं धारयता विप्रियं च कृतं मम ।<br>
तथा वृत्रवधे प्राप्ते साहाय्यार्थं वृतो मया ।। १६ ।।<br>
समोऽहमिति सर्वेषां भूतानामिति चोक्तवान् ।<br>
स्वबाहुबलमाश्रित्य वृत्रश्च निहतो मया ।। १७ ।।<br>
देवासुरेषु प्राप्तेषु संग्रामेषु च नारद ।<br>
युध्यत्यात्मेच्छया कृष्णो मुने सुविदितं तव ।। १८ ।।<br>
बहुनात्र किमुक्तेन तस्माद् दिष्ट्या प्रवर्तताम् ।<br>
ज्ञातिभेदो न नः कार्यः साक्षी त्वं मम नारद ।। १९ ।।<br>
ममोरसि गदां मोक्तुमुद्यतो यदि केशवः ।<br>
अनुशब्द्याथ पौलोमीं गुणः क इह दृश्यते ।। 2.70.२० ।।<br>
उदवासगतो धीमान् पिता नः कश्यपः प्रभुः ।<br>
अदित्या सह मे मात्रा तयोर्वाक्यमिदं भवेत् ।। २१ ।।<br>
अजितात्मा मम भ्राता रजसा तमसा वृतः ।<br>
कामेन च स्त्रियो बाक्यादेवं मामुक्तवान्गुरुम्।। २२ ।।<br>
धिक्स्त्रियः सर्वथा विप्र धिग् राजसमितिं तथा ।<br>
यत्राधिक्षिप्तवान् विष्णुरेवं मां स्त्रीजितो द्विज ।। २३ ।।<br>
न दृष्टं कश्यपकुले व्यपदेश्यं महामुने ।<br>
नैव दक्षकुले दृष्टं मातुर्मे यत्र सम्भवः ।। २४ ।।<br>
न ज्येष्ठता न राजत्वं देवानां प्रतिमानितम् ।<br>
कामरागाभिभूतेन कृष्णेन खलु नारद ।। २५ ।।<br>
पुत्रदारसहस्रैर्हि भ्रातानघ विशिष्यते ।<br>
सद्वृत्तो ज्ञानसम्पन्न इति ब्रह्मा पुराब्रवीत् ।। २६ ।।<br>
नास्ति भ्रातृसमो वन्धुराहार्य इतरो जनः ।<br>
इति मामव्रवीन्माता पिता चैव प्रजापतिः ।। २७ ।।<br>
सोदरे तु विशेषं तु पिता मे कश्यपोऽब्रवीत् ।<br>
दृप्ता मया विरुद्धयन्ते दानवाः पापनिश्चयाः ।। २८ ।।<br>
काममेतन्न वक्तव्यं स्वयमात्मस्तवान्वितम् ।<br>
प्राप्तस्त्ववसरो विप्र यदिहाद्योच्यते मया ।। २९ ।।<br>
धनुर्ज्यायां मुनिश्रेष्ठ छिन्नायां हि पुरानघ ।<br>
धन्वीभिरमराणां च वरदानान्महामते ।। 2.70.३० ।।<br>
उत्कृत्तशिरसो विष्णोः पुरा देहो धृतो मया ।<br>
सन्धितं च शिरो यत्नाच्छिन्नं रौद्रेण तेजसा।। ३१ ।।<br>
अहं विशिष्टो देवानामित्युक्त्या पुनरच्युतः ।<br>
धनुरारोप्य दर्पेण स्थितो नारद केशवः ।। ३२ ।।<br>
किं मां पिता वा माता वा वक्ष्यतीति मया मुने ।<br>
स्नेहेन च स्थितं विष्णोः शरीरं मुनिसत्तम ।। ३३ ।।<br>
ऐन्द्रं वैष्णवमस्यैव मुने भागमहं ददौ ।<br>
यवीयांसमहं प्रेम्णा कृष्णं पश्यामि नारद ।। ३४ ।।<br>
संग्रामेषु प्रहर्तव्यं तेन पूर्वं तपोधन ।<br>
राजा किलाहं समरे प्रहराम्यग्रतो धुवम् ।। ३५ ।।<br>
प्रादुर्भावेषु सर्वेषु स्वशरीरमिवानघ ।<br>
यत्नाद् रक्षामि धर्मज्ञ केशवं भक्तिमाश्रितम् ।। ३६ ।।<br>
इदं भङ्क्त्वा मदीयं च भुवनं विष्णुना कृतम् ।<br>
उपर्युपरि लोकानामधिकं भुवनं मुने ।। ३७ ।।<br>
अवमानः स च मया पृष्ठतः क्रियते मुने ।<br>
लालनीयो मया बाल इत्येवं भ्रातृगौरवात् ।। ३८ ।।<br>
बालोऽयं मम पुत्रेति यवीयानिति नारद ।<br>
पित्रा मात्रा च गोविन्दो मानी च परिभाषितः ।। ३९ ।।<br>
इष्टस्तत्र जनानां च केशवः सुविशेषतः ।<br>
वयं द्वेष्या न संदेहस्तत्र स्नेहोऽतिरिच्यते ।। 2.70.४० ।।<br>
सर्वज्ञो बलवाञ्छ्ररः पात्रं मानयिता तथा ।<br>
केशवेत्येव च ध्यानं यत्तद्वितथतां गतम् ।। ४१ ।।<br>
गच्छ नारद वक्तव्यः केशवो वचनान्मम ।<br>
आहूतो न निवर्तेयं समरं प्रति शत्रुभिः ।। ४२ ।।<br>
यदीच्छसि तदागच्छ सह्यं ते यत्त्वमिच्छसि ।<br>
प्रहरस्व च पूर्वं त्वं भार्याजित यथेच्छसि ।। ४३ ।।<br>
रथाङ्गेनाथ शार्ङ्गेण गदया नन्दकेन च ।<br>
प्रहरारुह्य गरुडं दृढो भूत्वा जनार्दन । ४४ ।।<br>
प्रहृते प्रहरिष्यामि यथाशक्त्या च केशव ।<br>
अहो धिग् यदि मां स्नेहो विक्लवं न करिष्यति ।। ४५ ।।<br>
यावन्न संग्रामगतो जितोऽहं चक्रपाणिना ।<br>
पारिजातं न दास्यामि तावद् भो मुनिसत्तम ।। ४६ ।।<br>
मां समाह्वयते ज्येष्ठं यवीयान् स तपोधन ।<br>
अहो तं मर्षयिष्यामि किमर्थं स्त्रीजितं हरिम् ।। ४७ ।।<br>
अद्यैव गच्छ भगवन् द्वारकां कृष्णपालिताम् ।<br>
विवादे संस्थितः सोऽज्ञ इति वाच्यस्त्वयाच्युतः ।।४८।।<br>
पलाशपत्रार्द्धमपि त्वयाजितो न पारिजातस्य तव प्रदास्यति ।<br>
इति प्रवाच्यो मधुसूदनस्त्वया वचो मदीयं स्मरता तपोधन ।। ४९ ।।<br>
पुनः प्रवाच्यो भगवंस्त्वयाच्युतो मम प्रियार्थं खलु निर्विशङ्कितम् ।<br>
न मायया हर्तुमिहार्हसि द्रुमं सुयुद्धमेवास्तु धिगस्तु जिह्मताम् ।। 2.70.५० ।।<br>
इति श्रीमहाभारते खिलभागे हरिवंशे विष्णुपर्वणि पारिजातहरणे इन्द्रवाक्ये सप्ततितमोऽध्यायः ।। ७० ।।<br>
<br>
