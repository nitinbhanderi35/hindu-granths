वैशम्पायन उवाच<br>
समाप्तमायो मायाज्ञो विक्रान्तः समरेऽव्ययः ।<br>
अष्टम्यां निहतो युद्धे मायावी कालशम्बरः ॥ १ ॥<br>
तमृक्षवन्ते नगरे निहत्यासुरसत्तमम् ।<br>
गृह्य मायावतीं देवीमागच्छन्नगरं पितुः ॥ २॥ <br>
सोऽन्तरिक्षगतो भूत्वा मायावी शीघ्रविक्रमः ।<br>
आजगाम पुरीं रम्यां रक्षितां तेजसा पितुः ॥ ३ ॥<br>
सोऽन्तरिक्षान्निपतितः केशवान्तःपुरे शिशुः ।<br>
मायावत्या सह तया रूपवानिव मन्मथः ॥ ४ ॥<br>
तस्मिंस्तत्रावपतिते महिष्यः केशवस्य याः ।<br>
विस्मिताश्चैव हृष्टाश्च भीताश्चैवाभवंस्ततः ॥ ५ ॥<br>
ततस्तं कामसंकाशं कान्तया सह सङ्गतम् ।<br>
प्रेक्षन्त्यो हृष्टवदनाः पिबन्त्यो नयनोत्सवम् ॥ ६ ॥<br>
तं विनीतमुखं दृष्ट्वा लज्जमानं पदे पदे ।<br>
अभवन् स्निग्धसंकल्पाः सर्वास्ताः कृष्णयोषितः ॥७॥<br>
रुक्मिणी चैव तं दृष्ट्वा शोकार्ता पुत्रगर्द्धिनी ।<br>
सपत्नीशतसंकीर्णा सबाष्पा वाक्यमब्रवीत् ॥ ८ ॥<br>
यादृक् स्वप्नो मया दृष्टो निशायां यौवने गते ।<br>
कंसारिणा ममानीय दत्तं साहारपल्लवम् ॥ ९ ॥<br>
शशिरश्मिप्रतीकाशं मुक्तादाम च शोभनम् ।<br>
केशवेनाङ्कमारोप्य मम कण्ठे न्यबध्यत ॥ 2.108.१० ॥<br>
श्यामा सुचारुकेशा स्त्री शुक्लाम्बरविभूषिता ।<br>
पद्महस्ता निरीक्षन्ती प्रविष्टा मम वेश्मनि ॥ ११ ॥<br>
तया पुनरहं गृह्य स्नापिता रुचिराम्बुना ।<br>
कुशेशयमयीं मालां स्त्री संगृह्याथ पाणिना ॥ १२ ॥<br>
मम मूर्धन्युपाघ्राय दत्ता स्वच्छा तया मम ।<br>
एवं स्वप्नान् कीर्तयन्ती रुक्मिणी हृष्टमानसा ॥ १३ ॥<br>
सखीजनवृता देवी कुमारं वीक्ष्य तं मुहुः ।<br>
धन्यायाः खल्वयं पुत्रो दीर्घायुः प्रियदर्शनः ॥ १४ ॥<br>
ईदृशः कामसंकाशो यौवने प्रथमे स्थितः ।<br>
जीवपुत्रा त्वया पुत्र कासौ भाग्यसमन्विता ॥ १५ ॥<br>
किमर्थं चाम्बुदश्यामः सभार्यस्त्वमिहागतः ।<br>
अस्मिन् वयसि सुव्यक्तं प्रद्युम्नो मम पुत्रकः ॥ १६ ॥<br>
भवेद् यदि न नीतः स्यात्कृतान्तेन बलीयसा ।<br>
व्यक्तं कृष्णकुमारस्त्वं न मिथ्या मम तर्कितम् ॥ १७ ॥<br>
विज्ञातोऽसि मया चिह्नैर्विना चक्रं जनार्दनः ।<br>
मुखं नारायणस्येव केशाः केशान्त एव च ॥ १८॥<br>
ऊरू वक्षो भुजौ तुल्यौ हलिनः श्वशुरस्य मे ।<br>
कस्त्वं वृष्णिकुलं सर्वं द्योतयन् वपुषास्थितः ॥ १९ ॥<br>
अहो नारायणस्येव दिव्या ते परमा तनुः ।<br>
एतस्मिन्नन्तरे कृष्णः सहसा प्रविवेश ह ।<br>
नारदस्य वचः श्रुत्वा शम्बरस्य वधं प्रति ॥ 2.108.२० ॥<br>
सोऽपश्यत् तं सुतं ज्येष्ठं सिद्धं मन्मथलक्षणैः ।<br>
स्नुषां मायावतीं चैव हृष्टचेता जनार्दनः ॥ २१ ॥<br>
सोऽब्रवीत्सहसा देवीं रुक्मिणीं देवतामिव ।<br>
अयं स देवि सम्प्राप्तः सुतश्चापधरस्तव ॥ २२ ॥<br>
अनेन शम्बरं हत्वा मायायुद्धविशारदम् ।<br>
हृता मायाश्च ताः सर्वा याभिर्देवानबाधयत् ॥ २३ ॥<br>
सती चेयं शुभा साध्वी भार्या वै तनयस्य ते ।<br>
मायावतीति विख्याता शम्बरस्य गृहोषिता ॥ २४ ॥<br>
मा च ते शम्बरस्येयं पत्नीति भवतु व्यथा ।<br>
मन्मथे तु गते नाशं गते चानङ्गतां पुरा ॥ २५ ॥<br>
कामपत्नीं न कान्तैषा शम्बरस्य रतिः प्रिया ।<br>
मायारूपेण तं दैत्यं मोहयत्यसकृच्छुभा ॥ २६ ॥<br>
न चैषा तस्य कौमारे वशे तिष्ठति शोभना ।<br>
आत्ममायामयं कृत्वा रूपं शम्बरमाविशत् ॥ २७ ॥<br>
पत्न्येषा मम पुत्रस्य स्नुषा तव वराङ्गना ।<br>
लोककान्तस्य साहाय्यं करिष्यति मनोमयम् ॥ २८ ॥<br>
प्रवेशयैनां भवनं पूज्यां ज्येष्ठां स्नुषां मम ।<br>
चिरं प्रणष्टं च सुतं भजस्व पुनरागतम् ॥ २९ ॥<br>
वैशम्पायन उवाच<br>
श्रुत्वा तु वचनं देवी कृष्णेनोदाहृतं तदा ।<br>
प्रहर्षमतुलं लब्ध्वा रुक्मिणी वाक्यमब्रवीत् ॥ 2.108.३० ॥<br>
अहो धन्यतरास्मीति वीरपुत्रसमागमात्।<br>
अद्य मे सफलः कामः पूर्णो मेऽद्य मनोरथः ॥ ३१॥<br>
चिरप्रणष्टपुत्रस्य दर्शनं प्रियया सह ।<br>
आगच्छ पुत्र भवनं सभार्यः प्रविशेह च ॥ ३२॥<br>
ततोऽभिवाद्य चरणौ गोविन्दं मातरं च ताम्।<br>
प्रद्युम्नः पूजयामास हलिनं च महाबलम् ॥ ३३ ॥<br>
उत्थाप्य तं परिष्वज्य मूर्ध्न्युपाघ्राय वीर्यवान् ।<br>
प्रद्युम्नं बलिनां श्रेष्ठं केशवः परवीरहा ॥ ३४॥<br>
स्नुषां चोत्थाप्य तां देवी रुक्मिणी रुक्मभूषणा।<br>
परिष्वज्योपसंगृह्य स्नेहाद् गद्गदभाषिणी ॥ ३५ ॥<br>
समेत्य भवनं पत्न्या शचीन्द्रमदितिर्यथा ।<br>
प्रवेशयामास तदा रुक्मिणी सुतमागतम् ॥ ३६ ॥<br>
इति श्रीमहाभारते खिलभागे हरिवंशे विष्णुपर्वणि प्रद्युम्नागमने अष्टाधिकशततमोऽध्यायः ॥ १०८ ॥<br>
<br>
