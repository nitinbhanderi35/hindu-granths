जनमेजय उवाच<br>
प्रादुर्भावे मुनिश्रेष्ठ माथुरे चरितं शुभम् ।<br>
शृण्वन्नैवाधिगच्छामि तृप्तिं कृष्णस्य धीमतः ।। १ ।।<br>
द्वारकायां निवसतः कृतदारस्य षड्गुणम् ।<br>
चरितं ब्रूहि कृष्णस्य सर्वं हि विदितं तव ।। २ ।।<br>
वैशम्पायन उवाच<br>
जनमेजय कृष्णस्य कृतदारस्य भारत ।<br>
निबोध चरितं चित्रं तस्यैव सदृशं प्रभो ।। ३ ।।<br>
प्राप्तदारो महातेजा वासुदेवः प्रतापवान् ।<br>
रुक्मिण्या सहितो देव्या ययौ रैवतकं नृप ।। ४ ।।<br>
उपवासावसानं हि रुक्मिण्याः प्रतिपूजयन् ।<br>
तर्पयिष्यन् स्वयं विप्राञ्जगाम मधुसूदनः ।। ५ ।।<br>
कुमाराः प्रययुस्तत्र पुत्रभ्रातर एव च ।<br>
प्रेषिता वासुदेवेन नारदस्याभ्यनुज्ञया ।। ६ ।।<br>
षोडश स्त्रीसहस्राणि जग्मुरेव च धीमतः ।<br>
ऋद्धया परमया राजन् विष्णोरेवानुरूपया ।। ७ ।।<br>
ततस्तत्र द्विजातीनां कामान् प्रादादधोक्षजः ।<br>
अर्थिनां धर्मनित्यानां बन्दिनामिष्टवादिनाम् ।। ८ ।।<br>
कल्याणनामगोत्राणां महतां पुण्यकर्मणाम् ।<br>
यौनैः श्रौतैश्च माखैश्च शुद्धानां कुरुनन्दन ।। ९ ।।<br>
तर्पयित्वा द्विजान् कामैरिष्टैरिष्टः सतां गतिः। <br>
ज्ञातीन् संतर्पयामास यथार्हं भक्तवत्सलः ।। 2.65.१० ।।<br>
उपवासावसानेऽथ भगवान् स विशेषतः ।<br>
बहुमेने प्रियां भार्यां रुक्मिणीं भीष्मकात्मजाम् ।। ११ ।।<br>
वसतस्तस्य कृष्णस्य सदारस्यामितौजसः ।<br>
सहासीनस्य रुक्मिण्या नारदोऽभ्याययौ मुनिः ।। १२ ।।<br>
आगतं चाप्रमेयात्मा मुनिमिन्द्रानुजस्तदा ।<br>
शास्त्रदृष्टेन विधिना अर्चयामास केशवः ।। १३ ।।<br>
सोऽर्चितो वासुदेवेन मुनिरर्च्यतमः सताम् ।<br>
पारिजाततरोः पुष्पं ददौ कृष्णाय भारत ।। १४ ।।<br>
तद्वृक्षराजकुसुमं रुक्मिण्याः प्रददौ हरिः ।<br>
पार्श्वस्था सा हि कृष्णस्य भोज्या नरवराभवत् ।। १५ ।।<br>
प्रतिगृह्य तु तत् पुष्पं कामारणिरनिन्दिता ।<br>
शिरस्यमलपत्राक्षी ददौ कृष्णेङ्गितानुगा ।। १६ ।।<br>
त्रैलोक्यनृपसर्वस्वं नारायणमनोहरा ।<br>
शुशुभे देवपुष्पेण द्विगुणं भैष्मकी तदा ।। १७ ।।<br>
तां नारदस्तथोवाच मुनिर्ब्रह्मसुतस्तदा ।<br>
तवैवौपयिकं पुष्पमेकं देवि पतिव्रते ।। १८ ।।<br>
अलंकृतं पुष्पमेतत् संसर्गात् तव सर्वथा ।<br>
अत्यर्हा च मता मे त्वमेतत्पुष्पाद् धृतव्रते ।। १९ ।।<br>
कल्याणगुणसम्पन्ने सततं भर्तृवत्सले ।<br>
अम्लानमेतत् सततं पुष्पं भवति कामिनि ।। 2.65.२० ।।<br>
संवत्सरपरं कालं कालज्ञे गुणसम्मते ।<br>
ईप्सितानपि गन्धांश्च ददाति वदतां वरे ।। २१ ।।<br>
शीतोष्णे चेच्छिते देवि पुष्पमेतत् प्रयच्छति ।<br>
स्रवत्यपि रसान्देवि मनसा काङ्क्षितान्वरान्।।२२<br>
सेव्यमानं च सौभाग्यं ददाति वरवर्णिनि ।<br>
स्रवत्यपि तथा गन्धानीप्सितान्प्रीतिवर्द्धनान् ।। २३ ।।<br>
यानि यानि च पुष्पाणि त्वं देव्यभिलषिष्यसि ।<br>
कुसुमं वृक्षराजस्य तानि तानि प्रदास्यति ।। २४ ।।<br>
एतदेव भगाधानं धर्मिष्ठे पुत्रदं तथा ।<br>
मतिं च नाशुभे धत्ते धार्यमाणं सदा शुभे ।। २५ ।।<br>
यद् यदिच्छसि वर्णं च तत्सर्वं धारयिष्यति ।<br>
स्वल्पं वा यदि वा स्थूलं छन्दतस्ते भविष्यति ।। २६ ।<br>
अनिष्टगन्धहरणमेतत् सद्गन्धवर्द्धनम् ।<br>
प्रदीपकर्म रात्रौ च करोति कमलेक्षणे ।। २७ ।।<br>
संतानकस्रजो मालां पुष्पवस्त्रादि वाच्युतम् ।<br>
पुष्पमण्डपमुख्यानि चिन्तितेन प्रदास्यति ।। २८ ।।<br>
बुभुक्षा वा पिपासा वा ग्लानिर्वाप्यथवा जरा।<br>
देववद्धारयन्त्यास्ते स्वच्छन्देन भविष्यति ।। २९ ।।<br>
अनुगीतानि गीतानि दास्यत्यपि च चिन्तिते ।<br>
सुवादित्रान् सुमधुरांस्तथैव तव सम्मतान् ।। 2.65.३० ।।<br>
पूर्णे संवत्सरे देवि पुष्पमेतत् तवान्तिकात्।<br>
निर्वर्त्स्यते तरुवरं समयेन प्रयास्यति ।। ३१ ।।<br>
कृतिरेषा हि भद्रं ते पारिजातस्य सुप्रभे ।<br>
निसर्गतः सर्गकृता सत्कारार्थेऽसुरद्विषाम् ।। ३२ ।।<br>
उमा देववरस्येष्टा हिमालयसुता सती ।<br>
धारयन्तीश्वरी नित्यं पुष्पाण्येतानि सुप्रभे ।। ३३ ।।<br>
अदितिश्च सपौलोमी महेन्द्रसुरतारणी ।<br>
सावित्री देवमाता च श्रीश्च सर्वगुणोचिता ।। ३४ ।।<br>
देवपत्नयस्तथैवान्या देवाश्च वसुदेवताः ।<br>
संवत्सरपरः कालः सर्वेषां न तु संशयः ।। ३५ ।।<br>
षोडशस्त्रीसहस्राणां मध्ये त्वं खलु वर्तसे ।<br>
अद्येष्टां वासुदेवस्य वेद्मि त्वां भोजनन्दिनि ।। ३६ ।।<br>
सपत्न्यस्ते गुणोपेते सर्वाः सर्वेश्वरप्रिये ।<br>
अवमानावसेकेन त्वया सिक्ताद्य भामिनि ।। ३७ ।<br>
प्रकाशमद्य सौभाग्यमनिवार्यं यशश्च ते।<br>
मन्दारकुसुमं दत्तं यत् ते मधुनिघातिना ।। ३८ ।।<br>
अद्य सात्राजिती देवी ज्ञास्यते वरवर्णिनी ।<br>
सौभाग्याख्यं सदा वेत्ति याऽऽत्मानं सुभगं सती।।३९।।<br>
साम्बमाता च गान्धारी भार्याश्चान्या महात्मनः ।<br>
सौभाग्यार्थोद्यताकाङ्क्षामद्य मोक्ष्यन्ति निःस्पृहाः ।।2.65.४०।।<br>
सौभाग्यैकरथो जैत्रस्तव देव्यद्य निःसृतः ।<br>
मनोरथरथानां यः सहस्रैरपि दुर्जयः ।। ४१ ।।<br>
अद्याहमवगच्छामि सर्वथा सर्वशोभने ।<br>
आत्मा द्वितीयः कृष्णस्य भोजे त्वमिति भाभिनि ।। ४२ ।।<br>
त्रैलोक्यरत्नसर्वस्वमददाद् यत् तवाच्युतः ।<br>
जीवितातिशयस्तेन त्वया प्राप्तो हरिप्रिये ।। ४३ ।।<br>
नारदेनैवमुक्तं तु तथ्यं वाक्यं नराधिप ।<br>
तत्रस्थाः शुश्रुवुः प्रेष्याः प्रेषिताः सत्यभामया ।। ४४ ।।<br>
देवीनां च तथान्यासां पत्नीनां च विशाम्पते ।<br>
दृष्ट्वा ताः सविशेषं च नारदेनात्युदाहृतम् ।। ४५ ।।<br>
तच्च श्रुत्वा सुनिखिलं प्रेष्याभिः स्त्रीस्वभावतः ।<br>
प्रकाशीकृतमेवासीद् विष्णोरन्तःपुरे तदा ।। ४६ ।।<br>
कर्णाकर्णि ततो देव्यः कौलीनमिव संघशः ।<br>
मन्त्रयाञ्चक्रिरे हृष्टा रुक्मिण्यतिगुणोदयम् ।। ४७ ।।<br>
अर्हेति पुत्रमातेति ज्येष्ठेति च समागताः ।<br>
प्रायेण प्रवदन्ति स्म हृष्टा दामोदरस्त्रियः ।। ४८ ।।<br>
ममृषे न सपत्न्यास्तु तत्सौभाग्यगुणोदयम् ।<br>
सत्यभामा प्रिया नित्यं विष्णोरतुलतेजसः ।। ४९ ।।<br>
रूपयौवनसम्पन्ना स्वसौभाग्येन गर्विता ।<br>
अभिमानवती देवी श्रुत्वैवेर्ष्यावशं गता ।। 2.65.५० ।।<br>
समुत्सृजन्ती वसनं सकुंकुमं शुचिस्मिता शुक्लतमैकमंशुकम् ।<br>
जग्राह रोषाकुलितेन चेतसा वह्नेस्तदा श्रीरिव वर्द्धितेन्धना ।।५१ ।।<br>
दन्दह्यमाना ज्वलनेन वर्द्धता ईर्ष्यासमुत्थेन गतप्रभेव ।<br>
क्रोधान्विता क्रोधगृहं विविक्तं विवेश तारेव घनं सतोयम् ।। ५२ ।।<br>
बद्ध्वा ललाटे हिमचन्द्रशुक्लं दुकूलपट्टं प्रियरोषचिह्नम्।<br>
पर्यन्तदेशं सरसेन देवी विलिप्य सा लोहितचन्दनेन ।। ५३ ।।<br>
संस्मृत्य संस्मृत्य शिरः सरोषं प्रकम्पमाना समुपोपविष्टा ।<br>
दीर्घोपधाने शयनेऽपनीय विभूषणान्येव निबद्धवेणी ।। ५४ ।।<br>
अकारणार्थेन विकृष्यमाणा प्रेष्याजनस्याभिजनान्वितापि ।<br>
विचूर्णयामास कुशेशयं सा निःश्वस्य निःश्वस्य नखैर्नतभ्रूः ।। ५५ ।।<br>
इति श्रीमहाभारते खिलभागे हरिवंशे विष्णुपर्वणि  पारिजातहरणे पञ्चषष्टिमोऽध्यायः ।। ६५ ।।<br>
<br>
