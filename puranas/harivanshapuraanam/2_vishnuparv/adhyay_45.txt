वैशम्पायन उवाच<br>
तौ तु स्वल्पेन कालेन दमघोषेण संगतौ ।<br>
अथाध्वविधिना तौ तु पञ्चरात्रोषितौ पथि ॥ १ ॥<br>
दमघोषेण संगम्य एकरात्रोषिताविव ।<br>
जग्मतुः सहितौ वीरौ मुदा परमया युतौ ।<br>
नगरीं मथुरां प्राप्तौ वसुदेवसुतावुभौ ॥ २ ॥<br>
ततः प्रत्युद्गताः सर्वे यादवा यदुनन्दनौ ।<br>
सबला हृष्टमनस उग्रसेनपुरोगमाः ॥ ३ ॥<br>
श्रेण्यः प्रकृतयश्चैव मन्त्रिणश्च यथोचिताः ।<br>
सबालवृद्धा सा चैव पुरी समभिवर्तत ॥ ४ ॥<br>
नन्दितूर्याण्यवाद्यन्त स्तूयेतां पुरुषर्षभौ ।<br>
रथ्यां पताकामालिन्यो भासन्ति स्म समन्ततः ॥ ५ ॥<br>
हृष्टा प्रमुदिता सर्वा पुरी परमशोभिता ।<br>
भ्रात्रोस्तयोरागमने यथैवेन्द्रमहे तथा ॥ ६ ॥<br>
मुदितास्तत्र गायन्ति राजमार्गेषु गायकाः ।<br>
स्तवाशीर्बहुला गाथा यादवानां प्रियंकराः ॥ ७ ॥<br>
गोविन्दरामौ सम्प्राप्तौ भ्रातरौ लोकविश्रुतौ ।<br>
स्वे पुरे निर्भयाः सर्वे क्रीडध्वं यादवाः सुखम् ॥ ८ ॥<br>
न तत्र कश्चिद् दीनो वा मलिनो वा विचेतनः ।<br>
मथुरायामभूत् कश्चिद् रामकृष्णसमागमे ॥ ९ ॥<br>
वयांसि साधुवाक्यानि प्रहृष्टा गोहयद्विपाः ।<br>
नरनारीगणाश्चैव भेजिरे मानसं सुखम् ॥ 2.45.१० ॥<br>
शिवाश्च प्रववुर्वाता विरजस्का दिशो दश ।<br>
दैवतान्यपि सर्वाणि हृष्यन्त्यायतनेष्वथ ॥ ११ ॥<br>
यानि लिङ्गानि लोकस्य वृत्तानीह कृते युगे ।<br>
तानि सर्वाण्यदृश्यन्त तयोरागमने तदा ॥ १२ ॥<br>
ततः काले शिवे पुण्ये स्यन्दनेनारिमर्दनौ ।<br>
हरियुक्तेन तौ वीरौ प्रविष्टौ मथुरां पुरीम् ॥ १३ ॥<br>
प्रविशन्तं पुरीं रम्यां गोविन्दं राममेव च ।<br>
अनुजग्मुर्यदुगणाः शक्रं देवगणा इव ॥ १४ ॥<br>
वसुदेवस्य भवनं पितुस्तौ यदुनन्दनौ ।<br>
प्रविष्टौ हृष्टवदनौ चन्द्रादित्याविवाचलम् ॥ १५ ॥<br>
तत्रायुधानि संन्यस्य गृहे स्वे स्वैरचारिणौ ।<br>
मुमुदाते यदुवरौ वसुदेवसुतावुभौ ॥ १६ ॥<br>
ततस्तु वसुदेवस्य पादौ समभिपीड्य च ।<br>
तत्रोग्रसेनं राजानमन्यांश्च यदुपुङ्गवान् ॥ १७ ॥<br>
यथान्यायं पूजयित्वा तौ सर्वैश्चाभिनन्दितौ ।<br>
जग्मतुर्हृष्टमनसौ मातुरेव निवेशनम् ॥ १८ ॥<br>
&nbsp;एवं तावेकनिर्माणौ मथुरायां शुभाननौ ।<br>
उग्रसेनानुगौ भूत्वा कंचित्कालं मुमोदतुः ॥ १९ ॥<br>
इति श्रीमहाभारते खिलभागे हरिवंशे विष्णुपर्वणि रामकृष्णयोर्मथुरां प्रत्यागमने पञ्चचत्वारिंशोऽध्याय ॥ ४५ ॥<br>
<br>
