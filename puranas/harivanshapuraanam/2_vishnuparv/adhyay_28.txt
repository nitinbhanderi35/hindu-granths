वैशम्पायन उवाच<br>
स चिन्तयित्वा धनुषो भङ्गं भोजविवर्धनः ।<br>
बभूव विमना राजा चिन्तयन् भृशदुःखितः ॥ १ ॥<br>
कथं बालो विगतभीरवमत्य महाबलम् ।<br>
प्रेक्ष्यमाणस्तु पुरुषैर्धनुर्भङ्क्त्वा विनिर्गतः ॥ २ ॥<br>
यस्यार्थे दारुणं कर्म कृतं लोकविगर्हितम् ।<br>
पितृष्वस्रात्मजान् वीरान्षडेवाहं न्यपोथयम् ॥ ३ ॥<br>
दैवं पुरुषकारेण न शक्यमतिवर्तितुम् ।<br>
नारदोक्तं च वचनं नूनं मह्यमुपस्थितम् ॥ ४ ॥<br>
एवं राजा विचिन्त्याथ निष्क्रम्य स्वगृहोत्तमात्।<br>
प्रेक्षागारं जगामाशु मञ्चानामवलोककः ॥ ५ ॥<br>
स दृष्ट्वा सर्वनिर्युक्तं प्रेक्षागारं नृपोत्तमः ।<br>
श्रेणीनां दृढनिर्युक्तैर्मञ्चवाटैर्निरन्तरम् ॥ ६ ॥<br>
सोत्तमागारयुक्ताभिर्वलभीभिर्विभूषितम् ।<br>
छदीभिः सम्प्रवृद्धाभिरेकस्तम्भैर्विभूषितम् ॥ ७ ॥<br>
सर्वतः सारनिर्व्यूहं स्वायतं सुप्रतिष्ठितम् ।<br>
उदग्राक्लिष्टसुक्लिष्टमञ्चारोहणमुत्तमम् ॥ ८ ॥<br>
नृपासनपरिक्षिप्तं संचारपथसंकुलम्।<br>
छन्नं तद् वेदिकाभिश्च मानुषौघभरक्षमम् ॥ ९ ॥<br>
स टष्ट्वा भूषितं रङ्गमाज्ञापयत बुद्धिमान् ।<br>
श्वः सचित्राः समाल्याश्च सपताकास्तथैव च ॥ 2.28.१० ॥<br>
सुवासिता वपुष्मन्त उपनीतोत्तरच्छदाः ।<br>
क्रियन्तां मञ्चवाटाश्च वलभ्यो वीथयस्तथा ॥ ११ ॥<br>
रङ्गवाटे करीषस्य कल्प्यन्तां राशयोऽव्ययाः ।<br>
पटास्तरणशोभाश्च वलयश्चानुरूपतः ॥ १२<br>
स्थाप्यन्तां सुनिखाताश्च पानकुम्भा यथाक्रमम् ।<br>
उदभारसहाः सर्वे सकाञ्चनघटोत्तमाः ॥ १३ ॥<br>
वलयश्चोपकल्प्यन्तां कषायाश्चैव कुम्भशः ।<br>
प्राश्निकाश्च निमन्त्र्यन्तां श्रेण्यश्च सपुरोगमाः ॥ १४ ॥<br>
आज्ञा च देया मल्लानां प्रेक्षकाणां तथैव च ।<br>
समाजे मञ्चशोभाश्च कल्प्यन्तां सूपकल्पिताः ॥ १५ ॥<br>
एवमाज्ञाप्य राजा स समाजविधिमुत्तमम् ।<br>
समाजवाटान्निष्क्रम्य विवेश स्वं निवेशनम् ॥ १६ ॥<br>
आह्वानं तत्र संचक्रे तस्य मल्लद्वयस्य वै ।<br>
चाणूरस्याप्रमेयस्य मुष्टिकस्य तथैव च ॥ १७ ॥<br>
तौ तु मल्लौ महावीर्यौ बलिनौ बाहुशालिनौ ।<br>
कंसस्याज्ञां पुरस्कृत्य हृष्टौ विविशतुस्तदा ॥ १८॥<br>
तौ समीपगतौ दृष्ट्वा मल्लौ जगति विश्रुतौ ।<br>
उवाच कंसो नृपतिः सोपन्यासमिदं वचः ॥ १९ ॥<br>
भवन्तौ मम विख्यातौ मल्लौ वीरध्वजोच्छ्रितौ ।<br>
पूजितौ च यथान्यायं सत्कारार्हौ विशेषतः ॥ 2.28.२० ॥<br>
तन्मत्तो यदि सत्कारः स्मर्यते सुकृतानि च ।<br>
कर्तव्यं मे महत् कर्म भवद्भ्यां स्वेन तेजसा ॥ २१ ॥।<br>
यावेतौ मम संवृद्धौ व्रजे गोपालकावुभौ ।<br>
संकर्षणश्च कृष्णश्च बालावपि जितश्रमौ ॥ २२ ॥<br>
एतौ रङ्गगतौ युद्धे युद्ध्यमानौ वनेचरौ ।<br>
निपातानन्तरं शीघ्रं हन्तव्यौ नात्र संशयः ॥ २३ ॥<br>
बालाविमौ सुचपलावक्रियाविति सर्वथा ।<br>
नावज्ञा तत्र कर्तव्या कर्तव्यो यत्न एव हि ॥ २४ ॥<br>
ताभ्यां युधि निरस्ताभ्यां गोपाभ्यां रङ्गसंनिधौ ।<br>
आयत्यां च तदात्वे च श्रेयो मम भविष्यति ॥२५।<br>
नृपतेः स्नेहसंयुक्तैर्वचोभिर्हृष्टमानसौ ।<br>
ऊचतुर्युद्धसम्मत्तौ मल्लौ चाणूरमुष्टिकौ ॥ २६ ॥<br>
यद्यावयोस्तौ प्रमुखे स्थास्येते गोपकिल्बिषौ ।<br>
हतावित्येव मन्तव्यौ प्रेतरूपौ तपस्विनौ ॥ २७ ॥<br>
यद्यावां प्रतियोत्स्येते तावरिष्टपरिप्लुतौ ।<br>
आवाभ्यां रोषयुक्ताभ्यां प्रमुखे तौ वनेचरौ ॥ २८ ॥<br>
एवं वाग्विषमुत्सृज्य तावुभौ मल्लपुङ्गवौ ।<br>
अनुज्ञातौ नरेन्द्रेण स्वे गृहे तौ प्रजग्मतुः ॥ २९ ॥<br>
महामात्रं ततः कंसो बभाषे हस्तिजीविनम् ।<br>
हस्ती कुवलयापीडः समाजद्वारि तिष्ठतु ॥ 2.28.३० ॥<br>
बलवान् मदलोलाक्षश्चपलः क्रोधनो नृषु ।<br>
दानोत्कटकटश्चण्डः प्रतिवारणरोषणः ॥ ३१ ॥<br>
स संनोदयितव्यस्ते तावुद्दिश्य वनौकसौ ।<br>
वसुदेवसुतौ वीरौ यथा स्यातां गतायुषौ ३२ ॥<br>
त्वया चैव गजेन्द्रेण यदि तौ गोष्ठजीविनौ ।<br>
भवेतां पतितौ रङ्गे पश्येयमहमुत्कटौ ॥ ३३ ॥<br>
ततस्तौ पतितौ दृष्ट्वा वसुदेवः सबान्धवः ।<br>
छिन्नमूलो निरालम्बः सभार्यो विनशिष्यति ॥ ३४ ॥<br>
ये चेमे यादवा मूर्खाः सर्वे कृष्णपरायणाः ।<br>
विनशिष्यन्ति च्छिन्नाशा दृष्ट्वा कृष्णं निपातितम् ॥३५॥<br>
एतौ हत्वा गजेन्द्रेण मल्लैर्वा स्वयमेव वा ।<br>
पुरीं निर्यादवीं कृत्वा विचरिष्याम्यहं सुखी ॥ ३६ ॥<br>
करके मैं सुखपूर्वक विचरूँगा ॥ ३६ ॥<br>
पिता हि मे परित्यक्तो यादवानां कुलोद्वहः ।<br>
शेषाश्च मे परित्यक्ता यादवाः कृष्णपक्षिणः ॥ ३७ ॥<br>
न चाहमुग्रसेनेन जातः किल सुतार्थिना ।<br>
मानुषेणाल्पवीर्येण यथा मामाह नारदः ॥ ३८ ॥<br>
महामात्र उवाच<br>
कथमुक्तं नारदेन राजन् देवर्षिणा पुरा ।<br>
आश्चर्यमेतत् कथितं त्वत्तः श्रुतमरिंदम ॥ ३९ ॥<br>
कथमन्येन जातस्त्वमुग्रसेनात् पितुर्विना ।<br>
तव मात्रा कथं राजन् कृतं कर्मेदमीदृशम् ॥ 2.28.४० ॥<br>
अन्यापि प्राकृता नारी न कुर्याच्च जुगुप्सितम् ।<br>
विस्तरं श्रोतुमिच्छामि ह्येतत् कौतूहलं हि मे ॥ ४१ ॥<br>
कंस उवाच<br>
यथा कथितवान् विप्रो महर्षिर्नारदः प्रभुः ।<br>
तथाहं सम्प्रवक्ष्यामि यदि तै श्रवणे मतिः ॥ ४२॥<br>
आगतः शक्रसदनात् स वै शक्रसखो मुनिः ।<br>
चन्द्रांशुशुक्लवसनो जटामण्डलमुद्वहन् ॥ ४३ ॥<br>
कृष्णाजिनोत्तरीयेण रुक्मयज्ञोपवीतवान् ।<br>
दण्डी कमण्डलुधरः प्रजापतिरिवापरः ॥ ४४ ॥<br>
गाता चतुर्णां वेदानां विद्वान् गान्धर्ववेदवित् ।<br>
स नारदोऽथ देवर्षिर्ब्रह्मलोकचरोऽव्ययः ॥ ४५ ॥<br>
तमागतमृषिं दृष्ट्वा पूजयित्वा यथाविधि ।<br>
पाद्यार्घ्यमासनं दत्त्वा सम्प्रवेश्योपविश्य ह ॥ ४६ ॥<br>
सुखोपविष्टोऽथ मुनिः पृष्ट्वा च कुशलं मम ।<br>
उवाच च प्रीतमना देवर्षिर्भावितात्मवान् ॥ ४७ ॥<br>
नारद उवाच<br>
पूजितोऽहं त्वया वीर विधिदृष्टेन कर्मणा ।<br>
इदमेकं मम वचः श्रूयतां प्रतिगृह्यताम् ॥ ४८ ॥<br>
गतोऽहं देवसदनं सौवर्णं मेरुपर्वतम् ।<br>
सोऽहं कदाचिद् देवानां समाजे मेरुमूर्धनि ॥ ४९ ॥<br>
तत्र मन्त्रयतामेवं देवतानां मया श्रुतः ।<br>
भवतः सानुगम्यैव वधोपायः सुदारुणः ॥ 2.28.५० ॥<br>
तत्र यो देवकीगर्भो विष्णुर्लोकनमस्कृतः ।<br>
योऽस्या गर्भोऽष्टमः कंस स ते मृत्युर्भविष्यति ॥५१॥<br>
देवानां स तु सर्वस्वं त्रिदिवस्य गतिश्च सः ।<br>
परं रहस्यं देवानां स ते मृत्युर्भविष्यति ॥ ५२ ॥<br>
यत्नश्च क्रियतां कंस गर्भाणां पातनं प्रति ।<br>
नावज्ञा रिपवे कार्या दुर्बले स्वजनेऽपि वा ॥ ५३ ।<br>
न चायमुग्रसेनः स पिता तव महाबलः ।<br>
द्रुमिलो नाम तेजस्वी सौभस्य पतिरूर्जितः ॥ ५४ ॥<br>
श्रुत्वाहं तद् वचस्तस्य किंचिद् रोषसमन्वितः ।<br>
भूयोऽपृच्छं कथं ब्रह्मन् द्रुमिलो नाम दानवः ॥ ५५ ॥<br>
मम मात्रा कथं तस्य ब्रूहि विप्र समागमः ।<br>
एतदिच्छाम्यहं श्रोतुं विस्तरेण तपोधन ॥ ५६ ॥<br>
नारद उवाच<br>
हन्त ते कथयिष्यामि शृणु राजन् यथार्थतः ।<br>
द्रमिलस्य च मात्रा ते संवादं च समागमम् ॥ ५७ ॥<br>
सुयामुनं नाम नगं तव माता रजस्वला ।<br>
प्रेक्षितुं सहिता स्त्रीभिर्गता वै सा कुतूहलात् ॥ ५८ ॥<br>
सा तत्र रमणीयेषु रुचिरद्रुमसानुषु ।<br>
चचार नगशृङ्गेषु कन्दरेषु नदीषु च ॥ ५९ ॥<br>
किन्नरोद्गीतमधुराः प्रतिश्रुत्यभिनादिताः ।<br>
शृण्वन्ती काजननीर्वाचः श्रोत्रसुखावहाः ॥ 2.28.६० ॥<br>
बर्हिणां चैव विरुतं खगानां च विकूजितम् ।<br>
अभीक्ष्णमभिशृण्वन्ती स्त्रीधर्ममभिरोचयत् ॥ ६१ ॥<br>
एतस्मिन्नन्तरे वायुर्वनराजिविनिःसृतः ।<br>
हृद्यः कुसुमगन्धाढ्यो ववौ मन्मथबोधनः ॥ ६२ ॥<br>
द्विरेफाभरणाश्चैव कदम्बा वायुघट्टिताः ।<br>
मुमुचुर्गन्धमधिकं संततासारमूर्छिताः ॥ ६३ ॥<br>
केसराः पुष्पवर्षैश्च ववृषुर्मदबोधनाः ।<br>
नीपा दीपा इवाभान्ति पुष्पकण्टकधारिणः ॥ ६४ ॥<br>
मही नवतृणच्छन्ना शक्रगोपविभूषिता ।<br>
यौवनस्थेव वनिता स्वं दधारार्तवं वपुः ॥ ६५ ॥<br>
अथ सौभपतिः श्रीमान् द्रुमिलो नाम दानवः ।<br>
भविष्यद्दैवयोगेन विधात्रा तत्र नीयते ॥ ६६ ॥<br>
कामगेन रथेनाशु तरुणादित्यवर्चसा ।<br>
यदृच्छया गतस्तत्र सुयामुनदिदृक्षया ॥ ६७ ॥<br>
विहायसा कामगमो मनसोऽप्याशुगामिना ।<br>
स तं प्राप्य पर्वतेन्द्रमवतीर्य रथोत्तमात् ॥ ६८ ॥<br>
पर्वतोपवने न्यस्य रथं पररथारुजम् ।<br>
अथासौ सूतसहितश्चचार नगमूर्धनि ॥ ६९ ॥<br>
ततो बहून्यपश्येतां काननानि वनानि च ।<br>
सर्वर्तुगुणसम्पन्नं नन्दनस्येव काननम् ॥ 2.28.७० ॥<br>
चेरतुर्नगशृङ्गेषु कन्दरेषु नदीषु च ।<br>
नानाधातुपिनद्धैश्च शृङ्गैर्बहुभिरुच्छ्रितैः ॥ ७१ ॥<br>
नानारत्नविचित्रैश्च काञ्चनाञ्जनराजतान् ।<br>
नानाकुसुमगन्धाढ्यान् नानासत्त्वगणैर्युतान् ॥ ७२ ॥<br>
नानाद्विजगणैर्घुष्टान् नानापुष्पफलद्रुमान् ।<br>
नानौषधिसमायुक्तानृषिसिद्धानुसेवितान् ॥ ७३ ॥<br>
विद्याधरान् किम्पुरुषानृक्षवानरराक्षसान् ।<br>
सिंहान् व्याघ्रान् वराहांश्च महिषाञ्छरभाञ्छशान ॥७४<br>
सृमरांश्चमरान्न्यङ्कून् मातङ्गान् यक्षराक्षसान् ।<br>
एवं बहुविधान् पश्यंश्चरमाणो नगोत्तमम् ॥ ७५ ॥<br>
दूराद् ददर्श नृपतिर्देवीं देवसुतोपमाम् ।<br>
क्रीडमानां सखीभिश्च पुष्पं चैव विचिन्वतीम् ॥ ७६ ॥<br>
ततश्चरन्तीं सुश्रोणीं सस्त्रीभिः सह संवृताम् ।<br>
दृप्त सौभपतिर्दूराद् विस्मयन् सूतमब्रवीत् ॥ ७७ ॥<br>
कस्येयं मृगशावाक्षी वनान्तरविचारिणी ।<br>
रूपौदार्यगुणोपेता मन्मथस्य रतिर्यथा ॥ ७८ ॥<br>
शचीव पुरुहूतस्य उताहो वा तिलोत्तमा ।<br>
नारायणोरुं निर्भिद्य सम्भूता वरवर्णिनी ।<br>
ऐलस्य दयिता देवी योषिद्रत्नं  किमुर्वशी ॥ ७९ ॥<br>
क्षीरार्णवे मथ्यमाने सुरासुरगणैः सह ।<br>
मन्थानं मन्दरं कृत्वामृतार्थमिति नः श्रुतम् ॥ 2.28.८० ॥<br>
ततोऽमृतात्समुत्तस्थौ देवी श्रीर्लोकभाविनी ।<br>
नारायणाङ्कलुलिता किं श्रीरेषा वराङ्गना ॥ ८१ ॥<br>
नीलमेघान्तरगता द्योतयन्त्यचिरप्रभा ।<br>
तथा योषिद्गणान् मध्ये रूपं प्रद्योतयद् वनम् ॥८२ ॥<br>
अतीव सुकुमाराङ्गी सुप्रभेन्दुनिभानना ।<br>
दृष्ट्वा रूपमनिन्द्याङ्ग्या विभ्रान्तो व्याकुलेन्द्रियः ॥८३॥<br>
कामस्य वशमापन्नो मनो विह्वलतीव मे ।<br>
भृशं कृन्तति मेऽङ्गानि सायकैः कुसुमायुधः ।<br>
भित्त्वा हृदि शरान् पञ्च निर्दयं हन्ति मे मनः ॥ ८४ ॥<br>
हदयाग्निर्वर्धयति आज्यसिक्त इवानलः ।<br>
कथमद्य भवेत् कार्यं शमार्थं मन्मथाग्निना ॥ ८५ ॥<br>
केनोपायेन किं कुर्मो भजेन्मां मत्तगामिनी ।<br>
एवं बहु चिन्तयानो नोपलभ्य च दानवः ॥ ८६ ॥<br>
सूतमाह मुहूर्तं तु तिष्ठस्व त्वमिहानघ ।<br>
अहं यास्यामि तां द्रष्टुं कस्येयमिति योषितम् ॥ ८७ ॥<br>
प्रतीक्षमाणस्तिष्ठस्व यावदागमनं मम ।<br>
श्रुत्वा तु वचनं तस्य तथास्त्विति वचोऽब्रवीत् ॥८८॥<br>
एवमुक्त्वा दानवेन्द्रो गमनाय मनो दधे ।<br>
वार्युपस्पृश्य बलवान् ध्यानमेवान्वचिन्तयत् ॥ ८९ ॥<br>
मुहूर्तं ध्यानमात्रेण दृष्टं ज्ञानबलात् ततः ।<br>
उग्रसेनस्य पत्नीति ज्ञात्वा हर्षमुपागतः ॥ 2.28.९० ॥<br>
उग्रसेनस्य रूपं वै कृत्वा स्वं परिवर्त्य सः ।<br>
उपासर्पन्महाबाहुः प्रहसन् दानवेश्वरः ॥ ९१ ॥<br>
स्मयमानश्च शनकैर्जग्राहामितवीर्यवान् ।<br>
उग्रसेनस्य रूपेण मातरं ते व्यधर्षयत् ॥ ९२ ॥<br>
सा पतिस्निग्धहृदया तं भावेनोपसर्पती ।<br>
शङ्किता चाभवत्पश्चात्तस्य गौरवदर्शनात् ॥ ९३ ॥<br>
सा तमाहोत्थिता भीता न त्वं मम पतिर्धुवम् ।<br>
कस्य त्वं विकृताचारो येनास्मि मलिनीकृता ॥ ९४ ॥<br>
एकभर्तृव्रतमिदं मम संदूषितं त्वया ।<br>
पत्युर्मे रूपमास्थाय नीच नीचेन कर्मणा ॥ ९५ ॥<br>
किं मां वक्ष्यन्ति रुषिता बान्धवाः कुलपांसनीम् ।<br>
जुगुप्सिता च वत्स्यामि पतिपक्षैर्निराकृता ॥ ९६ ॥<br>
धिक्त्वामीदृशमक्षान्तं दुष्कुलं व्युत्थितेन्द्रियम् ।<br>
अविश्वास्यमनार्यं च परदाराभिमर्शनम् ॥९७॥<br>
स तामाह प्रसज्जन्तीं क्षिप्तः क्रोधेन दानवः ।<br>
अहं वै द्रुमिलो नाम सौभस्य पतिरूर्जितः ॥ ९८ ॥<br>
किं मां क्षिपसि रोषेण मूढे पण्डितमानिनि ।<br>
मानुषं पतिमाश्रित्य नीचं मृत्युवशे स्थितम् ॥ ९९ ॥<br>
व्यभिचारान्न दुष्यन्ति स्त्रियः स्त्रीमानगर्विते ।<br>
न ह्यासां नियता बुद्धिर्मानुषीणां विशेषतः ॥ 2.28.१००॥<br>
श्रूयन्ते हि स्त्रियो बह्व्यो व्यभिचारव्यतिक्रमैः ।<br>
प्रसूता देवसंकाशान् पुत्रान् निश्चलविक्रमान् ॥ १०१॥<br>
अतीव हि त्वं स्त्रीलोके पतिधर्मवती सती ।<br>
शुद्धा केशान्विधुन्वन्ती भाषसे यद्यदिच्छसि॥ १०२॥<br>
कस्य त्वमिति यच्चाहं त्वयोक्तो मत्तकाशिनि ।<br>
कंसस्तस्माद् रिपुध्वंसी तव पुत्रो भविष्यति ॥ १०३॥<br>
सा सरोषा पुनर्भूत्वा निन्दन्ती तस्य तं वरम् ।<br>
उवाच व्यथिता देवी दानवं धृष्टवादिनम् ॥ १०४॥<br>
धिक ते वृत्तं सुदुर्वृत्त यः सर्वा निन्दसि स्त्रियः।<br>
सन्ति स्त्रियो नीचवृत्ताः सन्ति चैव पतिव्रताः ॥ १०५॥<br>
यास्त्वेकपत्न्यः श्रूयन्तेऽरुन्धतीप्रमुखाः स्त्रियः ।<br>
धृता याभिः प्रजाः सर्वा लोकाश्चैव कुलाधम ॥ १०६॥<br>
यस्त्वया मम पुत्रो वै दत्तो वृत्तविनाशनः ।<br>
न मे बहुमतस्त्वेष शृणु चापि यदुच्यते ॥ १०७॥<br>
उत्पत्स्यति पुमान् नीच पतिवंशे ममाद्य यः ।<br>
भविष्यति स ते मृत्युर्यश्च दत्तस्त्वया सुतः ॥ १०८॥<br>
द्रुमिलस्त्वेवमुक्तस्तु जगामाकाशमेव तु ।<br>
तेनैव रथमुख्येन दिव्येनाप्रतिगामिना ॥ १०९॥<br>
जगाम च पुरीं दीना माता तदहरेव ते ।<br>
मामेवमुक्त्वा भगवान् नारदो मुनिसत्तमः ॥ 2.28.११०॥<br>
दीप्यमानस्तपोवीर्यात् साक्षादग्निरिव ज्वलन् ।<br>
वल्लकीं वाद्यमानो हि सप्तस्वरविमूर्च्छिताम् ॥ १११ ॥<br>
गायनो लक्ष्यवीथीं स जगाम ब्रह्मणोऽन्तिकम् ।<br>
शृणुष्वेदं महामात्र निबोध वचनं मम ॥ ११२।<br>
तथ्यं चोक्तं नारदेन त्रैलोक्यज्ञेन धीमता ।<br>
अलं बलेन वीर्येण नयेन विनयेन च ॥ ११३॥<br>
प्रमाणैर्वापि वीर्येण तेजसा विक्रमेण च ।<br>
सत्येन चैव दानेन नान्योऽस्ति सदृशः पुमान् ॥ ११४॥<br>
विदित्वा सर्वमात्मानं वचनं श्रद्दधाम्यहम् ।<br>
क्ष्रेत्रजोऽहं सुतस्तस्य उग्रसेनस्य हस्तिप ॥ ११५॥<br>
मातापितृभ्यां संत्यक्तः स्थापितः स्वेन तेजसा ।<br>
उभाभ्यामपि विद्विष्टो बान्धवैश्च विशेषतः ॥ ११६॥<br>
एतानपि हनिष्यामि यादवान् कृष्णपक्षिणः ।<br>
तदिमौ घातयित्वा तु हस्तिना गोपकिल्बिषौ ॥ १ १७॥<br>
तद् गच्छ गजमारुह्य सांकुशप्रासतोमरः ।<br>
स्थिरो भव महामात्र समाजद्वारि मा चिरम् ॥ १ १८॥<br>
इति श्रीमहाभारते खिलभागे हरिवंशे विष्णुपर्वणि<br>
कंसवाक्येऽष्टाविंशोऽध्यायः ॥ २८ ॥<br>
<br>
