वैशम्पायन उवाच<br>
तौ तु वृन्दावनं प्राप्तौ वसुदेवसुतावुभौ ।<br>
चेरतुर्वत्सयूथानि चारयन्तौ सुरूपिणौ ।। १ ।।<br>
पूर्णस्तु घर्मसमयस्तयोस्तत्र वने सुखम्।<br>
क्रीडतोः सह गोपालैर्यमुनां चावगाहतोः ।। २ ।।<br>
ततः प्रावृडनुप्राप्ता मनसः कामदीपिनी ।<br>
प्रववर्षुर्महामेघाः शक्रचापाङ्कितोदराः ।। ३ ।।<br>
बभूवादर्शनः सूर्यो भूमिश्चादर्शना तृणैः ।<br>
पतता मेघवातेन नवतोयानुकर्षिणा ।। ४ ।।<br>
सम्मार्जिततला भूमिर्यौवनस्थेव लक्ष्यते ।। ५ ।।<br>
नववर्षावसिक्तानि शक्रगोपकुलानि च ।<br>
नष्टदावाग्निधूमानि वनानि प्रचकाशिरे ।। ६ ।।<br>
नृत्यव्यापारकालश्च मयूराणां कलापिनाम्।<br>
मदरक्ताः प्रवृत्ताश्च केकाः पटुरवास्तथा ।। ७ ।।<br>
नवप्रावृषि कान्तानां षट्पदाहारदायिनाम् ।<br>
यौवनस्थकदम्बानां नवाभ्रैर्भ्राजते वपुः ।। ८ ।।<br>
हासितं कुटजैर्वृक्षैः कदम्बैर्वासितं वनम् ।<br>
नाशितं जलदैरुष्णं तोषिता वसुधा जलैः ।। ९ ।।<br>
संतप्ता भास्करकरैरभितप्ता दवाग्निभिः ।<br>
जलैर्बलाहकोत्सृष्टैरुच्छ्वसन्तीव पर्वताः ।। 2.10.१० ।।<br>
महावातसमुद्भूतं महामेघगणार्पितम् ।<br>
महीमहाराजपुरैस्तुल्यमापद्यते नभः ।। ११ ।।<br>
क्वचित्कदम्बहासाख्यं शिलीन्ध्राभरणं क्वचित्।<br>
सम्प्रदीप्तमिवाभाति फुल्लनीपद्रुमं वनम् ।। १२ ।।<br>
ऐन्द्रेण पयसा सिक्तं मारुतेन च विस्मृतम् ।<br>
पार्थिवं गन्धमाघ्राय लोकः क्षुभितमानसः ।। १३ ।।<br>
दृप्तसारङ्गनादेन दर्दुरव्याहृतेन च ।<br>
नवैश्च शिखिविक्रुष्टैरवकीर्णा वसुन्धरा ।। १४ ।।<br>
भ्रमत्तूर्णमहावर्ता वर्षप्राप्तमहारयाः ।<br>
हरन्त्यस्तीरजान् वृक्षान्विस्तारं यान्ति निम्नगाः।।१५।।<br>
संततासारनिर्यत्नाः क्लिन्नयत्नोत्तरच्छदाः ।<br>
न त्यजन्ति नगाग्राणि श्रान्ता इव पतत्त्रिणः ।। १६ ।।<br>
तोयगम्भीरलम्बेषु स्रवत्सु च नदत्सु च ।<br>
उदरेषु नवाभ्राणां मज्जतीव दिवाकरः ।। १७ ।।<br>
महीरुहैरुत्पतितैः सलिलोत्पीडसंकुला ।<br>
अन्विष्यमार्गा वसुधा भाति शाद्वलमालिनी ।। १८ ।।<br>
वज्रेणेवावरुग्णानां नगानां नगशालिनाम् ।<br>
स्रोतोभिः परिकृत्तानि पतन्ति शिखराण्यधः ।। १९ ।।<br>
पतता मेघवर्षेण यथा निम्नानुसारिणा ।<br>
पल्वलोत्कीर्णमुक्तेन पूर्यन्ते वनराजयः ।। 2.10.२०।।<br>
हस्तोच्छ्रितमुखा वन्या मेघनादानुसारिणः ।<br>
भ्रान्तातिवृष्ट्या मातङ्गा गां गता इव तोयदाः।। २१।।<br>
प्रावृट्प्रवृत्तिं संदृश्य दृष्ट्वा चाम्बुधरान् घनान्।<br>
रौहिणेयो मिथः काले कृष्णं वचनमब्रवीत् ।। २२ ।।<br>
पश्य कृष्ण घनान् कृष्णान् बलाकोज्ज्वलभूषणान् ।<br>
गगने तव गात्रस्य वर्णचोरान् समुच्छ्रितान् ।। २३ ।।<br>
तव निद्राकरः कालस्तव गात्रोपमं नभः ।<br>
त्वमिवाज्ञातवसतिं चन्द्रो वसति वार्षिकीम् ।। २४ ।।<br>
एतन्नीलाम्बुदश्यामं नीलोत्पदलप्रभम् ।<br>
सम्प्राप्ते दुर्दिने काले दुर्दिनं भाति वै नभः ।। २५ ।।<br>
पश्य कृष्ण जलोदग्रैः कृष्णैरुद्ग्रथितैर्घनैः ।<br>
गोवर्धनो यथा रम्यो भाति गोवर्धनो गिरिः ।। २६।।<br>
पतितेनाम्भसा ह्येते समन्तान्मददर्पिताः ।<br>
भ्राजन्ते कृष्णसारङ्गाः काननेषु मुदान्विताः ।।२७ ।।<br>
एतान्यम्बुप्रहृष्टानि हरितानि मृदूनि च ।<br>
तृणानि शतपत्राक्ष पत्रैर्गूहन्ति मेदिनीम् ।। २८ ।।<br>
क्षरज्जलानां शैलानां वनानां जलदागमे ।<br>
ससस्यानां च सीमानां न लक्ष्मीर्व्यतिरिच्यते ।।२९।।<br>
शीघ्रवातसमुद्भूताः प्रोषितौत्सुक्यकारिणः ।<br>
दामोदरोद्दामरवाः प्रागल्भ्यं यान्ति तोयदाः ।। 2.10.३० ।।<br>
हरे हर्यश्वचापेन त्रिवर्णेन त्रिविक्रम ।<br>
विबाणज्येन रचितं तवेदं मध्यमं पदम् ।। ३१ ।।<br>
नभस्येष नभश्चक्षुर्न भात्येव चरन्नभः ।<br>
मेघैः शीतातपकरो विरश्मिरिव रश्मिवान् ।। ३२ ।।<br>
द्यावापृथिव्योः संसर्गः सततं विततैः कृतः ।<br>
अव्यवच्छिन्नधारौघैः समुद्रौघसमैर्घनैः ।। ३३ ।।<br>
नीपार्जुनकदम्बानां पृथिव्यां चातिवृष्टिभिः ।<br>
गन्धैः कोलाहला वान्ति वाता मदनदीपनाः ।। ३४ ।।<br>
सम्प्रवृत्तमहावर्षं लम्बमानमहाम्बुदम् ।<br>
भात्यगाधमपर्यन्तं ससागरमिवाम्बरम् ।। ३५ ।।<br>
धारानिर्मलनाराचं विद्युत्कवचवर्मिणम् ।<br>
शक्रचापायुधधरं युद्धसज्जमिवाम्बरम् ।। ३६ ।।<br>
शैलानां च वनानां च द्रुमाणां च वरानन ।<br>
प्रतिच्छन्नानि भासन्ते शिखराणि घनैर्घनैः ।। ३७ ।।<br>
गजानीकैरिवाकीर्णं सलिलोद्गारिभिर्घनैः ।<br>
वर्णसारूप्यतां याति गगनं सागरस्य च ।। ३८ ।।<br>
समुद्रोद्धूतजनिता लोलशाद्वलकम्पिनः ।<br>
शीताः सपृषतोद्दामाः कर्कशा वान्ति मारुताः ।। ३९ ।।<br>
निशासु सुप्तचन्द्रासु मुक्ततोयासु तोयदैः ।<br>
मग्नसूर्यस्य नभसो न विभान्ति दिशो दश ।। 2.10.४० ।।<br>
चेतनं पुष्करं कोशैः क्षुधाध्मातैः समन्ततः ।<br>
न घृणीनां न रम्याणां विवेकं यान्ति कृष्टयः ।। ४१ ।।<br>
घर्मदोषपरित्यक्तं मेघतोयविभूषितम् ।<br>
पश्य वृन्दावनं कृष्ण वनं चैत्ररथं यथा ।। ४२ ।।<br>
एवं प्रावृड्गुणान् सर्वाञ्छ्रीमान् कृष्णस्य पूर्वजः ।<br>
कथयन्नेव बलवान् व्रजमेव जगाम ह ।। ४३ ।।<br>
अन्योन्यं रममाणौ तु  कृष्णसंकर्षणावुभौ ।<br>
तत्कालज्ञातिभिः सार्द्धं चेरतुस्तद् वनं महत् ।। ४४ ।।<br>
इति श्रीमहाभारते खिलभागे हरिवंशे विष्णुपर्वणि प्रावृड्वर्णने दशमोऽध्यायः ।। १० ।।<br>
<br>
