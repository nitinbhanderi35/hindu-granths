राजोवाच<br>
भूय एव तु विप्रर्षे बलदेवस्य धीमतः ।<br>
माहात्म्यं श्रोतुमिच्छामि शेषस्य धरणीभृतः ॥ १ ॥<br>
अतीव बलदेवं तं तेजोराशिमनिर्जितम् ।<br>
कथयन्ति महात्मानं ये पुराणविदो जनाः ॥ २ ॥<br>
तस्य कर्माण्यहं विप्र श्रोतुमिच्छामि तत्त्वतः ।<br>
अनन्तं यं विदुर्नागमादिदेवं महौजसम् ॥ ३ ॥<br>
वैशम्पायन उवाच<br>
पुराणे नागराजोऽसौ पठ्यते धरणीधरः ।<br>
शेषस्तेजोनिधिः श्रीमानकम्प्यः पुरुषोत्तमः ॥ ४ ॥<br>
योगाचार्यो महावीर्यो देवमन्त्रमुखो बली ।<br>
जरासंधं गदायुद्धे जितवान् यो न चावधीत् ॥ ५ ॥<br>
बहवश्चैव राजानः प्रथिताः पृथिवीतले ।<br>
अन्वयुर्मागधं सर्वे ते चापि विजिता रणे ॥ ६ ॥<br>
नागायुतबलप्राणो भीमो भीमपराक्रमः ।<br>
असकृद् बलदेवेन बाहुयुद्धे पराजितः ॥ ७ ॥<br>
दुर्योधनस्य कन्यां तु हरमाणो न्यगृह्यत ।<br>
साम्बो जाम्बवतीपुत्रो नगरे नागसाह्वये ॥ ८ ॥<br>
राजभिः सर्वतो रुद्धे हरमाणो बलात् किल ।<br>
तदुपश्रुत्य संरुद्धमाजगाम महाबलः ॥ ९ ॥<br>
रामस्तस्य तु मोक्षार्थमागतो नालभच्च तम् ।<br>
ततश्चुक्रोध बलवानद्भुतं चाकरोन्महत् ॥ 2.62.१० ॥<br>
अनिवार्यमभेद्यं च दिव्यमप्रतिमं बले ।<br>
लाङ्गलास्त्रं समुद्यम्य ब्रह्ममन्त्राभिमन्त्रितम् ॥ ११ ॥<br>
प्राकारवप्रे विन्यस्य पुरस्य च महाद्युतिः ।<br>
प्रक्षेप्तुमैच्छद् गङ्गायां नगरं कौरवस्य तत् ॥ १२ ॥<br>
तद् विघूर्णितमालक्ष्य पुरं दुर्योधनो नृपः ।<br>
साम्बं निर्यातयामास सभार्यं तस्य धीमतः ॥ १३ ॥<br>
ददौ शिष्यं तदाऽऽत्मानं रामस्य सुमहात्मनः ।<br>
गदायुद्धे कुरुपतिं शिष्यं जग्राह तं च सः ॥ १४ ॥<br>
ततः प्रभृति राजेन्द्र पुरमेतद् विघूर्णितम् ।<br>
आवर्जितमिवाभाति गङ्गामभिमुखं नृप ॥ १५ ॥<br>
इदमत्यद्भुतं कर्म रामस्य कथितं भुवि ।<br>
भाण्डीरे कथितं राजन् यत् कृतं शौरिणा पुरा ॥ १६ ॥<br>
प्रलम्बं मुष्टिनैकेन यज्जघान हलायुधः ।<br>
धेनुकं तु महावीर्यं चिक्षेप नगमूर्द्धनि ।<br>
स गतायुः पपातोर्व्यां दैत्यो गर्दभरूपधृक् ॥ १७ ॥<br>
लवणजलगमा महानदी द्रुतजलवेगतरङ्गमालिनी ।<br>
नगरमभिमुखं यदा हृता हलविधृता यमुना यमस्वसा ॥ १८ ॥<br>
बलदेवस्य माहात्म्यमेतत् ते कथितं मया ।<br>
अनन्तस्याप्रमेयस्य शेषस्य धरणीभृतः ॥ १९ ॥<br>
इति पुरुषवरस्य लाङ्गलेर्बहुविधमुत्तममन्यदेव च ।<br>
यदकथितमिहाद्य कर्म ते तदुपलभस्व पुराणविस्तरात् ॥ 2.62.२० ॥<br>
इति श्रीमहाभारते खिलभागे हरिवंशे विष्णुपर्वणि बलदेवमाहात्म्ये द्विषष्टितमोऽध्यायः ॥ ६२ ॥<br>
<br>
