भीष्मक उवाच<br>
पुत्रो मे बाल भावेन भगिनीं दातुमिच्छति ।<br>
स्वयंवरे नरेन्द्राणां न चाहं दातुमुत्सहे ।। १ ।।<br>
अतीव बालभावत्वाद् दातुमिच्छेन्मतिर्मम ।<br>
एका ह्येकं समालोक्य वरयिष्यति मे मतिः ।। २ ।।<br>
अतः प्रसादयिष्ये त्वां पुत्रदुर्नयहेतुना ।<br>
प्रसादं कुरु देवेश क्षन्तुमर्हसि मे प्रभो ।। ३ ।।<br>
श्रीकृष्ण उवाच<br>
बालभावेन पुत्रेण चालितं नृपमण्डलम् ।<br>
यदा भवति वै प्रौढः कीदृशोऽविनयो भवेत् ।। ४ ।।<br>
सूर्येन्दुसदृशाँल्लोकांस्तपसोपार्जितश्रियः ।<br>
लोकेऽस्मिन् नरदेवानां महाकुलसमुद्भवान् ।। ५ ।।<br>
एकस्यापि नृपस्याग्रे मोहाद् यो वितथं वदेत् ।<br>
न स तिष्ठति लोकेऽस्मिन्निर्दहेद्दण्डवह्निना।। ६ ।।<br>
एष धर्मो नरेन्द्राणामिति ते विदितं प्रभो ।<br>
लोकधर्मं पुरस्कृत्य पुरा गीतं स्वयम्भुवा ।। ७ ।।<br>
कथं तव सुतस्तेषामग्रतो मनुजेश्वर ।<br>
वक्तुमर्हति राजेन्द्र वितथं राजसंसदि ।। ८ ।।<br>
तादृशं रङ्गमतुलं कारयंस्तनयस्तव ।<br>
कथं त्वया ह्यविज्ञात इति मे संशयो महान् ।। ९ ।।<br>
आगतानां नरेन्द्राणामनलार्केन्दुवर्चसाम् ।<br>
यथार्हेण तु सम्पूज्य आतिथ्यं कृतवानसि ।। 2.51.१० ।।<br>
रथाश्वनरनागानां विमर्दमतुलं तथा ।<br>
कथं न ज्ञातवान् राजंस्तव पुत्रस्य चेष्टितम् ।। ११ ।।<br>
विषादो न भवेदत्र चतुरङ्गबलागमे ।<br>
कथं न ज्ञायते राजन्निति मे बुद्धिसंशयः ।। १२ ।।<br>
ममागमनमेवेह प्रायेण न हितं तव ।<br>
अतो न कृतमातिथ्यमपात्राय नरेश्वर ।। १३ ।।<br>
पात्रेभ्यो दीयतां कन्या मामपास्य नरेश्वर ।<br>
ममागमनदोषेण कथं कन्यां न दास्यसे ।। १४ ।।<br>
कन्याविघ्नं च कुर्वाणो नरके परिपच्यते ।<br>
इति धर्मविदैर्गीतं मन्वादिभिर्नरोत्तमैः ।। १५ ।।<br>
अतोऽर्थं न प्रविष्टोऽहं रङ्गमध्ये विशाम्पते ।<br>
विदित्वा न कृतातिथ्यं नरदेव तवालयम् ।। १६ ।।<br>
ह्रियाभिभूतो राजेन्द्र पार्थिवोऽहं नराधिप ।<br>
विदर्भनगरे राजन् बलविश्रामहेतुना ।। १७ ।।<br>
आवाभ्यां कृतमातिथ्यं कैशिकस्तु प्रियातिथिः ।<br>
उषितौ च यथा स्वर्गे पुरा गरुडकेशवौ ।। १८ ।।<br>
वैशम्पायन उवाच<br>
एवमेव ब्रुवाणं तु कृष्णं वाग्वज्रचोदितम् ।<br>
श्लक्ष्णवाचाम्बुनाऽऽसिच्य शमितोऽग्निरिव ज्वलन् ।।१९।।<br>
भीष्मक उवाच<br>
प्रसीद देवलोकेश पाहि मां लोकशासन ।<br>
अज्ञानतमसाविष्टं ज्ञानचक्षुःप्रदो भव ।। 2.51.२० ।।<br>
मानुष्ये मांसचक्षुष्ट्वादसम्यग्विदिता वयम् ।<br>
न प्रसिद्ध्यन्ति कर्माणि क्रियतामविचारणात् ।। २१ ।।<br>
भवन्तं शरणं प्राप्य देवानामपि दैवतम् ।<br>
सम्यग् भवतु मे दृष्टिः सम्पश्यन्तु च मे क्रियाः।। २२ ।।<br>
अनिष्पन्नामपि क्रियां नयोपेतां विचक्षणाः ।<br>
फलदां हि प्रकुर्वन्ति महासेनापतिर्यथा ।। २३ ।।<br>
भवन्तं शरणं प्राप्य नाति बाधति मे भयम् ।<br>
यन्मया चिन्तितं कार्य तद् भवाञ्छ्रोतुमर्हति ।। २४ ।।<br>
न दातुमिच्छे कन्यां वै पार्थिवेभ्यः स्वयंवरे ।<br>
प्रसादं कुरु देवेश न कोपं कर्तुमर्हसि ।। २५ ।।<br>
श्रीकृष्ण उवाच<br>
वचनेन किमुक्तेन त्वया राजन् महामते ।<br>
स्वकन्यां दास्यसे नेति कोऽत्र नेता तवानघ ।। २६ ।।<br>
मा देहीति न चाख्येयं ददस्वेति न मे वचः ।<br>
रुक्मिण्या दिव्यमूर्तित्वं सम्बन्धे कारणं मम ।। २७ ।।<br>
मेरुकूटे पुरा देवैः कृतमंशावतारणम् ।<br>
तदा निसृष्टा श्रीः पूर्वं गच्छ त्वं पतिना सह ।। २८ ।।<br>
मानुष्ये कुण्डिनगरे भीष्मकस्याङ्गनोदरे ।<br>
जायस्व विपुलश्रोणि प्रत्यवेक्ष्य च वासवम् ।। २९ ।।<br>
तेनाहं वः प्रवक्ष्यामि राजन्नकृतकं वचः ।<br>
श्रुत्वा स्वयं विनिश्चित्य यद्युक्तं तत्करिष्यति ।। 2.51.३० ।।<br>
रुक्मिणी नाम ते कन्या न सा प्राकृतमानुषी ।<br>
श्रीरेषा ब्रह्मवाक्येन जाता केनापि हेतुना ।। ३१ ।।<br>
न च सा मनुजेन्द्राणां स्वयंवरविधिक्षमा ।<br>
एका त्वेकाय दातव्या इति धर्मो व्यवस्थितः ।। ३२ ।।<br>
न च तां शक्यसे राजँल्लक्ष्मीं दातुं स्वयंवरे ।<br>
सदृशं वरमालोक्य दातुमर्हसि धर्मतः ।। ३३ ।।<br>
अतोऽर्थं वैनतेयोऽयं विघ्नकारणहेतुना ।<br>
आगतः कुण्डिनगरे देवराजेन चोदितः ।। ३४ ।।<br>
अहं चैवागतो राज्ञां द्रष्टुकामो महोत्सवम् ।<br>
तां च कन्यां वरारोहां पद्मेन रहितां श्रियम् ।। ३५ ।।<br>
क्षन्तव्यमिति यत् प्रोक्तं त्वया राजन् ममाग्रतः।<br>
युक्तिपूर्वमहं मन्ये कलुषाय न पार्थिव ।। ३६ ।।<br>
पूर्वमेव मयाऽऽख्यातं येनास्मि विषये तव ।<br>
आगतः सौम्यरूपेण तेनैव क्षान्तवान् विभो ।। ३७ ।।<br>
क्षान्तेषु गुणबाहुल्यं दोषापहरणं क्षमा ।<br>
कथमस्मद्विधे राजन् कलुषो वसते हृदि ।। ३८ ।।<br>
कुलजे सत्त्वसम्पन्ने धर्मज्ञे सत्यवादिनि ।<br>
भवादृशे कथं राजन् कलुषो भुवि वर्तते ।। ३९। ।।<br>
क्षान्तोऽयमिति मन्तव्यं मम सेनासहागतम् ।<br>
न चाहं सेनया सार्द्धं यास्यामि रिपुवाहिनीम् ।। 2.51.४० ।।<br>
अक्षान्तश्चारिसेनायां यास्यामि द्विजवाहने ।<br>
स्थितः सोमार्कसंकाशान्यायुधानि करैर्वहन् ।। ४१ ।।<br>
मान्योऽस्माकं त्वया राजन् वयसा च पिता समः ।<br>
पालयस्व पुरीं सम्यक्क्षत्रेषु पितृवद् वस ।। ४२ ।।<br>
कलुषो नाम राजेन्द्र वसेत् कापुरुषेषु वै ।<br>
शूरेषु शुद्धभावेषु कलुषो वसते कथम् ।। ४३ ।।<br>
जानीध्वमेषा मे वृत्तिः पुत्रेषु पितृवद् वयम् ।<br>
इमावपि च राजानौ विदर्भनगराधिपौ ।। ४४ ।।<br>
आतिथ्यकरणेऽस्माकं स्वराज्यं ददतावुभौ ।<br>
तेन दानफलेनास्य दशपूर्वा दिवं गताः ।। ४५।।<br>
भविष्याश्चैव राजानः पुत्रपौत्रा दशावराः ।<br>
तेऽपि तत्रैव यास्यन्ति देवलोकं नराधिपाः ।। ४६ ।।<br>
अनयोः सुचिरं कालं भुक्त्वा राज्यमकण्टकम् ।<br>
यदाभिलाषो मोक्षस्य यास्येते निर्वृतिं सुखम् ।। ४७ ।।<br>
नरेन्द्राश्च महाभागा येऽभिषेचितुमागताः ।<br>
कालेन तेऽपि यास्यन्ति देवलोकं त्रिविष्टपम् । ४८ ।।<br>
स्वस्ति वोऽस्तु गमिष्यामि वैनतेयसहायवान् ।<br>
नगरीं मथुरां रम्यां भोजराजेन पालिताम् ।। ४९ ।।<br>
वैशम्पायन उवाच<br>
एवमुक्त्वा तु राजानं भीष्मकं यदुनन्दनः ।<br>
राज्ञश्चैवमुपामन्त्र्य वैदर्भाभ्यां विशेषतः ।। 2.51.५० ।।<br>
सभान्निष्क्रम्य देवेशो जगाम रथमन्तिकम् ।<br>
ततः प्रहृष्टो राजर्षिर्भीष्मकः किल केशवम् ।। ५१ ।।<br>
ते सर्वे च महीपाला विषण्णवदनाभवन् ।<br>
आद्यं स्वायम्भुवं रूपं सुरासुरनमस्कृतम् ।। ५२ ।।<br>
सहस्रपात्सहस्राक्षं सहस्रभुजविग्रहम् ।<br>
सहस्रशिरसं देवं सहस्रमुकुटोज्ज्वलम् ।। ५३ ।।<br>
दिव्यमाल्याम्बरधरं दिव्यगन्धानुलेपनम् ।<br>
दिव्याभरणसंयुक्तं दिव्यानेकोद्यतायुधम् ।। ५४ ।।<br>
कृष्णं रक्तारविन्दाक्षं चन्द्रसूर्याग्निलोचनम् ।<br>
दृष्ट्वा स राजा राजेन्द्रं प्रणिपत्य कृताञ्जलिः ।। ५५ ।।<br>
वाङ्मनःकायसंयुक्तं स्तोतुमारब्धवांस्तदा ।<br>
भीष्मक उवाच<br>
देवदेव नमस्तुभ्यमनादिनिधनाय वै ।। ५६ ।।<br>
शाश्वतायादिदेवाय नारायण परायण ।<br>
स्वयम्भुवे च विश्वाय स्थाणवे वेधसाय च ।। ५७ ।।<br>
पद्मनाभाय जटिने दण्डिने पिङ्गलाय च ।<br>
हंसप्रभाय हंसाय चक्ररूपाय वै नमः ।। ५८ ।।<br>
वैकुण्ठाय नमस्तस्मै अजाय परमात्मने ।<br>
सदसद्भावयुक्ताय पुराणपुरुषाय च ।। ५९ ।।<br>
पुरुषोत्तमाय युक्ताय निर्गुणाय नमोऽस्तु ते ।<br>
वरदो भव मे नित्यं त्वद्भक्ताय सुरोत्तम ।। 2.51.६० ।।<br>
लोकनाथोऽसि नाथ त्वं विष्णुस्त्वं विदितात्मनाम् ।<br>
वैशम्पायन उवाच<br>
एवं स्तुत्वा महादेवं नृपाणामग्रतो नृपः ।। ६१ ।।<br>
महार्हमणिमुक्ताभिर्वज्रवैदूर्यहासिनम् ।<br>
शातकुम्भस्य निचयं कृष्णाय प्रददौ नृपः ।। ६२ ।।<br>
पुनश्चक्रे नमस्कारं वैनतेये महाबले ।<br>
भीष्मक उवाच<br>
नमस्तस्मै खगेन्द्राय नमो मारुतरंहसे ।। ६३ ।।<br>
कामरूपाय दिव्याय काश्यपाय च वै नमः ।<br>
वैशम्पायन उवाच<br>
इति संक्षेपतः स्तुत्वा सत्कृत्य वरभूषणैः ।। ६४ ।।<br>
ततो विसर्जयामास कृष्णं कमललोचनम् ।<br>
अनुजग्मुर्नृपाश्चैव प्रस्थितं वासवानुजम् ।। ६५ ।।<br>
प्रतिगृह्य च सत्कारं नृपानामन्त्र्य वीर्यवान् ।<br>
जगाम मथुरां कृष्णो द्योतयानो दिशो दश ।। ६६ ।।<br>
वैनतेयं पुरस्कृत्य सौम्यरूपं खगोत्तमम् ।<br>
महता रथवृन्देन परिवार्य समन्ततः ।। ६७ ।।<br>
भेरीपटहनादेन शङ्खदुन्दुभिनिःस्वनैः ।<br>
बृंहितेन च नागानां हयानां हेषितेन च ।। ६८ ।।<br>
सिंहनादेन शूराणां रथनेमिस्वनेन च ।<br>
तुमुलः सुमहानासीन्महामेघरवोपमः ।। ६९ ।।<br>
गते कृष्णे महावीर्ये आदाय वरमासनम् ।<br>
सभामादाय देवाश्च प्रययुस्त्रिदशालयम् ।। 2.51.७० ।।<br>
महता चतुरङ्गेण बलेन परिवारिताः ।<br>
क्रोशमात्रमुपव्रज्य अनुज्ञाते जनार्दने ।। ७१ ।।<br>
प्रययुस्ते नृपाः सर्वे पुनरेव स्वयंवरम् ।। ७२ ।।<br>
इति श्रीमहाभारते खिलभागे हरिवंशे विष्णुपर्वणि श्रीकृष्णाभिषेको नामैकपञ्चाशत्तमोऽध्यायः ।। ५१ ।।<br>
<br>
