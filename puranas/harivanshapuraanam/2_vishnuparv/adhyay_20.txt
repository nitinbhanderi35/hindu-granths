वैशम्पायन उवाच<br>
गते शक्रे ततः कृष्णः पूज्यमानो व्रजालयैः ।<br>
गोवर्धनपरः श्रीमान् विवेश व्रजमेव ह ।। १ ।।<br>
तस्य वृद्धाभिनन्दन्ति ज्ञातयश्च सहोषिताः ।<br>
धन्याः स्मोऽनुगृहीताः स्मस्त्वद्वृत्तेन नयेन च ।। २ ।।<br>
गावो वर्षभयात् तीर्णा वयं तीर्णा महाभयात् ।<br>
तव प्रसादाद् गोविन्द देवतुल्यपराक्रम ।। ३ ।।<br>
अमानुषाणि कर्माणि तव पश्याम गोपते ।<br>
धारणेनास्य शैलस्य विद्मस्त्वां कृष्ण दैवतम् ।। ४ ।।<br>
कस्त्वं भवसि रुद्राणां मरुतां च महाबलः ।<br>
वसूनां वा किमर्थे च वसुदेवः पिता तव ।। ५ ।।<br>
बलं च बाल्ये क्रीडा च जन्म चास्मासु गर्हितम्।<br>
कृष्ण दिव्या च ते चेष्टा शङ्कितानि मनांसि नः ।। ६ ।।<br>
किमर्थं गोपवेषेण रमसेऽस्मासु गर्हितम् ।<br>
लोकपालोपमश्चैव गास्त्वं किं परिरक्षसि ।। ७ ।।<br>
देवो वा दानवो वा त्वं यक्षो गन्धर्व एव वा ।<br>
अस्माकं बान्धवो जातो योऽसि सोऽसि नमोऽस्तु ते ।।८।।<br>
केनचिद् यदि कार्येण वससीह यदृच्छया ।<br>
वयं तवानुगाः सर्वे भवन्तं शरणं गताः ।। ९ ।।<br>
वैशम्पायन उवाच<br>
गोपानां वचनं श्रुत्वा कृष्णः पद्मदलेक्षणः ।<br>
प्रत्युवाच स्मितं कृत्वा ज्ञातीन्सर्वान्समागतान्।।2.20.१०।।<br>
मन्यन्ते मां यथा सर्वे भवन्तो भीमविक्रमम्।<br>
तथाहं नावमन्तव्यः स्वजातीयोऽस्मि बान्धवः।।११।।<br>
यदि त्ववश्यं श्रोतव्यं कालः सम्प्रतिपाल्यताम् ।<br>
ततो भवन्तः श्रोष्यन्ति मां च द्रक्ष्यन्ति तत्त्वतः ।। १२ ।।<br>
यद्ययं भवतां श्लाघ्यो बान्धवो देवसप्रभः ।<br>
परिज्ञानेन किं कार्यं यद्येषोऽनुग्रहो मम ।। १३ ।।<br>
एवमुक्तास्तु ते गोपा वसुदेवसुतेन वै ।<br>
बद्धमौना दिशः सर्वे भेजिरे पिहिताननाः ।। १४ ।।<br>
कृष्णस्तु यौवनं दृष्ट्वा निशि चन्द्रमसो वनम्।<br>
शारदीं च निशां रम्यां मनश्चक्रे रतिं प्रति।।१५।।<br>
स करीषाङ्गरागासु व्रजरथ्यासु वीर्यवान् ।<br>
वृषाणां जातदर्पाणां युद्धानि समयोजयत् ।। १६ ।।<br>
गोपालांश्च बलोदग्रान्योधयामास वीर्यवान् ।<br>
वने स वीरो गाश्चैव जग्राह ग्राहवद् विभुः ।। १७ ।।<br>
युवतीर्गोपकन्याश्च रात्रौ संकाल्य कालवित्।<br>
कैशोरकं मानयन् वै सह ताभिर्मुमोद ह ।। १८ ।।<br>
तास्तस्य वदनं कान्तं कान्ता गोपस्त्रियो निशि ।<br>
पिबन्ति नयनाक्षेपैर्गां गतं शशिनं यथा ।। १९ ।।<br>
हरितालार्द्रपीतेन स कौशेयेन वाससा ।<br>
वसानो भद्रवसनं कृष्णः कान्ततरोऽभवत् ।। 2.20.२० ।।<br>
स बद्धाङ्गदनिर्व्यूहश्चित्रया वनमालया ।<br>
शोभमानो हि गोविन्दः शोभयामास तद्व्रजम्।।२१।।<br>
नाम दामोदरेत्येवं गोपकन्यास्तदाब्रुवन् ।<br>
विचित्रं चरितं घोषे दृष्ट्वा तत्तस्य भास्वतः ।। २२ ।।<br>
तास्तं पयोधरोत्तुङ्गैरुरोभिः समपीडयन्।<br>
भ्रामिताक्षैश्च वदनैर्निरीक्षन्ते वराङ्गनाः ।। २३ ।।<br>
ता वार्यमाणाः पतिभिर्मातृभिर्भ्रातृभिस्तथा ।<br>
कृष्णं गोपाङ्गना रात्रौ मृगयन्ते रतिप्रियाः ।। २४ ।।<br>
तास्तु पङ्क्तीकृताः सर्वा रमयन्ति मनोरमम् ।<br>
गायन्त्यः कृष्णचरितं द्वन्द्वशो गोपकन्यकाः ।। २५ ।।<br>
कृष्णलीलानुकारिण्यः कृष्णप्रणिहितेक्षणाः ।<br>
कृष्णस्य गतिगामिन्यस्तरुण्यस्ता वराङ्गनाः ।। २६ ।।<br>
वनेषु तालहस्ताग्रैः कूजयन्त्यस्तथापराः ।<br>
चेरुर्वै चरितं तस्य कृष्णस्य व्रजयोषितः । २७ ।।<br>
तास्तस्य नृत्यं गीतं च विलासस्मितवीक्षितम् ।<br>
मुदिताश्चानुकुर्वन्यः्र क्रीडन्ति व्रजयोषितः ।। २८ ।।<br>
भावनिस्पन्दमधुरं गायन्त्यस्ता वराङ्गनाः ।<br>
व्रजं गताः सुखं चेरुर्दामोदरपरायणाः ।। २९ ।।<br>
करीषपांसुदिग्धाङ्ग्यस्ताः कृष्णमनुवव्रिरे ।<br>
रमयन्त्यो यथा नागं सम्प्रमत्तं करेणवः ।। 2.20.३० ।।<br>
तमन्या भावविकचैर्नेत्रैः प्रहसिताननाः ।<br>
पिबन्त्यतृप्तवनिताः कृष्णं कृष्णमृगेक्षणाः।। ३१ ।।<br>
मुखमस्याब्जसंकाशं तृषिता गोपकन्यकाः ।<br>
रत्यन्तरगता रात्रौ पिबन्ति रसलालसाः ।। ३२ ।।<br>
हा हेति कुर्वतस्तस्य प्रहृष्टास्ता वराङ्गनाः ।<br>
जगृहुर्निस्सृतां वाणीं नाम्ना दामोदरेरिताम् ।। ३३।।<br>
तासां ग्रथितसीमन्ता रतिं नीत्वाऽऽकुलीकृताः ।<br>
चारु विस्रंसिरे केशाः कुचाग्रे गोपयोषिताम् ।। ३४ ।।<br>
एवं स कृष्णो गोपीनां चक्रवालैरलंकृतः ।<br>
शारदीषु सचन्द्रासु निशासु मुमुदे सुखी ।।३५।।<br>
इति श्रीमहाभारते खिलभागे हरिवंशे विष्णुपर्वणि रासक्रीडायां विंशोध्यायः।।२०।।<br>
<br>
