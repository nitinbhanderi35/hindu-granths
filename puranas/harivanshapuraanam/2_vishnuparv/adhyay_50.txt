जनमेजय उवाच<br>
हत्या कंसं महावीर्यं देवैरपि दुरासदम् ।<br>
नाभिषिक्तः स्वयं राज्ये नोपविष्टो नृपासने ॥ १ ॥<br>
कन्यार्थे चागतः कृष्णस्तत्रापि न कृतोऽतिथिः ।<br>
अमानमतुलं प्राप्य क्षान्तवान् केन हेतुना ॥ २ ॥<br>
विनतायाः सुतश्चैव महाबलपराक्रमः ।<br>
स चापि क्षमया युक्तः कारणं किमपेक्षिनः ।<br>
एतदाख्याहि भगवन् परं कौतूहलं हि मे ॥ ३ ॥<br>
वैशम्पायन उवाच<br>
ग्दिर्भनगरीं प्र;प्ते वैनतेये सदुरने ।<br>
मनसा चिन्तयामास वासुदेवाय कशिकः ॥ ४ ॥<br>
दृष्ट्वाऽऽश्चर्यं  हि नः सर्वान् राजन्यान् प्रवदाम्यहम्।<br>
वसुदेवसुते दृष्टे ध्रुवं पापक्षयो भवेत् ॥ ५ ॥<br>
विशुद्धभावः कृष्णस्य आवयोर्दृष्टक्तवतः ।<br>
अतः पात्रतरः कोऽन्यस्त्रिषु लोकेषु विद्यते ॥ ६ ॥<br>
कृष्णात् कमलपत्राक्षाद् दैवदैवाज्जनार्दनात् ।<br>
तस्यावां किं प्रदास्याव आतिथ्यकरणे नृप ॥ ७ ॥<br>
एवमन्योन्यं संचिन्त्य भ्रातरौ क्रथकैशिकौ ॥ ८ ॥<br>
स्वं राज्यं दातुकामोतु जग्मतुः केशवान्तिकम् ।<br>
देवमासाद्य तौ वीरौ विदर्भनगराधिपौ ॥ ९ ॥<br>
ऊचतुस्तौ महाभागौ प्रणम्य शिरसा हरिम् ।<br>
अद्यावां सफलं जन्म अद्यावां सफलं यशः ।<br>
अद्यावां पितरस्तृप्ता देवे चावां गृहागते ॥ 2.50.१० ॥<br>
चामरं व्यजनं छत्रं ध्वजं सिंहासनं बलम् ।<br>
स्फीतकोशा पुरी चेयमावाभ्यां सहिता तव ॥ ११ ॥<br>
उपेन्द्रस्त्वं महाबाहो देवेन्द्रेणाभिषिक्तवान् ।<br>
आवामिह हि राज्ये त्वामभिषिक्तं ददामि ते ॥ १२ ॥<br>
आवयोर्यत्कृतं कार्यं बहुभिः पार्थिवैरपि ।<br>
न शक्यतेऽन्यथा कर्तुं जरासंधेन वा स्वयम् ॥ १३ ॥<br>
शत्रुस्ते मागधो राजा जरासंधो महाद्युतिः ।<br>
कथां ते ब्रुवते नित्यं नृपाणामभयप्रदः ॥ १४ ॥<br>
सिंहासनमनध्यास्यं पुरं चास्य न विद्यते ।<br>
कथं राजसमाजेऽस्मिन्नास्यते देवकीसुतः ॥ १५ ॥<br>
कृष्णोऽपि सुमहावीर्यो ह्यभिमानी महाद्युतिः ।<br>
न चागमिष्यते वास्मिन् कन्यार्थे च स्वयंवरे ॥ १६ ॥<br>
पार्थिवेषूपविष्टेषु स्वेषु सिंहासनेषु वै ।<br>
कथमास्यति नीचेषु आसनेषु महाद्युतिः ॥ १७ ॥<br>
इति संचोद्यमानस्तु श्रुत्वासौ भीष्मको नृपः ।<br>
आवयोः सह सम्मन्त्र्य विग्रहोपशमाय च ॥ १८ ॥<br>
तव विश्रामहेतोर्हि कारितेदं गृहोत्तमम् ।<br>
देवानामादिदेवोऽसि सर्वलोकनमस्कृतः ॥ १९ ॥<br>
मानुष्ये मर्न्यलोकैऽस्मिन् राजेन्द्रत्वं समाचर ।<br>
समाजे मनुजेन्द्राणां मा भूदासनसंकटम् ॥ 2.50.२० ।<br>
विदर्भनगरे वैषां राजेन्द्रत्वं विचेष्टय ।<br>
आस्यतामासने शुभ्रे श्वः प्रभाते महाद्युते ॥ २१ ॥<br>
अधिवास्याद्य चात्मानं विधिदृष्टेन कर्मणा ।<br>
य गमिष्यन्ति नृपाः करिष्ये देवशासनात् ॥ २२ ॥<br>
एवमुक्त्वा सुरश्रेष्ठं प्रणिपत्य कृताञ्जली ।<br>
भूषयामासतुवीरौ रङ्गमध्ये नृपैर्वृते ॥ २३ ॥<br>
देवदूतस्य वचनं यथोक्तं वज्रपाणिना ।<br>
लिखित्वा सुमहातेजाः कैशिकः प्राह शासनम् ॥ २४ ॥<br>
कैशिक उवाच<br>
विदितं वो नृपाः सर्वे वैनतेयसहाच्युतः ।<br>
आगतोऽतिथिरूपेण विदर्भनगरीं हरिः ॥ २५ ॥<br>
प्राप्तमालोक्य पात्रोऽयमिति संचिन्त्य भूपतिः ।<br>
प्रददौ वासुदेवाय स्वं राज्यं धर्महेतुना ॥ २६ ॥<br>
इदमासनमास्वेति भ्रात्रा मे चोदिते ततः ।<br>
वागुक्ता चाशरीरेण केनापि व्योमचारिणा ॥ २७ ॥<br>
देवदूत उवाच<br>
न युक्तमासनं दातुं त्वयासीनं नराधिप ।<br>
इदमस्यासनं दिव्यं सर्वरत्नविभूषितम् ॥ २८ ॥<br>
जाम्बूनदमयं शुभ्रं रचितं विश्वकर्मणा ।<br>
प्रेषितं देवराजेन सिंहलक्षणलक्षितम् ॥ २९ ॥<br>
अत्रोपविष्टं देवेशं चराचरनमस्कृतम् ।<br>
अभिषिञ्चन्तु राजेन्द्रं बहुभिः पार्थिवैः सह ॥ 2.50.३० ॥<br>
आगताः कुण्डिनगरे कन्याहेतोर्नराधिपाः ।<br>
नागमिष्यति यः कश्चित्सोऽस्य वध्यो भविष्यति॥३१॥<br>
इमे चैवाष्टकलशा निधीनामंशसम्भवाः ।<br>
अक्षया राजराजस्य धनेशस्य महात्मनः ॥ ३२ ॥<br>
दिव्या काञ्चनरत्नाढ्या दिव्याभरणयोनयः ।<br>
राजेन्द्रस्याभिषेकार्थमागच्छन्ति नृपैर्वृताः ॥ ३३ ॥<br>
एष शक्रस्य संदेशः कथितो वो नराधिपाः ।<br>
लेखेनाहूय तान् सर्वानभिषिञ्चन्तु केशवम् ॥ ३४ ॥<br>
कैशिक उवाच<br>
इति संचोद्य खस्थोऽसौ देवदूतो गतो दिवम् ।<br>
दत्त्वाऽऽसनं च कृष्णाय बालार्कसदृशप्रभम् ॥ ३५ ॥<br>
तेनाहं नोदयिष्यामि भवद्भिर्ये समागताः ।<br>
दुर्निवार्यतरं घोरं शक्रस्य स्वयमीरितम् ॥ ३६ ॥<br>
युष्माभिर्दर्शने युक्तमद्भुतं भुवि दुर्लभम् ।<br>
कलशैरभिषिच्यन्तं स्वयमेव नभस्तलात् ॥ ३७ ॥<br>
दृष्ट्वाऽऽश्चर्यं हि नः सर्वान् ध्रुवं पापक्षयो भवेत् ।<br>
स्नापनार्थं च कृष्णाय देवदेवाय विष्णवे ॥ ३८ ॥<br>
आगच्छध्वं नृपश्रेष्ठा न भयं कर्तुमर्हथ ।<br>
आवयोः कृतसन्धानो युष्मदर्थे जनार्दनः ॥ ३९ ॥<br>
सर्वेषां मनुजेन्द्राणामभयं कुरुते हरिः ।<br>
विशुद्धभावः कृष्णस्तु आवयोर्दृष्टतत्त्वतः ॥ 2.50.४० ॥<br>
मागधस्य विशेषेण न वैरं हृदि दृश्यते ।<br>
यदत्र कारणं कार्यं तद् भवद्भिर्विचिन्त्यताम् ॥ ४१ ॥<br>
वैशम्पायन उवाच<br>
एवं संचिन्तयामासुर्नृपाः शापभयार्दिताः ।<br>
भूयः शुश्रुवु राजेन्द्राः केशवाय महात्मने ॥ ४२ ॥<br>
मेघगम्भीरनादेन स्वरेणापूरयन् नभः ।<br>
वागुवाचाशरीरेण देवराजस्य शासनात् ॥ ४३ ॥<br>
चित्राङ्गद उवाच<br>
त्रैलोक्याधिपतिः शक्रः प्रजापालनहेतुना ।<br>
आज्ञापयति युष्माकं नृपाणां हितकाम्यया ॥ ४४ ॥<br>
न युक्तं वसतान्योन्यं कृष्णेन सह वैरिणा ।<br>
वसध्वं प्रीतिमुत्पाद्य स्वराष्ट्रेषु नृपोत्तमाः ॥ ४५ ॥<br>
प्रणतार्तिहरः कृष्णः प्रतिसेनान्तकोऽनलः ।<br>
अनेन सह सम्प्रीत्या मोदध्वं विगतज्वराः ॥ ४६ ॥<br>
मानुषाणां नृपा देवा नृपाणां देवताः सुराः ।<br>
सुराणां देवता शक्रः शक्रस्यापि जनार्दनः ॥ ४७ ॥<br>
एष विष्णुः प्रभुर्देवो देवानामपि दैवतम् ।<br>
जातोऽयं मानुषे लोके नररूपेण केशवः ॥ ४८ ॥<br>
अजेयः सर्वलोकेषु देवदानवमानवैः ।<br>
कार्तिकेयसहायस्य अपि शूलभृतः स्वयम् ॥ ४९ ॥<br>
तस्मै देवाधिदेवाय केशवाय महात्मने ।<br>
अभिषेक्तुं सुरैः सार्द्धं किमिच्छेयमतः परम् ॥ 2.50.५० ॥<br>
न चाधिकारो देवानां राजेन्द्रस्याभिषेचने ।<br>
तेनाहं नाभिषिञ्चामि सर्वलोकनमस्कृतम् ॥ ५१ ॥<br>
नुपाणामधिकारोऽयं राजेन्द्रस्य निवेशने ।<br>
गत्वा यूयं विदर्भायां क्रथकैशेकयोः सह ॥ ५२ ॥<br>
संचिन्त्य विधिदृष्टेन कुरुध्वं नृपसत्तमाः ।<br>
प्रीतिसन्धानकालोऽयमिति संचिन्त्य वासवः ॥ ५३ ॥<br>
बोधनार्थं विसृष्टोऽहं युष्माकं मनुजेश्वराः ।<br>
विदर्भनगरे कृष्णः श्रावितोऽस्याधिवासनम् ॥ ५४ ॥<br>
राजेन्द्रत्वाभिषेकार्थं राजानौ क्रथकैशिकौ ।<br>
ताभ्यां सह नृपश्रेष्ठाः कृत्वा सुमहदुत्सवम् ॥ ५५ ॥<br>
अभिषेकेण सत्कृत्य प्रतिगृह्यास्य दक्षिणम्।<br>
आगमिष्यथ संहृष्टाः पुनरेव स्वयंवरम् ॥ ५६ ॥<br>
जरासंधः सुनीथश्च रुक्मी चैव महारथः ।<br>
शाल्वः सौभपतिश्चैव चत्वारो राजसत्तमाः ॥ ५७ ॥<br>
रङ्गस्याशून्यहेतोर्हि तिष्ठन्तु इह पार्थिवाः ।<br>
वैशम्पायन उवाच<br>
एवमाज्ञां सुरेशस्य श्रुत्वा चित्राङ्गदेरिताम् ॥ ५८ ॥<br>
गमनाय मतिं चक्रुः सर्व एव नृपोत्तमाः ।<br>
अनुज्ञाता नरेन्द्रेण जरासंधेन धीमता ॥ ५९ ॥<br>
भीष्मकं पुरतः कृत्वा प्रयाताः स्वबलैर्वृताः ।<br>
भीष्मकश्च महाबाहुः स्वबलेन समन्वितः ॥ 2.50.६० ॥<br>
जगाम पार्थिवैः सार्द्धं दह्यमानेन चेतसा ।<br>
यत्र कृष्णो महाबाहुः कैशिकस्य निवेशने ॥ ६१ ॥<br>
दूरादेव प्रकाशन्ती पताकाध्वजमालिनी ।<br>
शुभा देवसभा रम्या स्नानहेतोरिहागता ॥ ६२ ॥<br>
दिव्यरत्नप्रभाकीर्णा दिव्यध्वजसमाकुला ।<br>
दिव्याम्बरपताकाढ्या दिव्याभरणभूषिता ॥ ६३ ॥<br>
दिव्यस्रग्दामकलिला दिव्यगन्धाधिवासिता ।<br>
विमानयानैः श्रीमद्भिः समन्तात् परिवारिता ॥ ६४ ॥<br>
दिव्याप्सरोगणाश्चैव विद्याधरगणास्तथा ।<br>
गन्धर्वा मुनयश्चैव किन्नराश्च समन्ततः ॥ ६५ ॥<br>
उपगायन्ति देवेशमम्बरान्तरमाश्रिताः ।<br>
स्तुवन्ति मुनयश्चैव सिद्धाश्च परमर्षयः ॥ ६६ ॥<br>
देवदुन्दुभयश्चैव स्वयमेवानदन् दिवि ।<br>
पञ्चयोनिसमुत्थानि गन्धचूर्णान्यनेकशः ॥ ६७ ॥<br>
समन्तात्पात्यमानानि चाकाशस्थैर्दिवौकसैः ।<br>
स्वयमागत्य देवेन्द्रो दैवैः सह शचीपतिः ॥ ६८ ॥<br>
विमानवरमारुह्य सप्रकाशः स्थितोऽम्बरे ।<br>
अष्टौ ये लोकपालास्ते स्वासु दिक्षु समास्थिताः ॥ ६९ ॥<br>
उपगायन्ति नृत्यन्ति स्तुवन्ति च समन्ततः ।<br>
श्रुत्वा सुतुमुलं नादं सर्व एव नराधिपाः ॥ 2.50.७० ॥<br>
विस्मयोत्फुल्लनयना विविशुस्ते सभां शुभाम् ।<br>
कैशिकश्च महाबाहुरुपगम्य नराधिपान् ॥ ७१ ॥<br>
प्रवेशयामास बली प्रतिपूज्य यथाविधि ।<br>
निवेदिते सुरश्रेष्ठे पार्थिवानां समागमे ॥ ७२ ॥<br>
निर्जगाम हरिः श्रीमान् सर्वमङ्गपूजितः ।<br>
ततोऽम्बरस्थास्ते दिव्याः कलशाश्चैलकण्ठिनः ॥७३॥<br>
सहकारसमायुक्ता ववर्षुर्जलदा इव ।<br>
दिव्यकाञ्चनरत्नौघैर्दिव्यपुप्पसमन्वितैः ॥ ७४ ॥<br>
गन्धचूर्णविमिश्रैश्च राजेन्द्रस्याभिषेचने ।<br>
यथोक्तविधिपूर्वेण अभिषिच्य जनार्दनम् ॥ ७५ ॥<br>
दर्शयित्वा नरेन्द्राणां दिव्यैरावरणैः शुभै ।<br>
दिव्याम्बरविचित्रैश्च दिव्यमाल्यानुलेपनैः ॥ ७६ ॥<br>
सत्कृत्य विधिवद्राज्ञ उपविष्टो जनार्दनः ।<br>
शुभे देवसभे रम्ये स्नानहेतोरिहागते ॥ ७७ ॥<br>
उपास्यमानो यदुभिर्विदर्भैश्च नराधिपैः ।<br>
वैनतेयश्च बलवान् कामरूपो नराकृतिः ॥ ७८ ॥<br>
दक्षिणं पार्श्वमाश्रित्य आसनस्थो महाबलः ।<br>
क्रथश्च कैशिको वीरो वामपार्श्वे तथासने ॥ ७९ ॥<br>
उपविष्टौ महात्मानौ देवस्यानुमते नृपौ ।<br>
तथैव वामपार्श्वे तु वृष्ण्यन्धकमहारथाः ॥ 2.50.८० ॥<br>
सात्यकिप्रमुखा वीरा उपविष्टा महाबलाः ।<br>
भास्करप्रतिमे दिव्ये दिव्यास्तरणविस्तृते ॥ ८१ ॥<br>
सुखोपविष्टं श्रीमन्तं देवैरिव शचीपतिम् ।<br>
सचिवैः श्राविताः सर्वे प्रविष्टास्ते नराधिपाः ॥ ८२ ॥<br>
यथार्हेण च सम्पूज्य राजानः सर्व एव ते ।<br>
सुखोपविष्टास्ते स्वेषु आसनेषु नराधिपाः ॥ ८३ ॥<br>
कैशिकस्तु महाप्राज्ञः सर्वशास्त्रार्थवित्तमः ।<br>
पूजयित्वा यथान्यायमुवाच वदतां वरः ॥ ८४ ॥<br>
कैशिक उवाच<br>
अविज्ञाता नृपाः सर्वे मानुषोऽयमिति प्रभो ।<br>
भवन्तमुपरुद्धानां देव त्वं क्षन्तुमर्हसि ॥ ८५ ॥<br>
श्रीकृष्ण उवाच<br>
न मे वैरं प्रवसति एकाहमपि कैशिक ।<br>
विशेषेण नरेन्द्राणां क्षत्रधर्मऽवतिष्ठताम् ॥ ८६ ॥<br>
योद्धव्यमिति धर्मेण अधर्मे तु पराङ्मुखे ।<br>
तेषां किं हेतुना कोपः कर्तव्यस्त्ववनीश्वराः ॥ ८७ ॥<br>
यद्गतं तदतिक्रान्तं ये मृतास्ते दिवं गताः ।<br>
एष धर्मो नृलोकेऽस्मिञ्जायन्ते च म्रियन्ति च ॥ ८८ ॥<br>
तस्मादशोच्यं भवतां मृतार्थे च नराधिपाः ।<br>
क्षन्तव्यं रोचतेऽस्माकं वीतवैरा भवन्तु ते ॥ ८९ ॥<br>
वैशम्पायन उवाच<br>
एवमुक्त्वा नरेन्द्रांस्तानाश्वास्य मधुसूदनः ।<br>
कैशिकस्य मुखं वीक्ष्य विरराम महाद्युतिः ॥ 2.50.९० ॥<br>
एतस्मिन्नेव काले तु भीष्मको नयकोविदः ।<br>
पूजयित्वा यथान्यायमुवाच वदतां वरः ॥ ९१ ॥<br>
इति श्रीमहाभारते खिलभागे हरिवंशे विष्णुपर्वणि रुक्मिणीस्वयंवरे पञ्चाशत्तमोऽध्यायः ॥ ५० ॥<br>
<br>
