वैशम्पायन उवाच<br>
स कृष्णस्तत्र सहितो रौहिणेयेन संगतः ।<br>
मथुरां यादवाकीर्णां पुरीं तां सुखमावसत् ।। १ ।।<br>
प्राप्तयौवनदेहस्तु युक्तो राजश्रिया विभुः ।<br>
चचार मथुरां प्रीतः स वनाकरभूषणाम् ।। २ ।।<br>
कस्यचित्त्वथ कालस्य राजा राजगृहेश्वरः ।<br>
शुश्राव निहतं कंसं दुहितृभ्यां महीपतिः ।। ३ ।।<br>
ततो नातिचिरात् कालाज्जरासंधः प्रतापवान् ।<br>
आजगाम षडङ्गेन बलेन महता वृतः ।। ४ ।।<br>
जिघांसुर्हि यदून् क्रुद्धः कंसस्यापचितिं स्मरन् ।<br>
अस्तिः प्राप्तिश्च नाम्ना ते मागधस्य सुते नृप ।। ५ ।।<br>
जरासंधस्य कल्याण्यौ पीनश्रोणिपयोधरे ।<br>
उभे कंसस्य ते भार्ये प्रादाद् बार्हद्रथो नृपः ।। ६ ।।<br>
स ताभ्यां मुमुदे राजा बद्ध्वा पितरमाहुकम् ।<br>
समाश्रित्य जरासंधमनादृत्य च यादवान् ।<br>
शूरसेनेश्वरो राजा यथा ते बहुशः श्रुतः ।। ७ ।।<br>
ज्ञातिकार्यार्थसिद्ध्यर्थमुग्रसेनहिते रतः ।<br>
वसुदेवोऽभवन्नित्यं कंसो न ममृषे च तम् ।। ८ ।।<br>
रामकृष्णौ समाश्रित्य हते कंसे दुरात्मनि ।<br>
उग्रसेनोऽभवद् राजा भोजवृष्ण्यन्धकैर्वृतः ।। ९ ।।<br>
दुहितृभ्यां जरासंधः प्रियाभ्यां बलवान् नृपः ।<br>
नोदितो वीरपत्नीभ्यामुपायान्मथुरां ततः ।। 2.34.१० ।।<br>
कृत्वा सर्वं समुद्योगं क्रोधादग्निसमो ज्वलन् ।<br>
प्रतापावनता ये च जरासंधस्य पार्थिवाः ।। ११ ।।<br>
मित्राणि ज्ञातयश्चैव संयुक्ताः सुहृदस्तथा ।<br>
तमेवानुययुः सर्वे सैन्यैः समुदितैर्वृताः।।१२।।<br>
महेष्वासा महावीर्या जरासंधप्रियैषिणः ।<br>
कारूषो दन्तवक्त्रश्च चेदिराजश्च वीर्यवान् ।। १३ ।।<br>
कलिङ्गाधिपतिश्चैव पौण्ड्रश्च बलिनां वरः ।<br>
साकृतिः केशिकश्चैव भीष्मकश्च नराधिपः ।। १४ ।।<br>
पुत्रश्च भीमकस्यापि रुक्मी मुख्यो धनुर्भृताम् ।<br>
वासुदेवार्जुनाभ्यां यः स्पर्धते स महाहवे ।। १५ ।।<br>
वेणुदारिः श्रुतर्वा च क्रथश्चैवांशुमानपि।  <br>
अङ्गराजश्च बलवान् वङ्गानामधिपस्तथा ।। १६ ।।<br>
कौसल्यः काशिराजश्च दशार्णाधिपतिस्तथा ।<br>
सुखेश्वरश्च विक्रान्तो विदेहाधिपतिस्तथा ।। १७ ।।<br>
मद्रराजश्च बलवांस्त्रिगर्तानामथेश्वरः ।<br>
शाल्वराजश्च विक्रान्तो दरदश्च महाबलः ।। १८ ।।<br>
यवनाधिपतिश्चैव भगदत्तश्च वीर्यवान् ।<br>
सौवीरराजः शैब्यश्च पाण्ड्यश्च बलिनां वरः ।। १९ ।।<br>
गान्धारराजः सुबलो नग्नजिच्च महाबलः ।<br>
काश्मीरराजो गोनर्दो दरदाधिपतिर्नृपः ।<br>
दुर्योधनादयश्चैव धार्तराष्ट्रा महाबलाः ।। 2.34.२० ।।<br>
एते चान्ये च राजानो बलवन्तो महारथाः ।<br>
तमन्वयुर्जरासंधं विद्विषन्तो जनार्दनम् ।। २१ ।।<br>
ते शूरसेनानाविश्य प्रभूतयवसेन्धनान् ।<br>
ऊषुः संरुध्य मथुरां पुरस्कृत्य बलं तदा ।। २२ ।।<br>
इति श्रीमहाभारते खिलभागे हरिवंशे विष्णुपर्वणि मथुरोपरोधे चतुस्त्रिंशोऽध्यायः ।। ३४ ।।<br>
<br>
