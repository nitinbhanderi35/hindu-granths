वैशम्पायन उवाच<br>
ततः प्रयाते वसुदेवपुत्रे नराधिपा भूषणभूषिताङ्गाः ।<br>
सभां समाजग्मुः सुरेन्द्रकल्पाः प्रबोधनार्थं गमनोत्सवास्ते ॥ १ ॥<br>
सभागतान् सोमरविप्रकाशान् सुखोपविष्टान् रुचिरासनेषु ।<br>
समीक्ष्य राजा सुनयार्थवादी जगाद वाक्यं नरराजसिंहः ॥ २ ॥<br>
स्वयंवरकृतं दोषं विदित्वा वो नराधिपाः ।<br>
क्षन्तव्यो मम वृद्धस्य दुर्दग्धस्य फलोदयम् ॥ ३ ॥<br>
वैशम्पायन उवाच<br>
एवमाभाष्य तान् सर्वान् सत्कृत्य च यथाविधि ।<br>
ततो विसर्जयामास नृपांस्तान् मध्यदेशजान् ॥ ४ ॥<br>
पूर्वपश्चिमजांश्चैव उत्तरापथिकानपि ।<br>
येऽपि सर्वे महेष्वासाः प्रहृष्टमनसो नराः ॥ ५ ॥<br>
यथार्हेण च सम्पूज्य जग्मुस्ते नरपुङ्गवाः ।<br>
जरासंधः सुनीथश्च दन्तवक्त्रश्च वीर्यवान् ॥ ६ ॥<br>
शाल्वः सौभपतिश्चैव महाकूर्मश्च पार्थिवः ।<br>
क्रथकैशिकमुख्याश्च नृपाः प्रवरवंशजाः ॥ ७ ॥<br>
वेणुदारिश्च राजर्षिः काश्मीराधिपतिस्तथा ।<br>
एते चान्ये च बहवो दक्षिणापथिका नृपाः ॥ ८ ॥<br>
श्रोतुकामा रहो वाक्यं स्थिता वै भीष्मकान्तिके ।<br>
तान् वै समीक्ष्य राजेन्द्रः स राजा भीष्मको बली ॥९॥<br>
स्नेहपूर्णेन मनसा स्थितांस्तानवनीश्वरान् ।<br>
त्रिवर्गसहितं श्लक्ष्णं षड्गुणालंकृतं शुभम् ॥ 2.52.१० ॥<br>
उवाच नयसम्पन्नं स्निग्धगम्भीरया गिरा ।<br>
भीष्मक उवाच<br>
भवतामवनीशानां समालोक्य नयान्वितम ॥ ११ ॥<br>
वचनं व्याहृतं श्रुत्वा कृतवान् कार्यमीदृशम् ।<br>
सद्भिर्भवद्भिः क्षन्तव्यं वयं नित्यापराधिनः ॥ १२ ॥<br>
वैशम्पायन उवाच<br>
एवमुक्त्वा तु राजा स भीष्मको नयकोविदः ।<br>
उवाच सुतमुद्दिश्य वचनं राजसंसदि ॥ १३ ॥<br>
भीष्मक उवाच<br>
पुत्रस्य चेष्टामालोक्य त्रासाकुलितलोचनः ।<br>
मन्ये बालानिमाँल्लोकान् स एष पुरुषः परः ॥ १४ ॥<br>
कीर्तिः कीर्तिमतां श्रेष्ठो यशश्च विपुलं तथा ।<br>
स्थापितं भुवि मर्त्येऽस्मिन् स्वबाहुबलमूर्जितम् ॥ १५॥<br>
धन्या खलु महाभागा देवकी योषितां वरा ।<br>
पुत्रं त्रिभुवनश्रेष्ठं कृत्वा गर्भेण केशवम् ॥ १६ ॥<br>
कृष्णं कमलपत्राक्षं श्रीपुञ्जममरार्चितम् ।<br>
नेत्राभ्यां स्नेहपूर्णाभ्यां वीक्षते मुखपङ्कजम् ॥ १७ ॥<br>
वैशम्पायन उवाच<br>
एवं लालप्यमानं तु राजानं राजसंसदि ।<br>
उवाच श्लक्ष्णया वाचा शाल्वराजो महाद्युतिः ॥ १८ ॥<br>
शाल्व उवाच<br>
अलं खेदेन राजेन्द्र सुताय रिपुमर्दिने ।<br>
क्षत्रियस्य रणे राजन् ध्रुवं जयपराजयौ ॥ १९ ॥<br>
नियता गति मर्त्यानामेष धर्मः सनातनः ।<br>
बलकेशवयोरन्यस्तृतीयः कः पुमानिह ॥ 2.52.२० ॥<br>
रणे योधयितुं शक्तस्तव पुत्रं महाबलम् ।<br>
रथातिरथवृन्दानामेक एव रणाजिरे ॥ २१ ॥<br>
रिपून् बाधयितुं शक्तो धनुर्गृह्य महाभुजः ।<br>
भार्गवास्त्रं महारौद्रं देवैरपि दुरासदम् ॥ २२ ॥<br>
सृजतो बाहुवीर्येण कः पुमान् प्रसहिष्यति ।<br>
अयं तु पुरुषः कृष्णो ह्यनादिनिधनोऽव्ययः ॥ २३॥<br>
तं विजेता नृलोकेऽस्मिन् नापि शूलधरः स्वयम् ।<br>
तव पुत्रो महाराज सर्वशास्त्रार्थतत्त्ववित् ॥ २४ ॥<br>
विदित्वा देवमीशानं न योधयति केशवम् ।<br>
अद्य तस्य रणे जेता यवनाधिपतिर्नृप ॥ २५॥ <br>
स कालयवनो नाम अवध्यः केशवस्य ह ।<br>
तप्त्वा सुदारुणं घोरं तपः परमदुश्चरम् ॥ २६ ॥<br>
रुद्रमाराधयामास द्वादशाब्दानयोऽशनः ।<br>
पुत्रकामेन मुनिना तोष्य रुद्रात्सुतो वृतः ॥ २७ ॥<br>
माथुराणामवध्योऽयं भवेदिति च शङ्करात् ।<br>
एवमस्त्विति रुद्रोऽपि प्रददौ मुनये सुतम् ॥ २८ ॥<br>
एवं गार्ग्यस्य तनयः श्रीमान् रुद्रवरोद्भवः ।<br>
माथुराणामवध्योऽयं मथुरायां विशेषतः ॥ २९ ॥<br>
कृष्णोऽपि बलवानेष माथुरो जातवानयम् ।<br>
स जेष्यति रणे कृष्णं मथुरायां समागतः ॥ 2.52.३० ॥<br>
मन्यध्वं यदि वा युक्तां नृपा वाचं मयेरिताम् ।<br>
तत्र दूतं विसृजध्वं यवनेन्द्रपुरं प्रति ॥ ३१ ॥<br>
वैशम्पायन उवाच<br>
श्रुत्वा सौभपतेर्वाक्यं सर्वे ते नृपसत्तमाः ।<br>
कुर्म इत्यब्रुवन् हृष्टा जरासंधं महाबलम् ॥ ३२ ॥<br>
स तेषां वचनं क्षुत्वा जरासंधो महीपतिः ।<br>
बभूव विमना राजन् ब्रह्मणो वचनं स्मरन् ॥ ३३ ॥<br>
जरासंध उवाच<br>
मां समाश्रित्य   पूर्वस्मिन् नृपा नृपभयार्दिताः ।<br>
प्राप्नुवन्ति हृतं राज्यं सभृत्यबलवाहनम् ॥ ३४ ॥<br>
इह संचोद्यते भूपैः परसंश्रयहेतुना ।<br>
कन्येव स्वपतिद्वेषादन्यं रतिपरायणा ॥ ३५ ॥<br>
अहो सुबलवद् दैवमशक्यं विनिवर्तितुम् ।<br>
यदहं कृष्णभीतोऽन्यं संश्रयामि बलाधिकम् ॥ ३६ ॥<br>
नूनं योगविहीनोऽहं कारयिष्ये पराश्रयम् ।<br>
श्रेयो हि मरणं मह्यं न चान्यं संश्रये नृपाः ॥ ३७ ॥<br>
कृष्णो वा बलदेवो वा योवासौ वा नराधिपः ।<br>
हन्तारं प्रतियोत्स्यामि यथा ब्राह्मप्रचोदितः ॥ ३८ ॥<br>
एषा मे निश्चिता बुद्धिरेतत्सत् पुरुषव्रतम् ।<br>
अतोऽन्यथा न शक्तोऽहं कर्तुं परसमाश्रयम् ॥ ३९ ॥<br>
भवतां साधुवृत्तानामाबाधं न करोति सः ।<br>
तेन दूतं प्रदास्यामि नृपाणां रक्षणाय वै ॥ 2.52.४० ॥<br>
व्योममार्गेण यातव्यं यथा कृष्णो न बाधते ।<br>
गच्छन्तमनुचिन्त्यैवं प्रेषयध्वं नृपोत्तमाः ॥ ४१ ॥<br>
अयं सौभपतिः श्रीमाननलार्केन्दुविक्रमः ।<br>
रथेनादित्यवर्णेन प्रयाति स्वपुरं बली ॥ ४२ ॥<br>
यवनेन्द्रो यथाभ्येति नरेन्द्राणां समागमम् ।<br>
वचनं च तथास्माभिर्दूत्ये नः कृष्णविग्रहे ॥ ४३ ॥<br>
वैशम्पायन उवाच<br>
पुनरेवाब्रवीद् राजा सौभस्य पतिमूर्जितम ।<br>
गच्छ सर्वनरेन्द्राणां साहाय्यं कुरु मानद ॥ ४४ ॥<br>
यवनेन्द्रो यथा याति यथा कृष्णं विजेष्यति ।<br>
यथा वयं च तुष्यामस्तथा नीतिर्विधीयताम् ॥ ४५ ॥<br>
एवं संदिश्य सर्वांस्तान् भीष्मकं पूज्य धर्मतः ।<br>
प्रययौ स्वपुरं राजा स्वेन सैन्येन संवृतः ॥ ४६ ॥<br>
शाल्वोऽपि  नृपतिश्रेष्ठस्तांश्च सम्पूज्य धर्मतः ।<br>
जगामाकाशमार्गेण रथेनानिलरंहसा ॥ ४७ ॥<br>
तेऽपि सर्वे महीपाला दक्षिणापथवासिनः ।<br>
अनुव्रज्य जरासंधं गताः स्वनगरं प्रति ॥ ४८ ॥<br>
भीष्मकः सह पुत्रेण तावुभौ चिन्त्य दुर्नयम ।<br>
स्वे गृहे न्यवसद् दीनः कृष्णमेवानुचिन्तयन्॥ ४९ ॥<br>
विदिता रुक्मिणी साध्वी स्वयंवरनिवर्तनम् ।<br>
कृप्णस्यागमनाद्धेतोर्नृपाणां दोषदर्शनम् ॥2.52.५० ॥<br>
गत्वा तु सा सखीमध्ये उवाच व्रीडितानना ।<br>
न चान्येषां नरेन्द्राणां पत्नी भवितुमुत्सहे ।<br>
कृष्णात् कमलपत्राक्षात्सत्यमेतद् वचो मम ॥ ५१ ॥  <br>
इति श्रीमहाभारते खिलभागे हरिवंशे विष्णुपर्वणि रुक्मिणीस्वयंवरे द्विपञ्चाशत्तमोऽध्यायः ॥ ५२ ॥<br>
<br>
