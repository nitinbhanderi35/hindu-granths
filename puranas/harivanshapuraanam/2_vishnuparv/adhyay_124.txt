वैशम्पायन उवाच<br>
ततस्ते त्वरिताः सर्वे त्रयस्त्रय इवाग्नयः ।<br>
वैनतेयमथारुह्य युध्यमाना रणे स्थिताः ।। १ ।।<br>
ततः सर्वाण्यनीकानि बाणवर्षैरवाकिरन् ।<br>
अर्दयन् वैनतेयस्था नदन्तोऽतिबलाद् रणे ।। २ ।।<br>
चक्रलाङ्गलपातैश्च बाणवर्षैश्च पीडितम् ।<br>
संचुकोप महानीकं दानवानां दुरासदम् ।। ३ ।।<br>
कक्षेऽग्निरिव संवृद्धः शुष्केन्धनसमीरितः ।<br>
कृष्णबाणाग्निरुद्भूतो विवृद्धिं परमां गतः ।। ४ ।।<br>
दानवानां सहस्राणि तस्मिन् समरमूर्धनि ।<br>
युगान्ताग्निरिवार्चिष्मान् दहमानो व्यराजत ।। ५ ।।<br>
तां दीर्यमाणां महतीं नानाप्रहरणार्दिताम् ।<br>
सेनां बाणः समासाद्य वारयन् वाक्यमब्रवीत् ।। ६ ।।<br>
लाघवं समुपागम्य किमर्थं भयविक्लवाः ।<br>
दैत्यवंशसमुन्पन्नाः पलायध्वं महाहवात् ।। ७ ।।<br>
कवचासिगदाप्रासखड्गचर्मपरश्वधान् ।<br>
उत्सृज्योत्सृज्य गच्छन्ति किं भवन्तोऽन्तरिक्षगाः।।८।।<br>
स्वजातिं चैव भावं च हरसंसर्गमेव च ।<br>
मानयद्भिर्न गन्तव्यमेषो ह्यहमवस्थितः ।। ९ ।।<br>
एवमुच्चरितं वाक्यं शृण्वन्तस्तदचिन्तयन् ।<br>
अपाक्रामन्त ते सर्वे दानवा भयमोहिताः ।। १० ।।<br>
प्रमाथगणशेषं तु तदनीकमतिष्ठत ।<br>
भग्नावशेषं युद्धाय पुनश्चक्रे मनस्तदा ।। ११ ।।<br>
कुम्भाण्डो नाम बाणस्य सस्वामात्यश्च वीर्यवान् ।<br>
भग्नं स्वबलमालोक्य इदं वचनमब्रवीत् ।। १२ ।।<br>
एष बाणः स्थितो युद्धे शंकरोऽयं गुहस्तथा ।<br>
किमर्थं बलमुत्सृज्य भवन्तो यान्ति मोहिताः ।। १३ ।।<br>
प्राणांस्त्यक्त्वा पलायन्ते सर्वे दानवपुङ्गवाः ।<br>
एवं कुम्भाण्डवाक्यं ते शृण्वन्तो भयविह्वलाः ।<br>
चक्राग्निभयवित्रस्ताः सर्वे यान्ति दिशो दश ।। १४ ।।<br>
भग्नं बलं ततो दृष्ट्वा कृष्णेनामिततेजसा ।<br>
संरक्तनयनः स्थाणुर्युद्धाय पर्यवर्तत ।। १५ ।।<br>
बाणसंरक्षणं कर्तुं रथमास्थाय सुप्रभम् ।<br>
देवः कुमारश्च तथा रथेनाग्निसमेन वै ।। १६ ।।<br>
नन्दीश्वरसमायुक्तं रथमास्थाय वीर्यवान् ।<br>
संदष्टौष्ठपुटो रुद्रः प्राधावत यतो हरिः ।। १७ ।।<br>
पिबन्निव तदाकाशं सिंहयुक्तो महास्वनः ।<br>
रथो भाति घनोन्मुक्तः पौर्णमास्यां यथा शशी ।। १८।।<br>
ततो गणसहस्रैस्तु नानारूपैर्भयावहैः ।<br>
नदद्भिर्विविधान् नादान्रथो देवस्य शोभयन् ।। १९।।<br>
केचित् सिंहमुखास्तत्र तथा व्याघ्रमुखाः परे ।<br>
नागाश्वोष्ट्रमुखास्तत्र प्रवेपुरतिपीडिताः ।। २० ।।<br>
व्यालयज्ञोपवीताश्च केचित् तत्र महाबलाः ।<br>
खरोष्ट्रगजवक्त्राश्च अश्वग्रीवाश्च संस्थिताः ।। २१ ।।<br>
छागमार्जारवक्त्राश्च मेषवक्त्रास्तथा परे ।<br>
चीरिणः शिखिनश्चान्ये जटिलोर्ध्वशिरोरुहाः ।। २२ ।।<br>
भग्नाः परिपतन्ति स्म शङ्खदुन्दुभिनिःस्वनैः ।<br>
केचित् सौम्यमुखास्तत्र दिव्यैः शस्त्रैरलंकृताः।। २३ ।।<br>
नानापुष्पकृतापीडा नानाप्रहरणायुधाः ।<br>
वामना विकटाश्चैव सिंहव्याघ्रपरिच्छदाः ।। २४ ।।<br>
रुधिराद्रैर्महावक्त्रैर्महादंष्ट्रा बलिप्रियाः ।<br>
देवं सम्परिवार्याथ महाशत्रुप्रमर्दनम् ।। २५ ।।<br>
लीलायमानास्तिष्ठन्ति संग्रामाभिमुखोन्मुखाः ।<br>
ततो दिव्यं रथं दृष्ट्वा रुद्रस्याक्लिष्टकर्मणः ।। २६ ।।<br>
कृष्णो गरुडमास्थाय ययौ रुद्राय संयुगे ।<br>
वैनतेयस्थमास्यन्तमायान्तमग्रणी हरिम् ।। २७ ।।<br>
विव्याध कुपितो बाणैर्नाराचानां शतेन सः ।<br>
स शरैरर्दितस्तेन हरेणाक्लिष्टकर्मणा ।। २८ ।।<br>
हरिर्जग्राह कुपितो ह्यस्त्रं पार्जन्यमुत्तमम् ।<br>
प्रचचाल ततो भूमिर्विष्णुरुद्रप्रपीडिता ।। २९ ।।<br>
नागाश्चोर्ध्वमुखास्तत्र विचेलुरभिपीडिताः ।<br>
पर्वताः पतितास्तत्र जलधाराभिराप्लुताः ।। ३० ।।<br>
केचिन्मुमुचिरे तत्र शिखराणि समन्ततः ।<br>
दिशश्च प्रदिशश्चैव भूमिराकाशमेव च ।। ३१ ।।<br>
प्रदीप्तानीव दृश्यन्ते स्थाणुकृष्णसमागमे ।<br>
समन्ततश्च निर्घाताः पतन्ति धरणीतले ।। ३२ ।।<br>
शिवाश्चैवाशिवान् नादान्नदन्ते भीमदर्शनाः ।<br>
वासवश्चानदन् घोरं रुधिरं चाप्यवर्षत ।। ३३ ।।<br>
उल्का च बाणसैन्यस्य पुच्छेनावृत्य तिष्ठति ।<br>
प्रववौ मारुतश्चापि ज्योतींष्याकुलतां ययुः ।। ३४ ।।<br>
प्रभाहीनास्तथौषध्यो न चरन्त्यन्तरिक्षगाः ।<br>
एतस्मिन्नन्तरे ब्रह्मा सर्वदेवगणैर्वृतः ।। ३५ ।।<br>
त्रिपुरान्तकमुद्यन्तं ज्ञात्वा रुद्रमुपागमत् ।<br>
गन्धर्वाप्सरसश्चैव यक्षा विद्याधरास्तथा ।। ३६ ।।<br>
सिद्धचारणसंघाश्च पश्यन्तोऽथ दिवि स्थिताः।<br>
ततः पार्जन्यमस्त्रं तत् क्षिप्तं रुद्राय विष्णुना ।। ३७ ।।<br>
ययौ ज्वलन्नथ तदा यतो रुद्रो रथस्थितः ।<br>
ततः शतसहस्राणि शराणां नतपर्वणाम् ।। ३८ ।।<br>
निपेतुः सर्वतो दिग्भ्यो यतो हररथः स्थितः ।<br>
अथाग्नेयं महारौद्रमस्त्रमस्त्रविदां वरः ।। ३९ ।।<br>
मुमोच रुषितो रुद्रस्तदद्भुतमिवाभवत् ।<br>
ततो विशीर्णदेहास्ते चत्वारोऽपि समन्ततः ।। ४० ।।<br>
नादृश्यन्त शरैश्छन्ना दह्यमानाश्च वह्निना ।<br>
सिंहनादं ततश्चक्रुः सर्व एवासुरोत्तमाः ।। ४१ ।।<br>
हतोऽयमिति विज्ञाय आग्नेयास्त्रेण वै तदा।<br>
ततस्तद् विसहित्वाऽऽजौ ह्यस्त्रमस्त्रविदां वरः ।।४२ ।।<br>
जग्राह वारुणं सोऽस्त्रं वासुदेवः प्रतापवान् ।<br>
प्रयुक्ते वासुदेवेन वारुणास्त्रेऽतितेजसि ।।४३ ।।<br>
आग्नेयं प्रशमं यातमस्त्रं वारुणतेजसा ।<br>
तस्मिन् प्रतिहते त्वस्त्रे वासुदेवेन संयुगे ।। ४४ ।।<br>
पैशाचं राक्षसं रौद्रं तथैवाङ्गिरसं भवः ।<br>
मुमोचास्त्राणि चत्वारि युगान्ताग्निनिभानि वै ।। ४५।।<br>
वायव्यमथ सावित्रं वासवं मोहनं तथा ।<br>
अस्त्राणां धारणार्थाय वासुदेवो व्यमुञ्चत ।।४६ ।।<br>
अस्त्रैश्चतुर्भिश्चत्वारि वारयित्वाशु माधवः ।<br>
मुमोच वैष्णवं सोऽस्त्रं व्यादितास्यान्तकोपमम् ।।४७।।<br>
वैष्णवास्त्रं प्रयुक्ते तु सर्व एवासुरोत्तमाः ।<br>
भूतयक्षगणश्चैव बाणानीकं च सर्वशः ।। ४८ ।।<br>
दिशः सर्वा प्राद्रवन्त भयमोहेन विक्लवाः ।<br>
प्रमाथगणभूयिष्ठे दीर्णे सैन्ये महासुरः ।। ४९ ।।<br>
निर्जगाम ततो बाणो युद्धायाभिमुखस्त्वरन् ।<br>
भीमप्रहरणैर्घोरैर्दैत्यैश्च सुमहाबलैः।<br>
वृतो महारथैर्वीरैर्वज्रीव सुरसत्तमैः ।। ५० ।।<br>
वैशम्पायन उवाच<br>
जपैश्च मन्त्रैश्च तथौषधीभिर्महात्मनः स्वस्त्ययनं प्रचक्रुः ।<br>
स तत्र वस्त्राणि शुभाश्च गावः फलानि पुष्पाणि तथैव निष्कान् ।। ५१ ।।<br>
बलेः सुतो ब्राह्मणेभ्यः प्रयच्छन् विराजते तेन यथा धनेशः ।<br>
सहस्रसूर्यो बहुकिङ्किणीकः परार्घ्यजाम्बूनदरत्नचित्रः ।। ५२ ।।<br>
सहस्रचन्द्रायुततारकश्च रथो महानग्निरिवावभाति ।<br>
तमास्थितो दानवसंगृहीतं महाध्वजं कार्मुकधृक् स बाणः ।। ५३ ।।<br>
उद्वर्तयिष्यन् यदुपुङ्गवानामतीव रौद्रं स बिभर्ति रूपम् ।<br>
स मन्युमान् वीररथौघसंकुलो विनिर्ययौ तान् प्रति दैत्यसागरः ।। ५४ ।।<br>
वातप्रवृद्धस्तु तरङ्गसंकुलो यथार्णवो लोकविनाशनाय ।<br>
भीमानि संत्रासकरैर्वपुर्भिस्तान्यग्रतो भान्ति बलानि तस्य ।। ५५ ।।<br>
महारथान्युच्छ्रितकार्मुकाणि सपर्वतानीव वनानि राजन् ।<br>
विनिःसृतः सागरतोयवासादत्यद्भुतश्चाहवद्रष्टुकामः ।। ५६ ।।<br>
इति श्रीमहाभारते खिलभागे हरिवंशे विष्णुपर्वणि रुद्रकृष्णयुद्धे चतुर्विंशत्यधिकशततमोऽध्यायः ।। १२४ ।।<br>
<br>
