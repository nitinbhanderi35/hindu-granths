जनमेजय उवाच<br>
पुण्यकानां ममोत्पत्तिं कथयस्व द्विजोत्तम ।<br>
द्वैपायनप्रसादेन सर्वं हि विदितं तव ॥ १ ॥<br>
वैशम्पायन उवाच<br>
उमया पुण्यकविधिर्नरेन्द्रोत्पादितः पुरा ।<br>
शृणु येन विधानेन लोके धर्मभृतां वर ॥ २ ॥<br>
स्वर्गान्नीते पारिजाते कृष्णेनाक्लिष्टकर्मणा ।<br>
ययौ द्वारवतीं धीमान् नारदो मुनिसत्तमः ॥ ३ ॥<br>
देवासुरे नृपश्रेष्ठ संग्रामे समुपस्थिते ।<br>
षट् पुरस्य वधे घोरे महादेवाज्ञयानघ   ॥ ४ ॥<br>
कृष्णेन सहितं विप्रं नारदं धर्मवित्तमम् ।<br>
आसीनं परिपप्रच्छ रुक्मिणी भैष्मिकी नृप ॥ ५ ॥<br>
तत्र जाम्बवती देवी सत्यभामा च भामिनी ।<br>
गान्धारराजपुत्री च योगयुक्ता नराधिप ॥ ६ ॥<br>
देव्यश्च नृप कृष्णस्य बह्व्योऽन्या वै समागताः ।<br>
कुलशीलगुणोपेता धर्मशीलाः पतिव्रताः ॥ ७ ॥<br>
रुक्मिण्युवाच<br>
मुने धर्मभृतां श्रेष्ठ धर्मज्ञानभृतां वर ।<br>
उत्पत्तिं पुण्यकानां त्वं वक्तुमर्हस्यशेषतः ॥ ८ ॥<br>
विधिं च फलयोगं च दानकालं तथैव च ।<br>
कौतूहलं नस्तत्सिद्धिं वदस्व वदतां वर ॥ ९ ॥<br>
नारद उवाच<br>
शृणु वैदर्भि धर्मज्ञे सपत्नीभिः सहानघे ।<br>
पुण्यकानां विधिः प्रोक्तो यथा देवि पुरोमया ॥ 2.77.१० ॥<br>
चचारोमा व्रतं देवी पुण्यकानां शुचिव्रता ।<br>
व्रतावसानेऽथ तया सख्यो देवि निमन्त्रिताः ॥ ११ ॥<br>
अदित्याद्याः सुताः सर्वा दक्षस्याक्लिष्टकर्मणः ।<br>
पौलोमी च शची देवी ख्याता लोके पतिव्रता ॥ १२ ॥<br>
रोहिणी च महाभागा सोमस्य दयिता सती ।<br>
फाल्गुनी च तथा पूर्वा रेवती च विशाम्पते ॥ १३ ॥<br>
तथा शतभिषा चैव मघा च कुरुनन्दन ।<br>
एताभिर्हि महादेवी पूर्वमाराधिता सती ॥ १४ ॥<br>
गङ्गा सरस्वती चैव वेणी गोदा च निम्नगा ।<br>
तथा वैतरणी चैव गण्डकी या च भारत ॥ १५ ॥<br>
अन्याश्च सरितो रम्या लोपामुद्रा च भारत ।<br>
सत्यश्चान्या जगद्देव्यो धारयन्ति हि ता शुभाः॥ १६ ॥<br>
शुभाश्च गिरिनन्दिन्यो वह्निकन्याश्च सुव्रताः ।<br>
स्वाहा वह्निप्रिया देवी सावित्री च यशस्विनी ॥ १७ ॥<br>
ऋद्धिः कुबेरकान्ता च जलेशमहिषी तथा ।<br>
भार्या पितृपतेश्चैव वसुपत्न्यस्तथा च याः ॥ १८ ॥<br>
ह्रीः श्रीर्धृतिस्तथा कीर्तिराशा मेधा च सुव्रताः ।<br>
प्रीतिर्मतिश्च ख्यातिश्च सन्नीतिश्च तपोधनाः ॥ १९ ॥<br>
देव्यः सत्यस्तथैवान्याः सर्वभूतहिते रताः ।<br>
तासां व्रतावसाने च पूजां चक्रेऽम्बिका तदा ॥ 2.77.२० ॥<br>
तिलरत्नमयं दत्त्वा पर्वतं सर्वधान्यवत् ।<br>
वासोभिर्भूषणैर्मुख्यैर्नानारागैः सुमध्यमे ॥ २१ ॥<br>
प्रतिगह्य तु तां पूजां दत्तां देव्या तपोधनाः ।<br>
उपविष्टाः कथाश्चित्राः कुर्वन्त्यो भर्तृदेवताः ॥ २२ ॥<br>
पुण्यकार्थं कथास्तासामासन् देवी शशंस याः।<br>
विधिं च पुण्यकस्याथ सतीनां भर्तृदेवते ॥ २३ ॥<br>
तासां मतेन साध्वीनां सर्वासां सोमनन्दिनी ।<br>
पर्यपृच्छदुमा देवी पुण्यकानां विधिं वरा ॥ २४ ॥<br>
उमा तासां प्रियार्थं तु पुण्यकान्यब्रवीत् तदा ।<br>
समक्षं मम वैदर्भि सर्वभूतहिते रता ॥ २५ ॥<br>
ममैव चोमया दत्तः स तदा रत्नपर्वतः ।<br>
प्रतिगृह्य मया चैव कृतो ब्राह्मणसाच्छुभे ॥ २६ ॥<br>
उमा त्वरुन्धतीं साध्वीमामन्त्र्य यदभाषत ।<br>
शृणु कल्याणि वक्ष्यामि सर्वाभिः सहिता शुभे ॥ २७॥<br>
पुण्यकानां विधिं कृत्स्नं यथावदनुपूर्वशः ।<br>
यथा चैव मया दृष्टस्तत एष विधिः शुभे ॥ २८ ॥<br>
इति श्रीमहाभारते खिलभागे हरिवंशे विष्णुपर्वणि पुण्यकविधिकथने सप्तसप्ततितमोऽध्यायः ॥ ७७ ॥<br>
<br>
