वैशम्पायन उवाच<br>
स तासु नागकन्यासु कालेन महता नृपः ।<br>
जनयामास विक्रान्तान् पञ्च पुत्रान् कुलोद्वहान्।।१।। <br>
मुचुकुन्दं महाबाहुं पद्मवर्णं तथैव च ।<br>
माधवं सारसं चैव हरितं चैव पार्थिवम् ।। २ ।।<br>
एतान् पञ्चसुतान्राजा पञ्चभूतोपमान् भुवि ।<br>
ईक्षमाणो नृपः प्रीतिं जगामातुलविक्रमः ।। ३ ।।<br>
ते प्राप्तवयसः सर्वे स्थिताः पञ्च यथाद्रयः ।<br>
तेजिता बलदर्पाभ्यामूचुः पितरमग्रतः ।। ४ ।।<br>
तात युक्ताः स्म वयसा बले महति संस्थिताः ।<br>
क्षिप्रमाज्ञप्तुमिच्छामः किं कुर्मस्तव शासनात् ।। ५ ।।<br>
स तान् नृपतिशार्दूलः शार्दूलानिव वैगितान् ।<br>
प्रीत्या परमया प्राह सुतान् वीर्यकुतूहलात् ।। ६ ।।<br>
विन्ध्यर्क्षवन्तावभितो द्वे पुर्यौ पर्वताश्रये ।<br>
निवेशयतु यत्नेन मुचुकुन्दः सुतो मम ।। ७ ।।<br>
सह्यस्य चोपरिष्टात्तु दक्षिणां दिशमाश्रितः ।<br>
पद्मवर्णोऽपि मे पुत्रो निवेशयतु मा चिरम् ।। ८ ।।<br>
तत्रैव परतः कान्ते देशे चम्पकभूषिते ।<br>
सारसो मे पुरं रम्यं निवेशयतु पुत्रकः ।। ९ ।।<br>
हरितोऽयं महाबाहुः सागरे हरितोदके ।<br>
दीपं पन्नगराजस्य सुतो मे पालयिष्यति ।। 2.38.१० ।।<br>
माधवो मे महाबाहुर्ज्येष्ठपुत्रश्च धर्मवित् ।<br>
यौवराज्येन संयुक्तः स्वपुरं पालयिष्यति ।। ११ ।।<br>
सर्वे नृपश्रियं प्राप्ता अभिषिक्ताः सचामराः ।<br>
पित्रानुशिष्टाश्चत्वारो लोकपालोपमा नृपाः ।। १२ ।।<br>
स्वं स्वं निवेशनं सर्वे भेजिरे नृपसत्तमाः ।<br>
पुरस्थानानि रम्याणि मृगयन्तो यथाक्रमम् ।। १३ ।।<br>
मुचुकुन्दश्च राजर्षिर्विन्ध्यमध्यमरोचयत् ।<br>
स्वस्थानं नर्मदातीरे दारुणोपलसंकटे ।। १४ ।।<br>
स च तं शोधयामास विविक्तं च चकार ह ।<br>
सेतुं चैव समं चक्रे परिखाश्चामितोदकाः ।। १५ ।।<br>
स्थापयामास भागेषु देवतायतनान्यपि ।<br>
रथ्या वीथीर्नृणां मार्गाश्चत्वराणि वनानि च ।। १६ ।।<br>
स तां पुरीं धनवतीं पुरुहूतपुरीप्रभाम् ।<br>
नातिदीर्घेण कालेन चकार नृपसत्तमः ।। १७ ।।<br>
नाम चास्याः शुभं चक्रे निर्मितं स्वेन तेजसा ।<br>
तस्याः पुर्या नृपश्रेष्ठो देवश्रेष्ठपराक्रमः ।। १८ ।।<br>
महाश्मसंघातवती यथेयं विन्ध्यसानुगा ।<br>
माहिष्मती नाम पुरी प्रकाशमुपयास्यति ।। १९ ।।<br>
उभयोर्विन्ध्ययोः पादे नगयोस्तां महापुरीम् ।<br>
मध्ये निवेशयामास श्रिया परमया वृताम् ।। 2.38.२० ।।<br>
पुरिकां नाम धर्मात्मा पुरीं देवपुरीप्रभाम् ।<br>
उद्यानशतसम्बाधां समृद्धापणचत्वराम् ।। २१ ।।<br>
ऋक्षवन्तं समभितस्तीरे तत्र निरामये ।<br>
निर्मिता सा पुरी राज्ञा पुरिका नाम नामतः ।। २२ ।।<br>
स ते द्वे विपुले पुर्यौ देवभोग्योपमे शुभे ।<br>
पालयामास धर्मात्मा राजा धर्मे व्यवस्थितः ।। २३ ।।<br>
पद्मवर्णोऽपि राजर्षिः सह्यपृष्ठे पुरोत्तमम् ।<br>
चकार नद्या वेणायास्तीरे तरुलताकुले ।। २४ ।।<br>
विषयस्याल्पतां ज्ञात्वा सम्पूर्णं राष्ट्रमेव च ।<br>
निवेशयामास नृपः स वप्रप्रायमुत्तमम् ।। २५ ।।<br>
पद्मावतं जनपदं करवीरं च तत्पुरम् ।<br>
निर्मितं पद्मवर्णेन प्राजापत्येन कर्मणा ।। २६ ।।<br>
सारसेनापि विहितं रम्यं क्रौञ्चपुरं महत् ।<br>
चम्पकाशोकबहुलं विपुलं ताम्रमृत्तिकम् ।। २७ ।।<br>
वनवासीति विख्यातः स्फीतो जनपदो महान् ।<br>
पुरस्य तस्य तु श्रीमान् द्रुमैः सार्वर्तुकैर्वृतः ।। २८ ।।<br>
हरितोऽपि समुद्रस्य द्वीपं समभिपालयत् ।<br>
रत्नसंचयसम्पूर्णं नारीजनमनोहरम् ।। २९ ।।<br>
तस्य दाशा जले मग्ना मद्गुरा नाम विश्रुताः ।<br>
ये हरन्ति सदा शङ्खान् समुद्रोदरचारिणः ।। 2.38.३० ।।<br>
तस्यापरे दाशजनाः प्रवालाञ्जलसम्भवान् ।<br>
संचिन्वन्ति सदा युक्ता जातरूपं च मौक्तिकम्।। ३१ ।।<br>
जलजानि च रत्नानि निषादास्तस्य मानवाः ।<br>
प्रचिन्वन्तोऽर्णवे युक्ता नौभिः संयानगामिनः।।३२।।<br>
मत्स्यमांसेन तै सर्वे वर्तन्ते स्म सदा नराः ।<br>
गृहणन्तः सर्वरत्नानि  रत्नद्वीपनिवासिनः ।। ३३ ।।<br>
तैः संयानगतैर्द्रव्यैर्वणिजो दूरगामिनः ।<br>
हरितं तर्पयन्त्येकं यथैव धनदं तथा ।। ३४ ।।<br>
एवमिक्ष्वाकुवंशात् तु यदुवंशो विनिःसृतः ।<br>
चतुर्धा यदुपुत्रैस्तु चतुर्भिभिद्यते पुनः ।। ३५ ।।<br>
स यदुर्माधवे राज्यं विसृज्य यदुपुङ्गवे ।<br>
त्रिविष्टपं गतो राजा देहं त्यक्त्वा महीतले ।। ३६ ।।<br>
बभूव माधवसुतः सत्त्वतो नाम वीर्यवान् ।<br>
सत्त्ववृत्तिर्गुणोपेतो राजा राजगुणे स्थितः ।। ३७ ।।<br>
सत्त्वतस्य सुतो राजा भीमो नाम महानभूत् ।<br>
येन भैमाः सुसंवृत्ताः सत्त्वतात् सात्त्वताः स्मृताः।।३८।।<br>
राज्ये स्थिते नृपे तस्मिन् रामे राज्यं प्रशासति ।<br>
शत्रुघ्नो लवणं हत्वा चिच्छेद स मधोर्वनम् ।। ३९ ।।<br>
तस्मिन् मधुवने स्थाने पुरीं च मथुरामिमाम् ।<br>
निवेशयामास विभुः सुमित्रानन्दवर्धनः ।। 2.38.४० ।।<br>
पर्यये चैव रामस्य भरतस्य तथैव च ।<br>
सुमित्रासुतयोश्चैव स्थानं प्राप्तं च वैष्णवम् ।। ४१ ।।<br>
भीमेनेयं पुरी तेन राज्यसम्बन्धकारणात् ।<br>
स्ववशे स्थापिता पूर्वं स्वयमध्यासिता तथा ।। ४२ ।।<br>
ततः कुशे स्थिते राज्ये लवे तु युवराजनि ।<br>
अन्धको नाम भीमस्य सुतो राज्यमकारयत् ।। ४३ ।।<br>
अन्धकस्य सुतो जज्ञे रेवतो नाम पार्थिवः ।<br>
ऋक्षोऽपि रेवताज्जज्ञे रम्ये पर्वतमूर्धनि ।। ४४ ।।<br>
ततो रैवत उत्पन्नः पर्वतः सागरान्तिके ।<br>
नाम्ना रैवतको नाम भूमौ भूमिधरः स्मृतः ।। ४५ ।।<br>
रैवतस्यात्मजो राजा विश्वगर्भो महायशाः ।<br>
बभूव पृथिवीपालः पृथिव्यां प्रथितः प्रभुः ।। ४६ ।।<br>
तस्य तिसृषु भार्यासु दिव्यरूपासु केशव ।<br>
चत्वारो जज्ञिरे पुत्रा लोकपालोपमाः शुभाः ।। ४७ ।।<br>
वसुर्बभ्रुः सुषेणश्च सभाक्षश्चैव वीर्यवान् ।<br>
यदुप्रवीराः प्रख्याता लोकपाला इवापरे ।। ४८ ।।<br>
तैरयं यादवो वंशः पार्थिवैर्बहुलीकृतः ।<br>
यैः साकं कृष्णलोकेऽस्मिन् प्रजावन्तः प्रजेश्वराः।।४९।।<br>
वसोस्तु कुन्तिविषये वसुदेवः सुतो विभुः ।<br>
ततः स जनयामास सुप्रभे द्वे च दारिके ।। 2.38.५० ।।<br>
कुन्तीं च पाण्डोर्महिषीं देवतामिव भूचरीम् ।<br>
भार्यां च दमघोषस्य चेदिराजस्य सुप्रभाम् ।। ५१ ।।<br>
एष ते स्वस्य वंशस्य प्रभवः सम्प्रकीर्तितः ।<br>
श्रुतो मया पुरा कृष्ण कृष्णद्वैपायनान्तिकात् ।। ५२ ।।<br>
त्वं त्विदानीं प्रणष्टेऽस्मिन् वंशे वंशभृतां वर ।<br>
स्वयम्भूरिव सम्प्राप्तो भवायास्मज्जयाय च ।। ५३ ।।<br>
न तु त्वां पौरमात्रेण शक्ता गूहयितुं वयम् ।<br>
देवगुह्येष्वपि भवान् सर्वज्ञः सर्वभावनः ।। ५४ ।।<br>
शक्तश्चापि जरासंधं नृपं योधयितुं विभो ।<br>
त्वद्बुद्धिवशगाः सर्वे वयं योधव्रते स्थिताः ।। ५५ ।।<br>
जरासंधस्तु बलवान् नृपाणां मूर्ध्नि तिष्ठति ।<br>
अप्रमेयबलश्चैव वयं च कृशसाधनाः ।। ५६&nbsp;!।<br>
न चेयमेकाहमपि पुरी रोधं सहिष्यति ।<br>
कृशभक्तेन्धनक्षामा दुर्गैरपरिवेष्टिता ।। ५७ ।।<br>
असंस्कृताम्बुपरिखा द्वारयन्त्रविवर्जिता ।<br>
वप्रप्राकारनिचया कर्तव्या बहुविस्तरा ।। ५८ ।।<br>
संस्कर्तव्यायुधागारा योक्तव्या चेष्टिकाचयैः ।<br>
कंसस्य बलभोग्यत्वान्नातिगुप्ता पुरा जनैः ।। ५९ ।।<br>
सद्यो निपतिते कंसे राज्येऽस्माकं नवोदये ।<br>
पुरी प्रत्यग्ररोधेव न रोधं विसहिष्यति ।। 2.38.६० ।।<br>
बलं सम्मर्दभग्नं च कृष्यमाणं परेण ह ।<br>
असंशयमिदं राष्ट्रं जनैः सह विनङ्क्ष्यति ।। ६१ ।।<br>
यादवानां विरोधेन ये जिता राज्यकामुकैः ।<br>
ते सर्वे द्वैधमिच्छन्ति यत्क्षमं तद्विधीयताम् ।। ६२ ।।<br>
वञ्चनीया भविष्यामो नृपाणां नृपकारणात्।<br>
जरासंधभयार्तानां द्रवतां राज्यसम्भ्रमे ।। ६३ ।।<br>
आर्ता वक्ष्यन्ति नः सर्वे रुध्यमानाः पुरे जनाः ।<br>
यादवानां विरोधेन विनष्टाः स्मेति केशव ।। ६४ ।।<br>
एतन्मम मतं कृष्ण विस्रम्भात्समुदाहृतम्।<br>
त्वं तु विज्ञापितः पूर्वं न पुनः सम्प्रबोधितः ।। ६५ ।।<br>
यदत्र वः क्षमं कृष्ण तच्च वै संविधीयताम् ।<br>
त्वमस्य नेता सैन्यस्य वयं त्वच्छासने स्थिताः ।<br>
त्वन्मूलश्च विरोधोऽयं रक्षास्मानात्मना सह ।। ६६ ।।<br>
इति श्रीमहाभारते खिलभागे हरिवंशे विष्णुपर्वणि विकद्रुवाक्यं नामाष्टात्रिंशोऽध्यायः ।।३८ ।।<br>
<br>
