वैशम्पायन उवाच<br>
तेषां क्रीडावसक्तानां यदूनां पुण्यकर्मणाम् ।<br>
छिद्रमासाद्य दुर्बुद्धिर्देवशत्रुर्दुरासदः ॥ १ ॥<br>
कन्यां भानुमतीं नाम भानोर्दुहितरं नृप ।<br>
जहारात्मवधाकाङ्क्षी निकुम्भो नाम दानवः ॥ २ ॥<br>
अन्तर्हितो मोहयित्वा यदूनां प्रमदाजनम् ।<br>
मायावी मायया राजन् पूर्ववैरमनुस्मरन् ॥ ३ ॥<br>
भ्रातुर्हिं वज्रनाभस्य तस्य कन्या प्रभावती ।<br>
प्रद्युम्नेन हृता वीर वज्रनाभस्तथा हतः ॥ ४ ॥<br>
भानोरेव तथारण्ये वसत्यवसरेण हि ।<br>
अस्वाधीने दुराधर्षे छिद्रज्ञो दानवाधमः ॥ ५ ॥<br>
कन्यापुरे महानादः सहसा समुपस्थितः ।<br>
तस्यां ह्रियन्त्यां कन्यायां रुदन्त्यां समितिंजय ॥ ६ ॥<br>
वसुदेबाहुकौ वीरौ दंशितौ निर्गतावुभौ ।<br>
आर्तनादमुपश्रुत्य भानोः कन्यापुरे तदा ॥ ७ ॥<br>
न दृष्टिगोचरे तौ तु ददृशातेऽपकारिणम्।<br>
तथैव दंशितौ यातौ यत्र कृष्णो महाबलः ॥ ८ ॥<br>
श्रुतार्थः स्वं विमानं तदारुरोह जनार्दनः ।<br>
पार्थेन सहितस्तार्क्ष्यं नागशत्रुमरिंदमः ॥ ९ ॥<br>
रथी त्वमनुगच्छेति संदिश्य मकरध्वजम् ।<br>
त्वरेति गरुडं वीरः संदिदेश च काश्यपम् ॥ 2.90.१० ॥<br>
वज्रं नगरमायान्तं निकुम्भं रणदुर्जयम् ।<br>
पार्थकृष्णौ महात्मानावासेदतुररिंदमौ ॥ ११ ॥<br>
प्रद्युम्नश्च महातेजा मायिनां प्रवरो नृप ।<br>
निकुम्भश्चाथ तान् दृष्ट्वा त्रिधाऽऽत्मानमथाकरोत्॥१२॥<br>
तान् सर्वान् योधयामास निकुम्भः प्रहसन्निव ।<br>
बहुकण्टकगुर्वीभिर्गदाभिरमरोपमः ॥ १३ ॥<br>
सव्येनालम्ब्य हस्तेन कन्यां भानुमतीं नृप ।<br>
दक्षिणेनाथ हस्तेन गदया प्राहरत् पुनः ॥ १४ ॥<br>
कन्यार्थं न च कृष्णौ वा कामो वा नृपसत्तम ।<br>
निर्दयं प्रहरन्ति स्म निकुम्भे च महासुरे ॥ १५ ॥<br>
समर्थास्ते महात्मानः शत्रुं हन्तुं दुरासदाः ।<br>
निशश्वसुर्नरपते दयाभारावपीडिताः ॥ १६ ॥<br>
श्रेष्ठो धनुष्मतां पार्थः सर्वथा कुशलो युधि ।<br>
नागोष्ट्रविधिना दैत्यं शरपङ्क्त्या जघान ह ॥ १७ ॥<br>
ते तु वैतस्तिकैर्बाणैर्विविधान् दानवान् युधि ।<br>
न कन्यां कलया युक्त्या शिक्षया च महीपते ॥ १८ ॥<br>
ततः स कन्यया सार्द्ध तत्रैवान्तरधीयत ।<br>
आसुरीमाश्रितो मायां न च तां वेत्ति कश्चन ॥ १९ ॥<br>
तं कृष्णौ रौक्मिणेयश्च पृष्ठतोऽनुययुस्तदा ।<br>
हारितः शकुनो भूत्वा तस्थावथ महासुरः ॥ 2.90.२० ॥<br>
तं बाणैः पुनरेवाथ वीरो भूयो धनंजयः ।<br>
वैतस्तिकैर्मर्मभिद्भिः कन्यां रक्षन्नताडयत् ॥ २१ ॥<br>
स इमां पृथिवीं कृत्स्नां सप्तद्वीपां महासुरः ।<br>
बभ्रामानुगतश्चैव तैर्वीरैररिमर्दनः ॥ २२ ॥<br>
गोकर्णस्योपरिष्टात्तु पर्वतस्य महासुरः ।<br>
पपात वेलां गङ्गायाः पुलिने सह कन्यया ॥ २३ ॥<br>
न देवा नासुराश्चापि लङ्घयन्ति तपोधनाः ।<br>
गोकर्णं तेजसा गुप्तं महादेवस्य भारत ॥ २४ ॥<br>
एतदन्तरमासाद्य प्रद्युम्नः शीघ्रविक्रमः ।<br>
कन्यां भानुमतीं भैमो जग्राह रणदुर्जयः ॥ २५ ॥<br>
असुरः सोऽर्दितो राजन् कृष्णाभ्यां निशितैः शरैः ।<br>
त्यक्त्वाथोत्तरगोकर्णं निकुम्भो दक्षिणां दिशम् ।<br>
जगाम पृष्ठतो यातौ कृष्णौ तार्क्ष्यगतौ तदा ॥ २६ ॥<br>
विवेश षट्पुरं चैव ज्ञातीनामालयं तदा ।<br>
तत्र वीरौ गुहाद्वारि कृष्णौ रात्रै तदोषतुः ॥ २७ ॥<br>
रौक्मिणेयोऽपि कृष्णेन संदिष्टो द्वारकां पुरीम्।<br>
अनयद् भानुतनया प्रहृष्टेनान्तरात्मना ॥ २८ ॥<br>
नयित्वा चाययौ वीरः षट्पुरं दानवाकुलम् ।<br>
ददर्श च गुहाद्वारि कृष्णौ भीमपराक्रमौ ॥ २९ ॥<br>
ऊषतुर्द्वारमाक्रम्य षटपुरस्य महाबलौ ।<br>
कृष्णौ प्रद्युम्नसहितौ निकुम्भवधकाङ्क्षक्षिणौ ॥ 2.90.३० ॥<br>
ततोऽनन्तरमेतस्माद् बिलादतिबलस्तदा ।<br>
निर्जगाम बली योद्धुं निकुम्भो भीमविक्रमः ॥ ३१ ॥<br>
तस्य निर्गच्छतस्तस्माद् बिलात्पार्थो विशाम्पते ।<br>
रुरोध सर्वतो मार्गं शरैर्गाण्डीवनिःसृतैः ॥ ३२ ॥<br>
सोऽभिसृत्य गदां घोरामुद्यम्य बहुकण्टकाम् ।<br>
शिरस्यताडयत् पार्थं निकुम्भो बलिनां वरः ॥ ३३ ॥<br>
अदृष्टेनाहतो वीरः शिरस्यथ मुमोह सः ।<br>
गदयाभिहते पार्थे रक्तं वमति मुह्यति ॥ ३४ ॥<br>
हसित्वा सोऽसुरो दृप्तो रौक्मिणेयमताडयत् ।<br>
तं प्राङ्मुखमुखं वीरं मायावी मायिनां वरम् ।<br>
अदृष्टेनाहतो वीरः शिरस्यथ मुमोह सः ॥ ३५ ॥<br>
तयागतौ तु दृष्ट्वा तौ मुह्यमानौ सुताडितौ ।<br>
अभिदुद्राव गोविन्दो निकुम्भं क्रोधमूर्छितः ॥ ३६ ॥<br>
कौमोदकीं समुद्यम्य गदपूर्वोद्भवो गदाम् ।<br>
तावन्योन्यं दुराधर्षौ गर्जन्तावभिपेततुः ॥ ३७ ॥<br>
ऐरावतगतः शक्रः सर्वैर्देवगणैः सह ।<br>
ददर्श तन्महायुद्धं घोरं देवासुरं तदा ॥ ३८ ॥<br>
दृष्ट्वा देवान् हृषीकेशश्चित्रैर्युद्धैररिंदमः ।<br>
इयेष दानवं हन्तुं देवानां हितकाम्यया ॥ ३९ ॥<br>
स मण्डलानि चित्राणि दर्शयामास केशवः ।<br>
कौमोदकीं महाबाहुर्लालयन् युद्धकोविदः ॥ 2.90.४० ॥<br>
तथैवासुरमुख्योऽपि गदां तां बहुकण्टकाम् ।<br>
शिक्षया भ्रामयाणोऽथ मण्डलानि चचार ह ॥ ४१ ॥<br>
वृषभाविव गर्जन्तौ बृहन्ताविव कुञ्जरौ ।<br>
इषितान्तरमासाद्य क्रुद्धौ शालावृकाविव ॥ ४२ ।<br>
आजघान निकुम्भस्तु गदया गदपूर्वजम् ।<br>
स्पष्टाष्टघंटया वीर नादं मुक्त्वातिदारुणम् ॥ ४३ ॥<br>
तत्कालमेव कृष्णोऽपि भ्रामयित्वा महागदाम् ।<br>
निकुम्भमूर्द्धनि तदा पातयामास भारत ॥ ४४ ॥<br>
अवष्टभ्य मुहूर्तं तु हरिः कौमोदकीं गदाम् ।<br>
तस्थौ जगद्गुरुर्धीमान् मुमोह पतितः क्षितौ ॥ ४५ ॥<br>
हाहाभूतं जगत् सर्वं तत्कालमभवत् तदा ।<br>
तथागते वासुदेवे नरदेव महात्मनि ॥ ४६ ॥<br>
आकाशगङ्गातोयेन शीतेन च सुगन्धिना ।<br>
सिषेचामृतमिश्रेण कृष्णं देवेश्वरः स्वयम् ॥ ४७ ॥<br>
नूनमात्मेच्छया कृष्णस्तथा चक्रे सुरोत्तमः ।<br>
को हि शक्तो महात्मानं युद्धे मोहयितुं हरिम् ॥ ४८ ॥<br>
कृष्णः प्रत्यागतप्राणश्चक्रमुद्यम्य भारत ।<br>
प्रतीच्छेति दुरात्मानमुवाच रिपुनाशनः ॥ ४९ ॥<br>
निकुम्भोऽप्यतिमायावी उत्पपात दुरासदः ।<br>
शरीरं तत् परित्यज्य न तु तं वेत्ति केशवः ॥ 2.90.५० ॥<br>
मुमूर्षति मृतो वायमिति मत्वा जनार्दनः ।<br>
ररक्ष स्मरमाणोऽथ वीरो वीरव्रतं विभो ॥ ५१ ॥<br>
अथ प्रद्युम्नकौन्तेयावागतौ लब्धचेतनौ ।<br>
स्थितौ नारायणाभ्याशे निकुम्भवधनिश्चितौ ॥ ५२ ॥<br>
प्रद्युम्नोऽप्यथ मायावी विदितः कृष्णमब्रवीत् ।<br>
निकुम्भस्तात नास्त्यत्र गतः क्वापि सुदुर्मतिः ॥ ५३ ॥<br>
प्रद्युम्नेनैवमुक्ते तु तन्ननाश कलेवरम् ।<br>
प्रजहासाथ भगवानर्जुनेन सह प्रभुः ॥ ५४ ॥<br>
तदायुतसहस्राणि निकुम्भानां जनाधिप ।<br>
ददृशुस्ते ततो वीराः क्षितौ दिवि च सर्वतः ॥ ५५ ॥<br>
सहस्राण्येव कृष्णं तु तथा पार्थमरिंदम ।<br>
रौक्मिणेयं तथा वीरं तदद्भुतमिवाभवत् ॥ ५६ ॥<br>
पाण्डवस्य धनुः केचित्केचिदस्य महाशरान् ।<br>
अन्येऽस्य जगृहुर्हस्तावन्ये पादौ महासुराः ॥ ५७ ॥<br>
एवं ग्रहाय तं वीरमगमंस्ते विहायसि ।<br>
पार्थानामपि कोट्यस्तु गृहीतानां तदाभवन् ॥ ५८ ॥<br>
नान्तं ददर्श कृष्णश्च कार्ष्णिश्च रिपुनाशनौ ।<br>
विच्छिद्य तौ शरैर्वीरौ निकुम्भं पार्थवर्जितौ ॥ ५९ ॥<br>
एकैकस्तु द्विधा च्छिन्नो द्वेधा भवति भारत ।<br>
दिव्यज्ञानस्तदा कृष्णो भगवाननुदृष्टवान् ॥ 2.90.६० ॥<br>
निकुम्भं तत्त्वतश्चापि ददर्श मधुसूदनः ।<br>
स्रष्टारं सर्वमायानां हर्तारं फाल्गुनस्य च ॥ ६१ ।<br>
स चक्रेण शिरस्तस्य चकर्तासुरसूदनः ।<br>
पश्यतां सर्वभूतानां भूतभव्यभवो हरिः ॥ ६२ ॥<br>
स  मुक्त्वा फाल्गुनं राजञ्छिन्ने शिरसि भारत ।<br>
पपातासुरमुख्योऽथ च्छिन्नमूल इव द्रुमः ॥ ६३ ॥<br>
अथाकाशगतं पार्थं पतमानं विहायसः ।<br>
कृष्णवाक्येन जग्राह कार्ष्णिर्वियति मानद ॥ ६४ ॥<br>
निकुम्भे पतिते भूमौ समाश्वास्य धनंजयम् ।<br>
जगाम द्वारकां देवः पार्थकामसमन्वितः ॥ ६५ ॥<br>
समियाय दशार्होऽथ द्वारकां मुदितो विभुः ।<br>
नारदं च महात्मानं ववन्दे यदुनन्दनः ॥ ६६ ॥<br>
नारदोऽथ महातेजा भानुं यादवमब्रवीत् ।<br>
भानो मा कार्षीर्मन्युं त्वं श्रूयतां भैमनन्दन ॥ ६७ ॥<br>
क्रीडन्त्या रैवतोद्याने दुर्वासाः कोपितोऽनया ।<br>
स शशाप ततो रोषान्मुनिर्दुहितरं तव ॥ ६८ ॥<br>
अतिदुर्ललितैः कन्या शत्रुहस्तं गमिष्यति ।<br>
सुतार्थे ते मया सार्द्धं मुनिभिः स प्रसादितः ॥ ६९ ॥<br>
बालां व्रतवतीं कन्यामनागसमिमां मुने ।<br>
शप्तवानसि धर्मज्ञ कथं धर्मभृतां वर ।<br>
अनुग्रहं विधत्स्वात्र वयं विज्ञापयामहे ॥ 2.90.७० ॥<br>
अस्माभिरेवमुक्तस्तु दुर्वासा भैमनन्दन ।<br>
उवाचाधोमुखो भूत्वा मुहूर्तं कृपयान्वितः ॥ ७१ ॥<br>
यदवोचमहं वाक्यं तत् तथा न तदन्यथा ।<br>
रिपुहस्तमवश्यं हि गमिष्यति न संशयः ॥ ७२ ॥<br>
अदूषिता नु धर्मेण भर्तारमुपलप्स्यति ।<br>
बहुपुत्रा बहुधना सुभगा च भविष्यति ॥ ७३ ॥<br>
सुगन्धगन्धा च सदा कुमारी च पुनः पुनः ।<br>
न च शोकमिमं घोरं तन्वङ्गी धारयिष्यति ॥ ७४ ॥<br>
एवं भानुमती वीर सहदेवाय दीयताम् ।<br>
श्रद्दधानः स शूरश्च धर्मशीलश्च पाण्डवः ॥ ७५ ॥<br>
ततो भानुमतीं भानुर्ददौ माद्रीसुताय वै ।<br>
सहदेवाय धर्मात्मा नारदस्य वचः स्मरन् ॥ ७६ ॥<br>
आनीतः सहदेवश्च प्रेषितश्चक्रपाणिना ।<br>
विवाहे च तदा वृत्ते सभार्यः स पुरीं गतः ॥ ७७ ॥<br>
इमं कृष्णस्य विजयं यः पठेच्छृणुयादथ ।<br>
विजयं सर्वकृत्येषु श्रद्दधानो लभेन्नरः ॥ ७८ ॥<br>
इति श्रीमहाभारते खिलभागे हरिवंशे विष्णुपर्वणि भानुमतीहरणे निकुम्भवधो नाम नवतितमोऽध्यायः ॥ ९० ॥<br>
<br>
