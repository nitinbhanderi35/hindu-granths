जनमेजय उवाच<br>
भूय एव महाबाहोर्यदुसिंहस्य धीमतः ।<br>
कर्माण्यपरिमेयाणि श्रुतानि द्विजसत्तम ॥ १ ॥<br>
त्वत्तः श्रुतवतां श्रेष्ठ वासुदेवस्य धीमतः ।<br>
यत् त्वया कथितं पूर्वं बाणं प्रति महासुरम् ॥ २ ॥<br>
कथं च देवदेवस्य पुत्रत्वमसुरो गतः ॥ ३ <br>
योऽभिगुप्तः स्वयं ब्रह्मञ्छङ्करेण महात्मना ।<br>
सहवासं गतेनैव सगणेन गुहेन तु ॥ ४ ॥<br>
बलेर्बलवतः पुत्रो ज्येष्ठो भ्रातृशतस्य यः ।<br>
वृतो बाहुसहस्रेण दिव्यास्त्रशतधारिणा ॥ ५ ॥<br>
असंख्यैश्च महाकायैर्महाबलशतैर्वृतः ।<br>
वासुदेवेन स कथं बाणः संख्ये पराजितः ॥ ६ ॥<br>
संरब्धश्चैव युद्धार्थी जीवन्मुक्तः कथं च सः ।<br>
वैशम्पायन उवाच<br>
शृणुष्वावहितो राजन् कृष्णस्यामिततेजसः ॥ ७ ॥<br>
मनुष्यलोके बाणेन यथाभूद् विग्रहो महान् ।<br>
वासुदेवेन यत्रासौ रुद्रस्कन्दसहायवान् ॥ ८ ॥<br>
बलिपुत्रो रणश्लाघी जित्वा जीवन्विसर्जितः ।<br>
यथा चास्य वरो दत्तः शंकरेण महात्मना ॥ ९ ॥<br>
नित्यं सांनिध्यतां चैव गाणपत्यं तथाक्षयम् ।<br>
यथा बाणस्य तद् युद्धं जीवन्मुक्तो यथा च सः ॥ 2.116.१०॥<br>
यथा च देवदेवस्य पुत्रत्वं सोऽसुरो गतः ।<br>
यदर्थं च महद् युद्धं तत् सर्वमखिलं शृणु ॥ ११ ॥<br>
दृष्ट्वा वपुः कुमारस्य क्रीडतश्च महात्मनः ।<br>
बलिपुत्रो महावीर्यो विस्मयं परमं गतः ॥ १२ ॥<br>
तस्य बुद्धिः समुत्पन्ना तपश्चर्तुं सुदुष्करम् ।<br>
रुद्रस्याराधनार्थाय देवस्य स्यां यथा सुतः ॥ १३ ॥<br>
ततोऽग्लपयदात्मानं तपसा श्लाघते च सः ।<br>
देवश्च परमं तोषं जगाम च सहोमया ॥ १४ ॥<br>
नीलकण्ठः परां प्रीतिं गत्वा चासुरमब्रवीत् ।<br>
वरं वरय भद्रं ते यत् ते मनसि वर्तते ॥ १५ ॥<br>
अथ बाणोऽब्रवीद् वाक्यं देवदेवं महेश्वरम् ।<br>
देव्याः पुत्रत्वमिच्छामि त्वया दत्तं त्रिलोचन ॥ १६ ॥<br>
शंकरस्तु तथेत्युक्त्वा रुद्राणीमिदमब्रवीत्।<br>
कनीयान् कार्तिकेयस्य पुत्रोऽयं प्रतिगृह्यताम् ॥ १७ ॥<br>
यत्रोत्थितो महासेनः सोऽग्निजो रुधिरे पुरे ।<br>
तत्रोद्देशे पुरं चास्य भविष्यति न संशयः ॥ १८ ॥<br>
नाम्ना तच्छोणितपुरं भविष्यति पुरोत्तमम् ।<br>
मयाभिगुप्तं श्रीमन्तं न कश्चित् प्रसहिष्यति ॥ १९ ॥<br>
ततः स निवसन् बाणः पुरे शोणितसाह्वये ।<br>
राज्यं प्रशासते नित्यं क्षोभयन् सर्वदेवताः ॥ 2.116.२० ॥<br>
अथ वीर्यमदोत्सिक्तो बाणो बाहुसहस्रवान् ।<br>
अचिन्तयन् देवगणान् युद्धमाकाङ्क्षते सदा ॥ २१ ॥<br>
ध्वजं चास्य ददौ प्रीतः कुमारो ह्यग्नितेजसम् ।<br>
वाहनं चैव बाणस्य मयूरं दीप्ततेजसम् ॥ २२ ॥<br>
न देवा न च गन्धर्वा न यक्षा नापि पन्नगाः ।<br>
तस्य युद्धे व्यतिष्ठन्त देवदेवस्य तेजसा ॥ २३ ॥<br>
त्र्यम्बकेणाभिगुप्तश्च दर्पोत्सिक्तो महासुरः ।<br>
भूयो मृगयते युद्धं शूलिनं सोऽभ्यगच्छत ॥ २४ ॥<br>
स रुद्रमभिगम्याथ प्रणिपत्याभिवाद्य च ।<br>
बलिसूनुरिदं वाक्यं पप्रच्छ वृषभध्वजम् ॥ २५ ॥<br>
असकृन्निर्जिता देवाः ससाध्याः समरुद्गणाः ।<br>
मया मदबलोत्सेकात् ससैन्येन तवाश्रयात् ॥२६॥<br>
इमं देशं समागम्य वसन्ति स्म पुरे सुखम् ।<br>
ते पराजयसंत्रस्ता निराशा मत्पराजये ॥ २७ ॥<br>
नाकपृष्ठमुपागम्य निवसन्ति यथासुखम् ।<br>
सोऽहं निराशो युद्धस्य जीवितं नाद्य कामये ॥ २८ ॥<br>
अयुध्यतो वृथा ह्येषां बाहूनां धारणं मम ।<br>
तद् ब्रूहि मम युद्धस्य कच्चिदागमनं भवेत् ।<br>
न मे युद्धं विना देव रतिरस्ति प्रसीद मे ॥ २९ ॥<br>
ततः प्रहस्य भगवानब्रवीद् वृषभध्वजः ।<br>
भविता बाण युद्धं वै यथा तच्छृणु दानव ॥ 2.116.३० ॥<br>
ध्वजस्यास्य यदा भङ्गस्तव तात भविष्यति ।<br>
स्वस्थाने स्थापितस्याथ तदा युद्धं भविष्यति ॥ ३१ ॥<br>
इत्येवमुक्तः प्रहसन् बाणस्तु बहुशो मुदा ।<br>
प्रसन्नवदनो भूत्वा पादयोः पतितोऽब्रवीत् ॥ ३२ ॥<br>
दिष्ट्या बाहुसहस्रस्य न वृथा धारणं मम ।<br>
दिष्ट्या सहस्राक्षमहं विजेता पुनराहवे ॥ ३३ ॥<br>
आनन्देनाश्रुपूर्णाभ्यां नेत्राभ्यामरिमर्दनः ।<br>
पञ्चाञ्जलिशतैर्देवं पूजयन् पतितो भुवि ॥ ३४ ॥<br>
ईश्वर उवाच<br>
उत्तिष्ठोत्तिष्ठ बाहूनामात्मनः स्वकुलस्य तु ।<br>
सदृशं प्राप्स्यसे वीर युद्धमप्रतिमं महत् ॥ ३५ ॥<br>
वैशम्पायन उवाच<br>
एवमुक्तस्ततो बाणस्त्र्यम्बकेण महात्मना ।<br>
हर्षेणात्युच्छ्रितः शीघ्रं ननाम वृषभध्वजम् ॥ ३६ ॥<br>
<br>
92<br>
शितिकण्ठविसृष्टस्तु बाणः परपुरंजयः ।<br>
ययौ स्वभवनं तत्र यत्र ध्वजगृहं महत् ॥ ३७ ॥<br>
तत्रोपविष्टः प्रहसन् कुम्भाण्डमिदमब्रवीत् ।<br>
प्रियमावेदयिष्यामि भवतो यन्मनोगतम् ॥ ३८ ॥<br>
इत्येवमुक्तः प्रहसन् बाणमप्रतिमं रणे ।<br>
प्रोवाच राजन्किं त्वेतद्वक्तुकामोऽसि मत्प्रियम्॥३९॥<br>
विस्मयोत्फुल्लनयनः प्रहर्षादिव भाषसे ।<br>
त्वत्तः श्रोतुमिहेच्छामि वरं किं लब्धवानसि ॥ 2.116.४० ।<br>
देवदेवप्रसादेन स्कन्दस्य च महात्मनः ।<br>
ईप्सितं किं त्वया प्राप्तं तन्मे ब्रूहि महासुर ॥ ४१ ॥<br>
शितिकण्ठप्रसादेन स्कन्दगोपायनेन च ।<br>
कच्चित्त्रैलोक्यराज्यं ते व्यादिष्टं शूलपाणिना ॥ ४२ ॥<br>
कच्चिद् विष्णुपरित्रासं विमोक्ष्यन्ति दितेः सुताः॥ ४३ ॥<br>
पातालवासमुत्सृज्य कच्चित्तव बलाश्रयात् ।<br>
विबुधावासनिरता भविष्यन्ति महासुराः ॥ ४४ ॥<br>
बलिर्विष्णुपराक्रान्तो बद्धस्तव पिता नृप ।<br>
सलिलौघाद् विनिष्क्रम्य कच्चिद्राज्यमवाप्स्यति॥४५॥<br>
दिव्यमाल्याम्बरधरं दिव्यस्रग्गन्धलेपनम् ।<br>
कच्चिद् वैरोचनिं तात द्रक्ष्यामः पितरं तव ॥ ४६ ॥<br>
कच्चित्त्रिभिः क्रमैः पूर्वं हृताँल्लोकानिमान्प्रभो ।<br>
पुनः प्रत्यानयिष्यामो जित्वा सर्वान्दिवौकसः ॥ ४७ ॥<br>
स्निग्धगम्भीरनिर्घोषं शङ्खस्वनपुरोजवम् ।<br>
कच्चिन्नारायणं देवं जेष्यामः समितिंजयम् ॥ ४८ ॥<br>
कच्चिद् वृषध्वजस्तात प्रसादसुमुखस्तव ।<br>
यथा ते हृदयोत्कम्पः साश्रुबिन्दुः प्रवर्तते ॥ ४९ ॥<br>
कश्चिदीश्वरतोषेण कार्तिंकेयमतेन च ।<br>
प्राप्तवानसि सर्वेषामस्माकं राज्यसम्पदम् ॥2.116.५० ॥<br>
इति कुम्भाण्डवचनैश्चोदितः सोऽसुरोत्तमः ।<br>
बाणो वाणीमसंसक्तां प्रोवाच वदतां वरः ॥ ५१<br>
बाण उवाच<br>
चिरात्प्रभृति कुम्भाण्ड न युद्धं प्राप्यते मया ।<br>
ततो मया मुदा पृष्टः शितिकण्ठः प्रतापवान् ॥ ५२ ॥<br>
युद्धाभिलाषः सुमहान् देव संजायते मम ।<br>
अभिप्राप्स्याम्यहं युद्धं मनसस्तुष्टिवर्धनम् ॥ ५३ ॥<br>
ततोऽहं देवदेवेन हरेणामित्रघातिना ।<br>
प्रहस्य सुचिरं कालमुक्तोऽस्मि वचनं प्रियम् ।<br>
प्राप्स्यसे सुमहद् युद्धं त्वं बाणाप्रतिमं महत् ॥ ५४ ॥<br>
मयूरध्वजभङ्गस्ते भविष्यति यदासुर ।<br>
तदा त्वं प्राप्स्यसे युद्धं सुमहद् दितिनन्दन ॥ ५५ ॥<br>
ततोऽहं परमप्रीतो भगवन्तं वृषध्वजम् ।<br>
प्रणम्य शिरसा देवं तवान्तिकमुपागतः ॥ ५६ ॥<br>
इत्येवमुक्तः कुम्भाण्डः प्रोवाच नृपतिं तदा ।<br>
अहो न शोभनं राजन यदेवं भाषसे वचः ॥ ५७ ॥<br>
एवं कथयतोस्तत्र तयोरन्योन्यमुच्छ्रितः ।<br>
ध्वजः पपात वेगेन शक्राशनिसमाहतः ॥ ५८ ॥<br>
तं तथा पतितं दृष्ट्वा सोऽसुरो ध्वजमुत्तमम् ।<br>
प्रहर्षमतुलं लेभे मेने चाहवमागतम् ॥ ५९ ॥<br>
ततश्चकम्पे वसुधा शक्राशनिसमाहता ।<br>
ननादान्तर्हितो भूमौ वृषदंशो जगर्ज च ॥ 2.116.६० ॥<br>
देवानामपि यो देवः सोऽप्यवर्षत वासवः ।<br>
शोणितं शोणितपुरे सर्वतः परमं ततः ॥ ६१ ॥<br>
सूर्य भित्त्वा महोल्का च पपात धरणीतले ।<br>
स्वपक्षे चोदितः सूर्यो भरणीं समपीडयत् ॥ ६२<br>
चैत्यवृक्षेषु सहसा धाराः शतसहस्रशः ।<br>
शोणितस्य स्रवन् घोरा निपेतुस्तारका भृशम् ॥ ६३<br>
राहुरग्रसदादित्यमपर्वणि विशाम्पते ।<br>
लोकक्षयकरे काले निर्घातश्चापतन्महान् ॥ ६४ ॥<br>
दक्षिणां दिशमास्थाय धूमकेतुः स्थितोऽभवत्।<br>
अनिशं चाप्यविच्छिन्ना ववुर्वाताः सुदारुणाः ॥ ६५ ॥<br>
श्वेतलोहितपर्यन्तः कृष्णग्रीवस्तडिद्द्युतिः ।<br>
त्रिवर्णपरिघो भानुः संध्यारागमथावृणोत् ॥ ६६ ॥<br>
वक्रमङ्गारकश्चक्रे कृत्तिकासु भयंकरः ।<br>
बाणस्य जन्मनक्षत्रं भर्त्सयन्निव सर्वशः ॥ ६७॥<br>
अनेकशाखश्चैत्यश्च निपपात महीतले ।<br>
अर्चितः सर्वकन्याभिर्दानवानां महात्मनाम् ॥ ६८ ॥<br>
एवं विविधरूपाणि निमित्तानि निशामयन् ।<br>
बाणो बलमदोन्मत्तो निश्चयं नाधिगच्छति ॥ ६९ ॥<br>
विचेतास्त्वभवत् प्राज्ञः कुम्भाण्डस्तत्त्वदर्शिवान्।<br>
बाणस्य सचिवस्तत्र कीर्तयन् बहुकिल्बिषम् ॥ 2.116.७० ॥<br>
उत्पाता ह्यत्र दृश्यन्ते कथयन्तो न शोभनम् ।<br>
तव राज्यविनाशाय भविष्यन्ति न संशयः ॥ ७१ ॥<br>
वयं चान्ये च सचिवा भृत्यास्ते च तवानुगाः ।<br>
क्षयं यास्यन्ति नचिरात् सर्वे पार्थिव दुर्नयात् ॥ ७२ ॥<br>
यथा शक्रध्वजतरोः स्वदर्पात् पतनं भवेत् ।<br>
बलमाकाङ्क्षतो मोहात् तथा बाणस्य नर्दतः ॥ ७३ ॥<br>
देवदेवप्रसादात् तु त्रैलोक्यविजयं गतः ।<br>
उत्सेकाद् दृश्यते नाशो युद्धाकाङ्क्षी ननर्द ह ॥ ७४ ॥<br>
बाणः प्रीतमनास्त्वेवं पपौ पानमनुत्तमम् ।<br>
दैत्यदानवनारीभिः सार्धमुत्तमविक्रमः । ७५ ॥<br>
कुम्भाण्डश्चिन्तयाविष्टो राजवेश्माभ्ययात्तदा ।<br>
अचिन्तयच्च तत्त्वार्थं तैस्तैरुत्पातदर्शनैः ॥ ७६ ॥<br>
राजा प्रमादी दुर्बुद्धिर्जितकाशी महासुरः ।<br>
युद्धमेवाभिलषते न दोषान्मन्यते मदात् ॥ ७७ ॥<br>
महोत्पातभयं चैव न तन्मिथ्या भविष्यति ।<br>
अपीदानीं भवेन्मिथ्या सर्वमुत्पातदर्शनम् ॥ ७८ ॥<br>
इह त्वास्ते त्रिनयनः कार्तिकेयश्च वीर्यवान् ।<br>
तेनोत्पन्नोऽपि दोषो नः कच्चिद्गच्छेत्पराभवम्॥७९॥<br>
उत्पन्नदोषप्रभवः क्षयोऽयं भविता महान् ।<br>
दोषाणां न भवेन्नाश इति मे धीयते मतिः ॥ 2.116.८०॥<br>
नियतो दोष एवायं भविष्यति न संशयः ।<br>
दौरात्म्यान्नृपतेरस्य दोषभूता हि दानवाः ॥ ८१ ॥<br>
देवदानवसंघानां यः कर्ता भुवनप्रभुः ।<br>
भगवान् कातिकेयश्च कृतवाँल्लोहिते पुरे ॥ ८२ ॥<br>
प्राणैः प्रियतरो नित्यं भविष्यति गुहः सदा ।<br>
तद्विशिष्टश्च बाणोऽपि शिवस्य सततं प्रियः ॥ ८३ ॥<br>
दर्पोत्सेकात्तु नाशाय वरं याचितवान्भवम्।<br>
युद्धहेतोः स लुब्धस्तु सर्वथा न भविष्यति ॥ ८४ ॥<br>
यदि विष्णुपुरोगानामिन्द्रादीनां दिवौकसाम् ।<br>
भवित्री घनवत्प्राप्तिर्भवहस्तात्कृता भवेत् ॥ ८५॥<br>
एतयोश्च हि को युद्धं कुमारभवयोरिह ।<br>
शक्तो दातुं समागम्य बाणसाहाय्यकाङ्क्षिणोः ॥ ८६ ॥<br>
न च देववचो मिथ्या भविष्यति कदाचन ।<br>
भविष्यति महद् युद्धं सर्वदैत्यविनाशनम् ॥<br>
स एवंचिन्तयाविष्टः कुम्भाण्डस्तत्त्वदर्शिवान्।<br>
स्वस्तिप्रणिहितां बुद्धिं चकार स महासुरः ॥८८ ॥<br>
ये हि देवैर्विरुध्यन्ते पुण्यकर्मभिराहवे ।<br>
यथा बलिर्नियमितस्तथा ते यान्ति संक्षयम् ॥ ८९॥<br>
इति श्रीमहाभारते खिलभागे हरिवंशे विष्णुपर्वणि बाणयुद्धे षोडशाधिकशततमोऽध्यायः ॥ ११६ ॥<br>
<br>
