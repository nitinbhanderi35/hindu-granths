वैशम्पायन उवाच<br>
कृष्णेन ह्रियमाणां तां रुक्मी श्रुत्वा तु रुक्मिणीम् ।<br>
प्रतिज्ञामकरोत क्रुद्धः समक्षं भीष्मकस्य ह ॥१ ॥<br>
रुक्म्युवाच<br>
अहत्वा युधि गोविन्दमनानीय च रुक्मिणीम् ।<br>
कुण्डिनं न प्रवेक्ष्यामि सत्यमेतद् ब्रवीम्यहम् ॥ २ ॥<br>
आस्थाय स रथं वीरः समुदग्रायुधध्वजम् ।<br>
जवेन प्रययौ क्रुद्धो बलेन महता वृतः ॥ ३ ॥<br>
तमन्वयुर्नृपाश्चैव दक्षिणापथवर्तिनः ।<br>
क्राथोंऽशुमाञ्छ्रुतर्वा च वेणुदारिश्च वीर्यवान् ॥ ४ ॥<br>
भीष्मकस्य सुताश्चान्ये रथेन रथिनां वराः ।<br>
क्रथकैशिकमुख्याश्च सर्व एव महारथाः ॥ ५ ॥<br>
ते गत्वा दूरमध्वानं सरितं नर्मदामनु ।<br>
गोविन्दं ददृशुः क्रुद्धाः सहैव प्रियया स्थितम् ॥ ६ ॥<br>
अवस्थाप्य च तत्सैन्यं रुक्मी मदबलान्वितः ।<br>
चिकीर्षुर्द्वैरथं युद्धमभ्ययान्मधुसूदनम् ॥ ७ ॥<br>
स विव्याध चतुःषष्ट्या गोविन्दं निशितैः शरैः ।<br>
तं प्रत्यविध्यत् सप्तत्या बाणैर्युधि जनार्दनः ॥ ८ ॥<br>
यतमानस्य चिच्छेद ध्वजं चास्य महाबलः ।<br>
जहार च शिरः कायात्सारथेस्तस्य वीर्यवान् ॥ ९ ॥<br>
तं कृच्छ्रगतमाज्ञाय परिवव्रुर्जनार्दनम् ।<br>
दाक्षिणात्या जिघांसन्तो राजानः सर्व एव हि ॥ 2.60.१० ॥<br>
तमंशुमान् महाबाहुर्विव्याध दशभिः शरैः ।<br>
श्रुतर्वा पञ्चभिः क्रुद्धो वेणुदारिश्च सप्तभिः ॥ ११ ॥<br>
ततोऽशुमन्तं गोविन्दो बिभेदोरसि वीर्यवान् ।<br>
निषसाद रथोपस्थे व्यथितः स नराधिपः ॥ १२ ॥<br>
श्रुतर्वणो जघानाश्वांश्चतुर्भिश्चतुरः शरैः ।<br>
वेणुदारेर्ध्वजं छित्त्वा भुजं विव्याध दक्षिणम् ॥ १३ ॥<br>
तथैव च श्रुतर्वाणं शरैर्विव्याध पञ्चभिः ।<br>
शिश्रिये स ध्वजं शान्तो न्यषीदच्च व्यथान्वितः ॥ १४ ॥<br>
मुञ्चन्तः शरवर्षाणि वासुदेवं ततोऽभ्ययुः ।<br>
क्रथकैशिकमुख्याश्च सर्व एव महारथाः ॥ १५ ॥<br>
बाणैर्बाणांश्च चिच्छेद तेषां युधि जनार्दनः ।<br>
जघान चैषां संरब्धः पतमानांश्च ताञ्छरान् ॥ १६ ॥<br>
पुनरन्यांश्चतुःषष्ट्या जघान निशितैः शरैः ।<br>
क्रुद्धानापततो वीरानद्रिवत् स महाबलः ॥ १७ ॥<br>
विद्रुतं स्वबलं दृष्ट्वा रुक्मी क्रोधवशंगतः ।<br>
पञ्चभिर्निशितैर्बाणैर्विव्याधोरसि केशवम् ॥ १८ ॥<br>
सारथिं चास्य विव्याध सायकैर्निशितैस्त्रिभिः ।<br>
आजघान शरेणास्य ध्वजं च नतपर्वणा ॥ १९ ॥<br>
केशवस्त्वरितं दृष्ट्वा क्रुद्धो विव्याध मार्गणैः ।<br>
धनुश्चिच्छेद चाप्यस्य यतमानस्य रुक्मिणः ॥ 2.60.२० ॥<br>
अथान्यद् धनुरादाय रुक्मी कृष्णजिघांसया ।<br>
प्रादुश्चकार चान्यानि दिव्यान्यस्त्राणि वीर्यवान्॥ २१ ॥<br>
अस्त्रैरस्त्राणि संवार्य तस्य कृष्णो महाबलः ।<br>
पुनश्चिच्छेद तच्चापं रथेषां च त्रिभिः शरैः ॥ २२॥<br>
स च्छिन्नधन्वा विरथः खड्गमादाय चर्म च ।<br>
उत्पपात रथाद् वीरो गरुत्मानिव वीर्यवान् ॥ २३ ॥<br>
तस्याभिपततः खड्गं चिच्छेद युधि केशवः ।<br>
नाराचैश्च त्रिभिः क्रुद्धो बिभेदैनमथोरसि ॥ २४ ॥<br>
स पपात महाबाहुर्वसुधामनुनादयन् ।<br>
विसंज्ञो मूर्च्छितो राजा वज्रेणेव महासुरः ॥ २५ ॥<br>
तांश्च राज्ञः शरैः सर्वान् पुनर्विव्याध माधवः ।<br>
रुक्मिणं पतितं दृष्ट्वा व्यद्रवन्त नराधिपाः ॥ २६ ॥<br>
विचेष्टमानं तं भूमौ भ्रातरं वीक्ष्य रुक्मिणी ।<br>
पादयोर्न्यपतद् विष्णोर्भ्रातुर्जीवितकाङ्क्षिणी ॥ २७ ॥<br>
तामुत्थाप्य परिष्वज्य सान्त्वयामास केशवः ।<br>
अभयं रुक्मिणे दत्त्वा प्रययौ स्वपुरीं ततः ॥ २८ ॥<br>
वृष्णयोऽपि जरासंधं भङ्क्त्वा तांश्चैव पार्थिवान् ।<br>
प्रययुर्द्वारकां हृष्टाः पुरस्कृत्य हलायुधम् ॥ २९ ॥<br>
प्रयाते पुण्डरीकाक्षे श्रुतर्वाभ्येत्य संगरे ।<br>
रुक्मिणं रथमारोप्य प्रययौ स्वां पुरीं प्रति ॥ 2.60.३० ॥<br>
अनानीय स्वसारं तु रुक्मी मानमदान्वितः ।<br>
हीनप्रतिज्ञो नैच्छत् स प्रवेष्टुं कुण्डिनं पुरम् ॥ ३१ ॥<br>
विदर्भेषु निवासार्थं निर्ममेऽन्यत् पुरं महत् ।<br>
तद् भोजकटमित्येव बभूव भुवि विश्रुतम् ॥ ३२ ॥<br>
तत्रौजसा महातेजा दक्षिणां दिशमन्वगात् ।<br>
भीष्मकः कुण्डिने चैव राजोवास महाभुजः ॥ ३३ ॥<br>
द्वारकां चापि सम्प्राप्ते रामे वृष्णिबलान्विते ।<br>
रुक्मिण्याः केशवः पाणिं जग्राह विधिवत्प्रभुः॥ ३४ ॥<br>
ततः सह तया रेमे प्रियया प्रीयमाणया ।<br>
सीतयेव पुरा रामः पौलोम्येव पुरंदरः ॥ ३५ ॥<br>
सा हि तस्याभवज्ज्येष्ठा पत्नी कृष्णस्य भामिनी ।<br>
पतिव्रता गुणोपेता रूपशीलगुणान्विता ॥ ३६ ॥<br>
तस्यामुत्पादयामास पुत्रान् दश महारथान् ।<br>
चारुदेष्णं सुदेष्णं च प्रद्युम्नं च महाबलम् ॥ ३७ ॥<br>
सुषेणं चारुगुप्तं च चारुबाहुं च वीर्यवान् ।<br>
चारुविन्दं सुचारुं च भद्रचारुं तथैव च ॥ ३८ ॥<br>
चारुं च बलिनां श्रेष्ठं सुतां चारुमतीं तथा ।<br>
धर्मार्थकुशलास्ते तु कृतास्त्रा युद्धदुर्मदाः ॥ ३९ ॥<br>
महिषीरष्ट कल्याणीस्ततोऽन्या मधुसूदनः ।<br>
उपयेमे महाबाहुर्गुणोपेताः कुलोद्भवाः ॥ 2.60.४० ॥<br>
कालिन्दीं मित्रविन्दां च सत्यां नाग्नजिनीमपि ।<br>
सुतां जाम्बवतश्चापि रोहिणीं कामरूपिणीम् ॥ ४१ ॥<br>
मद्रराजसुतां चापि सुशीलां शुभलोचनाम् ।<br>
सात्राजितीं सत्यभामां लक्ष्मणां चारुहासिनीम् ।४२॥<br>
शैब्यस्य च सुतां तन्वीं रूपेणाप्सरसोपमाम् ।<br>
स्त्रीसहस्राणि चान्यानि षोडशातुलविक्रमः ॥ ४३ ॥<br>
उपयेमे हृषीकेशः सर्वा भेजे स ताः समम् ।<br>
परार्ध्यवस्त्राभरणाः कामैः सर्वैः सुखोचिताः ।<br>
जज्ञिरे तासु पुत्राश्च तस्य वीराः सहस्रशः ॥ ४४ ॥<br>
शास्त्रार्थकुशलाः सर्वे बलवन्तो महारथाः ।<br>
यज्वानः पुण्यकर्माणो महाभागा महाबलाः ॥ ४५ ॥<br>
इति श्रीमहाभारते खिलभागे हरिवंशे विष्णुपर्वणि  रुक्मिणीहरणं नाम षष्टितमोऽध्यायः ॥ ६० ॥<br>
<br>
