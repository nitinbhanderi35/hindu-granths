वैशम्पायन उवाच<br>
ते कृष्णमागतं दृष्ट्वा वैनतेयसहाच्युतम् ।<br>
बभूवुश्चिन्तयाविष्टाः सर्वे नृपतिसत्तमाः ।। १ ।।<br>
ते समेत्य सभां राजन् राजानो भीमविक्रमाः ।<br>
मन्त्राय मन्त्रकुशला नीतिशास्त्रार्थवित्तमाः ।। २ ।।<br>
भीष्मकस्य सभां गत्वा रम्यां हेमपरिष्कृताम् ।<br>
सिंहासनेषु चित्रेषु विचित्रास्तरणेषु च ।<br>
निषेदुस्ते नृपवरा देवा देवसभामिव ।। ३ ।।<br>
तेषां मध्ये महाबाहुर्जरासंधो महाबलः ।<br>
वभाषे स महातेजा देवान् देवेश्वरो यथा ।। ४ ।।<br>
जरासंध उवाच<br>
श्रूयतां भो नृपश्रेष्ठा भीष्मकश्च महामतिः ।<br>
कथ्यमानं मया बुद्ध्या वचनं वदतां वराः ।। ५ ।।<br>
योऽसौ कृष्ण इति ख्यातो वसुदेवसुतो बली ।<br>
वैनतेयसहायेन सम्प्राप्तः कुण्डिनं त्विह ।। ६ ।।<br>
कन्याहेतोर्महातेजा यादवैरभिसंवृतः ।<br>
अवश्यं कुरुते यत्नं कन्यावाप्तिर्यथा भवेत् ।। ७ ।।<br>
यदत्र कारणं कार्यं सुनयोपेतमृद्धितम् ।<br>
कुरुध्वं नृपशार्दूला विनिश्चित्य बलाबलम् ।। ८ ।।<br>
पदातिनौ महावीर्यौ वसुदेवसुतावुभौ ।<br>
वैनतेयं विना तस्मिन् गोमन्ते पर्वतोत्तमे ।<br>
कृतवन्तौ महाघोरं भवद्भिर्विदितं हि तत् ।। ९ ।।<br>
वृष्णिभिर्यादवैश्चैव भोजान्धकमहारथैः ।<br>
समेत्य युद्धमानस्य कीदृशो विग्रहो भवेत् ।। 2.48.१० ।।<br>
कन्यार्थे यततानेन गरुडस्थेन विष्णुना ।<br>
कः स्थास्यति रणे तस्मिन्नपि शक्रः सुरैः सह ।। ११ ।।<br>
यदा चास्मै नापि सुता कदाचित् सम्प्रदीयते ।<br>
ततो ह्ययं बलादेनां नेतुं शक्तः सुरैः सह ।। १२ ।।<br>
पुरा एकार्णवे घोरे श्रूयते मेदिनी त्वियम् ।<br>
पातालतलसम्मग्ना विष्णुना प्रभविष्णुना ।। १३ ।।<br>
वाराहं रूपमास्थाय उद्धृता जगदादिना ।<br>
हिरण्याक्षश्च दैत्येन्द्रो वराहेण निपातितः ।। १४ ।।<br>
हिरण्यकशिपुश्चैव महाबलपराक्रमः ।<br>
अवध्योऽमरदैत्यानामृषिगन्धर्वकिन्नरैः ।। १५ ।।<br>
यक्षराक्षसनागानां नाकाशे नावनिस्थले ।<br>
न चाभ्यन्तररात्र्यह्नोर्न शुष्केणार्द्रकेण च ।। १६ ।।<br>
अवध्यस्त्रिषु लोकेषु दैत्येन्द्रस्त्वपराजितः ।<br>
नरसिंहेन रूपेण निहतो विष्णुना पुरा ।। १७ ।।<br>
वामनेन तु रूपेण कश्यपस्यात्मजो बली ।<br>
अदित्या गर्भसम्भूतो बलिर्बद्धोऽसुरोत्तमः ।। १८ ।।<br>
सत्यरज्जुमयैः पाशैः कृतः पातालसंश्रयः ।<br>
कार्तवीर्यो महावीर्यः सहस्रभुजविग्रहः ।। १९ ।।<br>
दत्तात्रेयप्रसादेन मत्तो राज्यमदेन च ।<br>
जामदग्न्यो महातेजा रेणुकागर्भसंभवः ।। 2.48.२० ।।<br>
त्रेताद्वापरयोः संधौ रामः शस्त्रभृतां वरः ।<br>
पर्शुना(पशुना?) वज्रकल्पेन सप्तद्वीपेश्वरो नृपः ।<br>
विष्णुना निहतो भूयः छद्मरूपेण हैहयः ।। २१ ।।<br>
इक्ष्वाकुकुलसम्भूतो रामो दाशरथिः पुरा ।<br>
त्रिलोकविजयं वीरं रावणं संन्यपातयत् ।। २२ ।।<br>
पुरा कृतूयुगे विष्णुः संग्रामे तारकामये ।<br>
षोडशार्द्धभुजो भूत्वा गरुडस्थो हि वीर्यवान् ।। २३ ।।<br>
निजघानासुरान् युद्धे वरदानेन गर्वितान् ।<br>
कालनेमिश्च दैतेयो देवानां च भयप्रदः ।। २४ ।।<br>
सहस्रकिरणाभेन चक्रेण निहतो युधि ।<br>
महायोगबलेनाजौ विश्वरूपेण विष्णुना ।। २५ ।।<br>
अनेन प्राप्तकालास्ते निहता बहवोऽसुराः ।<br>
वने वनचरा दैत्या महाबलपराक्रमाः ।। २६ ।।<br>
निहता बालभावेन प्रलम्बारिष्टधेनुकाः ।<br>
शकुनीं केशिनं चैव यमलार्जुनकावपि ।। २७ ।।<br>
नागं कुवलयापीडं चाणूरं मुष्टिकं तथा ।<br>
कंसं च बलिनां श्रेष्ठं सगणं देवकीसुतः ।। २८ ।।<br>
न्यहनद् गोपवेषेण क्रीडमानो हि केशवः ।<br>
एवमादीनि दिव्यानि छद्मरूपाणि चक्रिणा ।। २९ ।।<br>
कृतानि दिव्यरूपाणि विष्णुना प्रभविष्णुना ।<br>
तेनाहं वः प्रवक्ष्यामि भवतां हितकाम्यया ।। 2.48.३० ।।<br>
तं मन्ये केशवं विष्णुं सुराद्यमसुरान्तकम् ।<br>
नारायणं जगद्योनिं पुराणं पुरुषं ध्रुवम् ।। ३१ ।।<br>
स्रष्टारं सर्वभूतानां व्यक्ताव्यक्तं सनातनम् ।<br>
अधृष्यं सर्वलोकानां सर्वलोकनमस्कृतम् ।। ३२ ।।<br>
अनादिमध्यनिधनं क्षरमक्षरमव्ययम् ।<br>
स्वयम्भुवमजं स्थाणुमजेयं सचराचरैः ।। ३३।।<br>
त्रिविक्रमं त्रिलोकेशं त्रिदशेन्द्रारिनाशनम् ।<br>
इति मे निश्चिता बुद्धिर्जातोऽयं मथुरामधि ।। ३४ ।।<br>
कुले महति वै राज्ञां विपुले चक्रवर्तिनाम् ।<br>
कथमन्यस्य मर्त्यस्य गरुडो वाहनं भवेत् ।। ३५ ।।<br>
विशेषेण तु कन्यार्थे विक्रमस्थे जनार्दने ।<br>
कः स्थास्यति पुमानद्य गरुडस्याग्रतो बली ।। ३६ ।।<br>
स्वयंवरकृतेनासौ विष्णुः स्वयमिहागतः ।<br>
विष्णोरागमने चैव महान् दोषः प्रकीर्तितः ।। ३७ ।।<br>
भवद्भिरनुचिन्त्येदं क्रियतां यदनन्तरम् ।<br>
वैशम्पायन उवाच<br>
एवं विब्रुवमाणे तु मगधानां जनेश्वरे ।। ३८ ।।<br>
सुनीथ उवाच<br>
सम्यगाह महाबाहुर्मगधाधिपतिर्नृपः ।। ३९ ।।<br>
समक्षं नरदेवानां यथावृत्तं महाहवे ।<br>
गोमन्ते रामकृष्णाभ्यां कृतं कर्म सुदुष्करम् ।। 2.48.४० ।।<br>
गजाश्वरथसम्बाधा पत्तिध्वजसमाकुला ।<br>
निर्दग्धा महती सेना चक्रलाङ्गलवह्निना ।। ४१ ।।<br>
तेनायं मागधः श्रीमाननागतमचिन्तयत् ।<br>
ब्रुवते राजसेनायामनुस्मृत्य सुदारुणम् ।। ४२ ।।<br>
पदात्योर्युध्यतोस्तत्र बलकेशवयोर्युधि ।<br>
दुर्निवार्यतरो घोरो ह्यभवद् वाहिनीक्षयः ।। ४३ ।।<br>
विदितं वः सुपर्णस्य स्वागतस्य नृपोत्तमाः ।<br>
पक्षवेगानिलोद्धूता बभ्रमुर्गगनेचराः ।। ४४ ।।<br>
समुद्राः क्षुभिताः सर्वे चचालाद्रिर्मही मुहुः ।<br>
वयं सर्वे सुसंत्रस्ताः किमुत्पातेति विक्लवाः ।। ४५ ।।<br>
यदा संनह्य युध्येत आरूढः केशवः खगम् ।<br>
कथमस्मद्विधः शक्तः प्रतिस्थातुं रणाजिरे ।। ४६ ।।<br>
राज्ञां स्वयंवरो नाम सुमहान् हर्षवर्धनः ।<br>
कृतो नरवरैराद्यैर्यशोधर्मस्य वै विधिः ।। ४७ ।।<br>
इदं तु कुण्डिनगरमासाद्य मनुजेश्वराः ।<br>
पुनरेवैष्यते क्षिप्रं महापुरुषविग्रहम् ।। ४८ ।।<br>
यदि सा वरयेदन्यं राज्ञां मध्ये नृपात्मजा ।<br>
कृष्णस्य भुजयोर्वीर्यं कः पुमान् प्रसहिष्यति ।। ४९ ।।<br>
विज्ञापितमिदं दोषं स्वयंवरमहोत्सवे ।<br>
तदर्थमागतः कृष्णो वयं चैव नराधिपाः ।। 2.48.५० ।।<br>
कृष्णस्यागमनं चैव नृपाणामतिगर्हितम् ।<br>
कन्याहेतोर्नरेन्द्राणां यथा वदति मागधः ।। ५१ ।।<br>
इति श्रीमहाभारते खिलभागे हरिवंशे विष्णुपर्वणि रुक्मिणीस्वयंवरे मागधसुनीथवाक्ये अष्टचत्वारिंशोऽध्यायः ।। ४८ ।।<br>
<br>
