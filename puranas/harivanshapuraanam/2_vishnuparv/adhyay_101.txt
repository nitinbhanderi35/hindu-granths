श्रीकृष्ण उवाच<br>
भवतां पुण्यकीर्तीनां तपोबलसमाधिभिः ।<br>
अपध्यानाच्च पापात्मा भौमः स नरको हतः ।। १ ।।<br>
मोक्षितं बन्धनाद् गुप्तं कन्यान्तःपुरमुत्तमम् ।<br>
मणिपर्वतमुत्पाट्य शिखरं चैतदाहृतम् ।। २ ।।<br>
अयं धनौघः सुमहान् किङ्करैराहृतो मम ।<br>
ईशा भवन्तो द्रव्यस्य तानुक्त्वा विरराम ह ।। ३ ।।<br>
तच्छ्रुत्वा वासुदेवस्य भोजवृष्ण्यन्धका वचः ।<br>
जहृषुर्हृष्टरोमाणः पूजयन्तो जनार्दनम् ।। ४ ।।<br>
ऊचुश्चैनं नृवीरास्ते कृताञ्जलिपुटास्ततः ।<br>
नैतच्चित्रं महाबाहो त्वयि देवकिनन्दने ।। ५ ।।<br>
यत्कृत्वा दुष्करं कर्म देवैरपि दुरासदम् ।<br>
लालयेः स्वजनान् भोगै रत्नैश्च स्वयमर्जितैः ।। ६ ।।<br>
ततः सर्वदशार्हाणामाहुकस्य च याः स्त्रियः ।<br>
प्रीयमाणाः समाजग्मुर्वासुदेवदिदृक्षया ।। ७ ।।<br>
देवकीसप्तमा देव्यो रोहिणी च शुभानना ।<br>
ददृशुः कृष्णमासीनं रामं चैव महाभुजम् ।। ८ ।।<br>
तौ तु पूर्वमतिक्रम्य रोहिणीमभिवाद्य च ।<br>
अभिवादयतां देवीं देवकीं रामकेशवौ ।। ९ ।।<br>
सा ताभ्यामृषभाक्षाभ्यां पुत्राभ्यां शुशुभेऽम्बिका ।<br>
अदितिर्देवमातेव मित्रेण वरुणेन च ।। 2.101.१० ।।<br>
ततः प्राप्ता नराग्र्यौ तु तस्याः सा दुहिता तदा ।<br>
एकानंशेति यामाहुर्नरा वै कामरूपिणीम् ।। ११ ।।<br>
तथा क्षणमुहूर्ताभ्यां यथा जज्ञे सुरेश्वरः ।<br>
यत्कृते सगणं कंसं जघान पुरुषोत्तमः ।। १२ ।।<br>
सा कन्या ववृधे तत्र वृष्णिसद्मनि पूजिता ।<br>
पुत्रवत् पाल्यमाना वै वासुदेवाज्ञया तदा ।। १३ ।<br>
एकानंशेति यामाहुरुत्पन्ना मानवा भुवि ।<br>
योगकन्यां दुराधर्षां रक्षार्थं केशवस्य ह ।। १४ ।।<br>
यां चं सर्वे सुमनसः पूजयन्ति स्म यादवाः ।<br>
देववद् दिव्यपुरुषः कृष्णः संरक्षितो यया ।। १५ ।।<br>
तां च तत्रोपसंगम्य प्रियामिव सखीं स्वसाम् ।<br>
दक्षिणेन कराग्रेण परिजग्राह माधवः ।। १६ ।।<br>
तथैव रामोऽतिबलः सम्परिष्वज्य भाविनीम् ।<br>
मूर्ध्न्युपाघ्राय सव्येन प्रतिजग्राह पाणिना ।। १७ ।।<br>
ददृशुस्ताः स्त्रियो मध्ये भगिनीं रामकृष्णयोः ।<br>
रुक्मपद्मव्यग्रकरां स्त्रियं पद्मालयामिव ।। १८ ।।<br>
तथाक्षतमहावृष्ट्या पुष्पैश्च विविधैः शुभैः ।<br>
अवकीर्य च लाजैस्ताः स्त्रियो जग्मुर्यथालयम् ।। १९ ।।<br>
ततस्ते यादवाः सर्वे पूजयन्तो जनार्दनम् ।<br>
उपोपविविशुः प्रीताः प्रशंसन्तोऽद्भुतं कृतम् ।। 2.101.२० ।।<br>
पूज्यमानो महाबाहुः पौराणां रतिवर्धनः ।<br>
विरराज महाकीतिर्देवैरिव स तैः सह ।। २१ ।।<br>
समासीनेषु सर्वेषु यादवेषु जनार्दनम् ।<br>
नियोगात्त्रिदशेन्द्रस्य नारदोऽभ्यागमत् सभाम्।।२२।।<br>
सोऽथ सम्पूजितः पूज्यः शूरैस्तैर्यदुपुङ्गवैः ।<br>
करं संस्पृश्य स हरेर्विवेश परमासने ।। २३ ।।<br>
सुखोपविष्टस्तान् वृष्णीनुपविष्टानुवाच ह ।<br>
सम्प्राप्तं शक्रवचनाज्जानीध्वं मां नरर्षभाः ।। २४ ।।<br>
शृणुध्वं राजशार्दूलाः कृष्णस्यास्य पराक्रमम् ।<br>
यानि कर्माणि कृतवान् बाल्यात्प्रभृति केशवः ।।२५।।<br>
उग्रसेनसुतः कंसः सर्वान् निर्मथ्य यादवान् ।<br>
राज्यं जग्राह दुर्बुद्धिर्बद्ध्वा पितरमाहुकम् ।। २६ ।।<br>
समाश्रित्य  जरासंधं श्वशुरं कुलपांसनः ।<br>
भोजवृष्ण्यन्धकान् सर्वानवमन्यत दुर्मतिः ।। २७ ।।<br>
ज्ञातिकार्यं चिकीर्षुश्च वसुदेवः प्रतापवान् ।<br>
उग्रसेनस्य रक्षार्थं स्वपुत्रं पर्यरक्षत ।। २८ ।।<br>
स गोपः सह धर्मात्मा मथुरोपवने स्थितः ।<br>
अत्यद्भुतानि कर्माणि कृतवान् मधुसूदनः ।। २९ ।।<br>
प्रत्यक्षं शूरसेनानां श्रूयते महदद्भुतम् ।<br>
उत्तानेन शयानेन शकटान्तरचारिणा ।। 2.101.३० ।।<br>
राक्षसी निहता रौद्रा शकुनीवेषधारिणी ।<br>
पूतना नाम घोरा सा महाकाया महाबला ।। ३१ ।।<br>
विषदिग्धं स्तनं रौद्रं प्रयच्छन्ती जनार्दने ।<br>
ददृशुर्निहतां तां ते राक्षसीं वनगोचराः ।। ३२ ।।<br>
पुनर्जातोऽयमित्याहुरुक्तस्तस्मादधोक्षजः ।<br>
अत्यद्भुतमिदं चासीद् यच्छिशुः पुरुषोत्तमः ।। ३३ ।।<br>
पादाङ्गुष्ठेन शकटं क्रीडमानो व्यलोडयत्।<br>
दाम्ना चोलूखले बद्धो विप्रकुर्वन् कुमारकम् ।। ३४ ।।<br>
बभञ्जार्जुनवृक्षौ द्वौ ख्यातो दामोदरस्तदा ।<br>
कालियश्च महानागो दुराधर्षो महाबलः ।। ३५ ।।<br>
क्रीडता वासुदेवेन निर्जितो यमुनाह्रदे ।<br>
अक्रूरस्य समक्षं च यन्नागभवने विभुः ।। ३६ ।।<br>
पूज्यमानं तदा नागैर्दिव्यं वपुरधारयत् ।<br>
शीतवातार्दिता गाश्च दृष्ट्वा कृष्णेन धीमता ।। ३७ ।।<br>
धृतो गोवर्धनः शैलः सप्तरात्रं महात्मना ।<br>
शिशुना वासुदेवेन गवां त्राणार्थमिच्छताम् ।। ३८ ।।<br>
तथोक्षदुष्टोऽतिबलो महाकायो नरान्तकृत्।<br>
गोपतिर्वासुदेवेन हतोऽरिष्टो महासुरः ।। ३९ ।।<br>
धेनुकः स महाकायो दानवः सुमहाबलः ।<br>
निहतो वासुदेवेन गवां त्राणाय दुर्मतिः ।। 2.101.४० ।।<br>
सुनामानममित्रघ्नः सर्वसैन्यपुरस्कृतम् ।<br>
वृकैविद्रावयामास ग्रहीतुं समुपस्थितम् ४१ ।।<br>
रौहिणेयेन संगम्य वने विचरता पुनः ।<br>
गोपवेषधरेणैव कंसस्य भयमाहितम् ।। ४२ ।।<br>
तथा व्रजगतः शौरिर्दृष्ट्वा युद्धबलं हयम् ।<br>
प्रग्रहं भोजराजस्य जघान पुरुषोत्तमः ।। ४३ ।।<br>
प्रलम्बश्च महाकायो रौहिणेयेन धीमता ।<br>
दानवो मुष्टिनैकेन कंसामात्यो निपातितः ।। ४४ ।।<br>
एतौ हि वसुदेवस्य पुत्रौ सुरसुतोपमौ ।<br>
ववृधाते महावीर्यौ ब्रह्मगार्ग्येण संस्कृतौ ।। ४५ ।।<br>
जन्मप्रभृति चाप्येतौ गार्ग्येण परमर्षिणा ।<br>
याथातथ्येन विज्ञाप्य संस्कारं प्रतिपादितौ ।। ४६ ।।<br>
यदा त्विमौ नरश्रेष्ठौ स्थितौ यौवनसम्मुखे ।<br>
सिंहशावाविवोदीर्णौ मत्तौ हैमवतौ यथा ।। ४७ ।।<br>
ततो मनांसि गोपीनां हरमाणौ महाबलौ ।<br>
आस्तां गोष्ठवरौ वीरौ देवपुत्रोपमद्युती ।। ४८ ।।<br>
एतौ जये वा युद्धे वा क्रीडासु विविधासु च ।<br>
नन्दगोपस्य गोपाला न शेकुः प्रसमीक्षितुम् ।। ४९ ।।<br>
व्यूढोरस्कौ महाबाहू शालस्कन्धाविवोद्गतौ ।<br>
श्रुत्वासौ व्यथितः कंसो मन्त्रिभिः सहितोऽभवत्।।2.101.५०।।<br>
नाशकच्च यदा कंसो ग्रहीतुं बलकेशवौ ।<br>
निजग्राह ततः क्रोधाद् वसुदेवं सबान्धवम् ।। ५१ ।।<br>
सहोग्रसेनेन तदा चोरवद् गाढबन्धनम् ।<br>
कालं महान्तमनयत् कृच्छ्रमानकदुन्दुभिः ।। ५२ ।।<br>
कंसस्तु पितरं बद्ध्वा शूरसेनाञ्शशास ह ।<br>
जरासंधं समाश्रित्य तथैवाह्वृतिभीष्मकौ ।। ५३ ।।<br>
कस्यचित्त्वथ कालस्य मथुरायां महोत्सवम् ।<br>
पिनाकिनं समुद्दिश्य चक्रे कंसो नराधिपः ।। ५४ ।।<br>
तत्र मल्लाः समाजग्मुर्नानादेश्या विशाम्पते ।<br>
नर्तना गायनाश्चैव कुशला नृत्यकर्मसु ।। ५५ ।।<br>
ततः कंसो महातेजा रङ्गवाटं महाधनम् ।<br>
कुशलैः कारयामास शिल्पिभिः साधुनिष्ठितैः।। ५६।।<br>
तत्र मञ्चसहस्राणि पौरजानपदैर्जनैः ।<br>
समाकीर्णानि दृश्यन्ते ज्योतींषि गगने यथा ।। ५७ ।।<br>
भोजराजः श्रिया जुष्टं  रङ्गवाटं महर्द्धिमत्।<br>
आरुरोह ततः कंसो विमानं सुकृती यथा ।। ५८ ।।<br>
रङ्गवाटे गजं मत्तं प्रभूतायुधकल्पितम् ।।<br>
शूरैरधिष्ठितं कंसः स्थापयामास वीर्यवान् ।। ५९ ।<br>
यदा हि स महातेजा रामकृष्णौ समागतौ ।<br>
शुश्राव पुरुषव्याघ्रौ सूर्याचन्द्रमसाविव ।। 2.101.६० ।।<br>
तदाप्रभृति यत्नोऽभूद् रक्षां प्रति नराधिप ।<br>
न च शिश्ये सुखं रात्रौ रामकृष्णौ विचिन्तयन् ।।६१।।<br>
श्रुत्वा तु रामः कृष्णश्च तं समाजमनुत्तमम् ।<br>
उभौ विविशतुर्वीरौ शार्दूलौ गोव्रजं यथा ।। ६२ ।।<br>
ततः प्रवेशे संरुद्धौ रक्षिभिः पुरुषर्षभौ ।<br>
हत्वा कुवलयापीडं ससादिनमरिंदमौ ।<br>
अवमृद्य दुराधर्षौ रङ्गं विविशतुस्तदा ।। ६३ ।।<br>
चाणूरान्ध्रौ विनिष्पिष्य केशवेन बलेन च ।<br>
औग्रसेनिः सुदुष्टात्मा सानुजो विनिपातितः ।। ६४ ।।<br>
यत्कृतं यदुसिंहेन देवैरपि सुदुष्करम् ।<br>
कर्म तत्केशवादन्यः कर्तुमर्हति कः पुमान् ।। ६५ ।।<br>
यद्धि नाधिगतं पूर्वैः प्रह्लादबलिशम्बरैः ।<br>
तदिदं प्रापितं वित्तं शौरिणा भवतां कृते ।। ६६ ।।<br>
एतेन मुरुमाक्रम्य दैत्यं पञ्चजनं तथा ।<br>
निष्क्रम्य शैलसंघातान्निसुन्दः सगणो हतः ।। ६७ ।।<br>
नरकश्च हतो भौमः कुण्डले चाहृते शुभे ।<br>
प्राप्तं च दिवि देवेषु केशवेन महद्यशः ।। ६८ ।।<br>
वीतशोकभयाबाधाः कृष्णबाहुबलाश्रयाः ।<br>
यजध्वं विविधैर्यज्ञैर्यादवा वीतमत्सराः ।। ६९ ।।<br>
देवानां सुमहत्कार्यं कृतं कृष्णेन धीमता ।<br>
प्रियमावेदयाम्येष भवतां भद्रमस्तु वः ।। 2.101.७० ।।<br>
यदिष्टं वो यदुश्रेष्ठाः कर्तास्मि तदतन्द्रितः ।<br>
भवतामस्मि यूयं च मम युष्मास्वहं स्थितः ।। ७१ ।।<br>
इति सम्बोधयन् कृष्णमब्रवीत् पाकशासनः ।<br>
स मां प्रैषीत्सुरश्रेष्ठः प्रीतस्तुष्टास्तथा वयम् ।। ७२ ।।<br>
यत्र धीः श्रीः स्थिता तत्र यत्र श्रीस्तत्र संनतिः ।<br>
संनतिर्धीस्तथा श्रीश्च नित्यं कृष्णे महात्मनि ।। ७३ ।।<br>
इति श्रीमहाभारते खिलभागे हरिवंशे विष्णुपर्वणि नारदवाक्यं नामैकाधिकशततमोऽध्यायः ।। १०१ ।।<br>
<br>
