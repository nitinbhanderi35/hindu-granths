वैशम्पायन उवाच<br>
अन्धको नारदवचः श्रुत्वा तत्त्वेन भारत ।<br>
मन्दरं पर्वतं गन्तुं मनो दध्रे महासुरः ।। १ ।।<br>
सोऽसुरान् सुमहातेजाः समानीय महाबलः ।<br>
जगाम मन्दरं क्रुद्धो महादेवालयं तदा ।। २ ।।<br>
तं महाभ्रप्रतिच्छन्नं महौषधिसमाकुलम् ।<br>
नानासिद्धसमाकीर्णं महर्षिगणसेवितम् ।। ३ ।।<br>
चन्दनागुरुवृक्षाढ्यं सरलद्रुमसंकुलम् ।<br>
किन्नरोद्गीतरम्यं च बहुनागकुलाकुलम् ।। ४ ।।<br>
वातोद्भूतैर्वनैः फुल्लैर्नृत्यन्तमिव च क्वचित् ।<br>
प्रस्रुतैर्धातुभिश्चित्रैर्विलिप्तमिव च क्वचित् ।। ५ ।।<br>
पक्षिस्वनैः सुमधुरैर्नदन्तमिव च क्वचित् ।<br>
हंसैः शुचिपदैः कीर्णं सम्पतद्भिरितस्ततः ।। ६ ।।<br>
महाबलैश्च महिषैश्चरद्भिर्दैत्यनाशनैः ।<br>
चन्द्रांशुविमलैः सिंहैर्भूषितं हेमसंचयम् ।। ७ ।।<br>
मृगराजसमाकीर्णं मृगवृन्दनिषेवितम् ।<br>
स मन्दरं गिरिं प्राह रूपिणं बलदर्पितः । ८ ।।<br>
वेत्सि त्वं हि यथावध्यो वरदानादहं पितुः ।<br>
मम चैव वशे सर्वं त्रैलोक्यं सचराचरम् ।। ९ ।।<br>
प्रतियोद्धुं न मां कश्चिदिच्छत्यपि गिरे भयात्।<br>
पारिजातवनं चास्ति तव सानौ महागिरे ।<br>
सर्वकामप्रदैः पुष्पैर्भूषितं रत्नमुत्तमम् ।। 2.87.१०।।<br>
तदाचक्ष्वोपभोक्ष्यामि तद् वनं तव सानुजम् ।<br>
किं करिष्यसि क्रुद्धस्त्वं मनो हि त्वरते मम ।। ११ ।।<br>
त्रातारं नानुपश्यामि मया खल्वर्दितस्य ते ।<br>
इत्युक्तो मन्दरस्तेन तत्रैवान्तरधीयत ।। १२ ।।<br>
ततोऽन्धकोऽतिरुषितो वरदानेन दर्पितः ।<br>
मुमोच नादं सुमहदिदं वचनमब्रवीत् ।।१३ ।।<br>
मया वै त्वं याच्यमानो यस्मान्न बहु मन्यसे ।<br>
अहं चूर्णीकरोमि त्वां बलं पर्वत पश्य मे ।। १४ ।<br>
एवमुक्त्वा गिरेः शृङ्गमुत्पाट्य बहुयोजनम् ।<br>
निष्पिपेष गिरेस्तस्य शृङ्गेष्वन्यत्र वीर्यवान् । १५ ।।<br>
सह तैरसुरैः सर्वैर्वरदानेन दर्पितः ।<br>
तं प्रच्छन्ननदीजालं मन्यमानं महागिरिम् ।। १६।।<br>
विदित्वा भगवान् रुद्रश्चकारानुग्रहं गिरेः ।<br>
सविशेषतरं वीर मत्तद्विपमृगायुतम् । १७ ।।<br>
नदीजालैर्बहुतरैराचितं चित्रकाननम् ।<br>
नभश्च्युतैः पुरा यद्वत्तद्वदेव विराजते ।। १८ ।।<br>
अथ देवप्रभावेण शृङ्गाण्युत्पाटितानि तु ।<br>
क्षिप्तानि चासुरानेव घ्नन्ति घोराणि भारत ।। १९ ।।<br>
क्षिप्त्वा ये प्रपलायन्ते शृङ्गाणि तु महासुराः ।<br>
शृङ्गैस्तैस्तैः स्म वध्यन्ति पर्वतस्य जनाधिप ।। 2.87.२० ।।<br>
ये स्वस्थास्त्वसुरास्तत्र तिष्ठन्ति गिरिसानुषु ।<br>
शृङ्गैस्ते न स्म वध्यन्ते मन्दरस्य महागिरेः ।। २१ ।।<br>
ततोऽन्धकस्तदा दृष्ट्वा सेनां तां मर्दितां तथा ।<br>
रुषितः सुमहानादं नर्दित्वैवं तदाब्रवीत् ।। २२ ।।<br>
आह्वये तं वनं यस्य युद्धार्थमुपतिष्ठतु ।<br>
किं त्वयाचल युद्धेन हताः स्म च्छद्मना रणे ।। २३ ।।<br>
एवमुक्ते त्वन्धकेन वृषभेण महेश्वरः ।<br>
सम्प्राप्तः शूलमुद्यम्य देवोऽन्धकजिघांसया ।। २४ ।।<br>
प्रमथानां गणैर्धीमान् वृतो वै बहुलोचनः ।<br>
तथा भूतगणैश्चैव धीमान् भूतगणेश्वरः ।। २५ ।।<br>
प्रचकम्पे ततः कृत्स्नं त्रैलोक्यं रुषिते हरे ।<br>
सिन्धवश्च प्रतिस्रोतमूहुः प्रज्वलितोदकाः ।। २६ ।।<br>
जग्मुर्दिशोऽग्निदाहाश्च सर्वे ते हरतेजसा ।<br>
युयुधुश्च ग्रहाः सर्वे विपरीता जनाधिप ।। २७ ।।<br>
चेलुश्च गिरयस्तत्र काले कुरुकुलोद्वह ।<br>
प्रववर्षाथ पर्जन्यः सधूमाङ्गारवृष्टयः ।। २८ ।।<br>
उष्णभाश्चन्द्रमाश्चासीत् सूर्यः शीतप्रभस्तथा ।<br>
न ब्रह्म विविदुस्तत्र मुनयो ब्रह्मवादिनः ।। २९ ।।<br>
बडवाः सुषुवुर्गाश्च गावोऽश्वानपि चानघ ।<br>
पेतुर्वृक्षाश्च मेदिन्यामच्छिन्ना भस्मसात्कृताः ।। 2.87.३० ।।<br>
बाधन्ते वृषभा गाश्च गावश्चारुरुहुर्वृषान् ।<br>
राक्षसा यातुधानाश्च पिशाचाश्चापि सर्वशः ।। ३१ ।।<br>
विपरीतं जगद् दृष्ट्वा महादेवस्तथागतम्।<br>
मुमोच भगवाञ्छूलं प्रदीप्ताग्निसमप्रभम् ।। ३२ ।।<br>
तत् पपात हरोत्सृष्टमन्धकोरसि दुर्द्धरम्।<br>
भस्मसाच्चाकरोद् रौद्रमन्धकं साधुकण्टकम् ।। ३३ ।।<br>
ततो देवगणाः सर्वे मुनयश्च तपोधनाः ।<br>
शंकरं तुष्टुवुश्चैव जगच्छत्रौ निबर्हिते ।। ३४ ।।<br>
देवदुन्दुभयो नेदुः पुष्पवृष्टिः पपात ह ।<br>
त्रैलोक्यं निर्वृतं चासीन्नरेन्द्र विगतज्वरम्।। ३५ ।।<br>
प्रजगुर्देवगन्धर्वा ननृतुश्चाप्सरोगणाः ।<br>
जेपुश्च ब्राह्मणा वेदानीजुश्च क्रतुभिस्तदा ।। ३६ ।।<br>
ग्रहाः प्रकृतिमापेदुरूहुर्नद्यो यथा पुरा ।<br>
न जज्वाल जले वह्निराशाः सर्वाः प्रसेदिरे ।। ३७ ।।<br>
मन्दरः पर्वतश्रेष्ठः पुनरेव रराज ह ।<br>
श्रिया परमया जुष्टः सर्वतेजःसमुच्छ्रयात् ।। ३८ ।।<br>
रेमे सोमश्च भगवान् पारिजातवने हरः ।<br>
सुप्रचारान्सुरान्कृत्वा शक्रादीन् धर्मतः प्रभुः।। ३९।।<br>
इति श्रीमहाभारते खिलभागे हरिवंशे विष्णुपर्वणि अन्धकवधे सप्ताशीतितमोऽध्यायः ।। ८७ ।।<br>
<br>
