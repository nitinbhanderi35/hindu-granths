वैशम्पायन उवाच<br>
कदाचित् तु तदा कृष्णो विना संकर्षणेन वै ।<br>
चचार तद् वनं रम्यं कामरूपी वराननः ॥१॥<br>
काकपक्षधरः श्रीमाञ्छ्यामः पद्मदलेक्षणः ।<br>
श्रीवत्सेनोरसा युक्तः शशाङ्क इव लक्ष्मणा ॥ २ ॥<br>
साङ्गदेनाग्रहस्तेन पङ्कजोद्भिन्नवर्चसा ।<br>
सुकुमाराभिताम्रेण क्रान्तविक्रान्तगामिना ॥ ३ ॥<br>
पीते प्रीतिकरे नॄणां पद्मकिञ्जल्कसप्रभे ।<br>
सूक्ष्मे वसानो वसने ससंध्य इव तोयदः ॥ ४ ॥<br>
वत्सव्यापारयुक्ताभ्यां व्यग्राभ्यां गण्डरज्जुभिः ।<br>
भुजाभ्यां साधुवृत्ताभ्यां पूजिताभ्यां दिवौकसैः ॥ ५ ॥<br>
सदृशं पुण्डरीकस्य गन्धेन कमलस्य च ।<br>
रराज चास्य तद् बाल्ये रुचिरौष्ठपुटं मुखम् ॥ ६ ॥<br>
शिखाभिस्तस्य मुक्ताभी रराज मुखपङ्कजम् ।<br>
वृतं षट्पदपंक्तीभिर्यथा स्यात् पद्ममण्डलम् ॥ ७ ॥<br>
तस्यार्जुनकदम्बाख्या नीपकन्दलमालिनी ।<br>
रराज माला शिरसि नक्षत्राणां यथा दिवि ॥ ८ ॥<br>
स तया मालया वीरः शुशुभे कण्ठसक्तया ।<br>
मेघमालाम्बुदश्यामो नभस्य इव मूर्तिमान् ॥ ९ ॥<br>
एकेनामलपत्रेण कण्ठसूत्रावलम्बिना ।<br>
रराज बर्हिपत्रेण मन्दमारुतकम्पिना ॥ 2.11.१० ॥<br>
क्वचिद्गायन्क्वचित्क्रीडंश्चञ्चूर्यंश्च क्वचित्क्वचित्।<br>
पर्णवाद्यं श्रुतिसुखं वादयंश्च क्वचिद् वने ॥ ११ ॥<br>
गोपवेणुं सुमधुरं कामात् तमपि वादयन् ।<br>
प्रह्लादनार्थं च गवां क्वचिद् वनगतो युवा ॥ १२ ।<br>
गोकुलेऽम्बुधरश्यामश्चचार द्युतिमान् प्रभुः ।<br>
रेमे च तत्र रम्यासु चित्रासु वनराजिषु ॥ १३ ॥<br>
मयूररवघुष्टासु मदनोद्दीपनीषु च ।<br>
मेघनादप्रतिव्यूहेर्नादितासु समन्ततः ॥ १४ ॥<br>
शाद्वलच्छत्रमार्गासु शिलीन्ध्राभरणासु च ।<br>
कन्दलामलपत्रासु स्रवन्तीषु नवं जलम् ॥ १५ ॥<br>
केसराणां नवैर्गन्धैर्मदनिःश्वसितोपमैः ।<br>
अभीक्ष्णं निःश्वसन्तीषु कामिनीष्विव नित्यशः ॥ १६ ॥<br>
सेव्यमानो नवैर्वातैर्द्रुमसंघातनिःसृतैः ।<br>
तासु कृष्णो मुदं लेभे सौम्यासु वनराजिषु ॥ १७ ॥<br>
स कदाचिद् वने तस्मिन्गोभिः सह परिभ्रमन् ।<br>
ददर्श विपुलोदग्रं शाखिनं शाखिनां वरम् ॥ १८ ॥<br>
स्थितं धरण्यां मेघाभं निबिडं पत्रसंचयैः ।<br>
गगनार्धोच्छ्रिताकारं पर्वताभोगधारिणम् ॥ १९ ॥<br>
नीलचित्राङ्गवर्णैश्च सेवितं बहुभिः खगैः ।<br>
फलैः प्रवालैश्च घनैः सेन्द्रचापघनोपमम् ॥ 2.11.२० ॥<br>
भवनाकारविटपं लतापुष्पसुमण्डितम् ।<br>
विशालमूलावनतं पवनाम्भोदधारिणम् ॥ २१ ॥<br>
आधिपत्यमिवान्येषां तस्य देशस्य शाखिनाम्।<br>
कुर्वाणं शुभकर्माणं निरावर्षमनातपम् ॥ २२ ॥<br>
न्यग्रोधं पर्वताग्राभं भाण्डीरं नाम नामतः ।<br>
दृष्ट्वा तत्र मतिं चक्रे निवासाय ततः प्रभुः ॥ २३ ॥<br>
स तत्र वयसा तुल्यैर्वत्सपालैः सहानघ ।<br>
रेमे वै वासरं कृष्णः पुरा स्वर्गगतो यथा ॥ २४ ॥<br>
तं क्रीडमानं गोपालाः कृष्णं भाण्डीरवासिनम् ।<br>
रमयन्ति स्म बहवो वन्यैः क्रीडनकैस्तदा ॥ २५ ॥<br>
अन्ये स्म परिगायन्ति गोपा मुदितमानसाः ।<br>
गोपालाः कृष्णमेवान्ये गायन्ति स्म रतिप्रियाः ॥ २६ ॥<br>
तेषां स गायतामेव वादयामास वीर्यवान् ।<br>
पर्णवाद्यान्तरे वेणुं तुम्बीं वीणां च तत्र ह ॥ २७ ॥<br>
कदाचिच्चारयन्नेव गाः स गोवृषभेक्षणः ।<br>
जगाम यमुनातीरं लतालंकृतपादपम् ॥ २८ ॥<br>
तरङ्गापाङ्गकुटिलां वारिस्पर्शसुखानिलाम्।<br>
तां च पद्मोत्पलवतीं ददर्श यमुनां नदीम् ॥ २९ ॥<br>
सुतीर्थां स्वादुसलिलां ह्रदिनीं वेगगामिनीम् ।<br>
तोयवातोद्यतैर्वेगैरवनामितपादपाम् ॥ 2.11.३० ॥<br>
हंसकारण्डवोद्घुष्टा सारसैश्च निनादिताम् ।<br>
अन्योन्यमिथुनैश्चैव सेवितां मिथुनेचरैः ॥ ३१॥<br>
जलजैः प्राणिभिः कीर्णां जलजैर्भूषितां गुणैः ।<br>
जलजैः कुसुमैश्चित्रां जलजैर्हरितोदकाम् ॥ ३२ ॥<br>
प्रसृतस्रोतचरणां पुलिनश्रोणिमण्डलाम् ।<br>
आवर्तनाभिगम्भीरां पद्मरोमानुरञ्जिताम् ॥ ३३ ॥<br>
तटच्छेदोदरां कान्तां त्रितरङ्गवलीधराम् ।<br>
फेनप्रहृष्टवदनां प्रसन्नां हंसहासिनीम् ॥ ३४ ॥<br>
रुचिरोत्पलरक्तोष्ठीं नतभ्रूं जलजेक्षणाम् ।<br>
ह्रददीर्घललाटान्तां कान्तां शैवलमूर्द्धजाम् ॥ ३५ ॥<br>
चक्रवाकस्तनतटीं तीरपार्श्वायताननाम् ।<br>
दीर्घस्रोतायतभुजामाभोगश्रवणायुताम् ॥ ३६ ॥<br>
कारण्डवाकुण्डलिनीं श्रीमत्पङ्कजलोचनाम् ।<br>
तटजाभरणोपेतां मीननिर्मलमेखलाम् ॥ ३७ ॥<br>
वारिप्लवप्लवक्षौमां सारसारावनूपुराम् ।<br>
काशचामीकरं वासो वसानां हंसलक्षणम् ॥ ३८ ॥<br>
भीमनक्रानुलिप्ताङ्गीं कूर्मलक्षणभूषिताम् ।<br>
निपानश्वापदापीडां नृभिः पीतपयोधराम् ॥ ३९ ॥<br>
श्वापदोच्छिष्टसलिलामाश्रमस्थानसंकुलाम् ।<br>
तां समुद्रस्य महिषीमीक्षमाणः समन्ततः ॥ 2.11.४० ॥<br>
चचार रुचिरं कृष्णो यमुनामुपशोभयन् ।<br>
तां चरन्स नदीं श्रेष्ठां ददर्श ह्रदमुत्तमम् ॥ ४१ ॥<br>
दीर्घं योजनविस्तारं दुस्तरं त्रिदशैरपि ।<br>
गम्भीरमक्षोभ्यजलं निष्कम्पमिव सागरम् ॥ ४२ ॥<br>
तोयजैः श्वापदैस्त्यक्तं शून्यं तोयचरैः खगैः ।<br>
अगाधेनाम्भसा पूर्णं मेघपूर्णमिवाम्बरम् ॥ ४३ ॥<br>
दुःखोपसर्प्यं तीरेषु ससर्पैर्विपुलैर्बिलैः ।<br>
विषारणिभवस्याग्नेर्धूमेन परिवेष्टितम् ॥ ४४ ॥<br>
अभोग्यं तत् पशूनां हि अपेयं च जलार्थिनाम् ।<br>
उपभोगैः परित्यक्तं सुरैस्त्रिषवणार्थिभिः ॥ ४५ ॥<br>
आकाशादप्यसंचार्यं खगैराकाशगोचरैः ।<br>
तृणेष्वपि पतत्स्वप्सु ज्वलन्तमिव तेजसा ॥ ४६ ॥<br>
समन्ताद्योजनं साग्रं देवैरपि दुरासदम्।<br>
विषानलेन घोरेण ज्वालाप्रज्वलितद्रुमम्॥४७ ॥<br>
व्रजस्योत्तरतस्तस्य क्रोशमात्रे निरामये ।<br>
तं दृष्ट्वा चिन्तयामास कृष्णो वै विपुलं ह्रदम् ॥ ४८ ॥<br>
अगाधं द्योतमानं च कस्यायं महतो ह्रदः ।<br>
अस्मिन् स कालियो नाम कालाञ्जनचयोपमः ॥ ४९ ॥<br>
उरगाधिपतिः साक्षाद्ध्रदे वसति दारुणः ।<br>
उत्सृज्य सागरावासं यो मया विदितः पुरा ॥ 2.11.५० ॥<br>
भयात् पतगराजस्य सुपर्णस्योरगाशिनः ।<br>
तेनेयं दूषिता सर्वा यमुना सागरङ्गमा ॥ ५१॥<br>
भयात् तस्योरगपतेर्नायं देशो निषेव्यते ।<br>
तदिदं दारुणाकारमरण्यं रूढशाद्वलम् ॥ ५२ ॥<br>
सावरोहद्रुमं घोरं कीर्णं नानालताद्रुमैः ।<br>
रक्षितं सर्पराजस्य सचिवैराप्तकारिभिः ॥ ५३ ॥<br>
वनं निर्विषयाकारं विषान्नमिव   दुःस्पृशम्।<br>
तैराप्तकारिभिर्नित्यं सर्वतः परिरक्षितम् ॥ ५४ ॥<br>
शैवालनलिनैश्चापि वृक्षैः क्षुद्रलताकुलैः ।<br>
कर्तव्यमार्गौ भ्राजेते हृदस्यास्य तटावुभौ ॥ ५५ ॥<br>
तदस्य सर्पराजस्य कर्तव्यो निग्रहो मया ।<br>
यथेयं सरिदम्भोदा भवेच्छिवजलाशया ॥ ५६ ॥<br>
व्रजोपभोग्या च यथा नागे च दमिते मया ।<br>
सर्वत्र सुखसंचारा सर्वतीर्थसुखाश्रया । ५७॥<br>
एतदर्थं च वासोऽयं व्रजेऽस्मिन् गोपजन्म च ।<br>
अमीषामुत्पथस्थानां निग्रहार्थं दुरात्मनाम् ॥<br>
एनं कदम्बमारुह्य तदेव शिशुलीलया ।<br>
विनिपत्य ह्रदे घोरे दमयिष्यामि कालियम्॥ ५९ ॥<br>
एवं कृते बाहुवीर्ये लोके ख्यातिं गमिष्यति ॥ 2.11.६० ॥<br>
इति श्रीमहाभारते खिलभागे हरिवंशे विष्णुपर्वणि बालचरिते यमुनावर्णनं नामैकादशोऽध्यायः ॥ ११ ॥<br>
<br>
