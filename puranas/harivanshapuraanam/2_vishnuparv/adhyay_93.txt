वैशम्पायन उवाच<br>
ततः सुपुरवासीनामसुराणां नराधिप ।<br>
ददावाज्ञां वज्रनाभो दीयतां गृहमुत्तमम् ।। १ ।।<br>
आतिथ्यं क्रियतामेषां बहुरत्नमुपायनम् ।<br>
वासांसि सुविचित्राणि सुखाय जनरञ्जनम् ।। २ ।।<br>
भर्तुराज्ञां समालभ्य तथा चक्रुश्च सर्वशः ।<br>
पूर्वश्रुतो नटः प्राप्तः कौतूहलमजीजनत् ।। ३ ।।<br>
नटस्याथ ददुर्दैत्याः सत्कारं परया मुदा ।<br>
पर्यायार्थे ददुश्चापि रत्नानि सुबहून्यथ ।। ४ ।।<br>
ततः स ननृते तत्र वरदत्तो नटस्तथा ।<br>
सुपुरे पुरवासीनां परं हर्षं समादधत् ।। ५ ।।<br>
रामायणं महाकाव्यमुद्दिश्य नाटकं कृतम् ।<br>
जन्म विष्णोरमेयस्य राक्षसेन्द्रवधेप्सया ।। ६ ।।<br>
लोमपादो दशरथ ऋष्यशृङ्गं महामुनिम् ।<br>
शान्तामप्यानयामास गणिकाभिः सहानघ ।। ७ ।।<br>
रामलक्ष्यणशत्रुघ्ना भरतश्चैव भारत ।<br>
ऋष्यशृङ्गश्च शान्ता च तथारूपैर्नटैः कृताः ।। ८ ।।<br>
तत्कालजीविनो वृद्धा दानवा विस्मये गताः ।<br>
आचचक्षुश्च तेषां वै रूपतुल्यत्वमच्युत ।। ९ ।।<br>
संस्फाराभिनयौ तेषां प्रस्तावानां च धारणम् ।<br>
दृष्ट्वा सर्वे प्रवेशं च दानवा विस्मयं गताः ।। 2.93.१० ।।<br>
ते रक्ता विस्मयं नेदुरसुराः परया मुदा ।<br>
उत्थायोत्थाय नाट्यस्य विषयेषु पुनः पुनः ।। ११ ।।<br>
ददुर्वस्त्राणि तुष्टाश्च ग्रैवेयवलयानि च ।<br>
हारान् मनोहरांश्चैव हेमवैडूर्यभूषितान् ।। १२ ।।<br>
पृथगर्थेषु दत्तेषु लोकैस्ते तुष्टुवुर्नटाः ।<br>
असुरांश्च मुनींश्चैव गोत्रैरभिजनैरपि ।। १३ ।।<br>
प्रेषितं वज्रनाभस्य शाखानगरवासिभिः ।<br>
नटस्य दिव्यरूपस्य नरेन्द्रागमनं तदा ।। १४ ।।।<br>
पुरा श्रुतार्थो दैत्येन्द्रः प्रेषयामास भारत ।<br>
आनीयतां वज्रपुरं नटोऽसाविति  हर्षितः ।। १५ ।।<br>
दानवेन्द्रवचः श्रुत्वा शाखानगरवासिभिः ।<br>
नीता वज्रपुरं रम्यं नटवेषेण यादवाः ।। १६ ।।<br>
आवासश्च ततो दत्तः सुकृतो विश्वकर्मणा ।<br>
एष्टव्यं यश्च तत् सर्वं दत्तं शतगुणोत्तरम् ।। १७ ।।<br>
अथ कालोत्सवं चक्रे वज्रनाभो महासुरः ।<br>
कारयामास रम्यं च चमूवाटं प्रहृष्टवान् ।। १८ ।।<br>
ततस्तान् परिविश्रान्तान् प्रेक्षार्थाय प्रचोदयत् ।<br>
दत्त्वा रत्नानि भूरीणि वज्रनाभो महाबलः ।। १९ ।।<br>
उपविष्टश्च तान् द्रष्टुं सह ज्ञातिभिरात्मवान् ।<br>
छन्ने चान्तःपुरं स्थाप्य चक्षुर्दृश्ये नराधिप ।। 2.93.२० ।।<br>
भैमापि बद्धनेपथ्या नटवेषधरास्तथा ।<br>
कार्यार्थे भीमकर्माणो नृत्यार्थमुपचक्रमुः ।। २१ ।।<br>
ततो घनं ससुषिरं मुरजानकभूषितम् ।<br>
तन्त्रीस्वरगणैर्विद्धानातोद्यानन्ववादयन् ।। २२ ।।<br>
ततस्तु देवगान्धारं छालिक्यं श्रवणामृतम् ।<br>
भैमस्त्रियः प्रजगिरे मनःश्रोत्रसुखावहम् ।। २३ ।।<br>
आगान्धारग्रामरागं गङ्गावतरणं तथा ।<br>
विद्धमासारितं रम्यं जगिरे स्वरसम्पदा ।। २४ ।।<br>
लयतालसमं श्रुत्वा गङ्गावतरणं शुभम् ।<br>
असुरांस्तोषयामासुरुत्थायोत्थाय भारत ।। २५ ।।<br>
नान्दिं च वादयामासुः प्रद्युम्नो गद एव च ।<br>
साम्बश्च वीर्यसम्पन्नः कार्यार्थं नटतां गतः ।। २६ ।।<br>
नान्द्यन्ते च तदा श्लोकं गङ्गावतरणाश्रितम् ।<br>
रौक्मिणेयस्तदोवाच सम्यक् स्वभिनयान्वितम् ।। २७।।<br>
रम्भाभिसारं कौबेरं नाटकं ननृतुस्ततः ।<br>
शूरो रावणरूपेण रम्भावेषा मनोवती ।। २८ ।।<br>
नलकूबरस्तु प्रद्युम्नः साम्बस्तस्य विदूषकः ।<br>
कैलासो रूपितश्चापि मायया यदुनन्दनैः ।। २९ ।<br>
शापश्च दत्तः क्रुद्धेन रावणस्य दुरात्मनः ।<br>
नलकूबरेण च यथा रम्भा चाप्यथ सान्त्विता ।। 2.93.३० ।।<br>
एतत् प्रकरणं वीरा ननृतुर्यदुनन्दनाः ।<br>
नारदस्य मुनेः कीर्तिं सर्वज्ञस्य महात्मनः ।। ३१ ।।<br>
पादोद्धारेण नृत्येन तथैवाभिनयेन च ।<br>
तुष्ढुवुर्दानवा वीरा भैमानामतितेजसाम् ।। ३२ ।।<br>
ते ददुर्वस्त्रमुख्यानि रत्नान्याभरणानि च ।<br>
हारांस्तरलविद्धांश्च वैडूर्यमणिभूषितान् ।। ३३ ।।<br>
विमानानि विचित्राणि रथांश्चाकाशगामिनः ।<br>
गजानाकाशगांश्चैव दिव्यनागकुलोद्भवान् ।। ३४ ।।<br>
चन्दनानि च दिव्यानि शीतानि रसवन्ति च ।<br>
गुरूण्यगुरुमुख्यानि गन्धाढ्यानि च भारत ।। ३५ ।।<br>
चिन्तामणीनुदारांश्च चिन्तिते सर्वकामदान् ।<br>
प्रेक्षासु तासु बह्वीषु ददन्तो दानवास्तथा ।। ३६ ।।<br>
धनरत्नैर्विरहिताः कृताः पुरुषसत्तम ।<br>
स्त्रियो दानवमुख्यानां तथैव च जनेश्वर ।। ३७ ।।<br>
ततो हंसी प्रभावत्याः सखी प्राह प्रभावतीम् ।<br>
गतास्मि द्वारकां रम्यां भैमगुप्तामनिन्दिते ।। ३८ ।।<br>
प्रद्युम्नश्च मया दृष्टो विविक्ते चारुलोचने ।<br>
भक्तिश्च कथिता तस्य मया तव शुचिस्मिते ।। ३९ ।।<br>
तेन हृष्टेन कालश्च कृतः कमललोचने ।<br>
अद्य प्रदोषसमये त्वया सह समागमे ।। 2.93.४०।।<br>
तदद्य रुचिरश्रोणि तव प्रियसमागमः ।<br>
न ह्यात्मवति भाषन्ति मिथ्या भैमकुलोद्भवाः ।। ४१ ।।<br>
ततः प्रभावती हृष्टा हंसीं तामिदमब्रवीत् ।<br>
उषितासि ममावासे स्वप्तुमर्हसि सुन्दरि ।। ४२ ।।<br>
त्वयाहं सहिताऽऽवासे द्रष्टुमिच्छामि कैशविम् ।<br>
निःसाध्वसा भविष्यामि त्वया सह विहङ्गमे ।। ४३ ।।<br>
हंसी तथेति चोवाच सखीं कमललोचनाम् ।<br>
आरुरोह च तद्धर्म्यं प्रभावत्या विहङ्गमा ।। ४४ ।।<br>
विश्वकर्मकृते तत्र हर्म्यपृष्ठे प्रभावती ।<br>
संविधानं चकाराशु प्रद्युम्नागमनक्षमम् ।। ४५ ।।<br>
तस्मिन् कृते संविधाने काममानयितुं ययौ ।<br>
प्रभावतीमनुज्ञाप्य हंसी वायुसमा गतौ ।। ४६ ।।<br>
नटवेषधरं कामं गत्वोवाच शुचिस्मिता ।<br>
अद्य भूतः स भगवन् समयो वर्तते निशि ।। ४७ ।।<br>
तथेति प्राह तां कामः सा निवृत्ताथ पक्षिणी ।<br>
अभ्यागता च सा हंसी प्रभावतिमथाब्रवीत् ।<br>
अभ्येति रौक्मिणेयोऽसावाश्वसायतलोचने ।। ४८ ।।<br>
प्रद्युम्नो नीयमानं तु ददृशे माल्यमात्मवान् ।<br>
भ्रमरैरावृतं वीरः सुगन्धमरिमर्दनः ।। ४९ ।।<br>
निलिल्ये तत्र माल्ये तु भूत्वा मधुकरस्तदा ।<br>
प्रभावत्या नीयमाने विदितार्थः प्रतापवान् ।। 2.93.५० ।।<br>
प्रवेशितं च तन्माल्यं स्त्रीभिर्मधुकरायुतम् ।<br>
उपनीतं प्रभावत्यै स्त्रीभिस्तद् भ्रमरावृतम् ।। ५१ ।।<br>
अविदूरे च विन्यस्तं प्रभावत्या जनाधिप ।<br>
भ्रमरास्ते ययुः सौम्य संध्याकाले ह्युपस्थिते ।। ५२ ।।<br>
स भैमप्रवरो वीरस्तैः सहायैर्विहीनतः ।<br>
कर्णोत्पले प्रभावत्या निलिल्ये शनकैरिव ।। ५३ ।।<br>
ततः प्रभावती हंसीमुवाच वदतां वरा ।<br>
उद्यतं पूर्णचन्द्रं सा समीक्ष्यातिमनोहरम् ।। ५४ ।।<br>
सखि दह्यन्ति मेऽङ्गानि मुखं च परिशुष्यति ।<br>
औत्सुक्यं हृदि चातीव कोऽयं व्याधिरनौषधः ।। ५५ ।।<br>
दधद् द्विगुणमौत्सुक्यमसौ पूर्णनिशाकरः ।<br>
नवोदितः शीतरश्मिः सख्यं हरति च प्रियः ।। ५६ ।।<br>
न दृष्टपूर्वो हि मया श्रुतमात्रेण काङ्क्षितः ।<br>
अहो धूमयतेऽङ्गानि स्त्रीस्वभावस्य धिक् खलु ।। ५७ ।।<br>
कल्पयामि यथाबुद्ध्या यदि नाभ्येति मे प्रियः ।<br>
कुमुद्वतीगतं मार्गं हा गमिष्याम्यकिंचना ।। ५८ ।।<br>
मदनाशीविषेणास्मि हा हा दष्टा मनस्विनी ।<br>
शीतवीर्याः प्रकृत्यैव जगतो ह्रादनाः सुखाः ।<br>
दहन्ति मम गात्राणि किं नु चन्द्रगभस्तयः ।। ५९ ।।<br>
प्रकृत्या शीतलो वायुर्नानापुष्परजोवहः ।<br>
दावाग्निसदृशो मेऽद्य दन्दहीति शुभां तनुम् ।। 2.93.६० ।।<br>
ततः संकल्पये एव स्थैर्यं कार्यमिवात्मनः ।<br>
नावतिष्ठति निर्वीर्यं मनः सकल्पधर्षितम् ।। ६१ ।।<br>
विमनस्कास्मि मुह्यामि वेपथुर्मे महान् हृदि ।<br>
बम्भ्रमीति च मे दृष्टिर्हा हा यामि ध्रुवं क्षयम् ।। ६२ ।।<br>
इति श्रीमहाभारते खिलभागे हरिवंशे विष्णुपर्वणि प्रद्युम्नगमने त्रिनवतितमोऽध्यायः।।९३।।<br>
<br>
