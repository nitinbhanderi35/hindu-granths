वैशम्पायन उवाच<br>
कस्यचित्त्वथ कालस्य सभ्यांस्तान् यदुसंसदि ।<br>
बभाषे पुण्डरीकाक्षो हेतुमद्वाक्यमुत्तमम् ।। १ ।।<br>
यादवानामियं भूमिर्मथुरा राष्ट्रमालिनी ।<br>
वयं चैवेह सम्भूता व्रजे च परिवर्द्धिताः ।। २ ।।<br>
तदिदानीं गतं दुःखं शत्रवश्च पराजिताः ।<br>
नृपेषु जनितं वैरं जरासंधेन विग्रहः ।। ३ ।।<br>
वाहनानि च नः सन्ति पादातं चाप्यनन्तकम् ।<br>
रत्नानि च विचित्राणि मित्राणि च बहूनि च ।। ४ ।।<br>
इयं च माथुरी भूमिरल्पा गम्या परस्य तु ।<br>
वृद्धिश्चैव परास्माकं बलतो मित्रतस्तथा ।। ५ ।।<br>
कुमारकोट्यो याश्चेमाः पदातीनां गणाश्च ये ।<br>
एषामपीह वसतां सम्मर्दमुपलक्षये ।। ६ ।।<br>
अत्र नो रोचते मह्यं निवासो यदुपुङ्गवाः ।<br>
पुरीं निवेशयिष्यामि मम तत्क्षन्तुमर्हथ ।। ७ ।।<br>
एतद् यदनुरूपं वो ममाभिप्रायजं वचः ।<br>
भवाय भवतां काले यदुक्तं यदुसंसदि ।। ८ ।।<br>
तमूचुर्यादवाः सर्वे हृष्टेन मनसा तदा ।<br>
साध्यतां यदभिप्रेतं जनस्यास्य भवाय वै ।। ९ ।।<br>
ततः सम्मन्त्रयामासुर्वृष्णयो मन्त्रमुत्तमम् ।<br>
अवध्योऽसौ कृतोऽस्माकं सुमहच्च रिपोर्बलम्।। 2.56.१० ।।<br>
कृतः सैन्यक्षयश्चापि महानिह नराधिपैः ।<br>
बहुलानि च सैन्यानि हन्तुं वर्षशतैरपि ।<br>
न शक्ष्यामो ह्यतस्तेषामपयानेऽभवन्मतिः ।। ११ ।।<br>
तस्मिंश्चैवान्तरे राजा सकालयवनस्तदा ।<br>
सैन्येन तद्विधेनैव मथुरामभ्युपागमत्।। १२ ।।<br>
ततो जरासंधबलं दुर्निवार्यमभूत् तदा ।<br>
ते कालयवनं चैव श्रुत्वेदं प्रतिपेदिरे ।। १३ ।।<br>
केशवः पुनरेवाह यादवान् सत्यसंगरः ।<br>
अद्यैव दिवसः पुण्यो निर्यामः स्वबलानुगाः ।। १४ ।।<br>
ततो निश्चक्रमुः सर्वे यादवाः कृष्णशासनात्।<br>
ओघा इव समुद्रस्य बलौघप्रतिनादिताः ।। १५ ।।<br>
संगृह्य ते कलत्राणि वसुदेवपुरोगमाः ।<br>
सुसन्नद्धैर्गजैर्मत्तै रथैरश्वैश्च दंशितैः ।। १६ ।।<br>
आहत्य दुन्दुभीन् सर्वे स्वजनज्ञातिबान्धवाः ।<br>
निर्ययुर्यादवाः सर्वे मथुरामपहाय वै ।। १७ ।।<br>
स्यन्दनैः काञ्चनापीडैर्मत्तैश्च वरवारणैः ।<br>
सूतैः प्लुतैश्च तुरगैः कशापार्ष्णिप्रणोदितैः ।। १८ ।।<br>
स्वानि स्वानि बलाग्राणि शोभयन्तः प्रकर्षिणः ।<br>
प्रत्यङ्मुखा ययुर्हृष्टा वृष्णयो भरतर्षभ ।। १९ ।।<br>
ततो मुख्यतमाः सर्वे यादवा रणकोविदाः ।<br>
अनीकाग्राणि कर्षन्तो वासुदेवपुरोगमाः ।। 2.56.२० ।।<br>
ते स्म नानालताचित्रं नारिकेलवनायुतम् ।<br>
कीर्णं नागबलैः कान्तं केतकीखण्डमण्डितम् ।। २१ ।।<br>
तालपुन्नागबकुलद्राक्षावनघनं क्वचित् ।<br>
अनूपं सिन्धुराजस्य प्रपेतुर्यदुपुङ्गवाः ।। २२ ।।<br>
ते तत्र रमणीयेषु विषयेषु सुखप्रियाः ।<br>
मुमुदुर्यादवाः सर्वे देवाः स्वर्गगता इव ।। २३ ।।<br>
पुरवास्तु विचिन्वन् स कृष्णस्तु परवीरहा ।<br>
ददर्श विपुलं देशं सागरेणोपशोभितम् ।। २४ ।।<br>
वाहनानां हितं चैव सिकताताम्रमृत्तिकम् ।<br>
पुरलक्षणसम्पन्नं कृतास्पदमिव श्रिया ।। २५ ।।<br>
सागरानिलसंवीतं सागराम्बुनिषेवितम् ।<br>
विषयं सिन्धुराजस्य शोभितं पुरलक्षणैः ।। २६ ।।<br>
तत्र रैवतको नाम पर्वतो नातिदूरतः ।<br>
मन्दरोदारशिखरः सर्वतोऽभिविराजते ।। २७ ।।<br>
तत्रैकलव्यसंवासो द्रोणेनाध्युषितश्चिरम् ।<br>
प्रभूतपुरुषोपेतः सर्वरत्नसमाकुलः ।। २८ ।।<br>
विहारभूमिस्तत्रैव तस्य राज्ञः सुनिर्मिता ।<br>
नाम्ना द्वारवती नाम स्वायताष्टापदोपमा ।। २९ ।।<br>
केशवेन मतिस्तत्र पुर्यर्थे विनिवेशिता ।<br>
निवेशं तत्र सैन्यानां रोचयन्ति स्म यादवाः ।। 2.56.३० ।।<br>
ते रक्तसूर्यदिवसे तत्र यादवपुङ्गवाः ।<br>
सेनापालांश्च संचक्रुः स्कन्धावारनिवेशनम् ।। ३१ ।।<br>
ध्रुवाय तत्र न्यवसत् केशवः सह यादवैः ।<br>
देशे पुरनिवेशाय स यदुप्रवरो विभुः ।। ३२ ।।<br>
तस्यास्तु विधिवन्नाम वास्तूनि च गदाग्रजः ।<br>
निर्ममे पुरुषश्रेष्ठो मनसा यादवोत्तमः ।। ३३ ।।<br>
एवं द्वारवतीं चैव पुरीं प्राप्य सबान्धवाः ।<br>
सुखिनो न्यवसन् राजन् स्वर्गे देवगणा इव ।। ३४ ।।<br>
कृष्णोऽपि कालयवनं ज्ञात्वा केशिनिषूदनः ।<br>
जरासंधभयाच्चैव पुरीं द्वारवतीं ययौ ।। ३५ ।।<br>
इति श्रीमहाभारते खिलभागे हरिवंशे विष्णुपर्वणि  द्वारवतीप्रयाणे षट्पञ्चाशत्तमोऽध्यायः ।। ५६ ।।<br>
<br>
