नारायणं नमस्कृत्य नरं चैव नरोत्तमम् ।<br>
देवीं सरस्वतीं व्यासं ततो जयमुदीरयेत् ।।<br>
वैशम्पायन उवाच<br>
ज्ञात्वा विष्णुं क्षितिगतं भागांश्च त्रिदिवौकसाम् ।<br>
विनाशशंसी कंसस्य नारदो मथुरां ययौ ।। १ ।।<br>
त्रिविष्टपादापतितो मथुरोपवने स्थितः ।<br>
प्रेषयामास कंसस्य दूतं स मुनिपुङ्गवः ।। २ ।<br>
स दूतः कथयामास मुनेरागमनं वने ।<br>
स नारदस्यागमनं श्रुत्वा त्वरितविक्रमः ।। ३ ।।<br>
निर्जगामासुरः कंसः स्वपुर्याः पद्मलोचनः ।<br>
स ददर्शातिथिं श्लाघ्यं देवर्षिं वीतकल्मषम् ।। ४ ।।<br>
तेजसा ज्वलनाकारं वपुषा सूर्यवर्चसम् ।<br>
सोऽभिवाद्यर्षये तस्मै पूजां चक्रे यथाविधि ।। ५ ।।<br>
आसनं चाग्निवर्णाभं विसृज्योपजहार सः ।<br>
निषसादासने तस्मिन् स वै शक्रसखो मुनिः ।। ६ ।।<br>
उवाच चोग्रसेनस्य सुतं परमकोपनम् ।<br>
पूजितोऽहं त्वया वीर विधिदृष्टेन कर्मणा ।। ७ ।।<br>
यते त्वेवं मम वचः श्रूयतां गृह्यतां त्वया ।<br>
अनुसृत्य दिवोलोकानहं ब्रह्मपुरोगमान् ।। ८ ।।<br>
गतः सूर्यसखं तात विपुलं मेरुपर्वतम्।<br>
सनन्दनवनं चैव दृष्ट्वा चैत्ररथं वनम् ।। ९ ।।<br>
&nbsp;आप्लुतं सर्वतीर्थेषु सरित्सु सह दैवतैः ।<br>
दिव्या त्रिधारा दृष्टा मे पुण्या त्रिपथगा नदी ।। 2.1.१० ।।<br>
स्मरणादेव सर्वेषामंहसा या विभेदिनी ।<br>
उपस्पृष्टं च तीर्थेषु दिव्येषु च यथाक्रमम् ।। ११ <br>
दृष्टं मे ब्रह्मसदनं ब्रह्मर्षिगणसेवितम्।<br>
देवगन्धर्वनिर्घोषैरप्सरोभिश्च नादितम् ।। १२ ।।<br>
सोऽहं कदाचिद् देवानां समाजे मेरुमूर्धनि ।<br>
संगृह्य वीणां संसक्तामगच्छं ब्रह्मणः सभाम् ।। १३ ।।<br>
सोऽहं तत्र सितोष्णीषान् नानारत्नविभूषितान् ।<br>
दिव्यासनगतान् देवानपश्यं सपितामहान् ।। १४ ।।<br>
तत्र मन्त्रयतामेवं देवतानां मया श्रुतः ।<br>
भवतः सानुगस्यैव वधोपायः सुदारुणः ।। १५ ।।<br>
तत्रैषा देवकी या ते मथुरायां लघुस्वसा ।<br>
योऽस्यां गर्भोऽष्टमः कंस स ते मृत्युर्भविष्यति ।। १६ ।।<br>
देवानां स तु सर्वस्वं त्रिदिवस्य गतिश्च सः ।<br>
परं रहस्यं देवानां स ते मृत्युर्भविष्यति ।। १७ ।।<br>
परश्चैवापरस्तेषां स्वयम्भूश्च दिवौकसाम्।<br>
ततस्ते तन्महद्भूतं दिव्यं च कथयाभ्यहम् ।। १८ ।।<br>
श्लाघ्यश्च स हि ते मृत्युर्भूतपूर्वश्च तं स्मर ।<br>
यत्नश्च क्रियतां कंस देवक्या गर्भकृन्तने ।। १९ ।।<br>
एषा मे त्वद्गता प्रीतिर्यदर्थं चाहमागतः ।<br>
भुज्यन्तां सर्वकामार्थाः स्वस्ति तेऽस्तु व्रजाम्यहम्।2.1.२०।<br>
इत्युक्त्वा नारदे याते तस्य वाक्यं विचिन्तयन् ।<br>
जहासोच्चैस्ततः कंसः प्रकाशदशनश्चिरम् ।। २१ ।।<br>
प्रोवाच सस्मितं चैव भृत्यानामग्रतः स्थितः ।<br>
हास्यः खलु स सर्वेषु नारदो न विशारदः ।। २२ ।।<br>
नाहं भीषयितुं शक्यो देवैरपि सवासवैः ।<br>
आसनस्थः शयानो वा प्रमत्तो मत्त एव च ।। २३1<br>
योऽहं दोर्भ्यामुदाराभ्यां क्षोभयेयं धरामिमाम् ।<br>
कोऽस्ति मां मानुषे लोके यः क्षोभयितुमुत्सहेत् ।। २४ ।।<br>
अद्यप्रभृति देवानामेवं देवानुवर्तिनाम् ।<br>
नृपक्षिपशुसंघानां करोमि कदनं महत् ।। २५ ।।<br>
आज्ञाप्यतां  हयः केशी प्रलम्बो धेनुकस्तथा ।<br>
अरिष्टो वृषभश्चैव पूतना कालियस्तथा ।। २६ ।।<br>
अटध्वं पृथिवीं कृत्स्नां यथेष्टं कामरूपिणः ।<br>
प्रहरध्वं च सर्वेषु येऽस्माकं पक्षदूषकाः ।। २७ ।।<br>
गर्भस्थानामपि गतिर्विज्ञेया चैव देहिनाम् ।<br>
नारदेन हि गर्भेभ्यो भयं नः समुदाहृतम् ।। २८ ।।<br>
भवन्तो हि यथाकामं मोदन्तां विगतज्वराः ।<br>
मां च वो नाथमाश्रित्य नास्ति देवकृतं भयम् ।। २९ ।।<br>
स तु केलिकिलो विप्रो भेदशीलश्च नारदः ।<br>
सुश्लिष्टानपि लोकेऽस्मिन् भेदयँल्लभते रतिम् ।। 2.1.३० ।।<br>
कण्डूयमानः सततं लोकानटति चञ्चलः ।<br>
घटमानो नरेन्द्राणां तन्त्रैवराणि चैव हि ।। ३१ ।।<br>
एवं स विलपन्नेव वाङ्मात्रेणैव केवलम् ।<br>
विवेश कंसो भवनं दह्यमानेन चेतसा ।। ३२ ।।<br>
इति श्रीमहाभारते खिलभागे हरिवंशे विष्णुपर्वणि नारदागमने कंसवाक्ये प्रथमोऽध्यायः ।। १ ।।<br>
<br>
