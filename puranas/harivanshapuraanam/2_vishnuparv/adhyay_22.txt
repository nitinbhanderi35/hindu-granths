वैशम्पायन उवाच<br>
कृष्णं व्रजगतं श्रुत्वा वर्धमानमिवानलम् ।<br>
उद्वेगमगमत् कंसः शङ्कमानस्ततो भयम् ॥ १ ॥<br>
पूतनायां हतायां च कालिये च पराजिते ।<br>
धेनुके प्रलयं नीते प्रलम्बे च निपातिते ॥ २ ॥<br>
धृते गोवर्धने शैले विफले शक्रशासने ।<br>
गोषु त्रातासु च तथा स्पृहणीयेन कर्मणा ॥ ३ ॥<br>
ककुद्मिनि हतेऽरिष्टे गोपेषु मुदितेषु च ।<br>
दृश्यमाने विनाशे च संनिकृष्टे महाभये ॥ ४ ॥<br>
कर्षणे वृक्षयोश्चैव शकटस्य तथैव च ।<br>
अचिन्त्यं कर्म्म तच्छ्रुत्वा वर्धमानेषु शत्रुषु ॥ ५॥<br>
प्राप्तारिष्टमिवात्मानं मेने स मथुरेश्वरः ।<br>
विसंज्ञेन्द्रियभूतात्मा गतासुप्रतिमो बभौ ॥ ६ ॥<br>
ततो ज्ञातीन् समानाय्य पितरं चोग्रशासनः ।<br>
निशि स्तिमितमूकायां मथुरायां जनाधिपः ॥ ७ ॥<br>
वसुदेवं च देवाभं कङ्कं चाहूय यादवम्।<br>
सत्यकं दारुकं चैव कङ्कावरजमेव च ॥ ८ ॥<br>
भोजं वैतरणं चैव विकद्रुं च महाबलम् ।<br>
भयशङ्खं च धर्मज्ञं विपृथुं च पृथुश्रियम् ॥ ९ ॥<br>
बभ्रुं दानपतिं चैव कृतवर्माणमेव च ।<br>
भूरितेजसमक्षोभ्यं भूरिश्रवसमेव च ॥ 2.22.१० ॥<br>
एतान्स यादवान् सर्वानाभाष्य शृणुतेति च ।<br>
उग्रसेनसुतो राजा प्रोवाच मथुरेश्वरः ॥ ११ ॥<br>
भवन्तः सर्वकार्यज्ञा वेदेषु परिनिष्ठिताः ।<br>
न्यायवृत्तान्तकुशलास्त्रिवर्गस्य प्रवर्तकाः ॥ १२ ॥<br>
कर्तव्यानां च कर्तारो लोकस्य विबुधोपमाः ।<br>
तस्थिवांसो महावृत्ते निष्कम्पा इव पर्वताः ॥ १३ ॥<br>
अदम्भवृत्तयः सर्वे सर्वे गुरुकुलोषिताः ।<br>
राजमन्त्रधराः सर्वे सर्वे धनुषि पारगाः ॥ १४ ॥<br>
यशःप्रदीपा लोकानां वेदार्थानां विवक्षवः ।<br>
आश्रमाणां निसर्गज्ञा वर्णानां क्रमपारगाः ॥ १५ ॥<br>
प्रवक्तारः सुनियतां नेतारो नयदर्शिनाम् ।<br>
भेत्तारः परराष्ट्राणां त्रातारः शरणार्थिनाम् ॥ १६ ॥<br>
एवमक्षतचारित्रैः श्रीमद्भिरुदितोदितैः ।<br>
द्यौरप्यनुगृहीता स्याद्भवद्भिः किं पुनर्मही ॥ १७ ॥<br>
ऋषीणामिव वो वृत्तं प्रभावो मरुतामिव ।<br>
रुद्राणामिव वः क्रोधो दीप्तिरङ्गिरसारमिव ॥ १८ ॥<br>
व्यावर्तमानं सुमहद् भवद्भिः ख्यात कीर्तिभिः ।<br>
धृतं यदुकुलं वीरैर्भूतलं पर्वतैरिव ॥ १९ ॥<br>
एवं भवत्सु युक्तेषु मम चित्तानुवर्तिषु ।<br>
वर्धमानो ममानर्थो भवद्भिः किमुपेक्षितः ॥ 2.22.२० ॥<br>
एष कृष्ण इति ख्यातो नन्दगोपसुतो व्रजे ।<br>
वर्धमान इवाम्भोभिर्मूलं नः परिकृन्तति ॥ २१ ॥<br>
अनमात्यस्य शून्यस्य चारान्धस्य ममैव तु ।<br>
कारणान्नन्दगोपस्य स सुतो गोपितो गृहे ॥ २२ ॥<br>
उपेक्षित इव व्याधिः पूर्यमाण इवाम्बुदः ।<br>
नदन्मेघ इवोष्णान्ते स दुरात्मा विवर्धते ॥ २३ ॥<br>
तस्य नाहं गतिं जाने न योगं न पराक्रमम् ।<br>
नन्दगोपस्य भवने जातस्याद्भुतकर्मणः ॥ २४ ॥<br>
किं तद्भूतं समुद्भूतं देवापत्यं न विद्महे ।<br>
अतिदेवैरमानुष्यैः कर्मभिः सोऽनुमीयते ॥ २५ ॥<br>
पूतना शकुनी बाल्ये शिशुनोत्तानशायिना ।<br>
स्तनपानेप्सुना पीता प्राणैः सह दुरासदा ॥ २६ ॥<br>
यमुनाया ह्रदे नागः कालियो दमितस्तथा ।<br>
रसातलचरो नीतः क्षणेनादर्शनं ह्रदात् ॥ २७ ॥<br>
नन्दगोपसुतो योगं कृत्वा स पुनरुत्थितः ।<br>
चेनुकस्तालशिखरात् पातितो जीवितं विना ॥ २८ ॥<br>
प्रलम्बं यं मृधे देवा न शेकुरतिवर्तितुम् ।<br>
बालेन मुष्टिनैकेन स हतः प्राकृतो यथा ॥ २९ ॥<br>
वासवस्योत्सवं भङक्त्वा वर्षं वासवरोषजम् ।<br>
निर्जित्य गोगृहार्थाय धृतो गोवर्धनो गिरिः॥2.22.३०॥<br>
हतस्त्वरिष्टो बलवान् निःशृङ्गश्च कृतो व्रजे ।<br>
अबालो बाल्यमास्थाय रमते शिशुलीलया ॥ ३१ ॥<br>
प्रबन्धः कर्मणामेव तस्य गोव्रजवासिनः ।<br>
संनिकृष्टं भयं चैव केशिनो मम च धुवम् ॥ ३२ ॥<br>
भूतपूर्वश्च मे मृत्युः सततं पूर्वदैहिकः ।<br>
युद्धाकाङ्क्षी च स यथा तिष्ठतीह ममाग्रतः ॥ ३३ ॥<br>
क्व च गोपत्वमशुभं मानुष्यं मृत्युदुर्बलम् ।<br>
क्व च देवप्रभावेण क्रीडितव्यं व्रजे मम ॥ ३४ ॥<br>
अहो नीचेन वपुषाच्छादयित्वाऽऽत्मनो वपुः ।<br>
कोऽप्येष रमते देवः श्मशानस्य इवानलः ॥ ३५ ॥<br>
श्रूयते हि पुरा विष्णुः सुराणां कारणान्तरे ।<br>
वामनेन तु रूपेण जहार पृथिवीमिमाम् ॥ ३६ ॥<br>
कृत्वा केसरिणो रूपं विष्णुना प्रभविष्णुना ।<br>
हतो हिरण्यकशिपुर्दानवानां पितामहः ॥३७॥ <br>
अचिन्त्यरूपमास्थाय श्वेतशैलस्य मूर्धनि ।<br>
भवेन च्याविता दैत्याः पुरा तत्त्रिपुरं घ्नता ॥ ३८ ॥<br>
चालितो गुरुपुत्रेण भार्गवोऽङ्गिरसेन वै ।<br>
प्रविश्य दार्दुरीं मायामनावृष्टिं चकार ह ॥ ३९ ॥<br>
अनन्तः शाश्वतो देवः सहस्रशिरसोऽव्ययः ।<br>
वाराहं रूपमास्थाय प्रोज्जहारार्णवान्मही म् ॥ 2.22.४० ॥<br>
अमृते निर्मिते पूर्वं विष्णुः स्त्रीरूपमास्थितः ।<br>
सुराणामसुराणां च युद्धं चक्रे सुदारुणम् ॥ ४१ ॥<br>
अमृतार्थे पुरा चापि देवदैत्यसमागमे ।<br>
दधार मन्दरं विष्णुरकूपार इति श्रुतिः ॥ ४२ ॥<br>
वपुर्वामनमास्थाय नन्दनीयं पुरा बलेः ।<br>
त्रिभिः क्रमैस्तु त्रींल्लोकाञ्जहार त्रिदिवालयम् ॥ ४३ ।<br>
चतुर्धा तेजसो भागं कृत्वा दाशरथे गृहे ।<br>
स एव रामसंज्ञो वै रावणं व्यनशत् तदा ॥ ४४ ॥<br>
एवमेव निकृत्या वै तत्तद्रूपमुपागतः ।<br>
साधयत्यात्मनः कार्यं सुराणामर्थसिद्धये॥४५॥<br>
तदेव नूनं विष्णुर्वा शक्रो वा मरुतां पतिः ।<br>
मत्साधनेच्छया प्राप्तो नारदो मां यदुक्तवान् ॥ ४६ ॥<br>
अत्र मे शङ्कते बुद्धिर्वसुदेवं प्रति ध्रुवा ।<br>
अस्य बुद्धिविशेषेण वयं कातरतां गताः ॥ ४७ ॥<br>
अहं हि खट्वाङ्गवने नारदेन समागतः ।<br>
द्वितीयं स हि मां विप्रः पुनरेवाब्रवीद् वचः ॥ ४८ ॥<br>
यस्त्वया हि कृतो यत्नः कंस गर्भकृते महान् ।<br>
वसुदेवेन ते रात्रौ तत्कर्म विफलीकृतम् ॥ ४९ ॥<br>
दारिका या त्वया रात्रौ शिलायां कंस पातिता ।<br>
तां यशोदासुतां विद्धि कृष्णं च वसुदेवजम् ॥ 2.22.५० ॥<br>
रात्रौ व्यावर्तितावेतौ गर्भौ तव वधाय वै ।<br>
वसुदेवेन संधाय मित्ररूपेण शत्रुणा ॥ ५१ ॥<br>
सा तु कन्या यशोदाया विन्ध्ये पर्वतसत्तमे ।<br>
हत्वा शुम्भनिशुम्भौ द्वौ दानवौ नगचारिणौ ॥ ५२ ॥<br>
कृताभिषेका वरदा भूतसंघनिषेविता ।<br>
अर्च्यते दस्युभिर्घोरैर्महाबलिपशुप्रिया ॥ ५३<br>
सुरापिशितपूर्णाभ्यां कुम्भाभ्यामुपशोभिता ।<br>
मयूराङ्गदचित्रैश्च बर्हभारैर्विभूषिता ॥ ५४ ॥<br>
हृष्टकुक्कुटसंनादं वनं वायसनादितम् ।<br>
मृगसंघैश्च सम्पूर्णमविरुद्धैश्च पक्षिभिः ॥ ५५ ॥<br>
सिंहव्याघ्रवराहाणां नादेन प्रतिनादितम् ।<br>
वृक्षगम्भीरनिबिडं कान्तारैः सर्वतो वृतम् ॥ ५६ ॥<br>
दिव्यभृङ्गारुचमरैरादर्शैरुपशोभितम् ।<br>
देवतूर्यनिनादैश्च शतशः प्रतिनादितम् ॥ ५७ ॥<br>
स्थानं तस्या नगे विन्ध्ये निर्मितं स्वेन तेजसा ।<br>
रिपूणां त्रासजननी नित्यं तत्र मनोरमे ॥ ५८ ॥<br>
वसते परमप्रीता देवतैरपि पूजिता।<br>
यस्त्वयं नन्दगोपस्य कृष्ण इत्युच्यते सुतः ॥ ५९ ॥<br>
अत्र मे नारदः प्राह सुमहत्कर्मकारणम् ।<br>
द्वितीयो वसुदेवाद् वै वासुदेवो भविष्यति ॥ 2.22.६० ॥<br>
स हि ते सहजो मृत्युर्बान्धवश्च भविष्यति ।<br>
स एव वासुदेवो वै वसुदेवसुतो बली ।<br>
बान्धवो धर्मतो मह्यं हृदयेनान्तको रिपुः ॥६१ ॥<br>
नेत्रे तुदति तस्यैव वक्त्रेणामिषगृद्धिना ॥ ६२ ॥<br>
वसुदेवस्तथैवायं सपुत्रज्ञातिबान्धवः ।<br>
छिनत्ति मम मूलानि भुङ्क्ते च मम पार्श्वतः॥६३॥<br>
भ्रूणहत्यापि संतार्या गोवधः स्त्रीवधोऽपि वा ।<br>
न कृतघ्नस्य लोकोऽस्ति बान्धवस्य विशेषतः ॥ ६४ ॥<br>
पतितानुगतं मार्गं निषेवत्यचिरेण सः ।<br>
यः कृतघ्नोऽनुबन्धेन प्रीतिं वहति दारुणाम् ॥ ६५ ।<br>
नरकाध्युषितः पन्था गन्तव्यस्तेन दारुणः ।<br>
अपापे पापहृदयो यः पापमनुतिष्ठति ॥ ६६ ॥<br>
अहं वा स्वजनः श्लाघ्यः स वा श्लाघ्यतरः सुतः ।<br>
नियमैर्गुणवृत्तेन त्वया बान्धवकाम्यया ॥ ६७ ॥<br>
हस्तिनां कलहे घोरे वधमृच्छन्ति वीरुधः ।<br>
युद्धव्युपरमे ते तु सहाश्नन्ति महावने ॥ ६८ ॥<br>
बान्धवानामपि तथा भेदकाले समुत्थिते ।<br>
वध्यते योऽन्तरप्रेप्सुः स्वजनो यदि वेतरः ॥ ६९ ॥<br>
कालस्त्वं हि विनाशाय मया पुष्टो विजानता ।<br>
वसुदेव कुलस्यास्य यद् विरोधयसे भृशम् ॥ 2.22.७० ॥<br>
अमर्षी वैरशीलश्च सदा पापमतिः शठः ।<br>
स्थाने यदुकुलं मूढ शोचनीयं त्वया कृतम् ॥ ७१ ॥<br>
वसुदेव वृथा वृद्ध यन्मया त्वं पुरस्कृतः ।<br>
श्वेतेन शिरसा वृद्धो नैव वर्षशतैर्भवेत् ॥ ७२ ॥<br>
यस्य बुद्धिः परिणता स वै वृद्धतरो नृणाम् ॥ ७३ ॥<br>
त्वं च कर्कशशीलश्च बुद्ध्या च न बहुश्रुतः ।<br>
केवलं वयसा वृद्धो यथा शरदि तोयदः ॥ ७४ ॥<br>
किं च त्वं साधु जानीषे वसुदेव वृथामते ।<br>
मृते कंसे मम सुतो मथुरां पालयिष्यति ॥ ७५ ॥<br>
छिन्नाशस्त्वं वृथावृद्धो मिथ्यात्वेवं विचारितम् ।<br>
जिजीविषुर्न सोऽप्यस्ति योऽवतिष्ठेन्ममाग्रतः ॥ ७६ ॥<br>
प्रहर्तुकामो विश्वस्ते यस्त्वं दुष्टेन चेतसा ।<br>
तत् ते प्रतिकरिष्येऽहं पुत्रयोस्तव पश्यतः ॥ ७७ ॥<br>
न मे वृद्धवधः कश्चिद् द्विजस्त्रीवध एव च ।<br>
कृतपूर्वः करिष्ये वा विशेषेण तु बान्धवे ॥ ७८ ॥<br>
इह त्वं जातसंवृद्धो मम पित्रा विवर्धितः ।<br>
पितृष्वसुश्च मे भर्ता यदूनां प्रथमो गुरुः ॥ ७९ ॥<br>
कुले महति विख्यातः प्रथिते चक्रवर्तिनाम् ।<br>
गुर्वर्थं पूजितः सद्भिर्महद्भिर्धर्मबुद्धिभिः ॥ 2.22.८० ॥<br>
किं करिष्यामहे सर्वे सत्सु वक्तव्यतां गताः ।<br>
यदूनां यूथमुख्यस्य यस्य ते वृत्तमीदृशम् ॥ ८१ ॥<br>
मद्वधो वा जयो वाथ वसुदेवस्य दुर्नयैः ।<br>
सत्सु यास्यन्ति पुरुषा यदूनामवगुण्ठिताः ॥ ८२ ॥<br>
त्वया हि मद्वधोपायं तर्कमाणेन वै मृधे ।<br>
अविश्वास्यं कृतं कर्म वाच्याश्च यदवः कृताः ॥ ८३ ॥<br>
अशाम्यं वैरमुत्पन्नं मम कृष्णस्य चोभयोः ।<br>
शान्तिमेकतरे शान्तिं गते यास्यन्ति यादवाः ॥ ८४ ॥<br>
गच्छ दानपते क्षिप्रं ताविहानयितुं व्रजात् ।<br>
नन्दगोपं च गोपांश्च करदान् मम शासनात् ॥ ८५ ॥<br>
वाच्यश्च नन्दगोपो वै करमादाय वार्षिकम् ।<br>
शीघ्रमागच्छ नगरं गोपैः सह समन्वितः ॥ ८९ ॥<br>
कृष्णसंकर्षणौ चैव वसुदेवसुतावुभौ ।<br>
द्रष्टुमिच्छति वै कंसः सभृत्यः सपुरोहितः ॥ ८७ ॥<br>
एतौ युद्धविदौ रङ्गे कालनिर्माणयोधिनौ ।<br>
दृढौ च कृतिनौ चैव शृणोमि व्यायतोद्यमौ ॥ ८८ ॥<br>
अस्माकमपि मल्लौ द्वौ सज्जौ युद्धकृतोत्सवौ ।<br>
ताभ्यां सह नियोत्स्येते तौ युद्धकुशलावुभौ ॥ ८९ ॥<br>
द्रष्टव्यौ च मयावश्यं बालौ तावमरोपमौ ।<br>
पितृष्वसुः सुतौ मुख्यौ व्रजवासौ वनेचरौ ॥ 2.22.९० ॥<br>
वक्तव्यं च व्रजे तस्मिन् समीपे व्रजवासिनाम् ।<br>
राजा धनुर्मखं नाम कारयिष्यति वै सुखी ॥ ९१ ॥<br>
संनिकृष्टे वने ते तु निवसन्तु यथासुखम् ।<br>
जनस्यामन्त्रितस्यार्थे यथा स्यात् सर्वमव्ययम् ॥९२ ॥<br>
पयसः सर्पिषश्चैव दध्नो दध्युत्तरस्य च ।<br>
यथाकामप्रदानाय भोज्याधिश्रयणाय च ॥ ९३ ॥<br>
अक्रूर गच्छ शीघ्रं त्वं तावानय ममाज्ञया ।<br>
संकर्षणं च कृष्णं च द्रष्टुं कौतूहलं हि मे ॥ ९४ ॥<br>
तयोरागमने प्रीतिः परमा मत्कृता भवेत्।<br>
दृष्ट्वा तु तौ महावीर्यौ तद्विधास्यामि यद्धितम् ॥ ९५ ॥<br>
शासनं यदि वा श्रुत्वा मम तौ परिभाषितम् ।<br>
नागच्छेतां यथाकालं निग्राह्यावपि तौ मम ॥ ९६ ॥<br>
सान्त्वमेव तु बालेषु प्रधानं प्रथमो नयः ।<br>
मधुरेणैव तौ मन्दौ स्वयमेवानयाशु वै ॥ ९७ ॥<br>
अक्रूर कुरु मे प्रीतिमेतां परमदुर्लभाम् ।<br>
यदि वा नोपजप्तोऽसि वसुदेवेन सुव्रत ।<br>
तथा कर्तव्यमेतद्धि यथा तावागमिष्यतः ॥ ९८ ॥<br>
एवमाक्षिप्यमाणोऽपि वसुदेवो वसूपमः ।<br>
सागराकारमात्मानं निष्प्रकम्पमधारयत् ॥९९॥<br>
वाक्छल्यैस्ताड्यमानस्तु कंसेनादीर्घदर्शिना ।<br>
क्षमां मनसि संधाय नोत्तरं प्रत्यभाषत ॥2.22.१००।<br>
ये तु तं ददृशुस्तत्र क्षिप्यमाणमनेकधा ।<br>
धिग्धिगित्यसकृत्ते वै शनैरूचुरवाङ्मुखाः ॥१०१॥<br>
अक्रूरस्तु महातेजा जानन् दिव्येन चक्षुषा ।<br>
जलं दृष्ट्वेव तृषितः प्रेषितः प्रीतिमानभूत् ॥१०२॥<br>
तस्मिन्नेव मुहूर्ते तु मथुरायाः स निर्ययौ ।<br>
प्रीतिमान्पुण्डरीकाक्षं द्रष्टुं दानपतिः स्वयम् ॥१०३॥<br>
इति श्रीमहाभारते खिलभागे हरिवंशे विष्णुपर्वणि अक्रूरप्रस्थाने द्वाविंशोऽध्यायः॥२२॥<br>
<br>
