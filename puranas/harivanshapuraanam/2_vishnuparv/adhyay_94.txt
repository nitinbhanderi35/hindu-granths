वैशम्पायन उवाच<br>
आविष्टेयं मया बाला सर्वथेत्यवगम्य तु ।<br>
कार्ष्णिर्हृष्टेन मनसा हंसीमिदमुवाच ह ।। १ ।।<br>
दैत्येन्द्रतनयां प्राप्तमवगच्छस्व मामिह ।<br>
षट्पदैः सह षट्पादो भूत्वा माल्ये निलीय हि ।। २ ।।<br>
विधेयोऽस्मि प्रभावत्या यथेष्टं मयि वर्तताम् ।<br>
इत्युक्त्वा दर्शयामास सुरूपो रूपमात्मनः ।। ३ ।।<br>
तद्धर्म्यपृष्ठं प्रभया द्योतितं तस्य धीमतः ।<br>
अभिभूता प्रभा चैव राजंश्चन्द्रोद्भवा शुभा ।। ४ ।।<br>
प्रभावत्यास्तु तं दृष्ट्वा ववृधे कामसागरः ।<br>
चन्द्रस्येवोदये प्राप्ते पर्वण्यां सरितां पतिः ।। ५ ।।<br>
सलज्जाधोमुखी किञ्चित्किञ्चित्तिर्यगवेक्षिणी।<br>
प्रभावती तदा तस्थौ निश्चलं कमलेक्षणा ।। ६ ।।<br>
करेणाधःप्रदेशे तां चारुभूषणभूषिताम् ।<br>
स्पृष्ट्वोवाच वरारोहां रोमाञ्चिततनुस्ततः ।। ७ ।।<br>
मनोरथशतैर्लब्धं किं पूर्णेन्दुसमप्रभम् ।<br>
अधोमुखं मुखं कृत्वा न मां किञ्चित्प्रभाषसे ।। ८ ।।<br>
प्रभोपमर्दं मा कार्षीर्वदनस्य वरानने ।<br>
साध्वसं त्यज्यतां भीरु दासः साध्वनुगृह्यताम् ।। ९ ।।<br>
न कालमिव पश्यामि भीरु भीरुत्वमुत्सृज ।<br>
याचाम्येषोऽञ्जलिं कृत्वा प्राप्तकालं निबोध मे ।। 2.94.१० ।।<br>
गान्धर्वेण विवाहेन कुरुष्वानुग्रहं मम ।<br>
देशकालानुरूपेण रूपेणाप्रतिमा सती ।। ११ ।।<br>
उपस्पृश्य ततो भैमो मणिस्थं जातवेदसम् ।<br>
जुहाव समये वीरः पुष्पैर्मन्त्रानुदीरयन् ।। १२ ।।<br>
जग्राहाथ करं तस्या वराभरणभूषितम् ।<br>
चक्रे प्रदक्षिणं चैवं तं मणिस्थं हुताशनम् ।। १३ ।।<br>
प्रजज्वाल स तेजस्वी मानयन्नच्युतात्मजम्।<br>
भगवाञ्जगतः साक्षी शुभस्याथाशुभस्य च ।। १४<br>
उद्दिश्य दक्षिणां वीरो विप्राणां यदुनन्दनः ।<br>
उवाच हंसीं द्वारस्थां तिष्ठावां रक्ष पक्षिणि ।। १५ ।।<br>
तस्यां प्रणम्य यातायां कामस्तां चारुलोचनाम् ।<br>
प्रहाय दक्षिणे हस्ते निनाय शयनोत्तमम् ।। १६ ।।<br>
ऊरावेवोपवेश्यैनां सान्त्वयित्वा पुनः पुनः ।<br>
चुचुम्ब शनकैर्गण्डं वासयन् मुखमारुतैः ।। १७ ।।<br>
ततोऽस्याश्च पपौ वक्त्रपद्मं मधुकरो यथा ।<br>
आलिलिङ्गे च सुश्रोणीं क्रमेण रतिकोविदः ।। १८ ।।<br>
अरीरमद् रहस्येनां न चोद्वेजितवांस्तदा ।<br>
अपकृष्टं चरत्यर्थं रतिकार्यविशारदः ।<br>
उवास स तया सार्द्धं रमन् कृष्णसुतः प्रभुः ।। १९ ।।<br>
अरुणोदयकाले च ययौ यत्र नटालयम् ।<br>
अकामया प्रभावत्या कथञ्चित्स विसर्जितः ।। 2.94.२० ।।<br>
तामेव मनसा कान्तां कान्तरूपां समुद्वहन् ।<br>
त ऊषुर्नटवेषेण कार्यार्थं भैमवंशजाः ।। २१ ।।<br>
प्रतीक्षन्तस्तदा वाक्यमिन्द्रकेशवयोस्तदा ।<br>
उद्योगं वज्रनाभस्य त्रैलोक्यविजयं प्रति ।। २२ ।।<br>
प्रतीक्षन्तो महात्मानो गुह्यसंरक्षणे रताः ।<br>
कश्यपस्य मुनेः सत्रं यावत् तावन्नराधिप ।। २३ ।।<br>
देवासुराणां सर्वेषामविरोधो महात्मनाम् ।<br>
त्रैलोक्यविजयार्थाय यततां धर्मचारिणाम् ।। २४ ।।<br>
एवं कालं प्रतीक्षाणां वसतां तत्र धीमताम् ।<br>
सम्प्राप्तः प्रावृषो रम्यः सर्वभूतमनोहरः ।। २५ ।।<br>
अहर्निशं च वृत्तान्तं प्रयच्छन्ति मनोजवाः ।<br>
शक्रकेशवयोर्हंसाः कुमाराणां महात्मनाम् ।। २६ ।।<br>
रेमे सह प्रभावत्या प्रद्युम्नश्चानुरूपया ।<br>
रात्रौ रात्रौ महातेजा धार्तराष्ट्राभिरक्षितः ।। २७ ।।<br>
तैर्हि वज्रपुरं हंसैर्वसद्भिर्वासवाज्ञया ।<br>
व्याप्तं नृप नटांस्तांश्च न विदुः कालमोहिताः ।। २८ ।।<br>
दिवापि रौक्मिणेयस्तु प्रभावत्या नृपालये ।<br>
तिष्ठत्यन्तर्हितो वीरो हंससंघाभिरक्षितः ।। २९ ।।<br>
माययास्य प्रतिच्छाया दृश्यते हि नटालये ।<br>
देहार्धेन तु कौरव्य सिषेवेऽसौ प्रभावतीम् ।। 2.94.३० ।।<br>
संनतिं विनयं शीलं लीलां दाक्ष्यमथार्जवम् ।<br>
स्पृहयन्त्यसुरा दृष्ट्वा विद्वत्तां च महात्मनाम् ।। ३१ ।।<br>
रूपं विलासं गन्धं च मञ्जुभाषामथार्यताम् ।<br>
तासां यादवनारीणां स्पृहयन्त्यसुरस्त्रियः ।। ३२ ।।<br>
वज्रनाभस्य तु भ्राता सुनाभो नाम विश्रुतः ।<br>
दुहितृद्वयं च नृपते तस्य रूपगुणान्वितम् ।। ३३ ।।<br>
एका चन्द्रवती नाम्ना गुणवत्यथ चापरा ।<br>
प्रभावत्यालयं ते तु व्रजतः खलु नित्यदा ।। ३४ ।।<br>
ददृशाते तु ते तत्र रतिसक्तां प्रभावतीम् ।<br>
परिपप्रच्छतुश्चैव विस्रम्भोपगतां सतीम् ।। ३५ ।।<br>
सोवाच मम विद्यास्ति याधीता काङ्क्षितं पतिम् ।<br>
रत्यर्थं साऽऽनयत्याशु सौभाग्यं च प्रयच्छति ।।३६ ।।<br>
देवं वा दानवं वापि विवशं सद्य एव हि ।<br>
साहं रमामि कान्तेन देवपुत्रेण धीमता ।। ३७ ।।<br>
दृश्यतां मत्प्रभावेण प्रद्युम्नः सुप्रियो मम ।<br>
ते दृष्ट्वा विस्मयं याते रूपयौवनसम्पदम् ।। ३८ ।।<br>
पुनरेवाब्रवीत् ते तु भगिन्यौ चारुहासिनी ।<br>
प्रभावती वरारोहा कालप्राप्तमिदं वचः ।। ३९ ।।<br>
देवा धर्मरता नित्यं दम्भशीला महासुराः ।<br>
देवास्तपसि रक्ता हि सुखे रक्ता महासुराः ।। 2.94.४० ।।<br>
देवाः सत्ये रता नित्यमनृते तु महासुराः ।<br>
धर्मस्तपश्च सत्यं च यत्र तत्र जयो धुवम् ।। ४१ ।।<br>
देवपुत्रौ वरयतां पतिविद्यां ददाम्यहम् ।<br>
उचितौ मत्प्रभावेण सद्य एवोपलप्स्यथः ।। ४२ ।।<br>
तां तथेत्यूचतुर्हृष्टे भगिन्यौ चारुलोचनाम् ।<br>
परिपप्रच्छ भैमं च कार्यं तत् पतिमानिनी ।। ४३ ।।<br>
स पितृव्यं गदं वीरं साम्बं चाथाब्रवीत् तदा ।<br>
रूपान्वितौ सुशीलौ च शूरौ च रणकर्मणि ।। ४४ ।।<br>
प्रभावत्युवाच<br>
परितुष्टेन दत्ता मे विद्या दुर्वाससा पुरा ।<br>
परितुष्टेन सौभाग्यं सदा कन्यात्वमेव च ।। ४५ ।।<br>
देवदानवयक्षाणां यं ध्यास्यति स ते पतिः ।<br>
भवितेति मया चैव वीरोऽयमभिकाङ्क्षितः ।। ४६ ।।<br>
गृह्णीतं तदिमां विद्यां सद्यो वां प्रियसङ्गमः ।<br>
ततो जगृहतुर्हृष्टे तां विद्यां भगिनीमुखात् ।। ४७ ।।<br>
दध्यतुर्गदसाम्बौ च विद्यामभ्यस्य ते शुभे ।<br>
तौ प्रद्युम्नेन सहितौ प्रविष्टौ भैमनन्दनौ ।। ४८ ।।<br>
प्रच्छन्नौ मायया वीरौ कार्ष्णिना मायिना नृप ।<br>
गान्धर्वेण विवाहेन तावप्यरिबलार्दनौ ।। ४९ ।।<br>
पाणिं जगृहतुर्वीरौ मन्त्रपूर्वं सतां प्रियौ ।<br>
चन्द्रवत्या गदः साम्बो गुणवत्या च कैशविः ।। 2.94.५० ।।<br>
रेमिरेऽसुरकन्याभिर्वीरास्ते यदुपुङ्गवाः ।<br>
मार्गमाणास्त्वनुज्ञां ते शक्रकेशवयोस्तदा ।। ५१ ।।<br>
इति श्रीमहाभारते खिलभागे हरिवंशे विष्णुपर्वणि प्रभावतीपाणिग्रहणे चतुर्नवतितमोऽध्यायः ।। ९४ ।।<br>
<br>
