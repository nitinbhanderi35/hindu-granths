वैशम्पायन उवाच<br>
अथ तौ जातहर्षौ तु वसुदेवसुतावुभौ ।<br>
तत्  तालवनमुत्सृज्य भूयो भाण्डीरमागतौ ।। १ ।।<br>
चारयन्तौ विवृद्धानि गोधनानि शुभानि च ।<br>
स्फीतसस्यप्ररूढानि वीक्षमाणौ वनानि च ।। २ ।।<br>
क्ष्वेडयन्तौ प्रगायन्तौ प्रचिन्वन्तौ च पादपान् ।<br>
नामभिर्व्याहरन्तौ च सवत्सा गाः परंतपौ ।। ३ ।।<br>
निर्योगपाशैरासक्तैः स्कन्धाभ्यां शुभलक्षणौ ।<br>
वनमालाकुलोरस्कौ बालशृङ्गाविवर्षभौ ।। ४ ।।<br>
सुवर्णाञ्जनचूर्णाभावन्योन्यसदृशाम्बरौ ।<br>
महेन्द्रायुधसंसक्तौ शुक्लकृष्णाविवाम्बुदौ ।। ५ ।।<br>
कुशाग्रकुसुमानां च कर्णपूरौ मनोरमौ ।<br>
वनमार्गेषु कुर्वाणौ वन्यवेषधरावुभौ ।। ६ ।।<br>
गोवर्धनस्यानु चरौ वने सानुचरौ तु तौ ।<br>
चेरतुर्लोकसिद्धाभिः क्रीडाभिरपराजितौ ।। ७ ।।<br>
तावेवं मानुषीं दीक्षां वहन्तौ सुरपूजितौ ।<br>
तज्जातिगुणयुक्ताभिः क्रीडाभिश्चेरतुर्वनम् ।। ८ ।।<br>
तौ तु भाण्डीरमाश्रित्य बालक्रीडानुवर्तिनौ ।<br>
प्राप्तौ परमशाखाढ्यं न्यग्रोधं शाखिनां वरम् ।। ९ ।।<br>
तत्र त्वान्दोलिकाभिश्च युद्धमार्गविशारदौ ।<br>
अश्मभिः क्षेपणीयैश्च तौ व्यायाममकुर्वताम् ।। 2.14.१० ।।<br>
युद्धमार्गैश्च विविधैर्गोपालैः सहितावुभौ ।<br>
मुदितौ सिंहविक्रान्तौ यथाकामं विचेरतुः ।। ११ ।।<br>
तयो रमयतोरेव तल्लिप्सुरसुरोत्तमः ।<br>
प्रलम्बोऽभ्यागमत्तत्र च्छिद्रान्वेषी तयोस्तदा ।। १२ ।।<br>
गोपालवेषमास्थाय वन्यपुष्पविभूषितः ।<br>
लोभयानः स तौ वीरौ हास्यैः क्रीडनकैस्तथा ।। १३ ।।<br>
सोऽवगाहत निश्शङ्कस्तेषां मध्यममानुषः।<br>
मानुषं वपुरास्थाय प्रलम्बो दानवोत्तमः ।। १४ ।।<br>
प्रक्रीडिताश्च ते सर्वे सह तेनामरारिणा ।<br>
गोपालवपुषं गोपा मन्यमानाः स्वबान्धवम्।। १५ ।।<br>
स तु च्छिद्रान्तरप्रेप्सुः प्रलम्बो गोपतां गतः ।<br>
दृष्टिं प्रणिदधे कृष्णे रौहिणेये च दारुणाम् ।। १६ ।।<br>
अविषह्यं ततो मत्वा कृष्णमद्भुतविक्रमम् ।<br>
रौहिणेयवधे यत्नमकरोद् दानवोत्तमः ।। १७ ।।<br>
हरिणाक्रीडनं नाम बालक्रीडनकं ततः ।<br>
प्रक्रीडितास्तु ते सर्वे द्वौ द्वौ युगपदुत्पतन् ।। १८ ।।<br>
कृष्णः श्रीदामसहितः पुप्लुवे गोपसूनुना ।<br>
संकर्षणस्तु प्लुतवान् प्रलम्बेन सहानघ ।। १९ ।।<br>
गोपालास्त्वपरे द्वन्द्वं गोपालैरपरैः सह ।<br>
प्रद्रुता लङ्घयन्तो वै तेऽन्योन्यं लघुविक्रमाः ।। 2.14.२० ।।<br>
श्रीदाममजयत् कृष्णः प्रलम्बं रोहिणीसुतः ।<br>
गोपालैः कृष्णपक्षीयैर्गोपालास्त्वपरे जिताः ।। २१ ।।<br>
ते वाहयन्तस्त्वन्योन्यं संहर्षात् सहसा द्रुताः ।<br>
भाण्डीरस्कन्धमुद्दिश्य मर्यादां पुनरागमन् ।। २२ ।।<br>
संकर्षणं तु स्कन्धेन शीघ्रमुत्क्षिप्य दानवः ।<br>
द्रुतं जगाम विमुखः सचन्द्र इव तोयदः ।। २३ ।।<br>
स भारमसहंस्तस्य रौहिणेयस्य धीमतः ।<br>
ववृधे सुमहाकायः शक्राक्रान्त इवाम्बुदः ।। २४ ।।<br>
स भाण्डीरवटप्रख्यं दग्धाञ्जनगिरिप्रभम् ।<br>
स्वं वपुर्दर्शयामास प्रलम्बो दानवोत्तमः ।। २५ ।।<br>
पञ्चस्तबकयुक्तेन मुकुटेनार्कवर्चसा ।<br>
दीप्यमानाननो दैत्यः सूर्याक्रान्त इवाम्बुदः ।। २६ ।।<br>
महाननो महाग्रीवः सुमहानन्तकोपमः ।<br>
रौद्रः शकटचक्राक्षो नमयंश्चरणैर्महीम् ।। २७ ।।<br>
स्रग्दामलम्बाभरणः प्रलम्बाम्बरभूषणः ।<br>
वीरः प्रलम्बः प्रययौ लम्बतोय इवाम्बुदः ।।२८ ।।<br>
स जहाराथ वेगेन रौहिणेयं महासुरः ।<br>
सागरोपप्लवगतं कृत्स्नं लोकमिवान्तकः ।। २९ ।।<br>
ह्रियमाणः प्रलम्बेन स तु संकर्षणो बभौ ।<br>
उह्यमान इवाकाशे कालमेघेन चन्द्रमाः ।। 2.14.३० ।।<br>
स संदिग्धमिवात्मानं मेने संकर्षणस्तदा ।<br>
दैत्यस्कन्धगतः श्रीमान् कृष्णं चेदमुवाच ह ।। ३१ ।।<br>
ह्रियेऽहं कृष्ण दैत्येन पर्वतोदग्रवर्ष्मणा ।<br>
प्रदर्शयित्वा महतीं मायां मानुषरूपिणीम्।। ३२ ।।<br>
कथमस्य मया कार्यं शासनं दुष्टचेतसः ।<br>
प्रलम्बस्य प्रवृद्धस्य दर्पाद् द्विगुणवर्चसः ।। ३३ ।।<br>
तमाह सस्मितं कृष्णः साम्ना हर्षाकुलेन वै ।<br>
अभिज्ञो रौहिणेयस्य वृत्तस्य च बलस्य च ।। ३४ ।।<br>
अहोऽयं मानुषो भावो व्यक्तमेवानुपाल्यते ।<br>
यस्त्वं जगन्मयं देवं गुह्याद् गुह्यतरं गतः ।। ३५ ।।<br>
स्मर नारायणात्मानं लोकानां त्वं विपर्यये ।<br>
अवगच्छात्मनाऽऽत्मानं समुद्राणां समागमे ।। ३६ ।।<br>
पुरातनानां देवानां ब्रह्मणः सलिलस्य च ।<br>
आत्मवृत्तप्रभावाणां संस्मराद्यं च वै वपुः ।। ३७ ।।<br>
शिरः खं ते जलं मूर्त्तिः पादौ भूर्दहनो मुखम्।<br>
वायुर्लोकायुरुछ्वासो मनः सोमो ह्यभूत्तव ।। ३८ ।।<br>
सहस्रास्यः सहस्राङ्गः सहस्रचरणेक्षणः ।<br>
सहस्रपद्मनाभस्त्वं सहस्रांशुधरोऽरिहा ।। ३९ ।।<br>
यत्त्वया दर्शितं लोके तत् पश्यन्ति दिवौकसः ।<br>
यत् त्वया नोक्तपूर्वं हि कस्तदन्वेष्टुमर्हति ।। 2.14.४० ।।<br>
यद् वेदितव्यं लोकेऽस्मिंस्तत्त्वया समुदाहृतम् ।<br>
विदितं यत् तवैकस्य देवा अपि न तद् विदुः ।। ४१ ।।<br>
आत्मजं ते वपुर्व्योम्नि न पश्यन्त्यात्मसम्भवम् ।<br>
यत् तु ते कृत्रिमं रूपं तदर्चन्ति दिवौकसः ।। ४२ ।।<br>
देवैर्न दृष्टश्चान्तस्ते तेनानन्त इति स्मृतः ।<br>
त्वं हि सूक्ष्मो महानेकः सूक्ष्मैरपि दुरासदः ।। ४३ ।।<br>
त्वय्येव जगतः स्तम्भे शाश्वती जगती स्थिता ।<br>
अचला प्राणिनां योनिर्धारयत्यखिलं जगत् ।। ४४ ।।<br>
चतुःसागरभोगस्वंः  चातुर्वर्ण्यविभागवित् ।<br>
चतुर्युगेषु लोकानां चातुर्होत्रफलाशनः ।।४५ ।।<br>
यथाहमपि लोकानां तथा त्वं तच्च मे मतम् ।<br>
उभावेकशरीरौ स्वो जगदर्थे द्विधाकृतौ ।। ४६ ।।<br>
अहं वा शाश्वतः कृष्णस्त्वं वा शेषः पुरातनः ।<br>
लोकानां शाश्वतो देवस्त्वं हि शेषः सनातनः ।<br>
आवयोर्देहमात्रेण द्विधेदं धार्यते जगत् ।। ४७ ।।<br>
अहं यः स भवानेव यस्त्वं सोऽहं सनातनः ।<br>
द्वावेव विहितौ ह्यावामेकदेहौ महाबलौ ।। ४८ ।।<br>
तदास्से मूढवत् त्वं किं प्राणेन जहि दानवम् ।<br>
मूर्ध्नि देवरिपुं देव वज्रकल्पेन मुष्टिना ।। ४९ ।।<br>
वैशम्पायन उवाच<br>
संस्मारितस्तु कृष्णेन रौहिणेयः पुरातनम् ।<br>
बलेनापूर्यत तदा त्रैलोक्यान्तरचारिणा ।। 2.14.५० ।।<br>
ततः प्रलम्बं दुर्वृत्तं स बद्धेन महाभुजः ।<br>
मुष्टिना वज्रकल्पेन मूर्ध्नि चैनं समाहनत् ।। ५१ ।।<br>
तस्योत्तमाङ्गं स्वे काये विकपालं विवेश ह ।<br>
जानुभ्यां चाहतः शेते गतासुर्दानवोत्तमः ।। ५२ ।।<br>
जगत्यां विप्रकीर्णस्य तस्य रूपमभूत् तदा ।<br>
प्रलम्बस्याम्बरस्थस्य मेघस्येव विदीर्यतः ।। ५३ ।।<br>
तस्य भग्नोत्तमाङ्गस्य देहात् सुस्राव शोणितम् ।<br>
बहुगैरिकसंयुक्तं शैलशृङ्गादिवोदकम् ।। ५४ ।।<br>
तं निहत्य प्रलम्बं तु संहृत्य बलमात्मनः ।<br>
पर्यष्वजत वै कृष्णं रौहिणेयः प्रतापवान् ।। ५५ ।।<br>
तं तु कृष्णश्च गोपाश्च दिविस्थाश्च दिवौकसः ।<br>
तुष्टुवुर्निहते दैत्ये जयाशीर्भिर्महाबलम् ।। ५६ ।।<br>
बलेनायं हतो दैत्यो बालेनाक्लिष्टकर्मणा।<br>
विवदन्त्यशरीरिण्यो वाचः सुरसमीरिताः ।। ५७ ।।<br>
बलदेवेति नामास्य देवैरुक्तं दिवि स्थितैः ।<br>
बलं तु बलदेवस्य तदा भुवि जना विदुः ।। ५८ ।।<br>
कर्मजं निहते दैत्ये देवैरपि दुरासदे ।। ५९ ।।<br>
इति श्रीमहाभारते खिलभागे हरिवंशे विष्णुपर्वणि शिशुचर्यायां प्रलम्बवधे चतुर्दशोऽध्यायः ।। १४ ।।<br>
<br>
