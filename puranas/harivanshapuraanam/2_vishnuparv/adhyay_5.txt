वैशम्पायन उवाच<br>
प्रागेव वसुदेवस्तु व्रजे शुश्राव रोहिणीम् ।<br>
प्रज्ञातां पुत्रमेवाग्रे चन्द्रात् कान्ततराननम्।। १ ।।<br>
स नन्दगोपं त्वरितः प्रोवाच शुभया गिरा।<br>
गच्छानया सहैव त्वं व्रजमेव यशोदया।।२।।<br>
तत्र तौ दारकौ गत्वा जातकर्मादिभिर्गुणैः ।<br>
योजयित्वा व्रजे तात संवर्धय यथासुखम् ।। ३ ।।<br>
रौहिणेयं च पुत्रं मे परिरक्ष शिशुं व्रजे ।<br>
अहं वाच्यो भविष्यामि पितृपक्षेषु पुत्रिणाम् ।। ४ ।।<br>
योऽहमेकस्य पुत्रस्य न पश्यामि शिशोर्मुखम् ।<br>
ह्रियते हि बलात्प्रज्ञा प्राज्ञस्यापि सतो मम ।। ५ ।।<br>
अस्माद्धि मे भयं कंसान्निर्घृणाद् वै शिशोर्वधे ।<br>
तद्यथा रौहिणेयं त्वं नन्दगोप ममात्मजम् ।। ६ ।।<br>
गोपायसि यथा तात तत्त्वान्वेषी तथा कुरु ।<br>
विघ्ना हि बहवो लोके बालानुत्त्रासयन्ति हि ।। ७।।<br>
स च पुत्रो मम ज्यायान् कनीयांश्च तथाप्ययम् ।<br>
उभावपि समं नाम्ना निरीक्षस्व यथासुखम् ।। ८ ।।<br>
वर्धमानामुभावेतौ समानवयसौ यथा ।<br>
शोभेतां गोव्रजे तस्मिन् नन्दगोप तथा कुरु ।।९ ।।<br>
बाल्ये केलिकिलः सर्वो बाल्ये मुह्यति मानवः ।<br>
बाल्ये चण्डतमः सर्वस्तत्र यत्नपरो भव ।। 2.5.१० ।।<br>
न च वृन्दावने कार्यो गवां घोषः कथंचन ।<br>
भेतव्यं तत्र वसतः केशिनः पापदर्शिनः ।। ११ ।।<br>
सरीसृपेभ्यः कीटेभ्यः शकुनिभ्यस्तथैव च ।<br>
गोष्ठेषु गोभ्यो वत्सेभ्यो रक्ष्यौ ते द्वाविमौ शिशू।।  १२।।<br>
नन्दगोप गता रात्रिः शीघ्रयानो व्रजाशुगः ।<br>
इमे त्वां व्याहरन्तीव पक्षिणः सव्यदक्षिणाः ।। १३ ।।<br>
रहस्यं वसुदेवेन सोऽनुज्ञातो महात्मना ।<br>
यानं यशोदया सार्धमारुरोह मुदान्वितः ।।१४ ।।<br>
कुमारस्कन्धवाह्यायां शिबिकायां समाहितः ।<br>
संवेशयामास शिशुं शयनीयं महामतिः ।। १५ ।।<br>
जगाम च विविक्तेन शीतलानिलसर्पिणा ।<br>
बहूदकेन मार्गेण यमुनातीरगामिना ।। १६ ।।<br>
स ददर्श शुभे देशे गोवर्धनसमीपगे ।<br>
यमुनातीरसम्बद्धं शीतमारुतसेवितम् ।। १७ ।।<br>
विरुतश्वापदै रम्यं लतावल्लीमहाद्रुमम्।<br>
गोभिस्तृणविलग्नाभिः स्यन्दन्तीभिरलंकृतम् ।। १८ ।।<br>
समप्रचारं च गवां समतीर्थजलाशयम् ।<br>
वृषाणां स्कन्धघातैश्च विषाणोद्घृष्टपादपम् ।। १९ ।।<br>
भासामिषादानुसृतैः श्येनैश्चामिषगृध्नुभिः ।<br>
सृगालमृगसिंहैश्च वसामेदाशिभिर्वृतम् ।। 2.5.२० ।।<br>
शार्दूलशब्दाभिरुतं नानापक्षिसमाकुलम् ।<br>
स्वादुवृक्षफलं रम्यं पर्याप्ततृणवीरुधम् ।। २१ ।।<br>
गोव्रजं गोरुतं रम्यं गोपनारीभिरावृतम् ।<br>
हम्भारवैश्च वत्सानां सर्वतः कृतनिःस्वनम् ।। २२ ।।<br>
शकटावर्तविपुलं कण्टकीवाटसंकुलम् ।<br>
पर्यन्तेष्वावृतं वन्यैर्बृहद्भिः पतितैर्द्रुमैः ।। २३ ।।<br>
वत्सानां रोपितैः कीलैर्दामभिश्च विभूषितम् ।<br>
करीषाकीर्णवसुधं कटच्छन्नकुटीमठम् ।। २४ ।।<br>
क्षेम्यप्रचारबहुलं हृष्टपुष्टजनावृतम् ।<br>
दामनीपाशबहुलं गर्गरोद्गारनिःस्वुनम् ।। २५ ।।<br>
तक्रनिःस्रावबहुलं दधिमण्डार्द्रमृत्तिकम् ।<br>
मन्थानवलयोद्गारैर्गोपीनां जनितस्वनम् ।। २६ ।।<br>
काकपक्षधरैर्बालैर्गोपालक्रीडनाकुलम् ।<br>
सार्गलद्वारगोवाटं मध्ये गोस्थानसंकुलम् ।। २७ ।।<br>
सर्पिषा पच्यमानेन सुरभीकृतमारुतम् ।<br>
नीलपीताम्बराभिश्च तरुणीभिरलंकृतम् ।। २८ ।।<br>
वन्यपुष्पावतंसाभिर्गोपकन्याभिरावृतम् ।<br>
शिरोभिर्धृतकुम्भाभिर्बद्धैरग्रस्तनाम्बरैः ।। २९ ।।<br>
यमुनातीरमार्गेण जलहारीभिरावृतम् ।<br>
स तत्र प्रविशन् हृष्टो गोव्रजं गोपनादितम् ।। 2.5.३० ।।<br>
प्रत्युद्गतो गोपवृद्धैः स्त्रीभिर्वृद्धाभिरेव च ।<br>
निवेशं रोचयामास परिवर्ते सुखाश्रये ।। ३१ ।।<br>
सा यत्र रोहिणी देवी वसुदेवसुखावहा ।<br>
तत्र तं बालसूर्याभं कृष्णं गूढं न्यवेशयत् ।। ३२ ।।<br>
इति श्रीमहाभारते खिलभागे हरिवंशे विष्णुपर्वणि गोव्रजगमनं नाम पञ्चमोऽध्यायः ।। ५ ।।<br>
<br>
