वैशम्पायन उवाच<br>
एतस्मिन्नेव काले तु चतुर्वेदषडङ्गवित् ।<br>
ब्राह्मणो याज्ञवल्क्यस्य शिष्यो धर्मगुणान्वितः ।। १ ।।<br>
ब्रह्मदत्तेति विख्यातो विप्रो वाजसनेयिवान् ।<br>
अश्वमेधः कृतस्तेन वसुदेवस्य धीमतः ।। २ ।।<br>
स संवत्सरदीक्षायां दीक्षितः षट्पुरालयः ।<br>
आवर्तायाः शुभे तीरे सुनद्या मुनिजुष्ट्या ।। ३ ।।<br>
सखा च वसुदेवस्य सहाध्यायी द्विजोत्तमः ।<br>
उपाध्यायश्च कौरव्य क्षीरहोता महात्मनः ।। ४ ।।<br>
वसुदेवस्तत्र यातो देवक्या सहितः प्रभो ।<br>
यजमानं षट्पुरस्थं यथा शक्रो बृहस्पतिम् ।। ५ ।।<br>
तत् सत्रं ब्रह्मदत्तस्य बह्वन्नं बहुदक्षिणम् ।<br>
उपासन्ति मुनिश्रेष्ठा महात्मानो दृढव्रताः ।। ६ ।।<br>
व्यासोऽहं याज्ञवल्क्यश्च सुमन्तुर्जैमिनिस्तथा ।<br>
धृतिमाञ्जाबलिश्चैव देवलाद्याश्च भारत ।। ७ ।।<br>
ऋद्ध्यानुरूपया युक्तं वसुदेवस्य धीमतः ।<br>
यत्रेप्सितान्ददौ कामान्देवकी धर्मचारिणी ।। ८ ।।<br>
वासुदेवप्रभावेण जगत्स्रष्टुर्महीतले ।<br>
तस्मिन् सत्रे वर्तमाने दैत्याः षट्पुरवासिनः ।। ९ ।।<br>
निकुम्भाद्याः समागम्य तमूचुर्वरदर्पिताः ।<br>
कार्यतां यज्ञभागो नः सोमं पास्यामहे वयम् ।<br>
कन्याश्च ब्रह्मदत्तो नो यजमानः प्रयच्छतु ।। 2.83.१० ।।<br>
बह्व्यः सन्त्यस्य कन्याश्च रूपवत्यो महात्मनः ।<br>
आहूय ताः प्रदातव्याः सर्वथैव हि नः श्रुतम् ।। ११ ।।<br>
रत्नानि च ब्रह्मदत्तो विशिष्टानि ददातु नः ।<br>
अन्यथा तु न यष्टव्यं वयमाज्ञापयामहे ।। १२ ।।<br>
एतच्छ्रुत्वा ब्रह्मदत्तस्तानुवाच महासुरान् ।<br>
यज्ञभागो न विहितः पुराणेऽसुरसत्तमाः ।। १३ ।।<br>
कथं सत्रे सोमपानं शक्यं दातुं मया हि वः ।<br>
पृच्छतेह मुनिश्रेष्ठान् वेदभाष्यार्थकोविदान् ।। १४ ।।<br>
कन्या हि मम या देयास्ताश्च संकल्पिता मया ।<br>
अन्तर्वेद्यां प्रदातव्याः सदृशानामसंशयम् ।। १५ ।।<br>
रत्नानि तु प्रयच्छामि सान्त्वेनाहं विचिन्त्यताम् ।<br>
बलान्नैव प्रदास्यामि देवकीपुत्रमाश्रितः ।। १६ ।।<br>
निकुम्भाद्यास्तु रुषिताः पापाः षट्पुरवासिनः ।<br>
यज्ञवाटं विलुलुठुर्जह्रुः कन्याश्च तास्तथा । १७ ।।<br>
तद्दृष्ट्वा सम्प्रवृत्तं तु दध्यावानकदुन्दुभिः ।<br>
वासुदेवं महात्मानं बलभद्रं गदं तथा ।। १८ ।।<br>
विदितार्थस्ततः कृष्णः प्रद्युम्नमिदमब्रवीत् ।<br>
गच्छ कन्यापरित्राणं कुरु पुत्राशु मायया ।। १९ ।।<br>
यावद् यादवसैन्येन षट्पुरं याम्यहं प्रभो ।<br>
स ययौ षट्पुरं वीरः पितुराशाकरस्तदा ।। 2.83.२० ।।<br>
निमेषान्तरमात्रेण गत्वा कामो महाबलः ।<br>
कन्यास्ता मायया धीमानपजह्रे महाबलः ।। २१ ।।<br>
मायामयीश्च कृत्वाऽन्या न्यस्तवान्रुक्मिणीसुतः ।<br>
मा भैरिति च धर्मात्मा देवकीमुक्तवांस्तदा ।। २२ ।।<br>
मायामयीस्ततो हृत्वा सुता ह्यस्य दुरासदाः ।<br>
षट्पुरं विविशुर्दैत्याः परितुष्टा नराधिप ।। २३ ।।<br>
कर्म चासार्य ते तत्र विधिदृष्टेन कर्मणा ।<br>
यद् विशिष्टं बहुगुणं तदभूच्च नराधिप ।। २४ ।।<br>
एतस्मिन्नन्तरे प्राप्ता राजानस्तत्र भारत ।<br>
सत्रे निमन्त्रिताः पूर्वं ब्रह्मदत्तेन धीमता ।। २५ ।।<br>
जरासंधो दन्तवक्त्रः शिशुपालस्तथैव च ।<br>
पाण्डवा धार्तराष्ट्राश्च मालवाः सगणास्तथा ।। २६ ।।<br>
रुक्मी चैवाह्वृतिश्चैव नीलो वा धर्म एव च ।<br>
विन्दानुविन्दावावन्त्यौ शल्यः शकुनिरेव च ।। २७ ।।<br>
राजानश्चापरे वीरा महात्मानो दृढायुधाः ।<br>
आवासिता नातिदूरे षट्पुरस्य च भारत ।। २८ ।।<br>
तान् दृष्ट्वा नारदः श्रीमानचिन्तयदनिन्दितः ।<br>
क्षत्त्रस्य यादवानां च भविष्यति समागमः ।। २९ ।।<br>
अत्र हेतुरहं युद्धे तस्मात् तत् प्रयताम्यहम् ।<br>
एवं संचिन्तयित्वाथ निकुम्भभवनं गतः ।। 2.83.३० ।।<br>
पूजितः स निकुम्भेन दानवैश्च तथापरैः ।<br>
उपविष्टः स धर्मात्मा निकुम्भमिदमब्रवीत् ।। ३१ ।।<br>
कथं विरोधं यदुभिः कृत्वा स्वस्थैरिहास्यते ।<br>
यो ब्रह्मदत्तः स हरिः स हि तस्य पितुः सखा ।। ३२ ।।<br>
शतानि पञ्च भार्याणां ब्रह्मदत्तस्य धीमतः ।<br>
आनीता वसुदेवस्य सुतस्य प्रियकाम्यया ।। ३३।।<br>
शतद्वयं ब्राह्मणीनां राजन्यानां शतं तथा ।<br>
वैश्यानां शतमेकं च शूद्राणां शतमेव च ।। ३४ ।।<br>
ताभिः शुश्रूषितो धीमान् दुर्वासा धर्मवित्तमः ।<br>
तेन तासां वरो दत्तो मुनिना पुण्यकर्मणा ।। ३५ ।।<br>
एकैकस्तनयो राजन्नेकैका दुहिता तथा ।<br>
रूपेणानुपमाः सर्वा वरदानेन धीमतः ।। ३६ ।।<br>
कन्या भवन्ति तनयास्तस्यासुर पुनः पुनः ।<br>
सङ्गमे सङ्गमे वीर भर्तृभिः शयने सह ।। ३७ ।।<br>
सर्वपुष्पमयं गन्धं प्रस्रवन्ति वराङ्गनाः ।<br>
सर्वदा यौवने न्यस्ताः सर्वाश्चैव पतिव्रताः ।। ३८ ।।<br>
सर्वा गुणैरप्सरसां गीतनृत्यगुणोदयम् ।<br>
जानन्ति सर्वा दैतेय वरदानेन धीमतः ।। ३९ ।।<br>
पुत्राश्च रूपसम्पन्नाः शास्त्रार्थकुशलास्तथा ।<br>
स्वे स्वे स्थिता वर्णधर्मे यथावदनुपूर्वशः ।। 2.83.४० ।।<br>
ताः कन्या भैममुख्यानां दत्ताः प्रायेण धीमता ।<br>
अवशेषं शतं त्वेकं यदानीतं किल त्वया ।। ४१ ।।<br>
तदर्थे यादवान् वीर योधयिष्यसि सर्वथा ।<br>
सहायार्थं तु राजानो ध्रियन्तां हेतुपूर्वकम् ।। ४२ ।।<br>
ब्रह्मदत्तसुतार्थं च रत्नानि विविधानि च ।<br>
दीयन्तां भूमिपालानां सहायार्थे महात्मनाम् ।। ४३ ।।<br>
आतिथ्यं क्रियतां चैव यै समेष्यन्ति वै नृपाः ।<br>
एवमुक्ते तथा चक्रुरसुरास्तेऽतिहृष्टवत् ।। ४४ ।।<br>
लब्ध्वा पञ्चशतं कन्या रत्नानि विविधानि च ।<br>
यथार्हेण नरेन्द्रैस्ता विभक्ता भक्तवत्सलैः ।। ४५ ।।<br>
ऋते पाण्डुसुतान् वीरान् वारिता नारदेन ते ।<br>
निमेषान्तरमात्रेण तत्र गत्वा महात्मना ।। ४६ ।।<br>
तुष्टैस्तैरसुरा ह्युक्ता राजन् भूमिपसत्तमैः ।<br>
सर्वकामसमृद्धार्थैर्भवद्भिः खगमैः स्वयम् ।। ४७ ।।<br>
अर्चिताः स्म यथान्यायं क्षत्रं किं वः प्रयच्छतु ।<br>
क्षत्रं चार्चितपूर्वं हि दिव्यैर्वीरैर्भवद्विधैः ।। ४८ ।।<br>
निकुम्भोऽथाब्रवीद् धृष्टः क्षत्रं सुररिपुस्तदा ।<br>
अनुवर्णयित्वा क्षत्रस्य माहात्म्यं सत्यमेव च ।। ४९ ।।<br>
युद्धं नो रिपुभिः सार्द्धं भविष्यति नृपोत्तमाः ।<br>
साहाय्यं दातुमिच्छामो भवद्भिस्तत्र सर्वथा ।। 2.83.५० ।।<br>
एवमस्त्विति तानूचुः क्षत्त्रियाः क्षीणकिल्बिषाः ।<br>
पाण्डवेयानृते धीराञ्छ्रुतार्थान्नारदाद् विभो ।। ५१ ।।<br>
क्षत्रियाः संनिविष्टास्ते युद्धार्थं कुरुनन्दन ।<br>
पत्न्यस्तु ब्रह्मदत्तस्य यज्ञवाटं गता अपि ।। ५२ ।।<br>
कृष्णोऽपि सेनया सार्द्धं प्रययौ षट् पुरं विभुः ।<br>
महादेवस्य वचनमुद्वहन् मनसा नृप ।। ५३ ।।<br>
स्थापयित्वा द्वारवत्यामाहुकं पार्थिवं तदा ।<br>
स तया सेनया सार्द्धं पौराणां हितकाम्यया ।। ५४ ।।<br>
यज्ञवाटस्याविदूरे देवो निविविशे विभुः ।<br>
देशे प्रवरकल्याणे वसुदेवप्रचोदितः ।। ५५ ।।<br>
दत्तगुल्माप्रतिसरं कृत्वा तं विधिवत्प्रभुः ।<br>
प्रद्युम्नमटने श्रीमान् रक्षार्थं विनियुज्य च ।। ५६ ।।<br>
इति श्रीमहाभारते खिलभागे हरिवंशे विष्णुपर्वणि षट्पुरवधे कृष्णस्य षट्पुरगमने त्र्यशीतितमोऽध्यायः ।। ८३ ।।<br>
<br>
