वैशम्पायन उवाच<br>
तत्र तस्यासतः कालः सुमहानत्यवर्तत ।<br>
गोव्रजे नन्दगोपस्य बल्लवत्वं प्रकुर्वतः ॥ १ ॥<br>
दारकौ कृतनामानौ ववृधाते सुखं च तौ ।<br>
ज्येष्ठः संकर्षणो नाम कनीयान् कृष्ण एव तु ॥ २ ॥<br>
मेघकृष्णस्तु कृष्णोऽभूद् देहान्तरगतो हरिः ।<br>
व्यवर्धत गवां मध्ये सागरस्य इवाम्बुदः ॥ ३ ॥<br>
शकटस्य त्वधः सुप्तं कदाचित् पुत्रगृद्धिनी ।<br>
यशोदा तं समुत्सृज्य जगाम यमुनां नदीम् ॥ ४ ॥<br>
शिशुलीलां ततः कुर्वन्स हस्तचरणौ क्षिपन् ।<br>
रुरोद मधुरं कृष्णः पादावूर्ध्वं प्रसारयन् ॥ ५ ॥<br>
स तत्रैकेन पादेन शकटं पर्यवर्तयत् ।<br>
न्युब्जं पयोधराकाङ्क्षी चकार च रुरोद च ॥ ६ ॥<br>
एतस्मिन्नन्तरे प्राप्ता यशोदा भयविक्लवा ।<br>
स्नाता प्रस्रवदिग्धाङ्गी बद्धवत्सेव सौरभी ॥ ७ ॥<br>
सा ददर्श विपर्यस्तं शकटं वायुना विना ।<br>
हाहेति कृत्वा त्वरिता दारकं जगृहे तदा ॥ ८ ॥<br>
न सा बुबोध तत्त्वेन शकटं परिवर्तितम् ।<br>
स्वस्ति मे दारकायेति प्रीता भीता च साभवत्॥ ९ ॥<br>
किं तु वक्ष्यति ते पुत्र पिता परमकोपनः ।<br>
त्वय्यधःशकटे सुप्ते अकस्माच्च विलोडिते ॥ 2.6.१० ॥<br>
किं मे स्नानेन दुःस्नानं किं च मे गमने नदीम् ।<br>
पर्यस्ते शकटे पुत्र या त्वां पश्याम्यपावृतम् ॥ ११॥<br>
एतस्मिन्नन्तरे गोभिराजगाम वनेचरः ।<br>
काषायवाससी बिभ्रन् नन्दगोपो व्रजान्तिकम् ॥ १२ ॥<br>
स ददर्श विपर्यस्तं भिन्नभाण्डघटीघटम्।<br>
अपास्तधूर्विभिन्नाक्षं शकटं चक्रमौलिनम्॥ १३ ॥<br>
भीतस्त्वरितमागत्य सहसा साधुलोचनः ।<br>
अपि मे स्वस्तिपुत्रायेत्यसकृद् वचनं वदन् ॥ १४ ॥<br>
पिबन्तं स्तनमालक्ष्य पुत्रं स्वस्थोऽब्रवीत्पुनः ।<br>
वृषयुद्धं विना केन पर्यस्तं शकटं मम ॥ १५ ॥<br>
प्रत्युवाच यशोदा तं भीता गद्गदभाषिणी ।<br>
न विजानाम्यहं केन शकटं परिवर्तितम् ॥ १६ ॥<br>
अहं नदी गता सौम्य चैलप्रक्षालनार्थिनी ।<br>
आगता च विपर्यस्तमपश्यं शकटं भुवि ॥ १७ ॥<br>
तयोः कथयतोरेवमब्रुवंस्तत्र दारकाः ।<br>
अनेन शिशुना यानमेतत् पादेन लोडितम्॥ १८ ॥<br>
अस्माभिः सम्पतद्भिश्च दृष्टमेतद् यदृच्छया ।<br>
नन्दगोपस्तु तच्छ्रुत्वा विस्मयं परमं ययौ ॥ १९ ॥<br>
प्रहृष्टश्चैव भीतश्च किमेतदिति चिन्तयन् ।<br>
न च ते श्रद्दधुर्गोपाः सर्वे मानुषबुद्धयः ॥ 2.6.२० ॥<br>
आश्चर्यमिति ते सर्वे विस्मयोत्फुल्ललोचनाः ।<br>
स्वे स्थाने शकटं स्थाप्य चक्रबन्धमकारयन् ॥ २१ ॥<br>
वैशम्पायन उवाच<br>
कस्यचित्त्वथ कालस्य शकुनी वेषधारिणी ।<br>
धात्री कंसस्य भोजस्य पूतनेति परिश्रुता ॥ २२॥<br>
पूतना नाम शकुनी घोरा प्राणिभयंकरी ।<br>
आजगामार्द्धरात्रे वै पक्षौ क्रोधाद् विधुन्वती ॥ २३ ॥<br>
ततोऽर्धरात्रसमये पूतना प्रत्यदृश्यत ।<br>
व्याघ्रगम्भीरनिर्घोषं व्याहरन्ती पुनः पुनः ॥ २४ ॥<br>
निलिल्ये शकटस्याक्षे प्रस्रवोत्पीडवर्षिणी ।<br>
ददौ स्तनं च कृष्णाय तस्मिन् सुप्ते जने निशि॥ २५ ॥<br>
तस्याः स्तनं पपौ कृष्णः प्राणैः सह विनद्य च ।<br>
छिन्नस्तनी तु सहसा पपात शकुनी भुवि ॥ २६ ॥<br>
तेन शब्देन वित्रस्तास्ततो बुबुधिरे भयात्।<br>
स नन्दगोपो गोपा वै यशोदा च सुविक्लवा ॥ २७ ॥<br>
ते तामपश्यन् पतितां विसंज्ञां विपयोधराम् ।<br>
पूतनां पतितां भूमौ वज्रेणेव विदारिताम् ॥ २८ ॥<br>
इदं किं त्विति संत्रस्ताः कस्येदं कर्म चेत्यपि ।<br>
नन्दगोपं पुरस्कृत्य गोपास्ते पर्यवारयन् ॥ २९ ॥<br>
नाध्यगच्छन्त च तदा हेतुं तत्र कदाचन ।<br>
आश्चर्यमाश्चर्यमिति ब्रुवन्तोऽनुययुर्गृहान् ॥ 2.6.३० ॥<br>
गतेषु तेषु गोपेषु विस्मितेषु यथागृहम् ।<br>
यशोदां नन्दगोपस्तु पप्रच्छ गतसम्भ्रमः ॥ ३१ ॥<br>
कोऽयं विधिर्न जानामि विस्मयो मे महानयम् ।<br>
पुत्रस्य मे भयं तीव्रं भीरुत्वं समुपागतम् ॥ ३२ ॥<br>
यशोदा त्वब्रवीद् भीता नार्य जानामि किं त्विदम्।<br>
दारकेण सहानेन सुप्ता शब्देन बोधिता ॥ ३३ ॥<br>
यशोदायामजानन्त्यां नन्दगोपः सबान्धवः ।<br>
कंसाद् भयं चकारोग्रं विस्मयं च जगाम ह ॥ ३४॥<br>
इति श्रीमहाभारते खिलभागे हरिवंशे विष्णुपर्वणि शिशुचर्यायां शकटभङ्गपूतनावधे षष्ठोऽध्यायः ॥ ६ ॥<br>
<br>
