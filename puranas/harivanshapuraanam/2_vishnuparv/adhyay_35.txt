वैशम्पायन उवाच<br>
मथुरोपवने गत्वा निविष्टांस्तान् नराधिपान् ।<br>
अपश्यन् वृष्णयः सर्वे पुरस्कृत्य जनार्दनम् ।। १ ।।<br>
ततो हृष्टमनाः कृष्णो रामं वचनमब्रवीत् ।<br>
त्वरते खलु कार्यार्थो देवतानां न संशयः ।। २ ।।<br>
यथायं संनिकृष्टो हि जरासंधो नराधिपः ।<br>
लक्ष्यन्ते हि ध्वजाग्राणि रथानां वातरंहसाम् ।। ३ ।।<br>
एतानि शशिकल्पानि नृपाणां विजिगीषताम् ।<br>
छत्राण्यार्य विराजन्ते प्रोच्छ्रितानि सितानि च ।। ४ ।।<br>
अहो नृपरथोदग्रा विमलाश्छत्रपङ्क्तयः ।<br>
अभिवर्तन्ति नः शुभ्रा यथा खे हंसपङ्क्तयः।।५।। <br>
नृपः प्राप्तो जरासंधो महीपतिः ।<br>
आवयोर्युद्धनिकषः प्रथमः समरातिथिः ।। ६ ।।<br>
आर्य तिष्ठाव सहितावनुप्राप्ते महीपतौ ।<br>
युद्धारम्भः प्रयोक्तव्यो बलं तावद्विमृश्यताम् ।। ७ ।।<br>
एवमुक्त्वा ततः कृष्णः स्वस्थः संग्रामलालसः ।<br>
जरासंधबलं प्रेप्सुश्चकार बलदर्शनम् ।। ८ ।।<br>
वीक्षमाणश्च तान् सर्वान् नृपान् यदुवरोऽव्ययः।<br>
आत्मनैवात्मनो वाक्यमुवाच हृदि मन्त्रवित् ।। ९ ।।<br>
इमे ते पृथिवीपालाः पार्थिवे वर्त्मनि स्थिताः ।<br>
ये विनाशं गमिष्यन्ति शास्त्रदृष्टेन कर्मणा ।। 2.35.१० ।।<br>
प्रोक्षितान् खल्विमान्मन्ये मृत्युना नृपपुङ्गवान् ।<br>
स्वर्गगामीनि चाप्येषां वपूंषि प्रचकाशिरे ।। ११।।<br>
स्थाने भारपरिश्रान्ता वसुधेयं दिवं गता ।<br>
एषां नृपाणां मुख्यानां बलौघैरभिपीडिता ।। १२ ।।<br>
मही निरन्तरा चेयं बलराष्ट्राभिसंवृता ।<br>
स्वल्पेन खलु कालेन विविक्तं पृथिवीतलम् ।। १३ ।।<br>
भविष्यति नरेन्द्रौघैः शतशो विनिपातितैः ।<br>
वैशम्पायन उवाच<br>
जरासंधस्ततः क्रुद्धः प्रभुः सर्वमहीक्षिताम् ।। १४ ।।<br>
नराधिपसहस्रौघैरनुयातो महाद्युतिः ।<br>
व्यायतोदग्रतुरगैः सुयानैः सुसमाहितैः ।। १५ ।।<br>
रथैः सांग्रामिकैर्युक्तैरसङ्गगतिभिः क्वचित्।<br>
हेमकक्षैर्महाघण्टैर्वारणैर्वारिदोपमैः  ।। १६ ।।<br>
महामात्रोत्तमारूढैः कल्पितै रणकोविदैः ।<br>
स्वारूढैः सादिभिर्युक्तैः प्रेङ्खमाणैः प्रवल्गितैः।। १७ ।।<br>
वाजिभिर्वायुसंकाशैः प्लवद्भिरिव पत्रिभिः ।<br>
खड्गचर्मधरोदग्रैः पत्तिभिर्बलिनां वरैः ।। १८ ।।<br>
सहस्रसंख्यासंयुक्तैरुत्पतद्भिरिवोरगैः ।<br>
एवं चतुर्विधैः सैन्यैः कम्पमानैरिवाम्बुदैः ।। १९ ।।<br>
नृपः प्रयातो बलवाञ्जरासंधो धृतव्रतः ।<br>
स रथैर्मेघनिर्घोषैर्गजैश्च मदसंयुतैः ।। 2.35.२० ।।<br>
ह्रेषमाणैश्च तुरगैः क्ष्वेडमानैश्च पत्तिभिः ।<br>
नादयानो दिशः सर्वास्तस्याः पुर्या वनानि च ।। २१ ।।<br>
स राजा सागराकारः ससैन्यः प्रत्यदृश्यत ।<br>
तद्बलं पृथिवीशानां हृष्टयोधजनाकुलम् ।। २२ ।।<br>
क्ष्वेडितास्फोटितरवं मेघसैन्यमिवाबभौ ।<br>
रथैः पवनसम्पातैर्गजैश्च जलदोपमैः ।<br>
तुरगैश्च जवोपेतैः पत्तिभिः खगमोपमैः ।। २३ ।।<br>
विमिश्रं सर्वतो भाति मत्तद्विपसमाकुलम् ।<br>
घर्मान्ते सागरगतं यथाभ्रपटलं तथा ।। २४ ।।<br>
सबलास्ते महीपाला जरासंधपुरोगमाः ।<br>
परिवार्य पुरीं सर्वे निवेशायोपचक्रिरे ।। २५ ।।<br>
बभौ तस्य निविष्टस्य बलश्रीःशिबिरस्य वै ।<br>
शुक्लपर्यन्तपूर्णस्य यथा रूपं महोदधेः ।। २६ ।।<br>
वीतरात्रे ततः काले समुत्तस्थुमहीक्षितः ।<br>
आरोहणार्थं पुर्यास्ते समीयुर्युद्धलालसाः ।। २७ ।।<br>
समवायीकृताः सर्वे यमुनामनु ते नृपाः ।<br>
निविष्टा मन्त्रयामासुर्युद्धकालकुतूहलाः ।। २८ ।।<br>
तेषां सुतुमुलः शब्दः शुश्रुवे पृथिवीक्षिताम् ।<br>
युगान्ते भिद्यमानानां सागराणामिव स्वनः ।। २९ ।।<br>
तेषां सकञ्चुकोष्णीषाः स्थविरा वेत्रपाणयः ।<br>
चेरुर्मा शब्द इत्येवं वदन्तो राजशासनात् ।। 2.35.३० ।।<br>
तस्य रूपं बलस्यासीन्निःशब्दस्तिमितस्य वै ।<br>
लीनमीनग्रहस्येव निःशब्दस्य यथोदधेः ।। ३१ ।।<br>
निःशब्दस्तिमिते तस्मिन् योगादिव महार्णवे ।<br>
जरासंधो बृहद् वाक्यं बृह्स्पतिरिवाददे ।। ३२।।<br>
शी्घ्रं समभिवर्तन्तां बलानि पृथिवीक्षिताम् ।<br>
सर्वतो नगरी चेयं जनौघैः परिवार्यताम् ।। ३३ ।।<br>
अश्मयन्त्राणि युज्यन्तां क्षेपणीयाश्च मुद्गराः ।<br>
कार्या भूमिः समा सर्वा जलौघैश्च परिप्लुता ।<br>
ऊर्ध्वं चापा निवाह्यन्तां प्रासा वै तोमरास्तथा ।। ३४ ।।<br>
दयितां चैव टङ्काद्यैः खनित्रैश्च पुरी द्रुतम् ।<br>
नृपाश्च युद्धमार्गज्ञा विन्यस्यन्ताभदूरतः ।। ३५ ।।<br>
अद्यप्रभृति सैन्यैर्मे पुरीरोधः प्रवर्त्यताम् ।<br>
यावदेतौ रणे गोपौ वसुदेवसुतावुभौ ।। ३६ ।।<br>
संकर्षणं च कृष्णं च घातयामि शितैः शरैः ।<br>
आकाशमपि पाणौघैर्निःसम्पातं यथा भवेत् ।। ३७ ।।<br>
मयानुशिष्टास्तिष्ठन्तु पुरीभूमिषु भूमिपाः ।<br>
तेषु तेष्ववकाशेषु शीघ्रमारुह्यतां पुरी ।। ३८ ।।<br>
मद्रः कलिङ्गाधिपतिश्चेकितानः सबाह्लिकः ।<br>
काश्मीरराजो गोनर्दः करूषाधिपतिस्तथा ।। ३९ ।।<br>
पुनः किम्पुरुषश्चैव पर्वतीयो ह्यनामयः ।<br>
नगर्याः पश्चिमं द्वारं शीघ्रमारोधयन्त्विति ।। 2.35.४० ।।<br>
पौरवो वेणुदारिश्च वैदर्भः सोमकस्तथा ।<br>
रुक्मी च भोजाधिपतिः सूर्याक्षश्चैव मालवः ।। ४१ ।।<br>
विन्दानुविन्दावावन्त्यौ दन्तवक्त्रश्च वीर्यवान् ।<br>
छागलिः पुरमित्रश्च विराटश्च महीपतिः ।। ४२ ।।<br>
कौरव्यो मालवश्चैव शतधन्वा विदूरथः ।<br>
भूरिश्रवास्त्रिगर्तश्च बाणः पञ्चनदस्तथा ।। ४१ ।।<br>
उत्तरं नगरद्वारमेते दुर्गसहा नृपाः ।<br>
आरुह्य चाभिमर्दन्तां वज्रप्रतिमगौरवाः ।। ४४ ।।<br>
उलूकः कैतवश्चैव वीरश्चांशुमतः सुतः ।<br>
एकलव्यो बृहत्क्षत्रः क्षत्रधर्मा जयद्रथः ।। ४५ ।।<br>
उत्तमौजाश्च शल्यश्च कौरवाः कैकयास्तथा ।<br>
वैदिशो वामदेवश्च सांकृतिश्च सिनीपतिः ।। ४६ ।।<br>
पूर्वं नगरनिर्व्यूहमैतेष्वायत्तमस्तु नः ।<br>
दारयन्तो विधावन्तु वाता इव बलाहकान् ।। ४७ ।।<br>
अहं च दरदश्चैव चेदिराजश्च वीर्यवान् ।<br>
दक्षिणं नगरद्वारं पालयामः सुदंशिताः ।। ४८ ।।<br>
एवमेषा पुरी क्षिप्रं समन्ताद् वेष्टिता बलैः ।<br>
वज्रावपातविषमं प्राप्नोतु तुमुलं भयम् ।। ४९ ।।<br>
गदिनो ये गदाभिस्ते परिघैः परिघायुधाः ।<br>
अपरे विविधैः शस्त्रैर्दारयन्तु पुरीमिमाम् ।। 2.35.५० ।।<br>
अद्यैव नगरी ह्येषा विषमोच्चयसंकटा ।<br>
कार्या भूमिसमा सर्वा भवद्भिर्वसुधारधिपैः ।। ५१ ।।<br>
चतुरङ्गबलैर्व्यूह्य जरासंधो व्यवस्थितः ।<br>
अथाभ्ययाद् यदून् क्रुद्धैः सह सर्वैर्नराधिपैः ।। ५२ ।।<br>
प्रतिजग्मुर्दशार्हास्तं व्यूढानीकाः प्रहारिणः ।<br>
तद् युद्धमभवद् घोरं तेषां देवासुरोपमम् ।<br>
अल्पानां बहुभिः सार्धं व्यतिषक्तरथद्विपम् ।। ५३ ।।<br>
नगरान्निस्सृतौ दृष्ट्वा वसुदेवसुतावुभौ ।<br>
क्षुभितं नृवरानीकं त्रस्तसम्मूढवाहनम्    ।। ५४।।<br>
रथस्थौ दंशितौ चैव चेरतुस्तत्र यादवौ ।<br>
मकराविव संरब्धौ समुद्रक्षोभणावुभौ ।। ५५ ।।<br>
तयोः प्रयुध्यतोः संख्ये मतिरासीन्महात्मनोः ।<br>
आयुधानां पुराणानामादानकृतलक्षणा ।। ५६ ।।<br>
ततः खान्निपतन्ति स्म दिव्यान्याहवसम्प्लवे ।<br>
लेलिहानानि दीप्तानि महान्ति सुदृढानि च ।। ५७ ।।<br>
क्रव्यादैरनुयातानि मूर्तिमन्ति बृहन्ति च ।<br>
तृषितान्याहवे भोक्तुं नृपमांसानि वै भृशम् ।। ५८ ।।<br>
दिव्यस्रग्दामधारीणि त्रासयन्ति च खेचरान् ।<br>
प्रभया भासमानानि पतमानानि चाम्बरात् ।। ५९ ।।<br>
हलं संवर्तकं नामं सौनन्दं मुसलं तथा ।<br>
धनुषां प्रवरं शार्ङ्गं गदा कौमोदकी तथा ।। 2.35.६० ।।<br>
चत्वार्येतानि तेजांसि विष्णुप्रहरणानि च ।<br>
ताभ्यां समवतीर्णानि यादवाभ्यां महामृधे ।। ६१ ।।<br>
जग्राह प्रथमं रामो ललामप्रतिमं हलम् ।<br>
सर्पन्तमिव सर्पेन्द्रं दिव्यमालाकुलं मृधे ।। ६२ ।।<br>
सौनन्दं च ततः श्रीमान् निरानन्दकरं द्विषाम् ।<br>
सव्येन सात्वतां श्रेष्ठो जग्राह मुसलोत्तमम् ।। ६३ ।।<br>
दर्शनीयं च लोकेषु धनुर्जलदनिःस्वनम् ।<br>
नाम्ना शार्ङ्गमिति ख्यातं कृप्णो जग्राह वीर्यवान् ।। ६४ ।।<br>
देवैर्निगदितार्थस्य गदा तस्यापरे करे ।<br>
निक्षिप्ता कुमुदाक्षस्य नाम्ना कौमोदकीति सा ।। ६५ ।।<br>
तौ सप्रहरणौ वीरौ साक्षात् विष्णुतनूपमौ ।<br>
समरे रामगोविन्दौ रिपूंस्तान् प्रत्ययुद्ध्यताम् ।। ६६ ।।<br>
सायुधप्रग्रहौ वीरौ तावन्याश्रयावुभौ ।<br>
पूर्वजानुजसंज्ञौ तौ रामगोविन्दलक्षणौ ।। ६७ ।।<br>
द्विषत्सु प्रतिकुर्वाणौ पराक्रान्तौ यथेश्वरौ ।<br>
विचेरतुर्यथा देवौ वसुदेवसुतावुभौ ।। ६८ ।।<br>
हलमुद्यम्य रामस्तु सर्पेन्द्रमिव कोपितः ।<br>
चचार समरे वीरो विद्विषामन्तको यथा ।। ६९ ।।<br>
विकर्षन् रथवृन्दानि क्षत्रियाणां महात्मनाम् ।<br>
चकार रोषं सफलं नागेषु च हयेषु च ।। 2.35.७० ।।<br>
कुञ्जराल्लाँङ्गलक्षिप्तान् मुसलाक्षेपताडितान् ।<br>
रामो विराजन् समरे निर्ममन्थ यथाचलान् ।।७१।।<br>
ते वध्यमाना रामेण रणे क्षत्रियपुङ्गवाः ।<br>
जरासंधान्तिकं भीताः समरात् प्रतिजग्मिरे ।। ७२ ।।<br>
तानुवाच जरासंधः क्षत्रधर्मे व्यवस्थितः ।<br>
धिगेतां क्षत्रवृत्तिं वः समरे कातरान्मनाम् ।। ७३ ।।<br>
परावृत्तस्य समरे विरथस्य पलायतः ।<br>
भ्रूणहत्यामिवासह्यां प्रवदन्ति मनीषिणः ।। ७४ ।।<br>
भीताः कस्मान्निवर्तध्वं धिगेनां क्षत्रवृत्तिताम् ।<br>
क्षिप्रं सर्वे निवर्तध्वं मम वाक्येन चोदिताः ।। ७५। ।।<br>
अथवा तिष्ठत रथैः प्रेक्षकाः समवस्थिताः ।<br>
यावदेतौ रणे गोपौ प्रेषयामि यमक्षयम् ।। ७६ ।।<br>
ततस्ते क्षत्रियाः सर्वे जरासंधेन नोदिताः ।<br>
सृजन्तः शरजालानि हृष्टा योद्धुं व्यवस्थिताः ।। ७७ ।।<br>
ते हयैः काञ्चनापीडै रथैश्चाम्बुदनादिभिः ।<br>
नागैश्चाम्बुदसंकाशैर्महामात्रप्रचोदितैः ।। ७८ ।।<br>
सतनुत्राः सनिस्त्रिंशाः सपताकायुधध्वजाः ।<br>
स्वारोपितधनुष्मन्तः सतूणीराः सतोमराः ।। ७९ ।।<br>
सच्छत्राः सादिनश्चैव चारुचामरवीजिताः ।<br>
रणे तेऽधिगता रेजुः स्यन्दनस्था महीक्षितः ।। 2.35.८० ।।<br>
तै युद्धरागा रथिनो व्यगाहन्त युधां वराः ।<br>
गदाभिश्चैव गुर्वीभिः क्षेपणीयैश्च मुद्गरैः ।। ८१ ।।<br>
एतस्मिन्नन्तरे तत्र देवानां नन्दिवर्धनः ।<br>
सुपर्णध्वजमास्थाय कृष्णस्तु रथमुत्तमम् ।। ८२ ।।<br>
समभ्ययाज्जरास्रधं शर्रौर्वेव्याध चाष्टभिः ।<br>
सारथिं चास्य विव्याध पञ्चभिर्निशितैः शरैः ।। ८३ ।।<br>
जघान तुरगांश्चाजौ यतमानस्य वीर्यवान् ।<br>
तं कृच्छ्रगतमाज्ञाय चित्रसेनो महारथः ।। ८४ ।।<br>
सेनानीः कैशिकश्चैव कृष्णं विविधतुः शरैः ।<br>
त्रिभिर्विव्याध संसक्तं बलदेवं च कैशिकः ।। ८५ ।।<br>
बलदेवो धनुश्चास्य भल्लेनाजौ द्विधाकरोत् ।<br>
जवेनाभ्यर्दयच्चापि तानरीञ्छरवृष्टिभिः ।। ८६ ।।<br>
बहुभिर्बहुधा वीरान् समन्तात् स्वर्णभूषणैः ।<br>
तं चित्रसेनः संरब्धो विव्याध नवभिः शरैः ।। ८७ ।।<br>
कैशिकः पञ्चभिश्चापि जरासंधश्च सप्तभिः ।<br>
त्रिभिस्त्रिभिश्च नाराचैस्तान् बिभेद जनार्दनः ।। ८८ ।।<br>
पञ्चभिः पञ्चभिश्चैव बलदेवः शितैः शरैः ।<br>
रथं चैवास्य चिच्छेद चित्रसेनस्य वीर्यवान् ।। ८९ ।।<br>
बलदेवो धनुश्चास्य भल्लेनाजौ द्विधाकरोत् ।<br>
स च्छिन्नधन्वा विरथो गदामादाय वीर्यवान् ।। 2.35.९० ।।<br>
अभ्यधावत् सुसंरब्धो जिघांसुर्मुसलायुधम् ।<br>
सिसृक्षतस्तु नाराचाश्चित्रसेनवधैषिणः ।<br>
धनुश्चिच्छेद रामस्य जरासंधो महाबलः ।। ९१ ।।<br>
गदया च जघानाश्वान् क्रोधात् स मगधेश्वरः ।<br>
रामं चाभ्यद्रवद् वीरो जरासंधो महाबलः ।। ९२ ।।<br>
आदाय मुसलं रामो जरासंधमुपाद्रवत् ।<br>
तयोस्तद् युद्धमभवत् परस्परवधैषिणोः ।। ९३ ।।<br>
चित्रसेनस्तु संसक्तं दृष्ट्वा रामेण मागधम् ।<br>
रथमन्यं समारुह्य जरासंधमवारयत् ।। ९४ ।।<br>
ततो बलेन महता गजानीकेन चाप्यथ ।<br>
उभयोरन्तरे ताभ्यां स्वकुलं समपद्यत ।। ९५ ।।<br>
ततः सैन्येन महता जरासंधोऽभिसंवृतः ।<br>
रामकृष्णाग्रगान् भोजानाससाद महाबलः ।। ९६ ।।<br>
तत्र प्रक्षुभितस्येव सागरस्य महास्वनः ।<br>
प्रादुर्बभूव तुमुलः सेनयोरुभयोरपि ।। ९७ ।।<br>
वेणुभेरीमृदङ्गानां शङ्खानां च सहस्रशः ।<br>
उभयोः सेनयो राजन् प्रादुरासीन्महास्वनः ।। ९८ ।।<br>
क्ष्वेडितास्फोटितोत्क्रुष्टैस्तुमुलः सर्वतोऽभवत्।<br>
उत्पपात रजश्चापि खुरनेमिसमुद्धतम् ।। ९९ ।।<br>
समुद्यतमहाशस्त्राः प्रगृहीतशरासनाः ।<br>
अन्योन्यमभिगर्जन्तः शूरास्तत्रावतस्थिरे ।। 2.35.१००।।<br>
रथिनः सादिनश्चैव पत्तयश्च सहस्रशः ।<br>
गजाश्चातिबलास्तत्र समुत्पेतुः समन्ततः ।। १०१।।<br>
स संनिपातस्तुमुलस्त्यक्त्वा प्राणानवर्तत ।<br>
वृष्णिभिः सह योधानां जरासंधस्य दारुणः ।। १०२।।<br>
ततः शिनिरनाधृष्टिर्बभ्रुर्विपृथुराहुकः ।<br>
बलदेवं पुरस्कत्य सैन्यस्याद्धेंन दंशिताः ।।१०३।।<br>
दक्षिणं पक्षमासेदुः शत्रुसैन्यस्य भारत ।<br>
पालितं चेदिराजेन जरासंधेन वा विभो ।। १०४।।<br>
उदीच्यैश्च महावीर्यैः शल्यशाल्वादिभिर्नृपैः ।<br>
सृजन्तः शरवर्षाणि समभित्यक्तजीविताः ।। १०५।।<br>
अवगाहः पृथुः कङ्कः शतद्युम्नो विदूरथः ।<br>
हृषीकेशं पुरस्कृत्य सैन्यस्यार्द्धेन दंशिताः ।। १०६।।<br>
भीष्मकेणाभिगुप्तश्च रुक्मिणा च महात्मना ।<br>
देवकेनापि राजेन्द्र तथा मद्रेश्वरेण च ।।१०७।।<br>
प्राच्यैश्च दाक्षिणान्यैश्च गुप्तवीर्यबलान्वितैः ।<br>
तेषां च युद्धमभवत् समभित्यक्तजीवितम् ।। १०८।।<br>
शक्त्यृष्टिप्रासबाणौघान् सृजतामशनिस्वनान् ।<br>
सात्यकिश्चित्रकः श्यामो युयुधानश्च वीर्यवान् ।<br>
राजाधिदेवो मृदुरः श्वफल्कश्च महारथः ।। १०९।।<br>
सत्राजिच्च प्रसेनश्च बलेन महता वृताः।<br>
व्यूहस्य पुच्छं ते सर्वे प्रतीयुर्द्विषतां मृधे ।।2.35.११०।।<br>
व्यूहस्यार्द्धं समासेदुर्मृदुरेणाभिरक्षिताः ।<br>
राजभिश्चापि बहुभिर्वैणुदारिमुखैः सह ।। १११।।<br>
इति श्रीमहाभारते खिलभागे हरिवंशे विष्णुपर्वणि मथुरोपरोधे युद्धवर्णने पञ्चत्रिंशोऽध्यायः ।। ३५ ।।<br>
<br>
