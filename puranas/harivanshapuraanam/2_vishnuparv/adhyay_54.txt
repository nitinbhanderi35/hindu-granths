वैशम्पायन उवाच<br>
एवं कथयमानं तं शाल्वराजं नृपाज्ञया ।<br>
उवाच परमप्रीतो यवनाधिपतिर्नृपः ।। १ ।।<br>
कालयवन उवाच<br>
धन्योऽस्म्यनुगृहीतोऽस्मि सफलं जीवितं मम ।<br>
कृष्णनिग्रहहेतोर्यन्नियुक्तो बहुभिर्नृपैः ।। २ ।।<br>
दुर्जयस्त्रिषु लोकेषु सुरासुरगणैरपि ।<br>
तस्य निग्रहहेतोर्मामवधार्य जयाशिषम् ।। ३ ।।<br>
प्रहृष्टै राजसिंहैस्तैरवधार्यो जयो मम ।<br>
तेषां वाचाम्बुवर्षेण विजयो मे भविष्यति ।। ४ ।।<br>
करिष्ये वचनं तेषां नृपसत्तमचोदितम् ।<br>
पराजयोऽपि राजेन्द्र जयेन सदृशो मम ।। ५ ।।<br>
अद्यैव तिथिनक्षत्रं मुहूर्तं करणं शुभम् ।<br>
यास्यामि मथुरां राजन् विजेतुं केशवं रणे ।। ६ ।।<br>
वैशम्पायन उवाच<br>
एवमाभाष्य राजानं सौभस्य पतिमूर्जितम् ।<br>
सत्कृत्य च यथान्यायं महार्हमणिभूषणैः ।। ७ ।<br>
ब्राह्मणेभ्यो ददौ वित्तं सिद्धादेशाय वै नृपः ।<br>
पुरोहिताय राजेन्द्र प्रददौ बहुशो धनम् ।। ८ ।।<br>
हुत्वाग्निं विधिवद् राजा कृतकौतुकमङ्गलः ।<br>
प्रस्थानं कृतवान् सम्यग् जेतुकामो जनार्दनम् ।। ९ ।।<br>
शाल्वोऽपि भरतश्रेष्ठ कृतार्थो हृष्टमानसः ।<br>
यवनेन्द्रं परिष्वज्य जगाम स्वपुरं नृपः ।। 2.54.१० ।।<br>
इति श्रीमहाभारते खिलभागे हरिवंशे विष्णुपर्वणि कालयवनवाक्ये चतुष्पञ्चाशत्तमोऽध्यायः ।। ५४ ।।<br>
<br>
