वैशम्पायन उवाच<br>
तयोः प्रवृत्तयोरेवं कृष्णस्य च बलस्य च ।<br>
वने विचरतोर्मासौ व्यतियातौ स्म वार्षिकौ ॥ १ ॥<br>
व्रजमाजग्मतुस्तौ तु व्रजे शुश्रुवतुस्तदा ।<br>
प्राप्तं शक्रमहं वीरौ गोपांश्चोत्सवलालसान् ॥ २ ॥<br>
कौतूहलादिदं वाक्यं कृष्णः प्रोवाच तत्र तान् ।<br>
कोऽयं शक्रमहो नाम येन वो हर्ष आगतः ॥ ३ ॥<br>
तत्र वृद्धतमस्त्वेको गोपो वाक्यमुवाच ह ।<br>
श्रूयतां तात शक्रस्य यदर्थं ध्वज इज्यते ॥ ४ ॥<br>
देवानामीश्वरः शक्रो मेघानां चारिसूदन ।<br>
तस्य चायं महः कृष्ण लोकनाथस्य शाश्वतः ॥ ५ ॥<br>
तेन संचोदिता मेघास्तस्य चायुधभूषिताः ।<br>
तस्यैवाज्ञाकराः सस्यं जनयन्ति नवाम्बुभिः ॥ ६ ॥<br>
मेघस्य पयसो दाता पुरुहूतः पुरंदरः ।<br>
सम्प्रहृष्टः स भगवान् प्रीणयत्यखिलं जगत् ॥ ७ ॥<br>
तेन सम्पादितं सस्यं वयमन्ये च मानवाः ।<br>
वर्तयामोपयुञ्जानास्तर्पयामश्च देवताः ॥ ८ ॥<br>
देवे वर्षति लोकेऽस्मिंस्ततः सस्यं प्रवर्धते ।<br>
पृथिव्यां तर्पितायां तु सामृतं लक्ष्यते जगत् ॥ ९ ॥<br>
क्षीरवत्यस्त्विमा गावो वत्सवत्यश्च निर्वृताः ।<br>
तेन संवर्धितैस्तात तृणैः पुष्टाः. सपुङ्गवाः ॥ 2.15.१० ॥<br>
नासस्या नातृणा भूमिर्न बुभुक्षार्दितो जनः ।<br>
दृश्यते यत्र दृश्यन्ते वृष्टिमन्तो बलाहकाः ॥ ११ ॥<br>
दुदोह सवितुर्गा वै शक्रो दिव्याः पयस्विनीः ।<br>
ताः क्षरन्ति नवं क्षीरं मेध्यं मेघौघधारितम् ॥ १२ ॥<br>
वाय्वीरितं तु मेघेषु करोति निनदं महत् ।<br>
जवेनावर्तितं चैव गर्जतीति जना विदुः ॥ १३ ॥<br>
तस्य चैवोह्यमानस्य वायुयुक्तैर्बलाहकैः ।<br>
वज्राशनिसमाः शब्दाः श्रूयन्ते नगभेदिनः ॥ १४ ॥<br>
तज्जलं वज्रनिष्पेषैर्विमुञ्चति नभोगतैः ।<br>
बहुभिः कामगैर्मेघैः शक्रो भृत्यैरिवेश्वरः ॥ १५ ॥<br>
क्वचिद् दुर्दिनसंकाशैः क्वचिच्छिन्नाभ्रसंनिभैः ।<br>
क्वचिद् भिन्नाञ्जनाकारैः क्वचिच्छीकरवर्षिभिः ॥ १६ ॥<br>
मण्डयतीव देवेन्द्रो विश्वमेवं नभो घनैः ।<br>
क्वचिच्छीकरमुक्ताभं कुरुते गगनं घनः ॥ १७ ॥<br>
एवमेतत्पयो दुग्धं गोभिः सूर्यस्य वारिदैः ।<br>
पर्जन्यः सर्वभूतानां भवाय भुवि वर्षति ॥ १८ ॥<br>
यस्मात्प्रावृडियं कृष्ण शक्रस्य भुवि भाविनी ।<br>
तस्मात्प्रावृषि राजानः सर्वे शक्रं मुदा युताः ।<br>
महैः सुरेशमर्चन्ति वयमन्ये च मानवाः ॥ १९ ॥<br>
इति श्रीमहाभारते खिलभागे हरिवंशे विष्णुपर्वणि शिशुचर्यायां गोपवाक्ये पञ्चदशोऽध्यायः ॥ १५ ॥<br>
<br>
