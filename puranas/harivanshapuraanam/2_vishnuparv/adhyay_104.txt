जनमेजय उवाच<br>
य एष भवता पूर्वं शम्बरघ्नेत्युदाहृतः ।<br>
प्रद्युम्नः च कथं जघ्ने शम्बरं तद् ब्रवीहि मे ॥ १ ॥<br>
वैशम्पायन उवाच<br>
रुक्मिण्यां वासुदेवस्य लक्ष्म्यां कामो धृतव्रतः ।<br>
शम्बरान्तकरो जज्ञे प्रद्युम्नः कामदर्शनः ।<br>
सनत्कुमार इति यः पुराणे परिगीयते ॥ २ ॥<br>
तं सप्तरात्रे सम्पूर्णे निशीथे सूतिकागृहात् ।<br>
जहार कृष्णस्य सुतं शिशुं वै कालशम्बरः ॥ ३ ॥<br>
विदितं तस्य कृष्णस्य देवमायानुवर्तिनः ।<br>
ततो न निगृहीतः स दानवो युद्धदुर्मदः ॥ ४ ॥<br>
स मृत्युना परीतायुर्मायया संजहार तम् ।<br>
दोर्भ्यामुत्क्षिप्य नगरं स्वं निनाय महासुरः ॥ ५ ॥<br>
अनपत्या तु तस्यासीद् भार्या रूपगुणान्विता ।<br>
नाम्ना मायावती नाम मायेव शुभदर्शना ॥ ६ ॥<br>
ददौ तं वासुदेवस्य पुत्रं पुत्रमिवात्मजम् ।<br>
तस्या महिष्या मानिन्या दानवः कालचोदितः ॥ ७ ॥<br>
मायावती तु तं दृष्ट्वा सम्प्रहृष्टतनूरुहा ।<br>
हर्षेण महता युक्ता पुनः पुनरुदैक्षत ॥ ८ ॥<br>
अथ तस्या निरीक्षन्त्याः स्मृतिः प्रादुर्बभूव ह ।<br>
अयं स मम कान्तोऽभूत् स्मृत्वैवं चान्वचिन्तयत्॥९॥<br>
अयं स नाथो भर्ता मे यस्यार्थेऽहं दिवानिशम् ।<br>
चिन्ताशोकार्णवे मग्ना न विन्दामि रतिं क्वचित् ॥ 2.104.१० ॥<br>
अयं भगवता पूर्वं देवदेवेन शूलिना ।<br>
खेदितेन कृतोऽनङ्गो दृष्टो जात्यन्तरे मया ॥ ११ ॥<br>
कथमस्य स्तनं दास्ये मातृभावेन जानती ।<br>
भर्तुर्भार्या त्वहं भूत्वा वक्ष्ये वा पुत्र इत्युत ॥ १२ ॥<br>
एवं संचिन्त्य मनसा धात्र्यास्तं सा समर्पयत् ।<br>
रसायनप्रयोगैश्च शीघ्रमेव व्यवर्धयत् ॥ १३ ॥<br>
धात्र्याः सकाशात्स च तां शृण्वन् रुक्मिणिनन्दनः ।<br>
मायावतीमविज्ञानान्मेने स्वामेव मातरम् ॥ १४ ॥<br>
सा च तं वर्द्धयामास कार्ष्णिं कमललोचनम् ।<br>
मायाश्चास्मै ददौ सर्वा दानवी काममोहिता ॥ १५ ॥<br>
स यदा यौवनस्थस्तु प्रद्युम्नः कामदर्शनः ।<br>
चिकीर्षितज्ञो नारीणां सर्वास्त्रविधिपारगः ॥ १६ ॥<br>
तं सा मायावती कान्तं कामयामास कामिनी ।<br>
इङ्गितैश्चापि वीक्षन्ती प्रालोभयत सस्मिता ।<br>
प्रसज्जन्तीं तु तां देवीं बभाषे चारुहासिनीम् ॥ १७ ॥<br>
प्रद्युम्न उवाच<br>
मातृभावं व्यतिक्रम्य किमेवं वर्तसेऽन्यथा ।<br>
अहो दुष्टस्वभावासि स्त्रीत्वे चपलमानसा ॥ १८ ॥<br>
या पुत्रभावमुत्सृज्य मयि लोभात् प्रवर्तसे ।<br>
न तु तेऽहं सुतः सौम्ये कोऽयं शीलविपर्ययः ॥ १९ ॥<br>
तत्त्वमिच्छाम्यहं देवि कथितं को न्वयं विधिः ।<br>
विद्युत्सम्पातचपलः स्वभावः खलु योषिताम् ॥ 2.104.२० ॥<br>
या नरेषु प्रसज्जन्ते नगाग्रेषु घना इव ।<br>
यदि तेऽहं सुतः सौम्ये यदि वा नात्मजः शुभे । २१ ॥<br>
कथितं तत्त्वमिच्छामि किमिदं ते चिकीर्षितम्।<br>
एवमुक्ता तु सा भीरुः कामेन व्यथितेन्द्रिया ॥ २२ ॥<br>
प्रियं प्रोवाच वचनं विविक्ते केशवात्मजम् ।<br>
न त्वं मम सुतः कान्त नापि ते शम्बरः पिता ॥ २३ ॥<br>
रूपवानसि विक्रान्तस्त्वं जात्या वृष्णिनन्दन ।<br>
पुत्रस्त्वं वासुदेवस्य रुक्मिण्यानन्दवर्धनः ॥ २४ ॥<br>
दिवसे सप्तमे बालो जातमात्रोऽपवाहितः ।<br>
सूतिकागारमध्यात् त्वं शिशुरुत्तानशायितः ॥ २५ ॥<br>
मम भर्त्रा हृतोऽसि त्वं बलवीर्यप्रवर्तिना ।<br>
पितुस्ते वासुदेवस्य धर्षयित्वा गृहं महत् ॥ २६॥<br>
पाकशासनकल्पस्य हृतस्त्वं शम्बरेण ह ।<br>
सा च ते करुणं माता त्वां बालमनुशोचती ॥ २७ ॥<br>
अत्यर्थं तप्यते वीर विवत्सा सौरभी यथा ।<br>
सोऽपि शक्रादपि महान् पिता ते गरुडध्वजः ॥ २८ ॥<br>
इह त्वां नाभिजानाति बालमेवापवाहितम् ।<br>
कान्त वृष्णिकुमारस्त्वं न हि त्वं शम्बरात्मजः ॥ २९ ॥<br>
वीर नैवंविधान् पुत्रान् दानवा जनयन्ति हि ।<br>
अतोऽहं कामयामि त्वां न हि त्वं जनितो मया ॥ 2.104.३० ॥<br>
रूपं ते सौम्य पश्यन्ती सीदामि हृदि दुर्बला ।<br>
यन्मे व्यवसितं कान्त यत् तु मे हृदि वर्तते ॥ ३१ ॥<br>
तन्मे मनसि वार्ष्णेय प्रतिसंधातुमर्हसि ।<br>
एष ते कथितः सर्वः सद्भावस्त्वयि यो मम ॥ ३२ ॥<br>
श्रुत्वैवमखिलं सर्वं मायावत्या प्रभाषितम् ॥ ३३ ॥<br>
चक्रायुधात्मजः क्रुद्धः शम्बरं स समाह्वयत् ।<br>
सर्वमायास्वभिज्ञोऽसौ नाम विश्राव्य चात्मनः ॥ ३४ ॥<br>
अहो दानवदुष्टात्मा केशवस्यात्मजं शिशुम् ।<br>
हरते निर्भयश्चैव भयमद्य करोम्यहम् ॥ ३५ ॥<br>
कथं वै क्रोधमागच्छेद् वध्यते वा कथं मया ।<br>
प्रथमं किं करिष्यामि येन कुप्यति मन्दधीः ॥ ३६ ॥<br>
अस्तिं चास्य ध्वजं चित्रं सिंहकेतुविभूषितम् ।<br>
तोरणं गृहमासाद्य उच्छ्रितं मेरुशृङ्गवत् ॥ ३७ ॥<br>
एतदुन्मथ्य पातिष्ये भल्लेन निशितेन वै ।<br>
ध्वजच्छेदं विदित्वाथ शम्बरो निष्क्रमिष्यति ॥ ३८ ॥<br>
ततो युद्धेन हत्वाऽऽजौ गन्तास्मि द्वारकां प्रति ।<br>
इत्युक्त्वा सज्यमाचक्रे सशरं चापमोजसा ॥ ३९ ॥<br>
चिच्छेद ध्वजरत्नं तु शम्बरस्य महाभुजः ।<br>
तच्छुत्वा तु ध्वजच्छेदं प्रद्युम्नेन महात्मना ॥ 2.104.४० ॥<br>
क्रुद्धस्त्वाज्ञापयामास पुत्रान् वै कालशम्बरः ।<br>
जिघांसध्वं महावीरा रौक्मिणेयं त्वरान्विताः ॥ ४१ ॥<br>
नैवं वै द्रष्टुमिच्छामि मम विप्रियकारकम् ।<br>
श्रुत्वा तु शम्बराद्वाक्यं सुतास्ते शम्बरस्य ह ॥४२॥<br>
संनद्धा निर्ययुर्हृष्टाः प्रद्युम्नवधकाङ्क्षया ।<br>
चित्रसेनोऽतिसेनश्च विष्वक्सेनो गदस्तथा ॥ ४३ ॥<br>
श्रुतसेनः सुषेणस्तु सोमसेनो मनस्तथा ।<br>
सेनानी सैन्यहन्ता च सेनाहा सैनिकस्तथा ॥ ४४ ॥<br>
सेनस्कन्धोऽतिसेनश्च सेनको जनकः सुतः ।<br>
सकालो विकलः शान्तः स शातान्तकरोऽशुचिः ॥४५॥<br>
कुम्भकेतुः सुदंष्ट्रश्च केशिरित्येवमादयः ।<br>
चक्रतोमरशूलानि पट्टिशानि परश्वधान् ॥ ४६ ॥<br>
गृहीत्वा निर्ययुर्हृष्टा मन्युना परमाप्लुताः ।<br>
आह्वयंस्तममित्रं वै तस्थुः संग्राममूर्धनि ॥ ४७ ॥<br>
प्रद्युम्नस्तु महाबाहू रथमारुह्य सत्वरम् ।<br>
निर्ययौ चापमादाय संग्रामाभिमुखस्तदा ॥ ४८ ॥<br>
ततः प्रवृत्तं युद्धं तु तुमुलं लोमहर्षणम् ।<br>
शम्बरस्य तु पुत्राणां केशवस्य च सूनुना ॥ ४९ ॥<br>
ततो देवाः सगन्धर्वाः समहोरगचारणाः ।<br>
देवराजं पुरस्कृत्य विमानाग्रेषु धिष्ठिताः ॥ 2.104.५० ॥<br>
नारदस्तुम्बुरुश्चैव हाहाहूहूश्च गायनाः ।<br>
अप्सरोभिः परिवृताः सर्वे तत्रावतस्थिरे ॥ ५१ ॥<br>
देवराजप्रतीहारो गन्धर्वश्चित्रमद्भुतम् ।<br>
शशंस देवराजाय वज्रिणे तद्विचेष्टितम् ॥ ५२ ॥<br>
शम्बरस्य शतं पुत्रा एकः कृष्णस्य चात्मजः ।<br>
बहूनां युध्यतामेष कथं विजयमाप्नुयात् ॥ ५३ ॥<br>
तच्छुत्वा भाषितं तस्य प्रहस्य बलसूदनः ।<br>
उवाच वचनं चेदं शृणु योऽस्य पराक्रमः ॥ ५४ ॥<br>
कामोऽयं पूर्वदेहे तु हरक्रोधाग्निना हतः ।<br>
रत्या प्रसादितो देवः कामपत्न्या त्रिलोचनः ।<br>
परितुष्टेन देवेन वरमस्याः प्रदीयते ॥ ५५ ॥<br>
विष्णुर्मानुषदेहस्तु द्वारकायां भविष्यति ।<br>
तस्य पुत्रत्वमस्यैव भविष्यति न संशयः ॥ ५६ ॥<br>
अनङ्ग इति विख्यातस्त्रैलोक्ये तु महायशाः ।<br>
तत्रोत्पन्नो महातेजाः शम्बरं घातयिष्यति ॥ ५७ ॥<br>
सप्ताहे जातमात्रे तु रुक्मिण्याः क्रोडसंस्थितम् ।<br>
आस्थाय शम्बरो मायां प्रद्युम्नमपनेष्यति ॥ ५८ ॥<br>
तद् गच्छ शम्बरगृहं भार्या मायावती भव ।<br>
मायारूपप्रतिच्छन्ना शम्बरं मोहयिष्यसि ॥ ५९ ॥<br>
तत्र त्वमात्मनः कान्तं बालरूपं विवर्धय ।<br>
प्राप्तयौवनदेहस्तु शम्बरं निहनिष्यति ॥ 2.104.६० ॥<br>
ततस्त्वया सहानङ्गो द्वारकां वै गमिष्यति ।<br>
रमिष्यति त्वया सार्द्धं शैलपुत्र्या यथा ह्यहम्॥ ६१ ॥<br>
एवमादिश्य देवेशो जगाम पुरुषोत्तमः ।<br>
कैलासं मेरुसंकाशं सिद्धचारणसेवितम् ॥ ६२॥<br>
कामपन्नी प्रणम्याथ देवदेवमुमापतिम् ।<br>
जगाम शम्बरगृहं कालस्यान्तं प्रतीक्षती ॥ ६३ ॥<br>
एवमेष महाबाहुः शम्बरं निहनिष्यति ।<br>
सह पुत्रेण प्रद्युम्नो हन्ता तस्य दुरात्मनः ॥ ६४ ॥<br>
इति श्रीमहाभारते खिलभागे हरिवंशे विष्णुपर्वणि  शम्बरवधे चतुरधिकशततमोऽध्यायः ॥ १०४ ॥<br>
<br>
