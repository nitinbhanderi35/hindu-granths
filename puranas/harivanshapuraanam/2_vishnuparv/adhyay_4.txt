वैशम्पायन उवाच<br>
कृते गर्भविधाने तु देवकी देवतोपमा ।<br>
जग्राह सप्त तान्गर्भान्यथावत् समुदाहृतान् ॥ १ ॥<br>
षङ्गर्भान् निस्सृतान् कंसस्ताञ्जघान शिलातले।<br>
आपन्तं सप्तमं गर्भं सा निनायाथ रोहिणीम् ॥ २ ॥<br>
अर्धरात्रे स्थितं गर्भं पातयन्ती रजस्वला ।<br>
निद्रया सहसाऽऽविष्टा पपात धरणीतले ॥ ३ ॥<br>
सा स्वप्नमिव तं दृष्ट्वा गर्भं निःसृतमात्मनः ।<br>
अपश्यन्ती च तं गर्भं मुहूर्ते व्यथिताभवत् ॥ ४ ॥<br>
तामाह निद्रा संविग्नां नैशे तमसि रोहिणीम्।<br>
रोहिणीमिव सोमस्य वसुदेवस्य धीमतः ॥ ५ ॥<br>
कर्षणेनास्य गर्भस्य स्वगर्भे चाहितस्य वै ।<br>
संकर्षणो नाम सुतः शुभे तव भविष्यति ॥ ६ ॥<br>
सा तं पुत्रमवाप्यैवं हृष्टा किञ्चिदवाङ्मुखी ।<br>
विवेश रोहिणी वेश्म सुप्रभा रोहिणी यथा ॥ ७ ॥<br>
तस्य गर्भस्य मार्गेण गर्भमाधत्त देवकी ।<br>
यदर्थं सप्त ते गर्भाः कंसेन विनिपातिताः ॥ ८ ॥<br>
तं तु गर्भं प्रयत्नेन ररक्षुस्तस्य मन्त्रिणः ।<br>
सोऽप्यत्र गर्भवसतौ वसत्वात्मेच्छया हरिः ॥ ९ ॥<br>
यशोदापि समाधत्त गर्भं तदहरेव तु ।<br>
विष्णोः शरीरजां निद्रां विष्णुनिर्देशकारिणीम् ॥ 2.4.१० ॥<br>
गर्भकाले त्वसम्पूर्णे अष्टमे मासि ते स्त्रियौ ।<br>
देवकी च यशोदा च सुषुवाते समं तदा ॥ ११ ॥<br>
यामेव रजनीं कृष्णो जज्ञे वृष्णिकुलोद्वहः ।<br>
तामेव रजनीं कन्यां यशोदापि व्यजायत ॥ १२ ॥<br>
नन्दगोपस्य भार्यैका वसुदेवस्य चापरा ।<br>
तुल्यकालं च गर्भिण्यौ यशोदा देवकी तथा ॥ १३<br>
देवक्यजनयद्विष्णुं यशोदा तां तु दारिकाम् ।<br>
मुहूर्तेऽभिजिति प्राप्ते सार्धरात्रे विभूषिते ॥ १४<br>
सागराः समकम्पन्त चेलुश्च धरणीधराः ।<br>
जज्वलुश्चाग्नयः शान्ता जायमाने जनार्दने ॥ १५ ॥<br>
शिवाश्च प्रववुर्वाताः प्रशान्तमभवद् रजः ।<br>
ज्योतींष्यतिव्यकाशन्त जायमाने जनार्दने ॥ १६ ॥<br>
अभिजिन्नाम नक्षत्रं जयन्ती नाम शर्वरी ।<br>
मुहूर्तो विजयो नाम यत्र जातो जनार्दनः ॥ १७ ॥<br>
अव्यक्तः शाश्वतः सूक्ष्मो हरिर्नारायणः प्रभुः ।<br>
जायमानो हि भगवान्नयनैर्मोहयन् प्रभुः ॥ १८ ॥<br>
अनाहता दुन्दुभयो देवानां प्राणदन् दिवि ।<br>
आकाशात् पुष्पवृष्टिं च ववर्ष त्रिदशेश्वरः ॥ १९ ॥<br>
गीर्भिर्मङ्गलयुक्ताभिः स्तुवन्तो मधुसूदनम्।<br>
महर्षयः सगन्धर्वा उपतस्थुः सहाप्सराः ॥ 2.4.२० ।<br>
जायमाने हृषीकेशे प्रहृष्टमभवज्जगत्।<br>
इन्द्रश्च त्रिदशैः सार्धं तुष्टाव मधुसूदनम् ॥ २१ ॥<br>
वसुदेवश्च तं रात्रौ जातं पुत्रमधोक्षजम् ।<br>
श्रीवत्सलक्षणं दृष्ट्वा युतं दिव्यैश्च लक्षणैः ।<br>
उवाच वसुदेवस्तु रूपं संहर वै प्रभो ॥ २२ ॥<br>
भीतोऽहं देव कंसस्य तस्मादेवं ब्रवीम्यहम् ।<br>
मम पुत्रा हतास्तेन तव ज्येष्ठाम्बुजेक्षण ॥ २३ ॥<br>
वैशम्पायन उवाच<br>
वसुदेववचः श्रुत्वा रूपं चाहरदच्युतः ।<br>
अनुज्ञाप्य पितृत्वेन नन्दगोपगृहं नय ॥ २४ ॥<br>
वसुदेवस्तु संगृह्य दारकं क्षिप्रमेव च ।<br>
यशोदाया गृहं रात्रौ विवेश सुतवत्सलः ॥ २५<br>
यशोदायास्त्वविज्ञातस्तत्र निक्षिप्य दारकम्।<br>
प्रगृह्य दारिकां चैव देवकीशयने न्यसत् ॥ २६ ॥<br>
परिवर्ते कृते ताभ्यां गर्भाभ्यां भयविक्लवः ।<br>
वसुदेवः कृतार्थो वै निर्जगाम निवेशनात् ॥ २७॥<br>
उग्रसेनसुतायाथ कंसायानकदुन्दुभिः।<br>
निवेदयामास तदा तां कन्यां वरवर्णिनीम् ॥ २८॥<br>
तच्छ्रुत्वा त्वरितः कंसो रक्षिभिः सह वेगिभिः ।<br>
आजगाम गृहद्वारं वसुदेवस्य वीर्यवान् ॥ २९ ॥<br>
स तत्र त्वरितं द्वारि किं जातमिति चाब्रवीत् ।<br>
दयितां शीघ्रमित्येवं वाग्भिः समभितर्जयत्  ॥2.4.३०॥<br>
ततो हाहाकृताः सर्वा देवकीभवने स्त्रियः ।<br>
उवाच देवकी दीना बाष्पगद्गदया गिरा ॥ ३१ ॥<br>
दारिका तु प्रजातेति कंसं समभियाचती ।<br>
श्रीमन्तो मे हताः सप्त पुत्रगर्भास्त्वया विभो ॥ ३२ ॥<br>
दारिकेयं हतैवैषा पश्यस्व यदि मन्यसे ।<br>
दृष्ट्वा कंसस्तु तां कन्यामाकृष्यत मुदा युतः ॥ ३३ ॥<br>
हतैवैषा यदा कन्या जातेत्युक्त्वा वृथामतिः ।<br>
सा गर्भशयने क्लिष्टा गर्भाम्बुक्लिन्नमूर्धजा ॥ ३४ ॥<br>
कंसस्य पुरतो न्यस्ता पृथिव्यां पृथिवीसमा ।<br>
स चैनां गृह्य पुरुषः खमाविध्यावधूय च ॥ ३५ ॥<br>
उद्यच्छन्नेव सहसा शिलायां समपोथयत् ।<br>
सावधूता शिलापृष्ठेऽनिष्पिष्टा दिवमुत्पतत् ॥ ३६ ॥<br>
हित्वा गर्भतनुं सा तु सहसा मुक्तमूर्धजा ।<br>
जगाम कसमादिश्य दिव्यस्रगनुलेपना ॥ ३७ ॥<br>
हारशोभितसर्वाङ्गी मुकुटोज्ज्वलभूषिता ।<br>
कन्यैव साभवन्नित्यं दिव्या देवैरभिष्टुता ॥ ३८ ॥<br>
नीलपीताम्बरधरा गजकुम्भोपमस्तनी ।<br>
रथविस्तीर्णजघना चन्द्रवक्त्रा चतुर्भुजा ॥ ३९<br>
विद्युद्विस्पष्टवर्णाभा बालार्कसदृशेक्षणा ।<br>
पयोधरस्तनवती संध्येव सपयो धरा ॥ 2.4.४० ॥<br>
सा वै निशि तमोग्रस्ते बभौ भूतगणाकुले ।<br>
नृत्यती हसती चैव विपरीतेन भास्वती ॥ ४१ ॥<br>
विहायसि गता रौद्रा पपौ पानमनुत्तमम् ।<br>
जहास च महाहासं कंसं च रुषिताब्रवीत् ॥ ४२॥<br>
कंस कंसात्मनाशाय यदहं घातिता त्वया ।<br>
सहसा च समुत्क्षिप्य शिलायामभिपोथिता ॥ ४३ ॥<br>
तस्मात्तवान्तकालेऽहं कृष्यमाणस्य शत्रुणा ।<br>
पाटयित्वा करैर्देहमुष्णं पास्यामि शोणितम् ॥ ४४ ॥<br>
एवमुक्त्वा वचो घोरं सा यथेष्टेन वर्त्मना ।<br>
खं सा देवालयं देवी सगणा विचचार ह ॥ ४५ ॥<br>
सा कन्या ववृधे तत्र वृष्णिसंघसुपूजिता ।<br>
पुत्रवत् पाल्यमाना सा वसुदेवाज्ञया तदा ॥ ४६ ।<br>
विद्धि चैनामथोत्पन्नामंशाद् देवीं प्रजापतेः ।<br>
एकानंशां योगकन्यां रक्षार्थं केशवस्य तु ॥ ४७ ॥<br>
तां वै सर्वे सुमनसः पूजयन्ति स्म यादवाः ।<br>
देववद् दिव्यवपुषा कृष्णः संरक्षितो यया ॥ ४८ ॥<br>
तस्यां गतायां कंसस्तु तां मेने मृत्युमात्मनः ।<br>
विविक्ते देवकीं चैव व्रीडितः समभाषत ॥ ४९ ॥<br>
कंस उवाच<br>
मृत्योः स्वसः कृतो यत्नस्तव गर्भा मया हताः ।<br>
अन्य एवान्यतो देवि मम मृत्युरुपस्थितः ॥ 2.4.५० ।<br>
नैराश्येन कृतो यत्नः स्वजने प्रहृतं मया ।<br>
दैवं पुरुषकारेण न चातिक्रान्तवानहम् ॥ ५१ ॥<br>
त्यज गर्भकृतां चिन्तां संतापं पुत्रजं त्यज ।<br>
हेतुभूतस्त्वहं तेषां सति कालविपर्यये ॥ ५२ ॥<br>
काल एव नृणां शत्रुः कालश्च परिणामकः ।<br>
कालो नयति सर्वं वै हेतुभूतस्तु मद्विधः ॥ ५३ ॥<br>
आगमिष्यन्ति वै देवि यथाभागमुपद्रवाः ।<br>
इदं तु कष्टं यज्जन्तुः कर्ताहमिति मन्यते ॥ ५४ ॥<br>
मा कार्षीः पुत्रजां चिन्तां विलापं शोकजं त्यज ।<br>
एवं प्रायो नृणां योनिर्नास्ति कालस्य संस्थितिः॥ ५५ ॥<br>
एष ते पादयोर्मूर्ध्ना पुत्रवत् तव देवकि ।<br>
मद्गतस्त्यज्यतां रोषो जानाम्यपकृतं त्वयि ॥ ५६ ॥<br>
इत्युक्तवन्तं कंसं सा देवकी वाक्यमब्रवीत् ।<br>
साश्रुपूर्णमुखा दीना भर्तारमुपवीक्षती ।<br>
उत्तिष्ठोत्तिष्ठ वत्सेति कंसं मातेव जल्पती ॥ ५७ ॥<br>
देवक्युवाच<br>
ममाग्रतो हता गर्भा ये त्वया कामरूपिणा ।<br>
कारणं त्वं न वै पुत्र कृतान्तोऽप्यत्र कारणम् ॥ ५८ ॥<br>
गर्भकर्तनमेतन्मे सहनीयं त्वया कृतम् ।<br>
पादयोः पतता मूर्ध्ना स्वं च कर्म जुगुप्सता ॥ ५९ ॥<br>
गर्भे च नियतो मृत्युर्बाल्येऽपि न निवर्तते ।<br>
युवापि मृत्योर्वशगः स्थविरो मृत एव तु ॥ 2.4.६० ॥<br>
कालपक्वमिदं सर्वं हेतुभूतस्तु त्वद्विधः ।<br>
अज्ञाते दर्शनं नास्ति यथा वायुस्तथैव च ॥ ६१ ॥<br>
जातोऽप्यजाततां याति विधात्रा यत्र नीयते ।<br>
तद् गच्छ पुत्र मा ते भून्मद्गतं मृत्युकारणम् ॥ ६२ ॥<br>
मृत्युना प्रहृते पूर्वं शेषो हेतुः प्रवर्तते ।<br>
विधिना पूर्वदृष्टेन प्रजासर्गेण तत्त्वतः ॥ ६३ ॥<br>
मातापित्रोस्तु कार्येण जन्मतस्तूपपद्यते ।<br>
वैशम्पायन उवाच<br>
निशम्य देवकीवाक्यं स कंसः स्वं निवेशनम् ॥ ६४ ॥<br>
प्रविवेश ससंरब्धो दह्यमानेन चेतसा ।<br>
कृत्ये प्रतिहते दीनो जगाम विमना भृशम् ॥ ६९ ॥<br>
इति श्रीमहाभारते खिलभागे हरिवंशे विष्णुपर्वणि श्रीकृष्णजन्मनि चतुर्थोऽध्यायः ॥ ४ ॥<br>
<br>
