वैशम्पायन उवाच<br>
अद्य द्वारवतीं प्राप्य स्थिता सा भवनान्तिके ।<br>
प्रवृत्तिहरणार्थाय चित्रलेखा व्यचिन्तयत् ॥ १ ॥<br>
अथ चिन्तयती सा तु बुद्धिबुद्ध्यर्थनिश्चयम्।<br>
अपश्यन्नारदं तत्र ध्यायन्तमुदके मुनिम् ॥ २ ॥<br>
तं दृष्ट्वा चित्रलेखा तु हर्षेणोत्फुल्ललोचना ।<br>
उपसृत्याभिवाद्याथ तत्रैवाधोमुखी स्थिता ॥ ३ ॥<br>
नारदस्त्वाशिषं दत्त्वा चित्रलेखामथाब्रवीत् ।<br>
किमर्थमिह सम्प्राप्ता श्रोतुमिच्छामि तत्त्वतः ॥ ४ ॥<br>
देवर्षिमथ तं दिव्यं नारदं लोकपूजितम् ।<br>
कृताञ्जलपुटा भूत्वा चित्रलेखा त्वथाब्रवीत् ॥ ५ ॥<br>
भगवञ्छ्रूयतां वाक्यं दौत्येनाहमिहागता ।<br>
अनिरुद्धं मुने नेतुं यदर्थं च शृणुष्व मे ॥ ६ ॥<br>
नगरे शोणितपुरे बाणो नाम महासुरः ।<br>
तस्य कन्या वरारोहा नाम्नोषेति च विश्रुता ॥ ७ ॥<br>
भगवन् सानुरक्ता च प्राद्युम्निं पुरुषोत्तमम् ।<br>
देव्या वरविसर्गेण तस्या भर्ता विनिर्मितः ॥ ८ ॥<br>
तं च नेतुं समायाता तत्र सिद्धिं विधत्स मे ।<br>
मया नीतेऽनिरुद्धे तु नगरं शोणिताह्वयम् ॥ ९ ॥<br>
प्रवृत्तिः पुण्डरीकाक्षे त्वयाऽऽख्येया महामुने ।<br>
अवश्यं भविता चैव कृष्णेन सह विग्रहः ।<br>
बाणस्य सुमहान् संख्ये दिव्यो हि स महासुरः ॥ 2.119.१० ॥<br>
न च शक्तोऽनिरुद्धस्तं युद्धे जेतुं महासुरम् ।<br>
सहस्रबाहुमायान्तं जयेत् कृष्णो महाभुजः ॥ ११ ॥<br>
भगवन् संनिकर्षं ते यदर्थमहमागता ।<br>
कथं हि पुण्डरीकाक्षो ज्ञापितस्तदिदं भवेत् ॥ १२ ॥<br>
त्वत्प्रसादाच्च भगवन्न मे कृष्णाद्भयं भवेत्।<br>
स हि तत्त्वार्थदृष्टिस्तु अनिरुद्धः कथं ह्रियेत् ॥ १३ ॥<br>
क्रुद्धो हि स महाबाहुस्त्रैलोक्यमपि निर्दहेत्।<br>
पौत्रशोकाभिसंतप्तः शापेन स दहेत माम् ॥ १४ ॥<br>
तत्रोपायं च भगवंश्चिन्तितुं वै त्वमर्हसि ।<br>
यथा ह्युषा लभेत् कान्तं मम चैवाभयं भवेत् ॥ १५ ॥<br>
इत्येवमुक्तो भगवांश्चित्रलेखां स नारदः ।<br>
उवाच स शुभं वाक्यं मा भैस्त्वमभयं शृणु ॥ १६ ॥<br>
त्वया नीतेऽनिरुद्धे तु कन्यावेश्मप्रवेशिते ।<br>
यदि युद्धं भवेत्तत्र स्मर्तव्योऽहं शुचिस्मिते ॥ १७ ॥<br>
ममैष परमः कामो युद्धं द्रष्टुं मनोरमे ।<br>
तद् दृष्ट्वा च महाप्रीतिः प्रवृत्तिश्च दृढा भवेत्॥ १८ ॥<br>
गृह्यतां तामसी विद्या सर्वलोकप्रमोहिनी ।<br>
कृतकृत्यस्तु ते देवि एष विद्यां ददाम्यहम् ॥ १९ ॥<br>
एवमुक्ते तु वचने नारदेन महर्षिणा ।<br>
तथेति वचनं प्राह चित्रलेखा मनोजवा ॥ 2.119.२० ॥<br>
अभिवाद्य महामानमृषीणां नारदं वरम् ।<br>
सा जगामानिरुद्धस्य गृहं चैवान्तरिक्षगा ॥ २१ ॥<br>
ततो द्वारवतीमध्ये कामस्य भवनं शुभम् ।<br>
तत्समीपेऽनिरुद्धस्य भवनं सा विवेश ह ॥ २२ ॥<br>
सौवर्णवेदिकास्तम्भं रुक्मवैडूर्यतोरणम् ।<br>
माल्यदामावसक्तं च पूर्णकुम्भोपशोभितम् ॥ २३ ॥<br>
बर्हिकण्ठनिभग्रीवं प्रासादैरेकसंचयैः ।<br>
मणिप्रवालविस्तीर्णं देवगन्धर्वनादितम् ॥ २४ ॥<br>
ददर्श भवनं यत्र प्राद्युम्निरवसत् सुखम् ।<br>
ततः प्रविश्य सहसा भवनं तस्य तन्महत् ॥ २५ ॥<br>
तत्रानिरुद्धं सापश्यच्चित्रलेखा वराप्सराः ।<br>
मध्ये परमनारीणां तारापतिमिवोदितम् ॥ २६ ॥<br>
क्रीडाविहारे नारीभिः सेव्यमानमितस्ततः ।<br>
पिबन्तं मधु माध्वीकं श्रिया परमया युतम् ॥ २७ ॥<br>
वरासनगतं तत्र यथा चैडविलं तथा ।<br>
वाद्यते समतालं च गीयते मधुरं तथा ॥ २८ ॥<br>
न च तस्य मनस्तत्र तमेवार्थमचिन्तयत् ।<br>
स्त्रियः सर्वगुणोपेता नृत्यन्ते तत्र तत्र वै ॥ २९ ॥<br>
न चास्य मनसस्तुष्टिं चित्रलेखा प्रपश्यति ।<br>
न चाभिरमते भोगैर्न चापि मधु सेवते ॥ 2.119.३० ॥<br>
व्यक्तमस्य हि तत्स्वप्नो हृदये परिवर्तते ।<br>
इति तत्रैव बुद्ध्या च निश्चिता गतसाध्वसा ॥ ३१ ॥<br>
सा दृष्ट्वा परमस्त्रीणां मध्ये शक्रध्वजोपमम् ।<br>
चिन्तयाविष्टहृदया चित्रलेखा मनस्विनी ॥ ३२ ॥<br>
कथं कार्यमिदं कार्यं कथं स्वस्ति भवेदिति ।<br>
सान्तर्हिता चिन्तयित्वा चित्रलेखा यशस्विनी ॥ ३३ ॥<br>
तामस्या च्छादयामास विद्यया शुभलोचना ।<br>
ततोऽन्तरिक्षादेवाशु प्रासादोपर्यधिष्ठिता ॥ ३४ ॥<br>
प्राद्युम्निं वचनं प्राह श्लक्ष्णं मधुरया गिरा ।<br>
चक्षुर्दत्त्वा तु सा तस्मै कृत्वा चात्मनिदर्शनम्॥३५॥<br>
विविक्ते सा च वै देशे तं वाक्यमिदमब्रवीत् ।<br>
अपि ते कुशलं वीर सर्वत्र यदुनन्दन ॥ ३६ ॥<br>
अहस्तावत्प्रदोषो वा कच्चिद्गच्छति ते सुखम् ।<br>
शृणुष्व त्वं महाबाहो विज्ञप्तिं मे रतीसुत ॥ ३७ ॥<br>
उषाया मम सख्यास्तु वाक्यं वक्ष्यामि तत्त्वतः ।<br>
स्वप्ने तु या त्वया दृष्टा स्त्रीभावं चापि भाविता ॥ ३८ ॥<br>
बिभर्ति हृदये या त्वामुषया प्रेषिता त्वहम् ।<br>
रुदन्ती जृम्भती चैव निःश्वसन्ती मुहुर्मुहुः ॥ ३९ ॥<br>
त्वद्दर्शनपरा सौम्य कामिनी परितप्यते ।<br>
यदि त्वं यास्यसे वीर धारयिष्यति जीवितम् ॥ 2.119.४० ॥<br>
अदर्शनेन मरणं तस्या नास्त्यत्र संशयः ।<br>
यदि नारीसहस्रं ते हृदिस्थं यदुनन्दन ॥ ४१ ॥<br>
स्त्रियाः कामयमानायाः कर्तव्या हस्तधारणा ।<br>
त्वं च तस्या वरोत्सर्गं दत्तो देव्या मनोरथः ॥ ४२ ॥<br>
चित्रपट्टं मया दत्तं त्वच्चिह्नं दृश्य जीवति ।<br>
सानुक्रोशो यदुश्रेष्ठ भव तस्या मनोरथे ॥ ४३ ॥<br>
उषा ते पतते मूर्ध्ना वयं च यदुनन्दन ।<br>
श्रूयतां चोद्भवस्तस्याः कुलशीलं च यादृशम् ॥ ४४ ॥<br>
संस्थानं प्रकृतिं चास्याः पितरं च ब्रवीमि ते ।<br>
वैरोचनिसुतो वीरो बाणो नाम महासुरः ॥ ४५ ॥<br>
स राजा शोणितपुरे तस्य त्वामिच्छते सुता ।<br>
त्वद्भावगतचित्ता सा त्वन्मयं चापि जीवितम् ॥ ४६ ॥<br>
मनोरथकृतो भर्ता देव्या दत्तो न संशयः ।<br>
त्वत्संगमात् सा सुश्रोणी प्राणान् धारयते शुभा॥४७॥<br>
चित्रलेखावचः श्रुत्वा सोऽनिरुद्धोऽब्रवीदिदम् ।<br>
दृष्टा स्वप्ने मया सा हि तन्मत्तः शृणु शोभन ॥ ४८ ॥<br>
रूपं कान्तिं मतिं चैव संयोगं रुदितं तथा ।<br>
एवं सर्वमहोरात्रं मुह्यामि परिचिन्तयन् ॥ ४९ ॥<br>
यद्यहं समनुग्राह्यो यदि सख्यं त्वमिच्छसि ।<br>
नयस्व चित्रलेखे मां द्रष्टुमिच्छाम्यहं प्रियाम् ॥ 2.119.५० ॥<br>
कामसंतापसंतप्तः प्रियासङ्गमकामतः ।<br>
एषोऽञ्जलिर्मया बद्धः सत्यं स्वप्न कुरुष्व मे ॥ ५१ ॥<br>
तस्य तद् वचनं श्रुत्वा चित्रलेखा वराप्सराः ।<br>
सफलोऽद्य मम क्लेशःसख्या मे यत्प्रयाचितम्॥५२॥<br>
वैशम्पायन उवाच<br>
ईप्सितं तस्य विज्ञाय अनिरुद्धस्य भामिनी ।<br>
चित्रलेखा ततस्तुष्टा तथेति च तमब्रवीत् ॥ ५३ ॥<br>
हर्म्ये स्त्रीगणमध्यस्थं कृत्वा चान्तर्हितं तदा ।<br>
उत्पपात गृहीत्वा सा प्राद्युम्निं युद्धदुर्मदम् ॥ ५४ ॥<br>
सा तमध्वानमागम्य सिद्धचारणसेवितम् ।<br>
सहसा शोणितपुरं प्रविवेश मनोजवा ॥ ५५ ॥<br>
अदर्शनं तमानीय मायया कामरूपिणी ।<br>
अनिरुद्धं महाभागा यत्रोषा तत्र गच्छति ॥ ५६ ॥<br>
उषाया दर्शयच्चैनं चित्राभरणभूषितम् ।<br>
चित्राम्बरधरं वीरं रहस्यमररूपिणम् ॥ ५७ ॥<br>
तत्रोषा विस्मिता दृष्ट्वा हर्म्यस्था सखिसंनिधौ।<br>
प्रवेशयामास च तं तदा सा स्वगृहं ततः ॥ ५८ ॥<br>
प्रहर्षोत्फुल्लनयना प्रियं दृष्ट्वार्थकोविदा ।<br>
सा हर्म्यस्था तमर्घ्येण यादवं समपूजयत् ॥ ५९ ॥<br>
चित्रलेखां परिष्वज्य प्रियाख्यानैरतोषयत् ।<br>
त्वरिता कामिनी प्राह चित्रलेखां भयातुरा ॥ 2.119.६० ॥<br>
सखीदं वै कथं कार्यं गुह्यकार्यविशारदे ।<br>
गुह्ये कृते भवेत् स्वस्ति प्रकाशे जीवितक्षयः ॥ ६१ ॥<br>
चित्रलेखाब्रवीद्वाक्यं शृणु त्वं निश्चयं सखि ।<br>
कृतं पुरुषकारेण दैवं नाशयते क्षणात् ॥ ६२ ॥<br>
यदि देव्याः प्रसादस्ते ह्यनुकूलो भविष्यति ।<br>
अद्य मायाकृतं गुह्यं न कश्चिज्ज्ञास्यते नरः ॥ ६३ ॥<br>
सख्या वै एवमुक्ता सा पर्यवस्थितचेतना ।<br>
एवमेतदिति प्राह सानिरुद्धमिदं वचः ॥ ६४ ॥<br>
दिष्ट्या स्वप्नतगतश्चौरो दृश्यते सुभगः पतिः ।<br>
यत्कृते तु वयं खिन्ना दुर्लभप्रियकाङ्क्षया ॥ ६५ ॥<br>
कच्चित् तव महाबाहो कुशलं सर्वतोगतम् ।<br>
हृदयं हि मृदु स्त्रीणां तेन पृच्छाम्यहं तव ॥ ६६ ॥<br>
तस्यास्तद्वचनं श्रुत्वा उषायाः श्लक्ष्णमर्थवत्।<br>
सोऽप्याह यदुशार्दूलः शुभाक्षरतरं वचः ॥ ६७ ॥<br>
हर्षविप्लुतनेत्रायाः पाणिनाश्रु प्रमृज्य च ।<br>
प्रहस्य सस्मितं प्राह हृदयग्राहकं वचः ॥ ६८ ॥<br>
कुशलं मे वरारोहे सर्वत्र मितभाषिणि ।<br>
त्वत्प्रसादेन मे देवि प्रियमावेदयामि ते ॥ ६९ ॥<br>
अदृष्टपूर्वश्च मया देशोऽयं शुभदर्शने ।<br>
निशि स्वप्ने यथा दृष्टः सकृत्कन्यापुरे तथा ॥ 2.119.७० ॥<br>
एवमेवमहं भीरु त्वत्प्रसादादिहागतः।<br>
न च तद्रुद्रपत्न्या वै मिथ्या वाक्यं भविष्यति ॥ ७१ ॥<br>
देव्यास्ते प्रीतिमाज्ञाय त्वत्प्रियार्थं च भामिनि ।<br>
अनुप्राप्तोऽस्मि चाद्यैव प्रसीद शरणं गतः ॥ ७२ ॥<br>
इत्युक्ता त्वरमाणा सा गुह्यदेशे स्वलंकृता ।<br>
कान्तेन सह संयुक्ता स्थिता वै भीतभीतवत्॥ ७३ ।<br>
ततश्चोद्वाहधर्मेण गान्धर्वेण समीयतुः ।<br>
अन्योन्यं रमतुस्तौ तु चक्रवाकौ यथा दिवा ॥ ७४ ॥<br>
पतिना सानिरुद्धेन मुमुदे तु वराङ्गना ।<br>
कान्तेन सह संयुक्ता दिव्यवस्त्रानुलेपना ॥ ७५ ॥<br>
रममाणानिरुद्धेन अविज्ञाता सुता तदा ।<br>
तस्मिन्नेव क्षणे प्राप्ते यदूनामृषभो हि सः ॥ ७६ ॥<br>
दिव्यमाल्याम्बरधरो दिव्यस्रगनुलेपनः ।<br>
उषया सह संयुक्तो विज्ञातो बाणरक्षिभिः ॥ ७७ ॥<br>
ततस्तैश्चारपुरुषैर्बाणस्यावेदितं द्रुतम् ।<br>
यथा दृष्टमशेषेण कन्यायास्तदतिक्रमम् ॥ ७८ ॥<br>
ततः किङ्करसैन्यं तु व्यादिष्टं भीमकर्मणा ।<br>
बलेः पुत्रेण वीरेण बाणेनामित्रघातिना ॥ ७९ ॥<br>
गच्छध्वं सहिताः सर्वे हन्यतामेव दुर्मतिः ।<br>
येन नः 'कुलचारित्रं दूषितं दूषितात्मना ॥ 2.119.८० ॥<br>
उषायां धर्षितायां हि कुलं नो धर्षितं महत् ।<br>
असम्प्रदत्तां योऽस्माभिः स्वयं ग्राहमधर्षयत् ॥ ८१ ॥<br>
अहो वीर्यमहो धैर्यमहो धार्यंट्धर च दुर्मतेः ।<br>
यः पुरं भवनं चेदं प्रविष्टो नः स बालिशः ॥ ८२ ॥<br>
एवमुक्त्वा पुनस्तांस्तु किङ्करांश्चोदयद्भृशम् ।<br>
ते तस्याज्ञामथो गृह्य सुसंनद्धा विनिर्ययुः ॥ ८३ ॥<br>
यत्रानिरुद्धो ह्यभवत् तत्रागच्छन् महाबलाः ॥ ८४ ॥<br>
नानाशस्त्रोद्यतकरा नानारूपा भयंकराः ।<br>
दानवाः समभिक्रुद्धाः प्राद्युम्निवधकाङ्क्षिणः ॥ ८५ ॥<br>
रुरोद तद्वलं दृष्ट्वा बाष्पेणावृतलोचना ।<br>
प्राद्युम्निवधभीता सा बाणपुत्री यशस्विनी ॥ ८६ ॥<br>
ततस्तु रुदतीं दृष्ट्वा तामूषां मृगलोचनाम् ।<br>
हा हा कान्तेति वेपन्तीमनिरुद्धोऽभ्यभाषत ॥ ८७ ॥<br>
अभयं तेऽस्तु सुश्रोणि मा भैस्त्वं हि मयि स्थिते ।<br>
सम्प्राप्तो हर्षकालस्ते नेहास्ति भयकारणम् ॥ ८८ ॥<br>
कृत्स्नोऽयं यदि बाणस्य भृत्यवर्गो यशस्विनि ।<br>
आगच्छति न मे चिन्ता भीरु पश्याद्य विक्रमम् ॥ ८९ ॥<br>
तस्य सैन्यस्य निनदं श्रुत्वाभ्यागच्छतस्ततः ।<br>
सहसैवोत्थितः  श्रीमान्प्राद्युम्निः किमिति ब्रुवन् ॥2.119.९०॥<br>
अथ सोऽपश्यत बलं नानाप्रहरणोद्यतम् ।<br>
स्थितं समन्ततस्तत्र परिवार्य गृहं महत् ॥ ९१ ॥<br>
ततोऽभ्यगच्छत् त्वरितो यत्र तद्वेष्टितं बलम्।<br>
क्रुद्धः स्वबलमास्थाय अदशद् दशनच्छदम् ॥ ९२ ॥<br>
ततो योद्धुमपोढानां बाणेयानां निशम्य तु ।<br>
सा चित्रलेखास्मरत नारदं देवदर्शनम् ॥ ९३ ॥<br>
ततो निमेषमात्रेण सम्प्राप्तो मुनिपुङ्गवः । <br>
स्मृतोऽथ चित्रलेखायाः पुरं शोणितसाह्वयम्॥ ९४ ॥<br>
अन्तरिक्षे स्थितस्तत्र सोऽनिरुद्धमथाब्रवीत् ।<br>
मा भयं स्वस्ति ते वीर प्राप्तोऽस्म्यद्य पुरं तव ॥ ९५ ॥<br>
ततश्च नारदं दृष्ट्वा सोऽभिवाद्य महाबलः ।<br>
प्रहृष्टमानसो भूत्वा युद्धार्थमभिवर्तत ॥ ९६ ॥<br>
ततस्तेषां स्वनं श्रुत्वा सर्वेषामेव गर्जताम् ।<br>
सहसैवोत्थितः शूरस्तोत्रार्दित इव द्विपः ॥ ९७ ॥<br>
तमापतन्तं सम्प्रेक्ष्य संदष्टौष्ठं महाभुजम् ।<br>
प्रासादाच्चावरोहन्तं भयार्ता विप्रदुद्रुवुः ॥ ९८ ॥<br>
अन्तःपुरद्वारगतं परिघं गृह्य चातुलम्।<br>
वधाय तेषां चिक्षेप नानायुद्धविशारदः ॥ ९९ ॥<br>
ते सर्वे बाणवर्षैश्च गदाभिर्मुशलैस्तथा ।<br>
असिभिः शक्तिभिः शूलैनिजघ्नू रणगोचरे ॥ 2.119.१००॥<br>
स हन्यमानो नाराचैः परिघैश्च समन्ततः ।<br>
दानवैः समभिक्रुद्धैः प्राद्युम्निः शस्त्रकोविदैः ॥ १०१॥<br>
नाक्षुभ्यत् सर्वभूतात्मा नदन् मेघ इवोष्णगे ।<br>
आविध्य परिघं घोरं तेषां मध्ये व्यतिष्ठत ।<br>
सूर्यो दिवि चरन् मध्ये मेघानामिव सर्वशः ॥ १०२॥<br>
दण्डकृष्णाजिनधरो नारदो हृष्टमानसः ।<br>
साधु साध्विति वै तत्र सोऽनिरुद्धमभाषत ॥ १०३॥<br>
ते हन्यमाना रौद्रेण परिघेणामितौजसा ।<br>
प्राद्रवन्त भयात् सर्वे मेघा वातेरिता यथा ॥ १०४॥<br>
विद्राव्य दानवान् वीरः परिघेण सुविक्रमः ।<br>
अनिरुद्धो रणे हृष्टः सिंहनादं ननाद च ॥ १०५॥<br>
113<br>
घर्मान्ते तोयदो व्योम्नि नदन्निव महास्वनः ।<br>
तिष्ठध्वमिति चुक्रोश दानवान् युद्धदुर्मदान् ॥ १०६॥<br>
प्राद्युम्निर्व्यहनच्चापि सर्वाञ्छत्रुनिबर्हणः ।<br>
तेन ते समरे सर्वे हन्यमाना महात्मना ॥ १०७॥<br>
यतो बाणस्ततो भीता ययुर्युद्धपराङ्मुखाः ।<br>
ततो बाणसमीपस्थाः श्वसन्तो रुधिरोक्षिताः  ॥१०८॥<br>
न शर्म लेभिरे दैत्या भयविक्लवचेतसः ।<br>
मा भैष्ट मा भैष्ट इति राज्ञा ते तेन चोदिताः॥ १०९ ॥<br>
त्रासमुत्सृज्य चैकस्था युध्यध्वं दानवर्षभाः ।<br>
तानुवाच पुनर्बाणो भयविक्लवलोचनान् ॥ 2.119.११०॥<br>
किमिदं लोकविख्यातं यश उत्सृज्य दूरतः ।<br>
भवन्तो यान्ति वैक्लव्यं क्लीबा इव विचेतसः ॥ १११॥<br>
कोऽयं यस्य भयत्रस्ता भवन्तो यान्त्यनेकशः ।<br>
कुलापदेशिनः सर्वे नानायुद्धविशारदाः ॥ १ १२॥<br>
भवद्भिर्न हि मे कार्यं युद्धसाहाय्यमद्य वै ।<br>
अब्रवीद् ध्वंसतेत्येवं मत्समीपाच्च नश्यत ॥११३॥<br>
अथ तान् वाग्भिरुग्राभिस्त्रासयन बहुधा बली ।<br>
व्यादिदेश रणे शूरानन्यानयुतशः पुनः ॥ ११४॥<br>
प्रमाथगणभूयिष्ठं व्यादिष्टं तस्य निग्रहे ।<br>
अनीकं सुमहारौद्रं नानाप्रहरणोद्यतम् ॥ ११५॥<br>
अथान्तरिक्षं बहुधा विद्युत्वद्भिरिवाम्बुदैः ।<br>
बाणानीकैः समभवद् व्याप्तं संदीप्तलोचनैः ॥ ११६ ॥<br>
केचित् क्षितिस्थाः प्राक्रोशन्गजा इव समन्ततः ।<br>
अन्तरिक्षे व्यराजन्त घर्मान्त इव तोयदाः ॥ ११७॥<br>
ततस्तत् सुमहत् सैन्यं समेतमभवत् पुनः ।<br>
तिष्ठ तिष्ठेति च तदा वाचोऽश्रूयन्त सर्वशः ॥ ११८॥<br>
अनिरुद्धो रणे वीरः स च तानभ्यवर्तत ।<br>
तदाश्चर्यं समभवद् यदेकस्तु समागतः ॥ ११९॥<br>
अयुध्यत महावीर्यैर्दानवैः सह संयुगे ।<br>
तेषामेव च जग्राह परिघांस्तोमरानपि ॥ 2.119.१२०॥<br>
तैरेव च तदा युद्धे ताञ्जघान महाबलः ।<br>
पुनः परिघमुत्सृज्य प्रगृह्य रणमूर्धनि ॥ १२१॥<br>
स तेन विचरन् मार्गानेकः शत्रुनिबर्हणः ।<br>
भ्रान्तमुद्भ्रान्तमाविद्धमाप्लुतं विप्लुतं प्लुतम्॥ १२२॥<br>
इति प्रकाराद् द्वात्रिंशद् विचरन्नाभ्यदृश्यत ।<br>
एकं सहस्रशश्चात्र ददृशू रणमूर्धनि ॥१२३॥<br>
क्रीडन्तं बहुधा युद्धे व्यादितास्यमिवान्तकम् ।<br>
ततस्तेनाभिसंतप्ता रुधिरौघपरिप्लुताः ॥ १२४॥<br>
पुनर्भग्नाः प्राद्रवन्त यत्र बाणो व्यवस्थितः ।<br>
गजवाजिरथौघैस्ते चोह्यमानाः समन्ततः ॥१२५॥<br>
कृत्वा चार्तस्वरं घोरं दिशो जग्मुर्हतौजसः ।<br>
एकैकस्योपरि तदा तेऽन्योन्यं भयपीडिताः ॥ १२६॥<br>
वमन्तः शोणितं जग्मुर्विषादाद् विमुखा रणे ।<br>
न बभूव पुरा देवैर्युध्यतां तादृशं भयम् ॥ १२७॥<br>
यादृशं युध्यमानानामनिरुद्धेन संयुगे ।<br>
केचिद् वमन्तो रुधिरं ह्यपतन् वसुधातले ॥१२८॥<br>
दानवा गिरिशृङ्गाभा गदाशूलासिपाणयः ।<br>
ते बाणमुत्सृज्य रणे जग्मुर्भयसमाकुलाः ॥ १२९॥<br>
विशालमाकाशतलं दानवा निर्जितास्तदा ।<br>
निःशेषभग्नां महतीं दृष्ट्वा तां वाहिनीं तदा ॥ 2.119.१३०॥<br>
बाणः क्रोधात्प्रजज्वाल समिद्धोऽग्निरिवाध्वरे ।<br>
अन्तरिक्षचरो भूत्वा साधुवादी समन्ततः ॥ १३१॥<br>
नारदो नृत्यति प्रीतो ह्यनिरुद्धस्य संयुगे ।<br>
एतस्मिन्नन्तरे चैव बाणः परमकोपनः ॥१३२॥<br>
कुम्भाण्डसंगृहीतं तु रथमास्थाय वीर्यवान् ।<br>
ययौ यत्रानिरुद्धो वै उद्यतासी रथे स्थितः ॥ १३३॥<br>
पट्टिशासिगदाशूलमुद्यम्य च परश्वधान् ।<br>
बभौ बाहुसहस्रेण शक्रो ध्वजशतैरिव ॥ १३४॥<br>
बद्धगोधाङ्गुलित्रैश्च बाहुभिः स महाभुजः ।<br>
नानाप्रहरणोपेतः शुशुभे दानवोत्तमः ॥१३५॥<br>
सिंहनादं नदन् क्रुद्धो विस्फारितमहाधनुः ।<br>
अब्रवीत् तिष्ठ तिष्ठेति क्रोधसंरक्तलोचनः ॥ १३६॥<br>
वचनं तस्य संश्रुत्य प्राद्युम्निरपराजितः ।<br>
बाणस्य वदनं संख्ये समुद्वीक्ष्य ततोऽहसत् ॥ १३७।<br>
किङ्किणीशतनिर्घोषं रक्तध्वजपताकिनम् ।<br>
ऋष्यचर्मावनद्धाङ्गं दशनल्वं महारथम् ॥ १३८॥<br>
तस्य वाजिसहस्रं तु रथे युक्तं महात्मनः ।<br>
पुरा देवासुरे युद्धे हिरण्यकशिपोरिव ॥१३९॥<br>
तमापतन्तं ददृशे दानवं यदुपुङ्गवः ।<br>
सम्प्रहृष्टस्ततो युद्धे तेजसा चाप्यपूर्यत ॥2.119.१४०॥<br>
असिचर्मधरो वीरः स्वस्थः संग्रामलालसः ।<br>
नरसिंहो यथा पूर्वमादिदैत्यवधोद्यतः ॥१४१॥<br>
आपतन्तं ददर्शाथ खड्गचर्मधरं तदा ।<br>
खड्गचर्मधरं तं तु दृष्ट्वा बाणः पदातिनम् ॥ १४२॥<br>
प्रहर्षमतुलं लेभे प्राद्युम्निवधकाङ्क्षया ।<br>
तनुत्रेण विहीनश्च खड्गपाणिश्च यादवः ॥१४३।<br>
अजेय इति तं मत्वा युद्धायाभिमुखः स्थितः ।<br>
अनिरुद्धं रणे बाणो जितकाशी महाबलः ॥ १४४॥<br>
वाचं चोवाच संक्रुद्धो गृह्यतां हन्यतामिति ।<br>
वाचं च ब्रुवतस्तस्य श्रुत्वा प्राद्युम्निराहवे ॥ १४५॥<br>
बाणस्य ब्रुवतः क्रोधाद्धसमानोऽभ्युदैक्षत ।<br>
उषां भयपरित्रस्तां रुदतीं तत्र भामिनीम् ॥ १४६॥<br>
अनिरुद्धः प्रहस्याथ समाश्वास्य च तां स्थितः ।<br>
अथ बाणः शरौघाणां क्षुद्रकाणां समन्ततः ॥ १४७।<br>
चिक्षेप समरे क्रुद्धो ह्यनिरुद्धवधेप्सया ।<br>
अनिरुद्धस्तु चिच्छेद काङ्क्षंस्तस्यपराजयम्॥ १४८॥<br>
ववर्ष शरजालानि क्षुद्रकाणां समन्ततः ।<br>
बाणोऽनिरुद्धशिरसि काङ्क्षंस्तस्य रणे वधम्॥१४९॥<br>
ततो बाणसहस्राणि चर्मणा व्यवधूय सः ।<br>
बभौ प्रमुखतस्तस्य स्थितः सूर्य इवोदये ॥ 2.119.१५०॥<br>
सोऽभिभूय रणे बाणमास्थितो यदुनन्दनः ।<br>
सिंहः प्रमुखतो दृष्ट्वा गजमेकं यथा वने ॥ १५१॥<br>
ततो बाणः स बाणौघैर्मर्मभेदिभिराशुगैः ।<br>
विव्याध निशितैस्तीक्ष्णैः प्राद्युम्निमपराजितम् ॥ १५२॥<br>
समाहतस्ततो बाणैः खड्गचर्मधरोऽपतत् ।<br>
तमापतन्तं निशितैरभ्यहन् सायकैस्तथा ॥ १५३॥<br>
सोऽतिविद्धो महाबाहुर्बाणैः संनतपर्वभिः ।<br>
क्रोधेनाभिप्रजज्वाल चिकीर्षुः कर्म दुष्करम् ॥ १५४॥<br>
रुधिरौघप्लुतैर्गात्रैर्बाणवर्षैः समाहितः ।<br>
अभिभूतः सुसंक्रुद्धो ययौ बाणरथं प्रति ॥ १५५॥<br>
असिभिर्मुसलैः शूलैः पट्टिशैस्तोमरैस्तथा ।<br>
सोऽतिविद्धः शरौघैश्च प्राद्युम्निर्न व्यकम्पत ॥ १५६॥<br>
आप्लुत्य सहसा क्रुद्धो रथेषां तस्य सोऽच्छिनत्।<br>
जघान चाश्वान् खड्गेन बाणस्य रणमूर्धनि ॥ १५७॥<br>
तं पुनः शरवर्षेण पट्टिशैस्तोमरैरपि ।<br>
चकारान्तर्हितं बाणो युद्धमार्गविशारदः ॥ १५८॥<br>
हतोऽयमिति विज्ञाय प्राणदन् नैर्ऋता गणाः ।<br>
ततोऽवप्लुत्य सहसा रथपार्श्वे व्यवस्थितः ॥ १५९॥<br>
शक्तिं बाणस्ततः क्रुद्धो घोररूपां भयानकाम्।<br>
जग्राह ज्वलितां घोरां घण्टामालाकुलां रणे ॥2.119.१६०॥<br>
ज्वलनादित्यसंकाशां यमदण्डोग्रदर्शनाम् ।<br>
प्राहिणोत् तामसङ्गेन महोल्कां ज्वलितामिव ॥ १६१॥<br>
तामापतन्तीं सम्प्रेक्ष्य जीवितान्तकरीं तदा ।<br>
सोऽभिप्लुत्य तदा शक्तिं जग्राह पुरुषोत्तमः ॥ १६२॥<br>
निर्बिभेद ततो बाणं तया शक्त्या महाबलः ।<br>
सा भित्त्वा तस्य देहं वै प्राविशद्धरणीतलम् ॥ १६३॥<br>
स गाढविद्धो व्यथितो ध्वजयष्टिं समाश्रितः ।<br>
ततो मूर्च्छाभिभूतं तं कुम्भाण्डो वाक्यमब्रवीत्॥ १६४॥<br>
उपेक्षसे दानवेन्द्र किमेवं शत्रुमुद्यतम् ।<br>
लब्धलक्षो ह्ययं वीरो निर्विकारोऽद्य दृश्यते ॥ १६५॥<br>
मायामाश्रित्य युध्यस्व नायं वध्योऽन्यथा भवेत्।<br>
आत्मानं मां च रक्षस्व प्रमादात् किमुपेक्षसे ॥ १६६॥<br>
वध्यतामयमद्यैव न नः सर्वान् विनाशयेत् ।<br>
अन्यांश्च शतशो हत्वा उषां नीत्वा व्रजिष्यति ॥ १६७।<br>
कुम्भाण्डवचनैरेवं दानवेन्द्रः प्रणोदितः ।<br>
वाचं रूक्षामभिक्रुद्धः प्रोवाच वदतां वरः ॥ १६८॥<br>
एषोऽहमस्य विदधे मृत्युं प्राणहरं रणे ।<br>
आदास्याम्यहमेतं वै गरुत्मानिव पन्नगम् ॥ १६९॥<br>
इत्येवमुक्त्वा सरथः सध्वजः साश्वसारथिः ।<br>
गन्धर्वनगराकारस्तत्रैवान्तरधीयत ॥ 2.119.१७०॥<br>
मुमोच निशितान्बाणांश्छन्नो मायाधरो बली ।<br>
विज्ञायान्तर्हितं बाणं प्राद्युम्निरपराजितः ॥ १७१ ॥<br>
पौरुषेण समायुक्तः समैक्षत दिशो दश ।<br>
आस्थाय तामसीं विद्यां तदा क्रुद्धो बलेः सुतः ॥ १७२॥<br>
मुमोच विशिखांस्तीक्ष्णांश्छन्नो मायाधरो बली ।<br>
प्रायुम्निः विशिखैर्बद्धः सर्पभूतैः समन्ततः ॥ १७३ ॥<br>
वेष्टितो बहुधा तस्य देहः पन्नगराशिभिः ।<br>
स तु वेष्टितसर्वाङ्गो बद्धः प्राद्युम्निराहवे ॥ १७४॥<br>
निष्प्रयत्नः कृतस्तस्थौ मैनाक इव पर्वतः ।<br>
ज्वालावलीढवदनैः सर्पभोगैर्विचेष्टितः ॥ १७५॥<br>
अभितः पर्वताकारः प्राद्युम्निरभवद् रणे ।<br>
निष्प्रयत्नगतिश्चापि सर्पवक्त्रमयैः शरैः ॥ १७६॥<br>
न विव्यथे स भूतात्मा सर्वतः परिवेष्टितः ।<br>
ततस्तं वाग्भिरुग्राभिः संरब्धः समतर्जयत् ॥ १७७॥<br>
बाणो ध्वजं समाश्रित्य प्रोवाचामर्षितो वचः ।<br>
कुम्भाण्ड वध्यतां शीघ्रमयं वै कुलपांसनः ॥ १७८॥<br>
चारित्रं येन मे लोके दूषितं दूषितान्मना ।<br>
इत्येवमुक्ते वचने कुम्भाण्डो वाक्यमव्रवीत् ॥ १७९॥<br>
राजन् वक्ष्याम्यहं किंचित् तन्मे शृणु यदिच्छसि ।<br>
अयं विज्ञायतां कस्य कुतो वायमिहागतः ॥ 2.119.१८०॥<br>
केन वायमिहानीतः शक्रतुल्यपराक्रमः ।<br>
मयायं बहुशो राजन् दृष्टो युध्यन् महारणे ॥ १८१ ॥<br>
क्रीडन्निव च युद्धेषु दृश्यते देवसूनुवत् ।<br>
बलवान् सत्त्वसम्पन्नः सर्वशस्त्रविशारदः ॥ १८२॥<br>
नायं वधकृतं दोषमर्हते दैत्यसत्तम ।<br>
गान्धर्वेण विवाहेन कन्येयं तव संगता ॥ १८३॥<br>
अदेया ह्यप्रतिग्राह्या अतश्चिन्त्य वधं कुरु ।<br>
विज्ञाय च वधं वास्य पूजां वास्य करिष्यसि ॥ १८४।<br>
वधे ह्यस्य महान् दोषो रक्षणे सुमहान् गुणः ।<br>
अयं हि पुरुषोत्कृष्टः सर्वथा मानमर्हति ॥ १८५॥<br>
सर्वतो वेष्टिततनुर्न व्यथत्येष भोगिभिः ।<br>
कुलशौण्डीर्यवीर्यैश्च सत्त्वेन च समन्वितः ॥१८६॥<br>
पश्य राजन् महावीर्यैरन्वितः पुरुषोत्तमः ।<br>
न नो गणयते सर्वान् वधं प्राप्तोऽप्ययं बली ॥ १८७॥<br>
यदि मायाप्रभावेण नात्र बद्धो भवेदयम् ।<br>
सर्वान्सुरगणान्संख्ये योधयेन्नात्र संशयः ॥ १८८॥<br>
सर्वसंग्राममार्गज्ञो भवेद् वीर्याधिकस्तव ।<br>
शोणितौघप्लुतैर्गात्रैर्नागभोगैश्च वेष्टितः ॥ १८९॥<br>
त्रिशिखां भ्रुकुटिं कृत्वा न चिन्तयति नः स्थितान्।<br>
इमामवस्थां नीतोऽपि स्वबाहुबलमाश्रितः ॥ 2.119.१९०॥<br>
न चिन्तयति राजंस्त्वां वीर्यवान्कोऽप्यसौ युवा ।<br>
सहस्रबाहोः समरे द्विबाहुः समवस्थितः ।<br>
न चिन्तयति ते वीर्यमयं वीर्यमदान्वितः ॥ १९१॥<br>
उचितं यदि ते राजन् ज्ञेयो वीर्यबलान्वितः ।<br>
कन्या चेयं न चान्यस्य निर्यात्ये तेन संगता ॥१९२॥<br>
यदि चेष्टतमः कश्चिदयं वंशे महात्मनाम्।<br>
ततः पूजामयं वीरः प्राप्स्यते चासुरोत्तम ॥१९३॥<br>
रक्ष्यतामिति चोक्त्वैव तथास्त्विति च तस्थिवान् ।<br>
एवमुक्ते तु वचने कुम्भाण्डेन महात्मना ॥ १९४॥<br>
तथेत्याह च कुम्भाण्डं बाणः शत्रुनिषूदनः ।<br>
संरक्षिणस्ततो दत्त्वा अनिरुद्धस्य धीमतः ॥ १९५॥<br>
ययौ स्वमेव भवनं बलेः पुत्रो महायशाः ।<br>
संयतं मायया दृष्ट्वा अनिरुद्धं महाबलम् ॥१९६॥<br>
ऋषीणां नारदः श्रेष्ठोऽव्रजद् द्वारवतीं प्रति ।<br>
ततो ह्याकाशमार्गेण मुनिर्द्वारवतीं गतः ॥ १९७॥<br>
गते ऋषीणां प्रवरे सोऽनिरुद्धो व्यचिन्तयत्।<br>
नष्टोऽयं दानवः क्रूरो युद्धमेष्यत्यसंशयः ॥१९८॥<br>
स गत्वा नारदस्तत्र शङ्खचक्रगदाधरम् ।<br>
ज्ञापयिष्यति तत्त्वेन इममर्थं न संशयः ॥ १९९॥<br>
नागैर्विचेष्टितं दृष्ट्वा उषा प्राद्युम्निमातुरा ।<br>
रुरोद बाष्परुद्धाक्षी तामाह रुदतीं पुनः ॥2.119.२००॥<br>
किमिदं रुद्यते भीरु मा भैस्त्वं मृगलोचने ।<br>
पश्य सुश्रोणि सम्प्राप्तं मत्कृते मधुसूदनम् ॥२०१॥<br>
यस्य शङ्खध्वनिं श्रुत्वा बाहुशब्दं बलस्य च ।<br>
दानवा नाशमेष्यन्ति गर्भाश्चासुरयोषिताम् ॥२०२।<br>
वैशम्पायन उवाच<br>
एवमुक्तानिरुद्धेन उषा विश्रम्भमागता ।<br>
नृशंसं पितरं चैव शोचते सा सुमध्यमा ॥२०३॥<br>
इति श्रीमहाभारते खिलभागे हरिवंशे विष्णुपर्वणि बाणानिरुद्धयुद्धे<br>
एकोनविंशत्यधिकशततमोऽध्यायः ॥ ११९ ॥<br>
<br>
