जनमेजय उवाच<br>
प्रत्येत्य द्वारकां  विष्णुर्हते रुक्मिणि वीर्यवान् ।<br>
अकरोद् यन्महाबाहुस्तन्मे वद महामुने ।। १ ।।<br>
वैशम्पायन उवाच<br>
स तैः परिवृतः श्रीमान् पुरी यादवनन्दनः ।<br>
द्वारकां भगवान् विष्णुः प्रत्यवैक्षत वीर्यवान् ।। २ ।।<br>
प्रत्यपद्यत रत्नानि विविधानि वसूनि च ।<br>
यथाहं पुण्डरीकाक्षो नैर्ऋतान् प्रत्यवारयत् ।। ३ ।।<br>
तत्र विघ्नं चरन्ति स्म दैतेयाः सह दानवैः ।<br>
ताञ्जघान महाबाहुर्वरदृप्तान् महासुरान् ।। ४ ।।<br>
विघ्नं चास्याकरोत् तत्र नरको नाम दानवः ।<br>
त्रासनः सर्वदेवानां देवराजरिपुर्महान् ।। ५ ।।<br>
स भूमौ मूर्तिलिङ्गस्थः सर्वदेवाधिबाधिता ।<br>
देवतानामृषीणां च प्रतीपमकरोत् तदा ।। ६ ।।<br>
त्वष्टुर्दुहितरं भौमः कशेरुमगमत् तदा ।<br>
गजरूपेण जग्राह रुचिराङ्गीं चतुर्दशीम् ।। ७ ।।<br>
प्रमथ्य तां वरारोहां नरको वाक्यमब्रवीत् ।<br>
नष्टशोकभयो मोहात् प्राग्ज्योतिषपतिस्तदा ।। ८ ।।<br>
यानि देवमनुष्येषु रत्नानि विविधानि च ।<br>
बिभर्ति च मही कृत्स्ना सागरेषु च यद् वसु ।। ९ ।।<br>
अद्यप्रभृति तानीह सहिताः सर्वनैर्ऋताः ।<br>
तवैवोपाहरिष्यन्ति दैत्याश्च सह दानवैः ।। 2.63.१० ।।<br>
एवमुत्तमरत्नानि वस्त्राणि विविधानि च ।<br>
स जहार तदा भौमस्तच्च नाधिचकार सः ।। ११ ।।<br>
गन्धर्वाणां च याः कन्या जहार नरको बली ।<br>
याश्च देवमनुष्याणां सप्त चाप्सरसां गणाः ।। १२ ।।<br>
चतुर्दश सहस्राणि एकविंशच्छतानि च ।<br>
एकवेणीधराः सर्वाः सतीमार्गमनुव्रताः ।। १३ ।।<br>
वैशम्पायन उवाच<br>
तासां पुरवरं भौमोऽकारयन्मणिपर्वतम् ।<br>
अलकायामदीनात्मा मुरो स्वविषयं प्रति ।। १४ ।।<br>
ताश्च प्राग्ज्योतिषपतिं मुरोश्चैव दशात्मजाः ।<br>
नैर्ऋताश्च यथा मुख्याः पालयन्त उपासते ।<br>
स एष तपसः पारे वरदृप्तो महासुरः ।। १५ ।।<br>
न चासुरगणैः सर्वैः सहितैः कर्म तत् पुरा ।<br>
कृतपूर्वं तदा घोरं यदकार्षीन्महासुरः ।। १६ ।।<br>
अदितिं धर्षयामास कुण्डलार्थे महासुरः ।<br>
यं मही सुषुवे देवी यस्य प्राग्ज्योतिषं पुरम् ।। १७ ।।<br>
द्वारपालाश्च चत्वारस्तस्यासन् युद्धदुर्मदाः ।<br>
हयग्रीवो निसुन्दश्च वीरः पञ्चनदस्तथा ।। १८ ।।<br>
मुरुः पुत्रसहस्रैश्च वरदत्तोऽसुरो महान् ।<br>
आदेवयानमावृत्य पन्थानं समुपस्थितः ।<br>
वित्रासनः सुकृतिनां विरूपै राक्षसैः सह ।। १९ ।।<br>
तद्वधार्थं महाबाहुः शङ्खचक्रगदासिभृत् ।<br>
जातो वृष्णिषु देवक्यां वसुदेवाज्जनार्दनः ।। 2.63.२० ।।<br>
तस्याथ पुरुषेन्द्रस्य लोकप्रथिततेजसः ।<br>
निवासो द्वारका देवैरुपायादुपपादिता ।। २१ ।।<br>
अतीव हि पुरी रम्या द्वारका वासवक्षयात् ।<br>
महार्णवपरिक्षिप्ता पञ्चपर्वतशोभिता ।। २२ ।।<br>
तस्यां देवपुराभायां सभा काञ्चनतोरणा ।<br>
सा दाशार्हीति विख्याता योजनायामविस्तृता ।। २३ ।।<br>
तत्र वृष्ण्यन्धकाः सर्वे रामकृष्णपुरोगमाः ।<br>
लोकयात्रामिमां कृत्स्नां परिरक्षन्त आसते ।। २४ ।।<br>
तत्रासीनेषु सर्वेषु कदाचिद् भरतर्षभ ।<br>
दिव्यगन्धो ववौ वायुः पुष्पवर्षं पपात ह ।। २५ ।।<br>
ततः किलकिलाशब्दः प्रभाजालाभिसंवृतः ।<br>
मुहूर्तमन्तरिक्षेऽभूत् ततो भूमौ प्रतिष्ठितः ।। २६ ।।<br>
मध्ये तु तेजसस्तस्य पाण्डुरं गजमास्थितः ।<br>
वृतो देवगणैः सर्वैर्वासवः समदृश्यत ।। २७ ।।<br>
रामकृष्णौ च राजा स वृष्ण्यन्धकगणैः सह ।<br>
प्रत्युद्ययुर्महात्मानं पूजयन्तः सुरेश्वरम् ।। २८ ।।<br>
सोऽवर्तार्य गजात् तूर्णं परिष्वज्य जनार्दनम् ।<br>
सस्वजे बलदेवं च तं च राजानमाहुकम् ।। २९ ।।<br>
वृष्णीनन्यान् सस्वजे च यथाकालं यथावयः ।<br>
पूजितो रामकृष्णाभ्यामाविवेश स तां सभाम् ।। 2.63.३० ।।<br>
तत्रासीनोऽभ्यलंकृत्वा सभां ताममरेश्वरः ।<br>
अर्घ्यादिसमुदाचारं प्रत्यगृह्णाद् यथाविधि ।। ३१ ।।<br>
वैशम्पायन उवाच<br>
अथोवाच महातेजा वासवो वासवानुजम्।<br>
सान्त्वपूर्वं करेणास्य संस्पृश्य वदनं शुभम् ।। ३२ ।।<br>
देवकीनन्दन वचः शृणु मे मधुसूदन ।<br>
येन त्वाभिगतोऽस्म्यद्य कार्येणामित्रकर्शन ।। ३३ ।।<br>
नैर्ऋतो नरको नाम ब्रह्मणो वरदर्पितः ।<br>
अदित्याः कुण्डले मोहाज्जहार दितिनन्दनः ।। ३४ ।।<br>
देवानां विप्रिये नित्यमृषीणां च स वर्तते ।<br>
तं च देवान्तरं प्रेक्ष्य जहि त्वं पापपूरुषम् ।। ३५ ।।<br>
अयं त्वां गरुडस्तत्र प्रापयिष्यति कामगः ।<br>
कामवीर्योऽतितेजस्वी वैनतेयोऽन्तरिक्षगः ।। ३६ ।।<br>
अवध्यः सर्वभूतानां भौमः स नरकोऽसुरः ।<br>
निषूदयित्वा तं पापं क्षिप्रमागन्तुमर्हसि ।। ३७ ।।<br>
इत्युक्तः पुण्डरीकाक्षो देवराजेन केशवः ।<br>
प्रतिजज्ञे महाबाहुर्नरकस्य निबर्हणे ।। ३८ ।।<br>
ततः सहैव शक्रेण शङ्खचक्रगदासिभृत्।<br>
प्रतस्थे गरुडेनाथ सत्यभाभासहायवान् ।। ३९ ।।<br>
क्रमेण सप्तस्कन्धान् स मरुतां सहवासवः ।<br>
पश्यतां यदुसिंहानामूर्ध्वमाचक्रमे बली ।। 2.63.४० ।।<br>
वारणेन्द्रगतः शक्रो गरुडस्थो जनार्दनः ।<br>
विदूरत्वात् प्रकाशेते सूर्याचन्द्रमसाविव ।। ४१ ।।<br>
अन्तरिक्षे च गन्धर्वैरप्सरोभिश्च केशवः ।<br>
स्तूयमानोऽथ शक्रश्च क्रमेणान्तरधीयत ।। ४२ ।।<br>
समाधायेतिकर्तव्यं वासवो विबुधाधिपः ।<br>
स्वमेव भवनं प्रायात् कृष्णः प्राग्ज्योतिषं प्रति ।। ४३ ।।<br>
पक्षानिलहतो वायुः प्रतिलोमं ववौ तदा ।<br>
ततो भीमरवा मेघा बभ्रमुर्गगनेचराः ।। ४४ ।।<br>
क्षणेन समनुप्राप्तो द्विजेनाकाशगेन वै ।<br>
दूरादेव च तान् दृष्ट्वा प्रययौ यत्र ते स्थिताः ।। ४५ ।।<br>
अपश्यद् द्वारि तत्रस्थां हस्त्यश्वरथवाहिनीम् ।<br>
क्षुरान्तान् मौरवान्पाशान् षट्सहस्रान्ददर्श ह।।४६।।<br>
वैशम्पायन उवाच<br>
गरुडस्योपरि श्रीमाञ्छङ्खचक्रगदाधरः ।<br>
बिभ्रन्नीलाम्बुदाकारं पीतवासाश्चतुर्भुजः ।। ४७ ।।<br>
वनमालाकुलोरस्कः श्रीवत्साङ्कितभूषणः ।<br>
किरीटमूर्द्धा सूर्याभः सविद्युदिव चन्द्रमाः ।। ४८ ।।<br>
ज्यां विकूजन्महाशब्दः श्रूयतेऽशनिनिःस्वनः ।<br>
ज्ञात्वा च दानवः सर्वं स्वयं विष्णुरिहागतः ।। ४९ ।।<br>
क्रोधाद् द्विगुणरक्ताक्षो मुरुः कालान्तकोपमः ।<br>
अभ्यधावत वेगेन शक्तिं गृह्य महासुरः ।। 2.63.५० ।।<br>
चिक्षेप सुमहाशक्तिं वज्रकाञ्चनभूषिताम् ।<br>
तामापतन्तीं शक्तिं तु महोल्कां ज्वलितामिव ।। ५१ ।।<br>
समाधत्त शरं चैकं रुक्मपुङ्खं जनार्दनः ।<br>
द्विधाच्छिनत्क्षुरप्रेण वासुदेवः स वीर्यवान् ।। ५२ ।।<br>
शक्तिं चिच्छेद तत्रासौ विद्युत्पुञ्ज इव ज्वलन् ।<br>
पुनश्च क्रोधरक्ताक्षो मुरुर्गृह्य महागदाम् ।। ५३ ।।<br>
इन्द्राशनिरिवेन्द्रेण विकृष्ट इव निःस्वनः ।<br>
आकर्णमुक्तं चिक्षेप अर्धचन्द्रं सुरोत्तमः ।। ५४ ।।<br>
मध्यदेशे तु चिच्छेद गदां तां रुक्मभूषिताम् ।<br>
पुनश्चिच्छेद भल्लेन दानवस्य शिरो रणे ।। ५५ ।।<br>
संछिद्य पाशान् सर्वांस्तान् मुरुं हत्वा सबान्धवम् ।<br>
सोऽग्र्यान्रक्षोगणान् हत्वा नरकस्य महाबलान् ।।५६।।<br>
शिलासंघानतिक्रम्य भगवान् देवकीसुतः ।<br>
अपश्यद् दानवं सैन्यं निसुन्दं च महाबलम् ।। ५७ ।।<br>
हयग्रीवं च दितिजं तथान्यांश्चित्रयोधिनः ।<br>
रोधयामास तन्मार्गं स्वसैन्येन महाबलः ।। ५८ ।।<br>
निसुन्दो बलिनां श्रेष्ठो रथमारुह्य सत्वरम् ।<br>
जग्राह कार्मुकं दिव्यं हेमपृष्ठं दुरासदम् ।। ५९ ।।<br>
विव्याध दशभिर्बाणैर्निसुन्दो मधुसूदनम् ।<br>
केशवश्चापि सप्तत्या विव्याध निशितैः शरैः ।। 2.63.६० ।।<br>
अप्राप्तांश्चान्तरिक्षे ताञ्छरांश्चिच्छेद माधवः ।<br>
ते सर्वे सैनिकाः कृष्णं समन्तात्पर्यवारयन् ।। ६१ ।।<br>
शरजालेन महता छाद्यमानः सुरोत्तमः ।<br>
दृष्ट्वा तान्दानवान्सर्वान्सक्रोधो मधुसूदनः ।। ६२ ।।<br>
ततो दिव्येन चास्त्रेण पार्जन्येन जनार्दनः ।<br>
महता शरवर्षेण वारयामास तद्बलम् ।। ६३ ।।<br>
पञ्चपञ्चशरैस्तेषु एकैकेन च तान् बहून् ।<br>
पार्जन्यस्य प्रभावेण सर्वान् मर्मस्वताडयत् ।। ६४ ।।<br>
दुद्रुवुर्भयसंत्रस्ता भग्नास्ते दानवा रणे ।<br>
स्वसैन्यं विद्रुतं दृष्ट्वा निश्चक्राम पुनर्मृधे ।। ६५ ।।<br>
विसृजञ्छरवर्षाणि छादयामास केशवम् ।<br>
न विभाति रणे सूर्यो नापि व्योम दिशो दश ।। ६६ ।।<br>
शरैः संछादयामास निसुन्दो गरुडध्वजम् ।<br>
सावित्रं नाम दिव्यास्त्रं जग्राह पुरुषोत्तमः ।। ६७ ।।<br>
तेन बाणेन तान् बाणांश्चिच्छेद समरे हरिः ।<br>
बाणैर्बाणांश्च संच्छिद्य तस्य कृष्णो महाबलः ।। ६८ ।।<br>
छत्रमेकेन बाणेन रथेषां च त्रिभिः शरैः ।<br>
पुनश्चिच्छेद तानश्वांश्चतुर्भिश्चतुरः शरैः ।। ६९ ।।<br>
सारथिं पञ्चभिर्बाणैर्ध्वजमेकेन चिच्छिदे ।<br>
शरैकेन वपुः कृष्णः सुतीक्ष्णेन शितेन वै ।। 2.63.७० ।।<br>
शिरश्चिच्छेद भल्लेन निसुन्दस्य सुरोत्तमः ।<br>
यः सहस्रसमास्त्वेकः सर्वान् देवानयोधयत् ।। ७१ ।।<br>
निसुन्दं पतितं दृष्ट्वा हयग्रीवः प्रतापवान् ।<br>
शिलां प्रगृह्य महतीं तोलयामास दानवः ।। ७२ ।।<br>
आविध्य सहसा मुञ्चच्छिलां शैलसमां प्रभुः ।<br>
गृहीत्वा दिव्यपार्जन्यमस्त्रमस्त्रविदां वरः ।। ७३ ।<br>
दिव्यास्त्रेण शिलां विष्णुः सप्तधाकृत तेजसा ।<br>
तद् विदार्य महच्चाश्म पातयामास भूतले ।। ७४ ।।<br>
ततस्तैः शार्ङ्गनिर्मुक्तैर्नानावर्णैर्महाशरैः ।<br>
यथा देवासुरं युद्धमभवद् भरतर्षभ ।<br>
नानाप्रहरणाकीर्णं तथा घोरमवर्तत ।। ७५ ।।<br>
ततः शार्ङ्गविनिर्मुक्तैर्नानावर्णैर्महाशरै ।<br>
गरुडस्थो महाबाहुर्निजघान महासुरान् ।। ७६ ।।<br>
महालाङ्गलनिर्भिन्नाः शङ्खशक्तिनिपातिताः ।<br>
विनेशुर्दानवाः सर्वे समासाद्य जनार्दनम् ।। ७७ ।।<br>
केचिच्चक्राग्निनिर्दग्धा दानवाः पेतुरम्बरात् ।<br>
संनिकर्षगताः केचिद् गतासुविकृताननाः ।। ७८ ।।<br>
असृजञ्छरवर्षाणि वृष्टिमन्त इवाम्बुदाः ।<br>
विकृताङ्गासुराः सर्वे कृष्णबाणप्रपीडिताः ।। ७९ ।।<br>
शोणिताक्ताः स्म दृश्यन्ते पुष्पिता इव किंशुकाः।<br>
व्यद्रवन्त सुवित्रस्ता भग्नास्त्राश्चित्रयोधिनः ।। 2.63.८० ।।<br>
पुनश्च क्रोधरक्ताक्षो वायुवेगेन दानवः ।<br>
दशव्यामोच्छ्रितं वृक्षं समारुह्य वनस्पतिम् ।। ८१ ।।<br>
वृक्षमुत्पाट्य वेगेन प्रतिगृह्याभ्यधावत ।<br>
चिक्षेप स महावृक्षं शिक्षया सुघनाकृतिः ।। ८२ ।।<br>
वृक्षवेगानिलोद्भूतः शुश्रुवे सुमहास्वनः ।<br>
ततः शरसहस्रेण यतमानो जनार्दनः ।। ८३ ।।<br>
नैकधा तं प्रचिच्छेद चित्रभानुनिभाकृतिम् ।<br>
पुनश्चैकेन बाणेन हयग्रीवस्य चोरसि ।। ८४ ।।<br>
विव्याध स्तनयोर्मध्ये सायको ज्वलनप्रभः ।<br>
विवेश सोऽपि वेगेन हृदं भित्त्वा विनिर्गतः ।। ८५ ।।<br>
तं जघान महाघोरं हयग्रीवं महाबलम् ।<br>
अपारतेजा दुर्द्धर्षः स वै यादवनन्दनः ।। ८६ ।।<br>
मध्ये लोहितगङ्गस्य भगवान् देवकीसुतः ।<br>
औदकायां विरूपाक्षं पाप्मानं पुरुषोत्तमः ।। ८७ ।।<br>
अष्टौ शतसहस्राणि दानवानां परंतपः ।<br>
निहत्य पुरुषव्याघ्रः प्राग्ज्योतिषमुपाद्रवत् ।। ८८ ।।<br>
हत्वा पञ्चनदं नाम नरकस्य महासुरम् ।<br>
ततः प्राग्ज्योतिषं नाम दीप्यमानमिव श्रिया ।। ८९ ।।<br>
पुरमासादयामास युद्धं तत्राभवन्महत् ।<br>
ततः प्राध्मापयच्छङ्खं पाञ्चजन्यं महाबलः ।। 2.63.९० ।।<br>
शुश्रुवे सुमहाशब्दः संवर्तनिनदो यथा ।<br>
श्रूयते त्रिषु लोकेषु भीमगम्भीरनिःस्वनः ।<br>
तं श्रुत्वा नरकश्चासीत् क्रोधसंरक्तलोचनः ।। ९१ ।।<br>
लोहचक्राष्टसंयुक्तं विनल्वप्रतिमं रथम् ।<br>
रत्नकाञ्चनचित्राढ्यं वेदिकाभोगविस्तरम् ।। ९२ ।।<br>
वज्रध्वजेन महता काञ्चनेन विराजितम् ।<br>
हेमदण्डपताकाढ्यं वैदूर्यमणिकूबरम् ।। ९३ ।।<br>
युक्तमश्वसहस्रेण रथं पररथारुजम्।<br>
लोहजालैश्च संछन्नं चित्रभक्तिविराजितम् ।। ९४ ।।<br>
रथमध्यगतो वीरः ससंध्य इव भास्करः ।<br>
नानाप्रहरणाकीर्णं रथं हेमपरिष्कृतम् ।। ९५ ।।<br>
वज्रं तथोरच्छदमिन्दुवर्णं व्यानद्धमुक्तानलतुल्यतेजाः ।<br>
किरीटमूर्द्धार्कहुताशनाभः कर्णौ तथा कुण्डलयोर्ज्वलन्तौ ।। ९६ ।।<br>
धूम्रवर्णा महाकाया रक्ताक्षा विकृताननाः ।<br>
नानाकवचिनः सर्वे दैत्यदानवराक्षसाः ।। ९७ ।।<br>
खड्गचर्मधराः केचित् केचित् तूणधनुर्भृतः ।<br>
शक्तिहस्तास्तथा केचिच्छूलहस्तास्तथापरे ।। ९८ ।।<br>
गजवाजिरथौघैश्च चालयन्तश्च मेदिनीम् ।<br>
निर्ययुर्नगरात् सर्वे सुसंनद्धाः प्रहारिणः ।। ९९ ।।<br>
वृतो दैत्यगणैः सार्द्धं नरकः कालसंनिभः ।<br>
भेरीशङ्खमृदङ्गानां पणवानां सहस्रशः ।। 2.63.१००।।<br>
शुश्राव वाद्यमानानां जीमूतनिनदोपमम् ।<br>
यतः कृष्णस्ततो गत्वा सर्वे ते विकृताननाः ।। १०१।।<br>
परिवार्य गरुत्मन्तं सर्वेऽयुध्यन्त संगताः ।<br>
महता छादयामासुः शरवर्षेण सैनिकाः ।। १०२।।<br>
शक्तिशूलगदाप्रासांस्तोमरान्सायकान्बहून् ।<br>
आकाशं छादयामासुर्विमुञ्चन्तः सहस्रशः ।। १०३।।<br>
कृष्णः कृष्णाम्बुदाकारः शार्ङ्गं गृह्य धनुस्ततः ।<br>
विस्फार्य सुमहच्चापं धनुर्जलदनिःस्वनम् ।।१०४ ।।<br>
व्यसृजच्छरवर्षाणि दानवानां जनार्दनः ।<br>
शरवर्षेण तत्सैन्यं व्यद्रवत् तु महाहवात् ।। १०५।।<br>
तद् युद्धमभवद् घोरं घोररूपेण रक्षसा ।<br>
भग्नव्यूहाश्च ते सर्वे कृष्णबाणप्रपीडिताः ।।१०६।।<br>
केचिच्छिन्नभुजाश्चैव च्छिन्नग्रीवाशिराननाः ।<br>
केचिच्चक्रद्विधाच्छिन्नाः केचिद् बाणार्दितोरसः।। १०७।।<br>
केचिद् द्विधाकृताः शक्त्या गजाश्वरथवाहनाः ।<br>
केचित्कौमोदकीभिन्नाः केचिच्चक्रविदारिताः ।। १०८।।<br>
एवं विमथिता सर्वा नराश्वरथवाहिनी ।<br>
तत्रासीन्नरकेणास्य युद्धं परमदारुणम् ।। १०९।।<br>
यत् समासेन वक्ष्यामि तन्मे निगदतः शृणु ।<br>
त्रासनः सुरसंघानां नरकः पुरुषोत्तमम् ।। 2.63.११०।।<br>
योधयामास तेजस्वी मधुवन्मधुसूदनम् ।<br>
क्रोधरक्तान्तनयनो नरको घनसंनिभः ।। १११।।<br>
जग्राह कार्मुकं वीरः शक्रचापमिवोच्छ्रितम् ।<br>
तथार्ककिरणप्रख्यं बाणं जग्राह केशवः ।। ११२।।<br>
दिव्येनास्त्रेण समरे पूरयामास तं रथम् ।<br>
उत्तमास्त्रं महापातं मुमोच नरको बली ।। ११३।।<br>
बज्रविस्कूर्जिताकारमायान्तं वीक्ष्य केशवः ।<br>
चिच्छेदास्त्रं महाभागश्चक्रेण मधुसूदनः ।। ११४।।<br>
व्यहनत् सारथिं चास्य शरैकेण जनार्दनः ।<br>
स रथं सध्वजं साश्वं जघान दशभिः शरैः ।। ११५।।<br>
तनुत्रं चैव चिच्छेद शरेण मधुसूदनः ।<br>
ततो विमुक्तकवचः सर्पस्येव तनुर्यथा ।। ११६।।<br>
हताश्वोऽपि रणे वीरो वितनुत्रश्च दानवः ।<br>
जग्राह विमलज्वालं लोहभारार्पितं दृढम् ।। ११७।।<br>
आविध्य सहसा मुक्तं शूलमिन्द्राशनिप्रभम् ।<br>
तदापतत् स सम्प्रेक्ष्य शूलं हेमपरिष्कृतम् ।। ११८।।<br>
द्विधा छिन्नं क्षुरप्रेण कृष्णेनाद्भुतकर्मणा ।<br>
तद् युद्धमभवद् घोरं घोररूपेण रक्षसा ।।११९।<br>
शस्त्रपातमहाघातं नरकेण महात्मना ।<br>
मुहूर्तं योधयामास नरकं मधुसूदनः ।। 2.63.१२०।।<br>
अथोग्रचक्रश्चक्रेण प्रदीप्तेनाकरोद् द्विधा ।<br>
चक्रद्विधाकृतं तस्य शरीरमपतद् भुवि ।। १२१।।<br>
विभक्तं कुलिशेनैव गिरेः शृङ्गं द्विधाकृतम् ।<br>
कृष्णमासाद्य देवेशं जगामास्तमिवांशुमान् ।। १२२।।<br>
चक्रोत्कृन्तितगात्रोऽसौ दानवः पतितो रणे ।<br>
वज्रप्रहारनिर्भिन्नं यथा गैरिकपर्वतम् ।।१२३।।<br>
भूमिस्तु पतितं पुत्रं निरीक्ष्यादाय कुण्डले ।<br>
उपातिष्ठत गोविन्दं वचनं चेदमब्रवीत् ।। १२४।।<br>
दत्तस्त्वयैव गोविन्द त्वयैव विनिपातितः ।<br>
यथेच्छसि तथा क्रीड बालः क्रीडनकैरिव ।। १२५।।<br>
इमे ते कुण्डले देव प्रजास्तस्यानुपालय ।। १२६।।<br>
इति श्रीमहाभारते खिलभागे हरिवंशे विष्णुपर्वणि नरकवधे त्रिषष्टितमोऽध्यायः।।६३।।  <br>
<br>
