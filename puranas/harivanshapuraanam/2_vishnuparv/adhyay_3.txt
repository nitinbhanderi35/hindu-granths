वैशम्पायन उवाच<br>
आर्यास्तवं प्रवक्ष्यामि यथोक्तमृषिभिः पुरा ।<br>
नारायणीं नमस्यामि देवीं त्रिभुवनेश्वरीम् ।। १ ।।<br>
त्वं हि सिद्धिर्धृतिः कीर्तिः श्रीर्विद्या संनतिर्मतिः ।<br>
संध्या रात्रिः प्रभा निद्रा कालरात्रिस्तथैव च ।। २ ।।<br>
आर्या कात्यायनी देवी कौशिकी ब्रह्मचारिणी ।<br>
जननी सिद्धसेनस्य उग्रचारी महाबला ।। ३ ।।<br>
जया च विजया चैव पुष्टिस्तुष्टिः क्षमा दया ।<br>
ज्येष्ठा यमस्य भगिनी नीलकौशेयवासिनी ।। ४।।<br>
बहुरूपा विरूपा च अनेकविधिचारिणी ।<br>
विरूपाक्षी विशालाक्षी भक्तानां परिरक्षिणी ।। ५ ।।<br>
पर्वताग्रेषु घोरेषु नदीषु च गुहासु च ।<br>
वासस्ते च महादेवि वनेषूपवनेषु च ।। ६ ।।<br>
शबरैर्बर्बरैश्चैव पुलिन्दैश्च सुपूजिता ।<br>
मयूरपिच्छध्वजिनी लोकान् क्रमसि  सर्वशः ।। ७ ।।<br>
कुकुटैश्छागलैर्मेषैः  सिंहैर्व्याघ्रैः समाकुला ।<br>
घण्टानिनादबहुला विन्ध्यवासिन्यभिश्रुता ।। ८ ।।<br>
त्रिशूलपट्टिशधरा सूर्यचन्द्रपताकिनी ।<br>
नवमी कृष्णपक्षस्य शुक्लस्यैकादशी तथा ।। ९ ।।<br>
भगिनी बलदेवस्य रजनी कलहप्रिया ।<br>
आवासः सर्वभूतानां निष्ठा च परमा गतिः ।। 2.3.१० ।।<br>
नन्दगोपसुता चैव देवानां विजयावहा ।<br>
चीरवासाः सुवासाश्च रौद्री संध्याचरी निशा ।। ११ ।।<br>
प्रकीर्णकेशी मृत्युश्च सुरामांसबलिप्रिया ।<br>
लक्ष्मीरलक्ष्मीरूपेण दानवानां वधाय च ।।१२ ।।<br>
सावित्री चापि देवानां माता भूतगणस्य च ।<br>
कन्यानां ब्रह्मचर्यं त्वं सौभाग्यं प्रमदासु च ।। १३ ।।<br>
अन्तर्वेदी च यज्ञानामृत्विजां चैव दक्षिणा ।<br>
कर्षकाणां च सीतेति भूतानां धरणीति च ।। १४ ।।<br>
सिद्धिः सांयात्रिकाणां तु वेला त्वं सागरस्य च।। ।<br>
यक्षाणां प्रथमा यक्षी नागानां सुरसेति च ।। १५ ।।<br>
ब्रह्मवादिन्यथो दीक्षा शोभा च परमा तथा ।<br>
ज्योतिषां त्वं प्रभा देवि नक्षत्राणां च रोहिणी ।। १६ ।।<br>
राजद्वारेषु तीर्थेषु नदीनां सङ्गमेषु च ।<br>
पूर्णा च पूर्णिमा चन्द्रे कृत्तिवासा इति स्मृता ।। १७ ।।<br>
सरस्वती च वाल्मीके स्मृतिर्द्वैपायने तथा ।<br>
ऋषीणां धर्मबुद्धिस्तु देवानां मानसी तथा ।। १८ ।।<br>
सुरा देवी तु भूतेषु स्तूयसे त्वं स्वकर्मभिः ।<br>
इन्द्रस्य चारुदृष्टिस्त्वं सहस्रनयनेति च ।। १९ ।।<br>
तापसानां च देवी त्वमरणी चाग्निहोत्रिणाम्।<br>
क्षुधा च सर्वभूतानां तृप्तिस्त्वं दैवतेषु च ।। 2.3.२०।।<br>
स्वाहा तृप्तिर्धृतिर्मेधा वसूनां त्वं वसूमती ।<br>
आशा त्वं मानुषाणां च पुष्टिश्च कृतकर्मणाम्।। २१ ।।<br>
दिशश्च विदिशश्चैव तथा ह्यग्निशिखा प्रभा ।<br>
शकुनी पूतना त्वं च रेवती च सुदारुणा ।। २२ ।।<br>
निद्रापि सर्वभूतानां मोहिनी क्षत्रिया तथा ।<br>
विद्यानां ब्रह्मविद्या त्वमोङ्कारोऽथ वषट् तथा ।। २३ ।।<br>
नारीणां पार्वतीं च त्वां पौराणीमृषयो विदुः ।<br>
अरुन्धती च साध्वीनां प्रजापतिवचो यथा ।। २४ ।।<br>
पर्यायनामभिर्दिव्यैरिन्द्राणी चेति विश्रुता ।<br>
त्वया व्याप्तमिदं सर्वं जगत् स्थावरजङ्गमम् ।। २५ ।।<br>
संग्रामेषु च सर्वेषु अग्निप्रज्वलितेषु च।<br>
नदीतीरेषु चौरेषु कान्तारेषु भयेषु च ।।२६।।<br>
प्रवासे राजबन्धे च शत्रूणां च प्रमर्दने।<br>
प्रणात्ययेषु सर्वेषु त्वं हि रक्षा न संशयः।। २७।।<br>
त्वयि मे हदयं देवि त्वयि चित्तं मनस्त्वयि ।<br>
रक्ष मां सर्वपापेभ्यः प्रसादं कर्तुमर्हसि ।। २८ ।।<br>
इमं यः सुस्तवं दिव्यमिति व्यासप्रकल्पितम् ।<br>
यः पठेत् प्रातरुत्थाय शुचिः प्रयतमानसः ।। २९ ।।<br>
त्रिभिर्मासैः काङ्क्षितं च फलं वै सम्प्रयच्छसि ।<br>
षड्भिर्मासैर्वरिष्ठं तु वरमेकं प्रयच्छसि ।। 2.3.३० ।।<br>
अर्चिता तु त्रिभिर्मासैर्दिव्यं चक्षुः प्रयच्छसि ।<br>
संवत्सरेण सिद्धिं तु यथाकामं प्रयच्छसि ।।३१ ।।<br>
सत्यं ब्रह्म च दिव्यं च द्वैपायनवचो यथा ।<br>
नृणां बन्धं वधं घोरं पुत्रनाशं धनक्षयम् ।। ३२ ।।<br>
व्याधिमृत्युभयं चैव पूजिता शमयिष्यसि ।<br>
भविष्यसि महाभागे वरदा कामरूपिणी ।। ३३ ।।<br>
मोहयित्वा च तं कंसमेका त्वं भोक्ष्यसे जगत् ।<br>
अहमप्यात्मनो वृत्तिं विधास्ये गोषु गोपवत् ।। ३४ ।।<br>
समृद्ध्यर्थमहं चैव करिष्ये कंसगोपताम् ।<br>
एवं तां  स समादिश्य गतोऽन्तर्धानमीश्वरः ।। ३५ ।।<br>
सा चापि तं नमस्कृत्य तथास्त्विति च निश्चिता ।। ३६ ।।<br>
यश्चैतत् पठते स्तोत्रं शृणुयाद् वाप्यभीक्ष्णशः ।<br>
सर्वार्थसिद्धिं लभते नरो नास्त्यत्र संशयः ।। ३७ ।।<br>
इति श्रीमहाभारते खिलभागे हरिवंशे विष्णुपर्वणि स्वप्नगर्भविधाने आर्यास्तुतौ तृतीयोऽध्यायः ।। ३ ।।<br>
<br>
