वैशम्पायन उवाच<br>
अथ विष्णुर्महातेजा मुहूर्ताभ्युदिते रवौ ।<br>
मृगयाव्यपदेशेन ययौ रैवतकं गिरिम् ॥ १ ॥<br>
आरोप्यैकरथे देवः सात्यकिं नरपुङ्गवम् ।<br>
प्रद्युम्नमनुगच्छेति प्रोक्त्वा कुरुकुलोद्वह ॥ २ ॥<br>
रैवतं च गिरिं देवो गत्वा दारुकमब्रवीत् ।<br>
मदीयं रथमेनं त्वं ग्रहायेहैव दारुक ॥ ३ ॥<br>
प्रतिपालय मां सौम्य दिनार्द्धे वारयन् हरीन् ।<br>
रथेनैव प्रवेष्टाहं द्वारकां सूतसत्तम ॥ ४ ॥<br>
इति संदिश्य भगवानारुरोह जयोद्यतः ।<br>
तार्क्ष्यं ससात्यको धीमानप्रमेयपराक्रमः ॥ ५ ॥<br>
पृथग् रथेन कौरव्य प्रद्युम्नः शत्रुसूदनः ।<br>
आकाशगामिना राजन्पृष्ठतः कृष्णमन्वयात् ॥ ६ ॥<br>
निमेषान्तरमात्रेण नन्दनं काननं हरिः ।<br>
देवोद्यानं ययौ धीमान् पारिजातजिहीर्षया ॥ ७ ॥<br>
ददर्श तत्र भगवान् देवयोधान् दुरासदान् ।<br>
नानायुधधरान् वीरान् नन्दनस्थानधोक्षजः ॥ ८ ॥<br>
तेषां सम्पश्यतामेव पारिजातं महाबलः ।<br>
उत्पाट्यारोपयामास पारिजातं सतां गतिः ॥ ९ ॥<br>
गरुडं पक्षिराजानमयत्नेनैव भारत ।<br>
उपस्थितो विग्रहवान् पारिजातः स केशवम् ॥ 2.73.१० ॥<br>
सान्त्वितो वासुदेवेन पारिजातश्च भारत ।<br>
उक्तश्च वृक्ष मा भैस्त्वं केशवेन महात्मना ॥ ११ ॥<br>
तं प्रस्थितं तरुं दृष्ट्वा पारिजातमधोक्षजः ।<br>
अमरावतीं पुरीं श्रेष्ठां ततश्चक्रे प्रदक्षिणाम् ॥ १२ ॥<br>
ते तु नन्दनगोप्तारः पारिजातो द्रुमोत्तमः ।<br>
ह्रियतीति महेन्द्राय गत्वा नृप शशंसिरे ॥ १३ ॥<br>
अथैरावतमारुह्य निर्ययौ पाकशासनः ।<br>
जयन्तेन रथस्थेन पृष्ठतोऽनुगतः प्रभुः ॥ १४ ॥<br>
पूर्वमभ्यागतं द्वारं केशवं शत्रुनाशनम् ।<br>
दृष्ट्वोवाच प्रवृत्तं भोः किमिदं मधुसूदन ॥ १५ ॥<br>
प्रणम्य गरुडस्थोऽथ केशवः शक्रमब्रवीत् ।<br>
वध्वास्ते पुण्यकार्याय नीयतेऽयं वरद्रुमः ॥ १६ ॥<br>
तमुवाच ततः शक्रो मा मैवं पुष्करेक्षण ।<br>
अयोधयित्वा न तरुर्नयितव्यस्त्वयाच्युत ॥ १७ ॥<br>
प्रहरस्व महाबाहो प्रथमं मयि केशव ।<br>
प्रतिज्ञा सफला तेऽस्तु मुक्त्वा कौमोदकी मयि ॥ १८॥<br>
ततः कृष्णः शरैस्तीक्ष्णैर्देवराजगजोत्तमम् ।<br>
बिभेदाशनिसंकाशैः प्रहसन्निव भारत ॥ १९ ॥<br>
विव्याध गरुडं वज्री दिव्यैः शरवरैस्तथा ।<br>
बाणांश्चिच्छेद सहसा केशवस्य तरस्विनः ॥ 2.73.२० ॥<br>
यान् यान् मुमोच देवेन्द्रस्तांस्तांश्चिच्छेद माधवः ।<br>
माधवेन प्रयुक्तांश्च चिच्छेद बलवृत्रहा ॥ २१ ॥<br>
महेन्द्रस्य च शब्देन धनुषः कुरुनन्दन ।<br>
शार्ङ्गस्य च निनादेन मुमुहुः स्वर्गवासिनः ॥ २२ ॥<br>
तयोर्वर्तति संग्रामे गरुडस्थं महाबलः ।<br>
पारिजातं जयन्तोऽथ हर्तुमभ्युद्यतो बली ॥ २३ ॥<br>
प्रद्युम्नमथ कंसघ्नो वारयेति तदाब्रवीत् ।<br>
ततस्तं वारयामास रौक्मिणेयः प्रतापवान् ॥ २४ ॥<br>
जयन्तो जयतां श्रेष्ठो रौक्मिणेयमथेषुभिः ।<br>
सर्वगात्रेषु विहसन्नाजघान रथे स्थितः ॥ २५ ॥<br>
रथस्थ एव रथिनं कामस्तु कमलेक्षणः ।<br>
ऐन्द्रिमभ्यर्दयामास बाणैराशीविषोपमैः ॥ २६<br>
स संनिपातस्तुमुलो बभूव कुरुनन्दन ।<br>
जयन्तस्य च वीरस्य रौक्मिणेयस्य चोभयोः ॥ २७ ॥<br>
कृतप्रतिकृतं युद्धे चक्रतुस्तौ महाबलौ ।<br>
महेन्द्रोपेन्द्रतनयौ जगत्यस्त्रभृतां वरौ ॥ २८ ॥<br>
देवाश्च मुनयश्चैव ददृशुर्विस्मयान्विताः ।<br>
तं संग्रामं महाघोरं सिद्धाश्चैव सचारणाः ॥ २९ ॥<br>
ततस्तु प्रवरो नाम देवदूतो महाबलः ।<br>
पारिजातं पुनर्हर्तुमियेष कुरुनन्दन ॥ 2.73.३० ॥<br>
सखा स देवराजस्य महास्त्रविदरिंदमः ।<br>
अवध्यो वरदानेन ब्रह्मणः कुरुनन्दन ॥ ३१ ॥<br>
ब्राह्मणस्तपसा सिद्धौ जम्बूद्वीपाद् दिवं गतः ।<br>
स्वशक्त्या नृप संयातः सखित्वं बलघातिना ॥ ३२ ॥<br>
तमापतन्तं सम्प्रेक्ष्य कृष्णः सात्यकिमब्रवीत् ।<br>
अत्रस्थ एव प्रवरं शरैर्वारय सात्यके ॥ ३३ ॥<br>
ततः षष्ट्या रथेषूणां गरुडस्थं द्विजस्तदा ।<br>
आजघान महाबाहो सात्यकिं प्रवरो भृशम् ॥ ३५ ॥<br>
शिनेर्नप्ता धनुस्तस्य क्षिपतः सायकान् नृप ।<br>
चिच्छेद पुरुषव्याघ्रो वचनं चेदमब्रवीत् ॥ ३६ ॥<br>
ब्राह्मणो नाभिहन्तव्यस्तिष्ठ तिष्ठ स्ववर्त्मनि ।<br>
अवध्या यादवानां हि स्वापराधेऽपि हि द्विजाः ॥ ३७ ॥<br>
प्रवरस्तु प्रहस्यैनमुवाच कुरुनन्दन ।<br>
अलं क्षान्त्या नृणां शूर युद्ध्य सर्वात्मना रणे ॥ ३८ ॥<br>
जामदग्न्यस्य रामस्य शिष्योऽहमपि यादव ।<br>
नामतः प्रवरो नाम सखा शक्रस्य धीमतः ॥ ३९ ॥<br>
न देवा योद्धुमिच्छन्ति मन्यन्तो मधुसूदनम् ।<br>
आनृण्यं सौहृदस्याहमधिगन्तास्मि माधव ॥ 2.73.४० ॥<br>
ततस्तयोस्तदा रौद्रः संग्रामो ववृधे नृप ।<br>
अस्त्रैर्दिव्यैर्नरव्याघ्र शैनेयद्विजमुख्ययोः ॥ ४१ ॥<br>
द्यौश्चचाल तदा राजन् द्युचराश्च सहस्रशः ।<br>
तस्मिन् वर्तति संग्रामे तेषामतिमहात्मनाम् ॥ ४२ ॥<br>
नातिशिष्ये रणे कार्ष्णिरैन्द्रिमस्त्रभृतां वरम् ।<br>
ऐन्द्रिः कार्ष्णि महात्मानं मायिनं शूरसत्तमम्॥ ४३ ॥<br>
हन्त गृह्ण प्रतीच्छेति तावुभौ योधसत्तमौ ।<br>
युयुधाते नरश्रेष्ठ परस्परजयैषिणौ ॥ ४४ ॥<br>
अथ शार्ङ्गायुधसुतं शचीपुत्रः प्रतापवान् ।<br>
विभाष्याभ्यहनद्राजन् दिव्येनास्त्रेण सत्वरः ॥ ४५ ॥<br>
सोऽस्त्रं तदभिदीप्यन्तमापतन्तं शितैः शरैः ।<br>
तस्तम्भे बाणजालेन तदद्भुतमिवाभवत् ॥ ४६ ॥<br>
ततस्तद् दीप्यमानं तु पपात रणमूर्द्धनि ।<br>
रौक्मिणेयस्य कौरव्य घोरं दानवमर्दनम् ॥ ४७ ॥<br>
तेनास्त्रेण रथो दग्धः प्रद्युम्नस्य महात्मनः ।<br>
नादहत् तत् सुघोरं तं रौक्मिणेयं नराधिप ॥ ४८ ॥<br>
दहत्यग्निं न खल्वग्निरुद्धतोऽपि विशाम्पते ।<br>
दग्धाद् रथान्महाबाहु रौक्मिणेयः प्रचक्रमे ॥ ४९ ॥<br>
अथ नारायणसुतो विरथो रथिनां वरः ।<br>
स्थितो धनुष्मानाकाशे जयन्तमिदमब्रवीत् ॥ 2.73.५० ॥<br>
महेन्द्रपुत्र दिव्यं त्वं यदस्त्रं मुक्तवानसि ।<br>
नाहमीदृशरूपाणां शक्यो हन्तुं शतैरपि ॥ ५१ ॥<br>
प्रयत्नं कुरु शिक्षाणां यत्नं मेऽद्य प्रदर्शय ।<br>
नास्ति मेऽतिशयं कर्ता संग्रामेऽमरनन्दन ॥ ५२ ॥<br>
आसीन्मे साध्वसं दृष्ट्वा रथस्थं त्वां धृतायुधम्।<br>
बिभेमि तव नेदानीं युद्धे दृष्टबलोऽबलम् ॥ ५३ ॥<br>
मनसा स्मर्यतां सैष पारिजातस्त्वया तरुः ।<br>
शक्यं न खलु हस्ताभ्यां स्प्रष्टव्यो यस्त्वया ह्यसौ ॥५४॥<br>
रथो मायामयो दग्धस्त्वया यो ह्यस्त्रतेजसा ।<br>
ईदृशानां सहस्राणि स्रष्टुं शक्तोऽस्मि मायया ॥ ५५ ॥<br>
एवमुक्तो जयन्तश्च मुमोचास्त्रं महाबलः ।<br>
तपसोपचितं तेन स्वयमेवातितेजसा ॥ ५६ ॥<br>
तत् प्रद्युम्नो महावेगं शरजालैरवारयत् ।<br>
चत्वार्यस्त्राणि दिव्यानि मुमुचे चापराणि सः ॥ ५७ ॥<br>
दिक्षु सर्वासु रुरुधुस्तान्यस्त्राण्यथ भारत ।<br>
रौक्मिणेयं महात्मानमन्तरिक्षे च पञ्चमम् ॥ ५८ ॥<br>
महोल्कासदृशान् बाणानस्त्राण्यमरसत्तमः ।<br>
मुमोच यानि घोराणि प्रद्युम्नं प्रति सर्वतः ॥ ५९ ॥<br>
तानि सर्वाणि बाणौघैः कार्ष्णिरस्त्राण्यवारयत् ।<br>
जयन्तं चापरैर्बाणैर्विध्याध निशितैस्तदा ॥ 2.73.६० ॥<br>
ततो नादः समुत्सृष्टो ह्यमरैः पुण्यकर्मभिः ।<br>
दृष्ट्वा स्थैर्यं च शैघ्र्यं च प्रद्युम्नस्य महात्मनः ॥ ६१ ॥<br>
प्रवरस्यापि बाणेन शितेन शिनिपुङ्गवः ।<br>
चिच्छेदेष्वासनं वीरो हस्तावापं च भारत ॥ ६२ ॥<br>
ततौऽन्यत्स तु जग्राह महत् तद्धनुरुत्तमम् ।<br>
महेन्द्रदत्तं प्रवरो महाशनिसमस्वनम् ॥ ६३ ॥<br>
स तेन वीरो महता धनुषा विप्रसत्तमः ।<br>
शरान् मुमोच विविधानर्करश्मिनिभांस्तदा ॥ ६४ ॥<br>
चकर्त च धनुश्चित्रं शैनेयस्यामितौजसः ।<br>
विव्याध सर्वगात्रेषु बाणैरपि च सात्यकिम् ॥ ६५ ॥<br>
धनुरादाय शैनेयस्ततोऽन्यत् कुरुनन्दन ।<br>
दृढं भारसहं धीमान् विव्याध प्रवरं रणे ॥ ६६ ॥<br>
उच्चकर्ततुरन्योन्यवर्मणी तौ शितैः शरैः ।<br>
गात्रेभ्यश्चैव मांसानि मर्मभिद्भिः शरोद्यमैः ॥ ६७ ॥<br>
अथाष्टधारबाणेन पुनरिष्वासनं द्विधा ।<br>
चिच्छेद प्रवरो वीरस्त्रिभिश्चैनमताडयत् ॥ ६८ ॥<br>
अन्यदिष्वासनं तं तु ग्रहीतुमनसं द्विजः ।<br>
गदया ताडयामास क्षेप्यया लघुहस्तवान् ॥ ६९ ॥<br>
सोऽसिं चर्म च जग्राह सात्यकिः प्रहसन्निव ।<br>
न जग्राह धनुर्धीमान् गदयाभिहतो भृशम् ॥ 2.73.७० ॥<br>
ततः शरशतान्येव मुमोच प्रवरस्तदा ।<br>
विहस्तमिव विज्ञाय सात्यकिं यदुनन्दनम् ॥ ७१ ॥<br>
प्रद्युम्नोऽस्य ददौ खड्गं निर्मलाकाशसंनिभम् ।<br>
तस्य चिच्छेद भल्लेन निस्त्रिंशं प्रवरस्तदा ॥ ७२ ॥<br>
त्सरुदेशेऽपातयच्च प्रवरः प्रहसन्निव ।<br>
व्यधमच्च तथा चर्म शितैर्बाणैरजिह्मगैः ॥ ७३ ॥<br>
आजघान च शक्त्यैनं हृदि विप्रो ननाद च ।<br>
तं विक्लवमिव ज्ञात्वा पारिजातजिहीर्षया ।<br>
तार्क्ष्याभ्याशे रथेनैव स तस्थौ प्रवरस्तदा ॥ ७४ ॥<br>
तं पक्षपुटवेगेन चिक्षेप गरुडस्तथा ।<br>
गव्यूतिमेकां सरथः स पपात मुमोह च ॥ ७५ ॥<br>
तं जयन्तो निपत्याथ पतितं ब्राह्मणं नृप ।<br>
समाश्वास्य रथं शीघ्रं समारोपितवांस्तदा ॥ ७६ ॥<br>
शैनेयमपि मुह्यन्तं पतन्तं च मुहुर्मुहुः ।<br>
आश्वासयानः प्रद्युम्नः पितृव्यं परिषस्वजे ॥ ७७ ॥<br>
तं हि पस्पर्श हस्तेन सव्येन मधुसूदनः ।<br>
विरुजः स्पर्शमात्रेण सात्यकिः समपद्यत ॥ ७८ ॥<br>
प्रद्युम्नो दक्षिणे पार्श्वे वामे तु शिनिपुङ्गवः ।<br>
तस्थतुः पारिजातस्य युद्धशौण्डतरावुभौ ॥ ७९ ॥<br>
जयन्तः प्रवरश्चैव रथेनैकेन भारत ।<br>
सम्पतन्तौ महेन्द्रेण प्रहस्योक्तौ महात्मना ॥ 2.73.८० ॥<br>
नासन्नमभिगन्तव्यं गरुडस्य कथंचन ।<br>
बलवानेष पततां राजा च विनतासुतः ॥ ८१ ॥<br>
दक्षिणे चैव सव्ये च पार्श्वे मम धृतायुधौ ।<br>
उभौ स्थितौ युद्ध्यमानं मामेव हि प्रपश्यतम् ॥ ८२ ॥<br>
एवमुक्तौ स्थितौ वीरौ ततः शक्रस्य पार्श्वयोः ।<br>
ददृशाते युद्धद्यमानौ देवराजजनार्दनौ ॥ ८३ ॥<br>
अथेन्द्रो गरुडं बाणैर्महाशनिसमस्वनैः ।<br>
विव्याध सर्वगात्रेषु महास्त्रप्रवरैस्तथा ॥ ८४ ॥<br>
स तान् बाणानगणयन् वैनतेयः प्रतापवान् ।<br>
ससाराभिमुखो वीरः शक्रनागमरिंदमः ॥ ८५ ॥<br>
उभौ तौ सहसा राजन् बलिनौ गजपक्षिणौ ।<br>
प्रयुद्धौ वीर्यसम्पन्नौ महाप्राणौ दुरासदौ ॥ ८६ ॥<br>
रदनैः पन्नगरिपुं करेण शिरसा तदा ।<br>
ऐरावतो गजपतिराजघान नदंस्तथा ॥ ८७ ॥<br>
तथा नखाङ्कुशैस्तीक्ष्णैर्वैनतेयो बलोत्कटः ।<br>
तथा पक्षनिपातैश्च शक्रनागं जघान ह ॥ ८८ ॥<br>
मुहू्र्तं सुमहानासीत् सम्पातो गजपक्षिणोः ।<br>
विस्मापनीयो जगतः प्रेक्षितॄणां भयावहः ॥ ८९ ॥<br>
मूर्ध्न्यथैरावतं तार्क्ष्यस्ताडयामास भारत ।<br>
नखाङ्कुशकरालेन चरणेन महाबलः ॥ 2.73.९० ॥<br>
सम्प्रहाराभिसंतप्तो निपपात त्रिविष्टपात् ।<br>
पारियात्रे गिरिश्रेष्ठे द्वीपेऽस्मिञ्जनमेजय ॥ ९१ ॥<br>
पतन्तमपि तं शक्रो न मुमोच महाबलः ।<br>
कारुण्यादथ सौहार्दात् पूर्वाभ्युपगमादपि ॥ ९२॥<br>
कृष्णोऽप्यन्वगमच्चैनं पृष्ठतः प्रभवोऽव्ययः ।<br>
पारिजातवता धीमान् गरुडेन महाबलः ॥ ९३ ॥<br>
स तस्थौ पर्वतश्रेष्ठे पारियात्रे तु वृत्रहा ।<br>
ऐरावते समाश्वस्ते संग्रामो ववृधे पुनः ॥ ९४ ॥<br>
शरैराशीविषप्रख्यै रत्नयुक्तैः सुतेजितैः ।<br>
अन्योन्यं कुरुशार्दूल शक्रकेशवयोर्महान् ॥ ९५ ॥<br>
ततो वज्रायुधो वज्रमशनिं च पुनः पुनः ।<br>
मुमोच गरुडे राजन्नैरावतरिपौ नृप ॥ ९६ ॥<br>
वज्राशनिनिपातांस्तान् सेहे शक्रस्य पक्षिराट् ।<br>
अवध्यो बलिनां श्रेष्ठो निसर्गेण तपोबलात् ॥ ९७ ॥<br>
मुमोच पक्षमेकैकं मानयन्नशनिं सदा ।<br>
वज्रं च देवराज्ञोऽथ भ्रातुः कश्यपसम्भवः ॥ ९८ ॥<br>
आक्रम्यमाणस्तार्क्ष्येण न्यमज्जन्नृपते गिरिः ।<br>
विवेश धरणीं राजञ्च्छीर्यमाणः समन्ततः ॥ ९९ ॥<br>
चुकूज बहुमानेन कृष्णस्य स तु पर्वतः ।<br>
तं चाद्राक्षीत्ततः कृष्णः किंचिच्छेषमधोक्षजः ॥2.73.१००॥<br>
तं मुक्त्वा गरुडेनाथ तस्थौ देवो विहायसि ।<br>
प्रद्युम्नं च तदोवाच सर्वकृल्लोकभावनः ॥ १०१॥<br>
इतो द्वारवतीं गत्वा रथमानय मा चिरम् ।<br>
सदारुकं महाबाहो मत्तेजोबलमाश्रितः ॥ १०२॥<br>
वक्तव्यो बलभद्रश्च राजा च कुकुराधिपः ।<br>
श्वो जित्वेन्द्रं त्वागमिष्ये द्वारकामिति मानद ॥ १०३॥<br>
तथेत्युक्त्वा तु धर्मात्मा प्रद्युम्नः पितरं विभुः ।<br>
गत्वा यथोक्तमुक्त्वा च यादवेन्द्रबलावुभौ ॥ १०४॥<br>
नाडिकान्तरमात्रेण पुनस्तं देशमाययौ ।<br>
दारुकेण समायुक्तं रथमास्थाय भारत ॥ १०५ ॥<br>
इति श्रीमहाभारते खिलभागे हरिवंशे विष्णुपर्वणि पारिजातहरणे श्रीकृष्णेन्द्रयुद्धे त्रिसप्ततितमोऽध्यायः ॥ ७३ ॥<br>
<br>
