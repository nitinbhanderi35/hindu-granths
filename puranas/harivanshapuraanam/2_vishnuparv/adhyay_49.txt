वैशम्पायन उवाच<br>
इत्येवमुक्ते वचने सुनीथेन महात्मना ।<br>
करूषाधिपतिर्वीरो दन्तवक्त्रोऽभ्यभाषत ।। १ ।।<br>
दन्तवक्त्र उवाच<br>
यदुक्तं मागधेनात्र सुनीथेन नराधिपाः ।<br>
युक्तपूर्वमहं मन्ये यदस्माकं वचो हितम् ।। २ ।।<br>
न च विद्वेषणेनाहं न चाहंकारवादिना ।<br>
न चात्मविजिगीषुत्वाद् दूषयामि वचोऽमृतम्।। ३ ।।<br>
वाक्यार्णवं महागाधं नीतिशास्त्रार्थबृंहितम् ।<br>
क एष निखिलं वक्तुं शक्तो वै राजसंसदि ।। ४ ।।<br>
किं त्वनुस्मरणार्थेऽहं यद् ब्रवीमि शृणुष्व मे ।<br>
आगतो वासुदेवेति किमाश्चर्यं नराधिपाः ।। ५ ।।<br>
यथाऽऽगता वयं सर्वे कृष्णोऽपीह तथाऽऽगतः ।<br>
किमत्र दोषो गौण्यो वा कन्याहेतोः समागताः ।। ६ ।।<br>
यदस्माभिः समेत्यैक्यात् कृतं गोमन्तरोधनम् ।<br>
तत्र युद्धकृतं दोषं कथं वै वक्तुमर्हथ ।। ७ ।।<br>
वनवासे स्थितौ वीरौ कंसव्यामोहद्वेतुना ।<br>
देवर्षिवचनाद् राजन् वृन्दावनतटे स्थितौ ।। ८ ।।<br>
तावाहूय वधार्थेन उभौ रामजनार्दनौ ।<br>
नागेनोद्दीपितौ वीरौ हत्वा नागं विवेशतुः ।। ९ ।।<br>
ततः स्ववीर्यमाश्रित्य निहतो रङ्गसागरे ।<br>
गतासुरिव चासीनो मथुरेशः सहानुगः ।। 2.49.१० ।।<br>
किमत्र विहितो दोषो येनास्माभिर्वयेऽधिकैः ।<br>
उपरोधपरा राजन् वयं सर्वे समागताः ।। ११ ।।<br>
सेनातिबलमालोक्य वित्रस्तौ रामकेशवौ ।<br>
पुरं बलं समुत्सृज्य गोमन्ते च गतावुभौ ।। १२ ।।<br>
तत्रापि गतमस्माभिर्हन्तुं समरयोधिभिः ।<br>
अप्राप्तयौवनाभ्यां च पदातिभ्यां रणाजिरे ।। १३ ।।<br>
रथाश्वनरनागेन नास्माभिर्विग्रहः कृतः ।<br>
कृत्वोपरोधं शैलस्य क्षत्रधर्मेण दीपितः ।। १४ ।।<br>
दावाग्निमुखमाविश्य दुर्विनीततपस्विनौ ।<br>
विनीत इति मन्यामः सर्वे क्षत्रियपुङ्गवाः ।<br>
प्रतियुद्धे कृते त्वेवं दूषयाम जनार्दनम् ।। १५ ।।<br>
यत्र यत्र प्रयास्यामो वयं तत्र भवेत् कलिः ।<br>
प्रीत्यर्थं प्रयतिष्यामः कृष्णेन सह भूमिपाः ।। १६ ।।<br>
इदं कुण्डिनपुरं कृष्णो नागतः कलिहेतुना ।<br>
कन्यानिमित्तागमने कस्य युद्धं प्रयच्छति ।। १७ ।।<br>
मर्त्येऽस्मिन् पुरुषेन्द्रोऽसौ न कश्चित् प्राकृतो नरः ।<br>
देवलोकेषु देवेषु प्रवरः पुरुषोत्तमः ।। १८ ।।<br>
देवानामपि कर्तासौ लोकानां च विशेषतः ।<br>
न चैव बालिशा बुद्धिर्न चेर्ष्या नापि मत्सरः ।। १९ ।।<br>
न स्तब्धो न कृशो नार्तः प्रणतार्तिहरः सदा ।<br>
एष विष्णुः प्रभुर्देवो देवानामपि दैवतम् ।। 2.49.२० ।।<br>
आगतो गरुडेनेहच्छद्मप्राकाश्यहेतुना ।<br>
नानास्त्रसहितो याति कृष्णः शत्रुविनाशने ।। २१ ।।<br>
इमां यात्रां विजानीध्वं प्रीत्यर्थं ह्यागतो हरिः ।<br>
सहितो यादवेन्द्रैश्च भोजवृष्ण्यन्धकैरिह ।। २२ ।।<br>
अर्घ्यमाचमनं दत्त्वा आतिथ्यं च नराधिपाः ।<br>
करिष्यामो वयं सर्वे केशवाय महात्मने ।। २३ ।।<br>
एवं संधानतः कृत्वा कृष्णेन सहिता वयम् ।<br>
वसामो विगतोद्वेगा निर्भया विगतज्वराः ।। २४ ।।<br>
तस्य तद वचनं श्रुत्वा दन्तवक्त्रस्य धीमतः ।<br>
शाल्वः प्रवदतां श्रेष्ठस्तानुवाच नराधिपान् ।। २५ ।।<br>
शाल्व उवाच<br>
किं भयेनास्य नः सर्वे न्यस्तशस्त्रा भवामहे ।<br>
संधानकरणाद्धेतोः कृष्णस्य भयकम्पिताः ।। २६ ।।<br>
परस्तवेन किं कार्यं विनिन्द्य बलमात्मनः ।<br>
नैष धर्मो नरेन्द्राणां क्षात्रे धर्मे च तिष्ठताम् ।। २७ ।।<br>
महत्सु राजवंशेषु सम्भूताः कुलवर्द्धनाः ।<br>
तेषां कापुरुषा बुद्धिः कथं भवितुमर्हति ।। २८ ।।<br>
अहं जानामि वै कृष्णमादिदेवं सनातनम् ।<br>
प्रभुं सर्वामरेन्द्राणां नारायणपरायणम् ।। २९ ।।<br>
वैकुण्ठमजयं लोके चराचरगुरुं हरिम् ।<br>
सम्भूतं देवकीगर्भे विष्णुं लोकनमस्कृतम् ।। 2.49.३० ।।<br>
कंसराजवधार्थाय भारावतरणाय च ।<br>
अस्माकं च विनाशाय लोकसंरक्षणाय च ।। ३१ ।।<br>
अंशावतरणे कृत्स्नं जाने विष्णोर्विचेष्टितम् ।<br>
संग्राममतुलं कृत्वा विष्णुना सह भूमिपाः ।। ३२ ।।<br>
चक्रानलविनिर्दग्धा यास्यामो यमसादनम् ।<br>
तत्त्वं जानामि राजेन्द्राः कालेनायुःक्षयो भवेत् ।। ३३ ।।<br>
नाकाले म्रियते कश्चित् प्राप्ते काले न जीवति ।<br>
एवं विनिश्चयं कृत्वा न कुर्यात्कस्यचिद्भयम्।।३४।।<br>
स एव भगवान् विष्णुरालोक्य तपसः क्षयम् ।<br>
निहन्ता दितिजेन्द्राणां यथाकालेन योगवित् ।। ३५ ।।<br>
बलिं वैरोचनिं चैवं बद्ध्वावध्यं महाबलम् ।<br>
कृतवान् देवदेवेशः पातालतलवासिनम् ।। ३६ ।।<br>
एवमादीनि वै विष्णोश्चेष्टानि च नराधिपाः ।<br>
तस्मादयुक्तं भवतां विग्रहार्थं विचारणम् ।। ३७ ।।<br>
न च संग्रामहेतोर्हि कृष्णस्यागमनं त्विह ।<br>
यस्य वा कस्य वा कन्या वरयिष्यति तस्य सा ।<br>
किमत्र विग्रहो राज्ञां प्रीतिर्भवतु वै ध्रुवम् ।। ३८ ।।<br>
वैशम्पायन उवाच<br>
एवं कथयमानानां नृपाणां बुद्धिशालिनाम् ।<br>
न किंचिदब्रवीद् राजा भीष्मकः पुत्रकारणात् ।। ३९।।<br>
महावीर्यमदोत्सिक्तं भार्गवास्त्राभिरक्षितम् ।<br>
रणप्रचण्डातिरथं विचिन्त्य मनसा सुतम् ।। 2.49.४०।।<br>
भीष्मक उवाच<br>
कृष्णं न सहते नित्यं पुत्रो मे बलदर्पितः ।.<br>
नित्याभिमानी च रणे न बिभेति च कस्यचित् ।। ४१ ।।<br>
कृष्णस्य भुजवीर्येण ह्रियते नात्र संशयः ।<br>
भविष्यति ततो युद्धं महापुरुषविग्रहम् ।। ४२ ।।<br>
द्वेषी चैवाभिमानी च कुतो जीवति मे सुतः ।<br>
जीवितं नात्र पश्यामि मम पुत्रस्य केशवात् ।। ४३ ।।<br>
कन्याहेतोः सुतं ज्येष्ठं पितॄणां नन्दिवर्द्धनम् ।<br>
कारयिष्ये कथं युद्धं पुत्रेण सह केशवम् ।। ४४ ।।<br>
न च नारायणं देवं वरमिच्छति रुक्मवान् ।<br>
मूढभावो मदोन्मत्तः संग्रामेष्वनिवर्तकः ।<br>
नियतं भस्मसाद् याति तूलराशिर्यथानलात् ।। ४५ ।।<br>
करवीरेश्वरः शूरः शृगालश्चित्रयोधिना ।<br>
क्षणेन भस्मसान्नीतः केशवेन बलीयसा ।। ४६ ।।<br>
वृन्दावनेऽवसच्छ्रीमान् केशवो बलिनां वरः ।<br>
उद्धृत्यैकेन हस्तेन सप्ताहं धृतवान् गिरिम् ।। ४७ ।।<br>
दुष्करं कर्म संस्मृत्य मनः सीदति मे भृशम् ।। ४८ ।।<br>
नगेन्द्रे सहसाऽऽगम्य दैवतैः सह वृत्रहा ।<br>
अभिषिच्याब्रवीत् कृष्णमुपेन्द्रेति शचीपतिः ।। ४९ ।।<br>
यथा वै दमितो नागः कालियो यमुनाह्रदे ।<br>
विषाग्निज्वलितो घोरः कालान्तकसमप्रभः ।। 2.49.५० ।।<br>
केशी चापि महावीर्यो दानवो हयविग्रहः ।<br>
निहतो वासुदेवेन देवैरपि दुरासदः ।। ५१ ।।<br>
सान्दीपनिसुतश्चैव चिरनष्टो हि सागरे ।<br>
दैत्यं पञ्चजनं हत्वा आनीतो यममन्दिरात् ।। ५२ ।।<br>
गोमन्ते सुमहद् युद्धे बहुभिर्वेष्टितावुभौ ।<br>
कृत्वा वित्रासजननं नागाश्वरथसंक्षयम् ।। ५३ ।।<br>
गजेन गजवृन्दानि रथेन रथयोधिनः ।<br>
सादिनश्चाश्वयोधेन नरेण च पदातिनः ।<br>
जघ्नतुस्तौ महावीर्यौ वसुदेवसुतावुभौ ।। ५४ ।।<br>
न देवासुरगन्धर्वा न यक्षोरगराक्षसाः ।<br>
न नागा न च दैत्येन्द्रा न पिशाचा न गुह्यकाः ।। ५५ ।।<br>
कृतवन्तस्तथा घोरं गजाश्वरथसंक्षयम् ।<br>
तमनुस्मृत्य संग्रामं भृशं सदिति मे मनः ।। ५६ ।<br>
न मया श्रुतपूर्वो वा दृष्टपूर्वः कुतोऽपि वा ।<br>
तादृशो भुवि मर्त्योऽन्यो वासुदेवात्सुरोत्तमात्।।५७।<br>
सम्यगाह महाबाहुर्दन्तवक्त्रो महीपतिः ।<br>
सान्त्वयित्वा महावीर्यं संविधास्याम यत्क्षमम् ।। ५८ ।।<br>
वैशम्पायन उवाच<br>
इति संचिन्त्य मनसा बलाबलविनिश्चयम् ।<br>
गमनाय मतिं चक्रे प्रसादयितुमच्युतम् ।। ५९ ।।<br>
चिन्तयानो नरेन्द्रस्तु बहुभिर्नयशालिभिः ।<br>
सूतमागधबन्दिभ्यो बोधितः स्तुतिमङ्गलैः ।। 2.49.६० ।।<br>
प्रभातायां रजन्यां तु कृतपूर्वाह्णिकक्रियाः ।<br>
उपविष्टा नृपाः सर्वे स्वेषु विश्रामवेश्मसु ।। ६१ ।।<br>
ये विसृष्टास्तु राजानो विदर्भायां नराधिपैः ।<br>
तैरागम्य स्वभूपेषु रहो गत्वा निवेदितम् ।। ६२ ।।<br>
श्रुत्वा कृष्णाभिषेकं तु केचिद् धृष्टा नराधिपाः ।<br>
केचिद् दीनतरा भीता उदासीनास्तथा परे ।। ६३ ।।<br>
त्रिधा प्रभिन्ना सा सेना नरनागाश्वमालिनी ।<br>
महार्णव इव क्षुब्धा अभिषेकेण चालिता ।। ६४ ।।<br>
नृपाणां भेदमालोक्य भीष्मको राजसत्तमः ।<br>
व्यतिक्रममचिन्त्यं च कृतं नृपतिना स्वयम् ।। ६५ ।।<br>
विचिन्त्य मनसा राजा दह्यमानेन चेतसा ।<br>
जगाम नरदेवानां समाजे प्रतिबोधितुम् ।। ६६ ।।<br>
एतस्मिन्नन्तरे दूताः सम्प्राप्ताः क्रथकैशिकौ ।<br>
लेखमुद्धृत्य शिरसा विविशुस्ते नृपार्णवम् ।। ६७ ।।<br>
इति श्रीमहाभारते खिलभागे हरिवंशे विष्णुपर्वणि रुक्मिणीस्वयंवरे एकोनपञ्चाशत्तमोऽध्यायः ।। ४९ ।।<br>
<br>
