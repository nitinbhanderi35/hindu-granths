जनमेजय उवाच<br>
मुनेऽन्धकवधः श्राव्यः श्रुतोऽयं खलु भो मया।<br>
शक्तिस्त्रयाणां लोकानां कृता देवेन धीमता ।। १ ।।<br>
निकुम्भस्य हतं देहं द्वितीयं चक्रपाणिना ।<br>
यदर्थं च यथा चैव तद् भवान् वक्तुमर्हति ।। २ ।।<br>
वैशम्पायन उवाच<br>
श्रद्दधानस्य राजेन्द्र वक्तव्यं भवतोऽनघ ।<br>
चरितं लोकनाथस्य हरेरमिततेजसः ।। ३ ।।<br>
द्वारवत्यां निवसतो विष्णोरतुलतेजसः ।<br>
समुद्रयात्रा सम्प्राप्ता तीर्थे पिण्डारके नृप ।। ४ ।।<br>
उग्रसेनो नरपतिर्वसुदेवश्च भारत ।<br>
निक्षिप्तौ नगराध्यक्षौ शेषाः सर्वे विनिर्गताः ।। ५ ।।<br>
पृथग्बलः पृथग्धीमाँल्लोकनाथो जनार्दनः ।<br>
गोष्ठ्यः पृथक्कुमाराणां नृदेवामिततेजसाम् ।। ६ ।।<br>
गणिकानां सहस्राणि निःसृतानि नराधिप ।<br>
कुमारैः सह वार्ष्णेयै रूपवद्भिः स्वलंकृतैः ।। ७ ।।<br>
दैत्याधिवासं निर्जित्य यदुभिर्दृढविक्रमैः ।<br>
वेश्या निवेशिता वीर द्वारवत्यां सहस्रशः ।। ८ ।।<br>
सामान्यास्ताः कुमाराणां क्रीडानार्यो महात्मनाम् ।<br>
इच्छाभोग्या गुणैरेव राजन्या वेषयोषितः ।। ९ ।।<br>
स्थितिरेषा हि भैमानां कृता कृष्णेन धीमता ।<br>
स्त्रीनिमित्तं भवेद् वैरं मा यदूनामिति प्रभो ।। 2.88.१० ।।<br>
रेवत्या चैकया सार्धं बलो रेमेऽनुकूलया ।<br>
चक्रवाकानुरागेण यदुश्रेष्ठः प्रतापवान् ।। ११ ।।<br>
कादम्बरीपानकलो भूषितो वनमालया ।<br>
चिक्रीड सागरजले रेवत्या सहितो बलः ।। १२ ।।<br>
षोडश स्त्रीसहस्राणि जले जलजलोचनः ।<br>
रमयामास गोविन्दो विश्वरूपेण सर्वदृक् ।। १३ ।।<br>
अहमिष्टा मया सार्द्धं जले वसति केशवः ।<br>
इति ता मेनिरे सर्वा रात्रौ नारायणस्त्रियः ।। १४ ।।<br>
सर्वाः सुरतचिह्नाङ्ग्यः सर्वाः सुरततर्पिताः ।<br>
मानमूहुश्च ताः सर्वा गोविन्दे बहुमानजम् ।। १५ ।।<br>
अहमिष्टाहमिष्टेति स्निग्धे परिजने तदा ।<br>
नारायणस्त्रियः सर्वा मुदा शश्लाघिरे शुभाः ।। १६<br>
करजद्विजचिह्नानि कुचाधरगतानि ताः ।<br>
दृष्ट्वा दृष्ट्वा जहृषिरे दर्पणे कमलेक्षणाः ।। १७ ।।<br>
गोत्रमुद्दिश्य कृष्णस्य जगिरे कृष्णयोषितः ।<br>
पिबन्त्य इव कृष्णस्य नयनैर्वदनाम्बुजम् ।। १८।।<br>
कृष्णार्पितमनोदृष्ट्यः कान्ता नारायणस्त्रियः ।<br>
मनोहरतरा राजन्नभवन्नेकनिश्चयाः ।। १९ ।।<br>
एकार्पितमनोदृष्ट्यो नेर्ष्यां ताश्चक्रिरेऽङ्गनाः ।<br>
नारायणेन देवेन तर्प्यमाणमनोरथाः ।। 2.88.२० ।।<br>
शिरांसि गर्वितान्यूहुः सर्वा निरवशेषतः ।<br>
वाल्लभ्यं केशवमयं वहन्त्यश्चारुदर्शनाः ।।२१ ।।<br>
ताभिस्तु सह चिक्रीड सर्वाभिर्हरिरात्मवान् ।<br>
विश्वरूपेण विधिना समुद्रे विमले जले ।। २२ ।।<br>
उवाह सर्वगन्धाढ्यं स्वच्छं वारि महोदधिः ।<br>
तोयं विलक्षणं मृष्टं वासुदेवस्य शासनात् ।। २३ ।।<br>
गुल्फदघ्नं जानुदघ्नमूरुदघ्नमथापि वा ।<br>
नार्यस्ताः स्तनदघ्नं वा जलं समभिकाङ्क्षितम् ।। २४ ।<br>
सिषिचुः केशवं पत्न्यो धारा इव महोदधिम् ।<br>
सिषेच ताश्च गोविन्दो मेघः फुल्ललता इव ।। २५ ।।<br>
अवलम्ब्य पराः कण्ठे हरि हरिणलोचनाः ।<br>
उपगूहस्व मां वीर पतामीत्यब्रुवन् स्त्रियः।। २६ ।।<br>
काश्चित् काष्ठमयैस्तेरुः प्लवैः सर्वाङ्गशोभनाः ।<br>
क्रौञ्चबर्हिणनागानामाकारसदृशैः स्त्रियः ।। २७ ।।<br>
मकराकृतिभिश्चान्या मीनाभैरपि चापराः ।<br>
बहुरूपाकृतिधरैः पुप्लुवुश्चापराः स्त्रियः ।। २८ ।।<br>
स्तनकुम्भैस्तथा तेरुः कुम्भैरिव तथापराः ।<br>
समुद्रसलिले रम्ये हर्षयन्त्यो जनार्दनम् ।। २९ ।।<br>
रराम सह रुक्मिण्या जले तस्मिन् मुदा युतः ।<br>
येनैव कार्ययोगेन रमतेऽमरसत्तमः ।। 2.88.३० ।।<br>
तत् तदेव हि ताश्चकुर्मुदा नारायणस्त्रियः ।<br>
तनुवस्त्रावृतास्तन्व्यो लीलयन्त्यस्तथापराः ।<br>
चिक्रीडुर्वासुदेवस्य जले जलजलोचनाः ।। ३१ ।।<br>
यस्या यस्यास्तु यो भावस्तां तां तेनैव केशवः ।<br>
अनुप्रविश्य भावज्ञो निनायात्मवशं वशी ।। ३२ ।।<br>
हृषीकेशोऽपि भगवान् हृषीकेशः सनातनः ।<br>
बभूव देशकालेन कान्तावशगतः प्रभुः ।। ३३ ।।<br>
कुलशीलसमोऽस्माकं योग्योऽयमिति मेनिरे ।<br>
वंशरूपेण वर्तन्तमङ्गनास्ता जनार्दनम् ।। ३४ ।।<br>
तदा दाक्षिण्ययुक्तं तं स्मितपूर्वाभिभाषिणम् ।<br>
कृष्णं भार्याश्चकमिरे भक्त्या च बहु मेनिरे ।। ३५ ।।<br>
पृथग्गोष्ठ्यः कुमाराणां प्रकाशं स्त्रीगणैः सह ।<br>
अलंचक्रुर्जलं वीराः सागरस्य गुणाकराः ।। ३६।।<br>
गीतनृत्यविधिज्ञानां तासां स्त्रीणां जनेश्वर ।<br>
तेजसाप्याहृतानां ते दाक्षिण्यात् तस्थिरे वशे ।। ३७ ।।<br>
शृण्वन्तश्चारुगीतानि तथा स्वभिनयान्यपि ।<br>
तूर्याण्युत्तमनारीणां मुमुहुर्यदुपुङ्गवाः ।। ३८ ।।<br>
पञ्चचूडां ततः कृष्णः कौबेर्यश्च वराप्सराः ।<br>
माहेन्द्रीश्चानयामास विश्वरूपेण हेतुना ।। ३९ ।।<br>
ताः प्रोवाचाप्रमेयात्मा सान्त्वयित्वा जगत्प्रभुः ।<br>
उत्थापयित्वा प्रणताः कृताञ्जलिपुटास्तथा ।। 2.88.४० ।।<br>
क्रीडायुवत्यो भैमानां प्रविशध्वमशङ्किताः ।<br>
मत्प्रियार्थं वरारोहा रमयध्वं च यादवान् ।। ४१ ।।<br>
दर्शयध्वं गुणान् सर्वान् नृत्यगीतै रहःसु च ।<br>
तथाभिनययोगेषु वाद्येषु विविधेषु च ।। ४२ ।।<br>
एवं कृते विधास्यामि श्रेयो वो मनसेप्सितम् ।<br>
मच्छरीरसमा ह्येते सर्वे निरवशेषतः ।। ४३ ।।<br>
शिरसाज्ञां तु ताः सर्वाः प्रतिगृह्य हरेस्तदा ।<br>
क्रीडायुवत्यो विविशुर्भैमानामप्सरोवराः ।। ४४ ।।<br>
ताभिः प्रविष्टमात्राभिर्द्योतितः स महार्णवः ।<br>
सौदामिनीभिर्नभसि घनवृन्दमिवानघ ।। ४५ ।।<br>
ता जले स्थलवत्स्थित्वा जगुश्चाप्यथ वादयन् ।<br>
चक्रुश्चाभिनयं सम्यक्स्वर्गावास इवाङ्गनाः ।। ४६ ।।<br>
गन्धैर्माल्यैश्च ता दिव्यैर्वस्त्रैश्चायतलोचनाः ।<br>
हेलाभिर्हास्यभावैश्च जह्रुर्भैममनांसि ताः ।। ४७ ।।<br>
कटाक्षैरिङ्गितैर्हास्यैः केलिरोषैः प्रसादितैः ।<br>
मनोऽनुकूलैर्भैमानां समाजह्रुर्मनांसि ताः ।। ४८ ।।<br>
उत्क्षिप्योत्क्षिप्य चाकाशं वातस्कन्धान् बहूंश्च तान् ।<br>
मदिरावशगा भैमा मानयन्ति वराप्सराः ।। ४९।।<br>
कृष्णोऽपि तेषां प्रीत्यर्थं विजह्रे वियतिं प्रभुः ।<br>
सर्वैः षोडशभिः सार्द्धं स्त्रीसहस्रैर्मुदान्वितः ।। 2.88.५० ।।<br>
प्रभावज्ञास्तु ते वीराः कृष्णस्यामिततेजसः ।<br>
न जग्मुर्विस्मयं भैमा गाम्भीर्यं परमास्थिताः ।। ५१ ।।<br>
केचिद् रैवतकं गत्वा पुनरायान्ति भारत ।<br>
गृहान्यन्ये वनान्यन्ये काङ्क्षितान्यरिमर्दन ।। ५२।।<br>
अपेयः पेयसलिलः सागरश्चाभवत् तदा ।<br>
आज्ञया लोकनाथस्य विष्णोरतुलतेजसः ।।५३ ।।<br>
अधावन् स्थलवच्चापि जले जलजलोचनाः ।<br>
गृह्य हस्ते तथा नार्यो युक्तामज्जंस्तथापि च ।। ५४ ।।<br>
भक्ष्यभोज्यानि पेयानि चोष्यं लेह्यं तथैव च ।<br>
बहुप्रकारं मनसा ध्याते तेषां भवत्युत ।। ५५ ।।<br>
अम्लानमाल्यधारिण्यस्ताः स्त्रियस्ताननिन्दितान् ।<br>
रहःसु रमयांचक्रुः स्वर्गे देवरतानुगाः ।। ५६ ।।<br>
नौभिर्गृहप्रकाराभिश्चिक्रीडुरपराजिताः ।<br>
स्नातानुलिप्तमुदिताः सायाह्नेऽन्धकवृष्णयः ।। ५७ ।।<br>
आयताश्चतुरस्राश्च वृत्ताश्च स्वस्तिकास्तथा ।<br>
प्रासादा नौषु कौरव्य विहिता विश्वकर्मणा ।। ५८ ।।<br>
कैलासमन्दरच्छन्दा मेरुच्छन्दास्तथैव च ।<br>
तथा नानावयश्छन्दास्तथेहामृगरूपिणः ।। ५९ ।।<br>
वैडूर्यतोरणैश्चित्राश्चित्राभिर्मणिभक्तिभिः ।<br>
मसारगल्वर्कमयैश्चित्रभक्तिशतैरपि ।। 2.88.६० ।।<br>
आक्रीडगरुडच्छन्दाश्चित्राः कनकरीतिभिः ।<br>
क्रौञ्चच्छन्दाः शुकच्छन्दा गजच्छन्दास्तथापरे ।।६१ ।।<br>
कर्णधारैर्गृहीतास्ता नावः कार्तस्वरोज्ज्वलाः ।<br>
सलिलं शोभयामासुः सागरस्य महोर्मिमत् ।। ६२ ।।<br>
समुच्छ्रितः सितैः पोतैर्यानपात्रैस्तथैव च ।<br>
नौभिश्च झिल्लिकाभिश्च शुशुभे वरुणालयः ।। ६३ ।।<br>
पुराण्याकाशगानीव गन्धर्वाणामितस्ततः ।<br>
वभ्रमुः सागरजले भैमयानानि सर्वतः ।। ६४ ।।<br>
नन्दनच्छन्दयुक्तेषु यानपात्रेषु भारत ।<br>
नन्दनप्रतिमं सर्वं विहितं विश्वकर्मणा ।। ६५।।<br>
उद्यानानि सभावृक्षा दीर्घिकाः स्यन्दनानि च ।<br>
निवेशितानि शिल्पानि तादृशान्येव सर्वथा ।। ६६ ।।<br>
स्वर्गच्छन्देषु चान्येषु समासात्स्वर्गसंनिभाः ।<br>
नारायणाज्ञया वीर विहिता विश्वकर्मणा ।। ६७ ।।<br>
वनेषु रुरुवुर्हृद्यं मधुरं चैव पक्षिणः ।<br>
मनोहरतरं चैव भैमानामतितेजसाम् ।। ६८ ।।<br>
देवलोकोद्भवाः श्वेता विलेपुः कोकिलास्तदा ।<br>
मधुराणि विचित्राणि यदूनां काङ्क्षितानि च ।। ६९ ।।<br>
चन्द्रांशुसमरूपेषु हर्म्यपृष्ठेषु बर्हिणः ।<br>
ननृतुर्मधुरारावाः शिखण्डिगणसंवृताः ।। 2.88.७० ।।<br>
पताका यानपात्राणां सर्वाः पक्षिगणायुताः ।<br>
भ्रमरैरुपगीताश्च स्रग्दामासक्तवासिभिः ।। ७१ ।।<br>
नारायणाज्ञया वृक्षाः पुष्पाणि मुमुचुर्भृशम् ।<br>
ऋतवश्चारुरूपाणि विहायसि गतास्तथा ।। ७२ ।।<br>
ववौ मनोहरो वातो रतिखेदहरः सुखः ।<br>
रजोभिः सर्वपुष्पाणां पृक्तश्चन्दनशैत्यभृत् ।। ७३ ।।<br>
शीतोष्णमिच्छतां तत्र बभूव वसुधापते ।<br>
वासुदेवप्रसादेन भैमानां क्रीडतां तदा ।। ७४ ।।<br>
न क्षुत्पिपासा न ग्लानिर्न चिन्ता शोक एव च।<br>
आविवेश तदा भैमान् प्रभावाच्चक्रपाणिनः ।। ७५ ।।<br>
अप्रशान्तमहातूर्या गीतनृत्योपशोभिताः ।<br>
बभूवुः सागरक्रीडा भैमानामतितेजसाम् ।। ७६ ।।<br>
बहुयोजनविस्तीर्णं समुद्रं सलिलाशयम् ।<br>
रुद्धा चिक्रीडुरिन्द्राभा भैमाः कृष्णाभिरक्षिताः ।। ७७ ।।<br>
परिच्छदस्यानुरूपं यानपात्रं महात्मनः ।<br>
नारायणस्य देवस्य विहितं विश्वकर्मणा ।। ७८ ।।<br>
रत्नानि यानि त्रैलोक्ये विशिष्टानि विशाम्पते ।<br>
कृष्णस्य तानि सर्वाणि यानपात्रेऽतितेजसः ।। ७९ ।।<br>
पृथक्पृथङ्निवासाश्च स्त्रीणां कृष्णस्य भारत ।<br>
मणिवैडूर्यचित्रास्ताः कार्तस्वरविभूषिताः ।। 2.88.८० ।।<br>
सर्वर्तुकुसुमाकीर्णाः सर्वगन्धाधिवासिताः ।<br>
यदुसिंहैः शुभैर्जुष्टाः शकुनैः स्वर्गवासिभिः ।। ८१ ।।<br>
इति श्रीमहाभारते खिलभागे हरिवंशे विष्णुपर्वणि भानुमतीहरणे अष्टाशीतितमोऽध्यायः ।। ८८ ।।<br>
<br>
