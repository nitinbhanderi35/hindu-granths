वैशम्पायन उवाच<br>
भर्तारं पतितं दृष्ट्वा क्षीणपुण्यमिव ग्रहम् ।<br>
कंसपत्न्यो हतं कंसं समन्तात् पर्यवारयन् ।। १ ।।<br>
तं महीशयने सुप्तं क्षितिनाथं गतायुषम् ।<br>
भार्याः स्म दृष्ट्वा शोचन्ति मृग्यो मृगपतिं यथा ।। २ ।।<br>
हा हताः स्म महाबाहो हताशा हतबान्धवाः ।<br>
वीरपत्न्यो हते वीरे त्वयि वीरव्रतप्रिये ।। ३ ।।<br>
इमामवस्थां पश्यन्त्यः पश्चिमां तव नैष्ठिकीम् ।<br>
कृपणं राजशार्दूल विलपामः सबान्धवाः ।। ४ ।।<br>
छिन्नमूलाः स्म संवृत्ताः परित्यक्तास्त्वया विभो ।<br>
त्वयि पञ्चत्वमापन्ने नाथेऽस्माकं महाबले ।। ५ ।।<br>
को नः कोपपरीताङ्गी रतिसंसर्गलालसाः ।<br>
लता इव विचेष्टन्तीः शयनीयानि नेष्यति ।। ६ ।।<br>
इदं तेऽसदृशं सौम्य हृद्यनिःश्वासमारुतम् ।<br>
दहत्यर्को मुखं कान्तं निस्तोयमिव पङ्कजम् ।। ७ ।।<br>
इमे ते श्रवणे शून्ये न शोभेते विकुण्डले ।<br>
शिरोधरायां संलीने सततं कुण्डलप्रिये ।। ८ ।।<br>
क्व ते स मुकुटो वीर सर्वरत्नविभूषितः ।<br>
अत्यर्थं शिरसो लक्ष्मीं यो दधारार्कसप्रभाम् ।। ९ ।।<br>
अनेन हि कलत्रेण तवान्तःपुरशोभिना ।<br>
कथं दीनेन कर्तव्यं त्वयि लोकान्तरं गते ।। 2.31.१० ।।<br>
ननु नाम स्त्रियः साध्व्यः प्रियभोगेष्ववञ्चिताः ।<br>
पतीनामपरित्याज्याः स त्वं नस्त्यज्य गच्छसि ।। ११ ।।<br>
अहो कालो महावीर्यो येन पर्ययकर्मणा ।<br>
कालतुल्यः सपत्नानां त्वं क्षिप्रमपनीयसे ।। १२ ।।<br>
वयं दुःखेष्वनुचिताः सुखेष्वेव त्वयैधिताः ।<br>
कथं वत्स्याम विधवा नाथ कार्पण्यमाश्रिताः ।। १३ ।।<br>
स्त्रीणां चारित्रलुब्धानां पतिरेकः परा गतिः ।<br>
त्वं हि नः सा गतिश्छिन्ना कृतान्तेन बलीयसा ।। १४।।<br>
वैधव्येनाभिभूताः स्मः शोकसंतप्तमानसाः ।<br>
रोदितव्यह्रदे मग्नाः क्व गच्छामस्त्वया विना ।। १५ ।।<br>
सह त्वया गतः कालस्त्वदङ्के क्रीडितं कृतम् ।<br>
क्षणेन तद्विहीनाः स्म अनित्या हि नृणां गतिः ।। १६ ।।<br>
अहो बलविहीनाः स्म विपन्ने त्वयि मानद ।<br>
एकदुष्कृतकारिण्यः सर्वा वैधव्यलक्षणाः ।। १७ ।।<br>
त्वया स्वर्गप्रतिच्छन्दैर्लालिताः स्म रतिप्रियाः ।<br>
त्वयि कामवशाः सर्वाः स नस्त्यज्य क्व गच्छसि ।। १८।<br>
अस्माकं त्वमनाथानां नाथो ह्यसि सुरोपम ।<br>
आसां विलपमानानां कुररीणामिव प्रभो ।<br>
प्रतिवाक्यं जगन्नाथ दातुमर्हसि मानद ।। १९ ।।<br>
एवमार्तकलत्रस्य शाम्यमानेषु बन्धुषु ।<br>
गमनं ते महाभाग दारुणं प्रतिभाति नः ।। 2.31.२० ।।<br>
नूनं कान्ततराः कान्त परलोके वरस्त्रियः ।<br>
यतस्त्वं प्रस्थितो वीर विहायेमं गृहे जनम् ।। २१ ।।<br>
किं नु ते कारणं वीर भार्यास्वेतासु भूरिद ।<br>
आर्तनादं रुदन्तीषु यन्मोहान्नावबुध्यसे ।। २२ ।।<br>
अहो निष्करुणा यात्रा नराणामौर्ध्वदेहिकी ।<br>
यत् परित्यज्य दारान्स्वान्निरपेक्षा व्रजन्ति हि।।२३।।<br>
अपतित्वं स्त्रियाः श्रेयो न तु शूरः पतिः स्त्रियाः ।<br>
स्वर्गस्त्रीणां प्रियाः शूरास्तेषामपि च ताः प्रियाः ।।२४।।<br>
अहो क्षिप्रमदृश्येन नयता त्वां रणप्रियम्।<br>
प्रहृतं नः कृतान्तेन सर्वासामन्तरात्मसु ।। २५ ।।<br>
हत्वा जरासंधबलं जित्वा यक्षांश्च संयुगे ।<br>
कथं मानुषमात्रेण हतस्त्वं जगतीतले ।। २६ ।।<br>
इन्द्रेण सह संग्रामं कृत्वा सायकविग्रहम् ।<br>
अमर्त्यैरजितो युद्धे मर्त्येनासि कथं हतः ।। २७ ।।<br>
त्वया सागरमक्षोभ्यं विक्षोभ्य शरवृष्टिभिः ।<br>
रत्नसर्वस्वहरणं जित्वा पाशधरं कृतम् ।। २८ ।।<br>
त्वया पौरजनस्यार्थे मन्दं वर्षति वासवे।<br>
सायकैर्जलदाञ्जित्वा बलाद् वर्षं प्रवर्तितम् ।। २९ ।।<br>
प्रतापावनताः सर्वे तव तिष्ठन्ति पार्थिवाः ।<br>
प्रेषयन्तो वरार्हाणि रत्नान्याच्छादनानि च ।। 2.31.३० ।।<br>
तवैव देवकल्पस्य दृष्टवीर्यस्य शत्रुभिः ।<br>
कथं प्राणान्तकं घोरमीदृशं भयमागतम् ।। ३१ ।।<br>
प्राप्ताः स्मो विधवाशब्दं त्वयि नाथे निपातिते ।<br>
अप्रमत्ताः प्रमत्तेन कृतान्तेन निराकृताः ।। ३२ ।।<br>
यद्येवं नाथ गन्तव्यं यदि वा विस्मृता वयम् ।<br>
वाङ्मात्रेणापि यामीति वक्तव्ये कः परिश्रमः ।। ३३ ।।<br>
प्रसीद नाथ भीताः स्म पादौ ते याम मूर्द्धभिः ।<br>
अलं दूरप्रवासेन निवर्तस्व नराधिप ।। ३४ ।।<br>
अहो वीर कथं शेषे निषण्णस्तृणपांसुषु ।<br>
शयानस्य हि ते भूमौ कस्मान्नोद्विजते वपुः ।। ३५ ।।<br>
केन सुप्तप्रहारोऽयं दत्तोऽस्माकमतर्कितः ।<br>
प्रहृतं केन सर्वासु नारीष्वेवं सुदारुणम् ।। ३६ ।।<br>
रुदितानुशयो नार्या जीवन्त्याः परिदेवनम् ।<br>
किं वयं सति गन्तव्ये सह भर्त्रा रुदामहे ।। ३७ ।।<br>
एतस्मिन्नन्तरे दीना कंसमाता प्रवेपती ।<br>
क्व मे वत्सः क्व मे पुत्र इति रोरूयती भृशम् ।। ३८ ।।<br>
सापश्यन्निहतं पुत्रं निष्प्रभं शशिनं यथा ।<br>
हृदयेन विदीर्णेन भ्राम्यमाणा पुनः पुनः।। ३९ ।।<br>
पुत्रं समभिवीक्षन्ती हा हतास्मीति वाशती ।<br>
स्नुषाणामार्तनादेन विललाप रुरोद च ।। 2.31.४० ।।<br>
सा तस्य वदनं दीनमुत्संगे पुत्रगृद्धिनी ।<br>
कृत्वा पुत्रेति कारुण्यं विललापार्तया गिरा ।। ४१ ।।<br>
पुत्र शूरव्रते युक्त ज्ञातीनां नन्दिवर्द्धन ।<br>
किमिदं त्वरितं वत्स प्रस्थानं कृतवानसि ।। ४२ ।।<br>
प्रसुप्तश्चातिविवृते किं पुत्र नियमं विना ।<br>
वत्स नैवंविधा भूमौ शेरते कृतलक्षणाः ।। ४३ ।।<br>
रावणेन पुरा गीतः श्लोकोऽयं साधुसम्मतः ।<br>
बलज्येष्ठेन लोकेषु राक्षसानां समागमे ।। ४४ ।।<br>
एवमूर्जितवीर्यस्य मम देवनिघातिनः ।<br>
बान्धवेभ्यो भयं घोरं दुर्निवार्यं भविष्यति ।। ४५ ।<br>
तथैव ज्ञातिलुब्धस्य मम पुत्रस्य धीमतः ।<br>
ज्ञातिभ्यो भयमुत्पन्नं शरीरान्तकरं महत् ।। ४६ ।।<br>
सा पतिं भूपतिं वृद्धमुग्रसेनं विचेतसम् ।<br>
उवाच रुदती वाक्यं विवत्सा हरिणी यथा ।। ४७ ।।<br>
एह्येहि राजञ्छुद्धात्मन पश्य पुत्रं जनेश्वरम् ।<br>
शयानं वीरशयने वज्राहतमिवाचलम् ।। ४८ ।।<br>
अन्य कुर्मो महाराज निर्याणसदृशीं क्रियाम् ।<br>
प्रेतत्वमुपपन्नस्य   गतस्य यमसादनम् ।। ४९ ।।<br>
वीरभोग्यानि राज्यानि वयं चापि पराजिताः ।<br>
गच्छ विज्ञाप्यतां कृष्णः कंससत्कारकारणात् ।। 2.31.५० ।।<br>
मरणान्तानि वैराणि शान्ते शान्तिर्भविष्यति ।<br>
प्रेतकार्याणि कार्याणि मृतः किमपराध्यते ।। ५१ ।।<br>
एवमुक्त्वा पतिं भोजं केशानारुज्य दुःखिता ।<br>
पुत्रस्य मुखमीक्षन्ती    विललापैव सा भृशम् ।। ५२ ।।<br>
इमास्ते किं करिष्यन्ति भार्या राजन् सुखोषिताः ।<br>
त्वां पतिं  सुपतिं प्राप्य या विपन्नमनोरथाः ।।५३।।<br>
इमं ते पितरं वृद्धं कृष्णस्य वशवर्तिनम् ।<br>
कथं द्रक्ष्यामि शुष्यन्तं कासारसलिलं यथा ।। ५४ ।।<br>
अहं ते जननी पुत्र किमर्थं नाभिभाषसे ।<br>
प्रस्थितो दीर्घमध्वानं परित्यज्य प्रियं जनम् ।। ५५ ।।<br>
अहो वीराल्पभाग्यायाः कृतान्तेनाभिवर्तिना ।<br>
आच्छिद्य मम संदायो नीयसे नयकोविदः ।। ५६ ।।<br>
दानमानगृहीतानि तृप्तान्येतानि तैर्गुणैः ।<br>
रुदन्ति तव भृत्यानां कुलानि कुलयूथप ।। ५७ ।।<br>
उत्तिष्ठ नरशार्दूल दीर्घबाहो महाबल ।<br>
त्राहि दीनं जनं सर्वं पुरमन्तःपुरं यथा ।। ५८ ।।<br>
रुदतीनां भृशार्तानां कंसस्त्रीणां सुविस्तरम् ।<br>
जगामास्तं दिनकरः संध्यारागेण रञ्जितः ।। ५९ ।।<br>
इति श्रीमहाभारते खिलभागे हरिवंशे विष्णुपर्वणि कंसस्त्रीविलापे एकत्रिंशोऽध्यायः ।। ३१ ।।<br>
<br>
