नारायणं नमस्कृत्य नरं चैव नरोत्तमम् ।<br>
देवीं सरस्वतीं व्यासं ततो जयमुदीरयेत् ।। १ ।।<br>
जयति पराशरसूनुः सत्यवतीहृदयनन्दनो व्यासः ।<br>
यस्यास्यकमलगलितं वाङ्मयममृतं जगत् पिबति ।।२।।<br>
अज्ञानतिमिरान्धस्य ज्ञानाञ्जनशलाकया ।<br>
चक्षुरुन्मीलितं येन तस्मै श्रीगुरवे नमः ।। ३ ।।<br>
अखण्डमण्डलाकारं व्याप्तं येन चराचरम् ।<br>
तत् पदं दर्शितं येन तस्मै श्रीगुरवे नमः ।। ४ ।।<br>
जनमेजय उवाच<br>
त्वया मे भगवन् प्रोक्तो भारतश्रवणे विधिः ।<br>
श्रवणे हरिवंशस्य विशेषाद् वद मे विधिम् ।। ५<br>
वैशम्पायन उवाच<br>
ब्रह्मविष्णुमहेशानां हरिवंशं जगुर्वपुः ।<br>
शब्दब्रह्ममयं विद्धि हरिवंशं सनातनम् ।। ६ ।।<br>
शाब्दे ब्रह्मणि निष्णातः परब्रह्माधिगच्छति ।<br>
हरिवंशपुराणे तु श्रुते वै राजसत्तम ।। ७ ।।<br>
कायिकं वाचिकं पापं मनसा समुपार्जितम् ।<br>
तत् सर्वं नाशमायाति तमः सूर्योदये यथा ।। ८ ।।<br>
अष्टादशपुराणानां श्रवणाद् यत् फलं लभेत् ।<br>
तत् फलं समवाप्नोति वैष्णवो नात्र संशयः ।। ९ ।।<br>
स्त्रियश्च पुरुषाश्चैव वैष्णवं पदमाप्नुयुः ।<br>
जम्बूद्वीपं समाश्रित्य श्रोतारो दुर्लभाः कलौ ।। 1.१० ।।<br>
भविष्यन्ति नरा राजन् सत्यंसत्यं वदाम्यहम्।<br>
स्त्रीभिश्च पुत्रकामाभिः श्रोतव्यं वैष्णवं यशः ।। ११ ।।<br>
बालघाती च पुरुषो मृतवत्सः प्रजायते ।<br>
श्रवणं हरिवंशस्य कर्तव्यं च यथाविधि ।। १२ ।।<br>
गुरुचन्द्राग्निसूर्याणां सम्मुखे मेहते च यः ।<br>
बीजमु्सृज्यते तेन त्यक्तरेता नरो भवेत् ।। १३ ।।<br>
योषित्पुष्पफलानां च बालानां घातिनी तथा ।<br>
फलानां कर्तनकरी मातापितृवियोगिनी ।। १४ ।।<br>
स्राविणी परगर्भाणां तत् तत् प्रायोपजोषिणी ।<br>
ईदृग्विधा भविष्यन्ति पञ्चदोषयुताः स्त्रियः ।। १५ ।।<br>
अपुष्पा मृतवत्साश्च काकवन्ध्यास्तथैव च ।<br>
कन्याप्रजात्वं च तथा स्रावयुक्ताः स्वपातकैः ।। १६ ।।<br>
तासां दोषापहारार्थं हरिवंशोऽभिगर्जति ।<br>
मदीयश्रवणात्सद्यो दोषा नश्यन्ति सत्वरम् ।। १७ ।।<br>
नरः सुवर्णं सर्पिश्च पददानैः समन्वितम् ।<br>
दशावृत्तीः शृणोत्येवं बीजसाफल्यमाप्नुयात् ।। १८ ।।<br>
दशावृत्तीरपुष्पार्थं मृतवत्सा तु सप्त वै ।<br>
पञ्चावृत्तीः स्रवद्गर्भा काकवन्ध्या त्रयं तथा ।। १९ ।।<br>
कन्याप्रसूश्चैकावृत्तिं श्रुत्वा पुत्रमवाप्नुयात् ।<br>
जीवितावधिकं श्राव्यं सर्वदोषोपशान्तये ।। 1.२० ।।<br>
भविष्यं जन्मसम्प्राप्य न भवेत् तादृशी पुनः ।<br>
उत्तमं सार्थपाठं च मध्यमं च निरर्थकम् ।। २१ ।।<br>
विनार्थं शुद्धपाठश्चेदुत्तमेन समो भवेत् ।<br>
नवाहमुत्तमं प्रोक्तमेकविंशाह मध्यमम् ।। २२ ।।<br>
निकृष्टमेकत्रिंशाहं सुखसाध्यं समाचरेत् ।<br>
बहुभिर्दिवसै राजन् साध्यानां साधनं कलौ ।। २३।।<br>
तेन पारायणं साध्यं प्रोक्तं नारायणात्मना ।<br>
नवाहो गर्जति कलौ चैकविंशाहिकस्तथा ।। २४ ।।<br>
एकत्रिंशाहिको यज्ञो वन्ध्यादोषविनाशकः ।<br>
गोव्रतं तु स्त्रिया कार्यं पारणं पुरुषेण च ।। २५ ।।<br>
श्रवणारम्भणे राजन् यथावत् कथयामि ते ।<br>
अवसायान्तपर्यन्तं कार्यं मासव्रतं शुभम् ।। २६ ।।<br>
चतुर्थ्यां प्रातरुत्थाय स्त्रिया हृष्टेन चेतसा ।<br>
गोव्रतं नियतं कार्यं निराहारं निरूदकम् ।। २७ ।।<br>
सृर्यास्तकालपर्यन्तं यावद्ग्रामागमो भवेत् ।<br>
आगतां च सवत्सां हि पूजयित्वा यथाविधि ।। २८ ।।<br>
यवसं पुष्कलं दत्त्वा यवान्नं कुरुते स्वयम् ।<br>
एवं मासे चतुर्थ्यां सा शुक्लायां व्रतमाचरेत् ।। २९ ।।<br>
स्त्रीव्रतं कथितं राजन् पुरुषस्य तथैव च ।<br>
एवं मासव्रतं कृत्वा सुपुत्रं लभते ध्रुवम् ।। 1.३० ।।<br>
इति श्रीपद्मपुराणे हरिवंशमाहात्म्ये श्रवणादिविधिकथनं नाम प्रथमोऽध्यायः ।।१ ।।<br>
<br>
