वैशम्पायन उवाच<br>
अथ ते सम्प्रवक्ष्यामि नवाहश्रवणे विधिम् ।<br>
सहायैर्बहुभिश्चैव प्रायः साध्यो विधिस्त्वयम् ॥ १ ॥<br>
दैवज्ञं तु समाहूय मुहूर्तं पृच्छ्य यत्नतः ।<br>
विवाहे यादृशं वित्तं तादृशं परिकल्प्य च ॥ २ ॥<br>
नभस्यश्चाश्विनोर्जौ च मार्गशीर्षः शुचिर्नभः ।<br>
एते मासाः कथारम्भे श्रोतॄणां कामसूचकाः ॥ ३ ॥<br>
सहायाश्च त एवात्र कर्तव्याः सोद्यमाश्च ये ।<br>
देशे देशे तथा सेयं वार्ता प्रोच्या प्रयत्नतः ॥ ४ ॥<br>
भविष्यति कथा चात्र आगन्तव्यं कुटुम्बिभिः ।<br>
देशे देशे विरक्ता ये वैष्णवाः कीर्तनोत्सुकाः ॥ ५ ॥<br>
तेष्वेव पत्रं प्रेष्यं च तल्लेखनमितीरितम् ।<br>
सतां समाजो भविता नवरात्रं सुदुर्लभः ॥ ६ ॥<br>
आगन्तुकानां सर्वेषां वासस्थानानि कल्पयेत् ।<br>
तीर्थे वापि वने वापि गृहे वा श्रवणं स्मृतम् ॥ ७ ॥<br>
विशाला वसुधा यत्र कर्तव्यं तत्कथास्थलम् ।<br>
शोधनं मार्जनं भूमेर्लेपनं धातुमण्डनम् ॥ ८ ।<br>
गृहोपस्करमुद्धृत्य गृहकोणे निवेशयेत् ।<br>
कर्तव्यो मण्डपः प्रोच्चैः कदलीस्तम्भमण्डितः ॥ ९ ॥<br>
फलपुष्पदलैर्विष्वग्वितानेन विराजितः ।<br>
चतुर्दिक्षु ध्वजारोपस्तोरणेन विराजितः ॥ 2.१० ॥<br>
ऊर्ध्वं सप्तैव लोकाश्च सप्ताधः परिकल्पयेत् ।<br>
तेषु विप्रा विरक्ताश्च स्थापनीयाः प्रबोध्य वै ॥ ११ ॥<br>
पूर्वं तेषामासनानि कर्तव्यानि यथोत्तरम् ।<br>
वक्तुश्चापि तथा दिव्यमासनं परिकल्पयेत्। १२ ॥<br>
उदङ्मुखो भवेद् वक्ता श्रोता वै प्राङ्मुखस्तथा ।<br>
प्राङ्मुखोऽथ भवेद् वक्ता श्रोता चोदङमुखस्तथा ॥<br>
विरक्तो वैष्णवो विप्रो वेदशास्त्रविशारदः ।<br>
दृष्टान्तकुशलो धीरो वक्ता कार्यो दयान्वितः ॥ १४ ॥<br>
वेदवेदान्ततत्त्वज्ञैर्गुरुभिर्ब्रह्मवादिभिः ।<br>
नृणां कृतोपदेशानां सद्यः सिद्धिर्हि जायते ॥ १५ ॥<br>
अथान्यजनसामान्यैर्गुरुभिर्नीतिकोविदैः ।<br>
नृणां कृतोपदेशानां सिद्धिर्भवति कीदृशी ॥ १६॥<br>
अनेकधर्मविभ्रान्ताः स्त्रैणाः पाखण्डवादिनः ।<br>
धर्मशास्त्रकथोच्चारे त्याज्यास्ते यदि पण्डिताः ॥ १७ ॥<br>
वक्तुः पार्श्वे सहायार्थमन्यः स्थाप्यस्तथाविधः ।<br>
पण्डितः संशयच्छेत्ता लोकबोधनतत्परः ॥ १८ ॥<br>
वक्त्रा क्षौरं प्रकर्तव्यं दिनादर्वाग् व्रताप्तये ।<br>
वक्तुः श्रोतुश्चन्द्रशुद्धौ दम्पत्योः शुभतारके ॥ १९ ॥<br>
अरुणोदये विनिर्वर्त्य शौचं स्नानं समाचरेत् ।<br>
नित्यं संक्षेपतः कृत्वा संध्याद्यं प्रयतस्ततः ॥ 2.२० ॥<br>
सुक्षालितपाणिपादः स्वस्तिवाचनपूर्वकम्।<br>
गोमयोपलिप्तदेशे सर्वतोभद्रकल्पनम् ॥ २१ ॥<br>
स्वीयशक्त्यनुसारेण पूजनं सर्वमाचरेत् ।<br>
कथाविघ्नविनाशाय गणनाथं प्रपूजयेत् ॥ २२ ॥<br>
सलक्ष्मीपुत्रसहितं गोपालं स्थापयेत् ततः ।<br>
निर्विघ्नेनैव सिद्ध्यर्थं देवपूजनपूर्वकम् ॥ २३ ॥<br>
संकल्पं कुर्यात्-<br>
अद्येहेत्यादिदेशकालौ स्मृत्वा अमुकगोत्रस्यामुकप्रवरस्यामुकशर्मणः सपत्नीकस्य मम जन्मनि जन्मनि संचितमहापातकपटलनाशपूर्वकं तेन पापसंचयेन कृतसंतानबाधकताविनाशपूर्वकमिह जन्मनि संतानोत्पत्तिहेतवे तस्य संतानस्य शरदां   शतमायुषो वृद्ध्यर्थमात्मनश्च सकलसुखाप्तिहेतवे इह शरीरशुद्धयर्थं परत्र चेन्द्रादिलोकातिक्रमणपूर्वकश्रीमद्विष्णुभक्त्युद्रेकजनितकल्पावधितल्लोकगमन तत्र वासपूर्वक तत्स्वरूपावाप्तिहेतवे आवां दम्पती श्रीमद्धरिवंशपुराणश्रवणं कर्तृकतया करिष्यावहे । <br>
अन्यतरकर्तृत्वे करिष्ये इत्येव संकल्पः ।<br>
इति कृत्वा तु संकल्पं वक्तारं वृणुयात्ततः ।<br>
श्रुताध्ययनसम्पन्नं पूजयित्वा यथाविधि ॥ २४ ॥<br>
सुवर्णमुद्रिकां गृह्य कुण्डले च विशेषतः ।<br>
धौतवस्त्रं सोत्तरीयं चोष्णीषेण समन्वितम् ॥ २५ ॥<br>
सुवर्णषोडशपलं पुष्पताम्बूलसंयुतम् ।<br>
पूगीफलं चाक्षतान् वै गृहीत्वा शुद्धमानसः ॥ २६ ॥<br>
संकल्पः – <br>
अद्येहेत्यादि अमुकगोत्रममुकशर्माणं ब्राह्मणमेभिश्चन्दनताम्बूलसुवर्णवस्त्रादिभिर्हरिवंशश्रवणे वाचकत्वेनावां दम्पती त्वां वृणीवहे ।<br>
वृतोऽस्मीति तेनोक्ते-<br>
व्रतेन दीक्षामाप्नोति इति मन्त्रेण वक्तुर्दक्षिणकरमूले रक्षाबन्धनं कार्यम् । <br>
ब्राह्मणेन श्रोतॄणां रक्षाबन्धनं कार्यम् ।<br>
( ३) यजमानः <br>
व्रतेन दीक्षामाप्नोति दीक्षयाप्नोति दक्षिणाम्। <br>
दक्षिणा श्रद्धामाप्नोति श्रद्धया सत्यमाप्यते॥<br>
चन्दनाद्युपचारैस्तु वस्त्रपुष्पाक्षतैस्तथा ।<br>
हेमालंकरणैः पूगैः फलैर्ऋतुसमुद्भवैः ॥ २७ ॥<br>
पुराणपूजनं प्रोक्तं विधिना षोडशेन तु ।<br>
पूजयित्वा द्विजश्रेष्ठाञ्श्रवणं फलदं स्मृतम् २८ ॥<br>
तस्मात् सर्वप्रयत्नेन श्रोतव्यं विधिपूर्वकम् ।<br>
अथ व्यासं नमस्कुर्युर्मन्त्रमेतमुदीरयेत् ॥ २९ ॥<br>
नमस्ते भगवन् व्यास सर्वशास्त्रार्थकोविद ।<br>
ब्रह्मविष्णुमहेशानमूर्ते सत्यवतीसुत ॥ 2.३० ॥<br>
इति व्यासं नमस्कृत्य शुभदेशे कुशासने ।<br>
उपविश्य प्रतिदिनमुल्लसत्प्रीतमानसः ॥ ३१ ॥<br>
बालो युवाथ वृद्धो वा दरिद्रो दुर्बलोऽपि वा ।<br>
पुराणज्ञः सदा वन्द्यः पूज्यश्च सुकृतार्थिभिः ॥ ३२ ॥<br>
नीचबुद्धिं न कुर्वीत पुराणज्ञे कदाचन ।<br>
यस्य वक्त्रोद्गता वाणी कामधेनुः शरीरिणाम्॥ ३३ ॥<br>
गुरवः सन्ति लोकस्य जन्मतो गुणतश्च ये ।<br>
तेषामपि च सर्वेषां पुराणज्ञः परो गुरुः ॥ ३४ ॥<br>
भवकोटिसहस्रेषु भूत्वा भूत्वा च सीदते ।<br>
यो ददाति पुण्यवृत्तिं कोऽन्यस्तस्मात्परो गुरुः ॥३५ ॥<br>
पुराणज्ञः शुचिर्दान्तः शान्तोऽपि जितमत्सरः ।<br>
साधुः कारुण्यवान्वाग्मी वदेत्पुण्यकथां सुधीः॥३६॥<br>
व्यासासनसमारूढो यदा पौराणिको द्विजः ।<br>
आ समाप्तेः प्रसंगस्य नमस्कुर्यान्न कस्यचित् ॥ ३७<br>
ये धूर्ता ये च दुर्वृत्ता ये चान्ये विजिगीषवः ।<br>
तेषां कुटिलवृत्तीनामग्रे नैव वदेत्कथाम् ॥ ३८ ॥<br>
न दुर्जनसमाकीर्णे न शूद्रश्वापदावृते ।<br>
देशे नापूतसदने वदेत् पुण्यकथां सुधीः ॥ ३९ ॥<br>
सद्ग्रामे सुजनाकीर्णे सुक्षेत्रे देवतालये ।<br>
पुण्ये नदनदीतरे वदेत् पुण्यकथां सुधीः ॥ 2.४० ॥<br>
ईदृशाद् वाचकाद् राजञ्छ्रुत्वा फलमवाप्नुयात्।<br>
ऐहिकामुष्मिकं शर्म पुण्यं पुत्रादिसिद्धिदम् ॥ ४१ ॥<br>
महापापादिशमनं पुराणं हरिवंशकम् ।<br>
योज्यं पुत्रादिसिद्ध्यर्थं हरिवंशं जितेन्द्रियैः ॥ ४२ ॥<br>
शृणुयात् सर्वभावेन पुण्यं पापप्रणाशनम् ॥ ४३ ॥<br>
इति श्रीपद्मपुराणे हरिवंशमाहात्म्ये श्रवणादिविधिकथनं नाम द्वितीयोऽध्यायः ॥ २ ॥<br>
<br>
