वैशम्पायन उवाच<br>
नवाहव्रतिनां पुंसां नियमाञ्छृणु सत्तम ।<br>
एककालाशनश्चैव अधःशायी भवेन्नरः ।। १ ।।<br>
स्थातव्यं ब्रह्मचर्येण यावद् ग्रन्थः समाप्यते ।<br>
हरिवंशे तथा राजन् पायसं चरुभोजनम् ।। २ ।।<br>
पारणे पारणे यातं यथावद् भरतर्षभ ।<br>
मलमूत्रजयार्थं हि लघ्वाहारः सुखावहः ।। ३ ।।<br>
हविष्यान्नेन कर्तव्यमेकवारं कथार्थिना ।<br>
उपोष्य नवरात्रं वा शक्तिश्चेच्छृणुयात्तदा ।। ४ ।।<br>
घृतपानं पयःपानं कृत्वा वा शृणुयात्सुखम्।<br>
फलाहारेण वा भाव्यमेकभुक्तेन वा पुनः ।। ५ ।।<br>
सुखसाध्यं भवेद् यत्तु कर्तव्यं श्रवणाय तत्।<br>
भोजनं तु वरं मन्ये कथाश्रवणकारकम् ।। ६ ।।<br>
नोपवासो वरः प्रोक्तो कथाविघ्नकरो यदि ।<br>
शृणुयाद्यः शुचिस्तिष्ठन्नेकचित्ततया सदा ।। ७।।<br>
प्रातःस्नानादिकं कृत्वा पुत्रदारसमन्वितः ।<br>
पुराणश्रवणं कुर्यात् कृष्णपूजनपूर्वकम् ।। ८ ।।<br>
पुष्पधूपफलैः सम्यङ् नैवेद्यैः श्रद्धयोद्धृतैः ।<br>
गुरोः शुश्रूषणं तेन कर्तव्यं फलकाङ्क्षिणा ।। ९ ।।<br>
श्रुत्वा यथेच्छया शौचं कार्यं पुण्येन वर्त्मना ।<br>
सायंकाले गुरुश्रेष्ठं तोषयित्वा सबान्धवः ।। 4.१० ।।<br>
स्वपरिग्रहसङ्गेन सुखं स्वपिति वै तदा ।<br>
नियमादि प्रकर्तव्यं पापानां विनिवर्तने ।। ११ ।।<br>
यथासुखं व्यवहरेन्नित्यं विष्णुपरायणः ।<br>
शुचिःशुद्धमनास्तिष्ठन् पत्रावल्यां च भोजनम्। १२ ।।<br>
कथासमाप्तौ भुक्तिं च कुर्यान्नित्यं कथाव्रती ।<br>
द्विदलं मधु तैलं च गरिष्ठान्नं तथैव च ।। १३ ।।<br>
भावदुष्टं पर्युषितं जह्यान्नित्यं कथाव्रती ।<br>
वृन्ताकं च कलिङ्गं च दग्धमन्नं मसूरिकाम् ।। १४ ।।<br>
निष्पावानामिषाद्यं च वर्जयेच्च कथाव्रती ।<br>
पलाण्डुं लशुनं हिंगुं मूलकं गृञ्जनं तथा ।। १५ ।।<br>
नालिकामूलकूष्माण्डं नैवाद्याच्च कथाव्रती ।<br>
कामं क्रोधं मदं मानं मत्सरं लोभमेव च ।। १६।।<br>
दम्भं मोहं तथा द्वेषं दूरयेच्च कथाव्रती ।<br>
वेदवैष्णवविप्राणां गुरुगोव्रतिनां तथा ।। १७ ।।<br>
स्त्रीराजमहतां निन्दां वर्जयेच्च कथाव्रती ।<br>
रजस्वलान्त्यजम्लेच्छपतितव्रात्यकैः सह ।। १८ ।।<br>
द्विजद्विड्वेदबाह्यैश्च न वदेच्च कथाव्रती ।<br>
सत्यं शौचं दया मौनमार्जवं विनयं तथा ।। १९ ।।<br>
उदारं मानसं तद्वत् कुर्यादेव कथाव्रती ।<br>
श्रद्धाभक्तिसमायुक्ता नान्यकार्येषु लालसा ।। 4.२० ।।<br>
वाग्यताः शुचयोऽव्यग्राः श्रोतारः पुण्यभागिनः ।<br>
अभक्त्या ये कथां पुण्यां शृण्वन्ति मनुजाधमाः ।।२१।।<br>
तेषां पुण्यफलं नास्ति दुःखं स्याज्जन्मजन्मनि ।<br>
पुराणं ये तु सम्पूज्य ताम्बूलाद्यैरुपायनैः ।। २२<br>
शृण्वन्ति च कथां भक्त्या दरिद्राः स्युर्न पापिनः ।<br>
कथायां कीर्त्यमानायां ये गच्छन्त्यन्यतो नराः ।। २३ ।।<br>
भोगान्तरे प्रणश्यन्ति तेषां दाराश्च सम्पदः ।<br>
सोष्णीषमस्तका ये च कथां शृण्वन्ति पावनीम्।।२४।।<br>
ते बलाका प्रजायन्ते पापिनो मनुजाधमाः ।<br>
ताम्बूलं भक्षयन्तो ये कथां शृण्वन्ति पावनीम्।। २५ ।।<br>
स्वविष्ठां खादयन्त्येतान्नरके यमकिङ्कराः ।<br>
नार्या रजस्वलायाश्च योनितुल्यं मुखं भवेत् ।। २६ ।।<br>
ये. तुङ्गासनारूढाः कथां शृण्वन्ति दाम्भिकाः ।<br>
अक्षय्यान्नरकान् भुक्त्वा ते भवन्त्येव वायसाः ।।२७।।<br>
ये च वीरासनारूढा ये च शय्यासनस्थिताः ।<br>
शृण्वन्ति तत्कथां ते वै भवन्त्यर्जुनपादपाः ।। २८ ।।<br>
असम्प्रणम्य शृण्वन्तो विषवृक्षा भवन्ति ते ।<br>
तथा शयानाः शृण्वन्तो भवन्त्यजगरा नराः ।। २९ ।।<br>
यः शृणोति कथां वक्रः समानासनमास्थितः ।<br>
गुरुतल्पसमं पापं सम्प्राप्य नरकं व्रजेत् ।। 4.३० ।।<br>
ये निन्दन्ति पुराणज्ञान् कथां वा पापहारिणीम् ।<br>
ते वै जन्मशतं मर्त्याः शुनकाः सम्भवन्ति च ।। ३१।।<br>
कथायां वर्तमानायां ये वदन्ति दुरुत्तरम् ।<br>
ते गर्दभाः प्रजायन्ते कृकलासास्ततः परम् ।।३२ ।।<br>
कदाचिदपि ये पुण्यां न शृण्वन्ति कथां नराः ।<br>
ते भुक्त्वा नरकान् घोरान् भवन्ति वनशूकराः ।।३३।।<br>
कथायां कीर्त्यमानायां विघ्नं कुर्वन्ति ये शठाः ।<br>
कोट्यब्दान्नरकान्भुक्त्वा भवन्ति ग्रामसूकराः।३४।।<br>
मध्ये वार्तां न कुर्वीत चेत् कुर्यान्निरयं व्रजेत् ।<br>
कथायां श्रूयमाणायां न कुर्याच्छिशुलालनम् ।। ३५ ।।<br>
नर्मवादान् वदेन्नैव स्त्रिया सम्भाषणं तथा ।<br>
न कर्तव्यं प्रयत्नेन कथाविच्छेदकारणम् ।। ३६ ।।<br>
विच्छेदेन कथायास्तु ब्रह्महत्यासमं त्वघम् ।<br>
प्राप्नोति नृपशार्दूल कथाविच्छेदकः पुमान् ।। ३७ ।।<br>
न कुर्यात्तु कथामध्ये त्वन्यवार्ताः प्रयत्नतः ।<br>
नारी वा पुरुषो वापि कुर्यान्निरयमाप्नुयात् ।। ३८ ।।<br>
इतिहासं वदाम्यत्र शृणुष्वैकं हि मानद ।<br>
यं श्रुत्वा न वदेद् वार्तां कथामध्ये कदाचन ।। ३९ ।।<br>
जनस्थाने पुरा कश्चिद् ब्राह्मणो वेदपारगः ।<br>
धर्मशास्त्रेऽतिनिपुणः सदाचारपरायणः ।। 4.४० ।।<br>
गङ्गास्नानं विधायादौ कृत्वा माध्याह्निकं तथा ।<br>
कृत्वा देवार्चनं चैव श्रवणे तत्परोऽभवत् ।। ४१ ।।<br>
तस्य भार्यातिदुष्टा च कर्कशा कलहप्रिया ।<br>
असत्यालापनिपुणा परद्वेषपरायणा ।। ४२ ।।<br>
हृत्वा चक्रे धनस्यापि संग्रहं पापनिश्चया ।<br>
दधि दुग्धं समानीय शर्करागुडमेव च ।। ४३ ।।<br>
घृतं च नवनीतं च स्वयमानीय सर्वदा ।<br>
एकान्ते भक्षणं चक्रे भर्तर्यन्नं प्रशुष्ककम् ।। ४४ ।।<br>
दुराग्रहा दुष्टमनाः पतिनिन्दापरायणा ।<br>
बहुपापप्रकर्त्री च परवेश्मोपवेशिनी ।। ४५ ।।<br>
सुभाषणं वदेन्नैव द्विषः क्षेमविधायिनी ।<br>
पंक्तिभेदं प्रकुर्वाणा सदा निष्ठुरभाषिणी ।। ४६ ।।<br>
अतिथिषु सदा वैरकारिणी धर्मनाशिनी ।<br>
सज्जनोऽपि गुणी सौम्यस्तस्या भर्ता सुपूजितः ४७ ।।<br>
यदा भर्ता पुराणस्य श्रवणाय हि संस्थितः ।<br>
प्रत्यहं तत्र गत्वा तु तस्य निन्दां चकार ह ।। ४८ ।।<br>
संन्यासिवत् कथं ह्यत्र श्रवणे व्यासवत् कृतः ।<br>
समुत्पन्ननिरुद्योग किं कर्तव्यं मया वद ।। ४९ ।।<br>
शिशवो मां पीडयन्ति भक्षणाय दिने दिने ।<br>
किं तेषां व प्रकर्तव्यं भक्षणार्थं मया वद ।। 4.५० ।।<br>
नास्त्येवान्नं गृहे किञ्चिद् वस्त्रं वाप्यथवा धनम् ।<br>
किं मया च प्रकर्तव्यं कुत्र गन्तव्यमेव च ।। ५१ ।।<br>
कथं विलिखितं दिष्टं धात्रा पापेन मे पुरा ।<br>
मूर्खश्चालस्यसंयुक्तो दरिद्रो निष्ठुरस्तथा ।। ५२ ।।<br>
स्नेहहीनः कुटुम्बे च कथायाः श्रवणे रतः ।<br>
एतादृशः पतिर्मह्यं धात्रा दत्तो दुरात्मना ।। ५३ ।।<br>
पृथिव्यां दुर्भगैकाहं दरिद्रगृहमागता ।<br>
उदरापूर्तिमात्रं हि नान्नं मे भक्षितं कदा ।। ५४ ।।<br>
सौभाग्यास्ताः स्त्रियो लोके यासामुद्योगशालिनः ।<br>
पतयो धनधान्यादिसमृद्धिपरिशोभिताः ।। ५५ ।।<br>
ते वै स्त्रीणां वाक्यकराः शिशुपालनतत्पराः ।<br>
नित्यं गृहेषु तिष्ठन्ति स्त्रीणां संतोषकारकाः ।। ५६ ।।<br>
सदन्नभक्षणात् पुष्टा भार्याज्ञापरिपालकाः ।<br>
व्यवसायं च भार्याणां कुर्वन्ति बुद्धिशालिनः ।। ५७ ।।<br>
अयं मूर्खश्च जडधीरुपेक्षां कुरुते गृहे ।<br>
अद्य तैलं गृहे नास्ति चेन्धनं लवणं तथा ।। ५८ ।।<br>
शाकश्च मम नास्त्येव धान्यलेशो न मद्गृहे ।<br>
किं मया तु प्रकर्तव्यं पतिरेतादृशो मम ।। ५९ ।।<br>
कथायां श्रूयमाणायां पत्या सन्मार्गमूर्तिंना ।<br>
धान्यादौ विद्यमानेऽपि मिथ्याभाषणतत्परा ।। 4.६० ।।<br>
कथाविघ्नं चकारासौ कर्कशा सा दिने दिने ।<br>
ततः कालेन मरणं प्राप्ता सा दुष्टमानसा ।। ६१ ।।<br>
यमदूतैस्तु बद्धा सा नीता च यममन्दिरे ।<br>
ततो यमाज्ञया तैस्तु नरके पातिता चिरम् ।। ६२ ।।<br>
पश्चात् सा राक्षसी जाता भैरवे जलवर्जिते ।<br>
अरण्ये क्षुत्तृषायुक्ता पूर्वपापप्रभावतः ।। ६३ ।।<br>
तस्माद् विघ्नं न कर्तव्यं भार्यया पुरुषेण वा ।<br>
श्रीहरेः सत्कथायास्तु तव सत्यं वदाम्यहम् ।। ६४ ।।<br>
मीनालिनो महिषहंसबकस्वभावा मार्जारकाकवृककंकजलौकतुल्याः ।<br>
सच्छिद्रकुम्भजलसिन्धुशिलोपमाश्च ते श्रावकाश्च सुचतुर्दशधा भवन्ति ।। ६५।।<br>
दरिद्रश्च क्षयी रोगी निर्भाग्यः पापकर्मवान् ।<br>
अनपत्यो मोक्षकामः शृणुयात् स कथामिमाम् ।।६६।।<br>
अपुष्पा काकवन्ध्या च वन्ध्या या च मृतार्भका ।<br>
स्रवद्गर्भा च या नारी तया श्राव्या प्रयत्नतः ।। ६७ ।।<br>
सुपुत्रं लभते राजन् व्यासस्य वचनं यथा ।<br>
सर्वान्कामानवाप्नोति कथां श्रुत्वा हरेरिमाम् ।।६८।।<br>
इति श्रीपद्मपुराणे हरिवंशमाहात्म्ये श्रवणादिविधिकथनं नाम चतुर्थोऽध्यायः ।। ४ ।।<br>
<br>
<br>
