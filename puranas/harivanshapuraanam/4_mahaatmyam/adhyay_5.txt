वैशम्पायन उवाच<br>
एवं कृत्वा व्रतविधिमुद्यापनमथाचरेत् ।<br>
जन्माष्टमीव्रतमिव कर्तव्यं फलकाङ्क्षिभिः ॥ १ ॥<br>
अकिञ्चनेषु भक्तेषु प्रायो नोद्यापनग्रहः ।<br>
श्रवणेनैव पूतास्ते निष्कामा वैष्णवा यतः ॥ २ ॥<br>
एवं नवाहयज्ञेऽस्मिन् समाप्ते श्रोतृभिस्तदा ।<br>
पुस्तकस्य च वक्तुश्च पूजा कार्यातिभक्तितः ॥ ३ ॥<br>
प्रसादतुलसीमाला श्रोतृभ्यश्चाथ दीयताम् ।<br>
मृदङ्गतालललितं कीर्तनं कीर्त्यतां ततः ॥ ४ ॥<br>
जयशब्दो नमःशब्दः शङ्खशब्दश्च गीयताम् ।<br>
विप्रेभ्यो याचकेभ्यश्च वित्तमन्नं च दीयताम् ॥ ५ ॥<br>
श्रवणान्ते हरेर्मूर्तिः सश्रीकस्य प्रदीयताम् ।<br>
सुवर्णस्य कृता सम्यग्लक्ष्म्यङ्का पलमानतः ॥ ६ ॥<br>
समाप्तौ विधिवद् वस्त्रं क्षौमं दद्याच्च वाचके ।<br>
विशेषोऽयं समुद्दिष्टो मुनिभिस्तत्त्वदर्शिभिः ॥ ७ ॥<br>
समाप्य सर्वं प्रयतः संहिताशास्त्रकोविदः ।<br>
शुभे दिने निवेश्याथ क्षौमवस्त्राभिसंवृतः ॥ ८ ॥<br>
शुक्लाम्बरधरस्तत्र शुचिर्भूत्वा स्वलंकृतः ।<br>
अर्चयत्तु यथान्यायं गन्धमाल्यैः पृथक्पृथक् ॥ ९ ॥<br>
सहितापुस्तकं तत्र प्रयतः सुसमाहितः ।<br>
भक्ष्यैर्भोज्यैश्चापूपैश्च कौतुकैर्विविधैः शुभैः ॥ 5.१० ॥<br>
हिरण्यमन्यद् द्रव्यं च दक्षिणां तत्र दापयेत् ।<br>
ये श्रावयन्ति मनुजान्पुण्यां पौराणिकीं कथाम् ॥ ११ ॥<br>
कल्पकोटिशतं साग्रं यान्ति ते ब्रह्मणः पदे ।<br>
आसनार्थं प्रयच्छन्ति पुराणज्ञस्य ये नराः ॥ १२ ॥<br>
कम्बलाजिनवासांसि मञ्चाफलकमेव च ।<br>
स्वर्गलोकं समासाद्य भुक्त्वा भोगान्यथेप्सितान्॥ १३॥<br>
स्थित्वा ब्रह्मादिलोकेषु पदं यान्ति निरामयम् ।<br>
पुराणस्य प्रयच्छन्ति ये सूत्रवसनं नवम् ॥ १४ ॥<br>
भोगिनो ज्ञानसम्पन्नास्ते भवन्ति भवे भवे ।<br>
ये महापातकैर्युक्ता उपपातकिनश्च ये ॥ १५ ॥<br>
पुराणश्रवणादेव ते यान्ति परमं पदम् ।<br>
हरिवंशं लिखित्वा यो वाचकाय प्रदापयेत् ॥ १६ ॥<br>
यत्फलं भूमिदानस्य तत् फलं लभते हि सः ।<br>
राजसूयेन तेनेष्टमश्वमेधेन वै नृप ॥ १७ ॥<br>
दत्तानि सर्वदानानि हरिवंशे श्रुतेऽखिले ।<br>
राजसूयाश्वमेधाद्या यज्ञाश्चैव युगे युगे ॥ १८ ॥<br>
श्रवणं हरिवंशस्य कलौ यज्ञफलप्रदम् ।<br>
श्रद्धावानास्तिको दान्तो हरिवंशं यदारभेत् ॥ १९ ॥<br>
पातकानि प्रकम्पन्ते प्रत्यूहानि ज्वलन्ति च ।<br>
समारभ्य नयेत् पारं हरिवंशं य आदितः ॥ 5.२० ॥<br>
स्पर्शनाद् दर्शनात्तस्य विष्णुर्दृष्टो भवेन्नृप ।<br>
जन्मत्रयस्य निकषः पातकस्य क्षयो धुवम् ॥ २१ ॥<br>
फलाप्तिश्च समाप्तौ च हरिवंशस्य बुद्ध्यते ।<br>
श्रोतुर्भारत विज्ञेयं पूर्वं सुकृतिलक्षणम् ॥ २२ ॥<br>
येन संजायते बुद्धिर्हरिवंशावधारणे ।<br>
सर्वाणि च पुराणानि वेदाश्च स्मृतयस्तथा ॥ २३ ॥<br>
हरिवंशेन बद्धार्था व्यासेन च महर्षिणा ।<br>
श्रुतिस्मृतिपुराणानां निन्दकेभ्यः कथंचन ॥ २४ ॥<br>
पापिभ्यश्च महाराज श्रावयेन्नैव वाचकः ।<br>
श्रुत्या तुष्टेन मनसा वाचकं परिपूजयेत् ॥२५ ॥<br>
दान्तं यशस्विनं कान्तं शुचिं स्पष्टाक्षरब्रुवम् ।<br>
त्रिशुक्लमाचारपरमक्रोधनमवादिनम् ॥ २६ ॥<br>
ग्रामं दद्यात्सुवसितं कुण्डलोष्णीषमालिकाम् ।<br>
पादुकोपानहौ छत्रं सवितानं मसूरिकाम् ॥ २७ ॥<br>
एवं कृत्वा तु विधिवद् वाचकाय प्रदापयेत् ।<br>
यानं बार्षं हयगजौ क्षौमं मणिमयासनम् ॥ २८ ॥<br>
पञ्च भाण्डानि ताम्रस्य ताम्रस्यैवाम्बुभाजनम्।<br>
सकुटुम्बं च सस्त्रीकं वाचकं परया मुदा ॥ २९ ॥<br>
विभूषणैरलंकृत्य परिधाय्य सुवाससी ।<br>
कृष्णद्वैपायनं ध्यायन् नमस्कुर्वीत भावतः ॥ 5.३० ॥<br>
वाचके परितुष्टे तु तुष्टाः स्युः सर्वदेवताः ।<br>
वित्तशाठ्यं न कर्तव्यं हरिवंशफलेप्सुभिः ॥ ३१ ॥<br>
प्रदेया गौः शुभा चैका सवत्सा हेमपूरिता ।<br>
पलेन च पलार्धेन तदर्धं वाथ वा पुनः ॥ ३२ ॥<br>
वाचकं येन केनापि तोषयेत् सुसमाहितः ।<br>
तुष्टे तु वाचके राजंस्तुष्टाः स्युः सर्वदेवताः ॥ ३३ ॥<br>
तुष्टेषु सर्वदेवेषु कार्यं तु सफलं भवेत् ।<br>
हरिवंशे समाप्ते तु वाचके परिपूजिते ॥ ३४ ॥<br>
ऋणत्रयेण मुक्ताः स्युस्ते नरा जनमेजय ।<br>
मोदन्ते पितरस्तेषां लोकान् प्राप्याक्षयान्नृप ॥३५ ॥<br>
हरिवंशस्य प्रारम्भे समाप्तौ चैव तैः सह ।<br>
सर्वान् कामानवाप्नोति विपाप्मा जायते नरः ॥ ३६ ॥<br>
एवं कृते विधाने तु प्रजां प्राप्नोति मानवः ।<br>
धनमारोग्यमायुष्यं सौभाग्यं गुणगौरवम् ॥ ३७ ॥<br>
प्राप्नोति मनुजः सम्यङ्नात्र कार्या विचारणा ॥ ३८ ॥<br>
इति श्रीपद्मपुराणे हरिवंशमाहात्म्ये श्रवणादिविधिकथनं नाम पञ्चमोऽध्यायः ॥ ५ ॥<br>
<br>
