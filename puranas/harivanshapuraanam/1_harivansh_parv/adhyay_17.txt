भीष्म उवाच<br>
ततोऽहं तस्य वचनान्मार्कण्डेयं समाहितः ।<br>
प्रश्नं तमेवान्वपृच्छं यन्मे पृष्टः पुरा पिता ॥ १ ॥<br>
स मामुवाच धर्मात्मा मार्कण्डेयो महातपाः ।<br>
भीष्म वक्ष्यामि कार्त्स्न्येन शृणुष्व प्रयतोऽनघ ॥ २ ॥<br>
अहं पितृप्रसादाद् वै दीर्धायुष्ट्वमवाप्तवान् ।<br>
पितृभक्त्यैव लब्धं च प्राग्लोके परमं यशः ॥ ३ ॥<br>
सोऽहं युगस्य पर्यन्ते बहुवर्षसहस्रिके ।<br>
अधिरुह्य गिरिं मेरुं तपोऽतप्यं सुदुश्चरम् ॥ ४ ॥<br>
ततः कदाचित्पश्यामि दिवं प्रज्वाल्य तेजसा ।<br>
विमानं महदायान्तमुत्तरेण गिरेस्तदा ॥ ५ ॥<br>
तस्मिन् विमाने पर्यङ्के ज्वलितादित्यसंनिभम् ।<br>
अपश्यं तत्र चैवाहं शयानं दीप्ततेजसम ॥ ६ ॥<br>
अङ्गुष्ठमात्रं पुरुषमग्नावग्निमिवाहितम् ।<br>
सोऽहं तस्मै नमस्कृत्वा प्रणम्य शिरसा विभुम् ॥ ७ ॥<br>
संनिविष्टं विमानस्थं पाद्यार्घ्याभ्यामपूजयम् ।<br>
अपृच्छं चैव दुर्धर्षं विद्याम त्वां कथं विभो॥८॥ <br>
तपोवीर्यात् समुत्पन्नं नारायण गुणात्मकम ।<br>
दैवतं ह्यसि देवानामिति मे वर्तते मतिः ॥ ९ ॥<br>
स मामुवाच धर्मात्मा स्मयमान इवानघ ।<br>
न ते तपः सुचरितं येन मां नावबुध्यसे ॥ 1.17.१० ॥<br>
क्षणेनैव प्रमाणं स बिभ्रदन्यदनुत्तमम् ।<br>
रूपेण न मया कृश्चिद् दृष्टपूर्वः पुमान् क्वचित्॥ ११ ॥<br>
सनत्कुमार उवाच<br>
विद्धि मां ब्रह्मणः पुत्रं मानसं पूर्वजं विभोः ।<br>
तपोवीर्यसमुत्पन्नं नारायणगुणात्मकम् ॥ १२ ॥<br>
सनत्कुमार इति यः श्रुतो देवेषु वै पुरा ।<br>
सोऽस्मि भार्गव भद्रं ते कं कामं करवाणि ते ॥ १३ ॥<br>
ये त्वन्ये ब्रह्मणः पुत्रा यवीयांसस्तु ते मम ।<br>
भ्रातरः सप्त दुर्धर्षास्तेषां वंशाः प्रतिष्ठिताः ॥ १४ ॥<br>
क्रतुर्वसिष्ठः पुलहः पुलस्त्योऽत्रिस्तथाङ्गिराः ।<br>
मरीचिस्तु तथा धीमान् देवगन्धर्वसेविताः ।<br>
त्रीँल्लोकान् धारयन्तीमान देवगन्धर्वपूजिताः ॥ १५ ॥<br>
वयं तु यतिधर्माणः संयोज्यात्मानमात्मनि ।<br>
प्रजाधर्मं च कामं च व्यपहाय महामुने ॥ १६ ॥<br>
यथोत्पन्नस्तथैवाहं कुमार इति विद्धि माम् ।<br>
तस्मात् सनत्कुमारेति नामैतन्मे प्रतिष्ठितम् ॥ १७ ॥<br>
मद्भक्त्या ते तपश्चीर्णं मम दर्शनकाङ्क्षया ।<br>
एष दृष्टोऽस्मि भवता कं कामं करवाणि ते ॥ १८ ॥<br>
इत्युक्तवन्तं तमहं प्रत्यवोचं सनातनम् ।<br>
अनुज्ञातो भगवता प्रीयमाणेन भारत ॥ १९ ॥<br>
ततोऽहमेनमर्थं वै तमपृच्छं सनातनम् ।<br>
पृष्टः पितॄणां सर्गं च फलं श्राद्धस्य चानघ ॥ 1.17.२० ॥<br>
चिच्छेद संशयं भीष्म स तु देवेश्वरो मम ।<br>
स मामुवाच धर्मात्मा कथान्ते बहुवार्षिके ।<br>
रमे त्वयाहं विप्रर्षे शृणु सर्वं यथातथम् ॥ २१ ॥<br>
देवानसृजत ब्रह्मा मां यक्ष्यन्तीति भार्गव ।<br>
तमुत्सृज्य तथात्मानमयजंस्ते फलार्थिनः ॥ २२ ॥<br>
ते शप्ता ब्रह्मणा मूढा नष्टसंज्ञा दिवौकसः ।<br>
न स्म किंचिद् विजानन्ति ततो लोकोऽप्यमुह्यत॥ २३ ॥<br>
ते भूयः प्रणताः शप्ताः प्रायाचन्त पितामहम् ।<br>
अनुग्रहाय लोकानां ततस्तानब्रवीदिदम् ॥ २४ ॥<br>
प्रायश्चितं चरध्वं वै व्यभिचारो हि वः कृतः।<br>
पुत्रांश्च परिपृच्छध्वं ततो ज्ञानमवाप्स्यथ ॥ २५ ॥<br>
प्रायश्चित्तक्रियार्थं ते पुत्रान् पप्रच्छुरार्तवत् ।<br>
तेभ्यस्ते प्रयतात्मानः शशंसुस्तनयास्तदा ॥ २६ ॥<br>
प्रायश्चित्तानि धर्मज्ञा वाङ्मनःकर्मजानि वै ।<br>
शंसन्ति कुशला नित्यं चक्षुर्भ्यामपि नित्यशः ॥ २७ ॥<br>
प्रायश्चित्तार्थतत्त्वज्ञा लब्धसंज्ञा दिवौकसः ।<br>
गम्यन्तां पुत्रकाश्चेति पुत्रैरुक्ताश्च ते तदा ॥ २८ ॥<br>
अभिशप्तास्तु ते देवाः पुत्रवाक्येन निन्दिताः ।<br>
पितामहमुपागच्छन् संशयच्छेदनाय वै ॥ २९ ॥<br>
ततस्तानब्रवीद् देवो यूयं वै ब्रह्मवादिनः ।<br>
तस्माद् यदुक्तं युष्माकं तत्तथा न तदन्यथा ॥ 1.17.३० ॥<br>
यूयं शरीरकर्तारस्तेषां देवा भविष्यथ ।<br>
ते तु ज्ञानप्रदातारः पितरो वो न संशयः ॥ ३१ ॥<br>
अन्योन्यं पितरो यूयं ते चैवेति न संशयः ।<br>
देवाश्च पितरश्चैव तद् बुध्यध्वं दिवौकसः ॥ ३२ ॥<br>
ततस्ते पुनरागम्य पुत्रानूचुर्दिवौकसः ।<br>
ब्रह्मणा च्छिन्नसंदेहाः प्रीतिमन्तः परस्परम् ॥ ३३ ॥<br>
यूयं वै पितरोऽस्माकं यैर्वयं प्रतिबोधिताः ।<br>
धर्मज्ञाः कश्च वः कामः को वरो वः प्रदीयताम् ॥ ३४ ॥<br>
यदुक्तं चैव युष्माभिस्तत् तथा न तदन्यथा ।<br>
उक्ताश्च यस्माद्युष्माभिः पुत्रका इति वै वयम् ।<br>
तस्माद् भवन्तः पितरो भविष्यन्ति न संशयः ॥ ३५ ॥<br>
योऽनिष्ट्वा तु पितॄञ्छ्राद्धैः क्रियाः काश्चित् करिष्यति ।<br>
राक्षसा दानवा नागाः फलं प्राप्स्यन्ति तस्य तत् ॥३६॥<br>
श्राद्धैराप्यायिताश्चैव पितरः सोममव्ययम् ।<br>
आप्याय्यमाना युष्माभिर्वर्द्धयिष्यन्ति नित्यदा ॥ ३७ ॥<br>
श्राद्धैराप्यायितः सोमो लोकानाप्याययिष्यति ।<br>
समुद्रपर्वतवनं जङ्गमाजङ्गमैर्वृतम् ॥ ३८ ॥<br>
श्राद्धानि पुष्टिकामाश्च ये करिष्यन्ति मानवाः ।<br>
तेभ्यः पुष्टिं प्रजाश्चैव दास्यन्ति पितरः सदा ॥ ३९ ॥<br>
श्राद्धे ये च प्रदास्यन्ति त्रीन् पिण्डान्नामगोत्रतः ।<br>
सर्वत्र वर्तमानांस्तान् पितरः सपितामहान् ।<br>
भावयिष्यन्ति सततं श्राद्धदानेन तर्पिताः ॥1.17.४०॥<br>
एवमाज्ञापितं पूर्वे ब्रह्मणा परमेष्ठिना ।<br>
इति तद्वचनं सत्यं भवत्वद्य दिवौकसः ।<br>
पुत्राश्च पितरश्चैव वयं सर्वे परस्परम् ॥ ४१ ॥<br>
सनत्कुमार उवाच<br>
त एते पितरो देवा देवाश्च पितरस्तथा ।<br>
अन्योन्यं पितरो ह्येते देवाश्च पितरश्च ह ॥ ४२ ॥<br>
इति खिलभागे हरिवंशे हरिवंशपर्वणि पितृकल्पे सप्तदशोऽध्यायः ॥ १७ ॥<br>
<br>
