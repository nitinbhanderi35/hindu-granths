वैशम्पायन उवाच<br>
नारदस्य वचः श्रुत्वा सस्मितं मधुसूदनः ।<br>
प्रत्युवाच शुभं वाक्यं वरेण्यः प्रभुरीश्वरः ।। १ ।।<br>
त्रैलोक्यस्य हितार्थाय यन्मां वदसि नारद ।<br>
तस्य सम्यक्प्रवृत्तस्य श्रूयतामुत्तरं वचः ।। २ ।।<br>
विदिता देहिनो जाता मयैते भुवि दानवाः ।<br>
यां च यस्तनुमादाय दैत्यः पुष्यति विग्रहम् ।। ३ ।।<br>
जानामि कंसं सम्भूतमुग्रसेनसुतं भुवि ।<br>
केशिनं चापि जानामि दैत्यं तुरगविग्रहम् ।। ४ ।।<br>
नागं कुवलयापीडं मल्लौ चाणूरमुष्टिकौ ।<br>
अरिष्टं चापि जानामि दैत्यं वृषभरूपिणम्।।५।। <br>
विदितो मे खरश्चैव प्रलम्बश्च महासुरः ।<br>
सा च मे विदिता विप्र पूतना दुहिता बलेः ।। ६ ।।<br>
कालियं चापि जानामि यमुनाह्रदगोचरम् ।<br>
वैनतेयभयाद् यस्तु यमुनाह्रदमाविशत् ।। ७ ।।<br>
विदितो मे जरासंधः स्थितो मूर्ध्नि महीक्षिताम् ।<br>
प्राग्ज्योतिषपुरे वापि नरकं साधु तर्कये ।। ८ ।।<br>
मानुषे पार्थिवे लोके मानुषत्वमुपागतम्।<br>
बाणं च शोणितपुरे गुहप्रतिमतेजसम्।। ९ ।।<br>
दृप्तं बाहुसहस्रेण देवैरपि सुदुर्जयम।<br>
मय्यासक्तां च जानामि भारतीं महतीं धुरम्।।1.55.१०।।<br>
सर्वं तच्च विजानामि यथा योत्स्यन्ति ते नृपाः ।<br>
क्षयो भुवि मया दृष्टः शक्रलोके च सत्क्रिया ।<br>
एषां पुरुषदेहानामपरावृत्तदेहिनाम् गं ११ ।।<br>
सम्प्रवेक्ष्याम्यहं योगमात्मनश्च परस्य च ।<br>
सम्प्राप्य पार्थिवं लोकं मानुषत्वमुपागतः ।। १२ ।।<br>
कंसादींश्चापि तान्सर्वान् वधिष्यामि महासुरान् ।<br>
तेन तेन विधानेन येन यः शान्तिमेष्यति ।। १३ ।।<br>
अनुप्रविश्य योगेन तास्ता हि गतयो मया ।<br>
अमीषां हि सुरेन्द्राणां हन्तव्या रिपवो युधि ।। १४ ।।<br>
जगत्यर्थे कृतो योऽयमंशोत्सर्गो दिवौकसैः ।<br>
सुरदेवर्षिगन्धर्वैरितश्चानुमते मम ।। १५ ।।<br>
विनिश्चयो प्रागेव नारदायं कृतो मया ।<br>
निवासं ननु मे ब्रह्मन् विदधातु पितामहः ।। १६ ।।<br>
यत्र देशे यथा जातो येन वेषेण वा वसन् ।<br>
तानहं समरे हन्यां तन्मे ब्रूहि पितामह ।। १७ ।।<br>
ब्रह्मोवाच<br>
नारायणेमं सिद्धार्थमुपायं शृणु मे विभो ।<br>
भुवि यस्ते जनयिता जननी च भविष्यति ।। १८ ।।<br>
यत्र त्वं च महाबाहो जातः कुलकरो भुवि ।<br>
यादवानां महद् वंशमखिलं धारयिष्यसि ।। १९ ।।<br>
तांश्चासुरान्समुत्पाट्य वंशं कृत्वाऽऽत्मनो महत्।<br>
स्थापयिष्यसि मर्यादां नृणां तन्मे निशामय ।। 1.55.२० ।।<br>
पुरा हि कश्यपो विष्णो वरुणस्य महात्मनः ।<br>
जहार यज्ञिया गा वै पयोदास्तु महामखे ।। २१ ।।<br>
अदितिः सुरभिश्चैते द्वे भार्ये कश्यपस्य तु ।<br>
प्रदीयमाना गास्तास्तु नैच्छतां वरुणस्य वै ।। २२ ।।<br>
ततो मां वरुणोऽभ्येत्य प्रणम्य शिरसा ततः ।<br>
उवाच भगवन् गावो गुरुणा मे हृता इति ।। २३ ।।<br>
कृतकार्यो हि गास्तास्तु नानुजानाति मे गुरुः ।<br>
अन्ववर्तत भार्ये द्वे अदितिं सुरभिं तथा ।। २४ ।।<br>
&nbsp;मम ता ह्यक्षया गावो दिव्याः कामदुहः प्रभो ।<br>
चरन्ति सागरान् सर्वान्रक्षिताः स्वेन तेजसा।। २५ ।।<br>
कस्ता धर्षयितुं शक्तो मम गाः कश्यपादृते ।<br>
अक्षयं वा क्षरन्त्यग्र्यं पयो देवामृतोपमम् ।। २६ ।।<br>
प्रभुर्वा व्युत्थितो ब्रह्मन् गुरुर्वा यदि वेतरः ।<br>
त्वया नियम्याः सर्वे वै त्वं हि नः परमा गतिः ।। २७ ।।<br>
यदि प्रभवतां दण्डो लोके कार्यमजानताम्  ।<br>
न विद्यते लोकगुरो न स्युर्वै लोकसेतवः ।। २८ ।।<br>
यथा वास्तु तथा वास्तु कर्तव्ये भगवान् प्रभुः ।<br>
मम गावः प्रदीयन्तां ततो गन्तास्मि सागरम् ।। २९ ।।<br>
या आत्मदेवता गावो या गावः सत्त्वमव्ययम् ।<br>
लोकानां त्वत्प्रवृत्तानामेकं गोब्राह्मणं स्मृतम्। 1.55.३० ।।<br>
त्रातव्याः प्रथमं गावस्त्रातास्त्रायन्ति ता द्विजान् ।<br>
गोब्राह्मणपरित्राणे परित्रातं जगद् भवेत् ।। ३१ ।।<br>
इत्यम्बुपतिना प्रोक्तो वरुणेनाहमच्युत ।<br>
गवां कारणतत्त्वज्ञः कश्यपे शापमुत्सृजम् ।। ३२ ।।<br>
येनांशेन हृता गावः कश्यपेन महर्षिणा ।<br>
स तेनांशेन जगतीं गत्वा गोपत्वमेष्यति ।। ३३ ।।<br>
या च सा सुरभिर्नाम अदितिश्च सुरारणिः ।<br>
तेऽप्युभे तस्य भार्ये वै तेनैव सह यास्यतः ।। ३४ ।।<br>
ताभ्यां च सह गोपत्वे कश्यपो भुवि रंस्यते ।<br>
स तस्य कश्यपस्यांशस्तेजसा कश्यपोपमः ।। ३५ ।।<br>
वसुदेव इति ख्यातो गोषु तिष्ठति भूतले ।<br>
गिरिर्गोवर्धनो नाम मथुरायास्त्वदूरतः ।। ३६ ।।<br>
तत्रासौ गोषु निरतः कंसस्य करदायकः ।<br>
तस्य भार्याद्वयं जातमदितिः सुरभिश्च ते ।। ३७ ।।<br>
देवकी रोहिणी चेमे वसुदेवस्य धीमतः ।<br>
सुरभी रोहिणी देवी चादितिर्देवकी त्वभूत् ।। ३८ ।।<br>
तत्र त्वं शिशुरेवाङ्कौ गोपालकृतलक्षणः ।<br>
वर्धयस्व मूहाबाहो पुरा त्रैविक्रमे यथा ।। ३९ ।।<br>
छादयित्वाऽऽत्मनाऽऽत्मानं मायया योगरूपया ।<br>
तत्रावतर लोकानां भवाय मधुसूदन ।। 1.55.४० ।।<br>
जयाशीर्वचनैस्त्वेते वर्धयन्ति दिवौकसः ।<br>
आत्मानमात्मना हि त्वमवतार्य महीतले ।। ४१ ।।<br>
देवकीं रोहिणीं चैव गर्भाभ्यां परितोषय ।<br>
गोपकन्यासहस्राणि रमयंश्चर मेदिनीम् ।। ४२ ।।<br>
गाश्च ते रक्षतो विष्णो वनानि परिधावतः ।<br>
वनमालापरिक्षिप्तं  धन्या द्रक्ष्यन्ति ते वपुः ।। ४३ ।।<br>
विष्णौ पद्मपलाशाक्षे गोपालवसतिं गते ।<br>
बाले त्वयि महाबाहो लोको बालत्वमेष्यति ।। ४४ ।।<br>
त्वद्भक्ताः पुण्डरीकाक्ष तव चित्तवशानुगाः।<br>
गोषु गोपा भविष्यन्ति सहायाः सततं तव ।। ४५ ।।<br>
वने चारयतो गाश्च गोष्ठेषु परिधावतः ।<br>
मज्जतो यमुनायां च रतिं प्राप्स्यन्ति ते त्वयि ।। ४६ ।।<br>
जीवितं वसुदेवस्य भविष्यति सुजीवितम् ।<br>
यस्त्वया तात इत्युक्तः स पुत्र इति वक्ष्यति ।। ४७ ।।<br>
अथवा कस्य पुत्रत्वं गच्छेथाः कश्यपादृते ।<br>
का च धारयितुं शक्ता त्वां विष्णो अदितिं विना ।। ४८ ।।<br>
योगेनात्मसमुत्थेन गच्छ त्वं विजयाय वै ।<br>
वयमप्यालयान्स्वान्स्वान्गच्छामो मधुसूदन।। ४९ ।।<br>
वैशम्पायन उवाच<br>
स देवानभ्यनुज्ञाय विविक्ते त्रिदिवालये ।<br>
जगाम विष्णुः स्वं देशं क्षीरोदस्योत्तरां दिशम् ।। 1.55.५० ।।<br>
तत्र वै पार्वती नाम गुहा मेरोः सुदुर्गमा ।<br>
त्रिभिस्तस्यैव विक्रान्तैर्नित्यं पर्वसु पूजिता ।। ५१ ।।<br>
पुराणं तत्र विन्यस्य देहं हरिरुदारधीः ।<br>
आत्मानं योजयामास वसुदेवगृहे प्रभुः ।। ५२ ।।<br>
इति श्रीमहाभारते खिलभागे हरिवंशे हरिवंशपर्वणि पितामहवाक्ये पञ्चपञ्चाशत्तमोऽध्यायः।।५५।। <br>
हरिवंशपर्व सम्पूर्ण ।<br>
<br>
