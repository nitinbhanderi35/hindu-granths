वैशम्पायन उवाच<br>
स सृष्टासु प्रजास्वेवमापवो वै प्रजापतिः ।<br>
लेभे वै पुरुषः पत्नीं शतरूपामयोनिजाम् ॥ १ ॥<br>
आपवस्य महिम्ना तु दिवमावृत्य तिष्ठतः ।<br>
धर्मेणैव महाराज शतरूपा व्यजायत ॥ २ ॥<br>
सा तु वर्षायुतं तप्त्वा तपः परमदुश्चरम् ।<br>
भर्तारं दीप्ततपसं पुरुषं प्रत्यपद्यत ॥ ३ ॥<br>
स वै स्वायम्भुवस्तात पुरुषो मनुरुच्यते ।<br>
तस्यैकसप्ततियुगं मन्वन्तरमिहोच्यते ॥ ४ ॥<br>
वैराजात् पुरुषाद् वीरं शतरूपा व्यजायत ।<br>
प्रियव्रतोत्तानपादौ वीरात् काम्या व्यजायत ॥ ५<br>
काम्या नाम महाबाहो कर्दमस्य प्रजापतेः ।<br>
काम्यापुत्रास्तु चत्त्वारः सम्राट्कुक्षिर्विराट् प्रभुः ।<br>
प्रियव्रतं समासाद्य पतिं सा सुषुवे सुतान् ॥ ६<br>
उत्तानपादं जग्राह पुत्रमत्रिः प्रजापतिः ।<br>
उत्तानपादाच्चतुरः सूनृताजनयत् सुतान् ॥ ७ ॥<br>
धर्मस्य कन्या सुश्रोणी सूनृता नाम विश्रुता ।<br>
उत्पन्ना वाजिमेधेन ध्रुवस्य जननी शुभा ॥ ८ ॥<br>
ध्रुवं व कीर्तिमन्तं च शिवं शान्तमयस्पतिम्।<br>
उत्तानपादोऽजनयत् सूनृतायां प्रजापतिः ॥ ९ ।<br>
ध्रुवो वर्षसहस्त्राणि त्रीणि दिव्यानि भारत ।<br>
तपस्तेपे महाराज प्रार्थयन् सुमहद् यशः ॥ 1.2.१० ॥<br>
तस्मै ब्रह्मा ददौ प्रीतः स्थानमप्रतिमं भुवि ।<br>
अचलं चैव पुरतः सप्तर्षीणां प्रजापतिः ॥ ११ ॥<br>
तस्यातिमात्रामृद्धिं च महिमानं निरीक्ष्य च ।<br>
देवासुराणामाचार्यः श्लोकमप्युशना जगौ ॥१२ ॥<br>
अहोऽस्य तपसो वीर्यमहो श्रुतमहो बलम् ।<br>
यदेनं पुरतः कृत्वा भुवं सप्तर्षयः स्थिताः ॥ १३॥<br>
तस्माच्छ्लिष्टिं च भव्यं च ध्रुवाच्छम्भुर्व्यजायत।<br>
श्लिष्टेराधत्त सुच्छाया पञ्च पुत्रानकल्मषान् ॥ १४ ॥<br>
रिपुं रिपुञ्जयं पुण्यं वृकलं वृकतेजसम्।<br>
रिपोराधत्त बृहती चाक्षुषं सर्वतेजसम् ॥१५॥<br>
अजीजनत्  पुष्करिण्यां वीरण्यां चाक्षुषो मनुम्।<br>
प्रजापतेरात्मजायामरण्यस्य महात्मनः ॥ १६॥<br>
मनोरजायन्त दश नड्वलायां महौजसः ।<br>
कन्यायामभवञ्छ्रेष्ठा वैराजस्य प्रजापतेः ॥ १७ ॥<br>
ऊरुः पुरुः शतद्युम्नस्तस्तपस्वी सत्यवान् कविः ।<br>
अग्निष्टुदतिरात्रश्च सुद्युम्नश्चेति ते नव ॥ १८ ॥<br>
अभिमन्युश्च दशमो नड्वलायाः सुताः स्मृताः।<br>
ऊरोरजनयत् पुत्रान् षडाग्नेयी महाप्रभान् ।<br>
अङ्गं सुमनसं ख्यातिं क्रतुमङ्गिरसं गयम् ॥ १९ ॥<br>
अङ्गात् सुनीथापत्यं वै वेनमेकमजायत ।<br>
अपचारात्तु वेनस्य प्रकोपः सुमहानभूत् ॥ 1.2.२० ॥<br>
प्रजार्थमृषयो यस्य ममन्थुर्दक्षिणं करम्।<br>
वेनस्य पाणौ मथिते बभूव मुनिभिः पृथुः ॥ २१ ॥<br>
तं दृष्ट्वा ऋषयः प्राहुरेष वै मुदिताः प्रजाः ।<br>
करिष्यति महातेजा यशश्च प्राप्स्यते महत् ॥ २२ ॥<br>
स धन्वी कवची खड्गी तेजसा निर्दहन्निव ।<br>
पृथुर्वैन्यस्तदा चेमां ररक्ष क्षत्रपूर्वजः ॥ २३॥<br>
राजसूयाभिषिक्तानामाद्यः स वसुधाधिपः ।<br>
तस्माच्चैव समुत्पन्नौ निपुणौ सुतमागधौ ॥ २४ ॥<br>
तेनेयं गौर्महाराज दुग्धा सस्यानि भारत ।<br>
प्रजानां वृत्तिकामेन देवैः सर्षिगणैः सह ॥ २५ ॥<br>
पितृभिर्दानवैश्चैव गन्धर्वैः साप्सरोगणैः ।<br>
सर्पैः पुण्यजनैश्चैव वीरुद्भिः पर्वतैस्तथा ॥ २६ <br>
तेषु तेषु च पाशेषु दुह्यमाना वसुन्धरा ।<br>
प्रादाद् यथेप्सितं क्षीरं तेन प्राणानधारयन् ॥ २७ ॥<br>
पृथुपुत्रौ तु धर्मज्ञौ जज्ञातेऽन्तर्द्धिपालितौ ।<br>
शिखण्डिनी हविर्धानमन्तर्धानाद व्यजायत ॥२८ ॥<br>
हविर्धानात्षडाग्नेयी धिषणाजनयत्सुतान् ।<br>
प्राचीनबर्हिषं शुक्लं गयं कृष्णं व्रजाजिनौ ॥ २९ ॥<br>
प्राचीनबर्हिर्भगवान् महानासीत्प्रजापतिः ।<br>
हविर्धानान्महाराज येन संवर्द्धिता प्रजाः । 1.2.३० ॥<br>
प्राचीनाग्राः कुशास्तस्य पृथिव्यां जनमेजय ।<br>
प्राचीनबर्हिर्भगवान् पृथिवीतलचारिणः॥ ३१ ॥<br>
समुद्रतनयायां तु कृतदारोऽभवत्प्रभुः ।<br>
महतस्तपसः पारे सवर्णायां महीपतिः ॥ ३२ ॥<br>
सवर्णाऽऽधत्त सामुद्री दश प्राचीनबर्हिषः ।<br>
सर्वे प्रचेतसो नाम धनुर्वेदस्य पारगाः ॥ ३३ ॥<br>
अपृथग्धर्मचरणास्तेऽतप्यन्त महत्तपः ।<br>
दशवर्षसहस्राणि समुद्रसलिलेशयाः ॥ ३४॥<br>
तपश्चरत्सु पृथिवीं प्रचेतस्सु महीरुहाः ।<br>
अरक्ष्यमाणामावव्रुर्बभूवाथ प्रजाक्षयः ॥ ३५ ॥<br>
नाशकन्मारुतो वातुं वृतं खमभवद् द्रुमैः ।<br>
दशवर्षसहस्राणि न शेकुश्चेष्टितुं प्रजाः ॥ ३६ ॥<br>
तदुपश्रुत्य तपसा युक्ताः सर्वे प्रचेतसः ।<br>
मुखेभ्यो वायुमग्निं च तेऽसृजञ्जातमन्यवः ॥ ३७ ॥<br>
उन्मूलानथ तान्कृत्वा वृक्षान्वायुरशोषयत्।<br>
तानग्निरदहद्घोरं एवमासीद् द्रुमक्षयः ॥ ३८ ॥<br>
द्रुमक्षयमथो बुद्ध्वा किंचिच्छिष्टेषु शाखिषु ।<br>
उपगम्याब्रवीदेतान् राजा सोमः प्रजापतीन् ॥ ३९ ॥<br>
कोपं यच्छत राजानः सर्वे प्राचीनबर्हिषः ।<br>
वृक्षशून्या कृता पृथ्वी शाम्येतामग्निमारुतौ ॥ 1.2.४० ॥<br>
रत्नभूता च कन्येयं वृक्षाणां वरवर्णिनी ।<br>
भविष्यं जानता तत्त्वं धृता गर्भेण वै मया ॥ ४१ ॥<br>
मारिषा नाम कन्येयं वृक्षाणामिति निर्मिता ।<br>
भार्या वोऽस्तु महाभागाः सोमवंशविवर्द्धिनी ॥ ४२ ॥<br>
युष्माकं तेजसोऽर्द्धेन मम चार्द्धेन तेजसः ।<br>
अस्यामुत्पत्स्यते पुत्रो दक्षो नाम प्रजापतिः ॥ ४३ ॥<br>
य इमां दग्धभूयिष्ठां युष्मत्तेजोमयेन वै ।<br>
अग्निनाग्निसमो भूयः प्रजाः संवर्धयिष्यति॥४४॥<br>
ततः सोमस्य वचनाज्जगृहुस्ते प्रचेतसः ।<br>
संहृत्य कोपं वृक्षेभ्यः पत्नीं धर्मेण मारिषाम् ॥ ४५ ॥<br>
मारिषायां ततस्ते वै मनसा गर्भमादधुः ।<br>
दशभ्यस्तु प्रचेतोभ्यो मारिषायां प्रजापतिः ।<br>
दक्षो जज्ञे महातेजाः सोमस्यांशेन भारत ॥ ४६ ॥<br>
पुत्रानुत्पादयामास सोमवंशविवर्धनान् ।<br>
अचरांश्च चरांश्चैव द्विपदोऽथ चतुष्पदः ।<br>
स दृष्ट्वा मनसा दक्षः पश्चादप्यसृजत् स्त्रियः ॥ ४७ ॥<br>
ददौ स दश धर्माय कश्यपाय त्रयोदश ।<br>
शिष्टाः सोमाय राज्ञेऽथ नक्षत्राख्या ददौ प्रभुः॥४८॥<br>
तासु देवाः खगा नागा गावो दितिजदानवाः ।<br>
गन्धर्वाप्सरसश्चैव जज्ञिरेऽन्याश्च जातयः ॥ ४९ ॥<br>
ततः प्रभृति राजेन्द्र प्रजा मैथुनसम्भवाः ।<br>
संकल्पाद्दर्शनात्स्पर्शात्पूर्वेषां सृष्टिरुच्यते॥ 1.2.५० ॥<br>
जनमेजय उवाच<br>
देवानां दानवानां च गन्धर्वोरगरक्षसाम् ।<br>
सम्भवः कथितः पूर्वं दक्षस्य च महात्मनः ॥ ५१ ॥<br>
अङ्गुष्ठाद् ब्रह्मणो जातो दक्षः प्रोक्तस्त्वयानघ ।<br>
वामाङ्गुष्ठात् तथा चैव तस्य पत्नी व्यजायत ॥ ५२ ॥<br>
कथं प्राचेतसत्वं स पुनर्लेभे महातपाः ।<br>
एतन्मे संशयं विप्र सम्यगाख्यातुमर्हसि ।<br>
दौहित्रश्चैव सोमस्य कथं श्वशुरतां गतः ॥ ५३ ॥<br>
वैशम्पायन उवाच<br>
उत्पत्तिश्च निरोधश्च नित्यौ भूतेषु पार्थिव ।<br>
ऋषयोऽत्र न मुह्यन्ति विद्वांसश्चैव ये जनाः ॥ ५४ ॥<br>
युगे युगे भवन्त्येते सर्वे दक्षादयो नृप ।<br>
पुनश्चैव निरुध्यन्ते विद्वांस्तत्र न मुह्यति ॥ ५५ ।<br>
ज्यैष्ठ्यं कानिष्ठ्यमप्येषां पूर्वे नासीज्जनाधिप ।<br>
तप एव गरीयोऽभूत्प्रभावश्चैव कारणम् ॥ ५६ ॥<br>
इमां विसृष्टिं दक्षस्य यो विद्यात्सचराचराम् ।<br>
प्रजावानापदुत्तीर्णः स्वर्गलोके महीयते ॥ ५७ ॥<br>
इति श्रीमहाभारते खिलभागे हरिवंशे हरिवंशपर्वणि प्रजासर्गे दक्षोत्पत्तिकथने द्वितीयोऽध्यायः ॥ २ ॥<br>
<br>
