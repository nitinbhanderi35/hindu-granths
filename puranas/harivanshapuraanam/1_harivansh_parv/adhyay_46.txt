वैशम्पायन उवाच<br>
एवमस्त्विति संहृष्टः शक्रस्त्रिदशवर्द्धनः ।<br>
संदिदेशाग्रतः सोमं युद्धाय शिशिरायुधम् ॥ १ ॥<br>
शक्र उवाच<br>
गच्छ सोम सहायत्वं कुरु पाशधरस्य वै ।<br>
असुराणां विनाशाय जयाय च दिवौकसाम् २ ॥<br>
त्वमप्रतिमवीर्यश्च ज्योतिषां चेश्वरेश्वरः ।<br>
त्वन्मयं सर्वलोकानां रसं रसविदो विदुः ॥ ३ ॥<br>
क्षयवृद्धी तवाव्यक्ते सागरस्येव मण्डले । <br>
परिवर्तस्यहोरात्रं कालं जगति योजयन्॥४॥<br>
लोकच्छायामयं लक्ष्म तवाङ्के शशसंज्ञितम् ।<br>
न विदुः सोम देवाऽपि ये च नक्षत्रयोगिनः ॥ ५ ॥  <br>
त्वमादित्यपथादूर्ध्वं ज्योतिषां चोपरि स्थितः ।<br>
तमश्चोत्सार्य वपुषा भासयस्यखिलं जगत्॥६॥<br>
श्वेतभानुर्हिमतनुर्ज्योतिषामधिपः शशी ।<br>
अब्दकृत्कालयोगात्मा ईज्यो यज्ञ्ररसोऽव्ययः ॥ ७ ॥ <br>
ओषधीशः क्रियायोनिरम्भोयोनिरनुष्णभाक् ।<br>
शीतांशुरमृताधारश्चपलः श्वेतवाहनः ॥ ८॥<br>
त्वं कान्तिः कान्तवपुषां त्वं सोमः सोमवृत्तिनाम्। <br>
सौम्यस्त्वं सर्वभूतानां तिमिरघ्नस्त्वमृक्षराट् ॥ ९ ॥<br>
तद् गच्छ त्वं सहानेन वरुणेन वरूथिना ।<br>
शमयस्वासुरीं मायां यया दह्याम संगरे ॥ 1.46.१० ॥<br>
सोम उवाच<br>
यन्मां वदसि युद्धार्थे देवराज जगत्पते ।<br>
एष वर्षामि शिशिरं दैत्यमायापकर्षणम् ॥ ११ ॥<br>
एतान्मच्छीतनिर्दग्धान्पश्य त्वं हिमवेष्टितान्।<br>
विमायान् विमदांश्चैव दानवांस्त्वं महामृधे ॥ १२ ॥ <br>
वैशम्पायन उवाच<br>
ततो हिमकरोत्सृष्टाः सबाष्पा हिमवृष्टयः ।<br>
वेष्टयन्ति स्म तान्घोरान्दैत्यान् मेघगणा इव॥ १३ ॥<br>
तौ पाशशुक्लांशुधरौ वरुणेन्दू महारणे। <br>
जघ्नतुर्हिमपातैश्च पाशघातैश्च दानवान् ॥ १४ ॥ <br>
द्वावम्बुनाथौ समरे तौ पाशहिमयोधिनौ ।<br>
मृधे चेरतुरम्भोभिः क्षुब्धाविव महार्णवौ ॥ १५ ॥ <br>
ताभ्यामाप्लावितं सैन्यं तद् दानवमदृश्यत ।<br>
जगत् संवर्तकाम्भोदैः प्रवृष्टैरिव संवृतम् ॥ १६ ॥<br>
तावुद्यतांशुपाशौ द्वौ शशाङ्कवरुणौ रणे ।<br>
शमयामासतुर्मायां देवौ दैतेयनिर्मिताम् ॥ १७ ॥<br>
शीतांशुजयनिर्दग्धाः पाशैश्च प्रसिता रणे ।<br>
न शेकुश्चलितुं दैत्या विशिरस्का इवाद्रयः ॥ १८ ॥<br>
शीतांशुनिहतास्ते तु पेतुर्दैत्या हिमार्दिताः ।<br>
हिमप्रावृतसर्वाङ्गा निरूष्माण इवाग्नयः ॥ १९ ॥<br>
तेषां तु दिवि दैत्यानां विपरीतप्रभाणि च ।<br>
विमानानि विचित्राणि निपतन्त्युत्पतन्ति च ॥ 1.46.२० ॥<br>
तान् पाशहस्तग्रथिताञ्च्छादितान्हिमरश्मिना ।<br>
मयो ददर्श मायावी दानवान् दिवि दानवः ॥ २१ ॥<br>
स शिलाजालविततां गण्डशैलाट्टहासिनीम् ।<br>
पादपोत्कटकूटाग्रां कन्दराकीर्णकाननाम् ॥ २२ ॥ <br>
सिंहव्याघ्रगजाकीर्णां नदन्तीमिव यूथपैः ।<br>
ईहामृगगणाकीर्णां पवनाघूर्णितद्रुमाम् ॥ २३ ॥ <br>
निर्मितां स्वेन पुत्रेण क्रौञ्चेन दिविकामगाम् ।<br>
प्रथितां पार्वतीं मायां ससृजे दानवोत्तमः ॥ २४ ॥<br>
सास्मशब्दैः शिलावर्षैः सम्पतद्भिश्च पादपैः ।<br>
निजघ्ने देवसंघांस्तान् दानवांश्चाप्यजीवयत् ॥२५॥<br>
नैशाकरी वारुणी च मायेऽन्तर्दधतस्ततः ।<br>
अश्मभिश्चायसघनैः कीर्णा देवगणा रणे ॥ २६ ॥<br>
साश्मसंघातविषमा द्रुमपर्वतसंकटा ।<br>
अभवद् घोरसंचारा पृथिवी पर्वतैरिव ॥ २७॥<br>
नानाहतोऽश्मभिः कश्चिच्छिलाभिश्चाप्यताडितः । <br>
नानिरुद्धो द्रुमगणैर्देवोऽदृश्यत संयुगे ॥ २८ ॥<br>
तदपभ्रष्टधनुषं भग्नप्रहरणाविलम् ।<br>
निष्प्रयत्नं सुरानीकं वर्जयित्वा गदाधरम् ॥ २९ ॥<br>
स हि युद्धगतः श्रीमानीशो न स्म व्यकम्पत ।<br>
सहिष्णुत्वाज्जगत्स्वामी न चुक्रोध गदाधरः ॥ 1.46.३० ॥<br>
कालज्ञः कालमेघाभः समैक्षत् कालमाहवे ।<br>
देवासुरविमर्दं स द्रष्टुकामो जनार्दनः ॥ ३१ ॥<br>
ततो भगवताऽऽदिष्टौ रणे पावकमारुतौ ।<br>
शमनार्थं प्रवृद्धाया मायाया मयसृष्टया ॥ ३२ ॥<br>
ततः प्रवृद्धावन्योन्यं प्रबुद्धौ ज्वालवाहिनौ ।<br>
चोदितौ विष्णुवाक्येन तां मायां व्यपकर्षताम् ॥ ३३ ॥<br>
ताभ्यामुद्भ्रान्तवेगाभ्यां प्रवृद्धाभ्यां महाहवे ।<br>
दग्धा सा पार्वती माया भस्मीभूता ननाश ह ॥ ३४ ॥<br>
सोऽनिलोऽनलसंयुक्तः सोऽनलश्चानिलाकुलः ।<br>
दैत्यसेनां ददहतुर्युगान्तेष्विव मूच्छितौ ॥ ३५ ॥ <br>
वायुः प्रधावितस्तत्र पश्चादग्निश्च मारुतात् ।<br>
चेरतुर्दानवानीके क्रीडन्तावनलानिलौ ॥ ३६ ॥<br>
भस्मावयवभूतेषु प्रपतच्छपतत्सु च ।<br>
दानवेषु विनष्टेषु कृतकर्मणि पावके ॥ ३७ ॥<br>
वातस्कन्धापविद्धेषु विमानेषु समन्ततः ।<br>
मायाबन्धे विनिर्वृत्ते स्तूयमाने गदाधरे ॥ ३८ ॥<br>
निष्प्रयत्नेषु दैत्येषु त्रैलोक्ये मुक्तबन्धने ।<br>
सम्प्रहृष्टेषु देवेषु साधु साध्विति सर्वशः ॥ ३९ ॥<br>
जये दशशताक्षस्य मयस्य च पराजये ।<br>
दिक्षु सर्वासु शुद्धासु प्रवृत्ते धर्मसंस्तरे ॥ 1.46.४० ॥<br>
अपावृत्ते चन्द्रपथे अयनस्थे दिवाकरे ।<br>
प्रकृतिस्थेषु लोकेषु नृषु चारित्रबन्धुषु ॥ ४१ ॥<br>
अभिन्नबन्धने मृत्यौ हूयमाने हुताशने ।<br>
यज्ञभागिषु देवेषु स्वर्गार्थं दर्शयत्सु च ॥ ४२ ॥<br>
लोकपालेषु सर्वेषु दिक्षु संयानवर्तिषु ।<br>
भावे तपसि शुद्धानामभावे दुष्टकर्मणाम् ॥ ४३ ॥<br>
देवपक्षे प्रमुदिते दैत्यपक्षे विषीदति ।<br>
त्रिपादविग्रहे धर्मे अधर्मे पादविग्रहे ॥ ४४ ॥<br>
अपावृतमहाद्वारे वर्तमाने च सत्पथे ।<br>
स्वधर्मस्थेषु वर्णेषु लोकेऽल्मिन्नाश्रमेषु च ॥ ४५ ॥<br>
प्रजारक्षणयुक्तेषु भ्राजमानेषु राजसु ।<br>
गीयमानासु गाथासु देवसंस्तवनादिषु ॥ ४६ ॥<br>
प्रशान्तकलुषे लोके शान्ते तपसि दारुणे ।<br>
अग्निमारुतयोस्तस्मिन् वृत्ते संग्रामकर्मणि ।<br>
तन्मया विमलालोकास्ताभ्यां जयकृतप्रियाः ॥ ४७ ॥<br>
पूर्वदेवभयं श्रुत्वा मारुताग्निकृतं महत् ।<br>
कालनेमिरिति ख्यातो दानवः प्रत्यदृश्यत ॥ ४८ ॥<br>
भास्कराकारमुकुटः शिञ्जिताभरणाङ्गदः ।<br>
मन्दराचलसंकाशो महारजतसंवृतः ॥ ४९ ॥<br>
शतप्रहरणोदग्रः शतबाहुः शताननः ।<br>
शतशीर्षा स्थितः श्रीमाञ्छतशृङ्ग इवाचलः ॥ 1.46.५० ॥<br>
कक्षे महति संवृद्धो हिमान्त इव पावकः ॥ ५१ ॥<br>
धूम्रकेशो हरिच्छ्मश्रुर्दंष्ट्रालोष्ठपुटाननः ।<br>
त्रैलोक्यान्तरविस्तारो धारयन् विपुलं वपुः ॥ ५२ ॥<br>
बाहुभिस्तुलयन् व्योम क्षिपन्पद्भ्यां महीधरान् । <br>
ईरयन् मुखनिःश्वासैर्वृष्टिमन्तो बलाहकान् ॥ ५३ ॥<br>
तिर्यगायतरक्ताक्षं मन्दरोश्ग्रवर्चसम् ।<br>
दिधक्षन्तमिवायान्तं सर्वान् देवगणान्मृधे ॥ ५५४ ॥<br>
तर्जयन्तं सुरगणांश्छादयन्तं दिशो दश ।<br>
संवर्तकाले क्षुधितं दृप्तं मृत्युमिवोत्थितम् ॥ ५५ ॥<br>
सुतलेनोच्छ्रितवता विपुलाङ्गुलिपर्वणा ।<br>
माल्याभरणपूर्णेन किञ्चिच्चलितवर्मणा ॥ ५६ ॥ <br>
उच्छ्रितेनाग्रहस्तेन दक्षिणेन वपुष्मता ।<br>
दानवान् देवनिहतानुत्तिष्ठध्वमिति ब्रुवन् ॥ ५७ ॥<br>
तं कालनेमिं समरे द्विषतां कालसंनिभम् ।<br>
वीक्षन्ति स्म सुराः सर्वे भयविक्लवमानसाः ॥ ५८ ॥<br>
तं स्म वीक्षन्ति भूतानि क्रमन्तं कालनेमिनम् ।<br>
त्रिविक्रमं विक्रमन्तं नारायणमिवापरम् ॥५९ ॥<br>
सोच्छ्रयन् प्रथमं पादं मारुताघूर्णिताम्बरः ।<br>
प्राक्रामदसुरो युद्धे त्रासयन् सर्वदेवताः ॥ 1.46.६० ॥<br>
स मयेनासुरेन्द्रेण परिष्वक्तः क्रमन् रणे ।<br>
कालनेमिर्बभौ दैत्यः विष्णुनेव पुरंदरः ॥ ६१ ॥<br>
अथ विव्यथिरे देवाः सर्वे शक्रपुरोगमाः ।<br>
दृष्ट्वा कालमिवायान्तं कालनेमिं भयावहम् ॥ ६२ ॥<br>
इति श्रीमहाभारते खिलभागे हरिवंशे हरिवंशपर्वणि कालनेमिप्रक्रमणे षट्चत्वारिंशोऽध्यायः ॥ ४६ ॥<br>
<br>
