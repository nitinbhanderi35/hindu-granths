वैशम्पायन उवाच<br>
आयोः पुत्रास्तथा पञ्च सर्वे वीरा महारथाः ।<br>
स्वर्भानुतनयायां च प्रभायां जज्ञिरे नृप ॥ १ ॥<br>
नहुषः प्रथमं जज्ञे वृद्धशर्मा ततः परम् ।<br>
रम्भो रजिरनेनाश्च त्रिषु लोकेषु विश्रुताः ॥ २ ॥<br>
रजिः पुत्रशतानीह जनयामास पञ्च वै ।<br>
राजेयमिति विख्यातं क्षत्रमिन्द्रभयावहम् ॥ ३ ॥<br>
यत्र देवासुरे युद्धे समुत्पन्ने सुदारुणे ।<br>
देवाश्चैवासुराश्चैव पितामहमथाब्रुवन् ॥ ४ ॥<br>
आवयोर्भगवन् युद्धे को विजेता भविष्यति ।<br>
ब्रूहि नः सर्वभूतेश श्रोतुमिच्छामि ते वचः ॥ ५ ॥<br>
ब्रह्मोवाच<br>
येषामर्थाय संग्रामे रजिरात्तायुधः प्रभुः ।<br>
योत्स्यते ते जयिष्यन्ति त्रींल्लोकान्नात्र संशयः॥६॥<br>
यतो रजिर्धृतिस्तत्र श्रीश्च तत्र यतो धृतिः ।<br>
यतो धृतिश्च श्रीश्चैव धर्मस्तत्र जयस्तथा ॥ ७ ॥<br>
ते देवदानवाः प्रीता देवेनोक्ता रजेर्जये ।<br>
अभ्ययुर्जयमिच्छन्तो वृण्वाना भरतर्षभ ॥ ८ ॥<br>
स हि स्वर्भानुदौहित्रः प्रभायां समपद्यत ।<br>
राजा परमतेजस्वी सोमवंशप्रवर्धनः ॥ ९ ॥<br>
ते हृष्टमनसः सर्वे रजिं देवाश्च दानवाः ।<br>
ऊचुरस्मज्जयाय त्वं गृहाण वरकार्मुकम् ॥ 1.28.१० ॥<br>
अथोवाच रजिस्तत्र तयोर्वै देवदैत्ययोः ।<br>
स्वार्थज्ञः स्वार्थमुद्दिश्य यशः स्वं च प्रकाशयन्॥ ११ ॥<br>
रजिरुवाच<br>
यदि दैत्यगणान् सर्वाञ्जित्वा शक्रपुरोगमाः ।<br>
इन्द्रो भवामि धर्मेण ततो योत्स्यामि संयुगे ॥१२ ॥<br>
देवाः प्रथमतो भूयः प्रत्यूचुर्दृष्टमानसाः ।<br>
एवं यथेष्टं नृपते कामः सम्पद्यतां तव ॥ १३ ॥<br>
श्रुत्वा सुरगणानां तु वाक्यं राजा रजिस्तदा ।<br>
पप्रच्छासुरमुख्यांस्तु यथा देवानपृच्छत ॥ १४ ॥<br>
दानवा दर्पपूर्णास्तु स्वार्थमेवानुगम्य ह ।<br>
प्रत्यूचुस्ते नृपवरं साभिमानमिदं वचः १५॥<br>
अस्माकमिन्द्रः प्रह्लादो यस्यार्थे विजयामहे ।<br>
अस्मिंस्तु समये राजंस्तिष्ठेथा राजसत्तम ॥१६ ॥<br>
तथेति ब्रुवन्नेव देवैरप्यभिचोदितः ।<br>
भविष्यसीन्द्रो जित्वैवं देवैरुक्तस्तु पार्थिवः ।<br>
जघान दानवान् सर्वान् ये वध्या वज्रपाणिनः ॥ १७ ॥<br>
स विप्रणष्टां देवानां परमश्रीः श्रियं वशी ।<br>
निहत्य दानवान् सर्वानाजहार रजिः प्रभुः ॥ १८ ॥<br>
ततो रजिं महावीर्यं देवैः सह शतक्रतुः ।<br>
रजेः पुत्रोऽहमित्युक्त्वा पुनरेवाब्रवीद्वचः ॥ १९ ॥<br>
इन्द्रोऽसि तात देवानां सर्वेषां नात्र संशयः ।<br>
यस्याहमिन्द्रः पुत्रस्ते ख्यातिं यास्यामि कर्मभिः ॥ 1.28.२० ॥<br>
स तु शक्रवचः श्रुत्वा वञ्चितस्तेन मायया ।<br>
तथेत्येवाब्रवीद् राजा प्रीयमाणः शतक्रतुम् ॥ २१ ॥<br>
तस्मिंस्तु देवसदृशे दिवं प्रान्ते महीपतौ ।<br>
दायाद्यमिन्द्रादाजह्रुराचारात् तनया रजेः ॥ २२ ॥<br>
पञ्चपुत्रशतान्यस्य तद्वै स्थानं शतक्रतोः ।<br>
समाक्रमन्त बहुधा स्वर्गलोकं त्रिविष्टपम् ॥ २३ ॥ <br>
ततो  बहुतिथे काले समतीते महाबलः ।<br>
हृतराज्योऽब्रवीच्छक्रो हृतभागो बृहस्पतिम् ॥ २४ ॥<br>
इन्द्र उवाच<br>
बदरीफलमात्रं वै पुरोडाशं विधत्स्व मे ।<br>
ब्रह्मर्षे येन तिष्ठेयं तेजसाऽऽप्यायितः सदा ॥ २५ ॥<br>
ब्रह्मन् कृशोऽहं विमना हृतराज्यो हृताशनः ।<br>
हृतौजा दुर्बलो मूढो रजिपुत्रैः कृतः प्रभो ॥ २६ ॥<br>
बृहस्पतिरुवाच<br>
यद्येवं चोदितः शक्र त्वयास्यां पूर्वमेव हि ।<br>
नाभविष्यस्यत्प्रियार्थमकर्तव्यं ममानघ ॥ २७ ॥<br>
प्रयतिष्यामि देवेन्द्र त्वत्प्रियार्थं न संशयः ।<br>
यथा भागं च राज्यं च नचिरात् प्रतिलप्स्यसे ॥ २८ ॥<br>
तथा तात करिष्यामि मा भूत्ते विक्लवं मनः ।<br>
ततः कर्म चकारास्य तेजसो वर्धनं तदा ॥ २९ ॥<br>
तेषां च बुद्धिसम्मोहमकरोद् द्विजसत्तमः ।<br>
नास्तिवादार्थशास्त्रं हि धर्मविद्वेषणं परम् ॥ 1.28.३० ।<br>
परमं तर्कशास्त्राणामसतां तन्मनोऽनुगम् ।<br>
न हि धर्मप्रधानानां रोचते तत्कथान्तरे ॥ ३१ ॥<br>
ते तद् बृहस्पतिकृतं शास्त्रं श्रुत्वाल्पचेतसः ।<br>
पूर्वोक्तधर्मशास्त्राणामभवन् द्वेषिणः सदा ॥ ३२ ॥<br>
प्रवक्तुर्न्यायरहितं तन्मतं बहु मेनिरे ।<br>
तेनाधर्मेण ते पापाः सर्व एव क्षयं गताः ॥ ३३ ॥<br>
त्रैलोक्यराज्यं शक्रस्तु प्राप्य दुष्प्रापमेव च ।<br>
बृहस्पतिप्रसादाद्धि परां निर्वृतिमभ्ययात् ॥ ३४ ॥<br>
ते यदा तु सुसम्मूढा रागोन्मत्ता विधर्मिणः ।<br>
ब्रह्मद्विषश्च संवृत्ता हतवीर्यपराक्रमाः ॥ ३५ ॥<br>
ततो लेभे सुरैश्वर्यमिन्द्रः स्थानं तथोत्तमम् ।<br>
हत्वा रजिसुतान् सर्वान् कामक्रोधपरायणान् ॥ ३६ ॥<br>
य इदं च्यावनं स्थानात् प्रतिष्ठां च शतक्रतोः ।<br>
शृणुयाद् धारयेद्वापि न स दौरात्म्यमाप्नुयात्॥ ३७ ॥<br>
इति श्रीगहाभारते खिलभागे हरिवंशे हरिवंशपर्वणि आयोर्वंशकीर्तनं नामाष्टाविंशोऽध्यायः ॥ २८ ॥<br>
<br>
