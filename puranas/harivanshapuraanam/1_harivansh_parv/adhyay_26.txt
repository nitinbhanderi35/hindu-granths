वैशम्पायन उवाच<br>
बुधस्य तु महाराज विद्वान् पुत्रः पुरूरवाः ।<br>
तेजस्वी दानशीलश्च यज्वा विपुलदक्षिणः ॥ १ ॥<br>
ब्रह्मवादी पराक्रान्तः शत्रुभिर्युधि दुर्जयः ।<br>
आहर्ता चाग्निहोत्रस्य यज्ञानां च महीपतिः ॥ २ ॥<br>
सत्यवादी पुण्यमतिः काम्यः संवृतमैथुनः ।<br>
अतीव त्रिषु लोकेषु यशसाप्रतिमस्तदा ॥ ३ ॥<br>
तं ब्रह्मवादिनं क्षान्तं धर्मज्ञं सत्यवादिनम् ।<br>
उर्वशी वरयामास हित्वा मानं यशस्विनी ॥ ४ ॥<br>
तया सहावसद् राजा वर्षाणि दश पञ्च च ।<br>
पञ्च षट्सप्त चाष्टौ च दश चाष्टौ च भारत ॥ ५ ॥<br>
वने चैत्ररथे रम्ये तथा मन्दाकिनीतटे ।<br>
अलकायां विशालायां नन्दने च वनोत्तमे ॥ ६ ॥<br>
उत्तरान् स कुरून् प्राप्य मनोरथफलद्रुमान् ।<br>
गन्धमादनपादेषु  मेरुपृष्ठे तथोत्तरे ॥ ७ ॥<br>
एतेषु वनमुख्येषु सुरैराचरितेषु च ।<br>
उर्वश्या सहितो राजा रेमे परमया मुदा ॥८ ॥<br>
देशे पुण्यतमे चैव महर्षिभिरभिष्टुते ।<br>
राज्यं च कारयामास प्रयागं पृथिवीपतिः ॥ ९ ॥<br>
तस्य पुत्रा बभूवुस्ते सप्त देवसुतोपमाः ।<br>
दिवि जाता महात्मान आयुर्धीमानमावसुः ॥ 1.26.१० ॥<br>
विश्वायुश्चैव धर्मात्मा श्रुतायुश्च तथापरः ।<br>
दृढायुश्च वनायुश्च शतायुश्चोर्वशीसुताः ॥ ११ ॥<br>
जनमेजय उवाच<br>
गान्धर्वी चोर्वशी देवी राजानं मानुषं कथम् ।<br>
देवानुत्सृज्य सम्प्राप्ता तन्नो ब्रूहि बहुश्रुत ॥ १२ ॥<br>
वैशम्पायन उवाच<br>
ब्रह्मशापाभिभूता सा मानुषं समपद्यत ।<br>
ऐलं तु सा वरारोहा समयात्समुपस्थिता ॥ १३ ॥<br>
आत्मनः शापमोक्षार्थं समयं सा चकार ह ।<br>
अनग्नदर्शनं चैव सकामायां च मैथुनम् ॥ १४ ॥<br>
द्वौ मेषौ शयनाभ्याशे सदा बद्धौ च तिष्ठतः ।<br>
घृतमात्रो तथाऽऽहारः कालमेकं तु पार्थिव ॥ १५ ॥<br>
यद्येष समयो राजन् यावत्कालं च ते दृढः ।<br>
तावत्कालं तु वत्स्यामि त्वत्तः समय एष नः ॥ १६ ॥<br>
तस्यास्तं समयं सर्वं स राजा समपालयत् ।<br>
एवं सा वसते तत्र पुरूरवसि भामिनी ॥ १७ ॥<br>
बर्षाण्येकोनषष्टिस्तु तत्सक्ता शापमोहिता ।<br>
उर्वश्यां मानुषस्थायां गन्धर्वाश्चिन्तयान्विताः ॥ १८ ॥<br>
गन्धर्वा ऊचुः<br>
चिन्तयध्वं महाभागा यथा सा तु वराङ्गना ।<br>
समागच्छेत् पुनर्देवानुर्वशी स्वर्गभूषणम् ॥ १९ ॥<br>
ततो विश्वावसुर्नाम तत्राह वदतां वरः ।<br>
मया तु समयस्ताभ्यां क्रियमाणः श्रुतः पुरा ॥ 1.26.२० ॥<br>
व्युत्क्रान्तसमयं सा वै राजानं त्यक्ष्यते यथा।<br>
तदहं वेद्म्यशेषेण यथा भेत्स्यत्यसौ नृपः ॥ २१ ॥<br>
ससहायो गमिष्यामि युष्माकं कार्यसिद्धये ।<br>
एवमुक्त्वा गतस्तत्र प्रतिष्ठानं महायशाः ॥ २२ ॥<br>
निशायामथ चागम्य मेषमेकं जहार सः ।<br>
मातृवद् वर्तते सा तु मेषयोश्चारुहासिनी ॥ २३ ॥<br>
गन्धर्वागमनं श्रुत्वा शापान्तं च यशस्विनी ।<br>
राजानमब्रवीत् तत्र पुत्रो मेऽह्रियतेति सा ॥ २४ ॥<br>
एवमुक्तो विनिश्चित्य नग्नो नैवोदतिष्ठत ।<br>
नग्नं मां द्रक्ष्यते देवी समयो वितथो भवेत् ॥ २५ ॥<br>
ततो भूयस्तु गन्धर्वा द्वितीयं मेषमाददुः ।<br>
द्वितीये तु हृते मेषे ऐलं देव्यब्रवीदिदम् ॥ २६ ॥<br>
पुत्रो मेऽपहृतो राजन्ननाथाया इव प्रभो ।<br>
एवमुक्तस्तथोत्थाय नग्नो राजा प्रधावितः ॥ २७ ॥<br>
मेषयोः पदमन्विच्छन् गन्धर्वैर्विद्युदप्यथ ।<br>
उत्पादिता सुमहती ययौ तद्भवनं महत् ॥ २८ ॥<br>
प्रकाशितं वै सहसा ततो नग्नमवैक्षत ।<br>
नग्नं दृष्ट्वा तिरोभूता साप्सरा कामरूपिणी ॥ २९ ॥<br>
उत्सृष्टावुरणौ दृष्ट्वा राजा गृह्यागतो गृहे ।<br>
अपश्यन्नुर्वशीं तत्र विललाप सुदुःखितः .॥ 1.26.३० ॥<br>
चचार पृथिवीं सर्वां मार्गमाण इतस्ततः ।<br>
अथापश्यत् स तां राजा कुरुक्षेत्रे महाबलः ॥ ३१ ॥<br>
प्लक्षतीर्थे पुष्करिण्यां हैमवत्यां समाप्लुताम् ।<br>
क्रीडन्तीमप्सरोभिश्च पञ्चभिः सह शोभनाम् ॥ ३२ ॥<br>
तां क्रीडन्तीं ततो दृष्ट्वा विललाप सुदुःखितः ।<br>
सा चापि तत्र तं दृष्ट्वा राजानमविदूरतः ॥ २३ ॥<br>
उर्वशी ताः सखीः प्राह स एष पुरुषोत्तमः ।<br>
यस्मिन्नहमवात्सं वै दर्शयामास तं नृपम् ॥ ३४ ॥<br>
समाविग्नास्तु ताः सर्वाः पुनरेव नराधिपः । <br>
जाये ह तिष्ठ मनसा घोरे वचसि तिष्ठ ह ॥ ३५ ॥<br>
एवमादीनि सूक्तानि परस्परमभाषत ।<br>
उर्वशी चाब्रवीदैलं सगर्भाहं त्वया प्रभो ॥ ३६ ॥<br>
संवत्सरात् कुमारास्ते भविष्यन्ति न संशयः ।<br>
निशामेकां च नृपते निवत्स्यसि मया सह ॥ ३७ ॥<br>
हृष्टो जगाम राजाथ स्वपुरं तु महायशाः ।<br>
गते संवत्सरे भूय उर्वशी पुनरागमत् ॥ ३८ ॥<br>
उषितश्च तया सार्द्धमेकरात्रं महायशाः ।<br>
उर्वश्यथाब्रवीदैलं गन्धर्वा वरदास्तव ॥ ३९ ॥<br>
तान् वृणीष्व महाराज ब्रूहि चैनांस्त्वमेव हि ।<br>
वृणीष्व समतां राजन् गन्धर्वाणां महात्मनाम् ॥ 1.26.४० ॥<br>
तथेत्युक्त्वा वरं वव्रे गन्धर्वाश्च तथास्त्विति ।<br>
पूरयित्वाग्निना स्थालीं गन्धर्वाश्च तमब्रुवन् ॥ ४१ ॥<br>
अनेनेष्ट्वा च लोकान्नः प्राप्स्यसि त्वं नराधिप ।<br>
तानादाय कुमारांस्तु नगरायोपचक्रमे ॥ ४२ ॥<br>
निक्षिप्याग्निमरण्ये तु सपुत्रस्तु गृहं ययौ ।<br>
स त्रेताग्निं तु नापश्यदश्वत्थं तत्र दृष्टवान् ॥ ४३ ॥<br>
शमीजातं तु तं दृष्ट्वा अश्वत्थं विस्मितस्तदा ।<br>
गन्धर्वेभ्यस्तदाशंसदग्निनाशं ततस्तु सः ॥ ४४ ॥<br>
श्रुत्वा तमर्थमखिलमरणीं तु समादिशन् ।<br>
अश्वत्थादरणीं कृत्वा मथित्वाग्निं यथाविधि ॥ ४५ ॥<br>
मथित्वाग्निं त्रिधा कृत्वा अयजत्स नराधिपः ।<br>
इष्ट्वा यज्ञैर्बहुविधैर्गतस्तेषां सलोकताम् ॥ ४६ ॥<br>
गन्धर्वेभ्यो वरं लब्ध्वा त्रेताग्निं समकारयत् ।<br>
एकोऽग्निः पूर्वमेवासीदैलस्त्रेतामकारयत् ॥ ४७ ॥<br>
एवंप्रभावो राजासीदैलस्तु नरसत्तम ।<br>
देशे पुण्यतमे चैव महर्षिभिरभिष्टुते ॥ ४८ ॥<br>
राज्यं स कारयामास प्रयागे पृथिवीपतिः ।<br>
उत्तरे जाह्नवीतीरे प्रतिष्ठाने महायशाः ॥ ४९ ॥<br>
इति श्रीमहाभारते खिलभागे हरिवंशे हरिवंशपर्वणि ऐलोत्पत्तिर्नाम षड्विंशोऽध्यायः ॥ २६ ॥<br>
<br>
