जनमेजय उवाच<br>
देवानां दानवानां च गन्धर्वोरगरक्षसाम् ।<br>
उत्पत्तिं विस्तरेणेमां वैशम्पायन कीर्तय ।। १ ।।<br>
वैशम्पायन उवाच<br>
प्रजाः सृजेति व्यादिष्टः पूर्वं दक्षः स्वयम्भुवा।<br>
यथा ससर्ज भूतानि तथा शृणु महीपते ।। २ ।।<br>
मानसान्येव भूतानि पूर्वमेवासृजत्प्रभुः ।<br>
ऋषीन्देवान् सगन्धर्वानसुरानथ राक्षसान्।<br>
यक्षभूतपिशाचांश्च वयःपशुसरीसृपान् ।। ३ ।।<br>
यदास्य तास्तु मानस्यो न व्यवर्द्धन्त वै प्रजाः ।<br>
अपध्याता भगवता महादेवेन धीमता ।। ४ ।।<br>
ततः संचिन्त्य तु पुनः प्रजाहेतोः प्रजापतिः ।<br>
स मैथुनेन धर्मेण सिसृक्षुर्विविधाः प्रजाः ।। ५ ।।<br>
असिक्नीमावहत् पत्नीं वीरणस्य प्रजापतेः ।<br>
सुतां सुतपसा युक्तां महतीं लोकधारिणीम् ।। ६ ।।<br>
अथ पुत्रसहस्राणि वीरण्यां पञ्च वीर्यवान् ।<br>
असिक्न्यां जनयामास दक्ष एव प्रजापतिः ।।७ ।।<br>
तांस्तु दृष्ट्वा महाभागान् संविवर्धयिषून् प्रजाः।<br>
देवर्षिः प्रियसंवादो नारदः प्राब्रवीदिदम् ।<br>
नाशाय वचनं तेषां शापायैवात्मनस्तथा ।। ८ ।।<br>
यं कश्यपः सुतवरं परमेष्ठी व्यजीजनत् ।<br>
दक्षस्य वै दुहितरि दक्षशापभयान्मुनिः ।। ९ ।।<br>
पूर्वं स हि समुत्पन्नो नारदः परमेष्ठिना ।<br>
असिक्न्यामथ वीरण्यां भूयो देवर्षिसत्तमः ।<br>
तं भूयो जनयामास पितेव मुनिपुङ्गवम् ।। 1.3.१० ।।<br>
तेन दक्षस्य पुत्रा वै हर्यश्वा इति विश्रुताः ।<br>
निर्मथ्य नाशिताः सर्वे विधिना च न संशयः ।। ११ ।।<br>
तस्योद्यतस्तदा दक्षो नाशायामितविक्रमः ।<br>
महर्षीन् पुरतः कृत्वा याचितः परमेष्ठिना ।। १२ ।।<br>
ततोऽभिसंधिं चक्रुस्ते दक्षस्तु परमेष्ठिना ।<br>
कन्यायां नारदो मह्यं तव पुत्रो भवेदिति ।। १३ ।।<br>
ततो दक्षस्तु तां प्रादात्कन्यां वै परमेष्ठिने ।<br>
स तस्यां नारदो जज्ञे दक्षशापभयादृषिः ।। १४ ।।<br>
जनमेजय उवाच<br>
कथं विनाशिताः पुत्रा नारदेन महर्षिणा ।<br>
प्रजापतेर्द्विजश्रेष्ठ श्रोतुमिच्छामि तत्त्वतः ।। १५ ।<br>
वैशम्पायन उवाच<br>
दक्षस्य पुत्रा हर्यश्वा विवर्धयिषवः प्रजाः ।<br>
समागता महावीर्या नारदस्तानुवाच ह ।। १६ ।।<br>
बालिशा बत यूयं वै नास्या जानीथ वै भुवः ।<br>
प्रमाणं स्रष्टुकामाः स्थ प्रजाः प्राचेतसात्मजाः।<br>
अन्तरूर्ध्वमधश्चैव कथं स्रक्ष्यथ वै प्रजाः ।। १७ ।।<br>
ते तु तद्वचनं श्रुत्वा प्रयाताः सर्वतोदिशम् ।<br>
प्रमाणं द्रष्टुकामस्ते गताः प्राचेतसात्मजाः ।। १८।।<br>
वायोरनशनं प्राप्य गतास्ते वै पराभवम् ।<br>
अद्यापि न निवर्तन्ते समुद्रेभ्य इवापगाः ।। १९ ।।<br>
हर्यश्वेष्वथ नष्टेषु दक्षः प्राचेतसः पुनः ।<br>
वैरण्यामेव पुत्राणां सहस्रमसृजत् प्रभुः ।। 1.3.२० ।।<br>
विवर्धयिषवस्ते तु शबलाश्वाः प्रजास्तदा ।<br>
पूर्वोक्तं वचनं तात नारदेनैव नोदिताः ।। २१ ।।<br>
अन्योन्यमूचुस्ते सर्वे सम्यगाह महामुनिः ।<br>
भ्रातॄणां पदवीं ज्ञातुं गन्तव्यं नात्र संशयः ।। २२ ।।<br>
ज्ञात्वा प्रमाणं पृथ्व्याश्च सुखं स्रक्ष्यामहे प्रजाः ।<br>
एकाग्राः स्वस्थमनसा यथावदनुपूर्वशः ।। २३ ।।<br>
तेऽपि तेनैव मार्गेण प्रयाताः सर्वतोदिशम् ।<br>
अद्यापि न निवर्तन्ते समुद्रेभ्य इवापगाः ।। २४ ।।<br>
नष्टेषु शबलाश्वेषु दक्षः क्रुद्धोऽवदद् वचः ।<br>
नारदं नाशमेहीति गर्भवासं वसेति च ।। २५ ।।<br>
तदाप्रभृति वै भ्राता भ्रातुरन्वेषणं नृप ।<br>
प्रयातो नश्यति क्षिप्रं तन्न कार्यं विपश्चिता ।। २६ ।।<br>
तांश्चापि नष्टान् विज्ञाय पुत्रान् दक्षः प्रजापतिः ।<br>
षष्टिं भूयोऽसृजत् कन्या वीरण्यामिति नः श्रुतम् ।।<br>
तास्तदा प्रतिजग्राह भार्यार्थे कश्यपः प्रभुः।<br>
सोमो धर्मश्च कौरव्य तथैवान्ये महर्षयः ।। २८ ।।<br>
ददौ स दश धर्माय कश्यपाय त्रयोदश ।<br>
सप्तविंशतिं सोमाय चतस्रोऽरिष्टनेमिने ।। २९ ।।<br>
द्वे चैव भृगुपुत्राय द्वे चैवाङ्गिरसे तथा ।<br>
द्वे कृशाश्वाय विदुषे तासां नामानि मे शृणु ।। 1.3.३० ।।<br>
अरुन्धती वसुर्यामी लभ्या भानुर्मरुत्वती ।<br>
संकल्पा च मुहूर्ता च साध्या विश्वा च भारत ।<br>
धर्मपत्न्यो दश त्वेतास्तास्वपत्यानि मे शृणु ।। ३१ ।।<br>
विश्वेदेवाश्च विश्वायाः साध्यान् साध्या व्यजायत ।<br>
मरुत्वत्यां मरुत्वन्तो वसोस्तु वसवस्तथा ।। ३२ ।।<br>
भानोस्तु भानवस्तात मुहूर्ताया मुहूर्तजाः ।। ३३ ।।<br>
लम्बायाश्चैव घोषोऽथ नागवीथी च यामिजा ।<br>
पृथिवीविषयं सर्वमरुन्धत्यां व्यजायत ।। ३४ ।।<br>
संकल्पायास्तु सर्वात्मा जज्ञे संकल्प एव हि ।<br>
गवीथ्याश्च यामिन्या वृषलम्बा व्यजायत ।। ३५ ।।<br>
राजन् सोमपत्न्यस्तु दक्षः प्राचेतसो ददौ।<br>
सर्वा नक्षत्रनाम्न्यस्ता ज्यौतिषे परिकीर्तिताः ।। ३६।।<br>
ये' त्वन्ये ख्यातिमन्तो वै देवा ज्योतिःपुरोगमाः ।<br>
वसवोऽष्टौ समाख्यातास्तेषां वक्ष्यामि विस्तरम् ।। ३७ ।।<br>
आपो ध्रुवश्च सोमश्च धरश्चैवानिलानलौ ।<br>
प्रत्यूषश्च प्रभासश्च वसवो नामभिः स्मृताः ।। ३८ ।।<br>
आपस्य पुत्रो वैतण्ड्यः श्रमः शान्तो मुनिस्तथा ।<br>
ध्रुवस्य पुत्रो भगवान् कालो लोकप्रकालनः ।। ३९ ।।<br>
सोमस्य भगवान् वर्चा वर्चस्वी येन जायते ।<br>
धरस्य पुत्रो द्रविणो हुतहव्यवहस्तथा ।<br>
मनोहरायाः शिशिरः प्राणोऽथ रमणस्तथा ।। 1.3.४० ।।<br>
अनिलस्य शिवा भार्या यस्याः पुत्रो मनोजवः ।<br>
अविज्ञातगतिश्चैव द्वौ पुत्रावनिलस्य तु ।। ४१ ।।<br>
अग्निपुत्रः कुमारस्तु शरस्तम्बे श्रियान्वितः ।<br>
तस्य शाखो विशाखश्च नैगमेयश्च पृष्ठजाः ।। ४२ ।।<br>
अपत्यं कृत्तिकानां तु कार्तिकेय इति स्मृतः ।<br>
स्कन्दः सनत्कुमारश्च सृष्टः पादेन तेजसः ।। ४३ ।।<br>
प्रत्यूषस्य विदुः पुत्रमृष्टिं नाम्ना च देवलम् ।<br>
द्वौ पुत्रौ देवलस्यापि क्षमावन्तौ तपस्विनौ ।। ४४ ।।<br>
बृहस्पतेस्तु भगिनी वरस्त्री ब्रह्मचारिणी ।<br>
योगसिद्धा जगत् कृत्स्नमसक्ता विचचार ह ।। ४५ ।।<br>
प्रभासस्य च सा भार्या वसूनामष्टमस्य च ।<br>
विश्वकर्मा महाभागस्तस्यां जज्ञे प्रजापतिः ।। ४६ ।।<br>
कर्ता शिल्पसहस्राणां त्रिदशानां च वर्धकिः ।<br>
भूषणानां च सर्वेषां कर्ता शिल्पवतां वरः ।। ४७ ।।<br>
यः सर्वासां विमानानि देवतानां चकार ह ।<br>
मनुष्याश्चोपजीवन्ति यस्य शिल्पं महात्मनः ।। ४८ ।।<br>
सुरभी कश्यपाद् रुद्रानेकादश विनिर्ममे ।<br>
महादेवप्रसादेन तपसा भाविता सती ।। ४९ ।।<br>
अजैकपादहिर्बुध्न्यस्त्वष्टा रुद्राश्च भारत ।<br>
त्वष्टुश्चैवात्मजः श्रीमान् विश्वरूपो महायशाः ।। 1.3.५० ।।<br>
हरश्च बहुरूपश्च त्र्यम्बकश्चापराजितः ।<br>
वृषाकपिश्च शम्भुश्च कपर्दी रैवतस्तथा ।। ५१ ।।<br>
मृगव्याधश्च सर्पश्च कपाली च विशाम्पते ।<br>
एकादशैते कथिता रुद्रास्त्रिभुवनेश्वराः ।। ५२ ।।<br>
शतं त्वेवं समाख्यातं रुद्राणाममितौजसाम् ।<br>
पुराणे भरतश्रेष्ठ यैर्व्याप्ताः सचराचराः ।। ५३ ।।<br>
लोका भरतशार्दूल कश्यपस्य निबोध मे ।<br>
अदितिर्दितिर्दनुश्चैव अरिष्टा सुरसा खशा ।। ५४ ।।<br>
सुरभिर्विनता चैव ताम्रा क्रोधवशा इरा ।<br>
कद्रुर्मुनिश्च राजेन्द्र तास्वपत्यानि मे शृणु ।। ५५।।<br>
पूर्वमन्वन्तरे श्रेष्ठा द्वादशासन् सुरोत्तमाः ।<br>
तुषिता नाम तेऽन्योन्यमूचुर्वैवस्वतेऽन्तरे ।। ५६ ।।<br>
उपस्थितेऽतियशसि चाक्षुषस्यान्तरे मनोः ।<br>
हितार्थं सर्वसत्त्वानां समागम्य परस्परम् ।। ५७ ।।<br>
आगच्छत द्रुतं देवा अदितिं सम्प्रविश्य वै ।<br>
मन्वन्तरे प्रसूयामस्तन्नः श्रेयो भविष्यति ।। ५८ ।।<br>
वैशम्पायन उवाच<br>
एवमुक्त्वा तु ते सर्वे चाक्षुषस्यान्तरे मनोः ।<br>
मारीचात् कश्यपाज्जातास्तेऽदित्या दक्षकन्यया ।। ५९ ।।<br>
तत्र विष्णुश्च शक्रश्च जज्ञाते पुनरेव हि ।<br>
अर्यमा चैव धाता च त्वष्टा पूषा च भारत ।। 1.3.६० ।।<br>
विवस्वान् सविता चैव मित्रो वरुण एव च ।<br>
अंशो भगश्चातितेजा आदित्या द्वादश स्मृताः ।। ६१ ।।<br>
चाक्षुषस्यान्तरे पूर्वमासन् ये तुषिताः सुराः ।<br>
वैवस्वतेऽन्तरे ते वै आदित्या द्वादश स्मृताः ।। ६२।।<br>
सप्तविंशतिर्याः प्रोक्ताः सोमपत्न्योऽथ सुव्रताः।<br>
तासामपत्याभ्यभवन् दीप्तान्यमिततेजसाम् ।। ६३ ।।<br>
अरिष्टनेमिपत्नीनामपत्यानीह षोडश ।<br>
बहुपुत्रस्य विदुषश्चतस्रो विद्युतः स्मृताः ।। ६४<br>
प्रत्यङ्गिरसजाः श्रेष्ठा ऋचो ब्रह्मर्षिसत्कृताः।<br>
कृशाश्वस्य तु राजर्षेर्देवप्रहरणानि च ।। ६५ ।।<br>
एते युगसहस्रान्ते जायन्ते पुनरेव हि ।<br>
सर्वदेवगणास्तात त्रयस्त्रिंशत् तु कामजाः ।। ६६ ।।<br>
तेषामपि च राजेन्द्र निरोधोत्पत्तिरुच्यते ।। ६७।।<br>
यथा सूर्यस्य गगने उदयास्तमने इह ।<br>
एवं देवनिकायस्ते सम्भवन्ति युगे युगे ।। ६८ ।।<br>
दित्याः पुत्रद्वयं जज्ञे कश्यपादिति नः श्रुतम् ।<br>
हिरण्यकशिपुश्चैव हिरण्याक्षश्च वीर्यवान् ।। ६९ ।।<br>
सिंहिका चाभवत् कन्या विप्रचित्तेः परिग्रहः।<br>
सैंहिकेया इति ख्यातास्तस्याः पुत्रा महाबलाः ।<br>
गणैश्च सह राजेन्द्र दशसाहस्रमुच्यते ।। 1.3.७० ।।<br>
तेषां पुत्राश्च पौत्राश्च शतशोऽथ सहस्रशः ।<br>
असंख्याता महाबाहो हिरण्यकशिपोः शृणु ।। ७१ ।।<br>
हिरण्यकशिपोः पुत्राश्चत्वारः प्रथितौजसः ।<br>
अनुह्रादश्च ह्रादश्च प्रह्रादश्चैव वीर्यवान् ।। ७२।।<br>
संह्रादश्च चतुर्थोऽभूद्ध्रादपुत्रो ह्रदस्तथा ।<br>
संह्रादपुत्रः सुन्दश्च निसुन्दस्तावुभौ स्मृतौ ।। ७३ ।<br>
अनुह्रादसुतौ ह्यायुः शिबिकालस्तथैव ह ।<br>
विरोचनश्च प्राह्रादिर्बलिर्जज्ञे विरोचनात् ।। ७४ ।।<br>
बले पुत्रशतं त्वासीद् बाणज्येष्ठं नराधिप ।<br>
धृतराष्ट्रश्च सूर्यश्च चन्द्रमाश्चेन्द्रतापनः ।। ७५ ।।<br>
कुम्भनाभो गर्दभाक्षः कुक्षिरित्येवमादयः ।<br>
बाणस्तेषामतिबलो ज्येष्ठः पशुपतेः प्रियः ।। ७६ ।।<br>
पुराकल्पे हि बाणेन प्रसाद्योमापतिं प्रभुम् ।<br>
पार्श्वतो विहरिष्यामि इत्येवं याचितो वरः ।। ७७ ।।<br>
बाणस्य चेन्द्रदमनो लोहित्यामुपपद्यत ।<br>
गणास्तथासुरा राजञ्छतसाहस्रसम्मिताः ।। ७८ ।।<br>
हिरण्याक्षसुताः पञ्च विद्वांसः सुमहाबलाः ।<br>
झर्झरः शकुनिश्चैव भूतसंतापनस्तथा ।<br>
महानाभश्च विक्रान्तः कालनाभस्तथैव च ।। ७९ ।।<br>
अभवन् दनुपुत्राश्च शतं तीव्रपराक्रमाः ।<br>
तपस्विनो महावीर्याः प्राधान्येन निबोध तान् ।। 1.3.८०।।<br>
द्विमूर्धा शकुनिश्चैव तथा शङ्कुशिरा विभुः।<br>
शङ्कुकर्णो विराधश्च गवेष्ठी दुन्दुभिस्तथा ।<br>
अयोमुखः शम्बरश्च कपिलो वामनस्तथा ।। ८१ ।।<br>
मरीचिर्मघवांश्चैव इरा शङ्कुशिरा वृकः ।<br>
विक्षोभणश्च केतुश्च केतुवीर्यशतह्रदौ ।। ८२ ।।<br>
इन्द्रजित् सत्यजिच्चैव वज्रनाभस्तथैव च ।<br>
महानाभश्च विक्रान्तः कालनाभस्तथैव च ।। ८३ ।।<br>
एकचक्रो महाबाहुस्तारकश्च महाबलः ।<br>
वैश्वानरः पुलोमा च विद्रावणमहासुरौ ।। ८४ ।।<br>
स्वर्भानुर्वृषपर्वा च तुहुण्डश्च महासुरः ।<br>
सूक्ष्मश्चैवातिचन्द्रश्च ऊर्णनाभो महागिरिः ।। ८५।।<br>
असिलोमा च केशी च शठश्च बलको मदः ।<br>
तथा गगनमूर्धा च कुम्भनाभो महासुरः ।। ८६ ।।<br>
प्रमदो मयश्च कुपथो हयग्रीवश्च वीर्यवान् ।<br>
वैसृपः सविरूपाक्षः सुपथोऽथ हराहरौ ।। ८७ ।।<br>
हिरण्यकशिपुश्चैव शतमायश्च शम्बरः ।<br>
शरभः शलभश्चैव विप्रचित्तिश्च वीर्यवान् ।। ८८ ।।<br>
एते सर्वे दनोः पुत्राः कश्यपादभिजज्ञिरे ।<br>
विप्रचित्तिप्रधानास्ते दानवाः सुमहाबलाः ।। ८९ ।।<br>
एतेषां यदपत्यं तु तन्न शक्यं नराधिप ।<br>
प्रसंख्यातुं महीपाल पुत्रपौत्राद्यनन्तकम् ।। 1.3.९० ।।<br>
स्वर्भानोस्तु प्रभा कन्या पुलोम्नश्च सुतात्रयम् ।<br>
उपदानवी हयशिराः शर्मिष्ठा वार्षपर्वणी ।। ९१ ।।<br>
पुलोमा कालिका चैव वैश्वानरसुते उभे ।<br>
बह्वपत्ये महावीर्ये मारीचेस्तु परिग्रहः ।। ९२ ।।<br>
तयोः पुत्रसहस्राणि षष्टिं दानवनन्दनान् ।<br>
चतुर्दशशतानन्यान् हिरण्यपुरवासिनः ।। ९३।।<br>
मारीचिर्जनयामास महता तपसान्वितः ।<br>
पौलोमाः कालकेयाश्च दानवास्ते महाबलाः ।। ९४ ।।<br>
अवध्या देवतानां च हिरण्यपुरवासिनः ।<br>
कृताः पितामहेनाजौ निहताः सव्यसाचिना ।। ९५ ।।<br>
प्रभाया नहुषः पुत्रः सृंजयश्च शचीसुतः ।<br>
पूरुं जज्ञेऽथ शर्मिष्ठा दुष्यन्तमुपदानवी ।। ९६ ।।<br>
ततोऽपरे महावीर्या दानवास्त्वतिदारुणाः ।<br>
सिंहिकायामथोत्पन्ना विप्रचित्तेः सुतास्तदा।। ९७४<br>
दैत्यदानवसंयोगाज्जातास्तीव्रपराक्रमाः ।<br>
सैंहिकेया इति ख्यातास्त्रयोदश महाबलाः।।९८।।<br>
व्यंशः शल्यश्च बलिनौ नभश्चैव महाबलः ।<br>
वातापिर्नमुचिश्चैव इल्वलः खसृमस्तथा ।। ९९ ।।<br>
आञ्जिको नरकश्चैव कालनाभस्तथैव च ।<br>
शुकः पोतरणश्चैव वज्रनाभश्च वीर्यवान् ।।1.3.१००।।<br>
राहुर्ज्येष्ठस्तु तेषां वै सूर्यचन्द्रविमर्दनः ।<br>
मूकश्चैव तुहुण्डश्च ह्रादपुत्रौ बभूवतुः ।१०१।<br>
मारीचः सुन्दपुत्रश्च ताडकायां व्यजायत ।<br>
शिवमाणस्तथा चैव सुरकल्पश्च वीर्यवान् ।१०२।<br>
एते वै दानवाः श्रेष्ठा दनुवंशविवर्द्धनाः ।<br>
तेषां पुत्राश्च पौत्राश्च शतशोऽथ सहस्रशः ।। १०३।।<br>
संह्रादस्य तु दैत्यस्य निवातकवचाः कुले ।<br>
समुत्पन्नाः सुतपसा महान्तो भावितात्मनः ।।१०४।।<br>
तिस्रः कोट्यः सुतास्तेषां मणिमत्यां निवासिनाम्।<br>
तेऽप्यवध्यास्तु देवानामर्जुनेन निपातिताः ।।१०५।।<br>
षट् सुताः सुमहासत्त्वास्ताम्रायाः परिकीर्तिताः ।<br>
काकी श्येनी च भासी च सुग्रीवी शुचि गृध्रिका ।। १०६ ।।<br>
काकी काकानजनयदुलूकी प्रत्युलूककान् ।<br>
श्येनी श्येनांस्तथा भासी भासान् गृध्रांश्च गृध्र्यपि ।।१०७।।<br>
शुचिरौदकान् पक्षिगणान् सुग्रीवी तु परंतप।<br>
अश्वानुष्ट्रान् गर्दभांश्च ताम्रावंशः प्रकीर्तितः ।। १०८ ।।<br>
विनतायास्तु पुत्रौ द्वावरुणो गरुडस्तथा ।<br>
सुपर्णः पततां श्रेष्ठो दारुणः स्वेन कर्मणा ।। १०९।।<br>
सुरसायाः सहस्रं तु सर्पाणाममितौजसाम्।<br>
अनेकशिरसां तात खेचराणां महात्मनाम् ।।1.3.११०।<br>
काद्रवेयाश्च बलिनः सहस्रममितौजसः ।<br>
सुपर्णवशगा नागा जङिरेऽनेकमस्तकाः ।। १११।।<br>
तेषां प्रधानाः सततं शेषवासुकितक्षकाः ।<br>
ऐरावतो महापद्मः कम्बलाश्वतरावुभौ ।।११२।।<br>
एलापत्रस्तथा शंखः कर्कोटकधनंजयौ ।<br>
महानीलमहाकर्णौ धृतराष्ट्रबलाहकौ ।।११३।।<br>
कुहरः पुष्पदष्ट्रश्च  दुर्मुखः सुमुखस्तथा ।<br>
शङ्खश्च शङ्खपालश्च कपिलो वामनस्तथा ।११४।<br>
नहुषः शङ्खरोमा च मणिरित्येवमादयः ।<br>
तेषां पुत्राश्च पौत्राश्च गरुडेन निपातिताः ।।११५।।<br>
चतुर्दश सहस्राणि क्रूराणां पवनाशिनाम् ।<br>
गणं क्रोधवशं विद्धि तस्य सर्वे च दंष्ट्रिणः ११६।।<br>
स्थलजाः पक्षिणोऽब्जाश्च धरायाः प्रसवाः स्मृताः।<br>
गास्तु वै जनयामास सुरभिर्महिषांस्तथा ।।११७।<br>
इरा वृक्षलतावल्लीस्तृणजातीश्च सर्वशः ।<br>
कशा तु यक्षरक्षांसि मुनिरप्सरसस्तथा।। ११८।।<br>
अरिष्टा तु महासत्त्वान् गन्धर्वानमितौजसः ।<br>
एते कश्यपदायादाः कीर्तिताः स्थाणुजंगमाः ।।११९।<br>
तेषां पुत्राश्च पौत्राश्च शतशोऽथ सहस्रशः ।<br>
एष मन्वन्तरे तात सर्गः स्वारोचिषे स्मृतः ।। 1.3.१२०।।<br>
वैवस्वते तु महति वारुणे वितते क्रतौ ।<br>
जुह्वानस्य ब्रह्मणो वै प्रजासर्गं इहोच्यते ।। १२१।।<br>
पूर्वं यत्र तु ब्रह्मर्षीनुत्पन्नान् सप्त मानसान् ।<br>
पुत्रत्वे कल्पयामास स्वयमेव पितामहः ।। १२२।।<br>
ततो विरोधे देवानां दानवानां च भारत ।<br>
दितिर्विनष्टपुत्रा वै तोषयामास कश्यपम् ।। १२३ ।।<br>
तां कश्यपः प्रसन्नात्मा सम्यगाराधितस्तया ।<br>
वरेण च्छन्दयामास सा च वव्रे वरं ततः ।।१२४।।<br>
पुत्रमिन्द्रवधार्थाय समर्थममितौजसम् ।<br>
स च तस्यै वरं प्रादात् प्रार्थितं सुमहातपाः ।। १२५।।<br>
दत्त्वा च वरमव्यग्रो मारीचस्तामभाषत ।<br>
भविष्यति सुतस्तेऽयं यद्येवं धारयिष्यसि ।।१२६।।<br>
इन्द्रं सुतो निहन्ता ते गर्भं वै शरदां शतम् ।<br>
यदि धारयसे शौचं तत्परा व्रतमास्थिता ।।१२७।।<br>
तथेत्यभिहितो भर्ता तया देव्या महातपाः ।<br>
धारयामास गर्भं तु शुचिः सा वसुधाधिप ।।१२८।।<br>
ततोऽभ्युपागमद् दित्यां गर्भमाधाय कश्यपः ।<br>
रोचयन् वै गणश्रेष्ठं देवानाममितौजसाम् ।।१२९।।<br>
तेजः सम्भृत्य दुर्धर्षमवध्यममरैरपि ।<br>
जगाम पर्वतायैव तपसे शंसितव्रतः ।। 1.3.१३०।।<br>
तस्याश्चैवान्तरप्रेप्सुरभवत् पाकशासनः ।<br>
ऊने वर्षशते चास्या ददर्शान्तरमच्युतः ।। १३१।।<br>
अकृत्वा पादयोः शौचं दितिः शयनमाविशत् ।<br>
निद्रां च कारयामास तस्याः कुक्षिं प्रविश्य सः ।। १३२।।<br>
वज्रपाणिस्ततो गर्भं सप्तधा तं न्यकृन्तत ।<br>
स पाट्यमानो वज्रेण गर्भस्तु प्ररुरोद ह ।। १३३।।<br>
मा रोदीरिति तं शक्रः पुनः पुनरथाब्रवीत्।<br>
सोऽभवत् सप्तधा गर्भस्तमिन्द्रो रुषितः पुनः।।१३४।।<br>
एकैकं सप्तधा चक्रे वज्रेणैवारिकर्शनः ।<br>
मरुतो नाम देवास्ते बभूवुर्भरतर्षभ ।। १३५।।<br>
यथैवोक्तं मघवता तथैव मरुतोऽभवन् ।<br>
देवा एकोनपञ्चाशत् सहाया वज्रपाणिनः ।।१३६।।<br>
तेषामेवं प्रवृद्धानां भूतानां जनमेजय ।<br>
रोचयन् वै गणश्रेष्ठं देवानाममितौजसाम् ।।१३७।।<br>
निकायेषु निकायेषु हरिः प्रादात् प्रजापतीन् ।<br>
क्रमशस्तानि राज्यानि पृथुपूर्वाणि भारत ।।१३८।।<br>
स हरिः पुरुषो वीरः कृष्णो जिष्णुः प्रजापतिः ।<br>
पर्जन्यस्तपनोऽव्यक्तस्तस्य सर्वमिदं जगत् ।।१३९।।<br>
भूतसर्गमिमं सम्यग्जानतो भरतर्षभ ।<br>
मरुतां च शुभं जन्म शृण्वतः पठतोऽपि वा ।<br>
नावृत्तिभयमस्तीह परलोकभयं कुतः ।। 1.3.१४०।।<br>
इति श्रीमहाभारते खिलभागे हरिवंशे हरिवंशपर्वणि मरुदुत्पत्तिकथने तृतीयोऽध्यायः ।। ३ ।।<br>
<br>
