वैशम्पायन उवाच<br>
सत्यव्रतस्तु भक्त्या च कृपया च प्रतिज्ञया ।<br>
विश्वामित्रकलत्रं तद् बभार विनये स्थितः ॥ १ ॥<br>
हत्वा मृगान् वराहांश्च महिषांश्च वनेचरान् ।<br>
विश्वामित्राश्रमाभ्याशे मांसं वृक्षे बबन्ध सः ॥ २ ॥<br>
उपांशुव्रतमास्थाय दीक्षां द्वादशवार्षिकीम् ।<br>
पितुर्नियोगादवसत् तस्मिन् वनगते नृपे ॥ ३ ॥<br>
अयोध्यां चैव राष्ट्रं च तथैवान्तःपुरं मुनिः ।<br>
याज्योपाध्यायसम्बन्धाद् वसिष्ठः पर्यरक्षत ॥ ४ ॥<br>
सत्यव्रतस्तु बाल्याच्च भाविनोऽर्थस्य वा बलात् ।<br>
वसिष्ठेऽभ्यधिकं मन्युं धारयामास वै तदा ॥ ५ ॥<br>
पित्रा तु तं तदा राष्ट्रात् त्यज्यमानं स्वमात्मजम् ।<br>
न वारयामास मुनिर्वसिष्ठः कारणेन ह ॥ ६ ॥<br>
पाणिग्रहणमन्त्राणां निष्ठा स्यात् सप्तमे पदे ।<br>
न च सत्यव्रतस्तस्य तमुपांशुमबुध्यत ॥ ७ ॥<br>
जानन् धर्मं वसिष्ठस्तु न मां त्रातीति भारत ।<br>
सत्यव्रतस्तदा रोषं वसिष्ठे मनसाकरोत् ॥ ८ ॥<br>
गुणबुद्ध्या तु भगवान् वसिष्ठः कृतवांस्तथा।<br>
न च सत्यव्रतस्तस्य तमुपांशुमबुध्यत ॥ ९ ॥<br>
तस्मिन्नपरितोषो यः पितुरासीन्महात्मनः ।<br>
तेन द्वादश वर्षाणि नावर्षत् पाकशासनः ॥ 1.13.१० ॥<br>
तेन त्विदानीं वहता दीक्षां तां दुर्वहां भुवि ।<br>
कुलस्य निष्कृतिस्तात कृता सा वै भवेदिति ॥ ११ ॥<br>
न तं वसिष्ठो भगवान् पित्रा त्यक्तं न्यवारयत्<br>
अभिषेक्ष्याम्यहं पुत्रमस्येत्येवं मतिर्मुनेः ॥ १२ ॥<br>
स तु द्वादशवर्षाणि दीक्षां तामुद्वहद् बली ।<br>
उपांशुव्रतमास्थाय महत् सत्यव्रतो नृप ॥ १३ ॥<br>
अविद्यमाने मांसे तु वसिष्ठस्य महात्मनः ।<br>
सर्वकामदुघां दोग्ध्रीं ददर्श स नृपात्मजः ॥ १४ ॥<br>
तां वै क्रोधाच्च मोहाच्च श्रमाच्चैव क्षुधार्दितः ।<br>
दशधर्मान् गतो राजा जघान जनमेजय ॥ १५ ॥<br>
तच्च मांसं स्वयं चैव विश्वामित्रस्य चात्मजान्।<br>
भोजयामास तच्छ्रुत्वा वसिष्ठोऽप्यस्य चुक्रुधे ।<br>
क्रुद्धस्तु भगवान् वाक्यमिदमाह नृपात्मजम् ॥ १६ ॥<br>
वसिष्ठ उवाच<br>
पातयेयमहं क्रूर तव शङ्कुमसंशयम् ।<br>
यदि ते द्वाविमौ शङकू न स्यातां वै कृतौ पुनः॥ १७ ॥<br>
पितुश्चापरितोषेण गुरोर्दोग्ध्रीवधेन च ।<br>
अप्रोक्षितोपयोगाच्च त्रिविधस्ते व्यतिक्रमः ॥ १८ ॥<br>
वैशम्पायन उवाच<br>
एवं त्रीण्यस्य शङ्कूनि तानि दृष्ट्वा महातपाः।<br>
त्रिशङ्कुरिति होवाच त्रिशङ्कुरिति स स्मृतः॥ १९ ॥<br>
विश्वामित्रस्तु दाराणामागतो भरणे कृते ।<br>
स तु तस्मै वरं प्रादान्मुनिः प्रीतस्त्रिशङ्कवे ॥ 1.13.२० ॥<br>
छन्द्यमानो वरेणाथ वरं वव्रे नृपात्मजः ।<br>
सशरीरो व्रजे स्वर्गमित्येवं याचितो मुनिः ॥ २१ ॥<br>
अनावृष्टिभये तस्मिन् गते द्वादशवार्षिके ।<br>
राज्येऽभिषिच्य पित्र्ये तु याजयामास तं मुनिः॥ २२ ॥<br>
मिषतां देवतानां च वसिष्ठस्य च कौशिकः ।<br>
सशरीरं तदा तं तु दिवमारोपयत् प्रभुः ॥ २२ ॥<br>
तस्य सत्यरथा नाम भार्या कैकयवंशजा ।<br>
कुमारं जनयामास हरिश्चन्द्रमकल्मषम् ॥ २४ ॥<br>
स वै राजा हरिश्चन्द्रस्त्रैशङ्कव इति स्मृतः ।<br>
आहर्ता राजसूयस्य स सम्राडिति विश्रुतः ॥ २५ ॥<br>
हरिश्चन्द्रस्य पुत्रोऽभूद्रोहितो नाम वीर्यवान् ।<br>
येनेदं रोहितपुरं कारितं राज्यसिद्धये ॥ २६ ॥<br>
कृत्वा राज्यं स राजर्षिः पालयित्वा त्वथ प्रजाः ।<br>
संसारासारतां ज्ञात्वा द्विजेभ्यस्तत्पुरं ददौ ॥ २७ ॥<br>
हरितो रोहितस्याथ चञ्चुर्हारीत उच्यते ।<br>
विजयश्च सुदेवश्च चञ्चुपुत्रौ बभूवतुः ॥ २८ ॥<br>
जेता क्षत्त्रस्य सर्वस्य विजयस्तेन संस्मृतः ।<br>
रुरुकस्तनयस्तस्य राजधर्मार्थकोविदः ॥ २९ ॥<br>
रुरुकस्य वृकः पुत्रो वृकाद् बाहुस्तु जज्ञिवान् ।<br>
शकैर्यवनकाम्बोजैः पारदैः पह्लवैः सह ॥ 1.13.३० ॥<br>
हैहयास्तालजङ्घाश्च निरस्यन्ति स्म तं नृपम्।<br>
नात्यर्थं धार्मिकस्तात स हि धर्मयुगेऽभवत् ॥ ३१ ॥<br>
सगरस्तु सुतो बाहोर्जज्ञे सह गरेण च ।<br>
और्वस्याश्रममागम्य भार्गवेणाभिरक्षितः ॥ ३२ ॥<br>
आग्नेयमस्त्रं लब्ध्वा च भार्गवात् सगरो नृपः ।<br>
जिगाय पृथिवीं हत्वा तालजङ्घान् सहैहयान् ॥<br>
शकानां पह्लवानां च धर्मं निरसदच्युतः ।<br>
क्षत्रियाणां कुरुश्रेष्ठ पारदानां स धर्मवित् ॥ ३४ ॥<br>
इति श्रीमहाभारते खिलभागे हरिवंशे हरिवंशपर्वणि त्रिशङ्कुचरितकथनं नाम त्रयोदशोऽध्यायः ॥ १३ ॥<br>
<br>
