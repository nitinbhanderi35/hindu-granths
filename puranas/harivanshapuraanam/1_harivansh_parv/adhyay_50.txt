वैशम्पायन उवाच<br>
ऋषिभिः पूजितस्तैस्तु विवेश हरिरीश्वरः ।<br>
पौराणं ब्रह्मसदनं दिव्यं नारायणाश्रमम् ॥ १ ॥<br>
स तद् विवेश हृष्टात्मा तानामन्त्र्य सदोगतान् ।<br>
प्रणम्य चादिदेवाय ब्रह्मणे पद्मयोनये ॥ २ ॥ <br>
स्वेन नाम्ना परिज्ञातं स तं नारायणाश्रमम् ।<br>
प्रविशन्नेव भगवानायुधानि व्यसर्जयत् ॥ ३ ॥<br>
स तत्राम्बुपतिप्रख्यं ददर्शालयमात्मनः ।<br>
स्वधिष्ठितं देवगणैः शाश्वतैश्च महर्षिभिः ॥ ४ ॥<br>
संवर्तकाम्बुदोपेतं नक्षत्रस्थानसंकुलम् ।<br>
तिमिरौघपरिक्षिप्तमप्रधृष्यं सुरासुरैः ॥ ५ ।<br>
न तत्र विषयो वायोर्नेन्दोर्न च विवस्वतः ।<br>
वपुषः पद्मनाभस्य स देशस्तेजसाऽऽवृतः ॥ ६ ॥<br>
स तत्र प्रविशन्नेव जटाभारं समुद्वहन् ।<br>
सहस्रशीर्षो भूत्वा तु शयनायोपचक्रमे ॥ ७ ॥<br>
लोकानामन्तकालज्ञा काली नयनशालिनी ।<br>
उपतस्थे महात्मानं निद्रा तं कालरूपिणी ॥ ८ ॥<br>
स शिश्ये शयने दिव्ये समुद्राम्भोदशीतले ।<br>
हरिरेकार्णवोक्तेन व्रतेन व्रतिनां वरः ॥ ९ ॥<br>
तं शयानं महात्मानं भवाय जगतः प्रभुम् ।<br>
उपासाञ्चक्रिरे विष्णुं देवाः सर्षिगणास्तथा ॥ 1.50.१० ॥<br>
तस्य सुप्तस्य शुशुभे नाभिमध्यात्समुत्थितम् ।<br>
आद्यं तस्यासनं पद्मं ब्रह्मणः सूर्यवर्चसम् ।<br>
सहस्रपत्रं वर्णाढ्यं सुकुमारं सुपुष्पितम् ॥ ११<br>
ब्रह्मसूत्रोद्यतकरः स्वपन्नेव महामुनिः ।<br>
आवर्तयति लोकानां सर्वेषां कालपर्ययम् ॥ १२ ।<br>
विवृतात् तस्य वदनान्निःश्वासपवनेरिताः ।<br>
प्रजानां पङ्क्तयो ह्युच्चैर्निष्पतन्त्युत्पतन्ति च ॥ १३॥<br>
ते सृष्टाःप्राणिनो मेध्या विभक्ता ब्रह्मणा स्वयम् ।<br>
चतुर्धा स्वां गतिं जग्मुः कृतान्तोक्तेन कर्मणा ॥ १४ ॥<br>
न तं वेद स्वयं ब्रह्मा नापि ब्रह्मर्षयोऽव्ययाः ।<br>
विष्णोर्निद्रामयं योगं प्रविष्टं तमसावृतम् ॥ १५ ॥<br>
ते तु ब्रह्मर्षयः सर्वे पितामहपुरोगमाः ।<br>
न विदुस्तं क्वचित् सुप्तं क्वचिदासीनमासने ॥ १६ ॥<br>
जागर्ति कोऽत्र कः शेते कश्च शक्तश्च नेङ्गते ।<br>
को भोगवान्कोद्युतिमान्कृष्णात्कृष्णतरश्च कः॥१७॥<br>
विमृशन्ति स्म तं देवा दिव्याभिरुपपत्तिभिः ।<br>
न चैनं शेकुरन्वेष्टुं कर्मतो जन्मतोऽपि वा ॥ १८ ॥<br>
गाथाभिस्तत्प्रदिष्टाभिर्ये तस्य चरितं विदुः ।<br>
पुराणास्तं पुराणेषु ऋषयः सम्प्रचक्षते ॥१९ ॥<br>
श्रूयते चास्य चरितं देवेष्वपि पुरातनम् ।<br>
महापुराणात् प्रभृति परं तस्य न विद्यते ॥ 1.50.२०॥<br>
यच्चास्य देवदेवस्य चरितं स्वप्रभावजम् ।<br>
तेनेमाः श्रुतयो व्याप्ता वैदिक्यो लौकिकाश्च याः ॥ २१ ॥<br>
भवकाले भवत्येष लोकानां लोकभावनः ।<br>
दानवानामभावाय जागर्ति मधुसूदनः ॥ २२ ॥<br>
यत्रैनं वीक्षितुं देवा न शेकुः सुप्तमव्ययम् ।<br>
ततः स्वपिति घर्मान्ते जागर्ति जलदक्षये ॥ २३ ॥<br>
स हि वेदाश्च यज्ञाश्च यज्ञाङ्गानि च सर्वशः ।<br>
या तु यज्ञगतिः प्रोक्ता स एष पुरुषोत्तमः ॥ २४ ॥<br>
तस्मिन् सुप्ते न वर्तन्ते मन्त्रपूताः क्रतुक्रियाः ।<br>
शरत्प्रवृत्तयज्ञोऽयं जागर्ति मधुसूदनः ॥ २५ ॥<br>
तदिदं वार्षिकं चक्रं कारयत्यम्बुदेश्वरः ।<br>
वैष्णवं कर्म कुर्वाणः सुप्ते विष्णौ पुरंदरः ॥ २६ ॥<br>
या ह्येषा गह्वरा माया निद्रेति जगति स्थिता ।<br>
साकस्माद् द्वेषिणी घोरा कालरात्रिर्महीक्षिताम्॥ २७ ॥<br>
तस्यास्तनुस्तमोद्वारा निशा दिवसनाशिनी ।<br>
जीवितार्धहरा घोरा सर्वप्राणभृतां भुवि ॥ २८ ॥<br>
नैतया कश्चिदाविष्टो जृम्भमाणो मुहुर्मुहुः ।<br>
शक्तः प्रसहितुं वेगं मज्जन्निव महार्णवे ॥ २९ ॥<br>
अन्नजा भुवि मर्त्यानां श्रमजा वा कथंचन ।<br>
सैषा भवति लोकस्य निद्रा सर्वस्य लौकिकी ॥ 1.50.३० ॥<br>
स्वप्नान्ते क्षीयते ह्येषा प्रायशो भुवि देहिनाम् ।<br>
मृत्युकाले च भूतानां प्राणान् नाशयते भृशम् ॥ ३१ ॥<br>
देवेष्वपि दधारैनां नान्यो नारायणादृते ।<br>
सखी सर्वहरस्यैषा माया विष्णुशरीरजा ॥ ३२ ॥<br>
सैषा नारायणमुखे दृष्टा कमललोचना ।<br>
लोकानल्पेन कालेन ग्रसते लोकमोहिनी ॥ ३३ ॥  <br>
एवमेषा हितार्थाय लोकानां कृष्णवर्त्मना ।<br>
ध्रियते सेवनीया हि पत्येव च पतिव्रता ॥ ३४ ।<br>
स तया निद्रया च्छन्नस्तस्मिन् नारायणाश्रमे ।<br>
स्वपिति स्म तदा विष्णुर्मोहयञ्जगदव्ययः ॥ ३५ ॥<br>
तस्य वर्षसहस्त्राणि शयानस्य महात्मनः ।<br>
जग्मुः कृतयुगं चैव त्रेता चैव युगोत्तमम् ॥ ३६ ॥<br>
स तु द्धापरपर्यन्ते ज्ञात्वा लोकान् सुदुःखितान् ।<br>
प्राबुध्यत महातेजाः स्तूयमानो महर्षिभिः ॥ ३७ ॥<br>
ऋषय ऊचुः<br>
जहीहि निद्रां सहजां भुक्तपूर्वामिव स्रजम् ।<br>
इमे ते ब्रह्मणा सार्धं देवा दर्शनकाङ्क्षिणः ॥ ३८ ॥<br>
इमे त्वां ब्रह्मविद्वांसो ब्रह्मसंस्तववादिनः ।<br>
वर्धयन्ति हृषीकेश ऋषयः संशितव्रताः ॥ ३९ ॥<br>
एतेषामात्मभूतानां भूतानां भूतभावन ।<br>
शृणु विष्णो शुभा वाचो भूव्योमाग्न्यनिलाम्भसाम्॥ 1.50.४० ।<br>
इमे त्वा सप्त मुनयः सहिता मुनिमण्डलैः ।<br>
स्तुवन्ति देव दिव्याभिर्गेयाभिर्गीर्भिरञ्जसा ॥ ४१॥<br>
उत्तिष्ठ शतपत्राक्ष पद्मनाभ महाद्युते ।<br>
कारणं किंचिदुत्पन्नं देवानां कार्यगौरवात् ॥ ४२ ॥<br>
वैशम्पायन उवाच<br>
स संक्षिप्य जलं सर्वं तिमिरौघं विदारयन् ।<br>
उदतिष्ठद्धृषीकेशः श्रिया परमया ज्वलन् ॥ ४३ ॥<br>
स ददर्श सुरान्सर्वान्समेतान्सपितामहान् ।<br>
विवक्षतः प्रक्षुभिताञ्जगदर्थे समागतान् ॥ ४४ ॥<br>
तानुवाच हरिर्देवो निद्राविश्रान्तलोचनः ।<br>
तत्त्वदृष्टार्थया वाचा धर्महेत्वर्थयुक्तया ॥ ४५ ॥<br>
श्रीभगवानुवाच<br>
कुतो वो विग्रहो देवाः कुतो वो भयमागतम् ।<br>
कस्य वा केन वा कार्यं किं वा मयि न वर्तते ॥ ४६॥<br>
किं खल्वकुशलं लोके वर्तते दानवोत्थितम् ।<br>
नृणामायासजननं शीघ्रमिच्छामि वेदितुम् ॥ ४७ ॥<br>
एष ब्रह्मविदां मध्ये विहाय शयनोत्तमम् ।<br>
शिवाय भवतामर्थे स्थितः किं करवाणि वः ॥ ४८ ॥<br>
इति श्रीमहाभारते खिलभागे हरिवंशे हरिवंशपर्वणि विष्णोर्योगशयनोत्थाने  पञ्चाशत्तमोऽध्यायः ॥ ५० ॥<br>
<br>
