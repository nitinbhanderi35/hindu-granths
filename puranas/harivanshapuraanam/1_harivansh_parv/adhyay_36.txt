वैशम्पायन उवाच<br>
क्रोष्टोरेवाभवत् पुत्रो वृजिनीवान्महायशाः ।<br>
वृजिनीवत्सुतश्चापि स्वाहिः स्वाहाकृतां वरः ।। १ ।।<br>
स्वाहिपुत्रोऽभवद् राजा रुषद्गुर्वदतां वरः ।<br>
महाक्रतुभिरीजे यो विविधैभूरिदक्षिणैः ।। २ ।।<br>
सुतप्रसूतिमन्विच्छन् रुषद्गुः सोऽग्र्यमात्मजम्।<br>
जज्ञे चित्ररथस्तस्य पुत्रः कर्मभिरन्वितः ।। ३ ।।<br>
आसीच्चैत्ररथिर्वीरो यज्वा विपुलदक्षिणः ।<br>
शशबिन्दुः परं वृत्तं राजर्षीणामनुष्ठितः ।। ४ ।।<br>
पृथुश्रवाः पृधुयशा राजाऽऽसीच्छशबिन्दुजः ।<br>
शंसन्ति च पुराणज्ञाः पार्थश्रवसमुत्तरम् ।। ५ ।।<br>
अनन्तरं सुयज्ञस्तु सुयज्ञतनयोऽभवत्। <br>
उशतो यज्ञमखिलं     स्वधर्ममुशतां वरः ।। ६ ।।<br>
शिनेयुरभवत् सूनुरुशतः शत्रुतापनः ।<br>
मरुत्तस्तस्य तनयो राजर्षिरभवन्नृप ।। ७ ।।<br>
मरुत्तोऽलभत ज्येष्ठं सुतं कम्बलबर्हिषम् ।<br>
चचार विपुलं धर्मममर्षात् प्रेत्यभागपि ।। ८ ।।<br>
सुतप्रसूतिमिच्छन् वै सुतं कम्बलबर्हिषः ।<br>
बभूव रुक्मकवचः शतप्रसवतः सुतः ।। ९ ।।<br>
निहत्य रुक्मकवचः शतं कवचिनां रणे ।<br>
धन्विनां निशितैर्बाणैरवाप श्रियमुत्तमाम् ।। 1.36.१०।।<br>
जज्ञेऽथ रुक्मकवचात् पराजित् परवीरहा ।<br>
जज्ञिरे पञ्च पुत्रास्तु महावीर्याः पराजितः ।। ११ ।।<br>
रुक्मेषुः पृथुरुक्मश्च ज्यामघः पालितो हरिः ।<br>
पालितं च हरिं चैव विदेहेभ्यः पिता ददौ ।। १२।।<br>
रुक्मेषुरभवद् राजा पृथुरुक्मस्य संश्रितः ।<br>
ताभ्यां प्रव्राजितो राज्याज्ज्यामघोऽवसदाश्रमे ।। १३ ।।<br>
प्रशान्तः स वनस्थस्तु ब्राह्मणैश्चावबोधितः ।<br>
जिगाय रथमास्थाय देशमन्यं ध्वजी रथी ।। १४ ।।<br>
नर्मदाकूलमेकाकी नगरीं मृत्तिकावतीम् ।<br>
ऋक्षवन्तं गिरिं जित्वा शुक्तिमत्यामुवास सः ।। १५ ।।<br>
ज्यामघस्याभवद् भार्या शैब्या बलवती सती ।<br>
अपुत्रोऽपि च राजा स नान्यां भार्यामविन्दत ।। १६ ।।<br>
तस्यासीद् विजयो युद्धे तत्र कन्यामवाप सः ।<br>
भार्यामुवाच संत्रस्तः स्नुषेति स नरेश्वरः ।। १७ ।।<br>
एतच्छ्रुत्वाब्रवीद् देवी कस्य चेयं स्नुषेति वै ।<br>
अब्रवीत् तदुपश्रुत्य ज्यामघो राजसत्तमः ।। १८।।<br>
यस्ते जनिष्यते पुत्रस्तस्य भार्योपदानवी ।<br>
उग्रेण तपसा तस्याः कन्यायाः सा व्यजायत ।<br>
पुत्रं विदर्भं सुभगा शैब्या परिणता सती ।। १९ ।।<br>
राजपुत्र्यां तु विद्वांसौ स्तुषायां क्रथकौशिकौ ।<br>
पश्चाद् विदर्भोऽजनयच्छूरौ रणविशारदौ ।। 1.36.२० ।।<br>
लोमपादं तृतीयं तु पुत्रं परमधार्मिकम् ।<br>
लोमपादात्मजो बभ्रुराह्वतिस्तस्य चात्मजः ।। २१ ।।<br>
आह्वतेः कौशिकश्चैव विद्वान् परमधार्मिकः ।<br>
चेदिः पुत्रः कौशिकस्य तस्माच्चैद्या नृपाः  स्मृताः।।२२।।<br>
भीमो विदर्भस्य सुतः कुन्तिस्तस्यात्मजोऽभवत्<br>
कुन्तेर्धृष्टसुतो जज्ञे रणधृष्टः प्रतापवान् ।<br>
धृष्टस्य जज्ञिरे शूरास्त्रयः परमधार्मिकाः ।। २३।।<br>
आवन्तश्च दशार्हश्च बली विषहरश्च यः ।<br>
दशार्हस्य सुतो व्योमा व्योम्नो जीमूत उच्यते।। २४ ।<br>
जीमूतपुत्रो बृहतिस्तस्य भीमरथः सुतः ।<br>
अथ भीमरथस्यासीत् पुत्रो नवरथस्तथा ।। २५ ।।<br>
तस्य चासीद्दशरथः शकुनिस्तस्य चात्मजः ।<br>
तस्मात् करम्भः कारम्भिर्देवरातोऽभवन्नृपः।। २६ ।।<br>
देवक्षत्रोऽभवत् तस्य दैवक्षत्रिर्महायशाः ।<br>
देवगर्भसमो जज्ञे देवक्षत्रस्य नन्दनः ।। २७ ।।<br>
मधूनां वंशकृद् राजा मधुर्मधुरवागपि ।<br>
मधोर्जज्ञेऽथ वैदर्भो पुत्रो मरुवसास्तथा ।। २८ ।।<br>
आसीन्मरुवसः पुत्रः पुरुद्वान् पुरुषोत्तमः ।<br>
मधुर्जज्ञेऽथ वैदर्भ्यां भद्रवत्यां कुरूद्वहः ।। २९ ।।<br>
ऐक्ष्वाकी चाभवद्भार्या सत्त्वांस्तस्यामजायत ।<br>
सत्त्वान् सर्वगुणोपेतः सात्त्वतां कीर्तिवर्धनः ।। 1.36.३० ।।<br>
इमां विसृष्टिं विज्ञाय ज्यामघस्य महात्मनः ।<br>
युज्यते परया कीर्त्या प्रजावांश्च भवेन्नरः ।। ३१ ।।<br>
इति श्रीमहाभारते खिलभागे हरिवंशे हरिवंशपर्वणि षट्त्रिंशोऽध्यायः ।। ३६ ।।<br>
<br>
