वैशम्पायन उवाच<br>
दानवांश्चापि पिप्रीषुः कालनेमिर्महासुरः ।<br>
व्यवर्धत महातेजास्तपान्ते जलदो यथा ॥ १ ॥<br>
त्रैलोक्यान्तर्गतं तं तु दृष्ट्वा तै दानवेश्वराः ।<br>
उत्तस्थुरपरिश्रान्ताः प्राप्येवामृतमुत्तमम् ॥ २ ॥<br>
ते वीतभयसंत्रासा मयतारपुरोगमाः ।<br>
तारकामयसंग्रामे सततं जयकाङ्क्षिणः ।<br>
रेजुरायोधनगता दानवा युद्धकाङ्क्षिणः ॥ ३ ॥<br>
अस्त्रमभ्यस्यतां तेषां व्यूहं च .परिधावताम् ।<br>
प्रेक्षतां चाभवत् प्रीतिर्दानवं कालनेमिनम् ॥ ४ ॥<br>
ये तु तत्र मयस्यासन् मुख्या युद्धपुरस्सराः ।<br>
तेऽपि सर्वे भयं त्यक्त्वा हृष्टा योद्धुमुपस्थिताः ॥ ५ ॥<br>
मयस्तारो वराहश्च हयग्रीवश्च वीर्यवान् ।<br>
विप्रचित्तिसुतः श्वेतः खरलम्बावुभावपि ॥ ६ ॥<br>
अरिष्टो बलिपुत्रस्तु किशोरोष्ट्रौ तथैव च ।<br>
स्वर्भानुश्चामरप्रख्यो वक्रयोधी महासुरः ॥ ७ ॥<br>
एतेऽस्त्रविदुषः सर्वे सर्वे तपसि सुव्रताः ।<br>
दानवाः कृतिनो जग्मुः कालनेमिनमुत्तमम् ॥ ८ ॥<br>
ते गदाभिश्च गुर्वीभिञ्चक्रैश्च सपरश्वधैः ।<br>
अश्मभिश्चाद्रिसदृशैर्गण्डशैलैश्च दंशितैः ॥ ९ ॥<br>
पट्टिशैर्भिन्दिपालैश्च परिघैश्चोत्तमायुधैः ।<br>
घातनीभिश्च गुर्वीभिः शतघ्नीभिस्तथैव च ॥ 1.47.१० ॥<br>
कालकल्पैश्च मुसलैः क्षेपणीयैश्च मुद्गरैः ।<br>
युगैर्यन्त्रैश्च निर्मुक्तैरर्गलैश्चाग्रताडितैः ॥ ११ ॥<br>
दोर्भिश्चायतपीनांसैः पाशैः प्रासैश्च मूर्च्छितैः ।<br>
सर्पैर्लेलिह्यमानैश्च विसर्पद्भिश्च सायकैः ॥ १२ ॥<br>
वज्रैः प्रहरणीयैश्च दीप्यमानैश्च तोमरैः ।<br>
विकोशैश्चासिभिस्तीक्ष्णैः शूलैश्च शितनिर्मलैः ॥ १३ ॥<br>
ते वै संदीप्तमनसः प्रगृहीतोत्तमायुधाः ।<br>
कालनेमिं पुरस्कृत्य तस्थुः संग्राममूर्धनि ॥ १४ ॥<br>
सा दीप्तशस्त्रप्रवरा दैत्यानां शुशुभे चमूः ।<br>
द्यौर्निमीलितनक्षत्रा सघनेवाम्बुदागमे ॥ १५ ॥<br>
देवतानामपि चमू रुरुचे शक्रपालिता ।<br>
दीप्ता शीतोष्णतेजोभ्यां चन्द्रभास्करवर्चसा ॥ १६ ॥<br>
वायुवेगवती सौम्या तारागणपताकिनी ।<br>
तोयदाविद्धवसना ग्रहनक्षत्रहासिनी ॥ १७ ॥<br>
यमेन्द्रधनदैर्गुप्ता वरुणेन च धीमता ।<br>
सम्प्रदीप्ताग्निपवना नारायणपरायणा ॥ १८ ॥<br>
सा समुद्रौघसदृशी दिव्या देवमहाचमूः ।<br>
रराजास्त्रवती भीमा यक्षगन्धर्वशालिनी ॥ १९ ॥<br>
तयोश्चम्वोस्तदा तत्र बभूव स समागमः ।<br>
द्यावापृथिव्योः संयोगो यथा स्याद् युगपर्यये ॥ 1.47.२० ॥<br>
तद् युद्धमभवद् घोरं देवदानवसंकुलम् ।<br>
क्षमापराक्रममयं दर्पस्य विनयस्य च ॥ २१ ॥<br>
निश्चक्रमुर्बलाभ्यां तु ताभ्यां भीमाः सुरासुराः ।<br>
पूर्वापराभ्यां संरब्धाः सागराभ्यामिवाम्बुदाः ॥ २२ ॥<br>
ताभ्यां बलाभ्यां संहृष्टाश्चेरुस्ते देवदानवाः ।<br>
वनाभ्यां पर्वतीयाभ्यां पुष्पिताभ्यां यथा गजाः ॥ २३ ॥<br>
समाजघ्नुस्ततो भेरीः शङ्खान् दध्मुश्च नैकशः ।<br>
स शब्दो द्यां भुवं चैव दिशश्च समपूरयत् ॥ २४ ॥<br>
ज्याघाततलनिर्घोषो धनुषां कूजितानि च ।<br>
दुन्दुभीनां निनदतां दैत्यानां निर्दधुः स्वनान् ॥ २५ ॥<br>
तेऽन्योन्यमभिसम्पेतुः पातयन्तः परस्परम्।<br>
बभञ्जुर्बाहुभिर्बाहून् द्वन्द्वमन्ये युयुत्सवः ॥ २६॥<br>
देवतास्त्वशनीर्घोराः परिघांश्चोत्तमायसान् ।<br>
ससर्जुराजौ निस्त्रिंशान् गदा गुर्वीश्च दानवाः ॥ २७ ॥<br>
गदानिपातैर्भग्नाङ्गा बाणैश्च शकलीकृताः ।<br>
परिपेतुर्भृशं केचिन्द्रब्जाः केचित् ससर्जिरे ॥ २८ ॥<br>
ततो रथैः सतुरगैर्विमानैश्चाशुगामिभिः ।<br>
समीयुस्ते नु संरब्धा रोषादन्योन्यमाहवे ॥ २९ ॥<br>
संवर्तमानाः समरे विवर्तन्तस्तथापरे ।<br>
रथा रथैर्निरुध्यन्ते पदाताश्च पदातिभिः ॥ 1.47.३० ॥<br>
तेषां रथानां तुमुलः स शब्दः शब्दवाहिनाम् ।<br>
बभूवाथ प्रसक्तानां नभसीव पयोमुचाम् ॥ ३१ ॥<br>
बभञ्जिरे रथान् केचित् केचित्   सम्मृदिता रथैः ।<br>
सम्बाधमेके सम्प्राप्य न शेकुश्चलितुं रथाः ॥ ३२ ॥<br>
अन्योन्यस्याभिसमरे दोर्भ्यामुत्क्षिप्य दर्पिताः ।<br>
संह्रादमानाभरणा जघ्नुस्तत्रासिचर्मिणः ॥ ३३ ॥<br>
अस्त्रैरन्ये विनिर्भिन्ना रक्तं वेमुर्हता युधि ।<br>
क्षरज्जलानां सदृशा जलदानां समागमे ॥ ३४ ॥<br>
तदस्त्रशस्त्रग्रथितं क्षिप्तोत्क्षिप्तगदाविलम् ।<br>
देवदानवसंक्षुब्ध सकुलं युद्धमाबभौ ॥ ३५ ॥<br>
तद् दानवमहामेघं देवायुधतडित्प्रभम् ।<br>
अन्योन्यबाणवर्ष तद् युद्धं दुर्दिनमाबभौ ॥ ३६ ॥<br>
एतस्मिन्नन्तरे क्रुद्धः कालनेमिर्महासुरः ।<br>
व्यवर्द्धत समुद्रौघैः पूर्यमाण इवास्तुदः ॥ ३७ ॥<br>
तस्य विद्युच्यला पीडाः प्रदीप्ताशनिवर्षिणः ।<br>
गात्रे नगशिरः प्रख्या विनिष्पेषुर्बलाहकाः ॥ ३८ ॥<br>
क्रोधान्निःश्वररतस्तस्य भ्रूभेदस्वेदवर्षिणः ।<br>
साग्निनिष्पेषपवना मुखान्निश्चेरुरर्चिषः ॥ ३९ ॥<br>
तिर्यगूर्ध्वं च गगने ववृधुस्तस्य बाहवः ।<br>
पञ्चास्याः कृष्णवपुषो लेलिहाना इवोरगाः ॥ 1.47.४० ॥<br>
सोऽस्त्रजालैर्बहुविधैर्धनुर्भिः परिघैरपि ।<br>
दिव्यैराकाशमावव्रे पर्वतैरुच्छ्रितैरिव ॥ ४१ ॥<br>
सोऽनिलोद्धूतवसनस्तस्थौ संग्राममूर्धनि ।<br>
संध्यातपग्रस्तशिखः सार्चिर्मेरुरिवापरः ॥ ४२ ॥<br>
ऊरुवेगप्रतिक्षिप्तैः शैलशृङ्गाग्रपादपैः ।<br>
अपातयद् देवगणान् वज्रेणेव महागिरीन् ॥ ४३ ॥<br>
बाहुभिः शस्त्रनिस्त्रिंशैश्छिन्नभिन्नशिरोरसः ।<br>
न शेकुश्चलितुं देवाः कालनेमिहता युधि ॥ ४४ ॥<br>
मुष्टिभिर्निहताः केचित् केचिच्च विदलीकृताः ।<br>
यक्षगन्धर्वपतयः पेतुः सह महोरगैः ॥ ४५ ॥<br>
तेन वित्रासिता देवाः समरे कालनेमिना ।<br>
न शेकुर्यत्नवन्तोऽपि प्रतिकर्तुं विचेतसः ॥ ४६ ॥<br>
तेन शक्रः सहस्राक्षः स्तम्भितः शरबन्धनैः ।<br>
ऐरावतगतः संख्ये चलितुं न शशाक ह ॥ ४७ ॥<br>
निर्जलाम्भोदसदृशो निर्जलार्णवसप्रभः ।<br>
निर्व्यापारः कृतस्तेन विपाशो वरुणो मृधे ॥ ४८ ॥<br>
रणे वैश्रवणस्तेन परिघैः कालरूपिभिः ।<br>
व्यलपल्लोकपालेशस्त्याजितो  धनदक्रियाम् ॥ ४९ ॥<br>
यमः सर्वहरस्तेन दण्डप्रहरणो रणे ।<br>
याम्यामवस्थां समरे नीतः स्वां दिशमाविशत्॥1.47.५०॥<br>
स लोकपालानुत्साद्य कृत्वा तेषां च कर्म तत् ।<br>
दिक्षु सर्वासु देहं स्वं चतुर्धा विदधे तदा ॥ ५१ ॥<br>
स नक्षत्रपथे गत्वा दिव्यं स्वर्भानुदर्शितम् ।<br>
जहार लक्ष्मीं सोमस्य तं चास्य विषयं महत् ॥ ५२ ॥<br>
चालयामासदीप्तांशुं स्वर्गद्वारात्स भास्करम् ।<br>
सायनं चास्य विषयं जहार दिनकर्म च ॥ ५३ ॥<br>
सोऽग्निं देवमुखे दृष्ट्वा चकारात्ममुखे स्वयम्।<br>
वायुं च तरसा जित्वा चकारात्मवशानुगम् ॥ ५४ ॥<br>
ससमुद्राः समानीय सर्वाश्च सरितो बलात् ।<br>
चकारात्मवशे वीर्याद् देहभूताश्च सिन्धवः ॥ ५५ ॥<br>
अपः स्ववशगाः कृत्वा दिविजा याश्च भूमिजाः ।<br>
स्थापयामास जगतीं सुगुप्तां धरणीधरैः ॥ ५६ ॥<br>
स स्वयम्भूरिवाभाति महाभूतपतिर्महान् ।<br>
सर्वलोकमयो दैत्यः सर्वलोकभयावहः ॥ ५७ ॥<br>
स लोकपालैकवपुश्चन्द्रसूर्यग्रहात्मवान् ।<br>
पावकानिलसंघातो रराज युधि दानवः ॥ ५८ ॥<br>
पारमेष्ठ्ये स्थितः स्थाने लोकानां प्रभवाप्यये ।<br>
तुष्टुवुस्तं दैत्यगणा देवा इव पितामहम् ॥ ५९ ॥<br>
इति श्रीमहाभारते खिलभागे हरिवंशे हरिवंशपर्वणि आश्चर्यतारकामये सप्तचत्वारिंशोऽध्यायः॥४७॥ <br>
<br>
