वैशम्पायन उवाच<br>
ऐलपुत्रा बभूवुस्ते सर्वे देवसुतोपमाः ।<br>
दिवि जाता महात्मान आयुर्धीमानमावसुः ।। १ ।।<br>
विश्वायुश्चैव धर्मात्मा श्रुतायुश्च तथापरः ।<br>
दृढायुश्च वनायुश्च शतायुश्चोर्वशीसुताः ।। २ ।।<br>
अमावसोश्च दायादो भीमो राजाथ नग्नजित्।<br>
श्रीमान्भीमस्य दायादो राजासीत्काञ्चनप्रभः ।<br>
विद्वांस्तु काञ्चनस्यापि सुहोत्रोऽभून्महाबलः ।। ३ ।।<br>
सौहोत्रिरभवज्जह्नुः केशिन्या गर्भसम्भवः ।<br>
आजह्रे यो महत्सत्रं सर्वमेधमहामखम् ।। ४ ।।<br>
पतिलोभेन यं गङ्गा पतित्वेऽभिससार ह ।<br>
नेच्छतः प्लावयामास तस्य गङ्गां च तत्सदः ।<br>
स तया प्लावितं दृष्ट्वा यज्ञवाटं समन्ततः ।। ५ ।।<br>
सौहित्रिरब्रवीद् गङ्गां क्रुद्धो भरतसत्तम ।। ६ ।।<br>
एष ते विफलं यत्नं पिबन्नम्भः करोम्यहम् ।<br>
अस्य गङ्गेऽवलेपस्य सद्यः फलमवाप्नुहि ।। ७ ।।<br>
राजर्षिणा ततः पीतां गङ्गां दृष्ट्वा महर्षयः ।<br>
उपनिन्युर्महाभागां  दुहितृत्वेन जाह्नवीम्।।८।।<br>
युवनाश्वस्य पुत्रीं तु कावेरीं जह्नुरावहत्।<br>
युवनाश्वस्य शापेन गङ्गार्धेन विनिर्ममे ।<br>
कावेरीं सरितां श्रेष्ठां जह्नोर्भार्यामनिन्दिताम् ।। ९ ।।<br>
जह्नुस्तु दयितं पुत्रं सुनहं नाम धार्मिकम् ।<br>
कावेर्यां जनयामास अजकस्तस्य चात्मजः ।। 1.27.१० ।।<br>
अजकस्य तु दायादो बलाकाश्वो महीपतिः ।<br>
बभूव मृगयाशीलः कुशस्तस्यात्मजोऽभवत्  ।। ११ ।।<br>
कुशपुत्रा बभूवुर्हि चत्वारो देववर्चसः ।<br>
कुशिकः कुशनाभश्च कुशाम्बो मूर्तिमांस्तथा ।। १२ ।।<br>
पह्लवैः सह संवृद्धिं राजा वनचरैस्तदा ।<br>
कुशिकस्तु तपस्तेपे पुत्रमिन्द्रसमप्रभम्।<br>
लभेयमिति तं शक्रस्त्रासादभ्येत्य जक्षिवान् ।। १३ ।।<br>
पूर्णे वर्षसहस्रे वै तं तु शक्रो ह्यपश्यत ।<br>
अत्युग्रतपसं दृष्ट्वा सहस्राक्षः पुरंदरः ।। १४ ।।<br>
समर्थः पुत्रजनने स्वमेवांशमवासयत्।<br>
पुत्रत्वे कल्पयामास स देवेन्द्रः सुरोत्तमः ।। १५ ।।<br>
स गाधिरभवद्राजा मघवान् कौशिकः स्वयम्।<br>
पौरुकुत्स्यभवद् भार्या गाधिस्तस्यामजायत ।। १६ ।।<br>
गाधेः कन्या महाभागा नाम्ना सत्यवती शुभा ।<br>
तां गाधिर्भृगुपुत्राय ऋचीकाय ददौ प्रभुः ।। १७ ।।<br>
तस्याः प्रीतोऽभवद् भर्ता भार्गवो भृगुनन्दनः ।<br>
पुत्रार्थं कारयामास चरुं गाधेस्तथैव च ।। १८ ।।<br>
उवाचाहूय तां भर्ता ऋचीको भार्गवस्तदा ।<br>
उपयोज्यश्चरुरयं त्वया मात्रा त्वयं तव ।। १९ ।।<br>
तस्यां जनिष्यते पुत्रो दीप्तिमान् क्षत्रियर्षभः ।<br>
अजेयः क्षत्रियैर्लोके क्षत्रियर्षभसूदनः ।। 1.27.२० ।।<br>
तवापि पुत्रं कल्याणि धृतिमन्तं तपोनिधिम्।<br>
शमात्मकं द्विजश्रेष्ठं चरुरेष विधास्यति ।। २१ ।।<br>
एवमुक्त्वा तु तां भार्यामृचीको भृगुनन्दनः ।<br>
तपस्यभिरतो नित्यमरण्यं प्रविवेश ह ।। २२ ।।<br>
गाधिः सदारस्तु तदा ऋचीकावासमभ्यगात्।<br>
तीर्थयात्राप्रसङ्गेन सुतां द्रष्टुं जनेश्वरः ।। २३ ।।<br>
चरुद्वयं गृहीत्वा तद्ऋषेः सत्यवती तदा ।<br>
चरुमादाय यत्नेन सा तु मात्रे न्यवेदयत् ।।२४ ।।<br>
माता व्यत्यस्य दैवेन दुहित्रे स्वं चरुं ददौ ।<br>
तस्याश्चरुमथाज्ञानादात्मसंस्थं चकार ह ।। २५ ।।<br>
अथ सत्यवती गर्भे क्षत्रियान्तकरं तदा ।<br>
धारयामास दीप्तेन वपुषा घोरदर्शनम् ।। २६ ।।<br>
तामृचीकस्ततो दृष्ट्वा योगेनाभ्यनुसृत्य च ।<br>
तामब्रवीद् द्विजश्रेष्ठः स्वां भार्यां वरवर्णिनीम् ।। २७ ।।<br>
मात्रासि वञ्चिता भद्रे चरुव्यत्यासहेतुना ।<br>
जनिष्यति हि पुत्रस्ते क्रूरकर्मातिदारुणः ।। २८ ।।<br>
भ्राता जनिष्यते चापि ब्रह्मभूतस्तपोधनः ।<br>
विश्वं हि ब्रह्म तपसा मया तस्मिन्समर्पितम् ।। २९ ।।<br>
एवमुक्ता महाभागा भर्त्रा सत्यवती तदा ।<br>
प्रसादयामास पतिं पुत्रो मे नेदृशो भवेत् ।<br>
ब्राह्मणापसदस्तत्र इत्युक्तो मुनिरब्रवीत् ।। 1.27.३० ।।<br>
नैष संकल्पितः कामो मया भद्रे तथास्त्विति ।<br>
उग्रकर्मा भवेत् पुत्रः पितुर्मातुश्च कारणात्।<br>
पुनः सत्यवती वाक्यमेवमुक्ताब्रवीदिदम् ।। ३१ ।।<br>
इच्छँलोकानपि मुने सृजेथाः किं पुनः सुतम्।<br>
शमात्मकमृजुं त्वं मे पुत्रं दातुमिहार्हसि ।। ३२ ।।<br>
काममेवंविधः पौत्रो मम स्यात्तव च प्रभो ।<br>
यद्यन्यथा न शक्यं वै कर्तुमेतद् द्विजोत्तम ।। ३३ ।।<br>
ततः प्रसादमकरोत्स तस्यास्तपसो बलात् ।<br>
भद्रे नास्ति विशेषो मे पौत्रे च वरवर्णिनि ।<br>
त्वया यथोक्तं वचनं तथा भद्रं भविष्यति ।। ३४ ।।<br>
ततः सत्यवती पुत्रं जनयामास भार्गवम्।<br>
तपस्यभिरतं दान्तं जमदग्निं शमात्मकम् ।। ३५ ।।<br>
भृगोश्चरुविपर्यासे रौद्रवैष्णवयोः पुरा ।<br>
यजनाद् वैष्णवेऽथांशे जमदग्निरजायत ।। ३६ ।।<br>
सा हि सत्यवती पुण्या सत्यधर्मपरायणा ।<br>
कौशिकीति समाख्याता प्रवृत्तेयं महानदी ।। ३७ ।।<br>
इक्ष्वाकुवंशप्रभवो रेणुर्नाम नराधिपः ।<br>
तस्य कन्या महाभागा कामली नाम रेणुका ।। ३८ ।।<br>
रेणुकायां तु कामल्यां तपोविद्यासमन्वितः ।<br>
आर्चीको जनयामास जामदग्न्यं सुदारुणम् ।। ३९ ।।<br>
सर्वविद्यानुगं श्रेष्ठं धनुर्वेदस्य पारगम् ।<br>
रामं क्षत्रियहन्तारं प्रदीप्तमिव पावकम् ।। 1.27.४० ।।<br>
और्वस्यैवमृचीकस्य सत्यवत्यां महायशाः ।<br>
जमदग्निस्तपोवीर्याज्जज्ञे ब्रह्मविदां वरः ।। ४१ ।।<br>
मध्यमश्च शुनःशेपः शुनःपुच्छः कनिष्ठकः ।<br>
विश्वामित्रं तु दायादं गाधिः कुशिकनन्दनः ।। ४२ ।।<br>
जनयामास पुत्रं तु तपोविद्याशमात्मकम् ।<br>
प्राप्य ब्रह्मर्षिसमतां योऽयं सप्तर्षितां गतः ।। ४३ ।।<br>
विश्वामित्रस्तु धर्मात्मा नाम्ना विश्वरथः स्मृतः ।<br>
जज्ञे भृगुप्रसादेन कौशिकाद् वंशवर्धनः ।। ४४ ।।<br>
विश्वामित्रस्य च सुता देवरातादयः स्मृताः ।<br>
प्रख्यातास्त्रिषु लोकेषु तेषां नामानि मे शृणु ।। ४५ ।।<br>
देवश्रवाः कतिश्चैव यस्मात्कात्यायनाः स्मृताः ।<br>
शालावत्यां हिरण्याक्षो रेणोर्जज्ञेऽथ रेणुमान् ।। ४६ ।।<br>
सांकृतिर्गालवश्चैव मुद्गलश्चेति विश्रुताः ।<br>
मधुच्छन्दो जयश्चैव देवलश्च तथाष्टकः ।। ४७ ।।<br>
कच्छपो हारितश्चैव विश्वामित्रस्य वै सुताः ।<br>
तेषां ख्यातानि गोत्राणि कौशिकानां महात्मनाम् ।।४८।।<br>
पाणिनो बभ्रवश्चैव ध्यानजप्यास्तथैव च ।<br>
पार्थिवा देवराताश्च शालङ्कायनबाष्कलाः ।। ४९ ।।<br>
लोहिता यामदूताश्च तथा कारीषवः स्मृताः ।<br>
सौश्रुताः कौशिका राजंस्तथान्ये सैन्धवायनाः ।। 1.27.५०।।<br>
देवला रेणवश्चैव याज्ञवल्क्याघमर्षणाः ।<br>
औदुम्बरा ह्यभिष्णातास्तारकायनचुञ्चुलाः ।। ५१ ।।<br>
शालावत्या हिरण्याक्षाः सांकृत्या गालवास्तथा ।<br>
बादरायणिनश्चान्ये विश्वामित्रस्य धीमतः ।। ५२ ।।<br>
ऋष्यन्तरविवाह्याश्च कौशिका बहवः स्मृताः ।<br>
पौरवस्य महाराज ब्रह्मर्षेः कौशिकस्य च ।<br>
सम्बन्धोऽन्यस्य वंशेऽस्मिन्ब्रह्मक्षत्रस्य विश्रुतः ।। ५३ ।।<br>
विश्वामित्रात्मजानां तु शुनःशेपोऽग्रजः स्मृतः ।<br>
भार्गवः कौशिकत्वं हि प्राप्तः स मुनिसत्तमः ।। ५४ ।।<br>
विश्वामित्रस्य पुत्रस्तु शुनःशेपोऽभवत्किल ।<br>
हरिदश्वस्य यज्ञे तु पशुत्वे विनियोजितः ।। ५५ ।।<br>
देवैर्दत्तः शुनःशेपो विश्वामित्राय वै पुनः ।<br>
देवैर्दत्तः स वै यस्माद् देवरातस्ततोऽभवत् ।। ५६ ।।<br>
देवरातादयः सप्त विश्वामित्रस्य वै सुताः ।<br>
दृषद्वतीसुतश्चापि विश्वामित्रात् तथाष्टकः ।। ५७ ।।<br>
अष्टकस्य सुतो लौहिः प्रोक्तो जह्नुगणो मया ।<br>
अत ऊर्ध्वं प्रवक्ष्यामि वंशमायोर्महात्मनः ।। ५८ ।।<br>
<br>
इति श्रीमहाभारते खिलभागे हरिवंशे हरिवंशपर्वण्यमावसुवंशकीर्तनं नाम सप्तविंशोऽध्यायः ।। २७ ।।<br>
<br>
