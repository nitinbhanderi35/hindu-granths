वैशम्पायन उवाच<br>
ते श्रुत्वा पृथिवीवाक्यं सर्व एव दिवौकसः ।<br>
तदर्थकृत्यं संचिन्त्य पितामहमथाब्रुवन् ।। १ ।।<br>
भगवन् ह्रियतामस्या धरण्या भारसंततिः ।<br>
शरीरकर्ता लोकानां त्वं हि लोकस्य चेश्वरः ।। २ ।।<br>
यत् कर्तव्यं महेन्द्रेण यमेन वरुणेन च ।<br>
यद् वा कार्यं धनेशेन स्वयं नारायणेन वा ।। ३ ।।<br>
यद् वा चन्द्रमसा कार्यं भास्करेणानिलेन वा ।<br>
आदित्यैर्वसुभिर्वापि रुद्रैर्वा लोकभावनैः ।। ४ ।।<br>
अश्विभ्यां देववैद्याभ्यां साध्यैर्वा त्रिदशालयैः ।<br>
बृहस्पत्युशनोभ्यां वा कालेन कलिनापि वा ।। ५ ।।<br>
महेश्वरेण वा ब्रह्मन् विशाखेन गुहेन वा ।<br>
यक्षराक्षसगन्धर्वैश्चारणैर्वा महोरगैः ।। ६ ।।<br>
पतङ्गैः पर्वतैश्चापि सागरैर्वा महोर्मिभिः ।<br>
गङ्गामुखाभिर्दिव्याभिः सरिद्भिर्वा सुरेश्वर ।। ७ ।।<br>
शीघ्रमाज्ञापय विभो कथमंशः प्रयुज्यताम् ।<br>
यदि ते पार्थिवं कार्यं कार्यं पार्थिवविग्रहे ।। ८ ।।<br>
कथमंशावतरणं कुर्मः सर्वे पितामह ।<br>
अन्तरिक्षगता ये च पृथिव्यां पार्थिवाश्च ये ।। ९ ।<br>
सदस्यानां च विप्राणां पार्थिवानां कुलेषु च ।<br>
अयोनिजाश्चैव तनूः सृजामो जगतीतले ।। 1.53.१० ।।<br>
सुराणामेककार्याणां श्रुत्वैतन्तिश्चितं मतम् ।<br>
देवैः परिवृतः प्राह वाक्यं लोकपितामहः ।। ११ ।।<br>
रोचते मे सुरश्रेष्ठा युष्माकमपि निश्चयः ।<br>
सृजध्वं स्वशरीरांशांस्तेजसाऽऽत्मसमान्भुवि ।।१२।।<br>
सर्व एव सुरश्रेष्ठास्तेजोभिरवरोहत ।<br>
भावयन्तो भुवं देवीं लब्ध्वा त्रिभुवनश्रियम् ।। १३।।<br>
पार्थिवे भारते वंशे पूर्वमेव विजानता ।<br>
पृथिव्यां सम्भ्रममिमं श्रूयतां यन्मया कृतम् ।। १४ ।।<br>
समुद्रेऽहं पुरा पूर्वे वेलामासाद्य पश्चिमाम् ।<br>
आसं सार्धं तनूजेन कश्यपेन महात्मना ।। १५ ।।<br>
कथाभिः पूर्ववृत्ताभिर्लोकवेदानुगामिभिः ।<br>
इतिवृत्तैश्च बहुभिः पुराणप्रभवैर्गुणैः ।। १६ ।।<br>
कुर्वतस्तु कथास्तास्ताः समुद्रः सह गङ्गया ।<br>
समीपमाजगामाशु युक्तस्तोयदमारुतैः ।। १७ ।।<br>
स वीचिविषमा कुर्वन् गतिं वेगतरङ्गिणीम् ।<br>
यादोगणविचित्रेण सच्छन्नस्तोयवाससा ।। १८ ।।<br>
शङ्खमुक्तामलतनुः प्रवालमणिभूषणः ।<br>
युक्तश्चन्द्रमसा पूर्णः साभ्रगम्भीरनिःस्वनः ।। १९ ।।<br>
स मां परिभवन्नेव स्वां वेलां समतिक्रमन् ।<br>
क्लेदयामास चपलैर्लावणैरम्बुविस्रवैः ।। 1.53.२० ।।<br>
तं च देशं व्यवसितः समुद्रोऽद्भिर्विमर्दितुम् ।<br>
उक्तः संरब्धया वाचा शान्तोऽसीति मया तदा ।। २१ ।।<br>
शान्तोऽसीत्युक्तमात्रस्तु तनुत्वं सागरो गतः ।<br>
संहतोर्मितरङ्गौघः स्थितो राजश्रिया ज्वलन् ।। २२ ।।<br>
भूयश्चैव मया शप्तः समुद्रः सह गङ्गया ।<br>
सकारणां मतिं कृत्वा युष्माकं हितकाम्यया ।। २३ ।।<br>
यस्मात् त्वं राजतुल्येन वपुषा समुपस्थितः ।<br>
गच्छार्णव महीपालो राजेव त्वं भविष्यसि ।। २४ ।।<br>
तत्रापि सहजां लीलां धारयन् स्वेन तेजसा ।<br>
भविष्यसि नृणां भर्ता भारतानां कुलोद्वहः ।। २५ ।।<br>
शान्तोऽसीति मयोक्तस्त्वं यच्चासि तनुतां गतः ।<br>
सुतनुर्यशसा लोके शान्तनुस्त्वं भविष्यसि ।। २६ ।।<br>
इयमप्यायतापाङ्गी गङ्गा सर्वाङ्गशोभना ।<br>
रूपिणी च सरिच्छ्रेष्ठा तत्र त्वामुपयास्यति ।। २७ ।।<br>
एवमुक्तस्तु मां क्षुब्धः सोऽभिवीक्ष्यार्णवोऽब्रवीत् ।<br>
मां प्रभो देवदेवानां किमर्थं शप्तवानसि ।। २८ ।।<br>
अहं तव विधेयात्मा त्वत्कृतस्त्वत्परायणः ।<br>
अशपोऽसदृशैर्वाक्यैरात्मजं मां किमात्मना ।। २९ ।।<br>
भगवंस्त्वत्प्रसादेन वेगात् पर्वणि वर्धितः ।<br>
यद्यहं चलितो ब्रह्मन् कोऽत्र दोषो ममात्मनः ।। 1.53.३० ।।<br>
क्षिप्ताभिः पवनैरद्भिः स्पृष्टो यद्यसि पर्वणि ।<br>
अत्र मे किं नु भगवन् विद्यते शापकारणम् ।। ३१ ।।<br>
उद्धतैश्च महावातैः प्रवृद्धैश्च बलाहकैः ।<br>
पर्वणा चेन्दुयुक्तेन त्रिभिः क्षुब्धोऽस्मि कारणैः।। ३२ ।।<br>
एवं यद्यपराद्धोऽहं कारणैस्त्वत्प्रकल्पितैः ।<br>
क्षन्तुमर्हसि मे ब्रह्मञ्छापोऽयं विनिवर्त्यताम् ।। ३३ ।।<br>
एवं मयि निरालम्बे शापाच्छिथिलतां गते ।<br>
कारुण्यं कुरु देवेश प्रमाणं यद्यवेक्षसे ।। ३४ ।।<br>
अस्यास्तु देवगङ्गाया गां गतायास्त्वदाज्ञया ।<br>
मम दोषात्  सदोषायाः प्रसादं कर्तुमर्हसि ।।३५।।  <br>
तमहं श्लक्ष्णया वाचा महार्णवमथाब्रवम् ।<br>
अकारणज्ञं देवानां त्रस्तं शापानलेन तम् ।। ३६ ।।<br>
शान्तिं व्रज न भेतव्यं प्रसन्नो ऽस्मि महोदधे ।<br>
शापेऽस्मिन् सरितां नाथ भविष्यं शृणु कारणम् ।। ३७।।<br>
त्वं गच्छ भारते वंशे स्वं देहं स्वेन तेजसा ।<br>
आधत्स्व सरितां नाथ त्यक्त्वेमां सागरीं तनुम्।। ३८ ।।<br>
महोदधे महीपालस्तत्र राजश्रिया वृतः ।<br>
पालयंश्चतुरो वर्णान् रंस्यसे सलिलेश्वर ।। ३९ ।।<br>
इयं च ते सरिच्छ्रेष्ठा बिभ्रती रूपमुत्तमम् ।<br>
तत्कालं रमणीयाङ्गी गङ्गा परिचरिष्यति ।। 1.53.४० ।।<br>
अनया सह जाह्नव्या मोदमानो ममाऽऽज्ञया ।<br>
इमं सलिलसंक्लंदं   विस्मरिष्यसि सागर ।। ४१ ।।<br>
त्वरता चैव कर्तव्यं त्वयेदं मम शासनम् ।<br>
प्राजापत्येन विधिना गङ्गया सह सागर ।। ४२ ।।<br>
वसवः प्रच्युताः स्वर्गात् प्रविष्टाश्च रसातलम् ।<br>
तेषामुत्पादनार्थाय त्वं मया विनियोजितः ।। ४३ ।।<br>
अष्टौ ताञ्जाह्नवी गर्भानपत्यार्थं दधात्वियम् ।<br>
विभावसोस्तुल्यगुणान्सुराणां प्रीतिवर्धनान् ।। ४४ ।।<br>
उत्पाद्य त्वं वसूञ्छीघ्रं कृत्वा कुरुकुलं महत् ।<br>
प्रवेष्टासि तनुं त्यक्त्वा पुनः सागर सागरीम् ।। ४५ ।।<br>
एवमेतन्मया पूर्वं हितार्थं वः सुरोत्तमाः ।<br>
भविष्यं पश्यता भारं पृथिव्याः पार्थिवात्मकम्।। ४६ ।।<br>
तदेष शान्तनोर्वंशः पृथिव्यां रोपितो मया ।<br>
वसवो ये च गङ्गायामुत्पन्नास्त्रिदिवौकसः ।। ४७ ।।<br>
अद्यापि भुवि गाङ्गेयस्तत्रैव वसुरष्टमः ।<br>
सप्तेमे वसवः प्राप्ताः स एकः परिलम्बते ।। ४८ ।।<br>
द्वितीयायां स सृष्टायां द्वितीया शान्तनोस्तनुः ।<br>
विचित्रवीर्यो द्युतिमानासीद् राजा प्रतापवान् ।। ४९ ।।<br>
वैचित्रवीर्यौ द्वावेव पार्थिवौ भुवि साम्प्रतम् ।<br>
धृतराष्ट्रश्च पाण्डुश्च विख्यातौ पुरुषर्षभौ ।। 1.53.५० ।।<br>
तत्र पाण्डोः श्रिया जुष्टे द्वे भार्ये सम्बभूवतुः ।<br>
शुभे कुन्ती च माद्री च देवयोषोपमे तु ते ।। ५१ ।।<br>
धृतराष्ट्रस्य राज्ञस्तु भार्यैका तुल्यचारिणी ।<br>
गान्धारी भुवि विख्याता भर्तुर्नित्यं व्रते स्थिता।। ५२ ।।<br>
तत्र वंशा विभज्यन्तां विपक्षाः पक्ष एव च ।<br>
पुत्राणां हि तयो राज्ञोर्भविता विग्रहो महान् ।। ५३ ।।<br>
तेषां विमर्दे दायाद्ये नृपाणां भविता क्षयः ।<br>
युगान्तप्रतिमं चैव भविष्यति महद् भयम् ।। ५४ ।।<br>
सबलेषु नरेन्द्रेषु शान्तयत्स्वितरेतरम् ।<br>
विविक्तपुरराष्ट्रौघा क्षितिः शैथिल्यमेष्यति ।। ५५ ।।<br>
द्वापरस्य युगस्यान्ते मया दृष्टं पुरातनम् ।<br>
क्षयं यास्यन्ति शस्त्रेण मानवैः सह पार्थिवाः ।। ५६ ।।<br>
तत्रावशिष्टान् मनुजान् सुप्तान् निशि  विचेतसः।<br>
धक्ष्यते शङ्करस्यांशः पावकेनास्त्रतेजसा ।। ५७ ।।<br>
अन्तकप्रतिमे तस्मिन् निवृत्ते क्रूरकर्मणि ।<br>
समाप्तमिदमाख्यास्ये तृतीयं द्वापरं युगम् ।। ५८ ।।<br>
महेश्वरांशेऽपसृते ततो माहेश्वरं युगम् ।<br>
शिष्यं प्रवर्तते पश्चाद् युगं दारुणदर्शनम् ।। ५९ ।।<br>
अधर्मप्रायपुरुषं स्वल्पधर्मप्रतिग्रहम् ।<br>
उत्सन्नसत्यसंयोगं वर्धितानृतसंचयम् ।। 1.53.६० ।।<br>
महेश्वरं कुमारं च द्वौ च देवौ समाश्रिताः ।<br>
भविष्यन्ति नराः सर्वे लोके न स्थविरायुषः ।। ६१ ।।<br>
तदेष निर्णयः श्रेष्ठः पृथिव्यां पार्थिवान्तकः ।<br>
अंशावतरणं सर्वे सुराः कुरुत मा चिरम् ।। ६२ ।।<br>
धर्मस्यांशस्तु कुन्त्यां वै माद्रयां च विनियुज्यताम् ।<br>
विग्रहस्य कलिर्मूलं गान्धार्यां विनियुज्यताम् ।। ६३ ।।<br>
एतौ पक्षौ भविष्यन्ति राजानः कालचोदिताः ।<br>
जातरागाः पृथिव्यर्थे सर्वे संग्रामलालसाः ।। ६४ ।।<br>
गच्छत्वियं वसुमती स्वां योनिं लोकधारिणी ।<br>
सृष्टोऽयं नैष्ठिको राज्ञामुपायो लोकविश्रुतः ।। ६५ ।।<br>
श्रुत्वा पितामहवचः सा जगाम यथागतम् ।<br>
पृथिवी सह कालेन वधाय पृथिवीक्षिताम् ।। ६६ ।।<br>
देवानचोदयद् ब्रह्मा निग्रहार्थे सुरद्विषाम् ।<br>
नरं चैव पुराणर्षि शेषं च धरणीधरम् ।। ६७ ।।<br>
सनत्कुमारं साध्यांश्च सुरांश्चाग्निपुरोगमान् ।<br>
वरुणं च यमं चैव सूर्याचन्द्रमसौ तदा ।। ६८ ।।<br>
गन्धर्वाप्सरसश्चैव रुद्रादित्यांस्तथाश्विनौ ।<br>
ततोंऽशानवनिं देवाः सर्व एवावतारयन् ।। ६९ ।।<br>
यथा ते कथितं पूर्वमंशावतरणं मया ।<br>
अयोनिजा योनिजाश्च ते देवाः पृथिवीतले ।। 1.53.७० ।।<br>
दैत्यदानवहन्तारः सम्भूताः पुरुषेश्वराः ।<br>
क्षीरिकावृक्षसंकाशा वज्रसंहननास्तथा ।। ७१ ।।<br>
नागायुतबलाः केचित्केचिदोघबलान्विताः ।<br>
गदापरिघशक्तीनां सहाः परिघबाहवः ।। ७२ ।।<br>
गिरिशृङ्गप्रहर्तारः सर्वे परिघयोधिनः ।<br>
वृष्णिवंशसमुत्पन्नाः शतशोऽथ सहस्रशः ।। ७३ ।।<br>
कुरुवंशे च ते देवाः पञ्चालेषु च पार्थिवाः ।<br>
याज्ञिकानां समृद्धानां ब्राह्मणानां च योनिषु ।। ७४ ।।<br>
सर्वास्त्रज्ञा महेष्वासा वेदव्रतपरायणाः ।<br>
सर्वर्द्धिगुणसम्पन्ना यज्वानः पुण्यकर्मिणः ।। ।७५ ।।<br>
आचालयेयुर्ये शैलान् क्रुद्धा भिन्द्युर्महीतलम् ।<br>
उत्पतेयुरथाकाशं क्षोभयेयुर्महोदधिम् ।। ७६ ।।<br>
एवमादिश्य तान् सर्वान् भूतभव्यभवत्प्रभुः ।<br>
नारायणे समावेश्य लोकाञ्छान्तिमुपागमत्।। ७७ ।।<br>
भूयः शृणु यथा विष्णुरवतीर्णो महीतले ।<br>
प्रजानां वै हितार्थाय प्रभुः प्राणिहितेश्वरः ।। ७८ ।।<br>
ययातिवंशजस्याथ वसुदेवस्य धीमतः ।<br>
कुले पूज्ये यशस्कर्मा जज्ञे नारायणः प्रभुः ।। ७९ ।।<br>
इति श्रीमहाभारते खिलभागे हरिवंशे हरिवंशपर्वणि देवानामंशावतरणे त्रिपञ्चाशत्तमोऽध्यायः ।। ५३ ।।<br>
<br>
