वैशम्पायन उवाच<br>
रम्भोऽनपत्यस्तत्रासीद् वंशं वक्ष्याम्यनेनसः ।<br>
अनेनसः सुतो राजा प्रतिक्षत्रो महायशाः ।। १ ।।<br>
प्रतिक्षत्रसुतश्चापि सृञ्जयो नाम विश्रुतः ।<br>
सृञ्जयस्य जयः पुत्रो विजयस्तस्य चात्मजः ।। २ ।।<br>
विजयस्य कृतिः पुत्रस्तस्य हर्यश्वतः सुतः ।<br>
हर्यश्वतसुतो राजा सहदेवः प्रतापवान् ।। ३ ।।<br>
सहदेवस्य धर्मात्मा नदीन इति विश्रुतः ।<br>
नदीनस्य जयत्सेनो जयत्सेनस्य संकृतिः ।। ४ ।।<br>
संकृतेरपि धर्मात्मा क्षत्रधर्मा महायशाः ।<br>
अनेनसः समाख्याताः क्षत्रवृद्धस्य मे शृणु ।। ५ ।।<br>
क्षत्रवृद्धात्मजस्तत्र सुनहोत्रो महायशाः ।<br>
सुनहोत्रस्य दायादास्त्रयः परमधार्मिकाः।।६।।<br>
काशः शलश्च द्वावेतौ तथा गृत्समदः प्रभुः ।<br>
पुत्रो गृत्समदस्यापि शुनको यस्य शौनकाः ।। ७ ।।<br>
ब्राह्मणाः क्षत्रियाश्चैव वैश्याः शूद्रास्तथैव च ।<br>
शलात्मजश्चार्ष्टिषेणस्तनयस्तस्य काशकः ।। ८ ।।<br>
काशस्य काशयो राजन् पुत्रो दीर्घतपास्तथा ।<br>
धन्वस्तु दीर्घतपसो विद्वान् धन्वन्तरिस्ततः ।। ९ ।।<br>
तपसोऽन्ते सुमहतो जातो वृद्धस्य धीमतः ।<br>
पुनर्धन्वन्तरिर्देवो मानुषेष्विह जज्ञिवान् ।। 1.29.१० ।।<br>
जनमेजय उवाच<br>
कथं धन्वन्तरिर्देवो मानुषेष्विह जज्ञिवान् ।<br>
एतद् वेदितुमिच्छामि तन्मे ब्रूहि यथातथम् ।। ११ ।।<br>
वैशम्पायन उवाच<br>
धन्वन्तरेः सम्भवोऽयं श्रूयतां भरतर्षभ ।<br>
जातः स हि समुद्रात्तु मथ्यमाने पुरामृते ।। १२ ।।<br>
उत्पन्नः कलशात् पूर्वं सर्वतश्च श्रिया वृतः ।<br>
अभ्यसन्सिद्धिकार्ये हि विष्णुं दृष्ट्वा हि तस्थिवान्।।१३।।<br>
अब्जस्त्वमिति होवाच तस्मादब्जस्तु स स्मृतः ।<br>
अब्जः प्रोवाच विष्णुं वै तव पुत्रोऽस्मि वै प्रभो ।। १४ ।।<br>
विधत्स्व भागं स्थानं च मम लोके सुरेश्वर ।<br>
एवमुक्तः स दृष्ट्वा वै तथ्यं प्रोवाच तं प्रभुः ।। १५ ।।<br>
कृतो यज्ञविभागो हि यज्ञियैर्हि सुरैः पुरा ।<br>
देवेषु विनियुक्तं हि विद्धि होत्रं महर्षिभिः ।। १६ ।।<br>
न शक्यमुपहोमा वै तुभ्यं कर्तुं कदाचन ।<br>
अर्वाग्भूतोऽसि देवानां पुत्र त्वं तु नहीश्वरः ।। १७ ।।<br>
द्वितीयायां तु सम्भूत्यां लोके ख्यातिं गमिष्यसि ।<br>
अणिमादिश्च ते सिद्धिर्गर्भस्थस्य भविष्यति ।। १८ ।।<br>
तेनैव त्वं शरीरेण देवत्वं प्राप्स्यसे प्रभो ।<br>
चरुमन्त्रैर्व्रतैर्जाप्यैर्यक्ष्यन्ति त्वां द्विजातयः ।। १९ ।।<br>
अष्टधा त्वं पुनश्चैवमायुर्वेदं विधास्यसि ।<br>
अवश्यभावी ह्यर्थोऽयं प्राग्दृष्टस्त्वब्जयोनिना ।। 1.29.२० ।।<br>
द्वितीयं द्वापरं प्राप्य भविता त्वं न संशयः ।<br>
इमं तस्मै वरं दत्त्वा विष्णुरन्तर्दधे पुनः ।। २१ ।।<br>
द्वितीये द्वापरं प्राप्ते सौनहोत्रिः स काशिराट् ।<br>
पुत्रकामस्तपस्तेपे धन्वो दीर्घं तपस्तदा ।। २२ ।।<br>
प्रपद्ये देवतां तां तु या मे पुत्रं प्रदास्यति ।<br>
अब्जं देवं सुतार्थाय तदाऽऽराधितवान्नृपः ।। २३।। <br>
ततस्तुष्टः स भगवानब्जः प्रोवाच तं नृपम् ।<br>
यदिच्छसि वरं ब्रूहि तत् ते दास्यामि सुव्रत ।। २४ ।।<br>
नृप उवाच<br>
भगवन् यदि तुष्टस्त्वं पुत्रो मे ख्यातिमान् भव ।<br>
तथेति समनुज्ञाय तत्रैवान्तरधीयत ।। २५ ।।<br>
तस्य गेहे समुत्पन्नो देवो धन्वन्तरिस्तदा ।<br>
काशिराजो महाराज सर्वरोगप्रणाशनः।।२६।। <br>
आयुर्वेदं भरद्वाजात्प्राप्येह भिषजां क्रियाम्।<br>
तमष्टधा पुनर्व्यस्य शिष्येभ्यः प्रत्यपादयत्।। २७।।<br>
धन्वन्तरेस्तु तनयः केतुमानिति विश्रुतः ।<br>
अथ केतुमतः पुत्रो वीरो भीमरथः स्मृतः ।। २८ ।।<br>
सुतो भीमरथस्यापि दिवोदासः प्रजेश्वरः ।<br>
दिवोदासस्तु धर्मात्मा वाराणस्यधिपोऽभवत् ।। २९ ।।<br>
एतस्मिन्नेव काले तु पुरीं वाराणसीं नृप ।<br>
शून्यां निवासयामास क्षेमको नाम राक्षसः ।। 1.29.३० ।।<br>
शप्ता हि सा मतिमता निकुम्भेन महात्मना ।<br>
शून्या वर्षसहस्रं वै भवित्री नात्र संशयः ।। ३१ ।।<br>
तस्यां तु शप्तमात्रायां दिवोदासः प्रजेश्वरः ।<br>
विषयान्ते पुरीं रम्यां गोमत्यां संन्यवेशयत् ।। ३२ ।।<br>
भद्रश्रेण्यस्य पूर्वं तु पुरी वाराणसीत्यभूत्।<br>
भद्रश्रेण्यस्य पुत्राणां शतमुत्तमधन्विनाम् ।। ३३ ।।<br>
हत्वा निवेशयामास दिवोदासो नरर्षभः ।<br>
भद्रश्रेण्यस्य तद् राज्यं हृतं तेन बलीयसा ।। ३४ ।।<br>
जनमेजय उवाच<br>
वाराणसीं निकुम्भस्तु किमर्थं शप्तवान् प्रभुः ।<br>
निकुम्भकश्च धर्मात्मा सिद्धिक्षेत्रं शशाप यः ।।३५ ।।<br>
वैशम्पायन उवाच<br>
दिवोदासस्तु राजर्षिर्नगरीं प्राप्य पार्थिवः ।<br>
वसति स्म महातेजाः स्फीतायां तु नराधिपः ।। ३६ ।।<br>
एतस्मिनेव काले तु कृतदारो महेश्वरः ।<br>
देव्याः स प्रियकामस्तु न्यवसच्छ्वशुरन्तिके। ३७ ।।<br>
देवाज्ञया पार्षदा ये त्वधिरूपास्तपोधनाः ।<br>
पूर्वोक्तैरुपदेशैश्च तोषयन्ति स्म पार्वतीम् ।। ३८ ।।<br>
हृष्यते वै महादेवी मेना नैव प्रहृष्यति ।<br>
जुगुप्सत्यसकृत् तां वै दैवीं देवं तथैव  सा ।। ३९ ।।<br>
सपार्षदस्त्वनाचारस्तव भर्ता महेश्वरः ।<br>
दरिद्रः सर्वदैवासौ शीलं तस्य न वर्तते ।। 1.29.४० ।।<br>
मात्रा तथोक्ता वरदा स्त्रीस्वभावाच्च चुक्रुधे ।<br>
स्मितं कृत्वा च वरदा भवपार्श्वमथागमत् ।। ४१ ।।<br>
विवर्णवदना देवी महादेवमभाषत ।<br>
नेह वत्स्याम्यहं देव नय मां स्वं निकेतनम् ।। ४२ ।।<br>
तथा कर्तुं महादेवः सर्वलोकानवैक्षत ।<br>
वासार्थं रोचयामास पृथिव्यां कुरुनन्दन ।। ४३ ।।<br>
वाराणसीं महातेजाः सिद्धिक्षेत्रं महेश्वरः ।<br>
दिवोदासेन तां ज्ञात्वा निविष्टां नगरीं भवः ।। ४४ ।।<br>
पार्श्वे तिष्ठन्तमाहूय निकुम्भमिदमब्रवीत् ।<br>
गणेश्वर पुरीं गत्वा शून्यां वाराणसीं कुरु ।। ४५ ।।<br>
मृदुनैवाभ्युपायेन ह्यतिवीर्यः स पार्थिवः ।<br>
ततो गत्वा निकुम्भस्तु पुरीं वाराणसीं तदा ।। ४६ ।।<br>
स्वप्ने निदर्शयामास कण्डुकं नाम नापितम् ।<br>
श्रेयस्तेऽहं करिष्यामि स्थानं मे रोचयानघ ।। ४७ ।।<br>
मद्रूपां प्रतिमां कृत्वा नगर्यन्ते तथैव च ।<br>
ततः स्वप्ने यथोद्दिष्टं सर्वं कारितवान् नृप ।। ४८ ।।<br>
पुरीद्वारे तु विज्ञाप्य राजानं च यथाविधि ।<br>
पूजां तु महतीं तस्य नित्यमेव प्रयोजयत् ।। ४९ ।।<br>
गन्धैश्च धूपमाल्यैश्च प्रोक्षणीयैस्तथैव च ।<br>
अन्नपानप्रयोगैश्च अत्यद्भुतमिवाभवत् ।। 1.29.५० ।।<br>
एवं सम्पूज्यते तत्र नित्यमेव गणेश्वरः।<br>
ततो वरसहस्रं तु नागराणां प्रयच्छति।<br>
पुत्रान्हिरण्यमायुश्च सर्वान् कामांस्तथैव च ।। ५१ ।।<br>
राज्ञस्तु महिषी श्रेष्ठा सुयशा नाम विश्रुता ।<br>
पुत्रार्थमागता देवी साध्वी राज्ञा प्रचोदिता ।। ५२ ।।<br>
पूजां तु विपुलां कृत्वा देवी पुत्रमयाचत ।<br>
पुनः पुनरथागत्य बहुशः पुत्रकारणात्।।५३।। <br>
न प्रयच्छति पुत्रं हि निकुम्भः कारणेन हि ।<br>
राजा तु यदि नः कुप्येत्कार्यसिद्धिस्ततो भवेत्।। ५४ ।।<br>
अथ दीर्घेण कालेन क्रोधो राजानमाविशत् ।<br>
भूत एष महान्द्वारि नागराणां प्रयच्छति ।। ५५ ।।<br>
प्रीतो वरान् वै शतशो मम किं न प्रयच्छति ।<br>
मामकैः पूज्यते नित्यं नगर्यां मे सदैव हि ।। ५६ ।।<br>
विज्ञापितो मयात्यर्थं देव्या मे पुत्रकारणात् ।<br>
न ददाति च पुत्रं मे कृतघ्नः केन हेतुना ।। ५७ ।।<br>
ततो नार्हति सत्कारं मत्सकाशाद् विशेषतः ।<br>
तस्मात्तु नाशयिष्यामि स्थानमस्य दुरात्मनः ।। ५८ ।।<br>
एवं स तु विनिश्चित्य दुरात्मा राजकिल्बिषी ।<br>
स्थानं गणपतेस्तस्य नाशयामास दुर्मतिः ।। ५९।।<br>
भग्नमायतनं दृष्ट्वा राजानमशपत् प्रभुः ।<br>
यस्मादनपराधस्य त्वया स्थानं विनाशितम् ।<br>
पुर्यकस्मादियं शून्या तव नूनं भविष्यति ।। 1.29.६० ।।<br>
ततस्तेन तु शापेन शून्या वाराणसी तदा ।<br>
शप्त्वा पुरीं निकुम्भस्तु महादेवमथागमत्।। ६१ ।।<br>
अकस्मात्तु पुरी सा तु विद्रुता सर्वतोदिशम्।<br>
तस्यां पुर्यां ततो देवो निर्ममे पदमात्मनः ।। ६२ ।।<br>
रमते तत्र वै देवो रममाणो गिरेः सुताम् ।<br>
न रतिं तत्र वै देवी लभते गृहविस्मयात् ।<br>
वसाम्यत्र न पुर्यां तु देवी देवमथाब्रवीत् ।। ६३ ।।<br>
देव उवाच<br>
नाहं वेश्मनि वत्स्यामि अविमुक्तं हि मे गृहम् ।<br>
नाहं तत्र गमिष्यामि गच्छ देवि गृहं प्रति ।। ६४ ।।<br>
सन्नुवाच भगवांस्त्र्यन्तकस्त्रिपुरान्तकः ।<br>
तस्मात् तदविमुक्तं हि प्रोक्तं देवेन वै स्वयम् ।। ६५ ।।<br>
एवं वाराणसी शप्ता अविमुक्तं च कीर्तितम्।।६६ ।।<br>
यस्मिन् वसति वै देवः सर्वदेवनमस्कृतः। ।<br>
युगेषु त्रिषु धर्मात्मा सह देव्या महेश्वरः ।। ६७ ।।<br>
अन्तर्धानं कलौ याति तत्पुरं हि महात्मनः ।<br>
अन्तर्हिते पुरे तस्मिन् पुरी सा वसते पुनः ।<br>
एवं वाराणसी शप्ता निवेशं पुनरागता ।। ६८ ।।<br>
भद्रश्रेण्यस्य पुत्रो वै दुर्दमो नाम विश्रुतः ।<br>
दिवोदासेन बालेति घृणया स विवर्जितः ।। ६९ ।।<br>
हैहयस्य तु दायाद्यं कृतवान् वै महीपतिः ।<br>
आजह्रे पितृदायाद्यं दिवोदासहृतं बलात्।।1.29.७०।।<br>
भद्रश्रेण्यस्य पुत्रेण दुर्दमेन महात्मना ।<br>
वैरस्यान्तं महाराज क्षत्रियेण विधित्सता ।। ७१ ।<br>
दिवोदासाद् दृषद्वत्यां वीरो जज्ञे प्रतर्दनः। <br>
तेन पुत्रेण बालेन प्रहतं तस्य वै पुनः ।। ७२ ।।<br>
प्रतर्दनस्य पुत्रौ द्वौ वत्सभार्गौ बभूवतुः ।<br>
वत्सपुत्रो ह्यलर्कस्तु संनतिस्तस्य चात्मजः ।। ७३ ।।<br>
अलर्कः काशिराजस्तु ब्रह्मण्यः सत्यसङ्गरः ।<br>
अलर्कं प्रति राजर्षि श्लोको गीतः पुरातनैः ।। ७४ ।।<br>
षष्टिवर्षसहस्राणि षष्टिं वर्षशतानि च ।<br>
युवा रूपेण सम्पन्न आसीत् काशिकुलोद्वहः ।।<br>
लोपामुद्राप्रसादेन परमायुरवाप सः ।<br>
तस्यासीत् सुमहद्राज्यं रूपयौवनशालिनः ।। ७६ ।।<br>
शापस्यान्ते महाबाहुर्हत्वा क्षेमकराक्षसम् ।<br>
रम्यां निवेशयामास पुरीं वाराणसीं पुनः ।। ७७ ।।<br>
संनतेरपि दायादः सुनीथो नाम धार्मिकः ।<br>
सुनीथस्य तु दायादः क्षेम्यो नाम महायशाः ।। ७८ ।।<br>
क्षेम्यस्य केतुमान्पुत्रः सुकेतुस्तस्य चात्मजः ।<br>
सुकेतोस्तनयश्चापि धर्मकेतुरिति स्मृतः ।। ७९ ।।<br>
धर्मकेतोस्तु दायादः सत्यकेतुर्महारथः ।<br>
सत्यकेतुसुतश्चापि विभुर्नाम प्रजेश्वरः ।। 1.29.८० ।।<br>
आनर्तस्तु विभोः पुत्रः सुकुमारस्तु तत्सुतः ।<br>
सुकुमारस्य पुत्रस्तु धृष्टकेतुः सुधार्मिकः ।<br>
धृष्टकेतोस्तु दायादो वेणुहोत्रः प्रजेश्वरः ।। ८१ ।।<br>
वेणुहोत्रसुतश्चापि भर्गो नाम प्रजेश्वरः ।<br>
वत्सस्य वत्सभूमिस्तु भृगुभूमिस्तु भार्गवात्।। ८२ ।।<br>
एते त्वङ्गिरसः पुत्रा जाता वंशेऽथ भार्गवे ।<br>
ब्राह्मणाः क्षत्रिया वैश्यास्तयोः पुत्राः सहस्रशः ।<br>
इत्येते काशयः प्रोक्ता नहुषस्य निबोध मे ।। ८३ ।।<br>
इति श्रीमहाभारते खिलभागे हरिवंशे हरिवंशपर्वणि एकोनत्रिंशोऽध्यायः ।। २९ ।।<br>
<br>
