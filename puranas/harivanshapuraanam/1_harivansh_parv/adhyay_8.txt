जनमेजय उवाच<br>
मन्वन्तरस्य संख्यानं युगानां च महामते ।<br>
ब्रह्मणोऽह्नः प्रमाणं च वक्तुमर्हसि मे द्विज ।। १ ।।<br>
वैशम्पायन उवाच<br>
अहोरात्रं भजेत् सूर्यो मानवं लौकिकं परम् ।<br>
तामुपादाय गणनां शृणु संख्यामरिंदम ।। २ ।।<br>
निमेषैः पञ्चदशभिः काष्ठा त्रिंशत् तु ताः कलाः ।<br>
त्रिंशत्कलो मुहूर्तस्तु त्रिंशता तैर्मनीषिणः ।। ३ ।।<br>
अहोरात्रमिति प्राहुश्चन्द्रसूर्यगतिं नृप ।<br>
विशेषेण तु सर्वेषु अहोरात्रे च नित्यशः ।। ४ ।।<br>
अहोरात्राः पञ्चदश पक्ष इत्यभिशब्दितः ।<br>
द्वौ पक्षौ तु स्मृतो मासो मासौ द्वावृतुरुच्यते ।। ५ ।।<br>
अब्दं द्व्ययनमुक्तं च अयनं त्वृतुभिस्त्रिभिः ।<br>
दक्षिणं चोत्तरं चैव संख्यातत्त्वविशारदैः ।। ६ ।।<br>
मानेनानेन यो मासः पक्षद्वयसमन्वितः ।<br>
पितॄणां तदहोरात्रमिति कालविदो विदुः ।। ७ ।।<br>
कृष्णपक्षस्त्वहस्तेषां शुक्लपक्षस्तु शर्वरी ।<br>
कृष्णपक्षं त्वहः श्राद्धं पितॄणां वर्तते नृप ।। ८ ।।<br>
मानुषेण तु मानेन यो वै संवत्सरः स्मृतः ।<br>
देवानां तदहोरात्रं दिवा चैवोत्तरायणम्।<br>
दक्षिणायनं स्मृता रात्रिः प्राज्ञैस्तत्त्वार्थकोविदैः।। ९ ।।<br>
दिव्यमब्दं दशगुणमहोरात्रं मनोः स्मृतम् ।<br>
अहोरात्रं दशगुणं मानवः पक्ष उच्यते ।। 1.8.१० ।।<br>
पक्षो दशगुणो मासो मासैर्द्वादशभिर्गुणैः ।<br>
ऋतुर्मनूनां संप्रोक्तः प्राज्ञैस्तत्त्वार्थदर्शिभिः ।<br>
ऋतुत्रयेण त्वयनं तद्द्वयेनैव वत्सरः ।। ११ ।।<br>
चत्वार्येव सहस्राणि वर्षाणां तु कृतं युगम् ।<br>
तावच्छती भवेत् संध्या संध्यांशश्च तथा नृप ।। १२।।<br>
त्रीणि वर्षसहस्राणि त्रेता स्यात्परिमाणतः ।<br>
तस्याश्च त्रिशती संध्या संध्यांशश्च तथाविधः।। १३ ।।<br>
तथा वर्षसहस्रे द्वे द्वापरं परिकीर्तितम् ।<br>
तस्यापि द्विशती संध्या संध्यांशश्च तथाविधः । १४ ।।<br>
कलिर्वर्षसहस्रं च संख्यातोऽत्र मनीषिभिः ।<br>
तस्यापि शतिका संध्या संध्यांशश्चैव तद्विधः ।। १५ ।।<br>
एषा द्वादशसाहस्री युगसंख्या प्रकीर्तिता ।<br>
दिव्येनानेन मानेन युगसंख्यां निबोध मे ।। १६ ।।<br>
कृतं त्रेता द्वापरं च कलिश्चैव चतुर्युगी ।<br>
युगं तदेकसप्तत्या गणितं नृपसत्तम ।। १७ ।।<br>
मन्वन्तरमिति प्रोक्तं संख्यानार्थविशारदैः ।<br>
अयनं चापि तत्प्रोक्तं द्वेऽयने दक्षिणोत्तरे ।। १८ ।।<br>
मनुः प्रलीयते यत्र समाप्ते चायने प्रभोः ।<br>
ततोऽपरो मनुः कालमेतावन्तं भवत्युत ।। १९ ।।<br>
समतीतेषु राजेन्द्र प्रोक्तः संवत्सरः स वै ।<br>
तदेव चायुतं प्रोक्तं मुनिना तत्त्वदर्शिना ।। 1.8.२० ।।<br>
ब्रह्मणस्तदहः प्रोक्तं कल्पश्चेति स कथ्यते ।<br>
सहस्रयुगपर्यन्ता या निशा प्रोच्यते बुधैः ।। २१ ।।<br>
निमज्जत्यप्सु यत्रोर्वी सशैलवनकानना ।<br>
तस्मिन् युगसहस्रे तु पूर्णे भरतसत्तम ।। २२ ।।<br>
ब्राह्मे दिवसपर्यन्ते कल्पो निःशेष उच्यते ।<br>
युगानि सप्ततिस्तानि साग्राणि कथितानि ते ।। २३ ।।<br>
कृतत्रेतानिबद्धानि मनोरन्तरमुच्यते ।<br>
चतुर्दशैते मनवः कीर्तिताः कीर्तिवर्द्धनाः ।। २४ ।।<br>
वेदेषु सपुराणेषु सर्वेषु प्रभविष्णवः ।<br>
प्रजानां पतयो राजन् धन्यमेषां प्रकीर्तनम् ।।२५ ।।<br>
मन्वन्तरेषु संहाराः संहारान्तेषु सम्भवाः ।<br>
न शक्यमन्तरं तेषां वक्तुं वर्षशतैरपि ।। २६ ।।<br>
विसर्गस्य प्रजानां वै संहारस्य च भारत ।<br>
मन्वन्तरेषु संहाराः श्रूयन्ते भरतर्षभ ।। २७ ।।<br>
सशेषास्तत्र तिष्ठन्ति देवाः सप्तर्षिभिः सह ।<br>
तपसा ब्रह्मचर्येण श्रुतेन च समाहिताः ।। २८ ।।<br>
पूर्णे युगसहस्रे तु कल्पो निःशेष उच्यते ।<br>
तत्र सर्वाणि भूतानि दग्धान्यादित्यतेजसा ।। २९ ।।<br>
ब्रह्माणमग्रतः कृत्वा सहादित्यगणैर्विभुम् ।<br>
योगं योगीश्वरं देवमजं क्षेत्रज्ञमच्युतम् ।<br>
प्रविशन्ति सुरश्रेष्ठं हरिं नारायणं प्रभुम् ।। 1.8.३० ।।<br>
यः स्रष्टा सर्वभूतानां कल्पान्तेषु पुनः पुनः ।<br>
अव्यक्तः शाश्वतो देवस्तस्य सर्वमिदं जगत् ।। ३१ ।।<br>
तत्र संवर्तते रात्रिः सकलैकार्णवे तदा ।<br>
नारायणो दधे निद्रां ब्राह्मं वर्षसहस्रकम् ।। ३२ ।।<br>
तावन्तमिति कालस्य रात्रिरित्यभिशब्दिता।<br>
निद्रायोगमनुप्राप्तो यस्यां शेते पितामहः ।। ३३ ।।<br>
सा च रात्रिरपक्रान्ता सहस्रयुगपर्यया ।<br>
तदा प्रबुद्धो भगवान् ब्रह्मा लोकपितामहः ।। ३४ ।।<br>
पुनः सिसृक्षया युक्तः सर्गाय विदधे मनः ।<br>
सैव स्मृतिः पुराणेयं तद्वृत्तं तद्विचेष्टितम् ।। ३५ ।।<br>
देवस्थानानि तान्येव केवलं च विपर्ययः ।<br>
ततो दग्धानि भूतानि सर्वाण्यादित्यरश्मिभिः ।। ३६ ।।<br>
देवर्षियक्षगन्धर्वाः पिशाचोरगराक्षसाः ।<br>
जायन्ते च पुनस्तात युगे भरतसत्तम ।। ३७ ।।<br>
यथर्तावृतुलिङ्गानि नानारूपाणि पर्यये ।<br>
दृश्यन्ते तानि तान्येव तथा ब्राह्मीषु रात्रिषु ।। ३८ ।।<br>
निष्क्रमित्वा प्रजाकारः प्रजापतिरसंशयम् ।<br>
ये च वै मानवा देवाः सर्वे चैव महर्षयः ।। ३९ ।।<br>
ते सङ्गताः शुद्धसङ्गाः शश्वद्धर्मविसर्गतः ।<br>
न भवन्ति पुनस्तात युगं भरतसत्तम ।। 1.8.४० ।।<br>
तत्सर्वं क्रमयोगेन कालसंख्याविभागवित् ।<br>
सहस्रयुगसंख्यानं कृत्वा दिवसमीश्वरः ।। ४१ ।।<br>
रात्रिं युगसहस्रान्तां कृत्वा च भगवान् विभुः ।<br>
संहरत्यथ भूतानि सृजते च पुनः पुनः ।। ४२ ।।<br>
व्यक्ताव्यक्तो महादेवो हरिर्नारायणः प्रभुः ।<br>
तस्य ते कीर्तयिष्यामि मनोर्वैवस्वतस्य ह ।। ४३ ।।<br>
विसर्गं भरतश्रेष्ठ साम्प्रतस्य महाद्युते ।<br>
वृष्णिवंशप्रसङ्गेन कथ्यमानं पुरातनम् ।। ४४ ।।<br>
यत्रोत्पन्नो महात्मा स हरिर्वृष्णिकुले प्रभुः ।<br>
सर्वासुरविनाशाय सर्वलोकहिताय च ।। ४५ ।।<br>
<br>
इति श्रीमहाभारते खिलभागे हरिवंशे हरिवंशपर्वणि मन्वन्तरगणनायामष्टमोऽध्यायः ।। ८ ।।<br>
<br>
