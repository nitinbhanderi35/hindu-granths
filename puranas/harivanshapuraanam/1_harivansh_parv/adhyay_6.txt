पृथुरुवाच<br>
एकस्यार्थाय यो हन्यादात्मनो वा परस्य वा। <br>
बहून् वै प्राणिनो लोके भवेत् तस्येह पातकम् ।।१।।<br>
सुखमेधन्ति बहवो यस्मिंस्तु निहतेऽशुभे ।<br>
तस्मिन्नास्ति हते भद्रे पातकं चोपपातकम् ।। २ ।।<br>
एकस्मिन् यत्र निधनं प्रापिते दुष्टकारिणि ।<br>
बहूनां भवति क्षेम तत्र पुण्यप्रदो वधः ।। ३ ।।<br>
सोऽहं प्रजानिमित्तं त्वां हनिष्यामि वसुंधरे ।<br>
यदि मे वचनं नाद्य करिष्यसि जगद्धितम् ।। ४<br>
त्वां निहत्याद्य बाणेन मच्छासनपराङ्मुखीम्।<br>
आत्मानं प्रथयित्वाहं प्रजा धारयिता चिरम् ।। ५ ।।<br>
सा त्वं शासनमास्थाय मम धर्मभृतां वरे ।<br>
संजीवय प्रजाः सर्वाः समर्था ह्यसि धारणे ।। ६ ।।<br>
दुहितृत्वं च मे गच्छ तत एनमहं शरम् ।<br>
नियच्छेयं त्वद्वधार्थमुद्यतं घोरदर्शनम् ।। ७ ।।<br>
पृथिव्युवाच<br>
सर्वमेतदहं वीर विधास्यामि न संशयः ।<br>
उपायतः समारब्धाः सर्वे सिद्ध्यन्त्युपक्रमाः ।। ८ ।।<br>
उपायं पश्य येन त्वं धारयेथाः प्रजा इमाः ।<br>
वत्सं तु मम सम्पश्य क्षरेयं येन वत्सला ।। ९ ।।<br>
समां च कुरु सर्वत्र मां त्वं धर्मभृतां वर ।<br>
यथा विस्पन्दमान्ं मे क्षीरं सर्वत्र भावयेत् ।। 1.6.१० ।।<br>
वैशम्पायन उवाच<br>
तत उत्सारयामास शैलाञ्छतसहस्रशः ।<br>
धनुष्कोट्या तदा वैन्यस्तेन शैला विवर्द्धिताः ।। ११<br>
इत्थं वैन्यस्तदा राजा महीं चक्रे समां ततः ।<br>
मन्वन्तरेष्वतीतेषु विषमासीद् वसुंधरा ।। १२।।<br>
स्वभावेनाभवन् ह्यस्याः समानि विषमाणि च ।<br>
चाक्षुषस्यान्तरे पूर्वमासीदेव तदा किल ।। १३ ।।<br>
न हि पूर्वविसर्गे वै विषमे पृथिवीतले ।<br>
प्रविभागः पुराणां च ग्रामाणां वा तदाभवत् ।। १४ ।।<br>
न सस्यानि न गोरक्षा न कृषिर्न वणिक्पथः ।<br>
नैव सत्यानृतं तत्र न लोभो न च मत्सरः ।। १५ ।।<br>
वैवस्वतेऽन्तरे चास्मिन् साम्प्रतं समुपस्थिते ।<br>
वैन्यात् प्रभृति राजेन्द्र सर्वस्यैतस्य सम्भवः ।। १६ ।।<br>
यत्र यत्र समं त्वस्या भूमेरासीदिहानघ ।<br>
तत्र तत्र प्रजाः सर्वाः संवासं समरोचयन् ।। १७ ।।<br>
आहारः फलमूलानि प्रजानामभवत् तदा ।<br>
कृच्छ्रेण महता युक्त इत्येवमनुशुश्रुम।। १८ ।।<br>
संकल्पयित्वा वत्सं तु मनुं स्वायम्भुवं प्रभुम् ।<br>
स्वपाणौ पुरुषश्रेष्ठ दुदोह पृथिवीं ततः ।<br>
सस्यजातानि सर्वाणि पृथुर्वैन्यः प्रतापवान् ।। १९ ।।<br>
तेनान्नेन प्रजास्तात वर्तन्तेऽद्यापि नित्यशः ।<br>
ऋषिभिः श्रूयते चापि पुनर्दुग्धा वसुंधरा ।। 1.6.२० ।।<br>
वत्सः सोमोऽभवत्तेषां दोग्धा चाङ्गिरसः सुतः।<br>
बृहस्पतिर्महातेजाः पात्रं छन्दांसि भारत ।<br>
क्षीरमासीदनुपमं तपो ब्रह्म च शाश्वतम् ।। २१ ।।<br>
पुनर्देवगणैः सर्वैः पुरंदरपुरोगमैः ।<br>
काञ्चनं पात्रमादाय दुग्धेयं श्रूयते मही ।। २२।।<br>
वत्सस्तु मघवानासीद्दोग्धा च सविता प्रभुः ।<br>
क्षीरमूर्जस्करं चैव वर्तन्ते येन देवताः ।। २३ ।।<br>
पितृभिः श्रूयते चापि पुनर्दुग्धा वसुंधरा ।<br>
राजतं पात्रमादाय स्वधाममितविक्रमैः ।।२४।।<br>
यमो वैवस्वतस्तेषामासीद् वत्सः प्रतापवान् ।<br>
अन्तकश्चाभवद् दोग्धा कालो लोकप्रकालनः ।। २५ ।।<br>
नागैश्च श्रूयते दुग्धा वत्सं कृत्वा तु तक्षकम् ।<br>
अलाबुं पात्रमादाय विषं क्षीरं नरोत्तम ।। २६ ।।<br>
तेषामैरावतो दोग्धा धृतराष्ट्रः प्रतापवान् ।<br>
नागानां भरतश्रेष्ठ सर्पाणां च महीपते ।। २७ ।।<br>
तेनैव वर्तयन्त्युग्रा महाकाया विषोल्बणाः ।<br>
तदाहारास्तदाचारास्तद्वीर्यास्तदुपाश्रयाः ।। २८ ।।<br>
असुरैः श्रूयते चापि पुनर्दुग्धा वसुंधरा ।<br>
आयसं पात्रमादाय मायां शत्रुनिबर्हिणीम् ।। २९ ।।<br>
विरोचनस्तु प्राह्रादिर्वत्सस्तेषामभूत् तदा ।<br>
ऋत्विग्द्विमूर्द्धा दैत्यानां मधुर्दोग्धा महाबलः ।। 1.6.३० ।।<br>
तथैते माययाद्यापि सर्वे मायाविनोऽसुराः ।<br>
वर्तयन्त्यमितप्रज्ञास्तदेवाममितं बलम्।। ३१ ।।<br>
यक्षैश्च श्रूयते तात पुनर्दुग्धा वसुंधरा ।<br>
आमपात्रे महाराज पुरान्तर्द्धानमक्षयम् ।। ३२ ।।<br>
वत्सं वैश्रवणं कृत्वा यक्षैः पुण्यजनैस्तदा ।<br>
दोग्धा रजतनाभस्तु पिता मणिवरस्य यः ।। ३३ ।।<br>
यक्षानुजो महातेजास्त्रिशीर्षः सुमहातपाः ।<br>
तेन ते वर्तयन्तीति परमर्षिरुवाच ह ।। ३४ ।।<br>
राक्षसैश्च पिशाचैश्च पुनर्दुग्धा वसुंधरा ।<br>
शावं कपालमादाय प्रजा भोक्तुं नरर्षभ ।। ३५ ।।<br>
दोग्धा रजतनाभस्तु तेषामासीत् कुरूद्वह ।<br>
वत्सः सुमाली कौरव्य क्षीरं रुधिरमेव च ।। ३६ ।।<br>
तेन क्षीरेण यक्षाश्च राक्षसाश्चामरोपमाः ।<br>
वर्तयन्ति पिशाचाश्च भूतसंघास्तथैव च ।। ३७ ।।<br>
पद्मपत्रे पुनर्दुग्धा गन्धर्वैः साप्सरोगणैः ।<br>
वत्सं चित्ररथं कृत्वा शुचीन् गन्धान्नरर्षभ ।। ३८ ।।<br>
तेषां च सुरुचिस्त्वासीद्दोग्धा भरतसत्तम ।<br>
गन्धर्वराजोऽतिबलो महात्मा सूर्यसंनिभः ।। ३९ ।।<br>
शैलैश्च श्रूयते राजन् पुनर्दुग्धा वसुंधरा ।<br>
औषधीर्वै मूर्तिमती रत्नानि विविधानि च ।। 1.6.४० ।।<br>
वत्सस्तु हिमवानासीन्मेरुदोंग्धा महागिरिः ।<br>
पात्रं तु शैलमेवासीत्तेन शैला विवर्धिताः ।। ४१ ।।<br>
वीरुद्भिः श्रूयते राजन् पुनर्दुग्धा  वसुंधरा ।<br>
पालाशं पात्रमादाय दग्धच्छिन्नप्ररोहणम्। ४२ ।।<br>
दुदोह पुष्पितः सालो वत्सः प्लक्षोरऽभवत्तदा ।<br>
सेयं धात्री विधात्री च पावनी च वसुंधरा ।। ४३ ।।<br>
चराचरस्य सर्वस्य प्रतिष्ठा योनिरेव च ।<br>
सर्वकामदुघा दोग्ध्री सर्वसस्यप्ररोहिणी ।। ४४ ।।<br>
आसीदियं समुद्रान्ता मेदिनीति परिश्रुता ।<br>
मधुकैटभयोः कृत्स्ना मेदसाभिपरिप्लुता ।<br>
तेनेयं मेदिनी देवी प्रोच्यते ब्रह्मवादिभिः ।।४५।।<br>
ततोऽभ्युपगमाद् राज्ञः पृथोर्वैन्यस्य भारत ।<br>
दुहितृत्वमनुप्राप्ता देवी पृथ्वीति चोच्यते ।<br>
पृथुना प्रविभक्ता च शोधिता च वसुंधरा ।। ४६ ।।<br>
सस्याकरवती स्फीता पुरपत्तनमालिनी ।<br>
एवंप्रभावो वैन्यः स राजासीद् राजसत्तमः ।। ४७<br>
नमस्यश्चैव पूज्यश्च भूतग्रामैर्न संशयः ।<br>
ब्राह्मणैश्च महाभागैर्वेदवेदाङ्गपारगैः ।। ४८ ।।<br>
पृथुरेव नमस्कार्यो ब्रह्मयोनिः सनातनः।<br>
पार्थिवैश्च महाभागैः पार्थिवत्वमभीप्सुभिः ।। ४९।<br>
आदिराजो नमस्कार्यः पृथुर्वैन्यः  पृप्रवेभ्यः प्रतापवान् ।<br>
योधैरपि च विक्रान्तैः प्राप्तुकामैर्जयं युधि ।<br>
पृथुरेव नमस्कार्यो योधानां प्रथमो नृपः ।। 1.6.५०।।<br>
यो हि योद्धा रणं याति कीर्तयित्वा पृथुं नृपम् ।<br>
स घोररूपान्   संग्रामान् क्षेमी तरति कीर्तिमान् ।। ५१ ।।<br>
वैश्यैरपि च वित्ताख्यैः पण्यवृत्तिमनुष्ठितैः ।<br>
पृथुरेव नमस्कार्यो  वृत्तिदाता महायशाः । ५२।।<br>
तथैव शूद्रैः शुचिभिस्त्रिवर्णपरिचारिभिः  ।<br>
आदिराजो  नमस्कार्यः श्रेयः परमभीप्सुभिः   ।। ५३ ।।<br>
एते वत्सविशेषाश्च दोग्धारः क्षीरमेव च ।<br>
पात्राणि च मयोक्तानि किं भूयो वर्णयामि ते ।। ५४ ।।<br>
य इदं शृणुयान्नित्यं पृथोश्चरितमादितः ।<br>
पुत्रपौत्रसमायुक्तो मोदते सुचिरं भुवि ।। ५५ ।।<br>
इति श्रीमहाभारते खिलभागे हरिवंशे हरिवंशपर्वणि पृथूपाख्याने षष्ठोऽध्यायः ।। ६ ।।<br>
<br>
