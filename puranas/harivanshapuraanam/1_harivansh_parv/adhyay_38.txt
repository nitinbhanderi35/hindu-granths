वैशम्पायन उवाच<br>
भजमानस्य पुत्रोऽथ रथमुख्यो विदूरथः ।<br>
राजाधिदेवः शूरस्तु विदूरथसुतोऽभवत् ॥ १ ॥<br>
राजाधिदेवस्य सुता जज्ञिरे वीर्यवत्तराः ।<br>
दत्तातिदत्तबलिनौ शोणाश्वः श्वेतवाहनः ॥ २ ॥<br>
शमी च दण्डशर्मा च दण्डशत्रुश्च शत्रुजित् ।<br>
श्रवणा च श्रविष्ठा च स्वसारौ सम्बभूवतुः ॥ ३ ॥<br>
शमीपुत्रः प्रतिक्षत्रः प्रतिक्षत्रस्य चात्मजः ।<br>
स्वयंभोजः स्वयंभोजाद्धृदीकः सम्बभूव ह ॥ ४ ॥<br>
तस्य पुत्रा बभूवुर्हि सर्वे भीमपराक्रमाः ।<br>
कृतवर्माग्रजस्तेषां शतधन्वाथ मध्यमः ॥ ५ ॥<br>
देवर्षेर्वचनात् तस्य भिषग् वैतरणश्च यः ।<br>
सुदान्तश्च विदान्तश्च कामदा कामदन्तिका ॥ ६ ॥<br>
देववांश्चाभवत् पुत्रो विद्वान् कम्बलबर्हिषः ।<br>
असमौजास्तथा वीरो नासमौजाश्च तावुभौ ॥ ७ ॥<br>
अजातपुत्राय सुतान् प्रददावसमौजसे ।<br>
सुदंष्ट्रं चारुरूपं च कृष्णमित्यन्धकास्त्रयः ॥ ८ ॥<br>
एते चान्ये च बहवो अन्धकाः कथितास्तव ।<br>
अन्धकानामिमं वंशं धारयेद् यस्तु नित्यशः ॥ ९ ॥<br>
आत्मनो विपुलं वंशं लभते नात्र सशयः ।<br>
गान्धारी चैव माद्री च क्रोष्टुर्भार्ये बभूवतुः ॥ 1.38.१० ॥<br>
गान्धारी जनयामास अनमित्रं महाबलम् ।<br>
माद्री युधाजितं पुत्रं ततो वै देवमीढुषम् ॥ ११ ॥<br>
अनमित्रममित्राणां जेतारमपराजितम् ।<br>
अनमित्रसुतो निघ्नो निघ्नतो द्वौ बभूवतुः ॥ १२ ॥<br>
प्रसेनश्चाथ सत्राजिच्छत्रुसेनाजितावुभौ ।<br>
प्रसेनो द्वारवत्यां तु निवसन्त्यां महामणिम्॥१३ ॥<br>
दिव्यं स्यमन्तकं नाम समुद्रादुपलब्धवान् ।<br>
तस्य सत्राजितः सूर्यः सखा प्राणसमोऽभवत् ॥ १४ ॥<br>
स कदाचिन्निशापाये रथेन रथिनां वरः ।<br>
अब्धिकूलमुपस्प्रष्टुमुपस्थातुं ययौ रविम् ॥ १५ ॥<br>
तस्योपतिष्ठतः सूर्यं विवस्वानग्रतः स्थितः ।<br>
अस्पष्टमूर्तिर्भगवांस्तेजोमण्डलवान् प्रभूः ॥ १६ ॥<br>
अथ राजा विवस्वन्तमुवाच स्थितमग्रतः ।<br>
यथैवं व्योम्नि पश्यामि सदा त्वां ज्योतिषाम्पते ॥ १७ ॥<br>
तेजोमण्डलिनं देवं तथैव पुरतः स्थितम् ।<br>
को विशेषोऽस्ति मे त्वत्तः सख्येनोपागतस्य वै ॥ १८॥<br>
एतच्छ्रुत्वा तु भगवान् मणिरत्नं स्यमन्तकम् ।<br>
स्वकण्ठादवमुच्यैव एकान्ते न्यस्तवान् विभुः ॥ १९ ॥<br>
ततो विग्रहवन्तं तं ददर्श नृपतिस्तदा ।<br>
प्रीतिमानथ तं दृष्ट्वा मुहूर्तं कृतवान् कथाम् ॥ 1.38.२० ॥<br>
तमपि प्रस्थितं भूयो विवस्वन्तं स सत्रजित् ।<br>
लोकानुद्भासयस्येतान् येन त्वं सततं प्रभो ।<br>
तदेतन्मणिरत्नं मे भगवन् दातुमर्हसि ॥ २१ ॥<br>
ततः स्यमन्तकमणिं दत्तवांस्तस्य भास्करः ।<br>
स तमाबद्ध्य नगरीं प्रविवेश महीपतिः ॥ २२ ॥<br>
तं जनाः पर्यधावन्त सूर्योऽयं गच्छतीति ह ।<br>
पुरीं विस्मापयित्वा च राजा त्वन्तःपुरं ययौ ॥२३ ॥<br>
तत् प्रसेनजितं दिव्यं मणिरत्नं स्यमन्तकम् ।<br>
ददौ भ्रात्रे नरपतिः प्रेम्णा सत्राजिदुत्तमम् ॥ २४॥<br>
स मणिः स्यन्दते रुक्मं वृष्ण्यन्धकनिवेशने ।<br>
कालवर्षी च पर्जन्यो न च व्याधिभयं ह्यभूत् ॥ २५ ॥<br>
लिप्सां चक्रे प्रसेनात्तु मणिरत्ने स्यमन्तके ।<br>
गोविन्दो न च तल्लेभे शक्तोऽपि न जहार सः ॥२६॥<br>
कदाचिन्मृगयां यातः प्रसेनस्तेन भूषितः ।<br>
स्यमन्तककृते सिंहाद् वधं प्राप वनेचरात ॥ २७ ॥<br>
अथ सिंहं प्रधावन्तमृक्षराजो महाबलः ।<br>
निहत्य मणिरत्नं तदादाय बिलमाविशत् ॥ २८ ॥<br>
ततो वृष्ण्यन्धकाः कृष्णं प्रसेनवधकारणात्।<br>
प्रार्थनां तां मणेर्बुद्ध्या सर्व एव शशङ्किरे ॥ २९।<br>
स शङ्क्यमानो धर्मात्मा नकारी तस्य कर्मणः ।<br>
आहरिष्ये मणिमिति प्रतिज्ञाय वनं ययौ ॥ 1.38.३० ॥<br>
यत्र प्रसेनो मृगयामाचरत् तत्र चाप्यथ ।<br>
प्रसेनस्य पदं गृह्य पुरुषैराप्तकारिभिः ॥ ३१ ॥<br>
ऋक्षवन्तं गिरिवरं विन्ध्यं च गिरिमुत्तमम् ।<br>
अन्वेषयन् परिश्रान्तः स ददर्श महामनाः ॥३२ ॥<br>
साश्वं हतं प्रसेनं वै नाविन्दच्चेच्छितं मणिम् ।<br>
अथ सिंहः प्रसेनस्य शरीरस्याविदूरतः ॥ ३३ ॥<br>
ऋक्षेण निहतो दृष्टः पादैर्ऋक्षश्च सूचितः ।<br>
पादैरन्वेषयामास गुहामृक्षस्य माधवः ॥ ३४<br>
महत्यृक्षबिले वाणीं शुश्राव प्रमदेरिताम् ।<br>
धात्र्या कुमारमादाय सुतं जाम्बवतो नृप ।<br>
क्रीडापयन्त्या मणिना मा रोदीरित्यथेररिताम् ॥ ३५ ॥<br>
धात्र्युवाच<br>
सिंहः प्रसेनमवधीत् सिंहो जाम्बवता हतः ।<br>
सुकुमारक मा रोदीस्तव ह्येष स्यमन्तकः ॥ ३६ ॥<br>
सुव्यक्तीकृतशब्दस्तु तूष्णीं बिलमथाविशत् ।<br>
प्रविश्य चापि भगवांस्तमृक्षबिलमञ्जसा ॥ ३७ ॥<br>
स्थापयित्वा बिलद्वारि यदूंल्लाँङ्गलिना सह ।<br>
शार्ङ्गधन्वा बिलस्थं तु जाम्बवन्तं ददर्श ह ॥ ३८ ॥<br>
युयुधे वासुदेवस्तु बिले जाम्बवता सह ।<br>
बाहुभ्यामेव गोविन्दो दिवसानेकविंशतिम् । ३९ ॥<br>
प्रविष्टे तु बिलं कृष्णे बलदेवपुरःसराः ।<br>
पुरीं द्वारवतीमेत्य हतं कृष्णं न्यवेदयन् ॥ 1.38.४० ॥<br>
वासुदेवस्तु निर्जित्य जाम्बवन्तं महाबलम् ।<br>
भेजे जाम्बवतीं कन्यामृक्षराजस्य सम्मताम् ।<br>
मणिं स्यमन्तकं चैव जग्राहात्मविशुद्धये ॥ ४१ ॥<br>
अनुनीयर्क्षराजानं निर्ययौ च तदा बिलात् ।<br>
द्वारकामगमत् कृष्णः श्रिया परमया युतः ॥ ४२ ॥<br>
एवं स मणिमाहृत्य विशोध्यात्मानमच्युतः ।<br>
ददौ सत्राजिते तं वै सर्वसात्त्वतसंसदि ॥ ४३ ॥<br>
एवं मिथ्याभिशप्तेन कृष्णेनामित्रघातिना ।<br>
आत्मा विशोधितः पापाद् विनिर्जित्य स्यमन्तकम् ॥<br>
सत्राजितो दश त्वात्सन्भार्यास्तासां शतं सुताः ।<br>
ख्यातिमन्तस्त्रयस्तेषां भङ्गकारस्तु पूर्वजः ॥४५॥<br>
वीरो वातपतिश्चैव उपस्वावांश्च ते त्रयः ।<br>
कुमार्यश्चापि तिस्रो वै दिक्षु ख्याता नराधिप ॥ ४६ ॥<br>
सत्यभामोत्तमा स्त्रीणां व्रतिनी च दृढव्रता ।<br>
तथा प्रस्वापिनी चैव भार्यां कृष्णाय तां ददौ ॥ ४७ ॥<br>
समाक्षो भङ्गकारस्य नारेयश्च नरोत्तमौ ।<br>
जज्ञाते गुणसम्पन्नौ विश्रुतौ रूपसम्पदा ॥ ४८ ॥<br>
माद्रीपुत्रस्य जज्ञेऽथ पृश्निः पुत्रो युधाजितः ।<br>
जज्ञाते तनयौ पृश्नेः श्वफल्कश्चित्रकस्तथा ॥४९ ॥<br>
श्वफल्कः काशिराजस्य सुतां भार्यामविन्दत ।<br>
गान्दिनीं नाम तस्याश्च सदा गाः प्रददौ पिता॥ 1.38.५० ॥<br>
तस्यां जज्ञे महाबाहुः श्रुतवानिति विश्रुतः ।<br>
अक्रूरोऽथ महाभागो यज्वा विपुलदक्षिणः ॥ ५१ ॥<br>
उपासङ्गस्तथा मद्गुर्मृदुरश्चारिमेजयः ।<br>
अविक्षिपस्तथोपेक्षः शत्रुहा चारिमर्दनः ॥ ५२ ॥<br>
धर्मधृग् यतिधर्मा च गृध्रो भोजोऽन्धकस्तथा ।<br>
आवाहप्रतिवाहौ च सुन्दरी च वराङ्गना ॥ ५३ ॥<br>
विश्रुता साम्बमहिषी कन्या चास्य वसुंधरा ।<br>
रूपयौवनसम्पन्ना सर्वसत्त्वमनोहरा ॥ ५४ ॥<br>
अक्रूरेणोग्रसेन्यां तु सुतौ द्वौ कुरुनन्दन ।<br>
प्रसेनश्चोपदेवश्च जज्ञाते देववर्चसौ ॥ ५५ ॥<br>
चित्रकस्याभवन् पुत्राः पृथुर्विपृथुरेव च ।<br>
अश्वग्रीवोऽश्वबाहुश्च सुपार्श्वकगवेषणौ ॥ ५६ ॥<br>
अरिष्टनेमिरश्वश्च सुधर्मा धर्मभृत् तथा ।<br>
सुबाहुर्बहुबाहुश्च श्रविष्ठाश्रवणे स्त्रियौ ॥ ५७ ॥<br>
इमां मिथ्याभिशस्तिं यः कृष्णस्य समुदाहृताम् ।<br>
वेद मिथ्याभिशापास्तं न स्पृशन्ति कदाचन ॥ ५८ ॥<br>
इति श्रीमहाभारते खिलभागे हरिवंशे हरिवंशपर्वण्यष्टत्रिंशोऽध्याथः ॥ ३८ ॥<br>
<br>
