जनमेजय उवाच<br>
कथं वै श्राद्धदेवत्वमादित्यस्य विवस्वतः ।<br>
श्रोतुमिच्छामि विप्राग्र्य श्राद्धस्य च परं विधिम्॥ १ ॥<br>
पितॄणामादिसर्गं च क एते पितरः स्मृताः ।<br>
एवं च श्रुतमस्माभिः कथ्यमानं द्विजातिभिः ॥ २ ।<br>
स्वर्गस्थाः पितरो ये च देवानामपि देवताः ।<br>
इति वेदविदः प्राहुरेतदिच्छामि वेदितुम् ॥ ३ ॥<br>
ये च तेषां गणाः प्रोक्ता यच्च तेषां बलं परम्।<br>
यथा च कृतमस्माभिः श्राद्धं प्रीणाति वै पितॄन् ॥ ४ ॥<br>
प्रीताश्च पितरो ये स्म श्रेयसा योजयन्ति हि ।<br>
एवं वेदितुमिच्छामि पितॄणां सर्गमुत्तमम् ॥ ५ ॥<br>
वैशम्पायन उवाच<br>
हन्त ते कथयिष्यामि पितॄणां सर्गमुत्तमम् ।<br>
यथा च कृतमस्माभिः श्राद्धं प्रीणाति वै पितॄन् ।<br>
प्रीताश्च पितरो ये स्म श्रेयसा योजयन्ति हि ॥ ६ ॥<br>
मार्कण्डेयेन कथितं भीष्माय परिपृच्छते ।<br>
अपृच्छद् धर्मराजो हि शरतल्पगतं पुरा ।<br>
एवमेव पुरा प्रश्नं यन्मां त्वं परिपृच्छसि ॥ ७ ॥<br>
तत् तेऽनुपूर्व्या वक्ष्यामि भीष्मेणोदाहृतं यथा ।<br>
गीतं सनत्कुमारेण मार्कण्डेयाय पृच्छते ॥ ८ ॥<br>
युधिष्ठिर उवाच<br>
पुष्टिकामेन धर्मज्ञ कथं पुष्टिरवाप्यते ।<br>
एतद्वै श्रोतुमिच्छामि किं कुर्वाणो न शोचति ॥ ९ ॥<br>
भीष्म उवाच<br>
श्राद्धैः प्रीणाति हि पितॄन् सर्वकामफलैस्तु यः ।<br>
तत्परः प्रयतः श्राद्धी प्रेत्य चेह च मोदते ॥ 1.16.१० ॥<br>
पितरो धर्मकामस्य प्रजाकामस्य च प्रजाम् ।<br>
पुष्टिकामस्य पुष्टिं च प्रयच्छन्ति युधिष्ठिर ॥ ११ ॥<br>
युधिष्ठिर उवाच<br>
वर्तन्ते पितरः स्वर्गे केषांचिन्नरके पुनः ।<br>
प्राणिनां नियतं वापि कर्मजं फलमुच्यते ॥ १२ ॥<br>
श्राद्धानि चैव कुर्वन्ति फलकामा सदा नराः ।<br>
अभिसंधाय पितरं पितुश्च पितरं तथा ॥ १३ ॥<br>
पितुः पितामहं चैव त्रिषु पिण्डेषु नित्यशः ।<br>
तानि श्राद्धानि दत्तानि कथं गच्छन्ति वै पितॄन्॥ १४ ॥<br>
कथं च शक्तास्ते दातुं नरकस्थाः फलं पुनः ।<br>
के वा ते पितरोऽन्ये स्म कान् यजामो वयं पुनः ॥ १५ ॥<br>
देवा अपि पितॄन्स्वर्गे यजन्तीति च नः श्रुतम्।<br>
एतदिच्छाम्यहं श्रोतुं विस्तरेण महाद्युते ॥ १६ ॥<br>
स भवान् कथयत्वेतां कथाममितबुद्धिमान् ।<br>
यथा दत्तं पितॄणां वै तारणायेह कल्पते ॥ १७ ॥<br>
भीष्म उवाच<br>
अत्र ते कीर्तयिष्यामि यथाश्रुतमरिंदम ।<br>
ये च ते पितरोऽन्ये स्म यान्यजामो वयं पुनः ।<br>
पित्रा मम पुरा गीतं लोकान्तरगतेन वै ॥ १८ ॥<br>
श्राद्धकाले मम पितुर्मया पिण्डः समुद्यतः ।<br>
तं पिता मम हस्तेन भित्त्वा भूमिमयाचत ॥ १९ ॥<br>
हस्ताभरणपूर्णेन केयूराभरणेन च ।<br>
रक्ताङ्गुलितलेनाथ यथा दृष्टः पुरा मया ॥ 1.16.२० ॥<br>
नैष कल्पे विधिर्दृष्ट इति संचिन्त्य चान्यहम्।<br>
कुशेष्वेव ततः पिण्डं दत्तवानविचारयन् ॥ २१ ॥<br>
ततः पिता मे सुप्रीतो वाचा मधुरया तदा ।<br>
उवाच भरतश्रेष्ठ प्रीयमाणो मयानघ ॥ २२ ॥<br>
त्वया दायादवानस्मि कृतार्थोऽमुत्र चेह च ।<br>
सत्पुत्रेण त्वया पुत्र धर्मज्ञेन विपश्चिता ॥ २३ ॥<br>
मया तु तव जिज्ञासा प्रयुक्तैषा दृढव्रत ।<br>
व्यवस्थानं तु धर्मेषु कर्तुं लोकस्य चानघ ॥ २४ ॥<br>
यथा चतुर्थं धर्मस्य रक्षिता लभते फलम् ।<br>
पापस्य हि तथा मूढः फलं प्राप्नोत्यरक्षिता ॥ २५ ॥<br>
प्रमाणं यद्धि कुरुते धर्माचारेषु पार्थिवः ।<br>
प्रजास्तदनुवर्तन्ते प्रमाणाचरितं सदा ॥ २६ ॥<br>
त्वया च भरतश्रेष्ठ वेदधर्माश्च शाश्वताः ।<br>
कृताः प्रमाणं प्रीतिश्च मम निर्वर्तितातुला ॥ २७ ॥<br>
तस्मात् तवाहं सुप्रीतः प्रीत्या च वरमुत्तमम्।<br>
ददामि तं प्रतीच्छ त्वं त्रिषु लोकेषु दुर्लभम् ॥ २८ ॥<br>
न ते प्रभविता मृत्युर्यावज्जीवितुमिच्छसि ।<br>
त्वत्तोऽभ्यनुज्ञां सम्प्राप्य मृत्युः प्रभविता तव ॥ २९ ॥<br>
किं वा ते प्रार्थितं भूयो ददामि वरमुत्तमम्।<br>
तद् ब्रूहि भरतश्रेष्ठ यत् ते मनसि वर्तते ॥ 1.16.३० ॥<br>
इत्युक्तवन्तं तमहमभिवाद्य कृताञ्जलिः ।<br>
अब्रवं कृतकृत्योऽहं प्रसन्ने त्वयि सत्तम ॥ ३१ ॥<br>
यदि त्वनुग्रहं भूयस्त्वत्तोऽर्हामि महाद्युते ।<br>
प्रश्नमिच्छामि वै किंचिद् व्याहृतं भवता स्वयम्॥ ३२ ॥<br>
स मामुवाच धर्मात्मा ब्रूहि भीष्म यदिच्छसि ।<br>
छेत्तास्मि संशयं सर्वं यन्मां पृच्छसि भारत ॥ ३३ ॥<br>
अपृच्छं तमहं तातं तत्रान्तर्हितमेव च ।<br>
गतं सुकृतिनां लोकं कौतूहलसमन्वितः ॥ ३४ ॥<br>
भीष्म उवाच<br>
श्रूयन्ते पितरो देवा देवानामपि देवताः ।<br>
वाश्च पितरोऽन्ये वा कान् यजामो वयं पुनः ॥ ३५ ॥<br>
कथं च दत्तमस्माभिः श्राद्धं प्रीणात्यथो पितॄन् । <br>
लोकान्तरगतांस्तात किन्नु श्राद्धस्य वा फलम् ॥ ३६ ॥<br>
न् यजन्ति स्म लोका वै सदेवनरदानवाः ।<br>
सयक्षोरगगन्धर्वाः सकिन्नरमहोरगाः ॥ ३७ ॥<br>
अत्र मे संशयस्तीव्रः कौतूहलमतीव च ।<br>
तद् ब्रूहि मम धर्मज्ञ सर्वज्ञौ ह्यसि मे मतः ।<br>
एतच्छ्रुत्वा वचस्तस्य भीष्मस्योवाच वै पिता ॥ ३८ ॥<br>
शन्तनुरुवाच<br>
संक्षेपेणैव ते वक्ष्ये यन्मां पृच्छसि भारत ।<br>
पितरश्च यथोद्भूताः फलं दत्तस्य चानघ ॥ ३९ ॥<br>
पितॄणां कारणं श्राद्धे शृणु सर्वै समाहितः ।<br>
दिदेवसुतास्तात पितरो दिवि देवताः ॥ 1.16.४० ॥<br>
तान् यजन्ति स्म वै लोका सदैवासुरमानुषाः ।<br>
सयक्षोरगगन्धर्वाः सकिन्नरमहोरगाः ॥ ४१ ॥<br>
आप्यायिताश्च ते श्राद्धे पुनराप्याययन्ति च ।<br>
जगत् सदेवगन्धर्वमिति ब्रह्मानुशासनम् ॥ ४२ ॥<br>
तान् यजस्व महाभाग श्राद्धैरग्र्यैरतन्द्रितः ।<br>
ते ते श्रेयो विधास्यन्ति सर्वकामफलप्रदाः ॥ ४३ ।<br>
त्वया चाराध्यमानास्ते नामगोत्रादिकीर्तनैः ।<br>
अस्मानाप्याययिष्यन्ति स्वर्गस्थानपि भारत ॥ ४४ ॥<br>
मार्कण्डेयस्तु ते शेषमेतत् सर्वं प्रवक्ष्यति ।<br>
एष वै पितृभक्तश्च विदितात्मा च भारत ॥ ४५ ॥<br>
उपस्थितश्च श्राद्धेऽद्य ममैवानुग्रहाय वै ।<br>
एनं पृच्छ महाभागमित्युक्त्वान्तरधीयत ॥ ४६ ॥<br>
इति श्रीमहाभारते खिलभागे हरिवंशे हरिवंशपर्वणि श्राद्धकल्पप्रसङ्गो नाम षोडशोऽध्यायः ॥ १६ ॥<br>
<br>
