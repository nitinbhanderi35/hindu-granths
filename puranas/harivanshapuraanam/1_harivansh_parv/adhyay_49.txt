जनमेजय उवाच<br>
ब्रह्मणा देवदेवेन सार्धं सलिलयोनिना ।<br>
ब्रह्मलोकगतो ब्रह्मन् वैकुण्ठः किं चकार ह ॥ १ ॥<br>
किमर्थे चादिदेवेन नीतः कमलयोनिना ।<br>
विष्णुर्दैत्यवधे वृत्ते देवैश्च कृतसत्क्रियः ॥ २ ॥<br>
ब्रह्मलोके च किं स्थानं कं वा योगमुपास्त सः ।<br>
कं वा दधार नियमं स विभुर्भूतभावनः ॥ ३ ॥<br>
कथं तस्याऽऽसतस्तत्र विश्वं जगदिदं महत् ।<br>
श्रियमाप्नोति विपुलां सुरासुरनरार्चिताम् ॥ ४ ॥<br>
कथं स्वपिति घर्मान्ते बुध्यते चाम्बुदप्लवे ।<br>
कथं च ब्रह्मलोकस्थो धुरं वहति लौकिकीम् ॥ ५ ॥<br>
चरितं तस्य विप्रेन्द्र दिव्यं भगवतो दिवि ।<br>
विस्तरेण यथातत्त्वं सर्वमिच्छामि वेदितुम् ॥ ६ ॥<br>
वैशम्पायन उवाच<br>
शृणु नारायणस्यादौ विस्तरेण प्रवृत्तयः ।<br>
ब्रह्मलोकं यथारूढो ब्रह्मणा सह मोदते ॥ ७ ॥<br>
कामं तस्य गतिः सूक्ष्मा देवैरपि दुरासदा ।<br>
यत् तु वक्ष्याम्यहं राजंस्तन्मे निगदतः शृणु ॥ ८ ॥<br>
एष लोकमयो देवो लोकाश्चैतन्मयास्त्रयः ।<br>
एष देवमयश्चैव देवाश्चैतन्मया दिवि ॥ ९ ॥<br>
तस्य पारं न पश्यन्ति बहवः पारचिन्तकाः ।<br>
एष पारं परं चैव लोकानां वेद माधवः ॥ १० ॥<br>
अस्य देवान्धकारस्य मार्गितव्यस्य दैवतैः ।<br>
शृणु वै यत्तदा वृत्तं ब्रह्मलोके पुरातनम् ॥ ११ ॥<br>
स गत्वा ब्रह्मणो लोकं दृष्ट्वा पैतामहं पदम्।<br>
ववन्दे तानृषीन् सर्वान् विष्णुरार्षेण कर्मणा ॥ १२ ॥<br>
सोऽग्निं प्राक्सवने दृष्ट्वा हूयमानं महर्षिभिः ।<br>
अवन्दत महातेजाः कृत्वा पौर्वाह्णिकीं क्रियाम् ॥ १३ ॥<br>
स ददर्श मखेष्वाज्यैरिज्यमानं महर्षिभिः ।<br>
भागं यज्ञियमश्नानं स्वदेहमपरं स्थितम् ॥ १४ ॥<br>
अभिवाद्याभिवाद्यानामृषीणां ब्रह्मवर्चसाम् ।<br>
परिचक्राम सोऽचिन्त्यो ब्रह्मलोकं सनातनम् ॥ १५ ॥<br>
स ददर्शोच्छ्रितान् यूपांश्चषालाग्रविभूषितान् ।<br>
मखेषु च ब्रह्मर्षिभिः शतशः कृतलक्षणान् ॥ १६ ॥<br>
आज्यधूमं समाघ्राय शृण्वन्वेदान्द्विजेरितान्।<br>
यज्ञैरिज्यन्तमात्मानं पश्यंस्तत्र चचार ह ॥ १७ ॥<br>
ऊचुस्तमृषयो देवाः सदस्याः सदसि स्थिताः ।<br>
अर्घ्योद्यतभुजाः सर्वे पवित्रान्तरपाणयः ॥ १८ ॥<br>
देवेषु वर्तते यद् वै तद्धि सर्वं जनार्दनात् ।<br>
यत्प्रवृत्तं च देवेभ्यस्तद्विद्धि मधुसूदनात् ॥ १९ ॥<br>
अग्नीषोममयं लोकं यं विदुर्विदुषो जनाः । <br>
तं सोममग्निं लोकं च वेद विष्णुं सनातनम् ॥ २० ॥<br>
क्षीराद् यथा दधि भवेद्दध्नः सर्पिर्भवेद् यथा ।<br>
मथ्यमानेषु भूतेषु तथा लोको जनार्दनात् ॥ २१ ।<br>
यथेन्द्रियैश्च भूतैश्च परमात्मा विधीयते ।<br>
तथा देवैश्च वेदैश्च लोकैश्च विहितो हरिः ॥ २२ ॥<br>
यथा भूतेन्द्रियावाप्तिर्विहिता भुवि देहिनाम् ।<br>
तथा प्राणेश्वरावाप्तिर्देवानां दिवि वैष्णवी ॥ २२ ॥<br>
सत्रिणां सत्रफलदः पवित्रं परमात्मवान् ।<br>
लोकतन्त्रधरो ह्येष मन्त्रैमन्त्र   इवोच्यते ॥ २४ ॥<br>
ऋषय ऊचुः<br>
स्वागतं ते सुरश्रेष्ठ पद्मनाभ महाद्युते ।<br>
इदं यज्ञियमातिथ्यं मन्त्रतः प्रतिगृह्यताम् ॥ २५ ॥<br>
त्वमस्य यज्ञपूतस्य पात्रं पाद्यस्य पावनः ।<br>
अतिथिस्त्वं हि मन्त्रोक्तः स दृष्टः सततं मतः ॥ २६ ॥<br>
त्वयि योद्धुं गते विष्णौ न प्रावर्तन्त नः क्रियाः ।<br>
अवैष्णवस्य यज्ञस्य न हि कर्म विधीयते ॥ २७ ॥<br>
सदक्षिणस्य यज्ञस्य त्वत्प्रसूतिः फलं लभेत् ।<br>
अद्यात्मानमिहास्माभिरिज्यमानं निरीक्षसे ॥ २८ ॥<br>
एवमस्त्विति तान्सर्वान्भगवान्प्रत्यपूजयत्।<br>
मुमुदे ब्रह्मलोकस्थो ब्रह्मा लोकपितामहः ॥ २९ ॥<br>
इति श्रीमहाभारते खिलभागे हरिवंशे हरिवंशपर्वणि लोकवर्णनं नामैकोनपञ्चाशत्तमोऽध्यायः ॥ ४९ ॥<br>
<br>
