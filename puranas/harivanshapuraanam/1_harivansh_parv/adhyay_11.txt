जनमेजय उवाच<br>
कथं बहुयुगे काले समतीते द्विजोत्तम ।<br>
न जरा रेवतीं प्राप्ता रैवतं च ककुद्मिनम् ।। १ ।।<br>
मेरुं गतस्य वा तस्य शार्यातेः संततिः कथम्।<br>
स्थिता पृथिव्यामद्यापि श्रोतुमिच्छामि तत्त्वतः।। २ <br>
वैशम्पायन उवाच<br>
न जरा क्षुत्पिपासे वा न मृत्युर्भरतर्षभ ।<br>
ऋतुचक्रं न भवति ब्रह्मलोके सदानघ ।। ३ ।।<br>
ककुद्मिनस्तु तं लोकं रैवतस्य गतस्य ह ।<br>
हता पुण्यजनैस्तात राक्षसैः सा कुशस्थली ।। ४ ।।<br>
तस्य भ्रातृशतं चासीद्धार्मिकस्य महात्मनः ।<br>
तद् वध्यमानं रक्षोभिर्दिशः प्राद्रवदच्युतम् ।। ५ ।।<br>
विद्रुतस्य तु राजेन्द्र तस्य भ्रातृशतस्य वै ।<br>
तेषां तु ते भयाक्रान्ताः क्षत्रियास्तत्र तत्र ह ।। ६ ।।<br>
अन्ववायस्तु सुमहांस्तत्र तत्र विशाम्पते ।<br>
येषामेते महाराज शार्याता इति विश्रुताः ।। ७ ।।<br>
क्षत्रिया भरतश्रेष्ठ दिक्षु सर्वासु धार्मिकाः ।<br>
सर्वशः पर्वतगणान् प्रविष्टाः कुरुनन्दन ।। ८ ।।<br>
नाभागारिष्टपुत्रौ द्वौ वैश्यौ ब्राह्मणतां गतौ ।<br>
करूषस्य च कारूषाः क्षत्रिया युद्धदुर्मदाः ।। ९ ।।<br>
प्रांशोरेकोऽभवत् पुत्रः प्रजातिरिति नः श्रुतम् ।<br>
पृषध्रो हिंसयित्वा तु गुरोर्गाम जनमेजय ।। 1.11.१० ।।<br>
शापाच्छूद्रत्वमापन्नो नवैते परिकीर्तिताः ।<br>
वैवस्वतस्य तनया मनोर्वै भरतर्षभ ।। ११ ।।<br>
क्षुवतश्च मनोस्तात इक्ष्वाकुरभवत् सुतः ।<br>
तस्य पुत्रशतं त्वासीदिक्ष्वाकोर्भूरिदक्षिणम् ।। १२ ।।<br>
तेषां विकुक्षिर्ज्येष्ठस्तु विकुक्षित्वादयोधताम् ।<br>
प्राप्तः परमधर्मज्ञः सोऽयोध्याधिपतिः प्रभुः ।। १३ ।।<br>
शकुनिप्रमुखास्तस्य पुत्राः पञ्चाशदुत्तमाः ।<br>
उत्तरापथदेशस्था रक्षितारो महीपते ।। १४ ।।<br>
चत्वारिंशदथाष्टौ च दक्षिणस्यां तथा दिशि ।<br>
शशादप्रमुखाश्चान्ये रक्षितारो विशाम्पते ।। १५ ।।<br>
इक्ष्वाकुस्तु विकुक्षिं वै अष्टकायामथादिशत्।<br>
मांसमानय श्राद्धार्थं मृगान् हत्वा महाबलः ।। १६ ।।<br>
श्राद्धकर्मणि चोद्दिष्टमकृते श्राद्धकर्मणि ।<br>
भक्षयित्वा शशं तात शशादो मृगयागतः ।। १७ ।।<br>
इक्ष्वाकुणा परित्यक्तो वसिष्ठवचनात्प्रभुः ।<br>
इक्ष्वाकौ संस्थिते तात शशादः पुरमावसत् ।। १८ ।।<br>
शशादस्य तु दायादः ककुत्स्थो नाम वीर्यवान् ।<br>
इन्द्रस्य वृषभूतस्य ककुत्स्थोऽजयतासुरान् ।। १९ ।।<br>
पूर्वं देवासुरे युद्धे ककुत्स्थस्तेन हि स्मृतः ।<br>
अनेनास्तु ककुत्स्थस्य पृथुरानेनसः स्मृतः ।। 1.11.२० ।।<br>
विष्टराश्वः पृथोः पुत्रस्तस्मादार्द्रस्त्वजायत ।<br>
आर्द्रस्य युवनाश्वस्तु श्रावस्तस्य तु चात्मजः ।। २१ ।।<br>
जज्ञे श्रावस्तको राजा श्रावस्ती येन निर्मिता ।<br>
श्रावस्तस्य तु दायादो बृहदश्वो महायशाः ।। २२ ।।<br>
कुवलाश्वः सुतस्तस्य राजा परमधार्मिकः ।<br>
यः स धुन्धुवधाद् राजा धुन्धुमारत्वमागतः ।। २३ ।।<br>
जनमेजय उवाच<br>
धुन्धोर्वधमहं ब्रह्मञ्छ्रोतुमिच्छामि तत्त्वतः ।<br>
यदर्थं कुवलाश्वः सन् धुन्धुमारत्वमागतः ।। २४ ।।<br>
वैशम्पायन उवाच<br>
कुवलाश्वस्य पुत्राणां शतमुत्तमधन्विनाम्।<br>
सर्वे विद्यासु निष्णाता बलवन्तो दुरासदाः ।। २५ ।।<br>
बभूवुर्धार्मिकाः सर्वे यज्वानो भूरिदक्षिणाः ।<br>
कुवलाश्वं सुतं राज्ये बृहदश्वो न्ययोजयत् ।। २६ ।।<br>
पुत्रसंक्रामितश्रीस्तु वनं राजा समाविशत् ।<br>
तमुत्तङ्कोऽथ विप्रर्षिः प्रयान्तं प्रत्यवारयत् ।। २७ ।।<br>
उत्तङ्क उवाच<br>
भवता रक्षणं कार्यं तत् तावत् कर्तुमर्हसि ।<br>
निरुद्विग्नस्तपश्चर्तुं न हि शक्नोषि पार्थिव ।। २८ ।।<br>
त्वया हि पृथिवी राजन्रक्ष्यमाणा महात्मना ।<br>
भविष्यति निरुद्विग्ना नारण्यं गन्तुमर्हसि ।। २९ ।।<br>
पालने हि महान् धर्मः प्रजानामिह दृश्यते ।<br>
न तथा दृश्यतेऽरण्ये मा ते भूद् बुद्धिरीदृशी ।। 1.11.३० ।।<br>
ईदृशो न हि राजेन्द्र धर्मः क्वचन दृश्यते ।<br>
प्रजानां पालने यो वै पुरा राजर्षिभिः कृतः ।<br>
रक्षितव्याः प्रजा राज्ञा तास्त्वं रक्षितुमर्हसि ।। ३१ ।।<br>
ममाश्रमसमीपे हि समेषु मरुधन्वसु ।<br>
समुद्रो वालुकापूर्णं उज्जानक इति श्रुतः ।<br>
देवतानामवध्यश्च महाकायो महाबलः ।। ३२।।<br>
अन्तर्भूमिगतस्तत्र वालुकान्तर्हितो महान् ।<br>
राक्षसस्य मधोः पुत्रो धुन्धुनामा महासुरः ।<br>
शेते लोकविनाशाय तप आस्थाय दारुणम् ।। ३३ ।।<br>
संवत्सरस्य पर्यन्ते स निःश्वासं प्रमुञ्चति ।<br>
यदा तदा भूश्चलति सशैलवनकानना ।। ३४ ।।<br>
तस्य निःश्वासवातेन रज उद्धूयते महत् ।<br>
आदित्यपथमावृत्य सप्ताहं भूमिकम्पनम् ।। ३५<br>
सविस्फुलिङ्गं साङ्गारं सधूममतिदारुणम् ।<br>
तेन तात न शक्नोमि तस्मिन् स्थातुं स्वकाश्रमे ।। ३६ ।।<br>
तं मारय महाकायं लोकानां हितकाम्यया ।<br>
लोकाः स्वस्थाभवन्त्वद्य तस्मिन्विनिहतेऽसुरे।। ३७ ।।<br>
त्वं हि तस्य वधायैकः समर्थः पृथिवीपते ।<br>
विष्णुना च वरो दत्तो मह्यं पूर्वयुगेऽनघ ।। ३८ ।।<br>
यस्त्वं महासुरं रौद्रं हनिष्यसि महाबलम् ।<br>
तस्य त्वं वरदानेन तेज आप्याययिष्यसि ।। ३९ ।।<br>
न हि धुन्धुर्महातेजास्तेजसाल्पेन शक्यते ।<br>
निर्दग्धुं पृथिवीपाल स हि वर्षशतैरपि ।<br>
वीर्यं हि सुमहत्तस्य देवैरपि दुरासदम् ।। 1.11.४० ।।<br>
स एवमुक्तो राजर्षिरुत्तङ्केन महात्मना ।<br>
कुवलाश्वं सुतं प्रादात् तस्मै धुन्धुनिवारणे ।। ४१ ।।<br>
बृहदश्व उवाच<br>
भगवन् न्यस्तशस्त्रोऽहमयं तु तनयो मम ।<br>
भविष्यति द्विजश्रेष्ठ धुन्धुमारो न संशयः ।। ४२ ।।<br>
स तं व्यादिश्य तनयं राजर्षिर्धुन्धुमारणे ।<br>
जगाम पर्वतायैव तपसे संशितव्रतः ।। ४३ ।।<br>
कुवलाश्वस्तु पुत्राणां शतेन सह पार्थिवः ।<br>
प्रायादुत्तङ्कसहितो धुन्धोस्तस्य विनिग्रहे ।। ४४ ।।<br>
तमाविशत् तदा विष्णुर्भगवांस्तेजसा प्रभुः ।<br>
उत्तङ्कस्य नियोगाद् वै लोकस्य हितकाम्यया ।। ४५ ।।<br>
तस्मिन् प्रयाते दुर्धर्षे दिवि शब्दो महानभूत् ।<br>
एष श्रीमानवध्योऽद्य धुन्धुमारो भविष्यति ।। ४६ ।।<br>
दिव्यैर्माल्यैश्च तं देवाः समन्तात् समवाकिरन् ।<br>
देवदुन्दुभयश्चापि प्रणेदुर्भरतर्षभ ।। ४७ ।।<br>
स गत्वा जयतां श्रेष्ठस्तनयैः सह वीर्यवान् ।<br>
समुद्रं खानयामास वालुकार्णवमव्ययम् ।। ४८ ।।<br>
नारायणेन कौरव्य   तेजसाऽऽप्यायितः स वै ।<br>
बभूव स महातेजा भूयो बलसमन्वितः ।। ४९ ।।<br>
तस्य पुत्रैः खनद्भिस्तु वालुकान्तर्हितस्तदा ।<br>
धुन्धुरासादितो राजन्दिशमावृत्य पश्चिमाम् ।। 1.11.५० ।।<br>
मुखजेनाग्निना क्रोधाल्लोकानुद्वर्तयन्निव ।<br>
वारि सुस्राव वेगेन महोदधिरिवोदये ।। ५१ ।।<br>
सोमस्य भरतश्रेष्ठ धारोर्मिकलिलं महत् ।<br>
तस्य पुत्रशतं दग्धं त्रिभिरूनं तु रक्षसा ।। ५२ ।।<br>
ततः स राजा कौरव्य राक्षसं तं महाबलम् ।<br>
आससाद महातेजा धुन्धुं धुन्धुनिबर्हणः ।। ५३ ।।<br>
तस्य वारिमयं वेगमापीय स नराधिपः ।<br>
योगी योगेन वह्निं च शमयामास वारिणा ।। ५४ ।।<br>
निहत्य तं महाकायं बलेनोदकराक्षसम् ।<br>
उत्तङ्कं दर्शयामास कृतकर्मा नराधिपः ।। ५५ ।।<br>
उत्तङ्कस्तु वरं प्रादात् तस्मै राज्ञे महात्मने ।<br>
ददौ तस्याक्षयं वित्तं शत्रुभिश्चापराजयम् ।। ५६ ।।<br>
धर्मे रतिं च सततं स्वर्गवासं तथाक्षयम् ।<br>
पुत्राणां चाक्षयाँल्लोकान् स्वर्गे ये रक्षसाहताः ।।५७ ।।<br>
इति श्रीमहाभारते खिलभागे हरिवंशे हरिवंशपर्वणि धुन्धुवधे एकादशोऽध्यायः ।। ११ ।।<br>
<br>
