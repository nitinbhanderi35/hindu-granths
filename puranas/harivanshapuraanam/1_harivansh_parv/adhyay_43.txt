वैशम्पायन उवाच<br>
ततो भयं विष्णुमयं श्रुत्वा दैतेयदानवाः ।<br>
उद्योगं विपुलं चक्रुर्युद्धाय युधि दुर्जयाः ॥ १ ॥<br>
मयस्तु काञ्चनमयं त्रिनल्वान्तरमव्ययम् ।<br>
चतुश्चक्रं विक्रमन्तं सुकल्पितमहायुधम् ॥ २ ॥<br>
किङ्किणीजालनिर्घोषं द्वीपिचर्मपरिष्कृतम् ।<br>
खचितं रत्नजालैश्च हेमजालैश्च भूषितम् ॥ ३ ॥<br>
स्वक्षं रथवरोदग्रं सूपस्थानमगोपमम् ।<br>
ईहामृगगणाकीर्णं पक्षिभिश्च विराजितम् ।<br>
दिव्यास्त्रतूणीरधरं पयोधरनिनादितम् ॥ ४ ॥<br>
गदापरिघसम्पूर्णं मूर्तिमन्तमिवार्णवम् ।<br>
हेमकेयूरवलयं स्वर्णमण्डलकूबरम् ॥ ५ ॥<br>
सपताकध्वजोदग्रं सादित्यमिव मन्दरम् ।<br>
गजेन्द्राम्भोदसदृशं लम्बकेसरवर्चसम् ॥ ६ ॥<br>
युक्तमृक्षसहस्रेण सहस्राम्बुदनादितम् ।<br>
दीप्तमाकाशगं दिव्यं रथं पररथारुजम् ॥ ७ ॥<br>
अध्यतिष्ठद्रणाकाङ्क्षी मेरुं दीप्तमिवांशुमान् ।<br>
तारस्तु क्रोशविस्तारमायसं वायसध्वजम् ॥ ८ ॥<br>
शैलोत्करसमाकीर्णं नीलाञ्जनचयोपमम् ।<br>
काललोहाष्टचरणं लोहेषायुगकूबरम् ।<br>
तिमिराङ्गारकिरणं गर्जन्तमिव तोयदम् ॥ ९ ॥<br>
लोहजालेन महता सगवाक्षेण दंशितम् ।<br>
आयसैः परिघैः कीर्णं क्षेपणीयैस्तथाश्मभिः ॥ 1.43.१० ॥<br>
प्रासैः पाशैश्च विततैरवसक्तैश्च मुद्गरैः ।<br>
शोभितं त्रासनीयैश्च तोमरैः सपरश्वधैः ॥ ११ ॥<br>
उद्यन्तं द्विषतां हेतोर्द्वितीयमिव मन्दरम् ।<br>
युक्तं खरसहस्रेण सोऽध्यारोहद्रथोत्तमम् ॥ १२ ॥<br>
विरोचनस्तु संक्रुद्धो गदापाणिरवस्थितः ।<br>
प्रमुखे तस्य सैन्यस्य दीप्तशृङ्ग इवाचलः ॥ १३ ॥<br>
युक्तं हयसहस्रेण हयग्रीवस्तु दानवः ।<br>
स्यन्दनं वाहयामास सपत्नानीकमर्दनः ॥ १४ ॥<br>
व्यायतं बहुसाहस्रं धनुर्विस्फारयन्महत्।<br>
वराहः प्रमुखे तस्थौ सावरोह इवाचलः ॥ १५ ॥<br>
खरस्तु विक्षरन् दर्पान्नेत्राभ्यां रोषजं जलम् ।<br>
स्फुरद्दन्तौष्ठवदनः संग्रामं सोऽभ्यकाङ्क्षत ॥ १६ ॥<br>
त्वष्टा त्वष्टादशहयं यानमास्थाय दानवः ।<br>
व्यूहितो दानवैर्व्यूहैः परिचक्राम वीर्यवान् ॥ १७ ॥<br>
विप्रचित्तिसुतः श्वेतः श्वेतकुण्डलभूषणः ।<br>
श्वेतशैलप्रतीकाशो युद्धायाभिमुखः स्थितः ॥ १८ ॥<br>
अरिष्टो बलिपुत्रस्तु वरिष्ठोऽद्रिशिलायुधैः ।<br>
युद्धायातिष्ठदायस्तो धराधर इवापरः ॥ १९ ॥<br>
किशोरस्त्वतिसंहर्षात् किशोर इव चोदितः ।<br>
अभवद् दैत्यसैन्यस्य मध्ये रविरिवोदितः ॥ 1.43.२० ॥<br>
लम्बस्तु लम्बमेघाभः प्रलम्बाम्बरभूषणः ।<br>
दैत्यव्यूहगतो भाति सनीहार इवांशुमान् ॥ २१ ॥<br>
स्वर्भानुर्वक्रयोधी तु दशनौष्ठेक्षणायुधः ।<br>
हसंस्तिष्ठति दैत्यानां प्रमुखे स महाग्रहः ॥ २२ ॥<br>
अन्ये हयगता भान्ति नागस्कन्धगताः परे ।<br>
सिंहव्याघ्रगताश्चान्ये वराहर्क्षगताः परे ॥ २३ ॥<br>
केचित् खरोष्ट्रयातारः केचित् तोयदवाहनाः ।<br>
नानापक्षिगताश्चान्ये केचित् पवनवाहनाः ॥ २४ ॥<br>
पत्तयश्चापरे दैत्या भीषणा विकृताननाः ।<br>
एकपादा द्विपादाश्च नर्दन्तो युद्धकाङ्क्षिणः ॥ २५ ॥<br>
प्रक्ष्वेडमाना बहवः स्फोटयन्तश्च ते भुजान् ।<br>
दृप्तशार्दूलनिर्घोषा नेदुर्दानवपुङ्गवाः ॥ २६ ॥<br>
ते गदापरिघैरुग्रैर्धनुर्व्यायामशालिनः ।<br>
बाहुभिः परिघाकारैस्तर्जयन्ति स्म देवताः ॥ २७ ॥<br>
प्रासैः पाशैश्च खड्गैश्च तोमराङ्कुशपट्टिशैः ।   <br>
चिक्रीडुस्ते शतघ्नीभिः शतधारैश्च मुद्गरैः ॥ २८ ॥<br>
गण्डशैलैश्च शैलैश्च परिघैश्चोत्तमायुधैः ।<br>
चक्रैश्च दैत्यप्रवराश्चक्रुरानन्दितं बलम् ॥ २९ ॥<br>
एवं तद् दानवं सैन्यं सर्वे युद्धबलोत्कटम् ।<br>
देवताभिमुखं तस्थौ मेघानीकमिवोत्थितम् ॥ 1.43.३० ॥<br>
तदद्भुतं दैत्यसहस्रगाढं वाय्वग्नितोयाम्बुदशैलकल्पम् ।<br>
बलं रणौघाभ्युदयावकीर्णं युयुत्सयोन्मत्तमिवावभासे ॥ ३१ ॥<br>
इति श्रीमहाभारते खिलभागे हरिवंशे हरिवंशपर्वणि त्रिचत्वारिंशोऽध्यायः ॥ ४३ ॥<br>
<br>
