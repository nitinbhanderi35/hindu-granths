मार्कण्डेय उवाच<br>
इत्युक्तोऽहं भगवता देवदेवेन भास्वता ।<br>
सनत्कुमारेण पुनः पृष्टवान् देवमव्ययम् ॥ १ ॥<br>
संदेहममरश्रेष्ठं भगवन्तमरिंदमम् ।<br>
निबोध तन्मे गाङ्गेय निखिलं सर्वमादितः ॥ २ ॥<br>
कियन्तो वै पितृगणाः कस्मिंल्लोके प्रतिष्ठिताः ।<br>
वर्तन्ते देवप्रवरा देवानां सोमवर्द्धनाः ॥ ३ ॥<br>
सनत्कुमार उवाच<br>
सप्तैते यजतां श्रेष्ठ स्वर्गे पितृगणाः स्मृताः ।<br>
चत्वारो  मूर्तिमन्तश्च त्रयस्तेषाममूर्तयः ॥ ४ ॥<br>
तेषां लोकं विसर्गं च कीर्तयिष्यामि तच्छृणु ।<br>
प्रभावं च महत्त्वं च विस्तरेण तपोधन ॥ ५ ॥<br>
धर्ममूर्तिधरास्तेषां त्रयो ये परमा गणाः ।<br>
तेषां नामानि लोकांश्च कथयिष्यामि तच्छृणु ॥ ६ ॥<br>
लोकाः सनातना नाम यत्र तिष्ठन्ति भास्वराः ।<br>
अमूर्तयः पितृगणास्ते वै पुत्राः प्रजापतेः ॥ ७ ॥<br>
विराजस्य द्विजश्रेष्ठ वैराजा इति विश्रुताः ।<br>
यजन्ति तान् देवगणा विधिदृष्टेन कर्मणा ॥ ८ ॥<br>
एते वै योगविभ्रष्टा लोकान् प्राप्य सनातनान्।<br>
पुनर्युगसहस्रान्ते जायन्ते ब्रह्मवादिनः ॥ ९ ॥<br>
ते तु प्राप्य स्मृतिं भूयः साङ्ख्यं योगमनुत्तमम् ।<br>
यान्ति योगगतिं सिद्धाः पुनरावृत्तिदुर्लभाम् ॥ 1.18.१० ॥<br>
एते स्युः पितरस्तात योगिनां योगवर्द्धनाः ।<br>
आप्याययन्ति ये पूर्वं सोमं योगबलेन च ॥ ११ ॥<br>
तस्माच्छ्राद्धानि देयानि योगिनां तु विशेषतः ।<br>
एष वै प्रथमः सर्गः सोमपानां महात्मनाम् ॥ १२ ॥<br>
एतेषां मानसी कन्या मेना नाम महागिरेः ।<br>
पत्नी हिमवतः श्रेष्ठा यस्या मैनाक उच्यते ॥ १३ ॥<br>
मैनाकस्य सुतः श्रीमान् क्रौञ्चो नाम महागिरिः ।<br>
पर्वतप्रवरः पुत्रो नानारत्नसमन्वितः ॥ १४ ॥<br>
तिस्रः कन्यास्तु मेनायां जनयामास शैलराट् ।<br>
अपर्णामेकपर्णां च तृतीयामेकपाटलाम् ॥ १५ ॥<br>
तपश्चरन्त्यः सुमहद् दुश्चरं देवदानवैः ।<br>
लोकान् संतापयामासुस्तास्तिस्रः स्थाणुजङ्गमान्॥ १६॥<br>
आहारमेकपर्णेन एकपर्णा समाचरत् ।<br>
पाटलापुष्पमेकं च आदधावेकपाटला ॥ १७ ॥<br>
एका तत्र निराहारा तां माता प्रत्यषेधयत् ।<br>
'उ 'मा' इति निषेधन्ती मातृस्नेहेन दुःखिता ॥ १८ ॥<br>
सा तथोक्ता तया मात्रा देवी दुश्चरचारिणी ।<br>
उमेत्येवाभवत् ख्याता त्रिषु लोकेषु सुन्दरी ॥ १९ ॥<br>
तथैव नाम्ना तेनेह विश्रुता योगधर्मिणी ।<br>
एतत्तु त्रिकुमारीकं जगत्स्थास्यति भार्गव ॥ 1.18.२० ॥<br>
तपःशरीरास्ताः सर्वास्तिस्रो योगबलान्विताः ।<br>
सर्वाश्च ब्रह्मवादिन्यः सर्वाश्चैवोर्ध्वरेतसः ॥ २१ ॥<br>
उमा तासां वरिष्ठा च ज्येष्ठा च वरवर्णिनी ।<br>
महायोगबलोपेता महादेवमुपस्थिता ॥ २२ ॥<br>
असितस्यैकपर्णा तु देवलस्य महात्मनः ।<br>
पत्नी दत्ता महाब्रह्मन् योगाचार्याय धीमते ॥ २३ ॥<br>
जैगीषव्याय तु तथा विद्धि तामेकपाटलाम् ।<br>
एते चापि महाभागे योगाचार्यावुपस्थिते ॥ २४ ॥<br>
लोकाः सोमपदा नाम मरीचेर्यत्र वै सुताः ।<br>
पितरो यत्र वर्तन्ते देवास्तान् भावयन्त्युत ॥ २५ ॥<br>
अग्निष्वात्ता इति ख्याताः सर्व एवामितौजसः ।<br>
एतेषां मानसी कन्या अच्छोदा नाम निम्नगा ॥ २६ ॥<br>
अच्छोदं नाम विख्यातं सरो यस्याः समुत्थितम् ।<br>
तया न दृष्टपूर्वास्ते पितरस्तु कदाचन ॥ २७ ॥<br>
अप्यमूर्तानथ पितॄन् सा ददर्श शुचिस्मिता ।<br>
सम्भूता मनसा तेषां पितॄन् स्वान् नाभिजानती। २८ ॥<br>
व्रीडिता तेन दुःखेन बभूव वरवर्णिनी ।<br>
सा दृष्ट्वा पितरं वव्रे वसुं नामान्तरिक्षगम् ॥ २९ ॥<br>
अमावसुरिति ख्यातमायोः पुत्रं यशस्विनम् ।<br>
अद्रिकाप्सरसायुक्तं विमानेऽधिष्ठितं दिवि ॥ 1.18.३० ॥<br>
सा तेन व्यभिचारेण मनसः कामरूपिणी ।<br>
पितरं प्रार्थयित्वान्यं योगभ्रष्टा पपात ह ॥ ३१ ॥<br>
त्रीण्यपश्यद् विमानानि पतमाना दिवश्च्युता ।<br>
त्रसरेणुप्रमाणानि सापश्यत्तेषु तान् पितॄन् ॥ ३२ ॥<br>
सुसूक्ष्मानपरिव्यक्तानग्नीनग्नीष्विवाहितान् ।<br>
त्रायध्वमित्युवाचार्ता पतन्ती तानवाक्शिराः ॥ ३३॥<br>
तैरुक्ता सा तु मा भैषीरिति व्योम्नि व्यवस्थिता ।<br>
ततः प्रसादयामास तान् पितॄन् दीनया गिरा ॥ ३४ ॥<br>
ऊचुस्ते पितरः कन्यां भ्रष्टैश्वर्यो व्यतिक्रमात् ।<br>
भ्रष्टश्वर्या स्वदोषेण पतसि त्वं शुचिस्मिते ॥ ३५ ॥<br>
यैः क्रियन्ते हि कर्माणि शरीरैर्दिवि दैवतैः ।<br>
तैरेव तत्कर्मफलं प्राप्नुवन्तीह देवताः ॥ ३६ ॥<br>
सद्यः फलन्ति कर्माणि देवत्वे प्रेत्य मानुषे ।<br>
तस्मात्त्वं तपसः पुत्रि प्रेत्येदं प्राप्स्यसे फलम् ॥ ३७ ॥<br>
इत्युक्ता पितृभिः सा तु पितॄन्प्रासादयत्स्वकान्।<br>
ध्यात्वा प्रसादं ते चक्रुस्तस्याः सर्वेऽनुकम्पया ॥ ३८ ॥<br>
अवश्यं भाविनं ज्ञात्वा तेऽर्थमूचुस्ततस्तु ताम्।<br>
अस्य राज्ञो वसोः कन्या त्वमपत्यं भविष्यसि ॥ ३९ ॥<br>
उत्पन्नस्य पृथिव्यां तु मानुषेषु महात्मनः ।<br>
कन्या च भूत्वा लोकान्स्वान्पुनः प्राप्स्यसि दुर्लभान्॥1.18.४०॥<br>
पराशरस्य दायादं त्वं पुत्रं जनयिष्यसि ।<br>
स वेदमेकं ब्रह्मर्षिश्चतुर्धा विभजिष्यति ॥ ४१ ॥<br>
महाभिषस्य पुत्रौ द्वौ शन्तनोः कीर्तिवर्द्धनौ ।<br>
विचित्रवीर्यं धर्मज्ञं तथा चित्राङ्गदं शुभम् ॥ ४२ ॥<br>
एतानुत्पाद्य पुत्रांस्त्वं पुनर्लोकानवाप्स्यसि ।<br>
व्यतिक्रमात्पितॄणां च जन्म प्राप्स्यसि कुत्सितम्॥४३॥<br>
अस्यैव राज्ञः कन्या त्वमद्रिकाया भविष्यसि ।<br>
अष्टाविंशे भवित्री त्वं द्वापरे मत्स्ययोनिजा ॥ ४४ ॥<br>
एवमुक्ता तु दाशेयी जाता सत्यवती तदा ।<br>
मत्स्ययोनौ समुत्पन्ना राज्ञस्तस्य वसोः सुता ॥ ४५ ॥<br>
वैभ्राजा नाम ते लोका दिवि सन्ति सुदर्शनाः ।<br>
यत्र बर्हिषदो नाम पितरो दिवि विश्रुताः ॥ ४६ ॥<br>
तान् वै देवगणाः सर्वे यक्षगन्धर्वराक्षसाः ।<br>
नागाः सर्पाः सुपर्णाश्च भावयन्त्यमितौजसः ॥ ४७ ॥<br>
एते पुत्रा महात्मानः पुलस्त्यस्य प्रजापतेः ।<br>
महात्मनो महाभागास्तेजोयुक्तास्तपस्विनः ॥ ४८ ॥<br>
एतेषां मानसी कन्या पीवरी नाम विश्रुता ।<br>
योगा च योगिपत्नी च योगिमाता तथैव च ॥ ४९ ॥<br>
भवित्री द्वापरं प्राप्य युगं धर्मभृतां वरा ।<br>
पराशरकुलोद्भूतः शुको नाम महातपाः ॥ 1.18.५० ॥<br>
भविष्यति युगे तस्मिन् महायोगी द्विजर्षभः ।<br>
व्यासादरण्यां सम्भूतो विधूमोऽग्निरिव ज्वलन् ॥ ५१ ॥<br>
स तस्यां पितृकन्यायां पीवर्यां जनयिष्यति ।<br>
कन्यां पुत्रांश्च चतुरो योगाचार्यान्महाबलान् ॥ ५२ ॥<br>
कृष्णं गौरं प्रभुं शम्भुं कृत्वीं कन्यां तथैव च ।<br>
ब्रह्मदत्तस्य जननीं महिषीं त्वणुहस्य च ॥ ५३ ॥<br>
एतानुत्पाद्य धर्मात्त्मा योगाचार्यान्महाव्रतान् ।<br>
श्रुत्वा स्वजनकाद् धर्मान्व्यासादमितबुद्धिमान्॥ ५४॥<br>
महायोगी ततो गन्ता पुनरावर्तिनीं गतिम्।<br>
यत्तत्पदमनुद्विग्नमव्ययं ब्रह्म शाश्वतम् ॥ ५५ ॥<br>
अमूर्तिमन्तः पितरो धर्ममूर्तिधरा मुने ।<br>
कथा यत्रेयमुत्पन्ना वृष्ण्यन्धककुलान्वया ॥५६॥ <br>
सुकाला नाम पितरो वसिष्ठस्य प्रजापतेः ।<br>
निरता दिवि लोकेषु ज्योतिर्भासिषु भासुराः ।<br>
सर्वकामसमृद्धेषु द्विजास्तान् भावयन्त्युत ॥ ५७ ॥<br>
तेषां वै मानसी कन्या गौर्नाम्ना दिवि विश्रुता ।<br>
तवैव वंशे या दत्ता शुकस्य महिषी प्रिया ।<br>
एकशृङ्गेति विख्याता साध्यानां कीर्तिवर्द्धिनी ॥ ५८ ॥<br>
मरीचिगर्भांस्ताँल्लोकान् समाश्रित्य व्यवस्थिताः ।<br>
ये त्वथाङ्गिरसः पुत्राः साध्यैः संवर्द्धिताः पुरा ॥ ५९ ॥<br>
तान् क्षत्रियगणास्तात भावयन्ति फलार्थिनः ।<br>
तेषां तु मानसी कन्या यशोदा नाम विश्रुता ॥ 1.18.६० ॥<br>
पत्नी सा विश्वमहतः स्नुषा वै वृद्धशर्मणः ।<br>
राजर्षेर्जननी चापि दिलीपस्य महात्मनः ॥ ६१ ॥<br>
तस्य यज्ञे पुरा गीता गाथाः प्रीतैर्महर्षिभिः ।<br>
तदा देवयुगे तात वाजिमेधे महामखे ॥ ६२ ॥<br>
अग्नेर्जन्म तथा श्रुत्वा शाण्डिल्यस्य महात्मनः। ।<br>
दिलीपं यजमानं ये पश्यन्ति सुसमाहिताः ।<br>
सत्यवन्तं महात्मानं तेऽपि स्वर्गजितो नराः ॥ ६३ ॥<br>
सुस्वधा नाम पितरः कर्दमस्य प्रजापतेः ।<br>
समुत्पन्नास्तु पुलहान्महात्मानो द्विजर्षभाः ॥ ६४ ॥<br>
लोकेषु दिवि वर्तन्ते कामगेषु विहङ्गमाः ।<br>
तांश्च वैश्यगणास्तात भावयन्ति फलार्थिनः ॥ ६५ ॥<br>
तेषां वै मानसी कन्या विरजा नाम विश्रुता ।<br>
ययातेर्जननी ब्रह्मन् महिषी नहुषस्य च ॥ ६६ ॥<br>
त्रय एते गणाः प्रोक्ताश्चतुर्थं तु निबोध मे ।<br>
उत्पन्ना ये स्वधायां ते सोमपा वै कवेः सुताः ।<br>
हिरण्यगर्भस्य सुताः शूद्रास्तान्भावयन्त्युत ॥ ६७ ॥<br>
मानसा नाम ते लोका यत्र तिष्ठन्ति ते दिवि ।<br>
तेषां वै मानसी कन्या नर्मदा सरितां वरा ॥ ६८ ॥<br>
या भावयति भूतानि दक्षिणापथगामिनी ।<br>
पुरुकुत्सस्य या पत्नी त्रसद्दस्योर्जनन्यपि ॥ ६९ ॥<br>
तेषामथाभ्युपगमान्मनुस्तात युगे युगे ।<br>
प्रवर्तयति श्राद्धानि नष्टे धर्मे प्रजापतिः ॥ 1.18.७० ॥<br>
पितॄणामादिसर्गेण सर्वेषां द्विजसत्तम ।<br>
तस्मादेनं स्वधर्मेण श्राद्धदेवं वदन्ति वै ॥ ७१ ॥<br>
सर्वेषां राजतं पात्रमथ वा रजसान्वितम् ।<br>
दत्तं स्वधां पुरोधाय श्राद्धं प्रीणाति वै पितॄन् ॥ ७२ ॥<br>
सोमस्याप्यायनं कृत्वा अग्नेर्वैवस्वतस्य च ।<br>
उदगायनमप्यग्नावग्न्यभावेऽप्सु वा पुनः ॥ ७३ ॥<br>
पितॄन् प्रीणाति यो भक्त्या पितरः प्रीणयन्ति तम्।<br>
यच्छन्ति पितरः पुष्टिं प्रजाश्च विपुलास्तथा ॥ ७४ ॥<br>
स्वर्गमारोग्यमेवाथ यदन्यदपि चेप्सितम् ।<br>
देवकार्यादपि मुने पितृकार्यं विशिष्यते ॥ ७५ ॥<br>
देवतानां हि पितरः पूर्वमाप्यायनं स्मृतम् ।<br>
शीघ्रप्रसादा ह्यक्रोधा लोकस्याप्यायनं परम् ॥ ७६ ॥<br>
स्थिरप्रसादाश्च सदा तान् नमस्यस्व भार्गव ।<br>
पितृभक्तोऽसि विप्रर्षे मद्भक्तश्च विशेषतः ॥ ७७ ॥<br>
श्रेयस्तेऽद्य विधास्यामि प्रत्यक्षं कुरु तत्स्वयम्।<br>
दिव्यं चक्षुः सविज्ञानं प्रदिशामि च तेऽनघ ॥ ७८ ॥<br>
गतिमेतामप्रमत्तो मार्कण्डेय निशामय ।<br>
न हि योगगतिर्दिव्या पितॄणां च परा गतिः ॥ ७९ ॥<br>
त्वद्विधेनापि सिद्धेन दृश्यते मांसचक्षुषा ।<br>
स एवमुक्त्वा देवेशो मामुपस्थितमग्रतः ॥ 1.18.८० ॥<br>
चक्षुर्दत्त्वा सविज्ञानं देवानामपि दुर्लभम् ।<br>
जगाम गतिमिष्टां वै द्धितीयोऽग्निरिव ज्वलन् ॥ ८१ ॥<br>
तन्निबोध कुरुश्रेष्ठ यन्मयासीन्निशामितम्।<br>
प्रसादात्तस्य देवस्य दुर्ज्ञेयं भुवि मानुषैः ॥ ८२ ॥<br>
इति श्रीमहाभारते खिलभागे हरिवंशे हरिवंशपर्वणि पितृकल्पे अष्टादशोऽध्यायः ॥ १८ ॥<br>
<br>
