वैशम्पायन उवाच<br>
मनोर्वैवस्वतस्यासन् पुत्रा वै नव तत्समाः ।<br>
इक्ष्वाकुश्चैव नाभागो धृष्णुः शर्यातिरेव च ।। १ <br>
नरिष्यंश्च तथा प्रांशुर्नाभागारिष्टसप्तमाः ।<br>
करूषश्च पृषध्रश्च नवैते भरतर्षभ ।। २ ।।<br>
अकरोत् पुत्रकामस्तु मनुरिष्टिं प्रजापतिः ।<br>
मित्रावरुणयोस्तात पूर्वमेव विशाम्पते ।। ३ ।।<br>
अनुत्पन्नेषु नवसु पुत्रेष्वेतेषु भारत ।<br>
तस्यां तु वर्तमानायामिष्ट्यां भरतसत्तम ।। ४ ।।<br>
मित्रावरुणयोरंशे मुनिराहुतिमाजुहोत् ।<br>
आहुत्यां हूयमानायां देवगन्धर्वमानुषाः ।। ५ ।।<br>
तुष्टिं तु परमां जग्मुर्मुनयश्च तपोधनाः ।<br>
अहोऽस्य तपसो वीर्यमहोऽस्य श्रुतमद्भुतम् ।। ६ ।।<br>
तत्र दिव्याम्बरधरा दिव्याभरणभूषिता ।<br>
दिव्यसंहनना चैव इला जज्ञे इति श्रुतिः ।। ७ ।।<br>
तामिलेत्येव होवाच मनुर्दण्डधरस्तदा ।<br>
अनुगच्छस्व मां भद्रे तमिला प्रत्युवाच ह ।<br>
धर्मयुक्तमिदं वाक्यं पुत्रकामं प्रजापतिम् ।। ८ ।।<br>
इलोवाच<br>
मित्रावरुणयोरंशे जातास्मि वदतां वर ।<br>
तयोः सकाशं यास्यामि न मां धर्मो हतोऽवधीत्।। ९ ।।<br>
सैवमुक्त्वा मनुं देवं मित्रावरुणयोरिला ।<br>
गत्वान्तिकं वरारोहा प्राञ्जलिर्वाक्यमब्रवीत् ।। 1.10.१० ।।<br>
अंशेऽस्मि युवयोर्जाता देवौ किं करवाणि वाम्।<br>
मनुना चाहमुक्ता वै अनुगच्छस्व मामिति ।। ११ ।।<br>
तां तथावादिनीं साध्वीमिलां धर्मपरायणाम् ।<br>
मित्रश्च वरुणश्चोभावूचतुर्यन्निबोध तत् ।। १२ ।।<br>
अनेन तव धर्मेण प्रश्रयेण दमेन च ।<br>
सत्येन चैव सुश्रोणि प्रीतौ स्वो वरवर्णिनि ।। १३ ।।<br>
आवयोस्त्वं महाभागे ख्यातिं कन्येति यास्यसि ।<br>
मनोर्वंशधरः पुत्रस्त्वमेव च भविष्यसि ।। १४ ।।<br>
सुद्युम्न इति विख्यातस्त्रिषु लोकेषु शोभने ।<br>
जगत्प्रियो धर्मशीलो मनोर्वंशविवर्धनः ।। १५ ।।<br>
निवृत्ता सा तु तच्छुत्वा गच्छन्ती पितुरन्तिकम्।<br>
बुधेनान्तरमासाद्य मैथुनायोपमन्त्रिता ।। १६ ।।<br>
सोमपुत्राद् बुधाद् राजंस्तस्यां जज्ञे पुरूरवाः ।<br>
जनयित्वा सुतं सा तमिला सुद्युम्नतां गता ।। १७ ।।<br>
सुद्युम्नस्य तु दायादास्त्रयः परमधार्मिकाः ।<br>
उत्कलश्च गयश्चैव विनताश्वश्च भारत ।। १८ ।।<br>
उत्कलस्योत्कला राजन् विनताश्वस्य पश्चिमा।<br>
दिक् पूर्वा भरतश्रेष्ठ गयस्य तु गया पुरी ।। १९ ।।<br>
प्रविष्टे तुं मनौ तात दिवाकरमरिंदम   ।<br>
दशधा तद्दधत्क्षत्रमकरोत् पृथिवीमिमाम् ।। 1.10.२० ।।<br>
यूपाङ्किता वसुमती यस्येयं सवनाकरा ।<br>
इक्ष्वाकुर्ज्येष्ठदायादो मध्यदेशमवाप्तवान् ।। २१ ।।<br>
कन्याभावाच्च सुद्युम्नो नैनं गुणमवाप्तवान् ।<br>
वसिष्ठवचनाच्चासीत् प्रतिष्ठाने महात्मनः ।। २२ ।।<br>
प्रतिष्ठा धर्मराजस्य सुद्युम्नस्य कुरूद्वह ।<br>
तत्पुरूरवसे प्रादाद् राज्यं प्राप्य महायशाः ।। २३ ।।<br>
सुद्युम्नः कारयामास प्रतिष्ठाने नृपक्रियाम् ।<br>
उत्कलस्य त्रयः पुत्रास्त्रिषु लोकेषु विश्रुताः ।<br>
धृष्टकश्चाम्बरीषश्च दण्डश्चेति सुतास्त्रयः ।। २४ ।।<br>
यश्चकार महात्मा वै दण्डकारण्यमुत्तमम्।<br>
वनं तल्लोकविख्यातं तापसानामनुत्तमम् ।।२५ ।।<br>
तत्र प्रविष्टमात्रस्तु नरः पापात् प्रमुच्यते।<br>
सुद्युम्नश्च दिवं यात ऐलमुत्पाद्य भारत ।। २६ ।।<br>
मानवेयो महाराज स्त्रीपुंसोर्लक्षणैर्युतः ।<br>
धृतवान् य इलेत्येव सुद्युम्नश्चातिविश्रुतः ।। २७ ।।<br>
नरिष्यतः शकाः पुत्रा नाभागस्य तु भारत ।<br>
अम्बरीषोऽभवत् पुत्रः पार्थिवर्षभसत्तमः ।। २८ ।।<br>
धृष्णोस्तु धार्ष्टकं क्षत्रं रणधृष्टं बभूव ह ।<br>
करूषस्य तु कारूषाः क्षत्रिया युद्धदुर्मदाः ।। २९ ।।<br>
सहस्रं क्षत्रियगणो विक्रान्तः सम्बभूव ह ।<br>
नाभागारिष्टपुत्राश्च क्षत्रिया वैश्यतां गताः ।। 1.10.३० ।।<br>
प्रांशोरेकोऽभवत् पुत्रः शर्यातिरिति विश्रुतः ।<br>
नरिष्यतस्य दायादो राजा दण्डधरो दमः ।<br>
शर्यातेर्मिथुनं चासीदानर्तो नाम विश्रुतः ।। ३१ ।।<br>
पुत्रः कन्या सुकन्याख्या या पत्नी च्यवनस्य ह।<br>
आनर्तस्य तु दायादो रेवो नाम महाद्युतिः ।। ३२ ।।<br>
आनर्तविषयश्चासीत् पुरी चास्य कुशस्थली ।<br>
रेवस्य रैवतः पुत्रः ककुद्मी नाम धार्मिकः ।। ३३ ।।<br>
ज्येष्ठः पुत्रशतस्यासीद् राज्यं प्राप्य कुशस्थलीम्।<br>
स कन्यासहितः श्रुत्वा गान्धर्वं ब्रह्मणोऽन्तिके ।। ३४ ।।<br>
मुहूर्तभूतं देवस्य गतं बहुयुगं प्रभो ।<br>
आजगाम युवैवाथ स्वां पुरीं यादवैर्वृताम्।। ३५ ।।<br>
कृतां द्वारवतीं नाम्ना बहुद्वारां मनोरमाम् ।<br>
भोजवृष्ण्यन्धकैर्गुप्तां वासुदेवपुरोगमैः ।। ३६ ।।<br>
ततः स रैवतो ज्ञात्वा यथातत्त्वमरिंदम ।<br>
कन्यां तां बलदेवाय सुव्रतां नाम रेवतीम् ।। ३७ ।।<br>
दत्त्वा जगाम शिखरं मेरोस्तपसि संस्थितः ।<br>
रेमे रामोऽपि धर्मात्मा रेवत्या सहितः सुखी ।। ३८ ।।<br>
<br>
इति श्रीमहाभारते खिलभागे हरिवंशे हरिवंशपर्वणि ऐलोत्पत्तिवर्णनं नाम दशमोऽध्यायः ।। १० ।।<br>
<br>
