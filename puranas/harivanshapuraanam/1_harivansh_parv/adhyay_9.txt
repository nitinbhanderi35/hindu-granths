वैशम्पायन उवाच<br>
विवस्वान् कश्यपाज्जज्ञे दाक्षायण्यामरिंदम ।<br>
तस्य भार्याभवत् संज्ञा त्वाष्ट्री देवी विवस्वतः॥ १ ॥<br>
सुरेणुरिति विख्याता त्रिषु लोकेषु भाविनी ।<br>
सा वै भार्या भगवती मार्तण्डस्य महात्मनः ॥ २ ॥<br>
भर्तृरूपेण नातुष्यद् रूपयौवनशालिनी ।<br>
संज्ञा नाम सुतपसा दीप्तेनेह समन्विता ॥ ३ ॥<br>
आदित्यस्य हि तद्रूपं मण्डलस्य सुतेजसा ।<br>
गात्रेषु परिदग्धं वै नातिकान्तमिवाभवत् ॥ ४ ॥<br>
न खल्वयं मृतोऽण्डस्य इति स्नेहादभाषत ।<br>
अज्ञानात् कश्यपस्तस्मान्मार्तण्ड इति चोच्यते॥ ५ ॥<br>
तेजस्त्वभ्यधिकं तात नित्यमेव विवस्वतः ।<br>
येनातितापयामास त्रीँल्लोकान्कश्यपात्मजः॥ ६ ॥<br>
त्रीण्यपत्यानि कौरव्य संज्ञायां तपतां वरः ।<br>
आदित्यो जनयामास कन्यां द्वौ च प्रजापती ॥ ७ ॥<br>
मनुर्वैवस्वतः पूर्वं श्राद्धदेवः प्रजापतिः ।<br>
यमश्च यमुना चैव यमजौ सम्बभूवतुः ॥ ८ ॥<br>
सा विवर्णं तु तद्रूपं दृष्ट्वा संज्ञा विवस्वतः ।<br>
असहन्ती च स्वां छायां सवर्णा निर्ममे ततः ॥ ९ ॥<br>
मायामयी तु सा संज्ञा तस्याश्छाया समुत्थिता ।<br>
प्राञ्जलिः प्रणता भूत्वा छाया संज्ञां नरेश्वर ॥ 1.9.१० ॥<br>
उवाच किं मया कार्यं कथयस्व शुचिस्मिते ।<br>
स्थितास्मि तव निर्देशे शाधि मां वरवर्णिनि॥ ११ ॥<br>
संज्ञोवाच<br>
अहं यास्यामि भद्रं ते स्वमेव भवनं पितुः ।<br>
त्वयेह भवने मह्यं वस्तव्यं निर्विकारया ॥ १२ ॥<br>
इमौ च बालकौ मह्यं कन्या चेयं सुमध्यमा ।<br>
सम्भाव्यास्ते न चाख्येयमिदं भगवते क्वचित्॥ १३ ॥<br>
छायोवाच<br>
आ कचग्रहणाद् देवि आ शापान्नैव कर्हिचित्।<br>
आख्यास्यामि मतं तुभ्यं गच्छ देवि यथासुखम्॥ १४ ॥<br>
वैशम्पायन उवाच<br>
समादिश्य सवर्णां तां तथेत्युक्ता च सा तया ।<br>
त्वष्टुः समीपमगमद् व्रीडितेव तपस्विनी ॥ १५ ॥<br>
पितुः समीपगा सा तु पित्रा निर्भर्त्सिता तदा।<br>
भर्तुः समीपं गच्छेति नियुक्ता च पुनः पुनः ॥ १६ ॥<br>
अगच्छद्वडवा भूत्वा ऽऽच्छाद्य रूपमनिन्दिता।<br>
कुरूनथोत्तरान् गत्वा तृणान्येव चचार ह ॥ १७ ॥<br>
द्वितीयायां तु संज्ञायां संज्ञेयमिति चिन्तयन् ।<br>
आदित्यो जनयामास पुत्रमात्मसमं तदा ॥ १८ ॥<br>
पूर्वजस्य मनोस्तात सदृशोऽयमिति प्रभुः ।<br>
सवर्णत्वान्मनोर्भूयः सावर्ण इति चोक्तवान् ॥ १९ ॥<br>
मनुरेवाभवन्नाम्ना सावर्ण इति चोच्यते ।<br>
द्वितीयो यः सुतस्तस्याः  स विज्ञेयः शनैश्चरः ॥ 1.9.२० ॥<br>
संज्ञा तु पार्थिवी तात स्वस्य पुत्रस्य वै तदा ।<br>
चकाराभ्यधिकं स्नेहं न तथा पूर्वजेषु वै ॥ २१ ॥<br>
मनुस्तस्याक्षमत्तत्तु यमस्तस्या न चक्षमे ।<br>
तां स रोषाच्च बाल्याच्च भाविनोऽर्थस्य वै बलात् ।<br>
पदा संतर्जयामास संज्ञां वैवस्वतो यमः ॥ २२ ॥<br>
तं शशाप ततः क्रोधात् सावर्णजननी नृप ।<br>
चरणः पततामेष तवेति भृशदुःखिता ॥ २३ ॥<br>
यमस्तु तत् पितुः सर्वं प्राञ्जलिः प्रत्यवेदयत् ।<br>
भृशं शापभयोद्विग्नः संज्ञावाक्यप्रतोदितः ॥ २४ ॥<br>
शापोऽयं विनिवर्तेत प्रोवाच पितरं तदा ।<br>
मात्रा स्नेहेन सर्वेषु वर्तितव्यं सुतेषु वै ॥ २५ ॥<br>
सेयमस्मानपाहाय यवीयांसं बुभूषति ।<br>
तस्यां मयोद्यतः पादो न तु देहे निपातितः ॥ २६ ॥<br>
बाल्याद्वा यदि वा मोहात्तद्भवान्क्षन्तुमर्हति।<br>
यस्मात्ते पूजनीयाहं लङ्घितास्मि त्वया सुत ॥ २७ ॥<br>
तस्मात् तवैष चरणः पतिष्यति न संशयः ।<br>
अपत्यं दुरपत्यं स्यान्नाम्बा कुजननी भवेत् ॥ २८ ॥<br>
शप्तोऽहमस्मि लोकेश जनन्या तपतां वर ।<br>
तव प्रसादाच्चरणो न पतेन्मम गोपते ॥ २९ ॥<br>
विवस्वानुवाच<br>
असंशयं पुत्र महद् भविष्यत्यत्र कारणम् ।<br>
येन त्वामाविशत् क्रोधो धर्मज्ञं सत्यवादिनम् ॥ 1.9.३०<br>
कृमयो मांसमादाय यास्यन्ति धरणीतलम् ॥ ३१ ॥<br>
तव पादान्महाप्राज्ञ ततस्त्वं प्राप्स्यसे सुखम् ।<br>
कृतमेवं वचस्तथ्यं मातुस्तव भविष्यति ॥ ३२ ॥<br>
शापस्य परिहारेण त्वं च त्रातो भविष्यसि ।<br>
आदित्योऽथाब्रवीत् संज्ञां किमर्थं तनयेषु वै ॥ ३३ ॥<br>
तुल्येष्वभ्यधिकः स्नेहः क्रियतेऽति पुनः पुनः ।<br>
सा तत्परिहसन्ती तु नाचचक्षे विवस्वते ॥ ३४ ॥<br>
आत्मानं सुसमाधाय योगात् तथ्यमपश्यत ।<br>
तां शप्तुकामो भगवान् नाशाय कुरुनन्दन ॥ ३५ ॥<br>
मूर्धजेषु च जग्राह समयेऽतिगतेऽपि च ।<br>
सा तत् सर्वं यथावृत्तमाचचक्षे विवस्वते ॥ ३६ ॥<br>
विवस्वानथ तच्छ्रुत्वा क्रुद्धस्त्वष्टारमभ्यगात् ।<br>
त्वष्टा तु तं यथा न्यायमर्चयित्वा विभावसुम् ।<br>
निर्दग्धुकामं रोषेण सान्त्वयामास वै तदा ॥ ३७ ॥<br>
त्वष्टोवाच<br>
तवातितेजसाविष्टमिदं रूपं न शोभते ।<br>
असहन्ती च तत् संज्ञा वने चरति शाद्वले ॥ ३८ ॥<br>
द्रष्टा हि तां भवानद्य स्वां भार्यां शुभचारिणीम्।<br>
नित्यं तपस्यभिरतां वडवारूपधारिणीम् ॥ ३९ ॥<br>
पर्णाहारां कृशां दीनां जटिलां ब्रह्मचारिणीम् ।<br>
हस्तिहस्तपरिक्लिष्टां व्याकुलां पद्मिनीमिव ।<br>
श्लाघ्यां योगबलोपेतां योगमास्थाय गोपते ॥ 1.9.४० ॥<br>
अनुकूलं तु देवेश यदि स्यान्मम तन्मतम्।<br>
रूपं निर्वर्तयाम्यद्य तव कान्तमरिंदम ॥ ४१ ॥<br>
रूपं विवस्वतश्चासीत् तिर्यगूर्ध्वसमं तु वै ।<br>
तेनासौ सम्भृतो देवरूपेण तु विभावसुः ॥ ४२ ॥<br>
तस्मात् त्वष्टुः स वै वाक्यं वहु मेने प्रजापतिः ।<br>
समनुज्ञातवांश्चैव त्वष्टारं रूपसिद्धये ॥ ४३ ॥<br>
ततोऽभ्युपगमात्त्वष्टा मार्तण्डस्य विवस्वतः ।<br>
भ्रमिमारोप्य तत् तेजः शातयामास भारत ॥ ४४ ॥<br>
ततो निर्भासितं रूपं तेजसा संहृतेन वै ।<br>
कान्तात् कान्ततरं द्रष्टुमधिकं शुशुभे तदा ॥ ४५<br>
मुखे निर्वर्तितं रूपं तस्य देवस्य गोपतेः ।<br>
ततः प्रभृति देवस्य मुखमासीत् तु लोहितम् ।<br>
मुखरागं तु यत्पूर्वं मार्तण्डस्य मुखच्युतम् ॥ ४६ ॥<br>
आदित्या द्वादशैवेह सम्भूता मुखसम्भवाः ।<br>
धातार्यमा च मित्रश्च वरुणोंऽशो भगस्तथा ॥ ४७ ॥<br>
इन्द्रो विवस्वान्पूषा च पर्जन्यो दशमस्तथा ।<br>
ततस्त्वष्टा ततो विष्णुरजघन्यो जघन्यजः ॥ ४८ ॥<br>
हर्षं लेभे ततो देवो दृष्ट्वाऽऽदित्यान् स्वदेहजान् ।<br>
गन्धैः पुष्पैरलंकारैर्भास्वता मुकुटेन च ॥ ४९ ॥<br>
एवं सम्पूजयामास त्वष्टा वाक्यमुवाच ह ।<br>
गच्छ देव निजां भार्यां कुरूंश्चरति सोत्तरान् ॥ 1.9.५० ॥<br>
वडवारूपमास्थाय वने चरति शाद्वले ।<br>
स तथा रूपमास्थाय स्वभार्यारूपलीलया ॥ ५१ ॥<br>
ददर्श योगमास्थाय स्वां भार्यां वडवां ततः ।<br>
अधृष्यां सर्वभूतानां तेजसा नियमेन च ॥ ५२ ॥<br>
वडवावपुषा राजंश्चरन्तीमकुतोभयाम् ।<br>
सोऽश्वरूपेण भगवांस्तां मुखे समभावयत् ॥ ५३ ॥<br>
मैथुनाय विचेष्टन्ती परपुंसोपशङ्कया ।<br>
सा तन्निरवमच्छुक्रं नासिकायां विवस्वतः ॥ ५४ ॥<br>
देवौ तस्यामजायेतामश्विनौ भिषजां वरौ ।<br>
नासत्यश्चैव दस्रश्च स्मृतौ द्वावश्विनाविति ॥ ५५ ॥<br>
मार्तण्डस्यात्मजावेतावष्टमस्य प्रजापतेः ।<br>
संज्ञायां जनयामास वडवायां स भारत ।<br>
तां तु रूपेण कान्तेन दर्शयामास भास्करः ॥ ५६ ॥<br>
सा च दृष्ट्वैव भर्तारं तुतोष जनमेजय ।<br>
यमस्तु कर्मणा तेन भृशं पीडितमानसः ॥ ५७ ॥<br>
धर्मेण रञ्जयामास धर्मराज इव प्रजाः ।<br>
स लेभे कर्मणा तेन परमेण महाद्युतिः ॥ ५८ ॥<br>
पितॄणामाधिपत्यं च लोकपालत्वमेव च ।<br>
मनुः प्रजापतिस्त्वासीत् सावर्णः स तपोधनः ॥ ५९ ॥<br>
भाव्यः सोऽनागते काले मनुः सावर्णिकेऽन्तरे ।<br>
मेरुपृष्ठे तपो घोरमद्यापि चरति प्रभुः ॥ 1.9.६० ॥<br>
भ्राता शनैश्चरश्चास्य ग्रहत्वमुपलब्धवान् ।<br>
नासत्यौ यौ समाख्यातौ स्वर्वैद्यौ तौ बभूवतुः ॥ ६१ ॥<br>
सेवतोऽपि तथा राजन्नश्वानां शान्तिदोऽभवत्।<br>
त्वष्टा तु तेजसा तेन विष्णोश्चक्रमकल्पयत् ॥ ६२ ॥<br>
तदप्रतिहतं युद्धे दानवान्तचिकीर्षया ।<br>
यवीयसी तयोर्या तु यमी कन्या यशस्विनी ॥ ६३ ॥<br>
अभवत् सा सरिच्छ्रेष्ठा यमुना लोकभाविनी ।<br>
मनुरित्युच्यते लोके सावर्ण इति चोच्यते ॥६४ ॥<br>
द्वितीयो यः सुतस्तस्य मनोर्भ्राता शनैश्चरः ।<br>
ग्रहत्वं स च लेभे वै सर्वलोकाभिपूजितम् ॥ ६५ ॥<br>
य इदं जन्म देवानां शृणुयाद् वापि धारयेत् ।<br>
आपद्भ्यः स विमुच्येत प्राप्नुयाच्च महद्यशः ॥ ६६ ॥<br>
इति श्रीमहाभारते खिलभागे हरिवंशे हरिवंशपर्वणि वैवस्वतोत्पत्तौ नवमोऽध्यायः ॥ ९ ॥<br>
<br>
