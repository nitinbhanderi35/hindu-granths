वैशम्पायन उवाच<br>
बाढमित्येव सह तैर्दुर्दिनाम्भोदनिःस्वनः ।<br>
प्रतस्थे दुर्दिनाकारः सदुर्दिन इवाचलः ॥ १ ॥<br>
समुक्तामणिविद्योतं सचन्द्राम्भोदवर्चसम् ।<br>
सजटामण्डलं कृत्स्नं स बिभ्रच्छ्रीधरो हरिः॥ २ ॥<br>
स चास्योरसि विस्तीर्णे रोमाञ्चोद्गतराजिमान् ।<br>
श्रीवत्सो राजते श्रीमांस्तनद्वयमुखाञ्चितः ॥ ३ ॥<br>
पीते वसानो वसने लोकानां गुरुरव्ययः ।<br>
हरिः सोऽभवदालक्ष्यः स संध्याभ्र इवाचलः॥ ४ ॥<br>
तं व्रजन्तं सुपर्णेन पद्मयोनिगतानुगम् ।<br>
अनुजग्मुः सुराः सर्वे तद्गतासक्तचक्षुषः ॥ ५ ॥<br>
नातिदीर्घेण कालेन सम्प्राप्ता रत्नपर्वतम् ।<br>
दडशुर्देवतास्तत्र तां सभां कामरूपिणीम् ॥ ६ ॥<br>
मेरोः शिखरविन्यस्तां संयुक्तां सूर्यवर्चसा ।<br>
काञ्चनस्तम्भरचितां वज्रसंधानतोरणाम् ॥ ७ ॥<br>
मनोनिर्माणचित्राढ्यां विमानशतमालिनीम् ।<br>
रत्नजालान्तरवतीं कामगां रत्नभूषिताम् ॥ ८ ॥<br>
क्लृप्तरत्नसमाकीर्णां सर्वर्तुकुसुमोत्कटाम् ।<br>
देवमायाधरां दिव्यां विहितां विश्वकर्मणा ॥ ९॥<br>
तां हृष्टमनसः सर्वे यथास्थानं यथाविधि ।<br>
यथानिदेशं त्रिदशा विविशुस्ते सभां शुभाम् ॥ 1.52.१० ॥<br>
ते निषेदुर्यथोक्तेषु विमानेष्वासनेषु च ।   <br>
भद्रासनेषु पीठेषु कुथास्वास्तरणेषु च   ॥११ ॥<br>
ततः प्रभञ्जनो वायुर्ब्रह्मणा साधु चोदितः ।<br>
मा शब्दमिति सर्वत्र प्रचक्रामाथ तां सभाम् ॥ १२ ॥<br>
निःशब्दस्तिमिते तस्मिन्समाजे त्रिदिवौकसाम्।<br>
बभाषे धरणी वाक्यं खेदात् करुणभाषिणी ॥ १३ ॥<br>
धरण्युवाच<br>
त्वया धार्या त्वहं दैव त्वया वै धार्यते जगत् ।<br>
त्वं धारयसि भूतानि भुवनानि बिभर्षि च ॥१४ ॥<br>
यत् त्वया धार्यते किञ्चित्तेजसा च बलेन च ।<br>
ततस्तव प्रसादेन मया यत्नाच्च धार्यते ॥ १५ ॥<br>
त्वया धृतं धारयामि नाधृतं धारयाम्यहम् ।<br>
न हि तद् विद्यते भूतं यत् त्वया नानुधार्यते ॥ १६ ॥<br>
त्वमेव कुरुषे देव नारायण युगे युगे ।<br>
मम भारावतरणं जगतो हितकाम्यया ॥ १७ ॥<br>
तवैव तेजसाऽऽक्रान्तां रसातलतलं गताम् ।<br>
त्रायस्व मां सुरश्रेष्ठ त्वामेव शरणं गताम् ॥ १८ ॥<br>
दानवैः पीड्यमानाहं राक्षसैश्च दुरात्मभिः ।<br>
त्वामेव शरणं नित्यमुपयास्ये सनातनम् ॥ १९ ॥<br>
तावन्मेऽस्ति भयं भूयो यावन्न त्वां ककुद्मिनम् ।<br>
शरणं यामि मनसा शतशो ह्युपलक्षये ॥ 1.52.२० ॥<br>
अहमादौ पुराणस्य संक्षिप्ता पद्मयोनिना ।<br>
मां च बद्ध्वा कृतौ पूर्वं मृन्मयौ द्वौ महासुरौ ॥ २१ ॥<br>
कर्णस्रोतोद्भवौ तौ हि विष्णोरस्य महात्मनः ।<br>
महार्णवे प्रस्वपतः काष्ठकुण्ड्यसमौ स्थितौ ॥ २२ ॥<br>
तौ विवेश स्वयं वायुर्ब्रह्मणा साधु चोदितः ।<br>
दिवं प्रच्छादयन्तौ तु ववृधाते महासुरौ ॥ २३ ॥<br>
वायुप्राणौ तु तौ गृह्य ब्रह्मा पर्यमृशच्छनैः ।<br>
एकं मृदुतरं मेने कठिनं वेद चापरम् ॥ २४ ॥<br>
नामनी तु तयोश्चक्रे स विभुः सलिलोद्भवः ।<br>
मृदुस्त्वयं मधुर्नाम कठिनः कैटभोऽभवत् ॥ २५ ॥<br>
तौ दैत्यौ कृतनामानौ चेरतुर्बलदर्पिंतौ ।<br>
सर्वमेकार्णवं लोकं योद्धुकामौ सुदुर्जयौ ॥ २६ ॥<br>
तावागतौ समालोक्य ब्रह्मा लोकपितामहः ।<br>
एकार्णवाम्बुनिचये तत्रैवान्तरधीयत ॥ २७ ॥<br>
स पद्मे पद्मनाभस्य नाभिमध्यात् समुत्थिते ।<br>
रोचयामास वसतिं गुह्यां ब्रह्मा चतुर्मुखः ॥ २८ ॥<br>
तावुभौ जलगर्भस्थौ नारायणपितामहौ ।<br>
बहून् वर्षगणानप्सु शयानौ न चकम्पतुः ॥ २९ ॥<br>
अथ दीर्घस्य कालस्य तावुभौ मधुकैटभौ ।<br>
आजग्मतुस्तमुद्देशं यत्र ब्रह्मा व्यवस्थितः ॥ 1.52.३० ॥<br>
दृष्ट्वा तावसुरौ घोरौ महाकायौ दुरासदौ ।<br>
ब्रह्मणा ताडितो विष्णुः पद्मनालेन वै तदा ।<br>
उत्पपाताथ शयनात् पद्मनाभो महाद्युतिः ॥ ३१ ॥<br>
तद् युद्धमभवद् घोरं तयोस्तस्य च वै तदा ।<br>
एकार्णवे तदा लोके त्रैलोक्ये जलतां गते ॥ ३२ ॥<br>
तदाभूत् तुमुलं युद्धं वर्षसंख्या सहस्रशः ।<br>
न च तावसुरौ युद्धे तदा श्रममवापतुः ॥ ३३ ॥<br>
अथातो दीर्घकालस्य तौ दैत्यौ युद्धदुर्मदौ ।<br>
ऊचतुः प्रीतमनसौ देवं नारायणं हरिम् ॥ ३४ ॥<br>
प्रीतौ स्वस्तव युद्धेन श्लाघ्यस्त्वं मृत्युरावयोः ।<br>
आवां जहि न यत्रोर्वी सलिलेन परिप्लुता ॥ ३५ ॥<br>
हतौ च तव पुत्रत्वं प्राप्नुयावः सुरोत्तम ।<br>
यो ह्यावां युधि निर्जेता तस्यावां विहितौ सुतौ॥ ३६ ॥<br>
स तु गृह्य मृधे दोर्भ्यां दैत्यौ तावभ्यपीडयत् ।<br>
जग्मतुर्निधनं चापि तावुभौ      मधुकैटभौ  ॥ ३७ ॥<br>
तौ हतौ चाप्लुतौ तोये वपुर्भ्यामेकतां गतौ ।<br>
मेदो मुमुचतुर्दैत्यौ मथ्यमानौ जलोर्मिभिः ॥ ३८ ॥<br>
मेदसा तज्जलं व्याप्तं ताभ्यामन्तर्दधे ततः ।<br>
नारायणश्च भगवानसृजत् स पुनः प्रजाः ॥ ३९ ॥<br>
दैत्ययोर्मेदसाच्छना मेदिनीति ततः स्मृता ।<br>
प्रभावात्पद्मनाभस्य शाश्वती जगती कृता ॥ 1.52.४० ॥<br>
वराहेण पुरा भूत्वा मार्कण्डेयस्य पश्यतः ।<br>
विषाणेनाहमेकेन तोयमध्यात् समुद्धृता ॥ ४१ ॥<br>
हृताहं क्रमता भूयस्तदा युष्माकमग्रतः ।<br>
बलेः सकाशाद्दैत्यस्य विष्णुना प्रभविष्णुना ॥ ४२ ॥<br>
साम्प्रतं खिद्यमानाहमेनमेव गदाधरम् ।<br>
अनाथा जगतो नाथ शरण्यं शरणं गता ॥ ४३ ॥<br>
अग्निः सुवर्णस्य गुरुर्गवां सूर्यो गुरुः स्मृतः ।<br>
नक्षत्राणां गुरुः सोमो मम नारायणो गुरुः ॥ ४४ ॥<br>
यदहं धारयाम्येका जगत् स्थावरजङ्गमम् ।<br>
मया धृतं धारयते सर्वमेतद् गदाधरः ॥ ४५ ॥<br>
जामदग्न्येन रामेण भारावतरणेप्सया ।<br>
रोषात् त्रिःसप्तकृत्वोऽहं क्षत्रियैर्विप्रयोजिता ॥ ४६ ॥<br>
सास्मि वेद्यां समारोप्य तर्पिता नृपशोणितैः ।<br>
भार्गवेण पितुः श्राद्धे कश्यपाय निवेदिता ॥ ४७ ॥<br>
मांसमेदोऽस्थिदुर्गन्धा दिग्धा क्षत्रियशोणितैः ।<br>
रजस्वलेव युवतिः कश्यपं समुपस्थिता ॥ ४८ ॥<br>
स मां ब्रह्मर्षिरप्याह किमुर्वि त्वमवाङ्मुखी।<br>
वीरपत्नीव्रतमिदं धारयन्ती विषीदसि ॥ ४९ ॥<br>
साहं विज्ञापितवती कश्यपं लोकभावनम् ।<br>
पतयो मे हता ब्रह्मन् भार्गवेण महात्मना ॥ 1.52.५० ॥<br>
साहं विहीना विक्रान्तैः क्षत्रियैः शस्त्रवृत्तिभिः ।<br>
विधवा शून्यनगरा न धारयितुमुत्सहे ॥ ५१ ॥<br>
तन्मह्यं दीयतां भर्ता भगवंस्त्वत्समो नृपः ।<br>
रक्षेत् सग्रामनगरां यो मां सागरमालिनीम् ॥ ५२ ॥<br>
स श्रुत्वा भगवान्वाक्यं बाढमित्यब्रवीत्प्रभुः ।<br>
ततो मां मानवेन्द्राय मनवे स प्रदत्तवान् ॥ ५३ ॥<br>
सा मनुप्रभवं दिव्यं प्राप्येक्ष्वाकुकुलं नृपम् ।<br>
विपुलेनास्मि कालेन पार्थिवात् पार्थिवं गता ॥ ५४ ॥<br>
एवं दत्तास्मि मनवे मानवेन्द्राय धीमते ।<br>
भुक्ता राजसहस्रैश्च महर्षिकुलसम्मितैः ॥ ५५ ॥<br>
बहवः क्षत्रियाः शूरा मां जित्वा दिवमाश्रिताः ।<br>
ते च कालवशं प्राप्य मय्येव प्रलयं गताः ॥ ५६ ।ऽ।<br>
मत्कृते विग्रहा लोके वृत्ता वर्तन्त एव च ।<br>
क्षत्रियाणां बलवतां संग्रामेष्वनिवर्तिनाम् ॥ ५७ ॥<br>
एतद् युष्मत्प्रवृत्तेन दैवेन परिपाल्यते ।<br>
जगद्धितार्थं कुरुत राज्ञां हेतुं रणक्षये ॥ ५८ ॥<br>
यद्यस्ति मयि कारुण्यं भारशैथिल्यकारणात् ।<br>
एकश्चक्रधरः श्रीमानभयं मे प्रयच्छतु ॥ ५९ ॥<br>
यमहं भारसंतप्ता सम्प्राप्ता शरणार्थिनी ।<br>
भारो यद्यवरोप्तव्यो विष्णुरेष ब्रवीतु माम् ॥ 1.52.६० ॥<br>
इति श्रीमहाभारते खिलभागे हरिवंशे हरिवंशपर्वणि धरणीवाक्ये द्विपञ्चाशत्तमोऽध्यायः ॥ ५२ ॥<br>
<br>
