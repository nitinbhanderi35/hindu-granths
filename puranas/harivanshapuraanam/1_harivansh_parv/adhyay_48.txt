वैशम्पायन उवाच<br>
पञ्च तं नाभ्यवर्तन्त विपरीतेन कर्मणा ।<br>
वेदो धर्मः क्षमा सत्यं श्रीश्च नारायणाश्रया ॥ १ ॥<br>
स तेषामनुपस्थानात् सक्रोधो दानवेश्वरः ।<br>
वैष्णवं पदमन्विच्छन् ययौ नारायणान्तिकम् ॥ २ ॥<br>
स ददर्श सुपर्णस्थं शङ्खचक्रगदाधरम् ।<br>
दानवानां विनाशाय भ्रामयन्तं गदां शुभाम् ॥ ३ ॥<br>
सजलाम्भोदसदृशं विद्युत्सदृशवाससम् ।<br>
स्वारूढं स्वर्णपत्राढ्यं शिखिनं काश्यपं खगम् ॥ ४ ॥<br>
दृष्ट्वा दैत्यविनाशाय रणे स्वस्थमवस्थितम् ।<br>
दानवो विष्णुमक्षोभ्यं बभाषे क्षुब्धमानसः ॥ ५ ॥<br>
अयं स रिपुरस्माकं पूर्वेषां दानवर्षिणाम् ।<br>
अर्णवावासिनश्चैव मधोर्वै कैटभस्य च ॥ ६ ॥<br>
मयं स विग्रहोऽस्माकमशाम्यः किल कथ्यते ।<br>
येन नः संयुगेष्वाद्या बहवो दानवा हताः ॥ ७ ॥<br>
अयं स निर्घृणो युद्धेऽस्त्री बालनिरपत्रपः ।<br>
येन दानवनारीणां सीमन्तोद्धरणं कृतम् ॥ ८ ॥<br>
अयं स विष्णुर्देवानां वैकुण्ठश्च दिवौकसाम् ।<br>
अनन्तो भोगिनामप्सु स्वयम्भूश्च स्वयम्भुवः ॥ ९ ॥<br>
अयं स नाथो देवानामस्माकं विप्रिये स्थितः ।<br>
अस्य क्रोधेन महता हिरण्यकशिपुर्हतः ॥ 1.48.१० ॥<br>
अस्यच्छायां समासाद्य देवा मखमुखे स्थिताः ।<br>
आज्यं महर्षिभिर्दत्तमश्नुवन्ति त्रिधा हुतम् ॥ ११ ॥<br>
अयं स निधने हेतुः सर्वेषां देवविद्विषाम् ।<br>
यस्य तेजःप्रविष्टानि कुलान्यस्माकमाहवे    ॥ १२ ॥<br>
अयं स किल युद्धेषु सुरार्थे त्यक्तजीवितः ।<br>
सवितुस्तेजसा तुल्यं चक्रं क्षिपति शत्रुषु ॥ १३ ॥<br>
अयं स कालो दैत्यानां कालभूते मयि स्थिते ।<br>
अतिक्रान्तस्य कालस्य फलं प्राप्स्यति दुर्मतिः ॥ १४ ॥<br>
दिष्ट्येदानीं समक्षं मे विष्णुरेव समागतः ।<br>
अद्य मद्बाणनिष्पिष्टो मामेव प्रणमिष्यति ॥ १५ ॥<br>
यास्याम्यपचितिं दिष्ट्या पूर्वेषामद्य संयुगे ।<br>
इमं नारायणं हत्वा दानवानां भयावहम् ॥ १६ ॥<br>
क्षिप्रमेव वधिष्यामि रणे नारायणाश्रितान् ।<br>
जात्यन्तरगतोऽप्येष मृधे बाधति दानवान् ॥ १७ ॥<br>
एषोऽनन्तः पुरा भूत्वा पद्मनाभ इति स्मृतः ।<br>
जघानैकार्णवे घोरे तावुभौ मधुकैटभौ ।<br>
विनिवेश्य स्वके ऊरौ निहतौ दानवेश्वरौ ॥ १८ ॥<br>
द्विधाभूतं वपुः कृत्वा सिंहार्धं नरसंस्थितम् ।<br>
पितरं मे जघानैको हिरण्यकशिपुं पुरा ॥ १९ ॥<br>
शुभं गर्भमधत्तेममदितिर्देवतारणिः ।<br>
यज्ञकाले बलेर्यो वै कृत्वा वामनरूपताम् ।<br>
त्रीँल्लोकानाजहारैकः क्रममाणस्त्रिभिः क्रमैः ॥ 1.48.२० ॥<br>
भूयस्त्विदानीं समरे सम्प्राप्ते तारकामये ।<br>
मया सह समागम्य सह देवैर्विनङ्क्ष्यति ॥ २१ ॥<br>
स एवमुक्त्वा बहुधा क्षिपन्नारायणं रणे ।<br>
वाग्भिरप्रतिरूपाभिर्युद्धमेवाभ्यरोचयत् ॥ २२ ॥<br>
क्षिप्यमाणोऽसुरेन्द्रेण न चुकोप गदाधरः ।<br>
क्षमाबलेन महता सस्मितं वाक्यमब्रवीत् ॥ २३ ॥<br>
अल्पदर्पबलो दैत्य स्थितः क्रोधादसद्वदन् ।<br>
हतस्त्वमात्मनो दोषैः क्षमां योऽतीत्य भाषसे ॥ २४ ॥<br>
अधमस्त्वं मम मतो धिगेतत् तव वाग्बलम् ।<br>
न तत्र पुरुषाः सन्ति यत्र गर्जन्ति योषितः ॥ २५ ॥<br>
अहं त्वां दैत्य पश्यामि पूर्वेषां मार्गगामिनम् ।<br>
प्रजापतिकृतं सेतुं को भित्त्वा स्वस्तिमान्भवेत् ॥ २६ ॥<br>
अद्य त्वां नाशयिष्यामि देवव्यापारकारकम् ।<br>
स्वेषु स्वेषु च स्थानेषु स्थापयिष्यामि देवताः ॥ २७ ॥<br>
वैशम्पायन उवाच<br>
एवं ब्रुवति यद् वाक्यं मृधे श्रीवत्सधारिणि ।<br>
जहास दानवः क्रोधाद्धस्तांश्चक्रे च सायुधान् ॥ २८ ॥<br>
स बाहुशतमुद्यम्य सर्वास्त्रग्रहणं रणे ।<br>
क्रोधाद् द्विगुणरक्ताक्षो विष्णुं वक्षस्यताडयत् ॥ २९ ॥<br>
दानवाश्चापि समरे मयतारपुरोगमाः ।<br>
उद्यतायुधनिस्त्रिंशा दृष्ट्वा विष्णुमथाद्रवन् ॥ 1.48.३० ॥<br>
स ताड्यमानोऽतिबलैर्दैत्यैः सर्वायुधोद्यतैः ।<br>
न चचाल हरिर्युद्धेऽकम्प्यमान इवाचलः ॥ ३१ ॥<br>
संसक्तश्च सुपर्णेन कालनेमी महासुरः ।<br>
सर्वप्राणेन महतीं गदामुद्यम्य बाहुभिः ॥ ३२ ॥<br>
मुमोच ज्वलितां घोरां संरब्धो गरुडोपरि ।<br>
कर्मणा तेन दैत्यस्य विष्णुर्विस्मयमागतः ॥ ३३ ॥<br>
यदा तस्य सुपर्णस्य पतिता मूर्घ्नि सा गदा ।<br>
तदाऽऽगमत्पदा भूमिं पक्षी व्यथितविग्रहः ॥ ३४ ॥<br>
सुपर्णं व्यथितं दृष्ट्वा क्षतं च वपुरात्मनः ।<br>
क्रोधात् संरक्तनयनो वैकुण्ठश्चक्रमाददे ॥ ३५ ॥<br>
व्यवर्धत च वेगेन सुपर्णेन समं प्रभुः ।<br>
भुजाश्चास्य व्यवर्धन्त व्याप्नुवन्तो दिशो दश ॥ ३६ ॥<br>
स दिशः प्रदिशश्चैव खं च गां चैव पूरयन् ।<br>
ववृधे स पुनर्लोकान् क्रान्तुकाम इवौजसा ॥ ३७ ॥<br>
तं जयाय सुरेन्द्राणां वर्धमानं नभस्तले ।<br>
ऋषयः सह गन्धर्वैस्तुष्टुवुर्मधुसूदनम् ॥ ३८ ॥<br>
स द्यां किरीटेन लिखन् साभ्रमम्बरमम्बरैः ।<br>
पद्भ्यामाक्रम्य वसुधां दिशः प्रच्छाद्य बाहुभिः ॥ ३९।<br>
सूर्यस्य रश्मितुल्याभं सहस्रारमरिक्षयम् ।<br>
दीप्ताग्निसदृशं घोरं दर्शनीयं सुदर्शनम् ॥ 1.48.४० ॥<br>
सुवर्णनेमिपर्यन्तं वज्रनाभं भयावहम् ।<br>
मेदोमज्जास्थिरुधिरैर्दिग्धं दानवसम्भवैः ॥ ४१ ॥<br>
अद्वितीयं प्रहारेषु क्षुरपर्यन्तमण्डलम् ।<br>
स्रग्दाममालाविततं कामगं कामरूपिणम् ४२ ॥<br>
स्वयं स्वयम्भुवा सृष्टं भयदं सर्वविद्विषाम् ।<br>
महर्षिरोषैराविष्टं नित्यमाहवदर्पितम् ॥ ४३ ॥<br>
क्षेपणाद्यस्य मुह्यन्ति लोकाः सस्थाणुजङ्गमाः ।<br>
क्रव्यादानि च भूतानि तृप्तिं यान्ति महाहवे ॥ ४४ ॥<br>
तमप्रतिमकर्माणं समानं सूर्यवर्चसा ।<br>
चक्रमुद्यम्य समरे क्रोधदीप्तो गदाधरः ॥ ४५ ॥<br>
सम्मुष्णन् दानवं तेजः समरे स्वेन तेजसा ।<br>
चिच्छेद बाहुं चक्रेण श्रीधरः कालनेमिनः ४४६ ॥<br>
तञ्च वक्त्रशतं घोरं साग्निचूर्णाट्टहासिनम् ।<br>
तस्य दैत्यस्य चक्रेण प्रममाथ बलाद्धरिः ॥ ४७ ॥<br>
स च्छिन्नबाहुर्विशिरा न प्राकम्पत दानवः ।<br>
कबन्धोऽवस्थितः संख्ये विशाख इव पादपः ॥ ४८ ॥<br>
तं वितत्य महापक्षी वायोः कृत्वा समं जवम् ।<br>
उरसा पातयामास गरुडः कालनेमिनम् ॥ ४९ ॥<br>
स तस्य देहो विमुखो विशाखः खात्परिभ्रमन् ।<br>
निपपात दिवं त्यक्त्वा क्षोभयन्धरणीतलम् ॥ 1.48.५० ॥<br>
तस्मिन्निपतिते दैत्ये देवाः सर्षिगणास्तदा ।<br>
साधु साध्विति वैकुण्ठं समेताः प्रत्यपूजयन् ॥ ५१ ॥<br>
अपरे ये तु दैत्या वै युद्धे दुष्टपराक्रमाः ।<br>
ते सर्वे बाहुभिर्व्याप्ता न शेकुश्चलितुं रणे ॥ ५२ ॥<br>
कांश्चित्केशेषु जग्राह कांश्चित्कण्ठेऽभ्यपीडयत् ।<br>
पाटयत्कस्यचिद् वक्त्रं मध्ये कांश्चिदथाग्रहीत् ॥ ५३ ॥<br>
ते गदाचक्रनिर्दग्धा गतसत्त्वा गतासवः ।<br>
गगनाद् भ्रष्टसर्वाङ्गा निपेतुर्धरणीतले ॥ ५४ ॥<br>
तेषु सर्वेषु दैत्येषु हतेषु पुरुषोत्तमः ।<br>
तस्थौ शक्रप्रियं कृत्वा कृतकर्म्मा गदाधरः ॥ ५५ ॥<br>
तस्मिन् विमर्दे निर्वृत्ते संग्रामे तारकामये ।<br>
तं देशमाजगामाशु ब्रह्मा लोकपितामहः ॥ ५६ ॥<br>
सर्वैर्ब्रह्मर्षिभिः सार्धं गंधर्वैः साप्सरोगणैः ।<br>
देवदेवो हरिं देवं पूजयन् वाक्यमब्रवीत् ॥ ५७ ॥<br>
ब्रह्मोवाच<br>
कृतं देव महत्कर्म सुराणां शल्यमुद्धृतम् ।<br>
वधेनानेन दैत्यानां वयं हि परितोषिताः ॥ ५८ ॥<br>
योऽयं हतस्त्वया विष्णो कालनेमी महासुरः ।<br>
त्वमेकोऽस्य मृधे हन्ता नान्यः कश्चन विद्यते ॥ ५९ ॥<br>
एष देवान् परिभवँल्लोकांश्च सचराचरान् ।<br>
ऋषीणां कदनं कृत्वा मामपि प्रतिगर्जति ॥ 1.48.६० ॥<br>
तदनेन तवोग्रेण परितुष्टोऽस्मि कर्मणा ।<br>
यदयं कालतुल्याभः कालनेमी निपातितः ॥ ६१ ॥<br>
तदागच्छस्व भद्रं ते गच्छाम दिवमुत्तमम् ।<br>
ब्रह्मर्षस्त्वां तत्रस्थाः प्रतीक्षन्ते सदोगताः ॥ ६२ ॥<br>
अहं महर्षयश्चैव तत्र त्वां वदतां वर ।<br>
विधिवश्चार्चयिष्यामो गीर्भिर्दिव्याभिरच्युत    ॥ ६३ ॥<br>
किं चाहं तव दास्यामि वरं वरभृतां वर ।<br>
सुरेष्वपि सदैत्येषु वराणां वरदो भवान् ॥ ६४ ॥<br>
निर्यातयैतत्त्रैलोक्यं स्फीतं निहतकण्टकम् ।<br>
अस्मिन्नेव मृधे विष्णो शक्राय सुमहात्मने ॥ ६५ ॥<br>
एवमुक्तो भगवता ब्रह्मणा हरिरव्ययः ।<br>
देवाञ्छक्रमुखान् सर्वानुवाच शुभया गिरा ॥ ६६ ॥<br>
विष्णुरुवाच<br>
श्रूयतां त्रिदशाः सर्वे यावन्तोऽत्र समागताः ।<br>
श्रवणावहितैर्देहैः पुरस्कृत्य पुरंदरम् ॥ ६७ ॥<br>
अस्मिन्नः समरे सर्वे कालनेमिमुखा हताः ।<br>
दानवा विक्रमोपेताः शक्रादपि महत्तराः ॥ ६८ ॥<br>
तस्मिन् महति संक्रन्दे द्वावेव तु विनिस्सृतौ ।<br>
वैरोचनश्च दैत्येन्द्रः स्वर्भानुश्च महाग्रहः ॥ ६९ ॥<br>
तदिष्टां भजतां शक्रो दिशं वरुण एव च ।<br>
याम्यां यमः पालयतामुत्तरां च धनाधिपः ॥ 1.48.७० ॥<br>
ऋक्षैः सह यथायोगं काले चरतु चन्द्रमाः ।<br>
अब्दं चतुर्मुखं सूर्यो भजतामयनैः सह ॥ ७१ ॥<br>
आज्यभागाः प्रवर्तन्तां सदस्यैरभिपूजिताः ।<br>
हूयन्तामग्नयो विप्रैर्वेददृष्टेन कर्मणा ॥ ७२ ॥<br>
देवाश्च बलिहोमेन स्वाध्यायेन महर्षयः ।<br>
श्राद्धेन पितरश्चैव तृप्तिं यान्तु यथा पुरा ॥ ७३ ॥<br>
वायुश्चरतु मार्गस्थस्त्रिधा दीप्यतु पावकः ।<br>
त्रयो वर्णाश्च लोकांस्त्रीन् वर्द्धयन्त्यात्मजैर्गुणैः ॥ ७४ ॥<br>
क्रतवः सम्प्रवर्तन्तां दीक्षणीयैर्द्विजातिभिः ।<br>
दक्षिणाश्चोपवर्तन्तां यथार्हं सर्वसत्रिणाम् ॥ ७५ ॥<br>
गाश्च सूर्यो रसान्सोमो वायुः प्राणांश्च प्राणिषु ।<br>
तर्पयन्तः प्रवर्तन्तां शिवैः सौम्यैश्च कर्मभिः ॥ ७६ ॥<br>
यथावदानुपूर्व्येण महेन्द्रसलिलोद्भवाः ।<br>
त्रैलोक्यरमातरः सर्वाः सागरं यान्तु निम्नगाः ॥ ७७ ॥<br>
दैत्येभ्यस्त्यज्यतां भीश्च शान्तिं व्रजत देवताः ।<br>
स्वस्ति वोऽस्तु  गमिष्यामि ब्रह्मलोकं सनातनम् ॥ ७८ ॥<br>
स्वगृहे सर्वलोके वा संग्रामे वा विशेषतः ।<br>
विश्रम्भो वो न मन्तव्यो नित्यं क्षुद्रा हि दानवाः॥ ७९ ॥<br>
अपने घरमे अथवा समन्त जगच्च या विशेपतः<br>
छिद्रेषु प्रहरन्त्येते न चैषां संस्थितिर्ध्रुवा&nbsp;:<br>
सौम्यानामृजुभावानां भवतां चार्जवे  मतिः ॥ 1.48.८० ॥<br>
अहं तु दुष्टभावानां युष्मासु सुदुरात्मनाम्।<br>
असम्यग्वर्तमानानां मोहं दास्यामि देवताः ॥ ८१ ॥<br>
यदा च सुदुराधर्षं दानवेभ्यो भयं भवेत् ।<br>
तदा समुपगम्याशु विधास्ये वस्ततोऽभयम् ॥ ८२ ॥<br>
वैशम्पायन उवाच<br>
एवमुक्त्वा सुरगणान् विष्णुः सत्यपराक्रमः ।<br>
जगाम् ब्रह्मणा सार्धं व्रह्मलोकं महायशाः ॥ ८३ ॥<br>
एतदाश्चर्यमभवत् संग्रामे तारकामये ।<br>
दानवानां च विष्णोश्च यन्मां त्वं परिपृच्छसि॥ ८४ ॥<br>
इति श्रीमहाभारते खिलभागे हरिवंशे हरिवंशपर्वणि कालनेमिवधेऽष्टचत्वारिंशोऽध्यायः ॥ ४८ ॥<br>
<br>
