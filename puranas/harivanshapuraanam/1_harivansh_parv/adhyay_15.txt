जनमेजय उवाच<br>
सगरस्यात्मजा वीराः कथं जाता महात्मनः ।<br>
विक्रान्ताः षष्टिसाहस्रा विधिना केन वा द्विज ॥ १ ॥<br>
वैशम्पायायन उवाच<br>
द्वे भार्ये सगरस्यास्तां तपसा दग्धकिल्बिषे ।<br>
ज्येष्ठा विदर्भदुहिता केशिनी नाम विश्रुता ॥ २ ॥<br>
कनीयसी तु या तस्य पत्नी परमधर्मिणी ।<br>
अरिष्टनेमिदुहिता रूपेणाप्रतिमा भुवि ॥ ३ ॥<br>
और्वस्ताभ्यां वरं प्रादात् तं निबोध जनाधिप ।<br>
षष्टिं पुत्रसहस्राणि गृह्णात्वेका तपस्विनी ॥ ४ ॥<br>
एकं वंशधरं त्वेका यथेष्ठं वरयत्विति ।<br>
तत्रैका जगृहे पुत्राँल्लुब्धा शूरान् बहूंस्तथा ॥ ५ ॥<br>
एकं वंशधरं त्वेका तथेत्याह च तां मुनिः ।<br>
केशिन्यसूत सगरादसमञ्जसमात्मजम् ॥ ६ ॥<br>
राजा पञ्चजनो नाम बभूव सुमहाबलः ।<br>
इतरा सुषुवे तुम्बीं बीजपूर्णामिति श्रुतिः ॥ ७ ।<br>
तत्र षष्टिसहस्राणि गर्भास्ते तिलसम्मिताः ।<br>
सम्बभूवुर्यथाकालं ववृधुश्च यथाक्रमम् ॥ ८ ॥<br>
घृतपूर्णेषु कुम्भेषु तान्गर्भान् निदधे पिता ।<br>
धात्रीश्चैकैकशः प्रादात् तावतीरेव पोषणे ॥ ९ ॥<br>
ततो  दशसु मासेषु समुत्तस्थुर्यथासुखम्।<br>
कुमारास्ते यथाकालं सगरप्रीतिवर्धनाः ॥ 1.15.१० ॥<br>
षष्टिः पुत्रसहस्राणि तस्यैवमभवन् नृप ।<br>
गर्भादलाबुमध्याद् वै जातानि पृथिवीपते ॥ ११ ॥<br>
तेषां नारायणं तेजः प्रविष्टानां महात्मनाम् ।<br>
एकः पञ्चजनो नाम पुत्रो राजा बभूव ह ॥ १२ ॥<br>
सुतः पञ्चजनस्यासीदंशुमान्नाम वीर्यवान् ।<br>
दिलीपस्तनयस्त्वस्य खट्वाङ्ग इति विश्रुतः ॥ १३ ॥<br>
येन स्वर्गादिहागत्य मुहूर्तं प्राप्य जीवितम् ।<br>
त्रयोऽनुसंधिता लोका बुद्ध्या सत्येन चानघ ॥ १४ ॥<br>
दिलीपस्य तु दायादो महाराजो भगीरथः ।<br>
यः स गङ्गां सरिच्छ्रेष्ठामवातारयत प्रभुः ॥ १५ ॥<br>
कीर्तिमान् स महाभागः शक्रतुल्यपराक्रमः ।<br>
समुद्रमानयच्चैनां दुहितृत्वेन कल्पयत्।<br>
तस्माद् भागीरथी गङ्गा कथ्यते वंशचिन्तकैः ॥ १६ ॥<br>
भगीरथसुतो राजा श्रुत इत्यभिविश्रुतः ।<br>
नाभागस्तु श्रुतस्यासीत्पुत्रः परमधार्मिकः ॥ १७ ॥<br>
अम्बरीषस्तु नाभागिः सिन्धुद्वीपपिताभवत,<br>
अयुताजित्तु दायादःसिन्धुद्वीपस्य वीर्यवान् ॥ १८ ॥<br>
अयुताजित्सुतस्त्वासीदृतुपर्णो महायशाः ।<br>
दिव्याक्षहृदयज्ञो वै राजा नलसखो बली ॥ १९ ॥<br>
ऋतुपर्णसुतस्त्वासीदार्तुपर्णिर्महीपतिः ।<br>
सुदासस्तस्य तनयो राजात्विन्द्रसखोऽभवत् ॥ 1.15.२० ॥<br>
सुदासस्य सुतस्त्वासीत्सौदासो नाम पार्थिवः ।<br>
ख्यातः कल्माषपादो वै नाम्ना मित्रसहस्तथा ॥ २१ ॥<br>
कल्माषपादस्य सुतः सर्वकर्मेति विश्रुतः ।<br>
अनरण्यस्तु पुत्रोऽभूद् विश्रुतः सर्वकर्मणः ॥ २२ ॥<br>
अनरण्यसुतो निघ्नो निघ्नपुत्रौ बभूवतुः ।<br>
अनमित्रो रघुश्चैव पार्थिवर्षभ सत्तमौ ॥ २३ ॥<br>
अनमित्रस्य धर्मात्मा विद्वान् दुलिदुहोऽभवत् ।<br>
दिलीपस्तनयस्तस्य रामप्रप्रपितामहः ॥ २४ ॥<br>
दीर्घबाहुर्दिलीपस्य रघुर्नाम्नाभवत् सुतः ।<br>
अयोध्यायां महाराजो रघुश्चासीन्महाबलः ॥ २५ ॥<br>
अजस्तु रघुतो जज्ञे अजाद् दशरथोऽभवत् ।<br>
रामो दशरथाज्जज्ञे धर्मात्मा सुमहायशाः ॥ २६ ॥<br>
रामस्य तनयो जज्ञे कुश इत्यभिविश्रुतः ।<br>
अतिथिस्तु कुशाज्जज्ञे निषधस्तस्य चात्मजः ॥ २७ ॥<br>
निषधस्य नलः पुत्रो नभः पुत्रो नलस्य तु ।<br>
नभस्य पुण्डरीकस्तु क्षेमधन्वा ततः स्मृतः ॥ २८ ॥<br>
क्षेमधन्वसुतस्त्वासीद् देवानीकः प्रतापवान् ।<br>
आसीदहीनगुर्नाम देवानीकसुतः प्रभुः ॥ २९ ॥<br>
अहीनगोस्तु दायादः सुधन्वा नाम पार्थिवः ।<br>
सुधन्वनः सुतश्चैव ततो जज्ञेऽनलो नृपः ॥ 1.15.३० ॥<br>
उक्थो नाम स धर्मात्मानलपुत्रो बभूव ह ।<br>
वज्रनाभः सुतस्तस्य उक्थस्य च महात्मनः ॥ ३१ ॥<br>
शङ्खस्तस्य सुतो विद्वान् व्युषिताश्व इति श्रुतः ।<br>
पुष्पस्तस्य सुतो विद्वानर्थसिद्धिस्तु तत्सुतः ॥ ३२ ॥<br>
सुदर्शनः सुतस्तस्य अग्निवर्णः सुदर्शनात् ।<br>
अग्निवर्णस्य शीघ्रस्तु शीघ्रस्य तु मरुः सुतः ॥ ३३ ॥<br>
मरुस्तु योगमास्थाय कलापद्वीपमास्थितः ।<br>
तस्यासीद् विश्रुतवतः पुत्रो राजा बृहद्बलः ॥ ३४ ॥<br>
नलौ द्वावेव विख्यातौ पुराणे भरतर्षभ ।<br>
वीरसेनात्मजश्चैव यश्चेक्ष्वाकुकुलोद्वहः ॥ ३५ ॥<br>
इक्ष्वाकुवंशप्रभवाः प्राधान्येनेह कीर्तिताः ।<br>
एते विवस्वतो वंशे राजानो भूरितेजसः ॥ ३६ ॥<br>
पठन् सम्यगिमां सृष्टिमादित्यस्य विवस्वतः ।<br>
श्राद्धदेवस्य देवस्य प्रजानां पुष्टिदस्य च ॥ ३७ ॥<br>
प्रजावानेति सायुज्यमादित्यस्य विवस्वतः ।<br>
विपाप्मा विरजाश्चैव आयुष्मांश्च भवत्युत ॥ ३८ ॥<br>
इति श्रीमहाभारते खिलभागे हरिवंशे हरिवंशपर्वणि आदित्यस्य वंशानुकीर्तनं नाम पञ्चदशोऽध्यायः ॥ १५ ॥<br>
<br>
