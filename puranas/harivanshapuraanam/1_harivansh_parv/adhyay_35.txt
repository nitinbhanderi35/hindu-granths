वैशम्पायन उवाच<br>
याः पत्न्यो वसुदेवस्य चतुर्दश वराङ्गनाः ।<br>
पौरवी रोहिणी नाम इन्दिरा च तथा वरा ।। १ ।।<br>
वैशाखी च तथा भद्रा सुनाम्नी चैव पञ्चमी ।<br>
सहदेवा शान्तिदेवा श्रीदेवा देवरक्षिता ।। २ ।।<br>
वृकदेव्युपदेवी च देवकी चैव सप्तमी ।<br>
सुतनुर्वडवा चैव द्वे एते परिचारिके ।। ३ ।।<br>
पौरवी रोहिणी नाम बाह्लिकस्यात्मजाभवत् ।<br>
ज्येष्ठा पत्नी महाराज दयिताऽऽनकदुन्दुभेः ।। ४ ।।<br>
लेभे ज्येष्ठं सुतं रामं सारणं शठमेव च ।<br>
दुर्दमं दमनं श्वभ्रं पिण्डारकमुशीनरम् ।। ५ ।।<br>
चित्रां नाम कुमारीं च रोहिणीतनया दश ।<br>
चित्रा सुभद्रेति पुनर्विख्याता कुरुनन्दन ।। ६ ।।<br>
वसुदेवाच्च देवक्यां जज्ञे शौरिर्महायशाः ।<br>
रामाच्च निशठो जज्ञे रेवत्यां दयितः सुतः ।। ७ ।।<br>
सुभद्रायां रथी पार्थादभिमन्युरजायत ।<br>
अक्रूरात् काशिकन्यायां सत्यकेतुरजायत ।। ८ <br>
वसुदेवस्य भार्यासु महाभागासु सप्तसु ।<br>
ये पुत्रा जज्ञिरे शूरा नामतस्तान् निबोध मे ।। ९ ।।<br>
भोजश्च विजयश्चैव शान्तिदेवासुतावुभौ ।<br>
वृकदेवः सुनामायां गदश्चास्ता सुतावुभौ ।। 1.35.१० ।।<br>
उपासङ्गवरं लेभे तनयं देवरक्षिता ।<br>
अगावहं महात्मानं वृकदेवी व्यजायत ।। ११ ।।<br>
कन्या त्रिगर्तराजस्य भर्ता वै शैशिरायणः ।<br>
जिज्ञासां पौरुषे चक्रे न चस्कन्देऽथ पौरुषम् ।। १२ ।।<br>
कृष्णायससमप्रख्यो वर्षे द्वादशमे तथा ।<br>
मिथ्याभिशप्तो गार्ग्यस्तु मन्युनाभिसमीरितः ।। १३ ।।<br>
गोपकन्यामुपादाय मैथुनायोपचक्रमे ।<br>
गोपाली त्वप्सरास्तस्य गोपस्त्रीवेषधारिणी ।। १४ ।।<br>
धारयामास गार्ग्यस्य गर्भं दुर्धरमच्युतम् ।<br>
मानुष्यां गार्ग्यभार्यायां नियोगाच्छूलपाणिनः ।। १५ ।।<br>
स कालयवनो नाम जज्ञे राजा महाबलः ।<br>
वृषपूर्वार्धकायास्तमवहन् वाजिनो रणे ।। १६ ।।<br>
अपुत्रस्य स राज्ञस्तु ववृधेऽन्तःपुरे शिशुः ।<br>
यवनस्य महाराज स कालयवनोऽभवत् ।। १७।।<br>
स युद्धकामी नृपतिः पर्यपृच्छद् द्विजोत्तमान्।<br>
वृष्ण्यन्धककुलं तस्य नारदोऽकथयद् विभुः ।। १८ ।।<br>
अक्षौहिण्या तु सैन्यस्य मथुरामभ्ययात्तदा ।<br>
दूतं सम्प्रेषयामास वृष्ण्यन्धकनिवेशनम् ।। १९ ।।<br>
ततो वृष्ण्यन्धकाः कृष्णं पुरस्कृत्य महामतिम्।<br>
समेता मन्त्रयामासुर्यवनस्य भयात् तदा ।। 1.35.२०।।<br>
कृत्वा च निश्चयं सर्वे पलायनपरायणाः ।<br>
विहाय मथुरां रम्यां मानयन्तः पिनाकिनम् ।। २१ ।।<br>
कुशस्थलीं द्वारवतीं निवेशयितुमीप्सवः ।<br>
इति कृष्णस्य जन्मेदं यः शुचिर्नियतेन्द्रियः ।<br>
पर्वसु श्रावयेद् विद्वाननृणः स सुखी भवेत् ।। २२ ।।<br>
इति श्रीमहाभारते खिलभागे हरिवंशे हरिवंशपर्वणि श्रीकृष्णजन्मानुकीर्तनं नाम पञ्चत्रिंशोऽध्यायः ।। ३५ ।।<br>
<br>
