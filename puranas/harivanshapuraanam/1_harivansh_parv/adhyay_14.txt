जनमेजय उवाच<br>
कथं स सगरो जातो गरेणैव सहाच्युतः ।<br>
किमर्थं च शकादीनां क्षत्रियाणां महौजसाम् ॥ १ ॥<br>
धर्मं कुलोचितं क्रुद्धो राजा निरसदच्युतः ।<br>
एतन्मे सर्वमाचक्ष्व विस्तरेण तपोधन ॥ २ ॥<br>
वैशम्पायन उवाच<br>
बाहोर्व्यसनिनस्तात हृतं राज्यमभूत् किल ।<br>
हैहयैस्तालजङ्घैश्च शकैः सार्द्धं विशाम्पते ॥ ३ ॥<br>
यवनाः पारदाश्चैव काम्बोजाः पह्लवाः खसाः।<br>
एते ह्यपि गणाः पञ्च हैहयार्थे पराक्रमन् ॥ ४ ॥<br>
हृतराज्यस्तदा राजा स वै बाहुर्वनं ययौ ।<br>
पत्न्या चानुगतो दुःखी वने प्राणानवासृजत्॥ ५ ॥<br>
पत्नी तु यादवी तस्य सगर्भा पृष्ठतोऽन्वगात्।<br>
सपत्न्या च गरस्तस्यै दत्तः पूर्वमभूत् किल ॥ ६ ॥<br>
सा तु भर्तुश्चितां कृत्वा वने तामध्यरोहत ।<br>
और्वस्तां भार्गवस्तात कारुण्यात् समवारयत् ॥ ७ ॥<br>
तस्याश्रमे च तं गर्भं गरेणैव सहाच्युतम् ।<br>
व्यजायत महाबाहुं सगरं नाम पार्थिवम् ॥ ८ ॥<br>
और्वस्तु जातकर्मादि तस्य कृत्वा महात्मनः ।<br>
अध्याप्य वेदशास्त्राणि ततोऽस्त्रं प्रत्यपादयत् ॥ ९ ॥<br>
आग्नेयं तु महाघोरममरैरपि दुःसहम्।<br>
स तेनास्त्रबलेनाजौ बलेन च समन्वितः ॥ 1.14.१० ॥<br>
हैहयान्निजघानाशु क्रुद्धो रुद्रः पशूनिव ।<br>
आजहार च लोकेषु कीर्तिं कीर्तिमतां वरः ॥ ११ ॥<br>
ततः शकान्सयवनान्काम्बोजान्पारदांस्तथा ।<br>
पह्लवांश्चैव निःशेषान् कर्तुं व्यवसितस्तदा ॥ १२<br>
ते वध्यमाना वीरेण सगरेण महात्मना ।<br>
वसिष्ठं शरणं गत्वा प्रणिपेतुर्मनीषिणम् ॥ १३ ॥<br>
वसिष्ठस्त्वथ तान् दृष्ट्वा समयेन महाद्युतिः ।<br>
सगरं वारयामास तेषां दत्त्वाभयं तदा ॥ १४ ॥<br>
सगरः स्वां प्रतिज्ञां च गुरोर्वाक्यं निशम्य च ।<br>
धर्मं जघान तेषां वै वेषान्यत्वं चकार ह ॥ १५ ॥<br>
अर्द्धं शकानां शिरसो मुण्डं कृत्वा व्यसर्जयत्।<br>
यवनानां शिरः सर्वं काम्बोजानां तथैव च ॥ १६ (<br>
पारदा मुक्तकेशाश्च पह्लवाः श्मश्रुधारिणः ।<br>
निःस्वाध्यायवषट्काराः कृतास्तेन महात्मना ॥ १७ ॥<br>
शका यवनकाम्बोजाः पारदाश्च विशाम्पते ।<br>
कोलिसर्पाः समहिषा दार्द्याश्चोलाः सकेरलाः ॥ १८ ॥<br>
सर्वे ते क्षत्रियास्तात धर्मस्तेषां निराकृतः ।<br>
वसिष्ठवचनाद् राजन् सगरेण महात्मना ॥ १९ ॥<br>
खसांस्तुषारांश्चोलांश्च मद्रान्किष्किन्धकांस्तथा।<br>
कौन्तलांश्च तथा वङ्गान्साल्वान् कौङ्कणकांस्तथा॥1.14.२०॥<br>
स धर्मविजयी राजा विजित्येमां वसुंधराम् ।<br>
अश्वं वै प्रेरयामास वाजिमेधाय दीक्षितः ॥ २१ ॥<br>
तस्य चारयतः सोऽश्वः समुद्रे पूर्वदक्षिणे ।<br>
वेलासमीपेऽपहृतो भूमिं चैव प्रवेशितः ॥ २२ ॥<br>
स तं देशं तदा पुत्रैः खानयामास पार्थिवः ।<br>
आसेदुस्ते ततस्तत्र खन्यमाने महार्णवे ॥ २३ ॥<br>
तमादिपुरुषं देवं हरिं कृष्णं प्रजापतिम् ।<br>
विष्णुं कपिलरूपेण स्वपन्तं पुरुषोत्तमम् ॥ २४ ॥<br>
तस्य चक्षुःसमुत्थेन तेजसा प्रतिबुध्यतः ।<br>
दग्धास्ते वै महाराज चत्वारस्त्ववशेषिताः ॥ २५ ॥<br>
बर्हकेतुः सुकेतुश्च तथा धर्मरथो नृपः ।<br>
शूरः पञ्चजनश्चैव तस्य वंशकरो नृपः ॥ २६ ॥<br>
प्रादाच्च तस्मै भगवान् हरिर्नारायणो वरान् ।<br>
अक्षयं वंशमिक्ष्वाकोः कीर्तिं चाप्यनिवर्तनीम्॥ २७ ॥<br>
पुत्रं समुद्रं च विभुः स्वर्गवासं तथाक्षयम् ।<br>
पुत्राणां चाक्षयाँल्लोकांस्तस्य ये चक्षुषा हताः॥ २८ ॥<br>
समुद्रश्चार्घ्यमादाय ववन्दे तं महीपतिम् ।<br>
सागरत्वं च लेभे स कर्मणा तेन तस्य वै ॥ २९ ॥<br>
तं चाश्वमेधिकं सोऽश्वं समुद्रादुपलब्धवान् ।<br>
आजहाराश्वमेधानां शतं स सुमहायशाः ।<br>
पुत्राणां च सहस्राणि षष्टिस्तस्येति नः श्रुतम् ॥ 1.14.३० ॥<br>
इति श्रीमहाभारते खिलभागे हरिवंशे हरिवंशपर्वणि सगरोत्पत्तिर्नाम चतुर्दशोऽध्यायः ॥ १४ ॥<br>
<br>
