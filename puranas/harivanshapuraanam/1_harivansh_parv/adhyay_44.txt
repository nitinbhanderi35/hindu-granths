वैशम्पायन उवाच<br>
श्रुतस्ते दैत्यसैन्यस्य विस्तरस्तात विग्रहे ।<br>
सुराणां सर्वसैन्यस्य विस्तरं वैष्णवं शृणु ।। १ ।।<br>
आदित्या वसवो रुद्रा अश्विनौ च महाबलौ ।<br>
सबलाः सानुगाश्चैव संनह्यन्त यथाबलम् ।। २ ।।<br>
पुरुहूतस्तु पुरतो लोकपालः सहस्रदृक् ।<br>
ग्रामणीः सर्वदेवानामारुरोह सुरद्विपम् ।। ३ ।।<br>
सव्ये चास्य रथः पार्श्वे पक्षिप्रवरवेगवान् ।<br>
सुचारुचक्रचरणो हेमवज्रपरिष्कृतः ।। ४ ।।<br>
देवगन्धर्वयक्षौघैरनुयातः सहस्रशः ।<br>
दीप्तिमद्भिः सदस्यैश्च ब्रह्मर्षिभिरभिष्टुतः ।। ५ ।।<br>
वज्रविस्फूर्जितोद्धूतैर्विद्युदिन्द्रायुधान्वितैः ।<br>
गुप्तो बलाहकगणैः कामगैरिव पर्वतैः ।। ६ ।।<br>
समारूढः स भगवान् पर्येति मघवा गजम् ।<br>
हविर्धानेषु गायन्ति विप्राः सोममखे स्थिताः ।। ७ ।।<br>
स्वर्गे शक्रानुयानेषु देवतूर्यनिनादिषु ।<br>
इन्द्रं समुपनृत्यन्ति शतशो ह्यप्सरोगणाः ।। ८ ।।<br>
केतुना वंशजातेन राजमानो यथा रविः ।<br>
युक्तो हरिसहस्रेण मनोमारुतरंहसा ।। ९ ।।<br>
स स्यन्दनवरो भाति युक्तो मातलिना तदा ।<br>
कृत्स्नः परिवृतो मेरुर्भास्करस्येव तेजसा ।। 1.44.१० ।।<br>
यमस्तु दण्डमुद्यम्य कालयुक्तं च मुद्गरम् ।<br>
तस्थौ सुरगणानीके दैत्यान् नादेन भीषयन् ।। ११ ।।<br>
चतुर्भिः सागरैर्गुप्तो लेलिहानैश्च पन्नगैः ।<br>
शङ्खमुक्ताङ्गदधरो बिभ्रत्तोयमयं वपुः ।। १२ ।।<br>
कालपाशं समाविध्य हयैः शशिकरोपमैः ।<br>
वाय्वीरितजलोद्गारैः कुर्वंल्लीलाः सहस्रशः ।। १३ ।।<br>
पाण्डुरोद्धूतवसनः प्रवालरुचिराधरः ।<br>
मणिश्यामोत्तमवपुर्हारभारार्पितोदरः ।। १४ ।।<br>
वरुणः पाशभृन्मध्ये देवानीकस्य तस्थिवान् ।<br>
युद्धवेलामभिलषत् भिन्नवेल इवार्णवः ।। १५ ।।<br>
यक्षराक्षससैन्येन गुह्यकानां गणैरपि ।<br>
मणिश्यामोत्तमवपुः कुबेरो नरवाहनः ।। १६ ।।<br>
युक्तश्च शङ्खपद्माभ्यां निधीनामधिपः प्रभुः ।<br>
राजराजेश्वरः श्रीमान् गदापाणिरदृश्यत ।। १७ ।।<br>
विमानयोधी धनदो विमाने पुष्पके स्थितः ।<br>
स राजराजः शुशुभे युद्धार्थी नरवाहनः ।<br>
प्रेक्ष्यमाणः शिवसखः साक्षादिव शिवः स्वयम् ।। १८ ।।<br>
पूर्वं पक्षं सहस्राक्षः पितृराजस्तु दक्षिणम् ।<br>
वरुणः पश्चिमं पक्षमुत्तरं नरवाहनः ।। १९ ।।<br>
चतुर्षु युक्ताश्चत्वारो लोकपाला बलोत्कटाः ।<br>
स्वासु दिक्ष्वभ्यरक्षन् वै तस्य देवबलस्य ह ।। 1.44.२० ।।<br>
सूर्यः सप्ताश्वयुक्तेन रथेनाम्बरगामिना ।<br>
श्रिया जाज्वल्यमानेन दीप्यमानैश्च रश्मिभिः ।। २१ ।।<br>
उदयास्तमयं चक्रे मेरुपर्यन्तगामिना ।<br>
त्रिदिवद्वारचक्रेण तपता लोकमव्ययम् ।। २२ ।।<br>
सहस्ररश्मियुक्तेन भ्राजमानः स्वतेजसा ।<br>
चचार मध्ये देवानां द्वादशात्मा दिनेश्वरः ।। २३ ।।<br>
सोमः श्वेतहयैर्भाति स्यन्दने शीतरश्मिवान् ।<br>
हिमतोयप्रपूर्णाभिर्भाभिराह्लादयञ्जगत् ।। २४ ।।<br>
तमृक्षयोगानुगतं शिशिरांशुं द्विजेश्वरम् ।<br>
जगच्छायाङ्किततनुं नैशस्य तमसः क्षयम् ।। २५ ।।<br>
ज्योतिषामीश्वरं व्योम्नि रसानां रसनं प्रभुम् ।<br>
ओषधीनां परित्राणं निधानममृतस्य च ।। २६ ।।<br>
जगतः प्रथमं भागं सौम्यं शीतमयं रसम ।<br>
ददृशुर्दानवाः सोमं हिमप्रहरणस्थितम् ।। २७<br>
यः प्राणः सर्वभूतानां पञ्चधा भिद्यते नृषु ।<br>
सप्तस्कन्धगतो लोकांस्त्रीन्दधार चराचरान् ।। २८ ।।<br>
यमाहुरग्नेर्यन्तारं सर्वप्रभवमीश्वरम् ।<br>
सप्तस्वरगता यस्य योनिर्गीतिरुदीर्यते ।। २९।।<br>
यं वदन्त्युत्तमं भूतं यं वदन्त्यशरीरिणम् ।<br>
यमाहुराकाशगमं शीघ्रगं शब्दयोनिजम् ।। 1.44.३० ।।<br>
स वायुः सर्वभूतायुरुद्भूतः    स्वेन तेजसा ।<br>
ववौ प्रव्यथयन् दैत्यान् प्रतिलोमः सतोयदः ।। ३१ ।।<br>
मरुतो देवगन्धर्वा विद्याधरगणैः सह ।<br>
चिक्रीडुरसिभिः शुभ्रैर्निर्मुक्तैरिव पन्नगैः ।। ३२ ।।<br>
सृजन्तः सर्पपतयस्तीव्रं रोषमयं विषम् ।<br>
शरभूताः सुरेन्द्राणां चेरुर्व्यात्तमुखा दिवि ।। ३३ ।।<br>
पर्वतास्तु शिलाशृङ्गैः शतशाखैश्च पादपैः ।<br>
उपतस्थुः सुरगणान् प्रहर्तुं दानवं बलम् ।। ३४ ।।<br>
यः स देवो इषीकेशः पद्मनाभस्त्रिविक्रमः ।<br>
कृष्णवर्त्मा युगान्ताभो विश्वस्य जगतः प्रभुः ।। ३५ ।।<br>
समुद्रयोनिर्मधुहा हव्यभुक्क्रतुसत्कृतः ।<br>
भूरापोव्योमभूतात्मा समः शान्तिकरोऽरिहा ।। ३६ ।।<br>
जगद्योनिर्जगद्बीजो जगद्गुरुरुदारधीः ।<br>
सोऽर्कमग्निमिवोद्यन्तमुद्यम्योत्तमतेजसम् ।। ३७ ।।<br>
अरिघ्नममरानीके चक्रं चक्रगदाधरः ।<br>
सपरीवेषमुद्यन्तं सवितुर्मण्डलं यथा ।। ३८ ।।<br>
सव्येनालम्ब्य महतीं सर्वासुरविनाशिनीम् ।<br>
करेण कालीं वपुषा शत्रुकालप्रदां गदाम् ।। ३९ ।।<br>
शेषैर्भुजैः प्रदीप्तानि भुजगारिध्वजः प्रभुः ।<br>
दधारायुधजालानि शार्ङ्गादीनि महायशाः ।। 1.44.४० ।।<br>
स कश्यपस्यात्मभवं द्विजं भुजगभोजनम् ।<br>
पवनाधिकसम्पातं गगनक्षोभणं खगम् ।<br>
भुजगेन्द्रेण वदने निविष्टेन विराजितम् ।। ४१ ।।<br>
अमृतारम्भनिर्मुक्तं मन्दराद्रिमिवोच्छ्रितम् ।<br>
देवासुरविमर्देषु शतशो दृष्टविक्रमम् ।। ४२ ।।<br>
महेन्द्रेणामृतस्यार्थे वज्रेण कृतलक्षणम् ।<br>
शिखिनं चूडिनं चैव तप्तकुण्डलभूषणम् ।<br>
विचित्रपक्षवसनं धातुमन्तमिवाचलम् ।। ४३ ।।<br>
स्फीतक्रोडावलम्बेन शीतांशुसमतेजसा ।<br>
भोगिभोगावसक्तेन मणिरत्नेन भास्वता ।। ४४ ।।<br>
पक्षाभ्यां चारुचित्राभ्यामावृत्य दिवि लीलया ।<br>
युगान्ते सेन्द्रचापाभ्यां तोयदाभ्यामिवाम्बरम् ।।४५।।<br>
नीललोहितपीताभिः पताकाभिरलंकृतम् ।<br>
केतुवेषप्रतिच्छन्नं महाकायनिकेतनम् ।। ४६ ।।<br>
अरुणावरजं श्रीमानारुह्य समरे हरिः ।<br>
सुवर्णं स्वेन वपुषा सुपर्णं खेचरोत्तमम् ।। ४७ ।।<br>
तमन्वयुर्देवगणा मुनयश्च तपोधनाः ।<br>
गीर्भिः परममन्त्राभिस्तुष्टुवुश्च गदाधरम् ।। ४८ ।।<br>
तद्वैश्रवणसंश्लिष्टं वैवस्वतपुरस्सरम् ।<br>
वारिराजपरिक्षिप्तं देवराजविराजितम् ।। ४९ ।।<br>
चन्द्रप्रभाभिर्विमलं युद्धाय समुपस्थितम् ।<br>
पवनाबद्धनिर्घोषं सम्प्रदीप्तहुताशनम् ।। 1.44.५० ।।<br>
विष्णोर्जिष्णोः सहिष्णोश्च भ्राजिष्णोस्तेजसा वृतम् ।<br>
बलं बलवदुद्भूतं युद्धाय समवर्तत ।। ५१ ।।<br>
स्वस्त्यस्तु देवेभ्य इति स्तुत्वा तत्राङ्गिराऽब्रवीत्।<br>
स्वस्त्यस्तु दैत्येभ्य इति उशना वाक्यमाददे ।। ५२ ।।<br>
इति श्रीमहाभारते खिलभागे हरिवंशे हरिवंशपर्वणि आश्चर्यतारकामये चतुश्चत्वारिंशोऽध्यायः ।। ४४ ।।<br>
<br>
