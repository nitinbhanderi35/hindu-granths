वैशम्पायन उवाच<br>
आसीद् धर्मस्य गोप्ता वै पूर्वमत्रिसमः प्रभुः ।<br>
अत्रिवंशसमुत्पन्नस्त्वङ्गो नाम प्रजापतिः ।। १ ।।<br>
तस्य पुत्रोऽभवद् वेनो नात्यर्थं धर्मकोविदः ।<br>
जातो मृत्युसुतायां वै सुनीथायां प्रजापतिः ।। २ ।।<br>
स मातामहदोषेण वेनः कालात्मजाऽऽत्मजः ।<br>
स्वधर्मं पृष्ठतः कृत्वा कामाल्लोभेष्ववर्तत ।। ३ ।।<br>
मर्यादां स्थापयामास धर्मापेतां स पार्थिवः ।<br>
वेदधर्मानतिक्रम्य सोऽधर्मनिरतोऽभवत् ।। ४ ।।<br>
निःस्वाध्यायवषट्कारास्तस्मिन् राजनि शासति।<br>
प्रवृत्तं न पपुः सोमं हुतं यज्ञेषु देवताः ।। ५ ।।<br>
न यष्टव्यं न होतव्यमिति तस्य प्रजापतेः ।<br>
आसीत् प्रतिज्ञा क्रूरेयं विनाशे प्रत्युपस्थिते ।। ६ ।।<br>
अहमिज्यश्च यष्टा च यज्ञश्चेति कुरूद्वह ।<br>
मयि यशो विधातव्यो मयि होतव्यमित्यपि ।। ७ ।।<br>
तमतिक्रान्तमर्यादमाददानमसाम्प्रतम् ।<br>
ऊचुर्महर्षयः सर्वे मरीचिप्रमुखास्तदा ।। ८ ।।<br>
वयं दीक्षां प्रवेक्ष्यामः संवत्सरगणान् बहून् ।<br>
अधर्मं कुरु मा वेन नैष धर्मः सनातनः ।। ९ ।।<br>
निधनेऽत्र प्रसूतस्त्वं प्रजापतिरसंशयम् ।<br>
प्रजाश्च पालयिष्येऽहमिति ते समयः कृतः ।। 1.5.१० ।।<br>
तांस्तदा ब्रुवतः सर्वान् महर्षीनब्रवीत् तदा ।<br>
वेनः प्रहस्य दुर्बुद्धिरिममर्थमनर्थवित् ।। ११ ।।<br>
वेन उवाच<br>
स्रष्टा धर्मस्य कश्चान्यः श्रोतव्यं कस्य वै मया ।<br>
श्रुतवीर्यतपःसत्यैर्मया वा कः समो भुवि ।। १२ ।।<br>
प्रभवं सर्वभूतानां धर्माणां च विशेषतः ।<br>
सम्मूढा न विदुर्नूनं भवन्तो मामचेतसः ।। १३ ।।<br>
इच्छन् दहेयं पृथिवीं प्लावयेयं तथा जलैः ।<br>
खं भुवं चैव रुन्धेयं नात्र कार्या विचारणा ।। १४ ।।<br>
यदा न शक्यते मोहादवलेपाच्च पार्थिवः ।<br>
अनुनेतुं तदा वेनस्ततः क्रुद्धा महर्षयः ।। १५ ।।<br>
निगृह्य तं महात्मानो विस्फुरन्तं महाबलम् ।<br>
ततोऽस्य सव्यमूरुं ते ममन्थुर्जातमन्यवः ।। १६ ।।<br>
तस्मिंस्तु मथ्यमाने वै राज्ञ ऊरौ प्रजज्ञिवान् ।<br>
ह्रस्वाऽतिमात्रः पुरुषः कृष्णश्चाति बभूव ह ।। १७ ।।<br>
स भीतः प्राञ्जलिर्भूत्वा स्थितवाञ्जनमेजय ।<br>
तमत्रिर्विह्वलं दृष्ट्वा निषीदेत्यब्रवीत् तदा ।। १८ ।।<br>
निषादवंशकर्तासौ बभूव वदतां वर ।<br>
धीवरानसृजच्चाथ वेनकल्मषसम्भवान् ।। १९ ।।<br>
ये चान्ये विन्ध्यनिलयास्तुषारास्तुम्बरास्तथा ।<br>
अधर्मरुचयो ये च विद्धि तान् वेनसम्भवान् ।। 1.5.२० ।।<br>
ततः पुनर्महात्मानः पाणिं वेनस्य दक्षिणम् ।<br>
अरणीमिव संरब्धा ममन्थुस्ते महर्षयः ।। २१ ।।<br>
पृथुस्तस्मात्समुत्तस्थौ कराज्ज्वलनसंनिभः ।<br>
दीप्यमानः स्ववपुषा साक्षादग्निरिव ज्वलन् ।। २२ ।।<br>
स धन्वी कवची जातः पृथुरेव महायशाः ।<br>
आद्यमाजगवं नाम धनुर्गृह्य महारवम् ।<br>
शरांश्च दिव्यान् रक्षार्थं कवचं च महाप्रभम् ।। २३ ।।<br>
तस्मिञ्जातेऽथ भूतानि सम्प्रहृष्टानि सर्वशः ।<br>
समापेतुर्महाराज वेनश्च त्रिदिवं गतः ।। २४ ।<br>
समुत्पन्नेन कौरव्य सत्पुत्रेण महात्मना ।<br>
त्रातः स पुरुषव्याघ्र पुन्नाम्नो नरकात्तदा ।। २५ ।।<br>
तं समुद्राश्च नद्यश्च रत्नान्यादाय सर्वशः ।<br>
तोयानि चाभिषेकार्थं सर्व एवोपतस्थिरे ।। २६ ।।<br>
पितामहश्च भगवान् देवैराङ्गिरसैः सह ।<br>
स्थावराणि च भूतानि जङ्गमानि तथैव च ।। २७ ।।<br>
समागम्य तदा वैन्यमभ्यषिञ्चन्नराधिपम् ।<br>
महता राजराज्येन प्रजापालं महाद्युतिम् ।। २८।।<br>
सोऽभिषिक्तो महातेजा विधिवद्धर्मकोविदैः ।<br>
आदिराज्ये तदा राज्ञां पृथुर्वैन्यः प्रतापवान् ।। २९ ।।<br>
पित्रापरञ्जितास्तस्य प्रजास्तेनानुरञ्जिताः ।<br>
अनुरागात् ततस्तस्य नाम राजेत्यजायत ।। 1.5.३०।।<br>
आपस्तस्तम्भिरे चास्य समुद्रमभियास्यतः ।<br>
पर्वताश्च ददुर्मार्गं ध्वजभङ्गश्च नाभवत् ।। ३१।।<br>
अकृष्टपच्या पृथिवी सिध्यन्त्यन्नानि चिन्तया ।<br>
सर्वकामदुघा गावः पुटके पुटके मधु ।। ३२ ।।<br>
एतस्मिन्नेव काले तु यज्ञे पैतामहे शुभे ।<br>
सूतः सूत्यां समुत्पन्नः सौत्येऽहनि महामतिः।। ३३।।<br>
तस्मिन्नेव महायज्ञे जज्ञे प्राज्ञोऽथ मागधः ।<br>
पृथोः स्तवार्थे तौ तत्र समाहूतौ सुरर्थिभिः ।। ३४ ।।<br>
तावूचुर्ऋषयः सर्वे स्तूयतामेष पार्थिवः ।<br>
कर्मैतदनुरूपं वां पात्रं चायं नराधिपः ।। ३५ ।।<br>
तानूचतुस्तदा सर्वांस्तानृषीन् सूतमागधौ ।<br>
आवां देवानृषींश्चैव प्रीणयावः स्वकर्मभिः ।।३६।।<br>
न चास्य विद्वो वै कर्म न तथा लक्षणं यशः ।<br>
स्तोत्रं येनास्य कुर्याव राज्ञस्तेजस्विनो द्विजाः।। ३७ ।।<br>
ऋषिभिस्तौ नियुक्तौ च भविष्यैः स्तूयतामिति ।<br>
यानि कर्माणि कृतवान् पृथुः पश्चान्महाबलः ।। ३८ ।।<br>
सत्यवाग् दानशीलोऽयं सत्यसंधो नरेश्वरः ।<br>
श्रीमाञ्जैत्रः क्षमाशीलो विक्रान्तो दुष्टशासनः ।। ३९ ।।<br>
धर्मज्ञश्च कृतज्ञश्च दयावान् प्रियभाषणः ।<br>
मान्यो मानयिता यज्वा ब्रह्मण्यः सत्यसंगरः ।। 1.5.४० ।।<br>
शमः शान्तश्च निरतो व्यवहारस्थितो नृपः ।<br>
ततः प्रभृति लोकेषु स्तवेषु जनमेजय ।<br>
आशीर्वादाः प्रयुज्यन्ते सूतमागधबन्दिभिः ।। ४१ ।।<br>
तयोः स्तवैस्तैः सुप्रीतः पृथुः प्रादात् प्रजेश्वरः।<br>
अनूपदेशं सूताय मगधान् मागधाय च ।। ४२ ।।<br>
तं दृष्ट्वा परमप्रीताः प्रजाः प्राहुर्महर्षयः ।<br>
वृत्तीनामेष वो दाता भविष्यति जनेश्वरः ।। ४३ ।।<br>
ततो वैन्यं महाराज प्रजाः समभिदुद्रुवुः ।<br>
त्वं नो वृत्तिविधत्स्वेति महर्षिवचनात् तदा ।। ४४ ।।<br>
सोऽभिद्रुतः प्रजाभिस्तु प्रजाहितचिकीर्षया ।<br>
धनुर्गृह्य पृषत्कांश्च पृथिवीमाद्रवद् बली ।। ४५ ।।<br>
ततो वैन्यभयत्रस्ता गौर्भूत्वा प्राद्रवन्मही ।<br>
तां पृथुर्धनुरादाय द्रवन्तीमन्वधावत ।। ४६ ।।<br>
सा लोकान् ब्रह्मलोकादीन् गत्वा वैन्यभयात्तदा।<br>
प्रददर्शाग्रतो वैन्यं प्रगृहीतशरासनम् ।। ४७ ।।<br>
ज्वलद्भिर्निशितैर्बाणैर्दीप्ततेजसमच्युतम् ।<br>
महायोगं महात्मानं दुर्धर्षममरैरपि ।। ४८ ।।<br>
अलभन्ती तु सा त्राणं वैन्यमेवान्वपद्यत ।<br>
कृताञ्जलिपुटा भूत्वा पूज्या लोकैस्त्रिभिः सदा ।। ४९ ।।<br>
उवाच वैन्यं नाधर्म्यं स्त्रीवधं कर्तुमर्हसि ।<br>
कथं धारयिता चासि प्रजा राजन् विना मया ।। 1.5.५०।।<br>
मयि लोकाः स्थिता राजन्मयेदं धार्यते जगत्।<br>
मद्विनाशे विनश्येयुः प्रजाः पार्थिव विद्धि तत्।। ५१ ।।<br>
न त्वमर्हसि मां हन्तुं श्रेयश्चेत् त्वं चिकीर्षसि ।<br>
प्रजानां पृथिवीपाल शृणु चेदं वचो मम ।। ५२ ।।<br>
उपायतः समारब्धाः सर्वे सिध्यन्त्युपक्रमाः ।<br>
उपायं पश्य येन त्वं धारयेथाः प्रजा नृप ।। ५३ ।।<br>
हत्वापि मां न शक्तस्त्वं प्रजा धारयितुं नृप ।<br>
अनुभूता भविष्यामि यच्छ कोपं महाद्युते । ५४ ।।<br>
अवध्याश्च स्त्रियः प्राहुस्तिर्यग्योनिगतेष्वपि ।<br>
सत्त्वेषु पृथिवीपाल न धर्मे त्यक्तुमर्हसि ।। ५५ ।<br>
एवं बहुविधं वाक्यं श्रुत्वा राजा महामनाः ।<br>
कोपं निगृह्य धर्मात्मा वसुधामिदमव्रवीत् ।। ५६ ।।<br>
इति श्रीमहाभारते खिलभागे हरिवंशे हरिवंशपर्वणि पृथूपाख्याने पञ्चमोऽध्यायः ।। ५ ।।<br>
<br>
