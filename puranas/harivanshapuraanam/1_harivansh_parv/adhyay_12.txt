वैशम्पायन उवाच<br>
तस्य पुत्रास्त्रयः शिष्टा दृढाश्वो ज्येष्ठ उच्यते ।<br>
चन्द्राश्वकपिलाश्वौ तु कुमारौ द्वौ कनीयसौ ॥ १ ॥<br>
धौन्धुमारिर्दृढा श्वस्तु हर्यश्वस्तस्य चात्मजः ।<br>
हर्यश्वस्य निकुम्भोऽभूत् क्षत्रधर्मरतः सदा ॥ २ ॥<br>
संहताश्वो निकुम्भस्य पुत्रो रणविशारदः ।<br>
अकृशाश्वः कृशाश्वश्च संहताश्वसुतौ नृप ॥ ३ ॥<br>
तस्य हैमवती कन्या सतां माता दृषद्वती ।<br>
विख्याता त्रिषु लोकेषु पुत्रश्चास्याः प्रसेनजित्॥ ४ ॥<br>
लेभे प्रसेनजिद् भार्यां गौरीं नाम पतिव्रताम्।<br>
अभिशप्ता तु सा भर्त्रा नदी वै बाहुदाभवत्॥ ५ ॥<br>
तस्याः पुत्रो महानासीद्युवनाश्वो महीपतिः ।<br>
मान्धाता युवनाश्वस्य त्रिलोकविजयी सुतः ॥ ६ ॥<br>
तस्य चैत्ररथी भार्या शशबिन्दोः सुताभवत्।<br>
साध्वी बिन्दुमती नाम रूपेणासदृशी भुवि ॥ ७ ॥<br>
पतिव्रता च ज्येष्ठा च भ्रातॄणामयुतस्य सा<br>
तस्यामुत्पादयामास मान्धाता द्वौ सुतौ नृप<br>
पुरुकुत्सं च धर्मज्ञं मुचुकुन्दं च धार्मिकम्<br>
पुरुकुत्ससुतस्त्वासीत्  त्रसदस्युर्महीपतिः॥९॥<br>
नर्मदायामथोत्पन्नः सम्भूतस्तस्य चात्मजः ।<br>
सम्भूतस्य तु दायादः सुधन्वा नाम पार्थिवः ॥ 1.12.१० ॥<br>
सुधन्वनः सुतश्चासीत्त्रिधन्वा रिपुमर्दनः ।<br>
राज्ञस्त्रिधन्वनस्त्वासीद् विद्वांस्त्रय्यारुणः सुतः॥ ११ ॥<br>
तस्य सत्यव्रतो नाम कुमारोऽभून्महाबलः ।<br>
पाणिग्रहणमन्त्राणां विघ्नं चक्रे सुदुर्मतिः ॥ १२ ॥<br>
येन भार्या हृता पूर्व कृतोद्वाहा परस्य वै ।<br>
बाल्यात् कामाच्च मोहाच्च संहर्षाच्चापलेन च॥ १३ ॥<br>
जहार कन्यां कामात्स कस्यचित्पुरवासिनः।<br>
अधर्मशङ्कुना तेन राज्ञा त्रय्यारुणोऽत्यजत्॥ १४ ॥<br>
अपध्वंसेति बहुशो वदन् क्रोधसमन्वितः ।<br>
पितरंसोऽब्रवीत्त्यक्तः क्व गच्छामीति वै मुहुः॥ १५ ॥<br>
पिता त्वेनमथोवाच श्वपाकैः सह वर्तय ।<br>
नाहं पुत्रेण पुत्रार्थी त्वयाद्य कुलपांसन ॥ १६ ।<br>
इत्युक्तः स निराक्रामन्नगराद् वचनात्पितुः ।<br>
न च तं वारयामास वसिष्ठो भगवानृषिः ॥ १७ ॥<br>
स तु सत्यव्रतस्तात श्वपाकावसथान्तिके ।<br>
पित्रा त्यक्तोऽवसद्धीरः पिता तस्य वनं ययौ ॥ १८ ॥<br>
ततस्तस्मिंस्तु विषये नावर्षत् पाकशासनः ।<br>
समा द्वादश राजेन्द्र तेनाधर्मेण वै तदा ॥ १९ ॥<br>
दारांस्तु तस्य विषये विश्वामित्रो महातपाः ।<br>
संन्यस्य सागरानूपे चचार विपुलं तपः ॥ 1.12.२० ॥<br>
तस्य पत्नी गले बद्ध्वा मध्यमं पुत्रमौरसम् ।<br>
शेषस्य भरणार्थाय व्यक्रीणाद् गोशतेन वै ॥ २१ ॥<br>
तं तु बद्धं गले दृष्ट्वा विक्रीयन्तं नृपात्मजः ।<br>
महर्षिपुत्रं धर्मात्मा मोक्षयामास भारत ॥ २२ ॥<br>
सत्यव्रतो महाबाहुर्भरणं तस्य चाकरोत् ।<br>
विश्वामित्रस्य तुष्ट्यर्थमनुकम्पार्थमेव च ॥ २३ ॥<br>
सोऽभवद् गालवो नाम गलबन्धान्महातपाः ।<br>
महर्षिः कौशिकस्तात तेन वीरेण मोक्षितः ॥ २४॥<br>
इति श्रीमहाभारते खिलभागे हरिवंशे हरिवंशपर्वणि गालवोत्पत्तौ द्वादशोऽध्यायः ॥ १२ ॥<br>
<br>
