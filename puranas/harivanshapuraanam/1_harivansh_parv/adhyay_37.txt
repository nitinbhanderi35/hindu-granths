वैशम्पायन उवाच<br>
सत्त्वतात्सत्त्वसम्पन्नान् कौशल्या सुषुवे सुतान्।<br>
भजिनं भजमानं च दिव्यं देवावृधं नृपम् ।। १ ।।<br>
अन्धकं च महावाहु वृष्णिं च यदुनन्दनम् ।<br>
तेषां विसर्गाश्चत्वारो विस्तरेणेह ताञ्छृणु ।। २ ।।<br>
भजमानस्य सृंजय्यौ बाह्यकाथोपबाह्यका ।<br>
आस्तां भार्ये तयोस्तस्माज्जज्ञिरे बहवः सुताः ।। ३ ।।<br>
कृमिश्च क्रमणश्चैव धृष्टः शूरः पुरंजयः ।<br>
एते बाह्यकसृञ्जय्यां भजमानाद् विजज्ञिरे ।। ४ ।।<br>
अयुताजित्सहस्राजिच्छताजिच्चाथ दाशकः ।<br>
उपबाह्यकसृञ्जय्यां भजमानाद् विजज्ञिरे ।। ५ ।।<br>
यज्वा देवावृधो राजा चचार विपुलं तपः ।<br>
पुत्रः सर्वगुणोपेतो मम स्यादिति निश्चितः ।। ६ ।।<br>
संयुज्यात्मानमेवं तु पर्णाशाया जलं स्पृशन् ।<br>
सदोपस्पृशतस्तस्य चकार प्रियमापगा ।। ७ ।।<br>
चिन्तयाभिपरीता सा जगामैकाभिनिश्चयम् ।<br>
कल्याणत्वान्नरपतेस्तस्य सा निम्नगोत्तमा  ८ ।।<br>
नाध्यगच्छत तां नारीं यस्यामेवंविधः सुतः ।<br>
जायेत्तस्मात्स्वयं हन्त भवाम्यस्य सहव्रता।। ९ ।।<br>
अथ भूत्वा कुमारी सा बिभ्रती परमं वपुः ।<br>
वरयामास नृपतिं तामियेष च स प्रभुः ।। 1.37.१० ।।<br>
तस्यामाधत्त गर्भं च तेजस्विनमुदारधीः ।<br>
अथ सा दशमे मासि सुषुवे सरितां वरा ।। ११ ।।<br>
पुत्रं सर्वगुणोपेतं बभ्रुं देवावृधान्नृपात्।<br>
अत्र वंशे पुराणज्ञा गायन्तीति परिश्रुतम् ।। १२ ।।<br>
गुणान् देवावृधस्याथ  कीर्तयन्तो महात्मनः ।<br>
यथैवाग्रे समं दूरात् पश्याम  च तथान्तिके ।।१३।। <br>
बभ्रुः श्रेष्ठो मनुष्याणां देवैर्देवावृधः समः ।<br>
षष्टिश्च षट् च पुरुषाः सहस्राणि च सप्त च ।। १४ ।।<br>
एतेऽमृतत्वं सम्प्राप्ता बभ्रुर्देवावृधावपि ।<br>
यज्वा दानपतिर्विद्वान् ब्रह्मण्यः सुदृढायुधः ।। १५ ।।<br>
कीर्तिमांश्च महातेजाः सात्त्वतानां महावरः ।<br>
तस्यान्ववायः सुमहान्भोजा ये मार्तिकावताः ।। १६ ।।<br>
अन्धकात्काश्यदुहिता चतुरोऽलभतात्मजान्।<br>
कुकुरं भजमानं च शमिं कम्बलबर्हिषम् ।। १७ ।।<br>
कुकुरस्य सुतो धृष्णुर्धृष्णोस्तु तनयस्तथा ।<br>
कपोतरोमा तस्याथ तैत्तिरिस्तनयोऽभवत् ।। १८ ।।<br>
जज्ञे पुनर्वसुस्तस्मादभिजित् तु पुनर्वसोः।   <br>
तस्य वै पुत्रमिथुनं बभूवाभिजितः किल ।। १९ ।।<br>
आहुकश्चाहुकी चैव ख्यातौ ख्यातिमतां वरौ ।<br>
इमां चोदाहरन्त्यत्र गाथां प्रति तमाहुकम् ।। 1.37.२० ।।<br>
श्वेतेन परिवारेण किशोरप्रतिमो महान् ।<br>
अशीतिचर्मणा युक्तः स नृपः प्रथमं व्रजेत् ।। २१ ।।।<br>
नापुत्रवान् नाशतदो नासहस्रशतायुषः ।<br>
नाशुद्धकर्मा नायज्वा यो भोजमभितो व्रजेत् ।। २२ ।।<br>
पूर्वस्यां दिशि नागानां भोजस्येत्यनुमोदनम् ।<br>
सोपासङ्गानुकर्षाणां ध्वजिनां सवरूथिनाम् ।। २३ ।।<br>
रथानां मेघघोषाणां सहस्राणि दशैव तु ।<br>
रूप्यकाञ्चनकक्षाणां सहस्राणि दशापि च ।। २४ ।।<br>
तावन्त्येव सहस्राणि उत्तरस्यां तथा दिशि ।<br>
आ भूमिपालान्भोजाः स्वानुपतिष्ठन्किङ्किणीकिणः ।। २५ ।।<br>
आहुकी चाप्यवन्तिभ्यः स्वसारं ददुरन्धकाः ।<br>
आहुकस्य तु काश्यायां द्वौ पुत्रौ सम्बभूवतुः ।। २६ ।।<br>
देवकश्चोग्रसेनश्च देवपुत्रसमावुभौ ।<br>
देवकस्याभवन्पुत्राश्चत्वारस्त्रिदशोपमाः ।। २७ ।।<br>
देववानुपदेवश्च सुदेवो देवरक्षितः ।<br>
कुमार्यः सप्त चाप्यासन् वसुदेवाय ता ददौ ।। २८ ।।<br>
देवकी शान्तिदेवा च सुदेवा देवरक्षिता ।<br>
वृकदेव्युपदेवी च सुनासी चैव सप्तमी ।। २९ ।।<br>
नवोग्रसेनस्य सुतास्तेषां कंसस्तु पूर्वजः ।<br>
न्यग्रोधश्च सुनामा  च कङ्कः शङ्कुः सुभूमिपः ।। 1.37.३० ।।<br>
राष्ट्रपालोऽथ सुतनुरनाधृष्टिश्च पुष्टिमान् ।<br>
तेषां स्वसारः पञ्चाऽऽसन्कंसा कंसवती तथा ।। ३१ ।।<br>
सुतनू राष्ट्रपाली च कङ्का चैव वराङ्गना ।<br>
उग्रसेनः सहापत्यो व्याख्यातः कुकुरोद्भवः ।। ३२ ।।<br>
कुकुराणामिमं वंशं धारयन्नमितौजसाम् ।<br>
आत्मनो विपुलं वंशं प्रजावानाप्नुयान्नरः ।। ३३ ।।<br>
इति श्रीमहाभारते खिलभागे हरिवंशे हरिवंशपर्वणि सप्तत्रिंशोऽध्यायः ।। ३७ ।।<br>
<br>
