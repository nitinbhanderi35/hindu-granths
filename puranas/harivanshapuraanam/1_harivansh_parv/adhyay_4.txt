वैशम्पायन उवाच<br>
अभिषिच्याधिराज्ये तु पृथुं वैन्यं पितामहः। <br>
ततः क्रमेण राज्यानि व्यादेष्टुमुपचक्रमे॥१॥<br>
द्विजानां वीरुधां चैव नक्षत्रग्रहयोस्तथा ।<br>
यज्ञानां तपसां चैव सोमं राज्येऽभ्यषेचयत् ॥ २ ॥<br>
अपां तु वरुणं राज्ये राज्ञां वैश्रवणं प्रभुम्।<br>
बृहस्पतिं तु विश्वेषां ददावाङ्गिरसं पतिम् ॥ ३ ॥<br>
भृगूणामधिपं चैव काव्यं राज्येऽभ्यषेचयत् ।<br>
आदित्यानां तथा विष्णुं वसूनामथ पावकम् । ४ ॥<br>
प्रजापतीनां दक्षं तु मरुतामथ वासवम् ।<br>
दैत्यानां दानवानां च प्रह्लादममितौजसम् ॥ ५ ॥<br>
वैवस्वतं च पितॄणां यमं राज्येऽभ्यषेचयत् ।<br>
मातॄणां च व्रतानां च मन्त्राणां च तथा गवाम्॥ ६॥<br>
यक्षाणां राक्षसानां च पार्थिवानां तथैव च ।<br>
नारायणं तु साध्यानां रुद्राणां वृषभध्वजम् ॥ ७ ॥<br>
विप्रचित्तिं तु राजानं दानवानामथादिशत्।<br>
सर्वभूतपिशाचानां गिरिशं शूलपाणिनम् ॥ ८ ।<br>
शैलानां हिमवन्तं च नदीनामथ सागरम् ।<br>
गन्धानां मरुतां चैव भूतानामशरीरिणाम् ।<br>
शब्दाकाशवतां चैव वायुं च बलिनां वरम् ॥ ९ ॥<br>
गन्धर्वाणामधिपतिं चक्रे चित्ररथं प्रभुम् ।<br>
नागानां वासुकिं चक्रे सर्पाणामथ तक्षकम् ॥ 1.4.१० ॥<br>
कारणानां च राजानमैरावतमथादिशत् ।<br>
उच्चैःश्रवसमश्वानां गरुडं चैव पक्षिणाम् ॥ १ १॥<br>
मृगाणामथ शार्दूलं गोवृषं च गवां पतिम् ।<br>
वनस्पतीनां राजानं प्लक्षमेवादिशत् प्रभुम् ॥ १२ ॥<br>
सागराणां नदीनां च मेघानां वर्षणस्य च ।<br>
आदित्यानामधिपतिं पर्जन्यमभिषिक्तवान् ॥ १३ ॥<br>
सर्वेषां दंष्ट्रिणां शेषं राजानमभ्यषेचयत् ।<br>
सरीसृपाणां सर्पाणां राजानं चैव तक्षकम् ॥ १४ ॥<br>
गन्धर्वाप्सरसां चैव कामदेवं तथा प्रभुम् ।<br>
ऋतूनामथ मासानां दिवसानां तथैव च ॥ १५ ॥<br>
पक्षाणां च क्षपाणां च मुहूर्ततिथिपर्वणाम् ।<br>
कलाकाष्ठाप्रमाणानां गतेरयनयोस्तथा ॥ १६ ॥<br>
गणितस्याथ योगस्य चक्रे संवत्सरं प्रभुम् ।<br>
एवं विभज्य राज्यानि क्रमेण स पितामहः ॥ १७ ॥<br>
दिशापालानथ ततः स्थापयामास भारत ।<br>
पूर्वस्यां दिशि पुत्रं तु वैराजस्य प्रजापतेः ॥ १८ ॥<br>
दिशापालं सुधन्वानं राजानं चाभ्यषेचयत् ।<br>
दक्षिणस्यां महात्मानं कर्दमस्य प्रजापतेः ॥ १९ ॥<br>
पुत्रं शङ्खपदं नाम राजानं सोऽभ्यषेचयत् ।<br>
पश्चिमायां दिशि तथा रजसः पुत्रमच्युतम् ॥ 1.4.२० ॥<br>
केतुमन्तं महात्मानं राजानं सोऽभ्यषेचयत् ।<br>
तथा हिरण्यरोमाणं पर्जन्यस्य प्रजापतेः ॥ २१ ॥<br>
उदीच्यां दिशि दुर्धर्षं राजानं सोऽभ्यषेचयत्।<br>
तैरियं पृथिवी सर्वा सप्तद्वीपा सपर्वता ॥ २२ <br>
यथाप्रदेशमद्यापि धर्मेण परिपाल्यते ।<br>
राजसूयाभिषिक्तस्तु पृथुरेभिर्नराधिपैः ।<br>
वेददृष्टेन विधिना राजराज्ये नराधिप ॥ २३ ॥<br>
ततो मन्वन्तरेऽतीते चाक्षुषेऽमिततेजसि ।<br>
वैवस्वताय मनवे ब्रह्मा राज्यमथादिशत्।<br>
तस्य विस्तरमाख्यास्ये मनोर्वैवस्वतस्य ह ॥ २४॥<br>
तवानुकूल्याद् राजेन्द्र यदि शुश्रूषसेऽनघ ।<br>
महद्ध्येतदधिष्ठानं पुराणं परिकीर्तितम् ।<br>
धन्यं यशस्यमायुष्यं स्वर्गवासकरं शुभम् ॥ २५ ॥<br>
जनमेजय उवाच<br>
विस्तरेण पृथोर्जन्म वैशम्पायन कीर्तय। <br>
यथा महात्मना तेन दुग्धा चेयं वसुंधरा॥२६॥<br>
यथा च पितृभिर्दुग्धा यथा देवैर्यथर्षिभिः ।<br>
यथा दैत्यैश्च नागैश्च यथा यक्षैर्यथा द्रुमैः ॥ २७ ॥<br>
यथा शैलैः पिशाचैश्च गन्धर्वैश्च द्विजोत्तमैः ।<br>
राक्षसैश्च महासत्त्वैर्यथा दुग्धा वसुंधरा ॥ २८ ॥<br>
तेषां पात्रविशेषांश्च वैशम्पायन कीर्तय ।<br>
वत्सान् क्षीरविशेषांश्च दोग्धारं चानुपूर्वशः ॥ २९ ॥<br>
यस्माच्च कारणात् पाणिर्वेनस्य मथितः पुरा ।<br>
क्रुद्धैर्महर्षिभिस्तात कारणं तच्च कीर्तय ॥ 1.4.३० ॥<br>
वैशम्पायन उवाच<br>
हन्त ते कथयिष्यामि पृथोर्वैन्यस्य विस्तरम् ।<br>
एकाग्रः प्रयतश्चैव शृणुष्व जनमेजय ॥ ३१ ॥<br>
नाशुचेः क्षुद्रमनसः कुशिष्यायाव्रताय च ।<br>
कीर्तनीयमिदं राजन् कृतघ्नायाहिताय वा ॥ ३२ ॥<br>
स्वर्यं यशस्यमायुष्यं धर्म्य वेदेन सम्मितम् ।<br>
रहस्यमृषिभिः प्रोक्तं शृणु राजन् यथातथम् ॥ ३३ ॥<br>
यश्चैनं कथयेन्नित्यं पृथोर्वैन्यस्य विस्तरम्।<br>
ब्राह्मणेभ्यो नमस्कृत्य न स शोचेत् कृताकृतैः॥ ३४ ॥<br>
इति श्रीमहाभारते खिलभागे हरिवंशे हरिवंशपर्वणि पृथूपाख्याने चतुर्थोऽध्यायः ॥ ४ ॥<br>
<br>
