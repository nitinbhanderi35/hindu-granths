वैशम्पायन उवाच<br>
तस्योपरि जलौघस्य महती नौरिव स्थिता ।<br>
विततत्वात्तु देहस्य न ययौ सम्प्लवं मही ।। १ ।।<br>
ततः स चिन्तयामास प्रविभागं क्षितेर्विभुः ।<br>
समुच्छ्रयं च सर्वेषां पर्वतानां नदीषु च ।। २ ।।<br>
विलेखनं प्रमाणं च गतिं प्रस्रवमेव च ।<br>
माहात्म्यं च विशेषं च नदीनामन्वचिन्तयत् ।। ३ ।।<br>
चतुरन्तां धरां कृत्वा तथा चैव महार्णवम् ।<br>
मध्ये पृथिव्याः सौवर्णमकरोन्मेरुपर्वतम् ।।४।।<br>
प्राचीं दिशमथो गत्वा चकारोदयपर्वतम् ।<br>
शतयोजनविस्तारं सहस्रं च समुच्छ्रयम् ।। ५ ।।<br>
जातरूपमयैः शृङ्गैस्तरुणादित्यसन्निभैः ।<br>
आत्मतेजोगुणमयैर्वेदिकाभोगकल्पितम् ।। ६ ।।<br>
विविधांश्च महास्कन्धान् काञ्चनान् पुष्करेक्षणः।<br>
नित्यपुष्पफलान् वृक्षान् कृतवांस्तत्र पर्वते ।। ७ ।।<br>
शतयोजनविस्तारं ततस्त्रिगुणमायतम् ।<br>
चकार स महादेवः पुनः सौमनसं गिरिम् ।। ८ ।।<br>
नानारत्नसहस्राणां कृत्वा तत्र सुसंचयम् ।<br>
वेदिकां बहुवर्णां च संध्याभ्राभामकल्पयत्।। ९ ।।<br>
सहस्रशृङ्गं च गिरिं नानामणिशिलातलम्।<br>
कृतवान् वृक्षगहनं षष्टियोजनमुच्छ्रितम् ।। १० ।।<br>
आसनं तत्र परमं सर्वभूतनमस्कृतम् ।<br>
कृतवानात्मनः स्थानं विश्वकर्मा प्रजापतिः ।। ११ ।।<br>
शिशिरं च महाशैलं तुषारचयसंनिभम् ।<br>
चकार दुर्गगहनं कन्दरान्तरमण्डितम् ।। १२ ।।<br>
शिशिरप्रभवां चैव नदीं द्विजगणायुताम् ।<br>
चकार पुलिनोपेतां वसुधारामिति श्रुतिः ।। १३ ।।<br>
सा नदी निखिलां प्राचीं पुण्यां मुखशतैश्चिताम्।<br>
शोभयत्यमृतप्रख्यैर्मुक्ताशङ्खविभूषितैः ।। १४ ।।<br>
नित्यपुष्पफलोपेतैश्छादयद्भिः सुसंवृतैः ।<br>
भूषिताभ्यधिकैः कान्तैः सा नदी तीरजैर्द्रुमैः ।। १५ ।।<br>
कृत्वा प्राचीविभागं च दक्षिणायामथो दिशि ।<br>
चकार पर्वतं दिव्यं सर्वकाञ्चनराजतम् ।। १६ ।।<br>
एकतः सूर्यसंकाशमेकतः शशिसंनिभम् ।<br>
स बिभ्रच्छुशुभेऽतीव द्वौ वर्णौ पर्वतोत्तमः ।। १७ ।।<br>
तेजसा युगपद् व्याप्तं सूर्याचन्द्रमसाविव ।<br>
वपुष्मन्तमथो तत्र भानुमन्तं महागिरिम् ।। १८ ।।<br>
सर्वकामफलैर्वृक्षैर्वृतं रम्यैर्मनोरमैः ।<br>
चकार कुञ्जरं चैव कुञ्जरप्रतिमाकृतिम् ।। १९ ।। <br>
सर्वतः काञ्चनगुहं बहुयोजनविस्तृतम् ।<br>
ऋषभप्रतिमं चैव ऋषभं नाम पर्वतम् ।। २० ।। <br>
हेमकाञ्चनवृक्षाढ्यं पुष्पहासं स सृष्टवान् ।<br>
महेन्द्रमथ शैलेन्द्रं शतयोजनमुच्छ्रितम् ।। २१ ।।<br>
जातरूपमयैः शृङ्गैः सपुष्पितमदाद्रुमम् ।<br>
मेदिन्यां कृतवान् देवः प्रतिक्षोभमिवाचलम् ।। २२ ।।<br>
नानारत्नसमाकीर्णं सूर्येन्दुसदृशप्रभम् ।<br>
चकार मलयं चाद्रिं चित्रपुष्पितपादपम् ।। २३<br>
मैनाकं च महाशैलं शिलाजालसमावृतम्।<br>
दक्षिणस्यां दिशि शुभं चकाराचलमायतम् ।। २४ ।।<br>
सहस्रशिरसं विन्ध्यं नानाद्रुमलताकुलम् ।<br>
नदीं च विपुलावर्तां पुलिनश्रोणिभूषिताम् ।। २५ ।।<br>
क्षीरसंकाशसलिलां पयोधारामिति श्रुतिः ।<br>
सुरम्यां तोयकलिलां विहितां दक्षिणां दिशम् ।। २६ ।। <br>
दिव्यां तीर्थशतोपेतां प्लावयन्तीं शुभाम्भसा ।<br>
दिशं याम्यां प्रतिष्ठाप्य प्रतीचीं दिशमागमत् ।। २७ ।। <br>
अकरोत् तत्र शैलेन्द्रं शतयोजनमुच्छ्रितम् ।<br>
शोभितं शिखरैश्चित्रैः सुप्रवृद्धैर्हिरण्मयैः ।। २८ ।।<br>
काञ्चनीभिः शिलाभिश्च गुहाभिश्चविभूषितम्।<br>
समाकुलं सूर्यनिभैः शालैस्तालैश्च भास्वरैः ।। २९ ।।<br>
शुशुभे जातरूपैश्च श्रीमद्भिश्चित्रवेदिकैः ।<br>
षष्टिं गिरिसहस्राणि तत्रासौ संन्यवेशयत् ।। ३० ।।<br>
मेरुप्रतिमरूपाणि वपुषा प्रभया सह ।<br>
सहस्रजलधारं च पर्वतं मेरुसंनिभम् ।। ३१ ।। <br>
पुण्यतीर्थगुणोपेतं भगवान् संन्यवेशयत् ।<br>
षष्टियोजनविस्तारं तावदेव समुच्छ्रितम् ।। ३२ ।।<br>
आत्मरूपोपमं तत्र वाराहं नाम नामतः ।<br>
निवेशयामास गिरिं दिव्यं वैदूर्यपर्वतम् ।। ३३ ।।<br>
राजताः काञ्चनाश्चैव यत्र दिव्याः शिलोच्चयाः ।<br>
तत्रैव चक्रसदृशं चक्रवन्तं महाबलम् ।। ३४ ।।<br>
सहस्रकूटं विपुलं भगवान् संन्यवेशयत् ।<br>
शङ्खप्रतिमरूपं च राजतं पर्वतोत्तमम् ।। ३५ ।। <br>
सितद्रुमसमाकीर्णं शङ्खं नाम न्यवेशयत् ।<br>
सुवर्णं रत्नसम्भूतं पारिजातं महाद्रुमम् ।। ३६ ।।<br>
महतः पर्वतस्याग्रे पुष्पहासं न्यवेशयत्।<br>
शुभामतिरसां चैव घृतधारामिति श्रुतिः ।। ३७ ।। <br>
वराहः सरितं पुण्यां प्रतीच्यामकरोत् प्रभुः ।<br>
प्रतीच्यां संविधिं कृत्वा पर्वतान्काञ्चनोज्ज्वलान् ।३८। <br>
गुणोत्तरानुत्तरस्यां संन्यवेशयदग्रतः ।<br>
ततः सौम्यगिरिं सौम्यमन्तरिक्षप्रमाणतः ।। ३९ ।।<br>
रुक्मधातुप्रतिच्छन्नमकरोद् भास्करोपमम्।<br>
स तु देशो विसूर्योऽपि तस्य भासा प्रकाशते ।। ४० ।।<br>
तस्य लक्ष्म्यधिकं भाति तपसा रविणा यथा ।<br>
सूक्ष्मलक्षणविज्ञेयस्तपतीव दिवाकरः ।। ४१ ।।<br>
सहस्रशिखरं चैव नानातीर्थसमाकुलम् ।<br>
चकार रत्नसंकीर्णं भूयोऽस्तं नाम पर्वतम् ।। ४२ ।।<br>
मनोहरगुणोपेतं मन्दरं चाचलोत्तमम् ।<br>
उद्दामपुष्पगन्धं च पर्वतं गन्धमादनम् ।। ४३ ।।<br>
चकार तस्य शृङ्गेषु सुवर्णरससम्भवम्<br>
जम्बूं जाम्बूनदमयीमनन्ताद्भुतदर्शनाम्।। ४४ ।।<br>
गिरिं त्रिशिखरं चैव तथा पुष्करपर्वतम्।<br>
शुभ्रं पाण्डुरमेघाभं कैलासं च नगोत्तमम् ।। ४५ ।।<br>
हिमवन्तं च शैलेन्द्रं दिव्यधातुविभूषितम्।<br>
निवेशयामास हरिर्वाराहीं तनुमास्थितः ।। ४६<br>
नदीं सर्वगुणोपेतामुत्तरस्यां दिशि प्रभुः ।<br>
मधुधारां स कृतवान् दिव्यामृषिशताकुलाम्।। ४७ ।।<br>
सर्वे चैव क्षितिधराः सपक्षाः कामरूपिणः ।<br>
तदा कृता भगवता विचित्राः परमेष्ठिना ।। ४८ ।।<br>
स कृत्वा प्रविभागं तु पृथिव्या लोकभावनः ।<br>
देवासुराणामुत्पत्तौ कृतवान् बुद्धिमक्षयाम् ।। ४९ ।।<br>
सर्वासु दिक्षु क्षतजोपमाक्ष-<br>
श्चकार शैलान्विविधाभिधानान् ।<br>
हिताय लोकस्य स लोकनाथः<br>
पुण्याश्च नद्यः सलिलोपगूढाः ।। ५० ।।<br>
इति श्रीमहाभारते खिलभागे हरिवंशे भविष्यपर्वणि वाराहे पञ्चत्रिंशोऽध्यायः ।। ३५ ।।<br>
<br>
<br>
