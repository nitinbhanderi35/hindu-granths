जनमेजय उवाच<br>
हरिवंशे पुराणे तु श्रुते मुनिवरोत्तम ।<br>
किं फलं किं च देयं वै तद् ब्रूहि त्वं ममाग्रतः ॥ १ ॥<br>
वैशम्पायन उवाच<br>
हरिवंशे पुराणे तु श्रुते च भरतोत्तम ।<br>
कायिकं वाचिकं चैव मनसा समुपार्जितम् ॥ २ ॥<br>
तत् सर्वं नाशमायाति तमः सूर्योदये यथा ।<br>
अष्टादशपुराणानां श्रवणाद् यत्फलं भवेत् ॥ ३ ॥<br>
तत् फलं समवाप्नोति वैष्णवो नात्र संशयः ।<br>
श्लोकार्धं श्लोकपादं वा हरिवंशसमुद्भवम् ॥ ४ ॥<br>
शृण्वन्ति श्रद्धया युक्ता वैष्णवं पदमाप्नुयुः ।<br>
जम्बूद्वीपं समाश्रित्य श्रोतारो दुर्लभाः कलौ ॥ ५ ॥<br>
भविष्यन्ति नरा राजन् सत्यं सत्यं वदाम्यहम् ।<br>
स्त्रीभिश्च पुत्रकामाभिः श्रोतव्यं वैष्णवं यशः ॥ ६ ॥<br>
दक्षिणा चात्र देया वै निष्कत्रयसुवर्णकम् ।<br>
वाचकाय यथाशक्त्या यथोक्तं फलमिच्छता ॥ ७ ॥<br>
स्वर्णशृङ्गीं च कपिलां सवत्सां वस्त्रसंयुताम् ।<br>
वाचकाय प्रदद्याद् वै आत्मनः श्रेयकाङ्क्षया ॥ ८ ॥<br>
अलंकारं प्रदद्याच्च पाण्योर्वै भरतर्षभ ।<br>
कर्णस्याभरणं दद्याद् यानं च सविशेषतः ॥ ९ ॥<br>
भूमिदानं समादद्याद् ब्राह्मणाय नराधिप ।<br>
भूमिदानसमं दानं न भूतं न भविष्यति ॥ 3.135.१० ॥<br>
शृणोति श्रावयेद् वापि हरिवंशं तु यो नरः ।<br>
सर्वथा पापनिर्मुक्तो वैष्णवं पदमाप्नुयात् ॥ ११ ॥<br>
पितॄनुद्धरते सर्वानेकादशसमुद्भवान् ।<br>
आत्मानं ससुतं चैव स्त्रियं च भरतर्षभ ॥ १२ ॥<br>
दशांशश्चात्र होमो वै कार्यः श्रोत्रा नराधिप ।<br>
इदं मया तवाग्रे च सर्वं प्रोक्तं नरर्षभ ॥ १३ ॥<br>
यस्य स्मरणमात्रेण सर्वपापैः प्रमुच्यते ।<br>
अपुत्रः पुत्रमाप्नोति अधनो धनमाप्नुयात् ॥ १४ ॥<br>
नरमेधाश्वमेधाभ्यां यत् फलं प्राप्यते नरैः ।<br>
तत् फलं लभते नूनं पुराणश्रवणाद्धरेः ॥ १५ ॥<br>
ब्रह्महा भ्रूणहा गोघ्नः सुरापो गुरुतल्पगः ।<br>
सकृत्पुराणश्रवणात् पूतो भवति नान्यथा ॥ १६ ॥<br>
इदं मया ते परिकीर्तितं महच्छ्रीकृष्णमाहात्म्यमपारमद्भुतम् ।<br>
शृण्वन् पठन्नाशु समाप्नुयात्फलं यच्चापि लोकेषु सुदुर्लभं महत् ॥ १७ ॥<br>
इति श्रीमहाभारते शतसाहस्र्यां संहितायां वैयासिक्यां खिलभागे हरिवंशे भविष्यपर्वणि श्रवणफलकथने पञ्चत्रिंशदधिकशततमोऽध्यायः ॥ १३५ ॥<br>
<br>
