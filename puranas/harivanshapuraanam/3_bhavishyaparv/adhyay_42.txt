वैशम्पायन उवाच<br>
तस्यां सभायां दैत्येन्द्रो हिरण्यकशिपुः प्रभुः ।<br>
आसीन आसने दिव्ये नल्वमात्रे प्रमाणतः ॥ १ ॥<br>
दिवाकरनिभे रम्ये दिव्यास्तरणसम्भृते ।<br>
रराज सुचिरं राजन् ज्वलत्काञ्चनकुण्डलः ॥ २ ॥<br>
तस्य दैत्यपतेर्मन्दं विरजस्कं समन्ततः ।<br>
दिव्यगन्धवहस्तत्र मारुतः सुमुखो ववौ ॥ ३ ॥<br>
तत्र देवाः सगन्धर्वा गणैरप्सरसां वृताः ।<br>
दिव्यतालेन दिव्यानि जगुर्गीतानि गायनाः ॥ ४ ॥<br>
विश्वाची सहजन्या च प्रम्लोचेत्यभिविश्रुता ।<br>
दिव्या च सौरभेयी च समीची पुञ्जिकस्थला ॥ ५ ॥<br>
मिश्रकेशी च रम्भा च चित्रसेना शुचिस्मिता ।<br>
चारुनेत्रा घृताची च मेनका चोर्वशी तथा ॥ ६ ॥<br>
एताः सहस्रशश्चान्या नृत्यगीतविशारदाः ।<br>
उपतिष्ठन्ति राजानं हिरण्यकशिपुं तदा ॥ ७ ॥<br>
हिरण्यकशिपुस्तत्र विचित्राभरणाम्बरः ।<br>
स्त्रीसहस्रैः परिवृतस्तस्थौ ज्वलितकुण्डलः ॥ ८ ॥<br>
तत्रासीनं महाबाहुं हिरण्यकशिपुं प्रभुम् ।<br>
उपासन्ति दितेः पुत्राः सर्वे लब्धवराः पुरा ॥ ९॥<br>
बलिर्वैरोचनस्तत्र नरकः पृथिवीजयः ।<br>
प्रह्रादो विप्रचित्तिश्च गविष्ठश्च महासुरः ॥ 3.42.१० ॥<br>
चन्द्रहन्ता क्रोधहन्ता सुमनाः सुमतिः खरः ।<br>
घटोदरो महापार्श्वः क्रथनः पिठरस्तथा ॥ ११ ॥<br>
विश्वरूपश्च रूपश्च विरूपश्च महाद्युतिः ।<br>
दशग्रीवश्च वाली च मेघवासा महारवः ॥ १२ ॥<br>
कटाभो विकटाभश्च संह्रादश्चेन्द्रतापनः ।<br>
दैन्यदानवसंघाश्च सर्वे ज्वलितकुण्डलाः ॥ १३ ॥<br>
स्रग्विणो वाग्मिनः सर्वे सर्वे सुचरितव्रताः ।<br>
सर्वे लब्धवराः शूरा सर्वे विगतमृत्यवः ॥ १४ ॥<br>
एते चान्ये च बहवो हिरण्यकशिपुं प्रभुम् ।<br>
उपासन्ते महात्मानं सर्वे दिव्यपरिच्छदाः ॥ १५ ॥<br>
विमानैर्विविधैरग्र्यैर्भ्राजमानैरिवार्चिभिः ।<br>
स्रग्विणो भूषणधरा यान्ति चायान्ति हेलया ॥ १६ ।<br>
विचित्राभरणोपेता विचित्रवसनास्तथा ।<br>
विचित्रशस्त्रकवचा विचित्रध्वजवाहनाः ॥ १७ ॥<br>
महेन्द्रचापसंकाशैर्विचित्रैरङ्गदैर्वरैः ।<br>
भूषिताङ्गा दितेः पुत्रास्तमुपासन्ति नित्यशः ॥ १८ ॥<br>
तस्यां सभायां दिव्यायामसुराः पर्वतोपमाः ।<br>
हिरण्यमुकुटाः सर्वे दिवाकरसमप्रभाः ॥ १९ ॥<br>
कनकमणिविचित्रवेदिकायामुपहितरत्नसहस्रवीथिकायाम्।<br>
स ददर्श मृगाधिपः सभायां सुरुचिरदन्तगवाक्षसंवृतायाम् ॥ 3.42.२० ॥<br>
कनकविमलहारभूषिताङ्गं   दितितनयं स मृगाधिपो ददर्श ।<br>
दिनकरकरप्रभं ज्वलन्तमसुरसहस्रगणैर्निषेव्यमाणम् ॥ २१ ॥<br>
इति श्रीमहाभारते खिलभागे हरिवंशे भविष्यपर्वणि  नारसिंहे द्विचत्वारिंशोऽध्यायः ॥ ४२ ॥<br>
<br>
