वैशम्पायन उवाच<br>
स्थित्वा तस्मिंस्तु कमले ब्रह्मा ब्रह्मविदां वरः ।<br>
ऊर्ध्वबाहुर्महाबाहुस्तपो घोरं समाश्रितः ॥ १ ॥<br>
ज्वलन्निव च तेजस्वी भाभिः स्वाभिस्तमोनुदः ।<br>
बभासे सर्वधर्मज्ञः सहस्रांशुरिवांशुमान् ॥ २ ॥<br>
अथान्यद्रूमास्थाय शम्भुर्नारायणोऽव्ययः ।<br>
द्विधा कृत्वाऽऽत्मनाऽऽत्मानमचिन्त्यात्मा सनातनः।३।<br>
आजगाम महातेजा योगाचार्यो महायशाः ।<br>
सांख्याचार्यश्च मतिमान् कपिलो ब्राह्मणो वरः ॥ ४ ॥<br>
देवर्षिभिस्तु तावेतौ ब्रह्म ब्रह्मविदां वरौ ।<br>
उभावपि महात्मानावूर्जितौ क्षेत्रतत्परौ ॥ ५ ॥<br>
तौ प्राप्तावूचतुस्तत्र ब्रह्माणममितौजसम् ।<br>
परावरविशेषज्ञौ पूजितौ परमर्षिभिः ॥ ६ ॥<br>
बहुत्वाद् दृढपादश्च विश्वात्मा जगतः स्थितिः ।<br>
ग्रामणीः सर्वलोकानां ब्रह्मा लोकगुरुर्वरः ॥ ७ ॥<br>
तयोस्तद् वचनं श्रुत्वा तिस्रो व्याहृतयो जपन् ।<br>
त्रीनिमान्कृतवाँल्लोकान्यथाह ब्राह्मणी श्रुतिः॥ ८ ॥<br>
पुत्रं भूसंज्ञकं चैव समुत्पादितवान् प्रभुः ।<br>
ततोऽग्रे तद्गतस्नेहो ब्रह्मा मानसमव्ययम् ॥ ९ ॥<br>
सोत्पन्नस्त्वग्रे ब्रह्माणमुवाच मानसः सुतः ।<br>
करोमि किं ते साहाय्यं ब्रवीतु भगवानिति ॥ १० ॥<br>
ब्रह्मोवाच<br>
य एष कपिलो नाम ब्रह्मा नारायणस्तथा ।<br>
वदते वरदस्त्वां तु तत्कुरुष्व महामते ॥ ११ ॥<br>
वैशम्पायन उवाच<br>
ब्रह्मणोक्तस्तदा भूयः संशयं समुपस्थितः ।<br>
शुश्रूषुरस्मि युवयोः किं कुर्मीति कृताञ्जलिः ॥ १२ ॥<br>
परमेश्वरावूचतुः<br>
यत् सत्यमक्षरं ब्रह्म ह्यष्टादशनिधं स्मृतम् ।<br>
यत् सत्यममृतं चैव परं तत् समनुस्मर ॥ १३ ॥<br>
वैशम्पायन उवाच<br>
एतद् वचो निशम्याथ स ययौ दिशमुत्तराम् ।<br>
गत्वा च तत्र ब्रह्मत्वमगमज्ज्ञानचक्षुषा ॥ १४ ॥<br>
ततो ब्रह्मा भुवर्नाम द्वितीयमसृजत् प्रभुः ।<br>
संकल्पयित्वा च पुनर्मनसैव महामनाः ॥ १५ ॥<br>
ततः सोऽप्यब्रवीद् वाक्यं किं कुर्मीति पितामहम् ।<br>
पितामहसमाज्ञप्तो ब्रह्माणौ समुपस्थितः ॥ १६ ॥<br>
ब्रह्मभ्यां सहितः सोऽथ भूयो भागवतीं गतः ।<br>
प्राप्तश्च परमं स्थानं स तयोः पार्श्वमागतः ॥ १७ ॥<br>
तस्मिन्नपि गते पुत्रं तृतीयमसृजत् प्रभुः ।<br>
मोक्षोपायेति कुशलं भूर्भुवर्नाम तं विभुः ॥ १८॥<br>
आससाद स तद्धर्मं तयोरेवागमद् गतिम् ।<br>
एवं पुत्रास्त्रयोऽप्येते उक्ताः शम्भोर्महात्मनः ॥ १९ ॥<br>
तान् गृहीत्वा सुतांस्तस्य प्रययौ स्वां गतिं तथा।<br>
नारायणोऽथ भगवान् कपिलश्च यतीश्वरः ॥ २० ॥<br>
यं कालं तौ गतौ मुक्तौ ब्रह्मा तत्कालमेव तु ।<br>
तेपे घोरतरं भूयः स तपः संशितव्रतः ॥ २१ ॥<br>
न रराम ततो ब्रह्मा प्रभुरेकस्तपश्चरन् ।<br>
शरीरार्द्धमथो भार्यां समुत्पादितवाञ्छुभाम् ॥ २२ ॥<br>
तपसा तेजसा चैव वर्चसा नियमेन च ।<br>
सदृशीमात्मनो भार्यां समर्थां लोकसर्जने ॥ २३ ॥<br>
तया सह ततस्तत्र रेमे ब्रह्मा तपोमयः ।<br>
सृजन् प्रजापतीन् सर्वान्सागरान् सरितस्तथा ॥२४॥<br>
ततोऽसृजद् वै त्रिपदां गायत्रीं वेदमातरम्।<br>
अकरोच्चैव चत्वारो वेदान् गायत्रिसम्भवान् ॥२५॥<br>
आत्मार्थे चासृजत् पुत्राँल्लोककर्तॄन् पितामहः ।<br>
विश्वे प्रजानां पतयो येभ्यो लोका विनिःसृताः ॥ २६ ॥<br>
विश्वेशं प्रथमं नाम महातपसमात्मजम् ।<br>
सर्वाश्रमतमं पुण्यं नाम्ना धर्मं स सृष्टवान् ॥ २७॥<br>
दक्षं मरीचिमत्रिं च पुलस्त्यं पुलहं क्रतुम् ।<br>
वसिष्ठं गौतमं चैव भृगुमङ्गिरसं मनुम् ॥ २८ ॥<br>
अथर्वभूता इत्येते ख्याता ब्रह्ममहर्षयः ।<br>
त्रयोदशसुतानां तु ये वंशा वै महर्षिणाम् ॥ २९ ॥<br>
अदितिर्दितिर्दनुः काला दनायुः सिंहिका मुनिः ।<br>
प्रबोधा सुरसा क्रोधा विनता कद्रुरेव च ॥ ३० ॥<br>
दक्षस्यैता दुहितरः कन्या द्वादश भारत ।<br>
नक्षत्राणि च भद्रं ते सप्तविंशतिरूर्जिताः ॥ ३१ ॥<br>
मरीचेः कश्यपः पुत्रस्तपसा निर्मितः प्रभुः ।<br>
तस्मै कन्या द्वादशेमा दक्षस्ता अन्वमन्यत ॥ ३२ ॥<br>
नक्षत्राख्यानि सोमाय वसवे दत्तवानृषिः ।<br>
रोहिण्यादीनि सर्वाणि पुण्यानि जनमेजय ॥ ३३ ॥<br>
लक्ष्मीः कीर्तिस्तथा साध्या विश्वा कामानुगा शुभा ।<br>
देवी मरुत्वती चैव ब्रह्मणा निर्मिता पुरा ॥ ३४ ॥<br>
एताः पञ्च वरिष्ठा वै सुरश्रेष्ठाय भारत ।<br>
दत्ता धर्माय भद्रं ते ब्रह्मणा दृष्टधर्मणा ॥ ३५ ॥<br>
या रूपार्द्धमयी पत्नी ब्रह्मणः कामरूपिणी ।<br>
सुरभिः सा तु गौर्भूत्वा ब्रह्माणं समुपस्थिता ॥ ३६ ॥<br>
ततस्तामगमद् ब्रह्मा मैथुने लोकपूजितः ।<br>
लोकसर्जनहेतुज्ञो गवामर्थाय भारत ॥ ३७ ॥<br>
जज्ञे चैकादश सुतान् विपुलान् धर्मसंहितान् ।<br>
रक्तसंध्याभ्रसदृशान् दहनोपमतेजसः ॥ ३८ ॥<br>
ते रुदन्तो द्रवन्तश्च भगवन्तं पितामहम् ।<br>
रोदनाद् रावणाच्चैव ततो रुद्रा इति स्मृताः ॥ ३९ ॥<br>
निर्ऋतिश्चैव सर्पश्च तृतीयो ह्यज एकपात् ।<br>
मृगव्याधः पिनाकी च दहनोऽथेश्वरश्च वै ॥ ४० ॥<br>
अहिर्बुध्न्यश्च भगवान् कपाली चापराजितः ।<br>
सेनानीश्च महातेजा रुद्रा एकादश स्मृताः ४१ ॥<br>
तस्यामेव सुरभ्यां तु जज्ञे गोवृषभस्तथा ।<br>
अकृष्टाश्च तथा माषाः सिकताः प्रश्रयोऽक्षताः ॥४२ ॥<br>
अजाश्चैव तु वत्साश्च तथैवामृतमुत्तमम् ।<br>
ओषध्यः प्रवरा याश्च सुरभ्यां ताः समुत्थिताः ॥ ४३ ॥<br>
धर्माल्लक्ष्म्युद्भवः कामः साध्या साध्यान् व्यजायत ।<br>
भवं च प्रभवं चैवमीशानं सुरभी तथा ॥ ४४ ॥<br>
अरुन्धत्यारुणी चैव विश्वावसुबलध्रुवौ ।<br>
महिषश्च तनूजश्च विज्ञातमनसावपि ॥ ४५ ॥<br>
मत्सरश्च विभूतिश्च सर्वाः सुरभिसूनवः ।<br>
सुपर्वतं विषं नागं साध्या लोकनमस्कृता ॥ ४६ ॥<br>
वासवानुगता देवी जनयामास वै सुतान् ।<br>
धरं वै प्रथमं देवं द्वितीयं ध्रुवमव्ययम् ॥ ४७ ॥<br>
विश्वावसुं तृतीयं च चतुर्थं सोममीश्वरम् ।<br>
पञ्चमं पर्वतं चैव योगेन्द्रं तदनन्तरम् ॥ ४८ ॥<br>
सप्तमं च ततो वायुमष्टमं निर्ऋतिं वसुम् ।<br>
धर्मस्यापत्यमित्येवं सुरभ्यां समजायत ॥ ४९ ॥<br>
विश्वेदेवास्तु विश्वायां धर्माज्जाता इति श्रुतिः ।<br>
सुधर्मा च महाबाहुः शङ्खपाच्च महाबलः ॥ ५० ॥<br>
दक्षश्चैव महाबाहुर्वपुष्मांश्च तथैव च ।<br>
चाक्षुषस्य मनोरेते तथानन्तमहीरणौ ॥ ५१ ॥<br>
विश्वावसुसुपर्वाणौ विष्टरश्च महायशाः ।<br>
रुरुश्च ऋषिपुत्रो वै भास्करप्रतिमद्युतिः ॥ ५२ ॥<br>
विश्वेदेवान्देवमाता विश्वेशाञ्जनयत्सुतान् ।<br>
मरुत्वती मरुत्वत्तो देवानजनयच्छुभान् ॥ ५३ ॥<br>
अग्निं चक्षुर्हविर्ज्योतिः सावित्रं मित्रमेव च ।<br>
अमरं शरवृष्टिं च संक्षयं च महाभुजम् ॥ ५४ ॥<br>
विरजं चैव शुक्रं च विश्वावसुविभावसू।<br>
अश्मन्तं चित्ररश्मिं च तथा निष्कुपितं नृपम् ॥ ५५ ॥<br>
हूयमानं च हूतिं च चारित्रं बहुपन्नगम् ।<br>
बृहन्तं च बृहद्रूपं तथैव परतापनम् ॥ ५६ ॥<br>
मरुत्वत्यां पुरा धर्माज्जज्ञे पुत्रद्वयं शुभम् ।<br>
अदित्यां जज्ञिरे राजन्नादित्याः कश्यपादथ ।<br>
इन्द्रो विष्णुर्भगस्त्वष्टा वरुणोंऽशोऽर्यमा रविः॥ ५७ ॥<br>
पूषा मित्रश्च वरदो मनुः पर्जन्य एव च ।<br>
इत्येते द्वादशादित्या वरिष्ठास्त्रिदिवौकसः ॥ ५८ ॥<br>
आदित्यस्य सरस्वत्यां जज्ञे पुत्रद्वयं शुभम् ।<br>
रूपश्रेष्ठं बलश्रेष्ठं त्रिदिवे रूपिणां वरम् ॥ ५९ ॥<br>
दनुस्तु दानवाञ्जज्ञे दितिर्दैत्यान् व्यजायत ।<br>
काला नु कालकेयांश्च ह्यसुरान्राक्षसांस्तथा ॥ ६० ॥<br>
दनायुषायास्तनया व्याधयश्चाधयस्तथा ।<br>
सिंहिका ग्रहमाता च गन्धर्वजननी मुनिः ॥ ६१ ॥<br>
प्रबोधाप्सरसां माता सुरसायां सरीसृपाः ।<br>
क्रोधायाः सर्वभूतानि पिशाचाश्चैव भारत ॥ ६२ ॥<br>
तथा यक्षगणाश्चैव गुह्यकाश्च विशाम्पते ।<br>
चतुष्पदानि सर्वाणि ऋते गावस्तु सौरभाः ॥ ६३ ॥<br>
अरुणो गरुडश्चैव विनतायां व्यजायत ।<br>
महीधरान् सर्पनागान् देवी कद्रूर्व्यजायत ॥ ६४ ॥<br>
एवं विवृद्धिमगमन् विश्वेलोकाः परस्परम्।<br>
तदा पौष्करके राजन् प्रादुर्भावे महात्मनः ॥ ६५ ॥<br>
पुराणे पौष्करं चैव मया द्वैपायनाच्छ्रुतम् ।<br>
कथितं तेन पूर्वेण यत् कृतं परमर्षिभिः ॥ ६६ ॥<br>
यश्चेदमग्र्यं प्रथमं पुराणं<br>
सदाप्रमत्तः पठते महात्मा ।<br>
अवाप्य कामानिह वीतशोकः<br>
परत्र स स्वर्गफलानि भुङ्क्ते ॥ ६७ ॥<br>
इति श्रीमहाभारते खिलभागे हरिवंशे भविष्यपर्वणि पौष्करे सर्वभूतोत्पत्तौ चतुर्दशोऽध्यायः ॥ १४ ॥<br>
<br>
