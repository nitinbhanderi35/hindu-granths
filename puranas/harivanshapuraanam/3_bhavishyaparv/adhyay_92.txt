वैशम्पायन उवाच<br>
ततः कैलासशिखरान्निर्गतो मुनिसत्तमः ।<br>
नारदः सर्वलोकज्ञः पौण्ड्रस्य नगरं प्रति ॥ १ ॥<br>
अवतीर्य नभोभागात् प्रत्यागम्य नरोत्तमम् ।<br>
द्वाःस्थेन च समाज्ञप्तः प्रविवेश गृहोत्तमम् ॥ २ ॥<br>
अर्घ्यादिसमुदाचारं नृपाल्लब्ध्वा महामुनिः ।<br>
निषसादासने शुभ्रे ह्यास्तृते शुभवाससा ॥ ३ ॥<br>
कुशलं पृष्टवान्भूयो नृपः स मुनिसत्तमम् ।<br>
उवाच नारदं भूयः पौण्ड्रको बलगर्वितः ॥ ४ ॥<br>
भवान् सर्वत्र कुशलः सर्वकार्येषु पण्डितः ।<br>
प्रथितो देवसिद्धेषु गन्धर्वेषु महात्मसु ॥ ५ ॥<br>
सर्वत्रगो निराबाधो गत्वा सर्वत्र सर्वदा ।<br>
अगम्यं तव विप्रेन्द्र ब्रह्माण्डे न हि किंचन ।<br>
नारदेदं वद त्वं हि यत्र यत्र गतो भवान् ॥ ६ ॥<br>
तत्र तत्र तपःसिद्धो लोके प्रथितवीर्यवान् ।<br>
पौण्ड्र एव च विख्यातो वासुदेवेति शब्दितः ॥ ७ ॥<br>
शङ्खी चक्री गदी शार्ङ्गी खड्गी तूणी तनुत्रवान् ।<br>
विजेता राजसिंहानां दाता सर्वस्य सर्वदा ॥ ८ ॥<br>
भोक्ता राज्यस्य सर्वस्य शास्ता राजा बलाद् बली ।<br>
अजेयः शत्रुसैन्यानां रक्षिता स्वजनस्य च ॥ ९ ॥<br>
योऽद्य गोपकनामासौ वासुदेवेति शब्दितः ।<br>
तस्य वीर्यबले न स्तो नाम्नोऽस्य मम धारणे ॥ 3.92.१० ॥<br>
स हि गोपो वृथा बाल्याद्धारयत्येव नाम मे ।<br>
इदं निश्चिनु विप्रेन्द्र एक एव भवाम्यहम् ॥ ११ ॥<br>
वासुदेवो जगत्यस्मिन् निर्जित्य बलिनं यदुम् ।<br>
वृष्णीन्सर्वान् बलात् क्षिप्त्वा निहनिष्ये च तां पुरीम् ॥<br>
द्वारकां विष्णुनिलयां योद्धा चाहं महामते ।<br>
एते च बलिनः सर्वे नृपा मम समागताः ॥ १३ ॥<br>
अश्वाश्च वेगिनः सन्ति रथा वायुजवा मम ।<br>
उष्ट्रा मत्ताः सहस्रं च गजा नियुतमेव च ॥ १४ ॥<br>
एतेनाहं बलेनाजौ हनिष्ये केशवं रणे ।<br>
तस्मादेवं सदा विप्र वद ब्रह्मन् पुरे मम ॥ १५ ॥<br>
इन्द्रस्यापि सदा विप्र वद नारद साम्प्रतम् ।<br>
प्रार्थनैषा मम विभो नमस्ये त्वां तपोधन ॥ १६ ॥<br>
नारद उवाच<br>
सर्वत्रगः सदा चास्मि यावद् ब्रह्माण्डसंस्थितिः ।<br>
आचार्यः सर्वकार्येषु गमने केनचिन्नृप ॥ १७ ॥<br>
किं नु वक्तुं तथा राजन्नुत्सहे नृपसत्तम ।<br>
महीं शासति देवेशे चक्रपाणौ जनार्दने ॥ १८ ॥<br>
विष्णौ सर्वत्रगे देवे दुष्टान् हत्वा सबान्धवान् ।<br>
वासुदेवेति को नाम तिष्ठत्यस्मिन् हराविति ॥ १९ ॥<br>
को नाम वक्तुमेवेदं कृष्णे शासति गोमती ।<br>
अज्ञानाद् वक्तुमेवं च समर्थाः प्राकृता जनाः ॥ 3.92.२० ॥<br>
हरिः सर्वत्रगो विष्णुर्दर्पं ते व्यपनेष्यति ।<br>
अचिन्त्यविभवो विष्णुः शार्ङ्गधन्वा गदाधरः ॥ २१<br>
आदिदेवः पुराणात्मा दर्प ते व्यपनेष्यति ।<br>
हास्यमेतन्महाराज यच्च वै तत्र संस्थितम् ॥ २२ ॥<br>
शार्ङ्ग खड्गं तथा राजन् महाघोरं न दाप्यते ।<br>
अतीव ह्रासकालोऽयं तव सम्प्रति वर्तते ॥ २३ ॥<br>
इति श्रीमहाभारते खिलभागे हरिवंशे भविष्यपर्वणि पौण्ड्रकनारदसंवादे द्विनवतितमोऽध्यायः ॥ ९२ ॥<br>
<br>
