वैशम्पायन उवाच<br>
वाराह एष कथितो नारसिंहमतः शृणु ।<br>
यत्र भूत्वा मृगेन्द्रेण हिरण्यकशिपुर्हतः ॥ १ ॥<br>
पुरा कृतयुगे राजन् हिरण्यकशिपुः प्रभुः ।<br>
दैत्यानामादिपुरुषश्चकार सुमहत् तपः ॥ २ ॥<br>
दश वर्षसहस्राणि शतानि दश पञ्च च ।<br>
जलवासी समभवत् स्थानमौनव्रतस्थितः ॥ ३ ॥<br>
ततः शमदमाभ्यां च ब्रह्मचर्येण चैव हि ।<br>
ब्रह्मा प्रीतोऽभवत् तस्य तपसा नियमेन च ॥ ४ ॥<br>
ततः स्वयम्भूर्भगवान् स्वयमागत्य तत्र ह ।<br>
विमानेनार्कवर्णेन हंसयुक्तेन भास्वता ॥ ५ ॥<br>
आदित्यैर्वसुभिः साध्यैर्मरुद्भिर्दैवतैः सह ।<br>
रुद्रैर्विश्वसहायैश्च यक्षराक्षसकिंनरैः ॥ ६ ॥<br>
दिग्भिश्चाथ विदिग्भिश्च नदीभिः सागरैस्तथा ।<br>
नक्षत्रैश्च मुहूर्तैश्च खेचरैश्च महाग्रहैः ॥ ७ ॥<br>
देवैर्ब्रह्मर्षिभिः सार्धं सिद्धैः सप्तर्षिभिस्तथा ।<br>
राजर्षिभिः पुण्यकृद्धिर्गन्धर्वैरप्सरोगणैः ॥ ८ ॥<br>
चराचरगुरुः श्रीमान् वृतो देवगणैः सह ।<br>
ब्रह्मा ब्रह्मविदां श्रेष्ठो दैत्यं वचनमब्रवीत् ॥ ९ ॥<br>
ब्रह्मोवाच<br>
प्रीतोऽस्मि तव भक्तस्य तपसानेन सुव्रत ।<br>
वरं वरय भद्रं ते यथेष्टं काममाप्नुहि ॥ 3.41.१० ॥<br>
ततो हिरण्यकशिपुः प्रीतात्मा दानवोत्तमः ।<br>
कृताञ्जलिपुटः श्रीमान् वचनं चेदमब्रवीत् ॥ ११ ॥<br>
हिरण्यकशिपुरुवाच<br>
न देवासुरगन्धर्वा न यक्षोरगराक्षसाः ।<br>
न मानुषाः पिशाचाश्च निहन्युर्मां कथंचन ॥ १२ ॥<br>
ऋषयो नैव मां क्रुद्धाः सर्वलोकपितामह ।<br>
शपेयुस्तपसा युक्ता वर एष वृतो मया ॥ १३ ॥<br>
न शस्त्रेण न चास्त्रेण गिरिणा पादपेन च ।<br>
न शुष्केण न चार्द्रेण स्यान्न चान्येन मे वधः ॥ १४ ॥<br>
न स्वर्गेऽप्यथ पाताले नाकाशे नावनिस्थले ।<br>
न चाभ्यन्तररात्र्यह्नोर्न चाप्यन्येन मे वधः ॥ १५ ॥<br>
पाणिप्रहारेणैकेन सभृत्यबलवाहनम् ।<br>
यो मां नाशयितुं शक्यः स मे मृत्युर्भविष्यति ॥ १६ ॥<br>
भवेयमहमेवार्कः सोमो वायुर्हुताशनः ।<br>
सलिलं चान्तरिक्षं च नक्षत्राणि दिशो दश ॥ १७ ॥<br>
अहं क्रोधश्च कामश्च वरुणो वासवो यमः ।<br>
धनदश्च धनाध्यक्षो यक्षः किंपुरुषाधिपः ॥ १८ ॥<br>
मूर्तिमन्ति च दिव्यानि ममास्त्राणि महाहवे ।<br>
उपतिष्ठन्तु देवेश सर्वलोकपितामह ॥ १९ ॥<br>
पितामह उवाच<br>
एते दिव्या वरास्तात मया दत्तास्तवाद्भुताः ।<br>
सर्वकामप्रदा वत्स दुर्लभास्त्वतिमानुषाः ।<br>
सर्वान्कामानल्पभावात् प्राप्स्यसि त्वं न संशयः॥3.41.२०॥<br>
वैशम्पायन उवाच<br>
एवमुक्त्वा स भगवाञ्जगामाकाशमेव च ।<br>
वैराजं ब्रह्मसदनं ब्रह्मर्षिगणसेवितम् ॥ २१ ॥<br>
ततो देवाश्च नागाश्च गन्धर्वा मुनिभिः सह ।<br>
वरप्रदानं श्रुत्वैव पितामहमुपस्थिताः ॥ २२ ॥<br>
देवा ऊचुः<br>
वरेणानेन भगवन् वधिष्यति स नोऽसुरः ।<br>
तत्प्रसीदस्व भगवन् वधोऽप्यस्य विचिन्त्यताम्॥ २३ ॥<br>
भवान् हि सर्वभूतानामादिकर्ता स्वयं प्रभुः ।<br>
स्रष्टा च हव्यकव्यानामव्यक्तप्रकृतिर्ध्रुवः ॥ २४ ॥<br>
वैशम्पायन उवाच<br>
सर्वलोकहितं वाक्यं श्रुत्वा देवः प्रजापतिः ।<br>
आश्वासयामास सुरान् सुशीतैर्वचनाम्बुभिः ॥ २५ ॥<br>
अवश्यं त्रिदशास्तेन प्राप्तव्यं तपसः फलम् ।<br>
तपसोऽन्तेऽस्य भगवान् वधं विष्णुः करिष्यति॥ २६ ॥<br>
एतच्छ्रुत्वा सुराः सर्वे वाक्यं पङ्कजजन्मनः ।<br>
स्वानि स्थानानि दिव्यानि प्रतिजग्मुर्मुदान्विताः ॥ २७ ॥<br>
लब्धमात्रे वरे तस्मिन् सर्वाः सोऽबाधत प्रजाः।<br>
हिरण्यकशिपुर्दैत्यो वरदानेन दर्पितः ॥ २८ ॥<br>
आश्रमेषु मुनीन्सर्वान् ब्राह्मणान् संशितव्रतान् ।<br>
सत्यधर्मरतान् दान्तान् धर्षयामास वीर्यवान् ॥ २९ ॥<br>
देवांस्त्रिभुवनस्थांश्च पराजित्य महासुरः ।<br>
त्रैलोक्यं वशमानीय स्वर्गे वसति दानवः ॥ 3.41.३० ॥<br>
यदा वरमदोन्मत्तश्चोदितः कालधर्मणा ।<br>
यज्ञियानकरोद् दैत्यान् दैवतानप्ययज्ञियान् ॥ ३१ ॥<br>
तदादित्याश्च साध्याश्च विश्वे च वसवस्तथा ।<br>
रुद्रा देवगणा यक्षा देवद्विजमहर्षयः ॥ ३२ ॥<br>
शरण्यं शरणं विष्णुमुपतस्थुर्महाबलम् ।<br>
देवं वेदमयं यज्ञं ब्रह्मदेवं सनातनम् ॥ ३३ ॥<br>
भूतं भव्यं भविष्यं च प्रजालोकनमस्कृतम् ।<br>
देवा ऊचुः<br>
नारायण महाभाग देव त्वां शरणं गताः ॥ ३४ ॥<br>
त्वं हि नः परमो धाता त्वं हि नः परमो गुरुः ।<br>
त्वं हि नः परमो देवो ब्रह्मादीनां सुरोत्तम ॥ ३५ ॥<br>
त्वं पद्मामलपत्राक्ष शत्रुपक्षभयावह ।<br>
क्षयाय दितिवंशस्याक्षयाय भव नः प्रभो ॥ ३६ ॥<br>
त्रायस्व जहि दैत्येन्द्रं हिरण्यकशिपुं प्रभो ।<br>
विष्णुरुवाच<br>
भयं त्यजध्वममरा अभयं वो ददाम्यहम् ॥ ३७ ॥<br>
तथैव त्रिदिवं देवाः प्रतिपत्स्यथ मा चिरम् ।<br>
एष तं सगणं दैत्यं वरदानेन दर्पितम् ॥ ३८ ॥<br>
अवध्यममरेन्द्राणां दानवेन्द्रं निहन्म्यहम् ।<br>
वैशम्पायन उवाच<br>
एवमुक्त्वा स भगवान् विसृज्य त्रिदिवौकसः ॥ ३९ ॥<br>
वधं संकल्पयित्वा तु हिरण्यकशिपोः प्रभुः ।<br>
सोऽचिरेणैव कालेन हिमवत्पार्श्वमागतः ॥ 3.41.४० ॥<br>
किं नु रूपं समास्थाय निहन्म्येनं महासुरम् ।<br>
यत् सिद्धिकरमाशु स्याद् वधाय विबुधद्विषः ॥ ४१ ॥<br>
अनुत्पन्नं ततश्चक्रे सोऽत्यन्तं रूपमास्थितः ।<br>
नारसिंहमनाधृष्यं दैत्यदानवरक्षसाम् ॥ ४२ ॥<br>
सहायं तु महाबाहुर्जग्राहोङ्कारमेव च ।<br>
अथोङ्कारसहायोऽसौ भगवान् विष्णुरव्ययः ॥ ४३ ॥<br>
हिरण्यकशिपोः स्थानं जगाम प्रभुरीश्वरः ।<br>
तेजसा भास्कराकारः कान्त्या चन्द्र इवापरः ॥ ४४ ॥<br>
नरस्य कृत्वार्धतनुं सिंहस्यार्धतनुं विभुः ।<br>
नारसिंहेन वपुषा पाणिं संस्पृश्य पाणिना ॥ ४५ ॥<br>
ततो ऽपश्यत् विस्तीर्णां दिव्यां रम्यां मनोरमाम् ।<br>
सर्वकामयुतां शुभ्रां हिरण्यकशिपोः सभाम् ॥ ४६ ॥<br>
विस्तीर्णो योजनशतं शतमध्यर्धमायताम् ।<br>
वैहायसीं कामगमां पञ्चयोजनमुच्छ्रिताम् ॥ ४७ ॥<br>
जराशोकक्लमत्यक्तां निष्प्रकम्पां शिवां शुभाम् ।<br>
शुभासनवतीं रम्यां ज्वलन्तीमिव तेजसा ॥ ४८ ॥<br>
अन्तःसलिलसंयुक्तां विहितां विश्वकर्मणा ।<br>
दिव्यरत्नमयैर्वृक्षैः फलपुष्पप्रदैर्युताम् ॥ ४९ ॥<br>
नीलपीतासितश्यामैः सितैर्लोहितकैरपि ।<br>
अवतानैस्तथा गुल्मैर्मञ्जरीशतधारिभिः ॥ 3.41.५० ॥<br>
सिताभ्रघनसंकाशा प्लवन्तीवाप्सु दृश्यते ।<br>
धन्यासनवती रम्या ज्वलन्ती इव तेजसा ॥ ५१ ॥<br>
प्रभावती भास्वरा च दिव्यगन्धमनोरमा ।<br>
न सुखा न च दुःखा सा न शीता न च घर्मदा ॥ ५२ ॥<br>
न क्षुत्पिपासे न ग्लानिं प्राप्य तां प्राप्नुवन्ति हि ।<br>
नानारूपैर्विरचिता विचित्रैरतिभास्वरैः ॥ ५३ ॥<br>
स्तम्भैर्मणिमयैर्दिव्यैः शाश्वती चाक्षता च सा ।<br>
अतिचन्द्रं च सूर्यं च पावकं च स्वयम्प्रभा ॥ ५४ ॥<br>
दीप्यते नाकपृष्ठस्था भर्त्सयन्तीव भास्करम् ।<br>
सर्वे च कामाः प्रचुरा ये दिव्या ये च मानुषाः ॥ ५५ ॥<br>
रसवन्तः प्रभूताश्च भक्ष्यभोज्यं तथाक्षयम् ।<br>
पुण्यगन्धा स्रजस्तत्र नित्यपुष्पफलद्रुमाः ॥ ५६ ॥<br>
उष्णे शीतानि तोयानि शीते चोष्णानि सन्ति वै ।<br>
पुष्पिताग्रान् महाशाखान् प्रवालाङ्कुरधारिणः ॥ ५७ ॥<br>
लतावितानसंच्छन्नान् सरित्सु च सरःसु च ।<br>
मनोहरांश्च विविधान् ददर्श स तदा प्रभुः ॥ ५८ ॥<br>
द्रुमान् बहुविधांस्तत्र मृगेन्द्रो ददृशे द्रुतम् ।<br>
गन्धवन्ति च पुष्पाणि रसवन्ति फलानि च ॥ ५९ ॥<br>
तानि शीतानि तोयानि तत्र तत्र सरांसि च ।<br>
अपश्यत् सर्वतीर्थानि सभायां शतशो विभुः ॥ 3.41.६० ॥<br>
नलिनैः पुण्डरीकैश्च शतपत्रैः सुगन्धिभिः ।<br>
रक्तैः कुवलयैर्नीलैः कुमुदैः संयुतानि च ॥ ६१ ॥<br>
सकान्तैर्धार्तराष्ट्रैश्च राजहंसैः सुरप्रियैः ।<br>
कादम्बैश्चक्रवाकैश्च सारसैः कुररैरपि ॥ ६२ ॥<br>
विमलस्फटिकाभानि पाण्डुराष्टदलानि च ।<br>
कलहंसोपगीतानि सारिकाभिरुतानि च ॥ ६३ ॥<br>
गन्धवत्यः शुभास्तत्र पुष्पमञ्जरिधारिणीः ।<br>
दृष्टवान् पादपाग्रेषु नानापुष्पधरा लताः ॥ ६४ ॥<br>
केतकाशोकसरलाः पुन्नागतिलकार्जुनाः ।<br>
चूता नीपा नागपुष्पाः कदम्बबकुला धवाः ॥ ६५ ॥<br>
प्रियङ्गुपाटलीवृक्षाः शाल्मल्यः सहरिद्रकाः ।<br>
शालास्तालाः प्रियालाश्च चम्पकाश्च मनोरमाः ॥ ६६ ॥<br>
तथा चान्ये व्यराजन्त सभायां पुष्पिता द्रुमाः ।<br>
वैद्रुमाश्च द्रुमानीका दावाग्निज्वलितप्रभाः ॥ ६७ ॥<br>
स्कन्धवन्तः सुशाखाश्च बहुतालसमुच्छ्रयाः ।<br>
अञ्जनाशोकवर्णाभा भान्ति वञ्जुलका द्रुमाः ॥ ६८ ॥<br>
वरणा वत्सनाभाश्च पनसाश्चन्दनैः सह ।<br>
नीलाः सुमनसश्चैव पीताम्लाश्वत्थतिन्दुकाः ॥ ६९ ॥<br>
प्राचीनामलका लोध्रा मल्लिका भद्रदारवः ।<br>
आम्रातकास्तथा जम्बूलकुचाः शैलवालुकाः ॥ 3.41.७० ॥<br>
सर्जार्जुनाः कन्दुरवाः पतङ्गाः कुटजास्तथा ।<br>
रक्ताः कुरबकाश्चैव नीपाश्चागरुभिः सह ॥ ७१ ॥<br>
कदम्बाश्चैव भव्याश्च दाडिमीबीजपूरकाः ।<br>
कालीयका दुकूलाश्च हिङ्गवस्तैलपर्णिकाः ॥ ७२ ॥<br>
खर्जूरा नालिकेराश्च पूगवृक्षा हरीतकी ।<br>
मधूकाः सप्तपर्णाश्च बिल्वाः पारावतास्तथा ॥ ७३ ॥<br>
पनसाश्च तमालाश्च नानागुल्मलतावृताः ।<br>
लताश्च विविधाकाराः पत्रपुष्पफलोपगाः ॥ ७४ ॥<br>
एते चान्ये च बहवस्तत्र काननजा द्रुमाः ।<br>
नानापुष्पफलोपेता व्यराजन्त समन्ततः ॥ ७५ ॥<br>
चकोराः शतपत्राश्च मत्तकोकिलसारिकाः ।<br>
पुष्पितान् फलिताग्रांश्च सम्पतन्ति महाद्रुमान्॥ ७६ ॥<br>
रक्तपीतारुणास्तत्र पादपाग्रगता द्विजाः ।<br>
परस्परमवैक्षन्त प्रहृष्टा जीवजीवकाः ॥ ७७ ॥<br>
इति श्रीमहाभारते खिलभागे हरिवंशे भविष्यपर्वणि  नारसिंहे हिरण्यकशिपुसभावर्णने एकचत्वारिंशोऽध्यायः॥४१॥<br>
<br>
