वैशम्पायन उवाच<br>
निष्प्रयत्नेषु देवेषु त्रैलोक्ये दैत्यपालिते ।<br>
जये बलेर्बलवतो मयशम्बरयोस्तथा ।। १ ।।<br>
सुधासु दिक्षु सर्वासु प्रवृत्ते धर्मकर्मणि ।<br>
अपावृत्ते धर्मपथे अयनस्थे दिवाकरे ।। २ ।।<br>
प्रह्रादशम्बरमयैरनुह्रादेन चैव हि ।<br>
दिक्षु सर्वासु गुप्तासु गगने दैत्यपालिते ।। ३ ।।<br>
दैत्येषु मखशोभाश्च स्वर्गार्थं दर्शयत्सु च ।<br>
प्रकृतिस्थे तदा लोके वर्तमाने च सत्पथे ।। ४ ।।<br>
अभावे सर्वपापानां भावे चैव तथा स्थिते ।<br>
भावे तपसि सिद्धानां सर्वत्राश्रमरक्षिषु ।। ५ ।।<br>
चतुष्पादे स्थिते धर्मे अधर्मे पादविग्रहे ।<br>
प्रजापालनयुक्तेषु भ्राजमानेषु राजसु ।। ६ ।।<br>
स्वधर्मसम्प्रयुक्तेषु सर्वाश्रमनिवासिषु ।<br>
अभिषिक्तोऽसुरैः सर्वैर्दैत्यराजो बलिस्तदा ।। ७ ।।<br>
हृष्टेष्वसुरसंघेषु नदत्सु मुदितेषु च ।<br>
अथाभ्युपगता लक्ष्मीर्बलिं पद्मासने स्थिता ।। ८ ।।<br>
पद्मोद्यतकरा देवी वरदा सुरमोहिनी ।<br>
श्रीरुवाच<br>
बले बलवतां श्रेष्ठ महाराज महाद्युते ।। ९ ।।<br>
प्रीतास्मि तव भद्रं ते देवतानां पराजये ।<br>
यस्त्वया युधि विक्रम्य देवराजः पराजितः ।। 3.65.१० ।।<br>
दृष्ट्वा ते परमं सत्त्वं ततोऽहं स्वयमागता ।<br>
नाश्चर्यं दानवश्रेष्ठ हिरण्यकशिपोः कुले ।। ११ ।।<br>
प्रसूतस्यासुरेन्द्रस्य तव कर्मेदमीदृशम् ।<br>
विशेषितस्त्वया राजन् दैत्येन्द्रः प्रपितामहः ।। १२ ।।<br>
येन भुक्तं हि निखिलं त्रैलोक्यमिदमव्ययम् ।<br>
विशेषतस्तव विभो सर्वे धर्मपथे स्थिताः ।। १३ ।।<br>
तेन त्रैलोक्यमुख्येन भोक्ष्यस्यमितविक्रम ।<br>
एवमुक्त्वा हि सा देवी लक्ष्मीर्दैत्यपतिं बलिम् ।। १४ ।।<br>
प्रविष्टा वरदा सौम्या सर्वभूतमनोरमा ।<br>
शिष्टाश्च देव्यः प्रवरा ह्रीः कीर्तिर्द्युतिरेव च ।। १५ ।।<br>
प्रभा धृतिः क्षमा भूतिर्नीतिर्विद्यादया स्मृतिः ।<br>
कृतिर्लज्जा तथा मेधा लक्ष्मीरीहा गतिस्तथा ।। १६ ।।<br>
श्रुतिः प्रीतिरिला कीर्तिः शान्तिः पुष्टिः क्रियास्तथा ।<br>
सर्वाश्चाप्सरसो दिव्या नृत्यगीतविशारदाः ।। १७ ।।<br>
पतिं प्राप्ताः सुदैतेयं त्रैलोक्ये सचराचरे ।<br>
प्राप्तमैश्वर्यममितं बलिना ब्रह्मवादिना ।। १८ ।।<br>
इति श्रीमहाभारते खिलभागे हरिवंशे भविण्यपर्वणि वामनप्रादुर्भावे पञ्चषष्टितमोऽध्यायः ।। ६५ ।।<br>
<br>
