हंसडिम्भकावूचतुः<br>
ज्ञानलेशाद्विहीनात्मन्किं ते व्यवसितं द्विज ।<br>
कश्चायमाश्रमो विप्र भवता यः समाश्रितः ॥ १ ॥<br>
गृहमेधं परित्यज्य किं त्वया साधितं पदम् ।<br>
दम्भ एव भवान् व्यक्तं शङ्के नास्त्यत्र कारणम्॥ २ ॥<br>
लोकांश्चेमान्सदा मूढ नाशयिष्यसि निर्वृतः ।<br>
एतान् सर्वान् विनेतासि नरके पातयिष्यसि॥ ३ ॥<br>
स्वयं नष्टः परान् मूर्ख नाशयिष्यसि यत्नतः ।<br>
अहो शान्ता कथं नास्ति तव मन्दमतेर्द्विज ॥ ४ ॥<br>
सर्वथा त्वद्विनेता च पापो नास्त्यत्र संशयः ।<br>
त्यक्त्वेममाश्रमं विप्र गृही भव यतात्मवान् ॥ ५ ॥<br>
पञ्च यज्ञान् सदा विप्र कुरु यत्नपरो भव ।<br>
ततः स्वर्गं परं गत्वा स्वर्गे हि सुमहत्सुखम्॥ ६ ॥<br>
एष श्रेयः पथो विप्र जीविते चेत् स्पृहा तव ।<br>
इत्युक्तवन्तौ धर्मात्मा श्रुत्वा विप्रो जनार्दनः ॥ ७ ॥<br>
उवाच च यतिं दृष्ट्वा प्रणम्यासौ सुनीतवत् ।<br>
मा ब्रूतामीदृशं वाक्यं राजानौ मन्दतेजसौ ॥ ८ ॥<br>
अश्राव्यमीदृशं घोरं लोकयोरुभयोरपि ।<br>
को वक्तुमीशो मन्दात्मा यदि जीवेत् सबान्धवः॥ ९ ॥<br>
सर्वथा काल एवायं युवयोर्मन्दचेतसोः ।<br>
समाप्त आयुषः शेषो ब्रह्मदण्डहतौ युवाम् ॥ 3.108.१० ॥<br>
एते हि यतयः शुद्धा ज्ञानदीपितचेतसः ।<br>
ज्ञानाग्निदग्धकर्माणः प्राणान् प्राणेषु जुह्वति ॥ ११ ॥<br>
ऋते वामीदृशं वाक्यं कः समर्थो ह्यनुब्रुवन् ।<br>
सर्वथा ज्ञातमस्माभिः समाप्तमिह जीवितम् ॥ १२ ॥<br>
चत्वार आश्रमाः पूर्वमृषिभिर्विहिता नृपौ ।<br>
ब्रह्मचारी गृहस्थश्च वानप्रस्थश्च भिक्षुकः ॥ १३ ॥<br>
तेषामग्रश्चतुर्थोऽयमाश्रमो भिक्षुकः स्मृतः ।<br>
आस्ते तस्मिन्महाबुद्धिः स हि पुण्यतरः स्मृतः ॥ १४॥<br>
नोपासिता भवद्भ्यां च वृद्धाः सम्यग् विनीतवत्।<br>
ज्ञानं नाप्तं तपस्विभ्यस्तथा चैवं वदेत कः ॥ १५ ॥<br>
अश्राव्यमीदृशं घोरं मया प्राणभृता नृप ।<br>
किं करिष्यामि मन्दात्मन्मित्रत्वाद् भवतो नृप॥ १६ ॥<br>
ज्ञानं यदाप्तं भवता गुरुभ्यस्तदत्र दुःखाय हि केवलं नृप ।<br>
ज्ञानं हि धर्मप्रभवं यथेष्टं वलाद्धि पापस्य विधातृरूपम् ॥ १७ ॥<br>
युवां विहाय यास्ये वा पतेयं वा शिलातलम्।<br>
पिबेयं वा विषं घोरं पतेयं वा महोर्मिषु ॥ १८ ॥<br>
आत्मानं वात्र संत्यक्ष्ये पश्यतां शृण्वतां पुनः ।<br>
इत्युक्त्वा विललापैवं मा ब्रूतमिति तौ वदन् ॥ १९ ॥<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने अष्टाधिकशततमोऽध्यायः ॥ १०८ ॥<br>
<br>
