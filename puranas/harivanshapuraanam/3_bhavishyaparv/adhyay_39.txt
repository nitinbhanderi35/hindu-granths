वैशम्पायन उवाच<br>
निष्प्रयत्ने सुरपतौ धर्षितेषु सुरेषु च ।<br>
हिरण्याक्षवधे बुद्धिं चक्रे चक्रगदाधरः ॥ १ ॥<br>
वाराहः पर्वतो नाम यः पूर्वं समुदाहृतः ।<br>
स एव भूत्वा भगवानाजगामासुरान्तकृत् ॥ २ ॥<br>
ततश्चन्द्रप्रतीकाशमगृह्णाच्छङ्खमुत्तमम् ।<br>
सहस्रारं च तच्चक्रं चक्रपर्वतसंनिभम् ॥ ३ ॥<br>
महादेवो महाबुद्धिर्महायोगी महेश्वरः ।<br>
पठ्यते योऽमरैः सर्वैर्गुह्यैर्नामभिरव्ययः ॥ ४ ॥<br>
सदसच्चात्मनि श्रेष्ठः सद्भिर्यः सेव्यते सदा ।<br>
इज्यते यः पुराणश्च त्रिलोके लोकभावनः ॥ ५ ॥<br>
यो वैकुण्ठः सुरेन्द्राणामनन्तो भोगिनामपि ।<br>
विष्णुर्यो योगविदुषां यो यज्ञो यज्ञकर्मणाम् ॥ ६ ॥<br>
मखे यस्य प्रसादेन भुवनस्था दिवौकसः ।<br>
आज्यं महर्षिभिर्दत्तमश्नुवन्ति त्रिधा हुतम् ॥ ७ ॥<br>
यो गतिर्देवदैत्यानां यः सुराणां परा गतिः ।<br>
यः पवित्रं पवित्राणां स्वयम्भूरव्ययो विभुः ॥ ८ ॥<br>
यस्य चक्रप्रविष्टानि दानवानां युगे युगे ।<br>
कुलान्याकुलतां यान्ति यानि दृप्तानि वीर्यतः ॥ ९ ॥<br>
ततो दैत्यद्रवकरं पौराणं शङ्खमुत्तमम् ।<br>
धमन् वक्त्रेण बलवानाक्षिपद् दैत्यजीवितम् ॥ 3.39.१० ॥<br>
श्रुत्वा शङ्खस्वनं घोरमसुराणां भयावहम् ।<br>
क्षुभिता दानवाः सर्वे दिशो दश व्यलोकयन् ॥ ११ ॥<br>
ततः संरक्तनयनो हिरण्याक्षो महासुरः ।<br>
कोऽयमित्यब्रवीद् रोषान्नारायणमुदैक्षत ॥ १२ ॥<br>
वाराहरूपिणं देवं संस्थितं पुरुषोत्तमम् ।<br>
शङ्खचक्रोद्यतकरं देवानामार्तिनाशनम् ॥ १३ ॥<br>
रराज शङ्खचक्राभ्यां ताभ्यामसुरसूदनः ।<br>
सूर्याचन्द्रमसोर्मध्ये यथा नीलपयोधरः ॥ १४ ॥<br>
ततोऽसुरगणाः सर्वे हिरण्याक्षपुरोगमाः ।<br>
उद्यतायुधनिस्त्रिंशा दृप्ता देवमुपाद्रवन् ॥ १५ ॥<br>
पीड्यमानोऽतिबलिभिर्दैत्यैः सर्वायुधोद्यतैः ।<br>
न चचाल हरिर्युद्धेऽकम्प्यमान इवाचलः ॥ १६ ॥<br>
ततः प्रज्वलितां शक्तिं वाराहोरसि दानवः ।<br>
हिरण्याक्षो महातेजाः पातयामास वीर्यवान् ॥ १७ ॥<br>
तस्याः शक्त्याः प्रभावेण ब्रह्मा विस्मयमागतः ।<br>
समीपमागतां दृष्ट्वा महाशक्तिं महाबलः ॥ १८ ॥<br>
हुंकारेणैव निर्भर्त्स्य पातयामास भूतले ।<br>
तस्यां प्रतिहतायां तु ब्रह्मा साध्विति चाब्रवीत् ॥ १९ ॥<br>
यः प्रभुः सर्वभूतानां वाराहस्तेन ताडितः ।<br>
ततो भगवता चक्रमाविध्यादित्यसंनिभम् ॥ 3.39.२० ॥<br>
पातितं दानवेन्द्रस्य शिरस्युत्तमकर्मणा ।<br>
ततः स्थितस्यैव शिरस्तस्य भूमौ पपात ह ।<br>
हिरण्मयं वज्रहतं मेरुशृङ्गमिवोत्तमम् ॥ २१ ॥<br>
हिरण्याक्षे हते दैत्ये शेषा ये तत्र दानवाः ।<br>
सर्वे तस्य भयत्रस्ता जग्मुराशु दिशो दश ॥ २२ ॥<br>
स सर्वलोकाप्रतिचक्रचक्रो महाहवेष्वप्रतिमोग्रचक्रः ।<br>
बभौ वराहो युधि चक्रपाणिः कालो युगान्तेष्विव दण्डपाणिः ॥ २३ ॥<br>
इति श्रीमहाभारते खिलभागे हरिवंशे भविष्यपर्वणि वाराहे एकोनचत्वारिंशोऽध्यायः ॥ ३९ ॥<br>
<br>
