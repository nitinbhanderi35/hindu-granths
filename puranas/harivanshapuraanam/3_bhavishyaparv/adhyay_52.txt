वैशम्पायन उवाच<br>
श्रुतस्ते दैत्यसैन्यस्य विस्तरो जनमेजय ।<br>
भूयस्त्रिदशसैन्यस्य शृणु विस्तरमादितः ।। १ ।।<br>
&nbsp;सुराधिपस्तु भगवानाज्ञापयत वै सुरान् ।<br>
मरुद्गणास्तथादित्यान् विश्वान्देवांश्च वासवः।। २ ।। <br>
वसूनष्टौ भृशं सर्वान् यक्षरक्षोमहोरगान् ।<br>
विद्याधरगणान्सर्वान्गन्धर्वांश्च महाबलान् ।। ३ ।। <br>
महार्णवांश्च शैलांश्च तथा रुद्रान् महौजसः ।<br>
यमवैश्रवणौ चोभौ वरुणं च जनाधिपम्  ४ ।।<br>
ये तु सिद्धा महात्मानः पितरश्च मनस्विनः ।<br>
राजर्षयश्च शतशो योगसिद्धास्तथैव च।। ५ ।। <br>
त्रिदशाज्ञापकः शक्र आज्ञापयति वीर्यवान् ।<br>
भवन्तो दैत्यनाशाय संनह्यन्तामिति प्रभुः ।। ६ ।।<br>
शक्रस्य वचनं श्रुत्वा ततः सर्वे दिवौकसः ।<br>
संनह्यन्त महात्मानः शक्रस्य समविक्रमाः ।। ७ ।।<br>
नानाकवचिनः सर्वे विचित्रकवचध्वजाः ।<br>
नानायुधोद्यतकरा मत्ता इव महागजाः ।। ८ ।।<br>
केचिदारुरुहुर्व्याघ्रान् केचिदारुरुहुर्गजान् ।<br>
केचिदारुरुहुर्नागान् केचिदारुरुहुर्वृषान् ।। ९ ।।<br>
हरिनेत्रो हरिश्मश्रुर्द्विरदैरावृतध्वजम् ।<br>
रथं हरिहयैर्युक्तं स प्रायात् समरं प्रति ।। 3.52.१०<br>
आदित्यवर्णं विरजं सुधौतं<br>
त्वष्ट्रा स्वयं निर्मितमीश्वरार्थम् ।<br>
जालैश्च जाम्बूनदभक्तिचित्रै-<br>
रलंकृतं काञ्चनदामभिश्च ।। ११ ।।<br>
सकूबरोपस्करबन्धुरेषं<br>
विद्युत्प्रभाभिः कृतमाभिताम्रम् ।<br>
कैलासशृङ्गोपमन्द्रियानं<br>
सुचारुचारु प्रतिचक्रचक्रम् ।। १२ ।।<br>
तारासहस्रैः खचितं ज्वलद्भि-<br>
र्देवार्हमाल्यार्चितसर्वदेहम् ।<br>
समुच्छ्रितश्रीध्वजमक्षयाक्षं<br>
प्रज्वाल्यमानं पुरुषोत्तमेन ।। १३ ।।<br>
आस्थाय तं भास्करमाशुवेगं<br>
शचीपतिर्लोकपतिः सुरेशः ।<br>
वज्रस्य धर्ता भुवनस्य गोप्ता<br>
ययौ महात्मा भगवान् महेन्द्रः ।। १४ ।।<br>
आमुच्च वर्माथ सहस्रतारं<br>
हुताशनादित्यसमप्रभावम् ।<br>
सूर्यप्रभं चामुमुचे किरीटं<br>
मालां च जाम्बूनदवैजयन्तीम् ।। १५ ।।<br>
त्वष्ट्रा कृतं भास्कररश्मिदीप्तं<br>
सुतीक्ष्णघोरामलतीव्रधारम् ।<br>
महासुराणां रुधिरार्द्रमुग्रं<br>
प्रगृह्य वज्रं शतपर्व भीमम् ।। १६ <br>
महाशनी द्वे च महाग्रहाभे<br>
दीप्ताममोघां च सशक्तिमुग्राम् ।<br>
चक्रं तथैन्द्रं सुमहत्प्रतापं<br>
प्रगृह्य शक्रः प्रययौ रणाय ।। १७ ।।<br>
सहस्रदृग् भूतपतिः सनातनः<br>
सनातनानामपि यः सनातनः ।<br>
खड्गं च देवाधिपतिर्महात्मा<br>
वैयाघ्रमादाय च चर्म चित्रम् ।। १८ ।।<br>
क्षीरोदधिक्षोभसमुच्छ्रितानि<br>
पुरामृतादुत्तमभूषणानि ।<br>
देवासुराणां श्रमनिर्जितानि<br>
सोमार्कनक्षत्रतडित्प्रभाणि ।। १९ ।। <br>
दत्तान्यदित्या मणिकुण्डलानि<br>
युद्धे प्रयातस्य सुरेश्वरस्य ।<br>
तैर्भूषितो भाति सहस्रचक्षु-<br>
रुद्योतयन् वै विदिशो दिशश्च।। 3.52.२० ।।<br>
हरिः प्रभुर्नेत्रसहस्रचित्रो<br>
विभाति युद्धाभिमुखः सुरेन्द्रः ।<br>
यया सितं शारदमभ्रकल्पं<br>
नभस्तलं ह्यृक्षसहस्रचित्रम् ।। २११<br>
स्तुवन्ति यान्तं विपुलैर्वचोभि-<br>
र्जयाशिषा चोर्जितसत्त्ववीर्यम् ।<br>
अत्रिर्वसिष्ठो जमदग्निरूर्वो<br>
बृहस्पतिर्नारदपर्वतौ च ।। २२ ।।<br>
तमन्वयुर्देवगणा महेन्द्रं<br>
प्रयान्तमादित्यसमानवर्चसम् ।<br>
विश्वे च देवा मरुतस्तथैव<br>
साध्यास्तथाऽऽदित्यगणाश्च सर्वे ।।२३।।<br>
ते देवराजस्य पुरंदरस्य<br>
हयाश्च ये मातलिसंगृहीताः ।<br>
प्रयान्ति देवेश्वरमुद्वहन्तो<br>
नभस्तलं पद्भिरिवाक्षिपन्तः ।। २४<br>
ब्रह्मर्षयश्चैव महर्षयश्च<br>
राजर्षयश्चाक्षयपुण्यलोकाः ।<br>
सर्वेऽनुजग्मुः सहसा ज्वलन्तं<br>
तेजोऽन्वितं शक्रममित्रसाहम् ।। २५ ।।<br>
प्रगृह्य शूलांश्च परश्वधांश्च<br>
दीप्तानि चापान्यशनीर्विचित्राः ।<br>
वर्माणि चामुच्य हिरण्मयानि<br>
प्रयान्ति सूर्यांशुसमप्रभाणि ।। २६ ।।<br>
तथा कुबेरोऽश्वसहस्रयुक्तं<br>
श्रेष्ठं रथं सर्वसहं महार्हम् ।<br>
दिव्यं समारुह्य रणाय यातो<br>
धनेश्वरो दीप्तगदाग्रहस्तः ।। २७ ।।<br>
निशाचराः पावकधूमकाया<br>
रक्षोवृषा रुद्रसखस्य तस्य ।<br>
विशालनानायुधदीप्तहस्ता<br>
यान्त्यप्रतो वैश्रवणस्य राज्ञः ।। २८ ।।<br>
ते लोहिताक्षाः परिवार्य देवं<br>
व्रजन्ति भिन्नाञ्जनचूर्णवर्णाः ।<br>
यक्षोत्तमा यक्षपतिं धनेशं<br>
रक्षन्ति वै पाशगदासिदस्ताः ।। २९ ।।<br>
पुण्यः प्रभुः प्राणपतिर्जितात्मा<br>
वैवस्वतो धर्मभृतां वरिष्ठः ।<br>
तडिद्गणाभं शतवाजियुक्तं<br>
रथं समारोहत सूर्यकल्पम् ।। 3.52.३० ।।<br>
तं लोकपालं पितरोऽनुजग्मु<br>
र्विविक्तपापा ज्वलितास्तपोभिः ।<br>
सर्वे च भूता भुवनप्रधाना<br>
नानायुधव्यग्रकराः सुभीमाः ।। ३१ ।।<br>
दण्डं महास्त्रं परिगृह्य देवो<br>
लोकाङ्कुशं निग्रहनिश्चितार्थम् ।<br>
हिरण्मयानां कमलोत्पलानां<br>
मालां मनोज्ञामवसज्य कण्ठे ।। ३२ ।।<br>
स्थितोऽस्थिमेदामिषलोहितार्द्रं<br>
सर्वासुराणां निधनं विरूपम् ।<br>
तेजोमयं मुद्गरमुग्ररूपं<br>
विकर्षमाणोऽरुणधूम्रनेत्रः ।। ३३ ।।<br>
समन्वितो व्याधिशतैरनेकै-<br>
र्ययौ हरिश्मश्रुरुदारसत्त्वः ।<br>
महासुराणां निधनाय बुद्धिं<br>
चक्रे तदा व्याधिपतिः कृतान्तः ।। ३४ ।।<br>
ततस्त्रिशीर्षैर्भुजगैर्बृहद्भि-<br>
र्युक्तं रथं हेमचितं महात्मा ।<br>
आस्थाय कुन्देन्दुनिभं जलेशो<br>
ययौ रणायासुरदर्पहन्ता ।। ३५ ।।<br>
वैदूर्यमुक्तामणिभूषिताङ्ग<br>
स्तेजोमयः पाशगृहीतहस्तः ।<br>
महासुराणां निधनाय देवः<br>
प्रयाति रूप्याङ्गदबद्धबाहुः ।। ३६ ।।<br>
अन्वीयमानो जलदेवताभि-<br>
र्निषेच्यमाणो जलजैश्च सत्त्वैः ।<br>
संस्तूयमानश्च महर्षिवृन्दैः<br>
सम्पूज्यमानश्च महाभुजङ्गैः ।। ३७ ।।<br>
कैलासशृङ्गप्रतिमोऽप्रमेयः<br>
समुद्रनाथोऽमृतपो महात्मा ।<br>
महोरगैः स्वैस्तनयैः सुगुप्तो<br>
ययौ रथेनार्कसमप्रभेण ।। ३८ ।।<br>
युद्धाय तं यान्तमदीनसत्त्वं<br>
नभस्तले चन्द्रमिवातिकान्तम् ।<br>
पश्यन्ति भूतानि महानुभावं<br>
संहृष्टरोमाणि कृताञ्जलीनि ।। ३९ ।।<br>
धातार्यमांशोऽथ भगो विवस्वान्<br>
पर्जन्यमित्रौ च शशी च देवः ।<br>
त्वष्टा तथैवोर्जितविश्वकर्मा <br>
पूषा च साक्षाद् दिवि देवराजः।। 3.52.४० ।। <br>
सोरश्छदैः सध्वजकिङ्किणीकै-<br>
र्वैदूर्यनिष्कैश्चितहेमकण्ठैः ।<br>
हयैर्वरैः शक्ररथप्रकाशै-<br>
र्युक्तान् रथानारुरुहुः सुरास्ते ।। ४१ ।।<br>
दिवाकराकारनिभानि केचि-<br>
द्धुताशनार्चिः प्रतिमानि केचित् ।<br>
निशाकरांशुप्रतिमानि केचित्<br>
तडिद्गणोद्द्योतनिभानि केचित् ।। ४२ ।। <br>
नीलांशुमेघप्रतिमानि केचित्<br>
कार्ष्णायसाकारनिभानि केचित् ।<br>
वर्माणि दिव्यानि महाप्रभाणि<br>
त्वष्ट्रा कृतान्युत्तमभानुमन्ति ।। ४३ ।।<br>
आमुच्य मालाश्च सुवर्णपुष्पाः<br>
प्रयान्ति तोयानिलतुल्यवेगाः ।<br>
द्वावश्विनौ चैव महानुभावौ<br>
रूपोत्तमौ धर्मभृतां वरिष्ठौ ।। ४४ ।। <br>
रथं समारुह्य सुवर्णचित्रं<br>
रणं गतौ काञ्चनतुल्यवर्णौ ।<br>
मनोः सुता वै वसवश्च सर्वे<br>
बलोत्कटा दैत्यवधाय देवाः ।। ४५ ।।<br>
रथांश्च नागांश्च महाप्रमाणा-<br>
नास्थाय जग्मुः सुशुभास्त्रहस्ताः । <br>
रुद्राश्च सर्वेऽरुणधूमवर्णाः<br>
श्वेतैर्ययुर्गोपतिभिर्बृहद्भिः।।४६।।<br>
महौजसः सर्वगुणोपपन्ना<br>
दीप्तात्न्मनो भाभिरिव ज्वलन्तः ।<br>
नानायुधव्यग्रकरैर्भुजैस्तै<br>
र्लोकान् समस्तानिव निर्दहन्तः।।४७।।<br>
ययुः ससैन्यास्तपनीयनद्धाः<br>
सविद्युतस्तोयधरा यथैव ।<br>
विश्वे च देवास्तपसा ज्वलन्तो<br>
वीर्योत्तमाः सूर्यमरीचिवर्णाः ।। ४८ ।। <br>
ययुः ससैन्या युधि दुर्निवार्या<br>
बलोत्कटाः पद्मसहस्रमालाः ।<br>
रथैः सुयुक्तैस्तपनीयवर्णै-<br>
र्वैदूर्यमुक्तामणिदामचित्रैः ।। ४९ ।। <br>
नानाविधाकारसमाकुलास्ते<br>
पारिप्लवैश्चैव सितातपत्रैः ।<br>
तेजोमयैः काञ्चनचारुचित्रैः<br>
सुनिर्मलैः पावकसंनिभास्ते ।। 3.52.५० ।।<br>
सोरश्छदैः सध्वजकिङ्किणीकै-<br>
र्हयैश्च वायोः समवेगवद्भिः ।<br>
दिशां गजैश्चैव महाबलैस्तैः<br>
कैलासशृङ्गप्रतिमैर्महद्भिः ।। ५१।। <br>
प्रजग्मुरुग्रायुधचापहस्ता-<br>
श्चतुर्युगान्ते ज्वलिता इवोल्काः ।<br>
साध्याश्च देवाः सुमहाप्रभावाः<br>
स्वाधीनचक्राः प्रतिदीप्तवक्त्राः ।। ५२ ।। <br>
प्रयान्ति जाम्बूनदभूषिताङ्गा<br>
गाङ्गौघमात्रैर्गगनैर्बलौघैः ।<br>
विद्योतयन्तो विदिशो दिशश्च<br>
महाबलास्ते जयतां वरिष्ठाः ।। ५३ ।।<br>
वरिष्ठपुष्टाष्टभुजाः सुदृप्ता<br>
वैश्वानरार्कप्रतिमप्रभावाः ।<br>
ते ब्रह्मविद्भिश्च नमस्यमानाः<br>
सम्पूज्यमानाश्च सुरैः सशक्रैः ।। ५४ ।। <br>
गन्धर्वसंघैरनुगम्यमाना<br>
वधाय तेषामसुराधिपानाम् ।<br>
वैदूर्यवज्रस्फटिकाग्रचित्रै-<br>
र्ध्वजैः सुवर्णैश्च परिष्कृतानाम् ।। ५५ ।। <br>
रूपं बभौ चोत्कटभूषणानां<br>
दैत्येन्द्रनाशाय विभूषितानाम् ।<br>
आत्मप्रभाभिश्च रणोत्कटाभि-<br>
र्वर्मप्रभाभिश्च तमोनुदाभिः । ५६ ।। <br>
ध्वजोत्थभाभिः स्वशरोरुभाभि-<br>
र्महाप्रभाभिश्च महोज्ज्वलाभिः ।<br>
विभान्ति ते देववराः ससाध्याः<br>
प्रध्मातशङ्खस्वनसिंहनादाः ।। ५७ ।। <br>
महारथस्थास्त्रिदिवौकसस्ते<br>
महाबलाः शत्रुबलं प्रयान्ति ।<br>
महास्त्रहस्ता ययुरुग्रकाया<br>
महासुराणां निधनाय देवाः ।। ५८ ।।<br>
तथैव सर्वे मरुतोऽतिवीर्या<br>
बलोत्कटास्ते समरं प्रतीताः ।<br>
ययुर्महामेघसमानवर्णा-<br>
श्चक्रायुधास्तोयदनादनादाः । ५९ ।<br>
महेन्द्रकेतुप्रतिमा महाबलाः<br>
प्रगृह्य सर्वासुरसूदनां गदाम्।<br>
रणोत्कटा लोहितचन्दनाक्ताः<br>
सहेममाल्याम्बरभूषिताङ्गाः ।।3.52.६०।।<br>
ते युद्धशौण्डाः सभुजास्त्रवीर्या<br>
बलोत्कटाः क्रोधविलोहिताक्षाः ।<br>
ययुः सजाम्बूनदपद्ममाला<br>
यथेष्टनानाविधकामरूपाः ।।६१ ।। <br>
खड्गप्रभाश्यामलितांसपीठाः<br>
पुरंदरं वै परिवार्य देवाः ।<br>
वैदूर्यचामीकरचारुरूपा-<br>
ण्याबध्य गात्रेषु महाप्रभाणि ।। ६२ ।। <br>
वर्माणि दैत्यास्त्रनिवारणानि<br>
प्रयान्ति युद्धाय सपत्नसाहाः ।<br>
तैरुत्थितैः काञ्चनवेदिकाढ्यै-<br>
र्वरध्वजैर्भास्कररश्मिवर्णैः ।।६३।। <br>
ययौ सुराणां पृतनोग्रभासा<br>
समुन्नदन्ती युधि सिंहनादान्।<br>
इत्येवमुक्तं त्रिदिवेश्वरस्य<br>
सैन्यं तदासीत् सुमहत्प्रभावम् ।। ६४ ।। <br>
युद्धं प्रयातस्य जयावहस्य<br>
वधाय तेषामसुराधिपानाम् ।। ६५ ।।<br>
