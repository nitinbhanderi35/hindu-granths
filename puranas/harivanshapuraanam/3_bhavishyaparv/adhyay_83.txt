वैशम्पायन उवाच<br>
विहस्य विकृतं भूयः प्रनृत्य च यथाबलम् ।<br>
ब्राह्मणस्य हतस्याथ शवमादाय सत्वरः ।। १ ।।<br>
द्विधाकृत्य महाघोरं पिशितं केशशाड्वलम् ।<br>
ततः खण्डं समादाय अद्भिरभ्युक्ष्य यत्नतः ।। २ ।।<br>
विधाय पात्रे सुशुभे नमस्कृत्य जनार्दनम् ।<br>
इदं प्रोवाच देवेशं प्राञ्जलिः प्रणतः स्थितः ।। ३ ।।<br>
गृहाण मे जगन्नाथ भक्ष्यं योग्यं तव प्रभो ।<br>
भवादृशैर्जगन्नाथ ग्राह्यं सर्वात्मना हरे ।। ४ ।।<br>
भक्तिनम्रा वयं विष्णो नात्र कार्या विचारणा ।<br>
दत्तं यद् भक्तिनम्रेण ग्राह्यं तत् स्वामिना हरे ।। ५ ।।<br>
नवं सुसंस्कृतं भक्ष्यं ब्रह्मण्यं शवमुत्तमम् ।<br>
अस्माकं पिशिताशानां शास्त्रे नियतमेव हि ।। ६ ।।<br>
तस्माद् गृहाण भगवन् यदि दोषो न विद्यते ।<br>
इत्युक्त्वा विकृतं भूयो विहस्य स तु कामतः ।। ७ ।।<br>
दातुमैच्छत् तदा खण्डमस्पृश्यं तु शवस्य ह ।<br>
ततः प्रीतोऽभवत् तस्मै मनसा पूजयच्च तम्।। ८ ।।<br>
अहोऽस्य स्नेहकारुण्यं मयि सर्वत्र वर्तते ।<br>
इति संचिन्त्य मनसा प्रोवाच यदुपुङ्गवः ।। ९ ।।<br>
अलमेतेन सर्वत्र पिशाच पिशिताशन ।<br>
अस्पृश्य मादृशैरेतद् ब्राह्मण्यं शवमुत्तमम् ।। 3.83.१० ।।<br>
ब्राह्मणः सर्वथा पूज्यो जन्तुभिर्धर्मकाङ्क्षिभिः ।<br>
पिशाचा घोरकर्माणो यतन्ते ब्रह्महिंसने ।। ११ ।।<br>
न हन्तव्याः सदा विप्रास्तद्धिंसा नरकावहा ।<br>
तस्मादस्पृश्यमस्माभिर्नात्र कार्या विचारणा ।। १२ ।।<br>
भक्त्या प्रीतोऽस्मि भद्रं ते मनो निर्मलमेतया ।<br>
मनःशुद्ध्यै कृतो यत्नस्ततः प्रीतोऽस्मि मांसप।। १३ ।।<br>
अस्मत्संकीर्तनाच्छश्वच्छुद्धं हि करणं तव ।<br>
अतीव मनसा प्रीत इत्युक्त्वा भगवान्हरिः ।। १४ ।।<br>
पस्पर्शाङ्गं तदा विष्णुः पिशाचस्याथ सर्वतः ।<br>
करेण मृदुना देवः पापान्निर्मोचयद्धरिः ।। १५ ।।<br>
ततस्तस्याभवद् रूपं कामरूपसमप्रभम् ।<br>
दीर्घकुञ्चितकेशाढ्यो दीर्घबाहुः सुलोचनः ।। १६ ।।<br>
समाङ्गुलिः समनखः समवक्त्रः समुन्नसः ।<br>
पद्माक्षः पद्मवर्णाभः पद्मकेशरभूषणः ।। १७ ।।<br>
केयूरी चाङ्गदी चैव कौशेयवसनस्तदा ।<br>
ज्ञानवान्सत्त्वसम्पन्नः साक्षादिन्द्र इवापरः ।। १८ ।।<br>
गन्धर्व इव गायंस्तु सिद्धः सिद्ध इव स्वयम् ।<br>
साक्षात्स्पृष्टं तदा विष्णोः करेण मृदुपूर्वकम्।। १९ ।।<br>
न नूनं तादृशं रूपमासीत् कालान्तरेष्वपि ।<br>
अद्यापि नैव मुनयो लभन्ते तादृशं वपुः ।। 3.83.२० ।।<br>
कृत्वा सुबहुशो घोरं तपः परमदारुणम् ।<br>
यच्च लब्धं तदा तेन पिशाचेन नृपोत्तम ।। २१ ।।<br>
को नु नाम जगन्नाथमाश्रितः सीदते नृप ।<br>
स हि सर्वत्र कल्याणो यो हि नित्यं जनार्दनम्।। २२ ।।<br>
ध्यायन् पठञ्जपन्वापि तस्य किं नास्ति भूपते ।<br>
ततः प्रोवाच भगवान् स्थितं काममिवापरम् ।। २३ ।।<br>
अक्षयः स्वर्गवासस्ते यावदिन्द्रो वसिष्यति ।<br>
तावत् स्वर्गी भवानस्तु शासनान्मम नान्यतः ।। २४ ।।<br>
नष्टे शक्रे ततः स्वर्गात्सायुज्यं मम गच्छतु ।<br>
योऽयं भ्राता तव स्वर्गी यावदिन्द्रो भवेत्तदा।। २५ ।।<br>
वरं वरय भद्रं ते यस्ते मनसि वर्तते ।<br>
दातास्मि सर्वं सर्वत्र नात्र कार्या विचारणा ।।२६ ।।<br>
घण्टाकर्ण उवाच<br>
यश्चेमं संगमं देव संस्मरेन्नियतात्मवान् ।<br>
भक्तिस्तस्याचला देव त्वयि भूयाज्जनार्दन ।। २७ ।।<br>
मनःशुद्धिर्भवेत्तस्य मा भूत् कलुषता हरे ।<br>
कालुष्यं मनसस्तस्य मा भूदेष वरो मम ।। २८ ।।<br>
एवमस्त्विति देवेशः स्वर्गं गच्छेति केशवः ।<br>
इन्द्रातिथिर्भवानस्तु त्वां प्रतीक्ष्य हरिः स्थितः।। २९ ।।<br>
इत्युक्त्वा भगवान् कृष्ण उत्थाप्य ब्राह्मणं तदा ।<br>
तेन स्तुतो जगन्नाथः पूजयित्वा च तं द्विजम्।। 3.83.३० ।।<br>
ततो विसृज्य गोविन्दस्तस्माद् देशादुपागमत् ।<br>
यत्र ते मुनयः सिद्धा अग्निहोत्रसमन्विताः ।। ३१ ।।<br>
स च स्वर्गी गतः स्वर्गमाज्ञया केशवस्य ह ।<br>
तस्मात्पठ सदा राजन्मनःशुद्धिं यदीच्छसि।<br>
मनश्च शुद्धं भवति पठतस्ते जगत्पते ।। ३२ ।।<br>
इति श्रीमहाभारते खिलभागे हरिवंशे भविष्यपर्वणि घण्टाकर्णमुक्तिप्रदाने त्र्यशीतितमोऽध्यायः ।। ८३ ।।<br>
<br>
