वैशम्पायन उवाच<br>
अथ योगविदां श्रेष्ठं सर्वभूतमनोमयम् ॥ <br>
स्रष्टारं सर्वभूतानां ब्रह्माणं सर्वतोमुखम् ॥ १ ॥ <br>
तस्मिन् हिरण्मये पद्मे बहुयोजनविस्तृते । <br>
सर्वतेजोगुणमये पार्थिवैलक्षणैर्युते ॥ २ ॥<br>
तच्च पद्मं पुराणज्ञाः पृथिवीरुहमुत्तमम् ॥ <br>
नारायणाङ्गसम्भूतं प्रवदन्ति महर्षयः ॥ ३ ॥<br>
या तु पद्मासना देवी पृथिवीं ताँ प्रचक्षते। <br>
ये गर्भसाराङ्कुरतस्तान् दिव्यान् पर्वतान् विदुः ॥ ४ ॥ <br>
हिमवन्तं च मेरुं च नीलं निषधमेव च । <br>
कैलासं मुञ्जवन्तं च तथाद्रिं गन्धमादनम् ॥ ५ ॥ <br>
पुण्यं त्रिशिखरं चैव कान्तं मन्दरमेव च । । <br>
उदयं कन्दरं चैव विन्ध्यमस्तं च पर्वतम् ॥ ६ ॥ <br>
एते देवगणानां च सिद्धानां च महात्मनाम् । <br>
आश्रमाः पुण्यशीलानां सर्वकामयुताद्रयः ॥ ७ ॥<br>
एतेषामन्तरो देशो जम्बूद्वीप इति स्मृतः । <br>
जम्बूद्वीपस्य संख्यानं याज्ञिया यत्र चक्रिरे ॥ ८ ॥ <br>
गर्भाद् यत् स्रवते तोयं देवामृतरसोपमम् । <br>
दिव्यतीर्थशतापाङ्ग्यस्ता दिव्याः सरितः स्मृताः॥९॥ <br>
यान्येतानि तु पद्मस्य केसराणि समन्ततः । <br>
असंख्याताः पृथिव्यां तु विश्वे ते धातुपर्वताः ॥ १० ॥ <br>
यानि पद्मस्य पत्राणि भूरीण्यूर्ध्वं नराधिप । <br>
ते दुर्गमाः शैलचिता म्लेच्छदेशा विकल्पिताः ॥ ११ ॥ <br>
यान्यधः पद्मपत्राणि वासार्थे तानि भागशः । <br>
दैत्यानामुरगाणां च पातालं  तन्महात्मनाम् ॥ १२ ॥ <br>
तेषामधोगतं यत्तदुदकेत्यभिसंज्ञितम् । <br>
महापातककर्माणो मज्जन्ते यत्र मानवाः ॥ १३ ॥ <br>
पद्मस्यान्ते कुशं यत्तदेकार्णवजलं महत् । <br>
प्रोक्तास्ते दिक्षु संघाताश्चत्वारो जलसागराः ॥ १४ ॥ <br>
ऋषेर्नारायणस्यायं महापुष्करसम्भवः ॥ <br>
प्रादुर्भावोऽप्ययं तस्मान्नाम्ना पुष्करसम्भवः ॥ १५ ॥ <br>
एतस्मात् कारणात् तज्ज्ञैः पुराणैः परमर्षिभिः । <br>
यज्ञियैर्वेददृष्टार्थैर्यज्ञे पद्मचिती कृतः ॥ १६ ॥ <br>
एवं भगवता पद्मे विश्वस्य परमो विधिः । <br>
पर्वतानां नदीनां च देशानां च विनिर्मितः ॥ १७ ॥<br>
विभुस्तथैवाप्रतिमप्रभावः  प्रभाकरो वै भगवान् महात्मा । <br>
स्वयं स्वयंभूः शयनेऽसृजत् तदा जगन्मयं पद्मनिधिं महार्णवे ॥ १८ ॥ <br>
इति श्रीमहाभारते खिलभागे हरिवंशे भविष्यपर्वणि पौष्करे सर्वभूतोत्पत्तौ द्वादशोऽध्यायः ॥ १२ ॥<br>
<br>
