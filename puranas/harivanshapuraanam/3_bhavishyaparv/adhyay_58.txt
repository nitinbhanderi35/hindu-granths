वैशम्पायन उवाच<br>
तत्रैव तु महायुद्धे रणाजिर्देवसत्तमः ।<br>
युध्यते सह दैत्येन एकचक्रेण धीमता ।। १ ।।<br>
प्रच्छाद्य रथपन्थानमुत्क्रोशंश्च महाबलः ।<br>
एकचक्रस्य सैन्यं तच्छरवर्षैरवाकिरत् ।। २ ।।<br>
महासुरा महावीर्या महापट्टिशयोधिनः ।<br>
शूलानि च भुशुण्डीश्च क्षिपन्ति स्म महारणे ।। ३ ।।<br>
तच्छूलवर्षं सुमहद्गदाशक्तिसमाकुलम् ।<br>
अविशद् दितिजैर्मुक्तं दुर्निवार्यं चराचरैः ।। ४ ।।<br>
अन्योन्यमभिवर्तन्ते देवासुरगणा युधि ।<br>
महाद्रिशिखराकारा वीर्यवन्तो महाबलाः ।। ५ ।।<br>
तुरङ्गमाणां तु शतं युक्तं तस्य महारथे।<br>
महासुरवरस्येव हिरण्यकशिपोर्युधि ।। ६ ।।<br>
तेषां चरणपातेन चक्रनेमिस्वनेन च ।<br>
तथा बाणनिपातैश्च हता वै शतशः सुराः ।। ७ ।।<br>
ततः स लघुभिश्चित्रैः शरैः संनतपर्वभिः ।<br>
सायुधानच्छिनत्क्रुद्धः शतशोऽथ सहस्रशः ।। ८ ।।<br>
वध्यमानाः शरैस्तीक्ष्णै रथद्विरदवाजिनः ।<br>
गमिताः प्रक्षयं केचित् त्रिदशैर्दानवा रणे ।। ९ ।।<br>
ततः प्रमीयमाणास्तानुपप्रेक्ष्य दितेः सुताः ।<br>
त्यक्त्वा प्राणान् न्यवर्तन्त प्रगृहीतवरायुधाः ।। 3.58.१० ।।<br>
ते दिशो विदिशश्चैव प्रतियुद्धप्रहारिणः ।<br>
अभ्यघ्नन् निशितैः शस्त्रैर्देवान्दितिसुता रणे ।। ११।।<br>
रणाजिर्ज्वलितं घोरं परमं तिग्मतेजसम् ।<br>
मुमोचास्त्रं महाबाहुर्मथनं नाम संयुगे ।। १२ ।।<br>
ततः शस्त्राणि शूलानि निशितानि सहस्रशः ।<br>
अस्त्रवीर्येण महता दितिजः सम्प्रचिच्छिदे ।। १३ ।।<br>
छित्त्वा शूलेन तान् सर्वानेकचक्रो महासुरः ।<br>
अभ्यविध्वत तं साध्यं दशभिर्निशितैः शरैः ।। १४ ।।<br>
अस्त्रवेगं निहत्यैवं सोऽस्त्रैस्तस्यानुसैनिकान् ।<br>
ज्वलितैरपरैः शीघ्रैस्तानविध्यत् सहस्रशः  ।।१५ ।।<br>
तेषां छिन्नानि गात्राणि विसृजन्ति स्म शोणितम् ।<br>
प्रावृषीवास्त्रवृष्टीनि शृङ्गाणि धरणीभृताम् ।। १६ ।।<br>
इन्द्राशनिसमस्पशैर्निपतद्भिरजिह्मगैः ।<br>
दितिजैर्बध्यमानास्ते वित्रेसुः सुरसत्तमाः ।। १७ ।।<br>
एकचक्रो रथे तिष्ठन्नपश्यद् गजयूथपान् ।<br>
वराभरणनिर्ह्रादान् समुद्रस्वननिःस्वनान् ।। १८ ।।<br>
मत्तान् सुविहितान् दृप्तान् महामात्रैरधिष्ठितान् ।<br>
कुलीनान् वीर्यसम्पन्नान् प्रतिद्विरदघातिनः ।। १९।।<br>
शिक्षितान् गजशिक्षायामैरावतसमान् युधि ।<br>
न्यहनत् सुरसैन्यस्य गजान् गज इवासुरः ।। 3.58.२० ।।<br>
विक्षरन्तो महानागान् भीमवेगांस्त्रिधा मदम् ।<br>
मेघस्तनितनिर्घोषान् महाद्रीनिव चोत्थितान् ।। २१ ।।<br>
सहस्रसम्मितान् दिव्याञ्जाम्बूनदपरिष्कृतान् ।<br>
सुवर्णजालैर्विततांस्तरुणादित्यवर्चसः ।। २२ ।।<br>
एकचक्रो गदापाणिर्बलवान् गदिनां वरः ।<br>
उत्सारयामास गजान् महाभ्राणीव मारुतः ।। २३ ।।<br>
निहत्य गदया सर्वांस्तान् गजान् गजमर्दनः ।<br>
भूयोऽश्वसंघान् स बली निरैक्षत महासुरः ।। २४ ।।<br>
शुकवर्णानृष्यवर्णान् मयूरसदृशांस्तथा ।<br>
पारावतसवर्णांश्च हंसवर्णांस्तथैव च ।। २५ ।।<br>
मल्लिकाक्षान् विरूपाक्षान् क्रौञ्चवर्णान् मनोजवान् ।<br>
अश्वसैन्यं महाबाहुस्तदप्रतिमपौरुषः ।<br>
निषूदयामास बली गदया भीमविक्रमः ।। २६ ।।<br>
रणाजिर्व्यस्य समरे सर्वान् दृष्ट्वा सुरद्विषः ।<br>
अजिन्त्यविक्रमः श्रीमान् स युद्धाद् विरराम ह ।२७।<br>
गदायुद्धेषु कुशलो रथेन रथयूथपः ।<br>
नष्टसैन्यो महाबाहुः प्रस्थितः शक्रसंनिधौ ।। २८ ।।<br>
त्रिंशच्छतसहस्राणि रथानां विनिहत्य सः ।<br>
रणेऽतिष्ठत दैत्येन्द्रो विधूम इव पावकः ।। २९ ।।<br>
तस्मिन्तेव तु संग्रामे बलो दृप्तो महासुरः ।<br>
मृगव्याधं महात्मानं योधयत्यजितं रणे ।। 3.58.३० ।।<br>
मृगव्याधस्य रुद्रस्य महापारिषदास्तथा ।<br>
समुत्पेतुर्बलं दृष्ट्वा हुताग्निसमतेजसः ।। ३१ ।।<br>
गजैर्मत्तै रथैर्दिव्यैर्वाजिभिश्च महाजवैः ।<br>
अस्त्रैश्च निशितैर्बाणैः शरैश्चानलसंनिभैः ।। ३२ ।।<br>
ददृशुस्ते ततो वीरा दीप्यमानं महासुरम् ।<br>
रश्मिवन्तमिवोद्यन्तं सुतेजोरश्मिमालिनम् ।। ३३ ।।<br>
संग्रामस्थं महावेगं महासत्त्वं महाबलम् ।<br>
महामतिं महोत्साहं महाकायं महारथम् ।। ३४ ।।<br>
समीक्ष्य तं महायोधं दिक्षु सर्वास्ववस्थितम् ।<br>
ततः प्रहरणैर्घोरैरभिपेतुः समन्ततः ।। ३५ ।।<br>
तस्य सर्वायसास्तीक्ष्णाः शराः पीतमुखाः शिताः।<br>
शिरस्यद्रिप्रतीकाशे मृगव्याधेन पातिताः ।। ३६।।<br>
तैश्च सप्तभिराविष्टः शरैः शिरसि चार्पितैः ।<br>
उत्पपात तदा व्योम्नि दिशो दश विनादयन् ।। ३७ ।।<br>
ततस्तं त्रिदशो वीरः सरथः सज्जकार्मुकः ।<br>
अनुवव्राज संहृष्टः खे तदा स महाबलः ।। ३८ ।।<br>
असुरं छादयामास तं व्योम्नि शरवृष्टिभिः ।<br>
वृष्टिमानिव जीमूतो निदाघान्ते धराधरम् ।। ३९<br>
अर्द्यमानस्ततस्तेन मृगव्याधेन दानवः ।<br>
चकार निनदं घोरमम्बरे जलदो यथा ।। 3.58.४०।।<br>
स दूरं सहसोत्पत्य मृगव्याधरथं प्रति ।<br>
निपपात महावेगः पक्षवातैर्गिरिर्यथा ।। ४१ ।।<br>
बभञ्ज च ततो दैत्यो भग्नेषाकूबरं रथम् ।<br>
मृगव्याधः परित्यज्य स्थितो भूमौ महाबलः ।।४२।।<br>
विरथं प्रेक्ष्य रुद्रं तु तस्य पारिषदाः शुभाः ।<br>
उत्थिता घोररक्ताक्षा व्योम्नि मुद्गरपाणयः ।। ४३।।<br>
स तैः सहसोत्थाय वेष्टितो विमलेऽम्परे ।<br>
भीमेर्भ्रूकः परशुभिर्यथा ।। ४४1<br>
तेषां वेगवतां वेगं निहत्य स महारथः ।<br>
निपपात पुनर्भूमौ सुपर्णसमविक्रमः ।। ४५ ।।<br>
स शालवृक्षमुत्पाट्य महाशासं महाबलः ।<br>
सर्वान् पारिषदान्संणये सूदयामास दानवः ।। ४६ ।।<br>
स तैर्विक्षतदेहस्तु रुधिरौघपरिप्लुतः ।<br>
शुशुभे दानवश्रेष्ठो बालसूर्य इवोदितः ।।४७ ।।<br>
अथोत्पाट्य गिरेः शृङ्गं समृगव्यालपादपम् ।<br>
जघान तान् पारिषदान् समरे दानवेश्वरः ।। ४८ ।।<br>
ततस्तेपु च भग्नेषु महापारिवदेतु वै ।<br>
बलं तदवशेषं तु नाशयामास वीर्यवान् ।। ४९ ।।<br>
अल्पैरश्वादगणैर्नागान् योधान्योधे रथान्रथैः।<br>
दानवः स्त्वयामास युगान्तेऽन्तकवत्प्रजाः ।। 3.58.५० ।<br>
हतैरश्वैश्च नागैश्च भग्नाक्षैश्च महारथैः ।<br>
त्रिदशैश्चाभवद् भूमी रुद्धमार्गा समन्ततः ।। ५१ ।।<br>
एवं बलः स दैत्येन्द्रो मृगव्याधश्च वीर्यवान् ।<br>
युधि प्रवृद्धौ बलिनौ प्रभिन्नाविव वारणौ ।। ५२।।<br>
वैशम्पायन उवाच<br>
तत्रैव युध्यते रुद्रो द्वितीयो राहुणा सह ।<br>
विश्रुतस्त्रिषु लोकेषु क्रोधात्मा ह्यज एकपात् ।। ५३ ।।<br>
तत् यथा सुमहद् युद्धं तुमुलं लोमहर्षणम् ।<br>
आसीत्प्रतिभयं रौद्रं वीराणां जयमिच्छताम्।। ५४ ।।<br>
देवदानवदेहैस्तु दुस्तरा केशशाद्वला ।<br>
शरीरसंघातवहा प्रसृता लोहितापगा ।। ५५ ।।<br>
आजघानाथ संक्रुद्धो रुद्रो रौद्राकृतिः प्रभुः ।<br>
राहुं शतमुखं युद्धे शत्रुसैन्यनिवारणम् ।। ५६।।<br>
तस्य काञ्चनचित्राङ्गं रथं साश्वं ससारथिम् ।<br>
जघान समरे श्रीमान् क्रुद्धो दैत्यस्य सायकैः ।। ५७ ।।<br>
तस्य पारिषदस्त्वेकः शरशक्त्या महाबलः ।<br>
बिभेद समरे हृष्टो दानवं तं स्तनान्तरे ।। ५८ ।।<br>
स भिन्नगात्रो रुद्रेण तथा पारिषदैरपि ।<br>
रुद्रस्य रथमायान्तं स राहुर्दानवोत्तमः ।। ५९ ।।<br>
प्रममाथ तलेनाशु सहसा क्रोधमूर्च्छितः ।<br>
भिन्नगात्रं शरैस्तीक्ष्णैर्मेरुं सूर्य इवांशुभिः ।। 3.58.६० ।।<br>
हतैर्दानवमुख्यैस्तु रुद्रेणामिततेजसा ।<br>
रुद्रपारिषदान् सर्वान् निजघान महासुरः ।। ६१ ।।<br>
सृजन्तं शरवर्षाणि दानवं घोरदर्शनम्।<br>
बिभेद समरे रुद्रो बाणैः संनतपर्वभिः ।। ६२ ।।<br>
वर्तमाने महाघोरे संग्रामे लोमहर्षणे ।<br>
रुधिरौघा महावेगा महानद्यः प्रसुस्रवुः ।। ६३ ।।<br>
दानवं समरे रुद्रो नीलाञ्जनचयोपमम् ।<br>
निर्बिभेद शरैस्तीक्ष्णैर्मेरुं सूर्य इवांशुभिः ।। ६४ ।।<br>
हतैर्दानवमुख्यैश्च शक्तिशूलपरश्वधैः ।<br>
पतितैः पर्वताभैश्च दानवैः कामरूपिभिः ।। ६५ ।।<br>
वर्तमाने महाघोरे संग्रामे लोमहर्षणे ।<br>
विरेजुस्ते तदा दैत्याः पुष्पिता इव किंशुकाः ।। ६६ ।।<br>
महाभेरीमृदङ्गानां पणवानां च निःस्वनः ।<br>
शङ्खवेणुस्वनोन्मिश्रः सम्बभूवाद्भुतोपमः ।। ६७ ।।<br>
हतानां स्वनतां तत्र दैत्यानां चापि निःस्वनः ।<br>
देवानां च तथा तत्र शुश्रुवे दारुणो महान् ।। ६८ ।।<br>
तुरङ्गमखुरोत्कीर्णं रथनेमिसमुत्थितम् ।<br>
रुरोध मार्गं योधानां चक्षूंषि च धरारजः ।। ६९ ।।<br>
शस्त्रपुष्पोपहारा सा तत्रासीद् युद्धमेदिनी ।<br>
दुर्दर्शा दुर्विगाह्या च मांसशोणितकर्दमा ।। 3.58.७० ।।<br>
भग्नैः खड्गैर्गदाभिश्च शक्तितोमरपट्टिशैः ।<br>
अपविद्धैश्च भग्नैश्च रथैः सांग्रामिकैर्हतैः ।। ७१ ।।<br>
निहतैः कुञ्जरैर्मत्तैस्तथा त्रिदशदानवैः ।<br>
चक्राक्षयुगशस्त्रैश्च भग्नैरवनिपातितैः ।। ७२ ।।<br>
बभूवायोधनं घोरं पिशिताशनसंकुलम् ।<br>
उत्पेतुश्च कबन्धानि दिक्षु सर्वासु संयुगे ।। ७३ ।।<br>
अन्योन्यबद्धवैराणां दैत्यानां जयगृद्धिनाम् ।<br>
सम्प्रहारस्तथा युद्धे वर्ततेऽतिभयंकरः ।। ७४ ।।<br>
सैन्यानां सम्प्रयुद्धानां शूराणामनिवर्तिनाम् ।<br>
अजस्य चैकपादस्य राहोश्चैव महात्मनः ।। ७५ ।।<br>
तेषां तु तत्र पततां क्रुद्धानाशतिनिःस्वनः ।<br>
उद्वर्त इव भूतानां समुद्राणां तु शुश्रुवे ।। ७६ ।।<br>
तत्रैकस्तु सुधूम्राक्षः श्रीमान् रुद्रो मुनीश्वरः ।<br>
बिभेद केशिनं शक्त्या गदापरिघशूलभृत् ।। ७७ ।।<br>
नानाप्रहरणा घोरा भीमाक्षा भीमविक्रमाः ।<br>
निष्पेतू रुद्रदयिता महापारिषदास्तथा ।। ७८ ।।<br>
रथमास्थाय च श्रीमांस्तप्तकाञ्चनकुण्डलः ।<br>
दानवैः संवृतः केशी युध्यते युद्धदुर्जयैः ।। ७९ ।।<br>
तस्य संग्रामशौण्डस्य संग्रामेषु युयुत्सतः ।<br>
निपेतुरुग्रवीर्यस्य ज्वाला हि प्रसृता मुखात् ।। 3.58.८० ।<br>
स तु सिंहर्षभस्कन्धः शार्दूलसमविक्रमः ।<br>
महाजलदसंकाशो मृदङ्गध्वनिनिःस्वनः ।। ८१ ।।<br>
तस्य निष्पतमानस्य दानवैः संवृतस्य च ।<br>
बभूव सुमहानादः क्षोभयंस्त्रिदिवं यथा ।। ८२ ।।<br>
तेन शब्देन वित्रस्ता त्रिदशानां महाचमूः ।<br>
द्रुमशैलप्रहरणा योद्धुमेवाभ्यवर्तत ।। ८३ ।।<br>
तेषां च देवदैत्यानां युयुत्सूनां परस्परम् ।<br>
संनिपातः सुतुमुलो रौद्रो लोकभयावहः ।। ८४ ।।<br>
तेषां युद्धं महाघोरं संजज्ञे लोमहर्षणम् ।<br>
देवदानवसंघानां प्राणांस्त्यक्त्वा महाहवे ।। ८५ ।।<br>
सर्वे ह्यतिबलाः शूरा सर्वे पर्वतसंनिभाः ।<br>
सर्वे सर्वास्त्रविद्वांसः सर्वे सर्वायुधोद्यताः ।<br>
त्रिदशा दानवाश्चैव परस्परजिघांसवः ।। ८६ ।।<br>
तेषां वै नदतां शब्दः संयुगे मेघनिःस्वनः ।<br>
शुश्रुवेऽतिमहाघोरश्चरस्थावरकम्पनः ।। ८७ ।।<br>
रेणुश्चारुणसंकाशो भीमः स समपद्यत ।<br>
उद्भूतो देवदैत्यौघैः संरुरोध दिशो दश ।। ८८ ।।<br>
अन्योन्यं रजसा तेन कौशेयारुणपाण्डुना ।<br>
संवृता बहुरूपेण ददृशुर्न च किंचन ।। ८९ ।।<br>
न ध्वजो न पताकाश्च न वर्म तुरगोऽपि वा ।<br>
आयुधं स्यन्दनो वापि दृश्यते नैव सारथिः ।। 3.58.९० ।।<br>
स शब्दस्तुमुलस्तेषामन्योन्यमभिधावताम् । <br>
श्रूयते तुमुलः शब्दो न रूपाणि चकाशिरे ।। ९१ ।।<br>
दानवास्तत्र संक्रुद्धा दानवानेव जघ्निरे ।<br>
त्रिदशास्त्रिदशाश्चैव निजघ्नुस्तुमुले तदा ।।९२ ।।<br>
ते परांश्च विनिघ्नन्तः स्वांश्च युद्धे महासुरान् ।<br>
रुधिरार्द्रा तथा चक्रुर्मेदिनीमसुराः सुराः ।। ९३ ।।<br>
ततस्तु रुधिरौघेण संसिक्तमुदितं रजः ।<br>
शरीरशतसंकीर्णं बभूव धरणीतलम् । ९४ ।।<br>
शूलशक्तिगदाखड्गपरिघप्रासतोमरैः ।<br>
त्रिदशा दानवाश्चैव जघ्नुरन्योन्यमाहवे ।। ९५ ।।<br>
बाहुभिः परिघाकारैर्निघ्नतः परिघैस्तथा ।<br>
रुद्रपारिषदान् सर्वान् सूदयन्ति स्म दानवाः ।। ९६ ।।<br>
रुद्रपारिषदाश्चैव महाद्रुममहाश्मभिः ।<br>
व्यदारयन्नतिक्रम्य शस्त्रैश्चादित्यसंनिभैः ।। ९७ ।<br>
एतस्मिन्नन्तरे क्रुद्धः केशी दानवसत्तमः ।<br>
संग्रामामर्षघोरः सन् स्वान्यनीकानि हर्षयन् ।<br>
तेषां परमसंक्रुद्धो वज्रमस्त्रमुदीरयत् ।। ९८ ।।<br>
वज्रेणास्त्रेण दिव्येन शस्त्रेण च महात्मना ।<br>
महापारिषदाः सर्वे निहता युधि दुर्जयाः ।। ९९ ।।<br>
वज्रास्त्रपीडिता भ्रान्ता रुद्रपारिषदा युधि ।<br>
विप्रकीर्णद्रुमाः पेतुः शैला वज्रहता इव ।। 3.58.१००।।<br>
एवं सुतुमुलं युद्धमभवल्लोमहर्षणम् ।<br>
केशिनः सह रुद्रेण तदद्भुतमिवाभवत् ।।१०१।।<br>
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे देवासुरयुद्धकेशिरुद्रयुद्धकथने अष्टपञ्चाशत्तमोऽध्यायः  ।। ५८ ।।<br>
<br>
