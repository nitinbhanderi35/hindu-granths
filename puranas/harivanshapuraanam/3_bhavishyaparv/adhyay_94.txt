वैशम्पायन उवाच<br>
ततश्च यादवाः सर्वे दृष्ट्वा सैनिकसंचयम् ।<br>
रात्रौ व व्यसनं प्राप्तं महाशस्त्रसमाकुलम् ॥ १ ॥<br>
महावातसमुद्भूतं कल्पान्ते सागरोपमम् ।<br>
संनद्धाः समपद्यन्त शस्त्रिणो युद्धलालसाः ॥ २ ॥<br>
गृहीतदीपिकाः सर्वे यादवाः शस्त्रयोधिनः ।<br>
सात्यकिर्बलभद्रश्च हार्दिक्यो निशठस्तथा ॥ ३ ॥<br>
उद्धवोऽथ महाबुद्धिरुग्रसेनो महाबलः ।<br>
अन्ये च यादवाः सर्वे कवचप्रग्रहे रताः ॥ ४ ॥<br>
समस्तयुद्धकुशला रात्रौ सन्नाहयोधिनः ।<br>
शस्त्रिणः खड्गिनश्चैव सर्वे शस्त्रसमाकुलाः ॥ '५ ॥<br>
युद्धाय समपद्यन्त बहवो बाहुशालिनः ।<br>
रथिनो गजिनश्चैव सादिनः सायुधास्तथा ॥ ६ ॥<br>
नित्ययुक्ता महात्मानो धन्विनः पुरुषोत्तमाः ।<br>
निर्ययुर्नगरात् तूर्णं दीपिकाभिः समन्ततः ॥ ७ ॥<br>
कुतः पौण्ड्रक इत्येवं वदन्तः सर्वसात्वताः ।<br>
दीपिकादीपितो देशो निस्तमाः समपद्यत ॥ ८ ॥<br>
ततो वितिमिरो देशः समन्तात् प्रत्यपद्यत ।<br>
युद्धं समभवद् घोरं वृष्णिभिः शत्रुभिः सह ॥ ९ ॥<br>
ततो महान् समभवत् संनादो रोमहर्षणः ।<br>
हया हयैः समायुक्ताः गजाश्च गजयूथपैः ॥ 3.94.१० ॥<br>
रथा रथैः समायुक्ताः सादिभिः सादिनस्तथा ।<br>
खड्गिनः खड्गिभिः सार्धं गदिभिर्गदिनस्तथा ॥ ११ ॥<br>
परस्परव्यतीकारो रण आसीत् सुदारुणः ।<br>
महाप्रलयसंक्षोभः शब्दस्तेषां महात्मनाम् ॥ १२ ॥<br>
धावन्तः प्रहरन्त्येतान् घ्नन्त्येतान् सर्वतो नृपान्।<br>
अयमेष महाबाहुः खड्गी पतति वीर्यवान् ॥ १३ ॥<br>
अयमेष शरो घोरो वर्ततेऽतिसुदारुणः ।<br>
गदी चायं महावीर्यः सर्वान् नो बाधते नृपः ॥ १४ ॥<br>
अयं रथी शरी चापी गदी तूणी तनुत्रवान्।<br>
पट्टिशी सर्वतो याति कुन्तपाणिरयं बली ॥ १५ ॥<br>
अयमत्र महाशूली संश्रितः सर्वतो दिशम् ।<br>
गजोऽयं सविषाणाग्रो वर्तते सर्वतः प्रति ॥ १६ ॥<br>
अतिसर्वत्रगः शूरो वेगवान् वातसंनिभः ।<br>
शराञ्च्छरैः समाहन्ति दण्डान् दण्डैर्जगत्पते ॥ १७ ॥<br>
कुन्तान् कुन्तैः समाजघ्नुर्गदाभिश्च गदास्तथा।<br>
परिघान् परिघैः सार्धं शूलाञ्च्छूलैः समन्ततः ॥ १८ ॥<br>
एवं तेषां महाराज कुर्वतां रणमुत्तमम् ।<br>
संग्रामः सुमहानासीच्छब्दश्चापि महानभूत् ॥ १९ ॥<br>
भूतानि सुबहून्याजौ शब्दवन्ति महान्ति च ।<br>
प्रादुरासन् सहस्राणि शङ्खानां भीमनिःस्वनः ॥ 3.94.२० ॥<br>
रात्रौ प्रादुरभूच्छब्दः संग्रामे रोमहर्षणः ।<br>
वर्तमाने महायुद्धे वृष्णीनां चैव तैः सह ॥ २१ ॥<br>
केचिद् ग्रस्ताः समापेतुः पृथिव्यां पृथिवीक्षितः।<br>
केचिच्च पतिताः क्लिष्टाः विप्रकीर्णशिरोरुहाः ॥ २२ ॥<br>
पेतुरुर्व्यां महावीर्या राजानः शस्त्रपाणयः ।<br>
केचित् तु भिन्नवर्माणः समापेतुः सहस्रधा ॥ २३ ॥<br>
परस्परं समाश्रित्य परस्परवधैषिणः ।<br>
न्यस्तशस्त्रा महात्मानः समन्तात् क्षतविग्रहाः ॥ २४ ॥<br>
पेतुर्गतासवः केचिद् यमराष्ट्रविवर्धनाः ।<br>
एवं ते निहता राजन् योधिताः सर्व एव तु ॥ २५ ॥<br>
एतस्मिन्नन्तरे शूर एकलव्यो निषादपः ।<br>
धनुर्गृह्य महाघोरं कालान्तकयमोपमः ॥ २६ ॥<br>
शरैरनेकसाहस्रैरर्दयामास यादवान् ।<br>
परःशतैः शराणां तु निशितैर्मर्मभेदिभिः ॥ २७ ॥ ।<br>
वृष्णीनां च बलं सर्वं पोथयामास सर्वतः ।<br>
युद्ध्यतः शस्त्रपाणींश्च क्षत्रियान् वीर्यवत्तरान्॥ २८ ॥<br>
निशठं पञ्चविंशत्या शराणां नतपर्वणाम् ।<br>
सारणं दशभिर्विद्ध्वा हार्दिक्यं पञ्चभिः शरैः ॥ २९ ॥<br>
उग्रसेनं नवत्याशु वसुदेवं च सप्तभिः ।<br>
उद्धवं दशभिश्चैव ह्यक्रूरं पञ्चभिः शरैः ॥ 3.94.३० ॥<br>
एवमेकैकशः सर्वे निहता निशितैः शरैः ।<br>
विद्राव्य यादवीं सेनां नाम विश्राव्य वीर्यवान्॥ ३१ ॥<br>
एकलव्यो यदुवृषान् वीर्यवान् बलवानहम् ।<br>
इदानीं सात्यकिर्वीरः क्व यास्यति महाबलः ॥ ३२ ॥<br>
मदमत्तो हली साक्षात् क्व यातीह गदाधरः ।<br>
इत्याह सिंहनादेन सिंहान् विस्मापयन्निव ॥ ३३ ॥<br>
इति श्रीमहाभारते खिलभागे हरिवंशे भविष्यपर्वणि पौण्ड्रकवधे रात्रियुद्धे चतुर्नवतितमोऽध्यायः ॥ ९४ ॥<br>
<br>
