वैशम्पायन उवाच<br>
निवृत्तेष्वथ सैन्येषु वृष्णिवीरेषु चैव हि ।<br>
भीतेष्वथ महाराज हतेषु युधि सर्वतः ॥ १ ॥<br>
दीपिकासु प्रशान्तासु निःशब्दे सति सर्वतः ।<br>
जितमित्येव यन्मत्वा वृष्णीनां बलमुत्तमम् ॥ २ ॥<br>
ततः पौण्ड्रो महावीर्यो बभाषे सैनिकान् स्वकान्।<br>
शीघ्रं गच्छत राजेन्द्राष्टङ्कैः कुन्तैः पुरीमिमाम् ॥ ३ ॥<br>
कुठारैः कुन्तलैश्चैव पाषाणैः सर्वतोदिशम् ।<br>
कर्षणस्थैः सुपाषाणैः सर्वतो यात भूमिपाः ॥ ४ ॥<br>
भिद्यन्तां प्राकारचयाः प्रासादाश्च समन्ततः ।<br>
गृह्यन्तां कन्यकाः सर्वा दास्यश्चैव समन्ततः॥ ५ ॥<br>
गृह्यन्तां वसुमुख्यानि धनानि सुबहून्यथ ।<br>
ते तथेति महात्मानो राजानः सर्व एव तु ॥ ६ ॥<br>
कुठारैः सर्वतश्चैव चिच्छिदुः पौण्ड्रकाज्ञया ।<br>
प्राकारांश्चैव सर्वत्र प्रासादान् नरसंचयान् ॥ ७ ॥<br>
अथ तत्र महाशब्दः प्रादुरासीत् समन्ततः ।<br>
टङ्केषु पात्यमानेषु प्राकारेषु महाबलैः ॥ ८ ॥<br>
पूर्वद्वारे महाराज भिन्नाः प्राकारसंचयाः ।<br>
श्रुत्वा शब्दं महाघोरं सात्यकिः क्रोधमूर्च्छितः॥ ९ ॥<br>
मयि सर्वं समारोप्य केशवो यादवेश्वरः ।<br>
गतः कैलासशिखरं द्रष्टुं शंकरमव्ययम् ॥ 3.95.१० ॥<br>
अवश्यं हि मया रक्ष्या पुरी द्वारवती त्वियम् ।<br>
इति संचिन्त्य मनसा धनुरादाय सत्वरम् ॥ ११ ॥<br>
रथं महान्तमारुह्य दारुकस्य महात्मनः ।<br>
पुत्रेण संस्कृतं घोरं यन्ता च स्वयमेव हि ॥ १२ ॥<br>
धनुर्महत् तदादाय शरांश्चाशीविषोपमान् ।<br>
आमुच्य कवचं घोरं शस्त्रसम्पातदुःसहम् ॥ १३ ॥<br>
अङ्गदी कुण्डली तूणी शरी चापी गदासिमान् ।<br>
ययौ युद्धाय शैनेयः संस्मरन् कैशवं वचः ॥ १४ ॥<br>
दीपिकादीपिते देशे ययौ सात्यकिरुत्तमः ।<br>
तथैव बलदेवोऽपि रथमारुह्य भास्वरम् ॥ १५ ॥<br>
गदी शरी महावीर्यः प्रायाद् रणचिकीर्षया ।<br>
सिंहनादं प्रकुर्वन्तो मुञ्चन्तो भैरवं रवम् ॥ १६ ॥<br>
उद्धवोऽपि बली साक्षाद् गजमारुह्य सत्वरम् ।<br>
मत्तं महारवं घोरं संग्रामे नीतिमत्तरः ॥ १७ ॥<br>
ययौ नीतिं विचिन्वानः परां प्रीतिं महाबलः ।<br>
अन्ये च वृष्णयः सर्वे ययुः संग्रामलालसाः ॥ १८ ॥<br>
रथान्गजान्समारुह्य हार्दिक्यप्रमुखास्तथा ।<br>
दीपिकाभिश्च सर्वत्र पुरोवृत्ताभिरीश्वराः ॥ १९ ॥<br>
सिंहनादं प्रकुर्वन्तः स्मरन्तः कैशवं वचः ।<br>
पूर्वद्वारं समागम्य वृष्णयो युद्धलालसाः ॥ 3.95.२० ॥<br>
ते समेत्य यथायोगं स्थितास्तत्र महाबलाः ।<br>
स्थिते सैन्ये महाघोरे दीपिकादीपिते पथि ॥ २१ ॥<br>
शिनिर्वीरः शरी चापी गदी तूणीरवान्विभो ।<br>
वायव्यास्त्रं समादाय योजयित्वा महाशरम् ॥ २२ ॥<br>
आकर्णं तूर्णमाकृष्य धनुःप्रवरमुत्तमम् ।<br>
मुमोच परसैन्येषु शिनिर्वीरः प्रतापवान् ॥ २३ ॥<br>
वायव्यास्त्रेण ते सर्वे तत्रस्था नरसत्तमाः ।<br>
विजिता ह्यस्त्रवीर्येण यत्र तिष्ठति पौण्ड्रकः ॥ २४ ॥<br>
तत्र गत्वा स्थिताः सर्वे निर्धूता वातरंहसा ।<br>
यत्र पूर्वं स्थिताः सर्वे विद्रुता राजसत्तमाः ॥ २५ ॥<br>
तत्र स्थित्वा च शैनेयः शरमादाय सत्वरम् ।<br>
निशितं सर्पभोगाभं बभाषे सात्यकिस्तदा ॥ २६ ॥<br>
क्व इदानीं महाबुद्धिः पौण्ड्रको राजसत्तमः ।<br>
स्थितोऽस्मि व्यवसायेन शरी चापी महाबलः॥ २७ ॥<br>
यदि द्रष्टा दुरात्मानं ततो हन्ता नृपाधमम् ।<br>
भृत्योऽस्मि केशवस्याहं जिघांसुः पौण्ड्रकं स्थितः ॥२८॥<br>
छित्त्वा शिरस्तु तस्यास्य सर्वक्षत्रस्य पश्यतः ।<br>
बलिं दास्यामि गृध्रेभ्यः श्वभ्यश्चैव दुरात्मनः ॥ २९ ॥<br>
को नाम ईदृशं कर्म चौरवच्च समाचरेत् ।<br>
सुप्तेषु निशि सर्वत्र यादवेषु महात्मसु ॥ 3.95.३० ॥<br>
चौरोऽयं सर्वथा राजा न हि राजा बलान्वितः ।<br>
यदि शक्तो न कुर्याच्च चौर्यमेवं नृपाधमः ॥ ३१ ॥<br>
अहोऽस्य बलिनो राज्ञश्चौरकार्यं प्रकुर्वतः ।<br>
सर्वथाऽऽगमनं तस्य न हि पश्यामि साम्प्रतम् ॥ ३२ ॥<br>
इत्युक्त्वा सात्यकिर्वीरः प्रजहास महाबलः ।<br>
विस्फार्य सुदृढं चापं संदधे कार्मुके शरम् ॥ ३३ ॥<br>
आकर्ण्य वचनं वीरः सात्यकेस्तस्य धीमतः ।<br>
क्व नु कृष्णः क्व गोपालः कुतः सोऽथ प्रवर्तते ॥ ३४ ॥<br>
स्त्रीहन्ता पशुहन्ता च क्व च स्वामीति सेवितः ।<br>
स इदानीं क्व वर्तेत गृहीत्वा मम नाम तत् ॥ ३५ ॥<br>
हन्ता सख्युर्महावीर्यो नरकस्य महात्मनः ।<br>
ममैव तात युद्धेऽस्मिन्हते तस्मिन्दुरात्मनि ॥ ३६ ॥<br>
गच्छ त्वं कामतो वीर योद्धुं न क्षमते भवान् ।<br>
अथवा तिष्ठ किंचित्तु ततो द्रष्टासि मे बलम्। ३७ ॥<br>
शिरस्ते पातयिष्यामि शरैर्घोरैर्दुरासदैः ।<br>
हतस्य तव वीरेह भूमिः पास्यति शोणितम् ॥ ३८ ॥<br>
श्रोष्यते स तथा गोपो हतः सात्यकिरित्यपि ।<br>
यो गर्वस्तस्य गोपस्य सर्वदा वर्तते महान् ॥ ३९ ॥<br>
विनश्यति स तु क्षिप्रं हते त्वयि यदूत्तम ।<br>
त्वयि रक्षां समादिश्य गोपः कैलासपर्वतम् ॥ 3.95.४० ॥<br>
गत इत्येवमस्माभिः श्रुतं पूर्वं महामते ।<br>
शरं गृहाण निशितं यदि शक्तोऽसि सात्यके ।<br>
इत्युक्त्वा बाणमादाय ययौ योद्धं व्यवस्थितः॥ ४१ ॥<br>
इति श्रीमहाभारते खिलभागे हरिवंशे भविष्यपर्वणि रात्रियुद्धे सात्यकिपौण्ड्रकभाषणे पञ्चनवतितमोऽध्यायः ॥ ९५॥<br>
<br>
