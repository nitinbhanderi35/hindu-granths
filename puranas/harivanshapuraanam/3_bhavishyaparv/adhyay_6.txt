सौतिरुवाच<br>
एवं स विश्वावसुनानुनीतः<br>
प्रसादमागम्य वपुष्टमायाः ।<br>
चकार मिथ्या व्यतिशङ्कितात्मा<br>
शान्तिं परां मानवधर्महृष्टाम् ।। १ ।।<br>
श्रममभिविनिवर्त्य मानसं स<br>
समभिलषज्जनमेजयो यशः स्वम् ।<br>
विषयमनुशशास धर्मबुद्धि-<br>
र्मुदितमना रमयन् वपुष्टमां ताम्।। २ ।।<br>
न हि विरमति विप्रपूजना-<br>
न्न च विनिवर्तति यज्ञदानशीलात् ।<br>
न विषयपरिरक्षणाच्च्युतोऽभू-<br>
न्न च परिगर्हति तां वपुष्टमां च ।। ३ ।।<br>
विधिविहितमशक्यमन्यथा हि कर्तुं<br>
यदृषिरचिन्त्यतपाः पुराब्रवीत् सः ।<br>
इति स नृपतिरात्मवांस्तदासौ<br>
तदनुविचिन्त्य बभूव वीतमन्युः।। ४ ।।<br>
इदं महाकाव्यमृषेर्महात्मनः<br>
पठन्नृणां पूज्यतमो भवेन्नरः ।<br>
प्रकृष्टमायुः समवाप्य दुर्लभं<br>
लभेच्च सर्वज्ञफलं च केशवम् ।। ५ ।।<br>
शतक्रतोः कल्मषविप्रमोक्षणं<br>
पठन्निदं मुच्यति कल्मषान्तरः ।<br>
तथैव कामान् विविधान् समश्नुते<br>
ह्यवाप्तकामश्च चिराय नन्दति ।। ६ ।।<br>
यथा हि पुष्पप्रभवं फलं द्रुमाः<br>
फलात्प्रजायन्ति पुनश्च पादपाः ।<br>
तथा महर्षिप्रभवा इमा गिरः<br>
प्रवर्धयन्ते तमृषिं प्रवर्धिताः ।। ७ ।।<br>
पुत्रानपुत्रो लभते सुवर्चस-<br>
श्च्युतः पुनर्विन्दति चात्मनः स्थितिम् ।<br>
व्याधिं न चाप्नोति चिरं सबन्धनं<br>
क्रियां च पुण्यां लभते गुणान्वितः।। ८ ।।<br>
पतिमभिलभते च सत्सु कन्या<br>
श्रवणमुपेत्य शुभा मुनेस्तु वाचः।<br>
जनयति च सुतान् गुणैरुपेतान्<br>
रिपुजनमर्दनवीर्यशालिनश्च ।। ९ ।।<br>
विजयति वसुधां च राजवृत्ति<br>
र्धनमतुलं लभते द्विषज्जयं च ।<br>
विपुलमपि धनं लभेच्च वैश्यः<br>
सुगतिमियाच्छ्रवणाच्च शूद्रजातिः।। १०।।<br>
पुराणमेतच्चरितं महात्मना-<br>
मधीत्यबुद्धिं लभते च नैष्ठिकीम्।<br>
विहाय दुःखानि विमुक्तसङ्गः<br>
स वीतरागो विचरेद् वसुंधराम् ।। ११ ।।<br>
इत्येतदाख्यानमुदाहृतं वै<br>
प्रतिस्मरन्तो द्विजमण्डलेषु ।<br>
स्थैर्येण धैर्येण पुनः स्मरन्तः<br>
सुखं भवन्तोऽनुचरन्तु लोकम् ।। १२ ।।<br>
इति चरितमिदं महात्मना-<br>
मृषिकृतमद्भुतवीर्यकर्मणाम् ।<br>
कथितमिदं हि समासविस्तरैः<br>
किमपरमिच्छसि किं ब्रवीमि ते ।। १३ ।।<br>
इति श्रीमहाभारते खिलभागे हरिवंशे भविष्यपर्वणि भविष्यान्तग्रन्थार्थप्रकाशो नाम षष्ठोऽध्यायः ।। ६ ।।<br>
<br>
