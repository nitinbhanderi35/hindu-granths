जनमेजय उवाच<br>
संयुज्य तपसा देवाः किमकुर्वंस्ततः परम् ।<br>
न हि तद् विद्यते लोके तपसा यन्न लभ्यते ॥ १ ॥<br>
वैशम्पायन उवाच<br>
अथ दीक्षां समास्थाय सर्वे विष्णुमया गणाः ।<br>
पुष्करादग्निमुद्धृत्य प्रणीय च यथाविधि ॥ २ ॥<br>
वहुवुर्मन्त्रविधिना ब्राह्मणा मन्त्रचोदिताः ।<br>
हविषा मन्त्रपूतेन यथा वै विधिरेव च ॥ ३॥<br>
स चाग्निर्विधिवत्तत्र वर्धते ब्रह्मतेजसा ।<br>
तेजोभिर्बहुलीभूतः प्रभुः पुरुषविग्रहः ॥ ४ <br>
ब्रह्मदण्ड इति ख्यातो वपुषा निर्दहन्निव ।<br>
दिव्यरूपप्रहरणो ह्यसिचर्मधनुर्धरः । ५ ॥<br>
सगदो लाङ्गली चक्री शरी चर्मी परश्वधी ।<br>
शूली वज्री स्वङ्गपाणिः शक्तिमान् वरकार्मुकः ॥ ६ ॥<br>
विष्णुश्चक्रधरः खड्गी मुसली लाङ्गलायुधः ।<br>
नरो लाङ्गलमालम्ब्य मुसलं च महाबलः ॥ ७ ॥<br>
वज्रमिन्द्रस्तपोयोगाच्छतपर्याणमक्षिपत् ।<br>
रुद्रः शूलं पिनाकं च मनसाधारयद् भुवि ॥ ८ ॥<br>
मृत्युर्दण्डं पाशमापः कालः शक्तिमगृह्णत ।<br>
जग्राह परशुं त्वष्टा कुबेरश्च परश्वधम् ॥ ९ ॥<br>
निर्विकारैः समायुक्ताः शतशोऽथ सहस्रशः ।<br>
विश्वकर्मा च त्वष्टा च चक्राते ह्यायुधं बहु ॥ 3.29.१० ॥<br>
इन्द्रायाग्निरथं प्रादात् सूर्याय च प्रतापिने ।<br>
परमात्मा ददौ कृष्णो रुद्राय च महात्मने ॥ ११ ॥<br>
छन्दोभिरेव त्वष्टा च स चकाराथ वाहिनीम्<br>
विश्वकर्मा विमानानि चकार बहुभिः क्रमैः ॥ १२ ॥<br>
शरीरांशं समुद्धृत्य विष्णुः सत्यपराक्रमः ।<br>
पुष्करात् पर्वणि वनात् पृतनार्थं प्रवर्तयन् ॥ १३ ॥<br>
द्यां चैव सूर्यऋक्षाणां वाचा वै समकल्पयत् ।<br>
यथा स पूज्यः संग्रामे शत्रून् निर्बिभिदे रणे ॥ १४ ॥<br>
स तं दण्डं समुचितं निर्विकारं समाहितम् ।<br>
ब्रह्मा जग्राह विधिना अन्तर्धानगतः प्रभुः ॥१५ ॥<br>
स्वैः प्रभावैश्च विधिना सोऽस्त्रग्रामं चतुर्विधम्।<br>
ऐन्द्रमाग्नेयवायव्ये रौद्रं रौद्रेण वर्चसा ॥ १६॥<br>
एभिर्विकारैः संयुक्ता दितेः पुत्रा महाबलाः ।<br>
तपसा शिक्षया चैव स्वास्त्रैः प्रहरणैरपि ॥ १७ ॥<br>
बलेन चतुरङ्गेण वीर्येण सुसमाहिताः ।<br>
अप्रधृष्या रणे सर्वे समपद्यन्त वै तदा ॥ १८ ॥<br>
ते विहाय गुहामध्यं सभाण्डोपस्करे रथे ।<br>
मन्दरस्य गिरेः पादे विचेरुर्वसुधातले ॥ १९ ॥<br>
चतुरङ्गं बलं सर्वं संहृत्य तमसः प्रभुः ।<br>
विष्णुरेव महायोगांश्चचार वसुधातले ॥ 3.29.२० ॥<br>
भूयोऽन्यत्तप आसेदुश्चरन्तो ब्राह्मणैः सह ।<br>
तैश्च सर्वैः सुरगणैर्धर्मचीरनिवासिभिः ॥ २१ ॥<br>
इति श्रीमहाभारते खिलभागे हरिवंशे भविष्यपर्वणि पौष्करे एकोनत्रिंशोऽध्यायः ॥ २९ ॥<br>
<br>
