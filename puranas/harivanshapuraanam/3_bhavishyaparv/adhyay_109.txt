वैशम्पायन उवाच<br>
ततः क्रुद्धोऽथ दुर्वासा धक्ष्यन्निव तयोरसून् ।<br>
एकेनाक्ष्णाथ दुर्वासा रौद्रेणाग्नियुजा सदा ।। १ ।।<br>
पश्यंस्तौ च दुरात्मानौ रोषव्याकुलितेन्द्रियः ।<br>
कुर्वन्निव तदा लोकान् भस्मभूतानिमान् नृप ।। २ ।।<br>
ब्राह्मणं चक्षुषा पश्यन् सौम्येनान्येन केवलम् ।<br>
उवाच वचनं राजन् ध्वंसत ध्वंसतेतरान् ।। ३ ।।<br>
इतो गच्छत राजानौ किं विलम्बत मा चिरम् ।<br>
न वां वचनसम्भूतं रोषं धारयितुं क्षमे ।। ४ ।।<br>
अन्यथा वो महीपालान्सर्वान् दग्धुमहं क्षमः ।<br>
किमतः साहसं वक्तुं कश्च शक्नोति मत्परः ।। ५ ।।<br>
दर्पं वां लोकविख्यातः शङ्खचक्रगदाधरः ।<br>
व्यपनेष्यति मन्दज्ञौ किं वां वक्ष्यामि साम्प्रतम् ।। ६ ।।<br>
तत उत्थाय धर्मात्मा गन्तुमैच्छद् यतीश्वरः ।<br>
ततो निषेद्धुं हंसस्तं यतते स्म यतीश्वरम् ।। ७ ।।<br>
तस्य बाहुं समादाय हंसो नृपवरोत्तम ।<br>
कौपीनं चिच्छिदे क्रूरः कृतान्त इव सत्तम ।। ८ ।।<br>
यतयोऽन्ये पलायन्ति दिशो दश विचेतसः ।<br>
कष्टं हेति वदन् विप्रो मित्रभावाज्जनार्दनः ।। ९ ।।<br>
न्यवारयद् यथाशक्ति किमिदं साहसं त्विति ।<br>
दुर्वासाः सत्यधर्मस्तु हन्तुमीशोऽपि तं ततः ।। 3.109.१० ।।<br>
मन्दं मन्दमुवाचेदं हंसं डिम्भकमेव च ।<br>
शापेनाहं समर्थोऽपि हन्तुं राजकुलाधमौ ।। ११ ।।<br>
तथापि न करोम्यन्तं यतयो ह्यत्र ते वयम् ।<br>
यो दि देवो जगन्नाथः केशवो यादवेश्वरः ।। १२ ।।<br>
शङ्खचक्रगदापाणिर्गर्वं वां व्यपनेष्यति ।<br>
लोके तस्मिन् यदुश्रेष्ठे रक्षत्येवं जगत्पतौ ।। १३ ।।<br>
युवयोः सर्वथा जीवः सज्जीव इति मे मतिः ।<br>
जरासंधोऽपि वां बन्धुः स च वक्तुं न चेच्छति।। १४ ।।<br>
ईदृशं लोकविद्विष्टं स हि धर्मपथे सदा ।<br>
एतावता स वां बन्धुर्न हि भूयो भविष्यति ।। १५ ।।<br>
विद्वेषो ह्यस्तु वां तस्य मागधस्य महीपतेः ।<br>
श्रुत्वेदं घोररूपं तु स हि बन्धुः सहेत चेत् ।। १६ ।।<br>
धर्मनाशो भवेत् तस्य नात्र कार्या विचारणा ।<br>
इत्युक्त्वा गच्छ गच्छेति हंसं प्राह पुनः पुनः ।। १७ ।।<br>
जनार्दनमुवाचेदं दुर्वासा यतिसत्तमः ।<br>
स्वस्त्यस्तु तव विप्रेन्द्र भक्तिरस्तु जनार्दने ।। १८ ।।<br>
संसृतिस्तव तस्यास्तु शङ्खचक्रगदाभृतः ।<br>
अद्य श्वो वा परश्वो वा साधुरेव सदा भवान् ।। १९ ।।<br>
न हि साधोर्विनाशोऽस्ति लोकयोरुभयोरपि ।<br>
गच्छ सर्वं पितुर्ब्रूहि ज्ञात्वा वृत्तं यथाखिलम् ।। 3.109.२०<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने दुर्वासोभाषणे नवाधिकशततमोऽध्यायः ।। १०९ ।।<br>
<br>
