ततः क्रुद्धौ महाराज पौण्ड्रो मदबलान्वितः ।<br>
नारदं विप्रवर्यं तं प्रोवाच नृपसंसदि ॥ १ ॥<br>
किमिदं प्राह विप्रर्षे राजाहं च द्विजैः सह ।<br>
गच्छ त्वं काममथ वा मुने शापप्रदः सदा ॥ २ ॥<br>
भीतस्त्वत्तो महाबुद्धे गच्छ त्वं काममद्य हि ।<br>
इत्युक्तो नृपवर्येण तूष्णीमेव स नारदः ॥ ३ ॥<br>
जगामाकाशगमनो यत्र तिष्ठति केशवः ।<br>
स गत्वा विष्णुसंकाशं विष्णोः सर्वं शशंस ह ॥ ४ ॥<br>
तच्छ्रुत्वा भगवान् विष्णुर्यथेष्टं वदतामिति ।<br>
दर्प तस्यापनेष्यामि श्वोभूते द्विजसत्तम ॥ ५ ॥<br>
इत्युक्त्वा विररामैव तस्मिन् बदरिकाश्रमे ।<br>
ततः पौण्ड्रो महाबाहुर्बलैर्बहुभिरीश्वरः ॥ ६ ॥<br>
अश्वैरनेकसाहस्रैर्गजैर्बहुभिरन्वितः ।<br>
अस्त्रकोटिसमायुक्तः स राजा सत्यसंगरः ॥ ७ ॥<br>
अनेकशतसाहस्रैः पत्तिभिश्च समन्वितः ।<br>
एकलव्यप्रभृतिभी राजभिश्च समन्ततः ॥ ८ ॥<br>
अष्टौ रथसहस्राणि नागानामयुतं तथा ।<br>
अर्बुदं पत्तिसंघानां तद्बलं समपद्यत ॥ ९ ॥<br>
एतेन च बलेनाजौ प्रस्फुरन् नृपसत्तमः ।<br>
विरराज महाराज उदयस्थो महारविः ॥ 3.93.१० ॥<br>
स ययौ मध्यरात्रेण नगरीं द्वारकामनु ।<br>
पत्तयो दीपिकाहस्ता रात्रौ तमसि दारुणे ॥ ११ ॥<br>
ययुर्विविधशूस्त्रौघाः सम्पतन्तो महाबलाः ।<br>
द्वारकां वीर्यसम्पन्नां महाघोरां नृपोत्तमाः ॥ १२ ॥<br>
रथं महान्तमारुह्य शस्त्रौघैश्च समावृतम् ।<br>
पट्टिशासिसमाकीर्णं गदापरिघसंकुलम् ॥ १३ ॥<br>
शक्तितोमरसंकीर्णं ध्वजमालासमाचितम् ।<br>
किङ्किणीजालसंयुक्तं शरासिप्राससंयुतम् ॥ १४ ॥<br>
महाघोरं महारौद्रं युगान्तजलदोपमम् ।<br>
धनुर्गदासमाकीर्णं महावाद्योपमं महत् ॥ १५ ॥<br>
अग्न्यर्कसदृशाकारं ययौ द्वारवतीमनु ।<br>
गृहीतदीपिको राजा वीर्यवान् बलवान् नृप ॥ १६ ॥<br>
हन्तुमैच्छज्जगन्नाथं वृष्णींश्चैव समन्ततः ।<br>
आकर्षन् बलमुख्यांस्तान् राज्ञः सर्वान्महाद्युतिः। १७।<br>
पुरद्वारं समासाद्य बलं संस्थाप्य यत्नतः ।<br>
इदं प्रोवाच राजा तु नृपान् सर्वानवस्थितान् ॥ १८ ॥<br>
ताड्यतामत्र भेरी तु नाम विश्राव्य मामकम् ।<br>
युध्यतां युध्यतामत्र देयं वा प्रतिदीयताम् ॥ १९ ॥<br>
आगतः पौण्ड्रको राजा युद्धार्थी वीर्यवत्तरः ।<br>
हन्तुकामः समग्रान् वः कृष्णबाहुबलाश्रयान् ॥ 3.93.२० ॥<br>
इति ते प्रेषिताः सर्वे समीयुः सूचकान् बहून् ।<br>
दीपिकाश्च प्रदीप्यन्ते बह्व्यः शतसहस्रशः ॥ २१ ॥<br>
इतश्चेतश्च राजानो युध्यन्ते युद्धलालसाः ।<br>
पुरीं ते पुरतस्तत्र क्षत्रियाः शस्त्रिणस्तदा ॥ २२ ॥<br>
सिंहनादं प्रकुर्वन्तः शस्त्रधारासमाकुलाः ।<br>
कुतोऽयं वृष्णिप्रवरः कुतो राजा जगत्पतिः ॥ २३ ॥<br>
कुतोऽयं सात्यकिर्वीरः कुतो हार्दिक्य एव च ।<br>
कुतो नु बलभद्रश्च सर्वयादवसत्तमः ।<br>
इत्येवं कथयन्तो वै राजानः सर्व एव ते ॥ २४ ॥<br>
आदाय शस्त्राणि बहूनि सर्वतः शरांश्च चापानि बहूनि सर्वे ।<br>
युद्धाय सन्नाहनिबद्धशो ययुर्हरेः पुरीं द्वारवतीं नृपोत्तमाः ॥ २५ ॥<br>
इति श्रीमहाभारते खिलभागे हरिवंशे भविष्यपर्वणि पौण्ड्रकस्य द्वारकागमने त्रिनवतितमोऽध्यायः ॥ ९३ ॥<br>
<br>
