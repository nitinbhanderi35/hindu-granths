वैशम्पायन उवाच<br>
ततः क्रुद्धो गदापाणिः सात्यकिर्वृष्णिनन्दनः ।<br>
वासुदेवं जघानाशु गदया तीक्ष्णया नृप ॥ १ ॥<br>
सात्यकिं वासुदेवस्तु गदयाभ्यहनद् बली ।<br>
तावुद्यतगदौ वीरौ शुशुभाते सुदारुणौ ॥ २ ॥<br>
दृप्तौ वने यथा सिंहौ परस्परवधैषिणौ ।<br>
ततः स सात्यकिः क्रुद्धः सव्यं मण्डलमागमत् ॥ ३ ॥<br>
दक्षिणं वासुदेवस्तु तं जघान स्तनान्तरे ।<br>
युयुधानोऽथ वीरस्तु बाह्वोर्मध्यमताडयत् ॥ ४ ॥<br>
दृढं स ताडितो वीरो जानुभ्यामपतद् भुवि ।<br>
तत उत्थाय वीरस्तु ललाटेऽभ्यहनद् गदाम् ॥ ५ ॥<br>
विषण्णः किंचिदास्थाय तत उत्थाय सत्वरम् ।<br>
गदयाभ्यहनद् वीरः सात्यकिः पौण्ड्रसत्तमम् ॥ ६ ॥<br>
वासुदेवो बली वीरः साक्षान्मृत्युरिवापरः ।<br>
जघान गदया वृष्णिं निर्दहन्निव चक्षुषा ॥ ७ ॥<br>
स तया ताडितो वृष्णिर्गदया बाहुमुक्तया ।<br>
आलम्ब्य भूमिं सहसा मृत्योरङ्कगतो यथा ॥ ८ ॥<br>
संज्ञां पुनः समालम्ब्य पाणिभ्यां दृढमेव च ।<br>
गदां तस्य महाराज गृहीत्वा प्रग्रहेण ह ॥ ९ ॥<br>
द्विधा कृत्वा महागुर्वीं गदां कालायसीं शुभाम् ।<br>
उत्सृज्य सहसा वीरः सिंहनादं व्यनीनदत् ॥ 3.97.१० ॥<br>
तत उत्सृज्य राजा तु वासुदेवो महाबलः ।<br>
सव्येन सात्यकिं गृह्य दक्षिणेन करेण ह ॥ ११ ॥<br>
मुष्टिं कृत्वा महाघोरां वासुदेवः प्रतापवान् ।<br>
ताडयामास मध्ये तु स्तनयोः सात्यकेर्नृप ॥ १२ ॥<br>
शैनेयो वृष्णिवीरस्तु गदामुत्सृज्य सत्वरम् ।<br>
तलेनाभ्यहनद् वीरो वासुदेवं रणाजिरे ॥ १३ ॥<br>
तलेन वासुदेवोऽपि सात्यकिं सत्यसंगरम् ।<br>
तयोरेवं महाघोरं तलयुद्धं प्रवर्तत ॥ १४ ॥<br>
जानुभ्यां मुष्टिभिश्चैव बाहुभ्यां शिरसा तदा ।<br>
उरसोरः समाहत्य जानुभ्यां जानुनी तथा ॥ १५ ॥<br>
कराभ्यां करमाहत्य तौ युद्धं सम्प्रचक्रतुः ।<br>
तालयोस्तत्र राजेन्द्र वृक्षयोः संनिकर्षयोः ॥ १६ ॥<br>
वने यथा निरुत्पन्नस्तथैवाभून्महास्वनः ।<br>
तावाजौ प्रथितौ वीरावुभौ पौण्ड्रकसात्यकी ॥ १७ ॥<br>
निशि स्तिमितमूकायां शस्त्रं त्यक्त्वा महाबलौ ।<br>
युयुधाते महारङ्गे मल्लौ द्वाविव विश्रुतौ ॥ १८ ॥<br>
उभे सेने महाराज्ञोः संशयं जग्मतुस्तदा ।<br>
किं नु स्यात् सात्यकिर्वीरो हतस्तेन भविष्यति ॥ १९ ॥<br>
आहोस्विद् वासुदेवस्तु हतस्तेन महात्मना ।<br>
अद्य वै तौ महावीरौ परस्परवधैषिणौ ॥ 3.97.२० ॥<br>
युध्यमानौ महावीरौ तदा स्वर्गं गमिष्यतः ।<br>
अन्यथा नोपरम्येतां युद्धाद् वीरौ सुनिश्चितौ ॥ २१ ॥<br>
अहो वीर्यमहो धैर्यमेतयोर्बलशालिनोः  ।<br>
एतौ महाबलौ लोके एतौ प्रकृतिसत्तमौ ॥ २२ ॥<br>
नैवं युद्धं महाघोरमासीद् देवासुरेष्वपि ।<br>
न श्रुतो न च वा दृष्टः संग्रामोऽयं कदाचन ॥ २३ ॥<br>
एते वै सैनिका ब्रूयुः सेनयोरुभयोरपि ।<br>
रात्रौ निशीथे मेघौघे दृष्ट्वा युद्धं सुदारुणम् ॥ २४ ॥<br>
अथ तौ बाहुभिर्वीरौ सनिपेततुरञ्जसा ।<br>
दशभिर्मुष्टिभिर्जघ्ने सात्यकिः पौण्ड्रकं तदा ॥ २५ ॥<br>
पञ्चभिः सात्यकिं पौण्ड्रः समाजघ्ने महाबलः ।<br>
तयोश्चटचटाशब्दो ब्रह्माण्डक्षोभणो महान् ।<br>
प्रादुरासीत् तु सर्वत्र सर्वान् विस्मापयन्निव ॥ २६ ॥<br>
इति श्रीमहाभारते खिलभागे हरिवंशे भविष्यपर्वणि पौण्ड्रकसात्यकियुद्धे सप्तनवतितमोऽध्यायः ॥ ९७ ॥<br>
<br>
