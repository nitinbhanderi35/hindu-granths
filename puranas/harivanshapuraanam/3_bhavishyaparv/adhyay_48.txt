वैशम्पायन उवाच<br>
नृसिंह एष कथितो भूयोऽयं वामनोऽपरः ।<br>
यत्र वामनमास्थाय रूपं रूपविदां वरः ।। १ ।।<br>
बलेर्बलवतो यज्ञे बलिना विष्णुना पुरा ।<br>
विक्रमैस्त्रिभिराक्रम्य त्रैलोक्यमखिलं हृतम् ।। २ ।।<br>
समुद्रवसना चोर्वी नानानगविभूषिता ।<br>
हृत्वा दत्ता सुरेन्द्राय शक्राय प्रभविष्णुना ।। ३ ।।<br>
जनमेजय उवाच<br>
अत्र मे संशयो ब्रहान्नत्र कौतूहलं महत् ।<br>
कथं नारायणो देवो वामनत्वमुपागतः ।। ४ ।।<br>
यः पुराणे पुराणात्मा भूत्वा नारायणः प्रभुः ।<br>
पद्मनाभो महाबाहुर्लोकानां प्रकृतिर्ध्रुवः ।। ५ ।।<br>
अनादिमध्यनिधनस्त्रैलोक्यादिः सनातनः ।<br>
देवदेवः सुराध्यक्षः कृष्णो लोकनमस्कृतः ।। ६ ।।<br>
हव्यकव्यवहः श्रीमान् हव्यकव्यभुगव्ययः ।<br>
अदित्या देवमातुश्च कथं गर्भेऽभवत् प्रभुः ।<br>
स्रष्टा यो वासवस्यापि स कथं वासवानुजः ।। ७ ।।<br>
प्रसूतो देवदेवेशो विष्णुत्वं प्राप्तवान् कथम् ।<br>
एतदाचक्ष्व मे विप्र प्रादुर्भावं महात्मनः ।। ८ ।।<br>
वैशम्पायन उवाच<br>
शृणु राजन् कथां दिव्यामर्चितामृषिपुङ्गवैः ।<br>
पुराणैः कविभिः प्रोक्तां ब्रह्मोक्तां ब्राह्मणेरिताम् ।। ९ ।।<br>
मारीचस्य सुरेशस्य कश्यपस्य प्रजापतेः ।<br>
अदिर्तिर्दितिर्द्वे भार्ये भगिन्यौ जनमेजय ।। 3.48.१० ।।<br>
अदित्यां जज्ञिरे देवाः कश्यपस्य महात्मनः ।<br>
धातार्यमा च मित्रश्च वरुणोंऽशो भगस्तथा ।। ११ ।।<br>
इन्द्रो विवस्वान् पूषा च पर्जन्यो दशमस्तथा ।<br>
तथैकादशमस्त्वष्टा द्वादशो विष्णुरुच्यते ।। १२ ।।<br>
दित्यां जातो हि बलवान् हिरण्यकशिपुःप्रभुः ।<br>
तस्यानुजश्च दैत्येन्द्रो हिरण्याक्षः प्रतापवान् ।। १३ ।।<br>
हिरण्यकशिपोः पुत्राः पञ्च घोरपराक्रमाः ।<br>
प्रह्लादश्चैव संह्रादस्तथानुह्राद एव च ।<br>
ह्रदश्चैव तु विक्रान्तः पञ्चमोऽनुह्रदस्तथा ।। १४ ।।<br>
विरोचनश्च प्राह्लादिस्तस्य पुत्रो बलिः स्मृतः ।<br>
पुत्रपौत्रं च बलवत् तेषामक्षयमव्ययम् ।। १५ ।।<br>
तेजस्विनां सुरारीणां दैत्येन्द्राणां मनस्विनाम् ।<br>
गणाः सुबहुशो राजन् देशे देशे सहस्रशः ।। १६ ।।<br>
ते दृष्ट्वा नारसिंहेन हिरण्यकशिपुं हतम् ।<br>
दैत्या देववधार्थाय बलिमिन्द्रं प्रचक्रिरे ।। १७ ।।<br>
दृष्ट्वा धर्मपरं नित्यं सत्यवाक्यं जितेन्द्रियम् ।<br>
शौर्याध्ययनसम्पन्नं सर्वज्ञानविशारदम् ।। १८ ।।<br>
परावरगृहीतार्थं तत्त्वदर्शिनमव्ययम् ।<br>
तेजस्विनं सुररिपुं हिरण्यकशिपुं यथा ।। १९ ।।<br>
अभिषेकेण दिव्येन बलिं वैरोचनिं तथा ।<br>
दैत्याधिपत्ये दितिजास्तदा सर्वेऽभ्यपूजयन् ।। 3.48.२० ।।<br>
अभिषिक्तस्तदा दैत्यैर्बलिर्बलवतां वरः ।<br>
ब्रह्मणा चैव तुष्टेन हिरण्यकशिपोः पदे ।। २१ ।।<br>
अभिषिक्तोऽसुरगणैर्बलिर्वैरोचनिस्तदा ।<br>
काञ्चनैः कलशैः स्फीतैः सर्वतीर्थाम्बुसंवृतैः ।। २२ ।।<br>
जयशब्दं ततश्चक्रुरभिषिक्तस्य दानवाः ।<br>
बलेरतुलवीर्यस्य सिंहासनगतस्य वै ।। २३ ।।<br>
कृत्वेन्द्रं दानवाः सर्वे बलिं बलवतां वरम् ।<br>
ततो विज्ञापयामासुः शिरोभिः पतिताः क्षितौ।। २४ ।।<br>
दैत्या ऊचुः<br>
विदितं तव दैत्येन्द्र हिरण्यकशिपोर्यथा ।<br>
त्रैलोक्यमासीदखिलं जगत्स्थावरजङ्गमम् ।।२५ ।।<br>
पितामहं तु हत्वा ते सुरेश्वरनिषूदन ।<br>
हृतं तदैव त्रैलोक्यं शक्रश्चैवाभिषेचितः ।। २६ ।।<br>
तत् पितामहराज्यं त्वं प्रत्याहर्तुमिहार्हसि ।<br>
अस्माभिः सहितो नाथ त्रैलोक्यमिदमव्ययम् ।। २७ ।।<br>
प्रत्यानयस्व भद्रं ते राज्यं पैतामहं प्रभो ।। २८ ।।<br>
असुरगणसहस्रसंवृतस्त्वं<br>
जय दिवि देवगणान् महानुभावान् ।<br>
अमितबलपराक्रमोऽसि राज-<br>
न्नतिशयसे स्वगुणैः पितामहं स्वम्।। २९ ।।<br>
इति श्रीमहाभारते खिलभागे हरिवंशे भविष्यपर्वणि वामने बलेरभिषेके अष्टचत्वारिंशोऽध्यायः ।। ४८ ।।<br>
<br>
