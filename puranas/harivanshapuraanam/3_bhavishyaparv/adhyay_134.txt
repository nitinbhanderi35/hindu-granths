वैशम्पायन उवाच<br>
हरिवंशेऽत्र वृत्तान्ताः प्रकीर्त्यन्ते क्रमोदिताः ।<br>
तत्रादावादिसर्गस्तु भूतसर्गस्ततः परः ॥ १ ॥<br>
पृथोर्वैन्यस्य चाख्यानं मनूनां कीर्तनं तथा ।<br>
वैवस्वतकुलोत्पत्तिर्धुन्धुमारकथा तथा ॥ २॥<br>
गालवोत्पत्तिरिक्ष्वाकुवंशस्याप्यनुकीर्तनम् ।<br>
पितृकल्पस्तथोत्पत्तिः सोमस्य च बुधस्य च ॥ ३ ॥<br>
अमावसोरन्वयस्य कीर्तनं कीर्तिवर्धनम् ।<br>
च्युतिंप्रतिष्ठे शक्रस्य प्रसवः क्षत्रवृद्धजः ॥ ४ ॥<br>
दिवोदासप्रतिष्ठा च त्रिशङ्कोः क्षत्रियस्य च ।<br>
ययातिचरितं चैव पूरुवंशस्य कीर्तनम् ॥ ५ ॥<br>
फिर दिवोदासकी प्रतिष्ठा, राजा त्रिशङ्कुकी कथा,<br>
ययातिका चरित्र और पूरुवशका वर्णन ह ॥ ५ ॥<br>
कीर्तनं कृष्णसम्भूतेः स्यमन्तकमणेस्तथा ।<br>
संक्षेपात्कीर्तिता विष्णोः प्रादुर्भावास्ततः परम् ॥६॥<br>
तारकामययुद्धं च ब्रह्मलोकस्य वर्णनम् ।<br>
योगनिद्रासमुत्थानं विष्णोर्वाक्यं च वेधसः ॥ ७ ॥<br>
पृथ्वीवाक्यं च देवानामंशावतरणं तथा ।<br>
ततो नारदवाक्यं च स्वप्नगर्भविधिस्तथा ॥ ८ ॥<br>
आर्यास्तवः पुनः कृष्णसमुत्पत्तिः प्रपञ्चतः ।<br>
गोव्रजे गमनं विष्णोः शकटस्य निवर्तनम् ॥ ९ ॥<br>
पूतनाया वधो भङ्गो यमलार्जुनयोरपि ।<br>
वृकसंदर्शानं चैव बृन्दावननिवेशनम् ॥ 3.134.१० ॥<br>
प्रावृषो वर्णनं चापि यमुनाह्रददर्शनम् ।<br>
कालियस्यापि दमनं धेनुकस्य च भञ्जनम् ॥ ११ ॥<br>
प्रलम्बनिधनं चैव शरद्वर्णनमेव च ।<br>
गिरियज्ञप्रवृत्तिश्च गोवर्धनविधारणम् ॥ १२ ॥<br>
गोविन्दस्याभिषेकं च गोपीसंक्रीडनं  तथा ।<br>
रिष्टासुरस्य निधनमकूरप्रेषणं तथा ॥ १३ ॥<br>
अन्धकस्य च वाक्यानि केशिनो निधनं तथा ।<br>
अक्रूरागमनं चैव नागलोकस्य दर्शनम् ॥ १४ ॥<br>
धनुर्भङ्गस्य कथनं कंसवाक्यमतः परम् ।<br>
कुवलयापीडवधश्चाणूरान्ध्रवधस्तथा ॥ १५ ॥<br>
कंसस्य निधनं चापि विलापः कंसयोषिताम् ।<br>
उग्रसेनाभिषेकश्च यादवाश्वासनं तथा ॥ १६ ॥<br>
प्रत्यागतिर्गुरुकुलादथोक्ता रामकृष्णयोः ।<br>
मथुरायाश्चोपरोधो जरासंधनिवर्तनम् ॥ १७ ॥<br>
विकद्रुवाक्यं रामस्य दर्शनं भाषणं तथा ।<br>
गोमन्तारोहणं चापि जरासंधगतिस्तथा ॥ १८ ॥<br>
गोमन्तस्य गिरेर्दाहः करवीरपुरे गतिः ।<br>
शृगालस्य वधस्तत्र मथुरागमनं ततः ॥ १९ ॥<br>
यमुनाकर्षणं चैव मथुरापक्रमस्तथा ।<br>
उपायेन वधः कालयवनस्य प्रकीर्तितः ॥ 3.134.२०॥<br>
निर्माणं द्वारवत्यास्तु रुक्मिणीहरणं तथा ।<br>
विवाहश्चैव रुक्मिण्या रुक्मिणो निधनं तथा ॥ २१ ॥<br>
बलदेवाह्निकं पुण्यं बलमाहात्म्यमेव च ।<br>
नरकस्य वधः पारिजातस्य हरणं तथा ॥ २२ ॥<br>
द्वारवत्या विशेषेण पुनर्निर्माणकीर्तनम् ।<br>
द्वारकायां प्रवेशश्च सभायां च प्रवेशनम् ॥ २३ ॥<br>
नारदस्य च वाक्यानि वृष्णिवंशानुकीर्तनम् ।<br>
षट्पुरस्य वधाख्यानमन्धकस्य निबर्हणम् ॥ २४ ॥<br>
समुद्रयात्रा कृष्णस्य जलक्रीडाकुतूहलम् ।<br>
तथा भैमप्रवीराणां मधुपानप्रवर्तकम् ॥ २५ ॥<br>
ततश्छालिक्यगान्धर्वसमुदाहरणं हरेः ।<br>
भानोश्च दुहितुर्भानुमत्या हरणकीर्तनम् ॥ २६ ॥<br>
शम्बरस्य वथश्चैव धन्योपाख्यानमेव च ।<br>
वासुदेवस्य माहात्म्यं बाणयुद्धं प्रपञ्चितम् ॥ २७ ॥<br>
भविष्यं पुष्करं चैव प्रपञ्चेनैव कीर्तितम् ।<br>
वाराहं नारसिंहं च वामनं बहुविस्तरम् ॥ २८ ॥<br>
कैलासयात्रा कृष्णस्य पौण्ड्रकस्य वधस्ततः ।<br>
हंसस्य डिम्भकस्यैव वधश्चैव प्रकीर्तितः ॥ २९ ॥<br>
पुरत्रयस्य संहार इति वृत्तान्तसंग्रहः ।<br>
कथितो नृपशार्दूल सर्वपापप्रणाशनः ॥ 3.134.३० ॥<br>
वृत्तान्तं शृणुयाद्यस्तु सायंप्रातः समाहितः ।<br>
स याति वैष्णवं धाम लब्धकामः कुरूद्वह ।<br>
धन्यं यशस्यमायुष्यं भुक्तिमुक्तिफलप्रदम् ॥ ३१ ॥<br>
इति श्रीमहाभारते खिलभागे हरिवंशे  भविष्यपर्वणि वृत्तान्तसंग्रहे चतुष्त्रिंशदधिकशततमोऽध्यायः॥ १३४ ॥<br>
<br>
