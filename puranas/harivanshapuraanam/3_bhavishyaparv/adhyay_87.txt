वैशम्पायन उवाच<br>
एवं बहुविधैर्भूतैः पिशाचैरुरगैः सह ।<br>
आगत्य भगवान् रुद्रः शंकरो वृषवाहनः ॥ १ ॥<br>
ददर्श विष्णुं देवेशं तपन्तं तप उत्तमम् ।<br>
जुह्वानमग्निं विधिवद् द्रव्यैर्मेध्यैर्जगत्पतिम् ॥ २ ॥<br>
गरुडाहृतकाष्ठं तु जटिलं चीरवाससम् ।<br>
चक्रेणानीतकुसुमं खड्गानीतकुशं तथा ॥ ३ ॥<br>
गदाकृतसमाचारं देवदेवं जनार्दनम् ।<br>
इन्द्राद्यैर्देवसंघैश्च वृतं मुनिगणैः सह ॥ ४ ॥<br>
अचिन्त्यं सर्वभूतानां ध्यायन्तं किमपि प्रभुम् ।<br>
अवरुह्य वृषाच्छर्वो भगवान् भूतभावनः ॥ ५ ॥<br>
ततः प्रीतः प्रसन्नात्मा ललाटाक्ष उमापतिः ।<br>
ततो भूतपिशाचाश्च राक्षसा गुह्यकास्तथा ॥ ६ ॥<br>
मुनयो विप्रवर्याश्च जयशब्दं प्रचक्रिरे ।<br>
जय देव जगन्नाथ जय रुद्र जनार्दन ॥ ७ ॥<br>
जय विष्णो हृषीकेश नारायण परायण ।<br>
जय रुद्र पुराणात्मञ्जय देव हरेश्वर ॥ ८ ॥<br>
आदिदेव जगन्नाथ जय शंकर भावन ।<br>
जय कौस्तुभदीप्ताङ्ग जय भस्मविराजित ॥ ९ ॥<br>
जय चक्रगदापाणे जय शूलिंस्त्रिलोचन ।<br>
जय मौक्तिकदीप्ताङ्ग जय नागविभूषण ॥ 3.87.१० ॥<br>
इति ते मुनयः सर्वे प्रणामं चक्रिरे हरिम् ।<br>
तत उत्थाय भगवान् दृष्ट्वा देवमवस्थितम् ॥ ११ ॥<br>
वृषध्वजं विरूपाक्षं शंकरं नीललोहितम् ।<br>
ततो हृष्टमना विष्णुस्तुष्टाव हरमीश्वरम् ॥ १२ ॥<br>
श्रीभगवानुवाच<br>
नमस्ते शितिकण्ठाय नीलग्रीवाय वेधसे ।<br>
नमस्ते शोचिषे अस्तु नमस्ते उपवासिने ॥ १३ ॥<br>
नमस्ते मीढुषे अस्तु नमस्ते गदिने हर ।<br>
नमस्ते विश्वतनवे वृषाय वृषरूपिणे ॥ १४ ॥<br>
अमूर्ताय च देवाय नमन्तेऽस्तु पिनाकिने      ।<br>
नमः कुब्जाय कूपाय शिवाय शिवरूपिणे ॥ १५ ॥<br>
नमस्तुष्टाय तुण्डाय नमस्तुटितुटाय च ।<br>
नमः शिवाय शान्ताय गिरिशाय च ते नमः॥ १६ ॥<br>
नमो हराय हिप्राय नमो हरिहराय च ।<br>
नमोऽघोराय घोराय घोराघोरप्रियाय च ॥ १७ ॥<br>
नमोऽघण्टाय घण्टाय नमो घटिघटाय च ।<br>
नमः शिवाय शान्ताय गिरिशाय च ते नमः ॥ १८ ॥<br>
नमो विरूपरूपाय पुराय पुरहारिणे ।<br>
नम आद्याय बीजाय शुचयेऽष्टस्वरूपिणे ॥ १९ ॥<br>
नमः पिनाकहस्ताय नमः शूलासिधारिणे ।<br>
नमः खट्वाङ्गहस्ताय नमस्ते कृत्तिवाससे ॥ 3.87.२० ॥<br>
नमस्ते देवदेवाय नम आकाशमूर्तये ।<br>
हराय हरिरूपाय नमस्ते तिग्मतेजसे ॥ २१ ॥<br>
भक्तप्रियाय भक्ताय भक्तानां वरदायिने ।<br>
नमोऽभ्रमूर्तये देव जगन्मूर्तिधराय च   ॥ २२ ॥<br>
नमश्चन्द्राय देवाय सूर्याय च नमो नमः । ।<br>
नमः प्रधानदेवाय भूतानां पतये नमः ॥ २३ ॥<br>
करालाय च मुण्डाय विकृताय कपर्दिने ।<br>
अजाय च नमस्तुभ्यं भूतभावनभावन ॥ २४ ॥<br>
नमोऽस्तु हरिकेशाय पिंगलाय नमो नमः ।<br>
नमस्तेऽभीषुहस्ताय भीरुभीरुहराय च ॥ २५ ॥<br>
हराय भीतिरूपाय घोराणां भीतिदायिने । ।<br>
नमो दक्षमखघ्नाय भगनेत्रापहारिणे ॥ २६ ॥<br>
उमापते नमस्तुभ्यं कैलासनिलयाय च ।<br>
आदिदेवाय देवाय भवाय भवरूपिणे ॥ २७ ॥ <br>
नमः कपालहस्ताय नमोऽजमथनाय च ।<br>
त्र्यम्बकाय नमस्तुभ्यं त्र्यक्षाय च शिवाय च॥ २८ ॥<br>
वरदाय वरेण्याय नमस्ते चन्द्रशेखर ।<br>
नम इध्माय हविषे ध्रुवाय च कृशाय च ॥ २९ ॥<br>
नमस्ते शक्तियुक्ताय नागपाशप्रियाय च ।<br>
विरूपाय सुरूपाय भद्रपानप्रियाय च ॥ 3.87.३० ॥<br>
श्मशानरतये नित्यं जयशब्दप्रियाय च ।<br>
स्वरप्रियाय खर्वाय खराय खररूपिणे ॥ ३१ ॥<br>
भद्रप्रियाय भद्राय भद्ररूपधराय च ।<br>
विरूपाय सुरूपाय महाघोराय ते नमः ॥ ३२ ॥<br>
घण्टाय घण्टभूषाय घण्टभूषणभूषिणे ।<br>
तीव्राय तीव्ररूपाय तीव्ररूपप्रियाय च ॥ ३३ ॥<br>
नग्नाय नग्नरूपाय नग्नरूपप्रियाय च ।<br>
भूतावास नमस्तुभ्यं सर्वावास नमो नमः ॥ ३४ ॥<br>
नमः सर्वात्मने तुभ्यं नमस्ते भूतिदायक ।<br>
नमस्ते वामदेवाय महादेवाय ते नमः ॥ ३५॥<br>
का नु वाक्स्तुतिरूपा ते को नु स्तोतुं प्रशक्नुयात्।<br>
कस्य वा स्फुरते जिह्वा स्तुतौ स्तुतिमतां वर ॥ ३६ ॥<br>
क्षमस्व भगवन् देव भक्तोऽहं त्राहि मां हर ।<br>
सर्वात्मन् सर्वभूतेश त्राहि मां सततं हर ॥ ३७ ॥<br>
रक्ष देव जगन्नाथ लोकान् सर्वात्मना हर ।<br>
त्राहि भक्तान् सदा देव भक्तप्रिय सदा हर ॥ ३८ ॥<br>
इति श्रीमहाभारते खिलभागे हरिवंशे भविष्यपर्वणि कैलासयात्रायां विष्णुकृतेश्वरस्तुतौ सप्ताशीतितमोऽध्यायः ॥ ८७ ॥<br>
<br>
