वैशम्पायन उवाच<br>
ते तु गोब्राह्मणा नागाश्चन्द्रादित्यपुरस्कृताः ।<br>
ब्राह्मणान् पूजयन्देवान् वसुभिर्ब्रह्मसम्भवैः ।। १ ।।<br>
नारदप्रमुखाश्चैव गन्धर्वा ऋषयो नृप ।<br>
कुर्वन्ति सततं यज्ञे क्रमप्राप्तं पितामहम् ।। २ ।।<br>
वचोभिर्मधुराभाषैः पञ्चेन्द्रियनिवासिभिः ।<br>
सर्वभूतप्रियकरैः सर्वभूतहितैषिभिः ।। ३ ।।<br>
स्तूयमानश्च यज्ञान्ते पञ्चेन्द्रिमसमाहितैः ।<br>
प्रोवाच भगवान्ब्रह्मा दिष्ट्या दिष्ट्येति भारत ।। ४ ।।<br>
ततः कश्यपमाभाष्य प्रोवाच भगवान् प्रभुः ।<br>
भवानपि सुतैः सार्धं यक्ष्यते वसुधातले ।। ५ ।।<br>
क्रतुभिः परमप्राप्तैः सम्पूर्णवरदक्षिणैः ।<br>
यक्षाः सुराश्च ते सर्वे यथा प्रतिगुणैः प्रभो ।। ६ ।।<br>
वयं यक्ष्यामहे पूर्वं पूर्वं यक्ष्यामहे वयम्।<br>
एवमन्योन्यसंरम्भाद् विद्यन्ते बलदर्पिताः ।। ७ ।।<br>
दैतेयाश्चाप्यदैतेयाः परस्परजयैषिणः ।<br>
युद्धायैव प्रतिष्ठन्ति प्रगृह्य विपुलौ भुजौ ।। ८ ।।<br>
निवार्यमाणा ऋषिभिस्तपसा दग्धकिल्बिषैः ।<br>
अन्यैश्च विविधैर्विप्रैर्वेदवेदाङ्गपारगैः ।। ९ ।।<br>
निवार्यमाणा युध्यन्ते वृषभा इव गोकुले ।<br>
प्रयुद्धा युद्धसंक्रान्ताः सर्वे प्राणजयैषिणः ।। 3.25.१० ।।<br>
पश्यतां सर्वभूतानां मृत्योर्विषयमागताः ।<br>
ततः शब्देन महता परं कृत्वा महाबलाः ।। ११ ।।<br>
रुन्धन्ति बाहुभिः क्रुद्धाः सपक्षा इव पक्षिणः ।<br>
चचाल वसुधा चैव पादाक्रान्ता च रोषिभिः ।। १२ ।।<br>
नौर्यथा पुरुषाक्रान्ता निषीदति महाजले ।<br>
पर्वताश्च विशार्यन्ते नर्दमाना गजा इव ।। १३ ।।<br>
चुक्षुभुश्च महानद्यस्ताडिता मातरिश्वना ।<br>
ततः समभवद् युद्धं मधोर्विष्णोश्च भारत ।। १४ ।।<br>
युगान्तकरणं घोरं सर्वप्राणिभयंकरम् ।<br>
प्रममाथ मधोविर्ष्णुः समग्रं बलपौरुषम् ।। १५ ।।<br>
वह्नेरिव बलं दीप्तं शमयत्यम्बुना यथा ।<br>
तथा प्रशमितं तेन प्रभुणा ह्युपकारिणा ।। १६ ।।<br>
इति श्रीमहाभारते खिलभागे हरिवंशे भविष्यपर्वणि पञ्चविंशोऽध्यायः ।। २५ ।।<br>
<br>
