वैशम्पायन उवाच<br>
पुनरेव तु तत्रासीन्महायुद्धं सुदारुणम् ।<br>
क्रुद्धस्य नमुचेश्चैव धरस्य च महात्मनः ॥ १ ।<br>
संरब्धौ च महाबाहू महेष्वासावरिंदमौ ।<br>
परस्परमुदैक्षेतां दहन्ताविव लोचनैः ॥ २॥<br>
विस्फार्य च महाचापं हेमपृष्ठं दुरासदम् ।<br>
संरम्भात्स वसुश्रेष्ठस्त्यक्त्वा प्राणानयुध्यत॥ ३ ॥<br>
स सायकमयैर्जालैर्धरो दैत्यरथं प्रति ।<br>
भानुमद्भिः शिलाधौतैर्भानोः प्राच्छादयत्प्रभाम्॥ ४ ॥<br>
ततः प्रहस्य नमुचिर्धरस्य च शिलाशितान् ।<br>
असृजत्सायकान्दीप्तान्भीमवेगान्दुरासदान्॥५॥<br>
महातेजा महाबाहुर्महावेगो महारथः ।<br>
विव्याधातिबलो दैत्यो नवभिर्निशितैः शरैः ॥ ६ ॥<br>
स तोत्रैरिव मातङ्गो वार्यमाणः पतत्त्रिभिः ।<br>
अभ्यधावच्च संक्रुद्धो नमुचिं वसुसत्तमः ॥ ७ ॥<br>
तमापतन्तं वेगेन सरम्भान्नमुची रणे ।<br>
दैत्यः प्रत्यसरद् देवं मत्तो मत्तमिव द्विपम् ॥ ८॥<br>
ततः प्राध्मापयच्छङ्खं भेरीशतनिनादिनम् ।<br>
विक्षोभ्य तद्बलं हर्षादुद्भूतार्णवसप्रभम् ॥ ९ ॥<br>
अश्वानृक्षस्ववर्णाभान् हंसवर्णैः सुवाजिभिः ।<br>
मिश्रयन् समरे दैत्यो वसुं प्राच्छादयच्छरैः ॥ 3.55.१० ॥<br>
समाश्लिष्टावथान्योन्यं वसुदानवयो रथौ ।<br>
दृष्ट्वा प्राकम्पत मुहुस्त्रिदशानां महद्बलम् ॥ ११ ॥<br>
क्रोधसंरम्भताम्राक्षौ प्रेक्षमाणौ मुहुर्मुहुः ।<br>
गर्वन्ताविव शार्दूलौ प्रभिन्नाविव वारणौ ॥ १२ ॥<br>
यमराष्ट्रोपमं रौद्रमासीदायोधनं तयोः ।<br>
रथाश्वनरसम्बाधं मत्तवारणसंकुलम् ॥ १३ ॥<br>
समाजमिव तं दृष्ट्वा प्रेक्षमाणा महारथाः ।<br>
आशंसन्तो जयं ताभ्यां योधा नैकत्रसंश्रयाः ॥ १४ ॥<br>
तयोः प्रैक्षन्त संरम्भं संनिकृष्टं महास्त्रयोः ।<br>
सिद्धगन्धर्वमुनयो देवदानवयोस्तदा ॥ १५ ॥<br>
तौ च्छादयन्तावन्योन्यं समरे निशितैः शरैः ।<br>
शरजालावृतं व्योम चक्रतुश्च महाबलौ ॥ १६ ॥<br>
तावन्योन्यं जिघांसन्तौ शरैस्तीक्ष्णैर्महारथौ ।<br>
प्रेक्षणीयतमावास्तां वृष्टिमन्ताविवाम्बुदौ ॥ १७ ॥<br>
सुवर्णविकृतान् बाणान् प्रमुञ्चन्तावरिंदमौ ।<br>
भास्कराभं तदाकाशमुल्काभिरिव चक्रतुः ॥१८॥<br>
तयोः शराः प्रकाशन्ते देवदानवयोस्तदा ।<br>
पङ्क्तयः शरदि मत्तानां सारसानामिवाम्बरे ॥१९॥<br>
त्रिदशाश्वगजानां हि शरीरैर्गतजीवितैः ।<br>
क्षणेन संवृता भूमिर्मेघैरिव नभस्तलम् ॥ 3.55.२० ॥<br>
ततः सुधारं ज्वलितं सूर्यमण्डलसन्निभम् ।<br>
धराय वसवे मुक्तं चक्रं नमुचिना रणे ॥ २१॥<br>
पतता तेन चक्रेण धरस्य स्यन्दनोत्तमः ।<br>
सध्वजः सायुधः साश्वो दग्धोऽर्ककिरणप्रभः॥ २२॥<br>
स त्यक्त्वा स्यन्दनं देवः प्रदीप्तं चक्रतेजसा ।<br>
भयात् तस्यासुरेन्द्रस्य गतः स्वगृहमुत्तमम् ॥ २३॥<br>
पराजित्य सुरं दैत्यो नमुचिर्बलगर्वितः ।<br>
प्रयातः स्वेन सैन्येन भूयः सुरचमूं प्रति ॥ २४ ॥<br>
यौ तौ मयश्च त्वष्टा च देवदैत्येषु विश्रुतौ ।<br>
प्रवरौ विश्वकर्माणौ मायाशतविशारदौ ॥ २५ ॥<br>
घोरस्तयोः सम्प्रहारः प्रावर्तत सुदारुणः ।<br>
अन्योन्यस्पर्द्धिनोस्तत्र चिरात्प्रभृति संयुगे ॥ २६ ॥<br>
त्वष्टा तु निशितैर्बाणैर्दैत्यं तु बलदर्पितम् ।<br>
पराक्रान्तं पराक्रम्य विव्याध त्रिशतैः शरैः ॥ २७ ॥<br>
मयस्तु प्रतिविव्याध त्वष्टारं निशितैः शरैः ।<br>
सुधातैः सुप्रसन्नाग्रैः शातकुम्भविभूषितैः ।<br>
ननाद दितिजश्रेष्ठो हतस्त्वष्ट्रः शरैर्मयः ॥ २८ ।<br>
संक्रुद्धो दैत्यसैन्यस्य विचिन्वन्निव जीवितम्।<br>
शक्तिं कनकवैदूर्यचित्रदण्डां महाप्रभाम् ॥ २९ ॥<br>
देवो गृहीत्वा समरे दैत्येन्द्रं समपातयत्।<br>
भईह्मां सर्वायसीं ७ पुरंदर इवाशनिम् ॥ 3.55.३० ॥<br>
तां त्वष्टुर्भुजनिर्मुक्तामर्कवैश्वानरप्रभाम् ।<br>
मयश्चिच्छेद तीक्ष्णाग्रैच्चूर्णं सप्तभिराशुगैः ॥ ३१ ॥<br>
ततः क्षुण्वन्निव प्राणांस्त्वष्टुः कोपान्महासुरः ।<br>
प्रेषयामास संरम्भः शरान् बर्हिणवाससः ॥ ३२ ॥<br>
चिच्छेद बाणांस्त्वष्टा ताञ्ज्वलितैर्नतपर्वभिः ।<br>
दैत्यस्य सुमहावेगैः सुवर्णविकृतैः शरैः ॥ ३३ ॥<br>
तौ वृषाविव नर्दन्तौ बलिनौ वासितान्तरे ।<br>
शार्दूलाविव चान्योन्यं प्रसक्तावभिजघ्नतुः ॥ ३४ ॥<br>
अन्योन्यं प्रतियुध्यन्तावन्योन्यवधकाङ्क्षिणौ ।<br>
अन्योन्यमभिवीक्षन्तौ क्रुद्धावाशीविषाविव ॥ ३५ ॥<br>
महागजाविवासाद्य विषाणाग्रैः परस्परम् ।<br>
शरैः पूर्णायतोत्सृष्टैरन्योन्यमभिजघ्नतुः ॥३६॥<br>
ततः सुविपुलां दीप्तां मयो रुक्माङ्गदो गदाम् ।<br>
त्वष्टरि प्राहिणोत् क्रुद्धः सर्वप्राणहरां रणे ॥३७॥<br>
तया जघानातिरथस्त्वष्टुरुत्तमवाजिनः ।<br>
गदया दानवः क्रुद्धो वज्रेणेन्द्र इवाचलान् ॥ ३८ ॥<br>
ततः क्रुद्धो महादैत्यः क्षुराभ्यामथ संयुगे ।<br>
पुनर्द्वाभ्यां शराभ्यां तु निशिताभ्यां महारणे ॥ ३९॥<br>
ध्वजं त्वष्टुरथ च्छित्वा सूतं निन्ये यमक्षयम्।<br>
महाबलान् महावेगान्सदश्वान् गदया हनत्॥ 3.55.४० ॥<br>
दृष्ट्वा त्वष्टा हतं सूतमश्वांश्च विनिपातितान् ।<br>
हताश्वं रथमुत्सृज्य सूतं च पतितं भुवि ॥ ४१ ॥<br>
विस्फारयन् महाचापं स्थितो भूमाविवाचलः ।<br>
हताश्वसूतं विरथं दृष्ट्वा रिपुमवस्थितम् ॥ ४२ ॥<br>
जयश्रिया सेव्यमानो दीप्यमान इवानलः ।<br>
मयः कालान्तकप्रख्यश्चापपाणिरदृश्यत ॥ ४३ ॥<br>
प्रादहद् देवसैन्यानि दावाग्निरिव काननम् ।.<br>
त्वष्टुः सोऽक्षिपतात्युग्रान्नाराचांस्तिग्मतेजसः॥४४॥<br>
चतुर्दशशिलाधौतान् सायकान्विविधाकृतीन्।<br>
ते पपुस्तस्य सैन्यस्य शोणितं रुक्मभूषणाः ॥ ४५ ॥<br>
आशीविषा इव क्रुद्धा भुजङ्गाः कालचोदिताः ।<br>
ते क्षितिं समवर्तन्त शोभन्ते रुधिरोक्षिताः ॥ ४६ ॥<br>
अर्द्धप्रविष्टाः संरब्धा विलानीव महोरगाः ।<br>
तं प्रत्यविध्यत् त्वष्टा तु जाम्बूनदविभूषितैः ॥ ४७ ॥<br>
चतुर्दशभिरत्युग्रैर्नाराचैरभिदारयन ।<br>
ते तस्य दैत्यस्य भुजं सव्यं निर्भिद्य पत्रिणः ॥ ४८ ॥<br>
विदार्य विविशुर्भूमिं पन्नगा इव वेगतः ।<br>
ते प्रकाशन्त नाराचाः प्रविशन्तो वसुंधराम् ॥ ४९ ॥<br>
अस्तं गच्छतमादित्यं प्रविशन्त इवांशवः ।<br>
मयस्त्रिभिरथानर्च्छत् त्वष्टारं तु पतत्रिभिः ॥ 3.55.५० ॥<br>
सुपर्णवेगैर्विकृतैर्ज्वलद्भिः प्राणनाशनैः ।<br>
त्वष्टाथ मयनिर्मुक्तैः सायकैरर्दितः प्रभुः ॥ ५१ ॥<br>
अपयातो रणं हित्वा व्रीडयाभिसमन्वितः ।<br>
तं तत्र हतसूतं च भुजङ्गमिव निर्विषम् ॥ ५२ ॥<br>
त्वष्टारं विरथं कृत्वा मुदितः स तु दानवः ।<br>
विस्फार्यमाणो रुचिरं चापं रुक्माङ्गदं दृढम् ॥ ५३ ॥<br>
रणे व्यतिष्ठद् दैत्येन्द्रो ज्वलन्निव हुताशनः ।<br>
पुलोमा तु बलश्लाघी दृप्तो दानवसत्तमः ॥ ५४<br>
रथे श्वेतहयेनेह सार्धं युद्ध्यति वायुना ।<br>
सर्वेषामेव भूतानां यः प्राणः कथ्यते द्विजैः ॥ ५५ ॥<br>
बलिना कालकल्पेन वायुना सह संगतः ।<br>
पुलोम्नस्तत्र पवनः श्रुत्वा ज्यातलनिःस्वनम् ॥ ५६ ॥<br>
नामृष्यत यथा मत्तो गजः प्रतिगजस्वनम् ।<br>
दैत्यचापच्युतैर्बाणैः प्राच्छाद्यन्त दिशो दश ॥ ५७ ॥<br>
रश्मिजालैरिवार्कस्य विततं साम्बरं जगत् ।<br>
स ताम्रनयनः क्रुद्धः श्वसन्निव महोरगः ॥ ५८ ॥<br>
वृतो दैत्यशतैर्वायू रश्मिवानिव भास्करः ।<br>
दैत्यचापभुजोत्सृष्टाः शरा बर्हिणवाससः ॥ ५९ ॥<br>
रुक्मपुङ्खाः प्रकाशन्ते हंसाः श्रेणीकृता इव ।<br>
चापध्वजपताकाभ्यः शस्त्रा दीप्तमुखाश्च्युताः॥ 3.55.६० ॥<br>
प्रपतन्तः स्म दृश्यन्ते दैत्यस्यापततः शराः ।<br>
एवं सुतीक्ष्णान् खचराञ्छलभानिव पावके ॥ ६१ ॥<br>
सुवर्णविकृतांश्चित्रान् मुमोच दितिजः शरान् ।<br>
तमन्तकमिव क्रुद्धमापतन्तं स मारुतः ॥ ६२ ॥<br>
त्यक्त्वा प्राणानतिक्रम्य विव्याध नवभिः शरैः ।<br>
तस्य वेगमसंहार्यं दृष्ट्वा वायुः सनातनः ॥ ६३ ॥<br>
उत्तमं जवमास्थाय व्यधमत् सायकव्रजान् ।<br>
तेजो विधम्य बलवाञ्छरजालानि मारुतः ॥ ६४ ॥<br>
विव्याध दैत्यं विंशत्या विशिखैर्नतपर्वभिः ।<br>
मरुद्गणानां प्रवरा दश दिव्या महौजसः ॥ ६५ ॥<br>
साधु साध्विति वेगेन सिंहनादं प्रचक्रिरे ।<br>
तस्मिन् समुत्थिते शब्दे तुमुले लोमहर्षणे ॥ ६६ ॥<br>
अभ्यधावन्त दितिजाः पौलोमाः क्रोधमूर्च्छिताः ।<br>
ते समासाद्य पवनं समावृण्वञ्छरोत्तमैः ॥ ६७ ॥<br>
पर्वतं वारिधाराभिः प्रावृषीव बलाहकाः ।<br>
ते पीडयन्तः पवनं क्रुद्धाः सप्त महारथाः ॥ ६८ ॥<br>
प्रजासंहरणे घोराः सोमं सप्त ग्रहा इव ।<br>
ततो दक्षिणमक्षोभ्यं नानारत्नविभूषितम् ॥ ६९ ॥<br>
करं गजकराकारमुद्यम्य युधि मारुतः ।<br>
तेषां मूर्धसु दैत्यानां पातयामास वीर्यवान् ॥ 3.55.७० ॥<br>
निहता वायुवेगेन तेन सप्त महारथाः ।<br>
त्यक्त्वा प्राणान्पुलोमा तु विव्याध नवभिः शरैः ॥७१॥<br>
प्रदर्पितमसंहार्यं दृष्ट्वा वायुं सनातनम् ।<br>
असंचिन्त्य शरौघांस्ताञ्ज्वलितांश्च पुलोमतः ॥७२ ॥<br>
तेषां विदार्य तेजांसि दानवानां महात्मनाम् ।<br>
शोणितक्लिन्नमुकुटा गैरिकाक्ता इवाद्रयः ॥ ७३॥<br>
ते भिन्नवर्मास्थिभुजाः पतन्तो भान्ति दानवाः ।<br>
मातङ्गयूथसम्भग्नाः पुष्पिता इव पादपाः ॥ ७४॥<br>
तेषां विदारितैर्देहैर्दानवानां महात्मनाम् ।<br>
ततः प्रावर्तत नदी रौद्ररूपा भयावहा ॥ ७५ ॥<br>
प्रस्रवन्ती रणे रक्तं भीरूणां भयवर्धिनी ।<br>
देवदैत्यगजाश्वानां रुधिरौघपरिप्लुता ।<br>
रणभूमिरभूद् रौद्रा तत्र तत्र सहस्रशः ॥ ७६ ॥<br>
सम्भृता गतसत्त्वैश्च यक्षराक्षसखेचरैः ।<br>
सानुगैः सपताकैश्च सोपासङ्गरथध्वजैः ॥ ७७ ॥<br>
शीर्षकुम्भैस्तथा नागैर्घण्टाभिस्तु विभूषितैः ।<br>
सुवर्णपुङ्खैर्ज्वलितैर्नाराचैस्तिग्मतैजसैः ॥ ७८ ॥<br>
देवदानवनिर्मुक्तैः सविषैरुरगैरिव ।<br>
प्रासतोमरनाराचैः शक्तिखङ्गपरश्वधैः ७९ ॥<br>
सुवर्णविकृतैश्चापि गदामुसलपट्टिशैः ।<br>
कनकाङ्गदकेयूरैर्मणिभिश्च सकुण्डलैः ॥ 3.55.८० ॥<br>
तनुत्रैः सतलत्रैश्व हारैर्निष्कैश्च शोभनैः ।<br>
हतैश्च दितिजैस्तत्र शस्त्रस्यन्दनवर्जितैः ॥ ८१ ॥<br>
पतितैरपि विद्धैश्च शतशोऽथ सहस्रशः ।<br>
निपातितध्वजरथो हतवाजिरथद्विपः ॥ ८२ ॥<br>
विमर्दो देवदैत्यानां सदृशः कर्मणा बभौ ।<br>
अथ दैत्यसहस्रेण पौलोमेन महारथः ॥ ८३ ॥<br>
संवृतः पवनः श्रीमान् गदामुसलपाणिना ॥ ८४ ॥<br>
ते जघ्नुः शतसाहस्राः पवनं दानवोत्तमाः ।<br>
तैर्वध्यमानः स बभौ समन्तादर्पितैः शरैः ॥८५॥<br>
हत्वाष्टौ तत्र योधानां शतानि पवनः प्रभुः ।<br>
कृत्वा मार्गं सुरश्रेष्ठो ननाद सुमहारथः ॥ ८६ ॥<br>
अद्यापि च सुविस्तीर्णः पन्थाः संदृश्यते दिवि ।<br>
नाम्ना वायुरथो नाम सिद्धाः पश्यन्ति तं दिवि ॥ ८७॥<br>
वैशम्पायन उवाच<br>
हयग्रीवस्तु दितिजः पूषणं प्रति वीर्यवान् ।<br>
ननाद सुमहानादं सिंहनादं महारथः ॥ ८८ ॥<br>
विस्फार्य सुमहच्चापं हेमजालविभूषितम् ।<br>
पूषणं दितिजोऽपश्यत् क्रुद्धो घोरेण चक्षुषा ॥ ८९॥<br>
भुजाभ्यामाददानस्य संदधानस्य वै शरान् ।<br>
मुञ्चतः कर्षतो वापि ददृशुस्तत्र नान्तरम् ॥ 3.55.९०<br>
अग्निचक्रोपमं दीप्तं मण्डलीकृतकार्मुकम् ।<br>
तदासीद् दानवेन्द्रस्य सव्यदक्षिणमस्यतः ॥ ९१॥<br>
रुक्मपुङ्खैस्ततस्तस्य चापमुक्तैः शितैः शरैः ।<br>
प्राच्छाद्यन्त शिलाधौतैर्दिशः सूर्यस्य च प्रभाः ॥ ९२॥<br>
ततः कनकपुङ्खानां शराणां नतपर्वणाम् ।<br>
नभश्चराणां नभसि दृश्यन्ते बहवो व्रजाः ९३ ।<br>
गिरिकूटनिभाच्चापात् प्रभवन्तः शरोत्तमः ।<br>
श्रेणीभूताः प्रकाशन्ते यान्तः श्येना इवाम्बरे ॥ ९४ ॥<br>
गृध्रपत्राञ्छिलाधौतान् कार्तस्वरविभूषितान् ।<br>
महावेगान्प्रशस्ताग्रान् मुमोच दितिजः शरान् ॥९५॥<br>
ततश्चापबलोद्भूताः शातकुम्भविभूषिताः ।<br>
देहे समवकीर्यन्त पूष्णः संनिहिताः शराः ॥ ९६ ॥<br>
ते व्योम्नि रुक्मविकृताः सम्प्रकाशन्त सर्वशः ।<br>
खद्योता इव घर्मान्ते खे चरन्तः समन्ततः ॥ ९७ ॥<br>
शिलाधौताः प्रसन्नाग्राः पूषणं सिषिचुः शराः ।<br>
पर्वतं वारिधाराभिर्यथा प्रावृषि तोयदाः ॥। ९८ ॥<br>
ततः प्रच्छादयामास पूषणं शरवृष्टिभिः ।<br>
पर्वतं वारिधाराभिश्छादयन्निव तोयदः ॥ ९९ ॥<br>
ततः सपूष्णोऽदेवस्य बलं वीर्यं पराक्रमम् ।<br>
व्यवसायं च सत्त्वं च पश्यन्ति त्रिदशाद्भुतम् ॥ 3.55.१००॥<br>
तां समुद्रादिवोद्भूतां शरवृष्टिं समुत्थिताम् ।<br>
नाचिन्तयत्तदा पूषा दैत्यं चाभ्यद्रवद् रणे ॥ १०१॥<br>
हेमपृष्ठं महानादं पूष्ण आसीन्महाधनुः ।<br>
विकृतं मण्डलीभूतं शक्राशनिरिवापरा ॥ १०२॥<br>
ततः शराः प्रादुरासन् पूरयन्त इवाम्बरम् ॥१०३॥<br>
सुवर्णपुङ्खाः पूष्णस्ते प्रभवन्तः शरासनात् ।<br>
मालेव रुक्मपुङ्खानां वितता व्योम्नि पत्रिणाम् ॥ १०४॥<br>
प्रादुरासीन्महाघोरा बृहती पूषकार्मुकात्।<br>
ततो व्योम्नि विभक्तानि शरजालानि सर्वशः ॥ १०५॥<br>
आहतानि व्यशीर्यन्त शरैः संनतपर्वभिः ।<br>
ततः कनकपुङ्खानां छिन्नानां कङ्कवाससाम् ॥ १०६॥<br>
पततां पात्यमानानां खमासीच्चावृतं रणे ।<br>
पूषा प्रापूरयद् बाणैर्हयग्रीवं शिलाशितैः ॥ १०७॥<br>
नामङ्कैरर्कसदृशैर्दिव्यहेमपरिष्कृतैः ।<br>
ततो व्यसृजदुग्राणि शरजालानि दानवः ॥ १०८॥<br>
अमर्षी बलवान् क्रुद्धो दिधक्षन्निव पावकः ।<br>
पूष्णस्त्वाजौ ध्वजं चैव पताकां धनुरेव च ॥ १०९॥<br>
रश्मीन् योक्त्राणि चाश्वानां हयग्रीवो रणेऽच्छिनत् ।<br>
अथाप्यश्वान् पुनर्हत्वा चतुर्भिः सायकोत्तमैः ॥ 3.55.११०॥<br>
सारथिं सुमहातेजा रथोपस्थादपातयत् ।<br>
कृतस्तु विरथः पूषा हयग्रीवेण संयुगे ॥१११॥<br>
पूषा तस्य रथाभ्याशात् स ययौ तेन वै जितः।<br>
गतः शक्ररथाभ्याशं मुक्तो मृत्युमुखादिव ॥ ११२॥<br>
तत्राद्भुतमिदं भूयो युद्धं वर्तत दारुणम् ।<br>
कृतप्रतिकृतं घोरं शम्बरस्य भगस्य च ॥ ११३॥<br>
सप्तकिष्कुपरीणाहं द्वादशारत्निकार्मुकम्।<br>
चापं चाशनिनिर्घोषं दृढज्यं भारसाधनम् ॥११४॥<br>
विक्षिपन्नक्षसदृशान्व्यसृजत्सायकान् बहून्।<br>
क्रोधसंरक्तनयनः शम्बरः सर्वयोगवित् ॥११५॥<br>
तेन वित्रास्यमानानि देवसैन्यानि सर्वशः ।<br>
समकम्पन्त भीतानि सिन्धोरिव महोर्मयः ॥११६॥<br>
तमापतन्तं सम्प्रेक्ष्य विरूपाक्षं विभीषणम् ।<br>
भगः प्रस्फुरमाणौष्ठस्त्वरमाणो व्यदारयत् ॥ ११७॥<br>
ततो भगो महेष्वासो दिव्यं विस्फारयन्धनुः ।<br>
अवाकिरद् दैत्यगणाञ्छरजालेन छादयन् ॥ ११८॥<br>
तमभ्यगाद् भगो दैत्यं तूर्णमस्यन्तमन्तिकात् ।<br>
मातङ्गमिव मातङ्गो वृषं प्रति वृषो यथा ॥ ११९॥<br>
तौ प्रगृह्य महावेगौ धनुषी भारसाधने ।<br>
प्राच्छादयेतामन्योन्यं तक्षमाणौ रणे शरैः ॥ 3.55.१२०॥।<br>
तयोः सुतुमुलं युद्धमासीद् घोरं महारणे ।<br>
भगशम्बरयोभींममप्रमेयं महात्मनोः ॥ १२१॥।<br>
अथ पूर्णायतोत्सृष्टैः शरैः संनतपर्वभिः ।<br>
व्यदारयेतामन्योन्यं कार्ष्णे निर्भिद्य चर्मणी ॥ १२२॥<br>
तौ तु विकृतसर्वाङ्गौ रुधिरेण समुक्षितौ ।<br>
सम्प्रेक्ष्यमाणौ रथिनावुभौ परमदुर्मदौ ।<br>
तक्षमाणौ शितैर्बाणैर्न वीक्षितुमशक्नुताम् ॥ १२३॥<br>
अथ विव्याध समरे त्वरमाणोऽसुरो भगम् ।<br>
नाराचैः क्रोधताम्राक्षः कालान्तकयमोपमः ॥ १२४॥<br>
गरुत्मानिव चाकाशे पोथयानो महोरगम् ।<br>
नाराचा न्यपतन् देहे तूर्णं शम्बरचोदिताः ॥ १२५॥<br>
तानन्तरिक्षे नाराचान् भगश्चिच्छेद पत्रिभिः ।<br>
ज्वलन्तमचलप्रख्यं वैश्वानरसमप्रभम् ॥ १२६॥<br>
ततो भगं चतुःषष्ट्या विव्याधासुरसत्तमः ।<br>
शिलीमुखैर्महावेगैर्जाम्बूनदविभूषितैः ॥ १२७।<br>
तदा तत्सुचिरं कालं युद्धं सममिवाभवत् ।<br>
शम्बरस्य च मायाभिर्नादृश्यत ततोऽम्बरम् ॥ १२८॥<br>
दोर्भ्यां विक्षिपतश्चापं रणे विष्टभ्य तिष्ठतः ।<br>
श्रूयते धनुषः शब्दो विस्फूर्जितमिवाशनेः ॥ १२९॥<br>
स भगस्य हयान् हत्वा सारथिं च महाहवे ।<br>
अभ्यवर्षच्छरैरेनं पर्जन्य इव वृष्टिमान् ॥ 3.55.१३० ॥<br>
न तस्यासीदनिर्भिन्नं गात्रे द्व्यंगुलमन्तरम् ।<br>
भगदेवस्य दैत्येन शम्बरेणास्त्रघातिना ॥१३१॥<br>
देवस्य चाद्भुतं दिव्यमस्त्रमस्त्रेण वारयन् ।<br>
मायायुद्धेन मायावी शम्बरस्तमयोधयत् ॥ १३२॥<br>
अवञ्चयद् भगं दैत्यो मायाभिर्लाघवेन च ।<br>
भगस्तस्य रथं साश्वं शरवर्षैरवाकिरत् ॥१३३॥<br>
सहस्रमायो द्युतिमान् देवसेनां निषूदयन् ।<br>
अदृश्यत शरैश्छन्नः शम्बरः शतशो रणे ॥१३४॥<br>
अदृश्यत् पतितो भूमौ गतचेता इवासुरः ।<br>
अथ स्म युध्यते भूयः शतधा शैलसंनिभः ॥१३५॥<br>
दिशां गजेन्द्रमारूढो दृश्यते स पुनर्बली ।<br>
प्रादेशमात्रश्च पुनः पुनर्भवति शैलवत् ॥ १३६॥<br>
महामेघ इव श्रीमांस्तिर्यगूर्ध्वं च सोऽभवत् ।<br>
पुनः कृत्वा विरूपाणि विकृतानि च सर्वशः ॥१३७॥<br>
सर्वां भीषयते सेनां देवानां भीमदर्शनः ।<br>
ते भीताः प्रपलायन्ते सिंहं दृष्ट्वा मृगा यथा ॥ १३८॥<br>
ततः सोऽन्यं वरं देहं कृत्वा प्रांशुतरं पुनः ।<br>
गच्छत्यूर्ध्वगतिं घोरो दिशः शब्देन पूरयन् ॥१३९॥<br>
नभस्तलगतश्चापि वर्षते वासवो यथा ।<br>
संवर्तकाम्बुदप्रख्यः पूरयन् पृथिवीतलम् ॥ 3.55.१४०॥<br>
संवर्तकोऽनलश्चैव भूत्वा भीमपराक्रमः ।<br>
शतवर्त्मा शतशिखो ददाह च पुनः सुरान् ॥ १४१॥<br>
मुहूर्ताच्च महाशैलः शतशीर्षा शतोदरः ।<br>
अदृश्यत दिवः स्तम्भः शतशृङ्ग इवाचलः  १४२॥<br>
येऽन्ये देवाश्च साध्याश्च ये च विश्वे च देवताः ।<br>
क्षिपन्त्यस्त्राणि दिव्यानि तानि सोऽग्रसतासुरः ॥ १४३॥<br>
युद्ध्यमानश्च समरे सरथः सोऽसुरोत्तमः ।<br>
गन्धर्वनगराकारस्तत्रैवान्तरधीयत ॥ १४४॥<br>
ते भीताः समुदीक्षन्त त्रिदशा भीमविक्रमाः ।<br>
सहस्रमायं समरे शम्बरं चित्रयोधिनम् ॥ १४५॥<br>
स भगो भयसंत्रस्तो दानवेन्द्रस्य संयुगे ।<br>
रथं त्यक्त्वा महाभागो महेन्द्रं शरणं गतः ॥ १४६॥<br>
पराजित्य तु तं देवं दानवेन्द्रः प्रतापवान् ।<br>
गतो यत्र महातेजा जातवेदा महाप्रभः ॥ १४७॥<br>
स वह्निं वाग्भिरुग्राभिः क्रुद्धस्तर्जयते बली ।<br>
भवाम्येष हि ते मृत्युरित्युक्त्वान्तरधीयत ॥ १४८।<br>
वैशम्पायन उवाच<br>
एतस्मिन्नन्तरे चैव ब्राह्मणेन्द्रो महाबलः ।<br>
जघान सोमः शीतास्त्रो दानवानां चमूं रणे ॥ १४९॥<br>
कैलासशिखराकारो द्युतिमद्भिर्गणैर्वृतः ।<br>
अवधीद् दानवान् दृष्ट्वा दण्डपाणिरिवान्तकः ॥ 3.55.१५०॥<br>
पोथयद् रथवृन्दानि वाजिवृन्दानि वै प्रभुः ।<br>
दैत्येषु विचरञ्छ्रीमान्युगान्ते कालवद्बली ॥१५१॥<br>
सोऽमर्षाद् रथजालानि उरुवेगेन चन्द्रमाः ।<br>
ददाह दानवान् सर्वान्दावाग्निरिव चोदितः ॥ १५२॥<br>
मृद्नन् रथेभ्यो रथिनो गजेभ्यो गजयोधिनः ।<br>
सादिनश्चाश्वपृष्ठेभ्यो भूमौ चापि पदातिनः ॥ १५३॥<br>
शीतेन व्यधमत्सर्वान् वायुर्वृक्षानिवौजसा ।<br>
चन्द्रमाः सुमहातेजा दानवानां महाचमूम् ॥ १५४॥<br>
तदस्त्रमभवत् तस्य प्रदिग्धं शत्रुशोणितैः ।<br>
पिनाकमिव रुद्रस्य क्रुद्धस्याभिघ्नतः पशून् ॥ १५५॥<br>
युगान्तकोपमः श्रीमान् दैत्येषु व्यचरद्बली ।<br>
आवार्य महतीं सेनां प्राद्रवन्तीं पुनः पुनः ॥ १५६॥<br>
चन्द्रं मृत्युमिवायान्तं दृष्ट्वा योधा विसिस्मियुः।<br>
यतो यतः प्रक्षिपति शिशिरास्त्रं तमोनुदः ॥१५७॥<br>
ततस्ततो व्यशीर्यन्त दैत्यसैन्यानि संयुगे ।<br>
व्यदारयत् च सैन्यानि स्वबलेनाभिसंवृतः ॥ १५८॥<br>
ग्रसमानमनीकानि व्यादितास्यमिवान्तकम् ।<br>
तं तथा भीमकर्माणं गृहीतास्त्रं महाहवे ॥ १५९॥<br>
दृष्ट्वा शशांकमायान्तं दैत्याभं चन्द्रभास्करौ ।<br>
तालमात्राणि चापानि कर्षमाणौ महाबलौ ॥ 3.55.१६०॥<br>
छादयेतां शरैश्चन्द्रं वृष्टिमन्ताविवाम्बुदौ ।<br>
अथ विस्फार्यमाणानां कार्मुकाणां सुरासुरैः ॥ १६१॥<br>
अभवत् सुमहाशब्दो दिशः संनादयन्निव ।<br>
विनदद्भिर्महानागैर्ह्रेषमाणैश्च वाजिभिः ॥ १६२॥<br>
भेरीशङ्खनिनादैश्च तुमुलं सर्वतोऽभवत्।<br>
युयुत्सवस्ते संरब्धा जयगृद्धा यशस्विनः ॥१६३॥<br>
अन्योन्यमभिगर्जन्तो गोष्ठेष्विव महावृषाः ।<br>
शिरसां पात्यमानानां समरे निशितैः शरैः ॥१६४॥<br>
अश्मवृष्टिरिवाकाशे ह्यभवत् सेनयोस्तथा ।<br>
कुण्डलोष्णीषधारीणि जातरूपस्रजांसि च ॥ १६५।<br>
पतितानि स्म दृश्यन्ते शिरांसि रणमूर्धनि ।<br>
विशिखैर्मथितैर्गात्रैर्बाहुभिश्च सकार्मुकैः ॥ १६६॥<br>
सहस्ताभरणैश्चान्यैर्विच्छिन्नै रुधिरोक्षितैः ।<br>
कवचैरावृतैर्गात्रैरुरुभिश्चन्दनोक्षितैः ॥ १६७॥<br>
मुखैश्च चन्द्रसंकाशैस्तप्तकुण्डलभूषणैः ।<br>
गजवाजिमनुष्याणां सर्वगात्रैः समन्ततः ॥१६८॥<br>
आसीत् सर्वा समाकीर्णा मुहूर्तेन वसुंधरा ।<br>
चापमेघाश्च विपुलाः शस्त्रविद्युत्प्रकाशिनः ।<br>
वाहनानां च निर्घोषः स्तनयित्नुसमोऽभवत् ॥१६९॥<br>
स सम्प्रहारस्तुमुलः कटुकः शोणितोदकः ।<br>
प्रावर्तत सुराणां च दानवानां च संयुगे ॥ 3.55.१७०॥<br>
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे   देवासुरयुद्धे पञ्चपञ्चाशत्तमोऽध्यायः ॥ ५५ ॥<br>
<br>
