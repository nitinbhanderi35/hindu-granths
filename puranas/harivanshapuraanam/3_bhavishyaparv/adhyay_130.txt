वैशम्पायन उवाच<br>
यशोदा नन्दगोपश्च कृष्णदर्शनलालसौ ।<br>
गोवर्धनगतं श्रुत्वा वासुदेवं सहाग्रजम् ।। १ ।।<br>
नवनीतं च दधि च पायसं कृसरं तथा ।<br>
वन्यं पुष्पं महाराज मयूराङ्गदमेव च ।। २ ।।<br>
बल्लवैरपरैः सार्धं गोपिभिश्च समन्ततः ।<br>
जग्मतुः सहसा प्रीतौ गोवर्धनमथो नृप ।। ३ ।।<br>
क्वचिद् वृक्षे समासक्तं कृष्णं कृष्णमृगेक्षणम् ।<br>
ददर्शतुर्महाबाहुं वासुदेवं सहाग्रजम् ।। ४ ।।<br>
प्रणेमतुः सुसंहृष्टौ तत्र दृष्ट्वा महाबलौ ।<br>
दर्शयामासतुर्देवौ पायसानि महान्ति च ।। ५ ।।<br>
तात मातर्व्रजे गोष्ठे कुशलं वा स्वगोधनम् ।<br>
अपि गावः क्षीरवत्यो वत्सा वत्सतराः पितः ।। ६ ।।<br>
अपि वा सुशुभं क्षीरमपि गावः सुशोभनाः ।<br>
अपि वा दारका मातर्वत्सपालाः पिबन्ति च ।। ७ ।।<br>
बहूनि चापि दामानि कीलका अपि वा बहु ।<br>
तृणानि बहुरूपाणि किं वा सन्ति पितः सदा ।। ८ ।।<br>
शकटानि सुगन्धीनि किं वा सन्ति पितर्ध्रुवम् ।<br>
अपि गोप्यः पुत्रवत्यो दारकान्किमजीजनन् ।। ९ ।।<br>
घटाः किं बहवो मातरभिन्नाः सर्वतो व्रजे ।<br>
किं गावः क्षीरमतुलं स्रवन्त्यहरहः पितः ।। 3.130.१० ।।<br>
हैयङ्गवीनं क्षीराणि दधि वा किमजीजनन् ।<br>
गोधनं सर्वमेवेदं नीरोगं प्रतिपद्यते ।। ११ ।।<br>
नन्द उवाच<br>
सर्वमेतद् यदुश्रेष्ठ नीरोगं बहुशः प्रभो ।<br>
कुशलं गोधनस्यैव सर्वकालेषु केशव ।। १२ ।।<br>
रक्षणात् तव देवेश सदा कुशलिनो वयम् ।<br>
सगोधनाः सवत्साश्च नीरोगा इव केशव ।। १३ ।।<br>
एकमेव सदा दुःखं न त्वां द्रक्ष्यामि केशव ।<br>
यदेतत् केवलं दुःखमिति धीः शीर्यते सदा ।। १४ ।।<br>
वैशम्पायन उवाच<br>
एवमादि विलप्यन्तं गच्छेत्याह स केशवः ।<br>
यशोदां पुनराहेदं मातर्गच्छ गृहं प्रति ।। १५ ।।<br>
ये च त्वां कीर्तयिष्यन्ति ते च स्वर्गमवाप्नुयुः ।<br>
ये केचित् त्वां नमस्यन्ति ते मे प्रियतराः सदा ।। १६ ।।<br>
मद्भक्ताः सर्वदा सन्तु गच्छेत्याह च तां हरिः ।<br>
इत्युक्त्वा पितरौ देवो वासुदेवः सनातनः ।। १७ ।।<br>
गाढमालिङ्ग्य तौ प्रीतौ प्रेषयामास केशवः ।<br>
यशोदा नन्दगोपश्च जग्मतुः स्वगृहं प्रति ।। १८ ।।<br>
ततः कृष्णो हृषीकेशो यादवैः सह वृष्णिभिः ।<br>
गन्तुमैच्छत्तदा विष्णुः पुरीं द्वारवतीं किल ।। १९ ।।<br>
य एतच्छृणुयान्नित्यं पठेद् वापि समाहितः ।<br>
पुत्रवान् धनवांश्चैव अन्ते मोक्षं च गच्छति ।। 3.130.२०।।<br>
इति श्रीमहाभारते खिलभागे हरिवंशे भविष्यपर्वणि<br>
यशोदानन्दगोपबलभद्रकृष्णसमागमे त्रिंशदधिकशततमोऽध्यायः ।। १३० ।।<br>
<br>
