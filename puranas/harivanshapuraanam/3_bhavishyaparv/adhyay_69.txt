वैशम्पायन उवाच <br>
नारायणस्तु भगवाञ्छ्रुत्वैतत् परमं स्तवम् ।<br>
ब्रह्मज्ञेन द्विजेन्द्रेण कश्यपेन समीरितम् ॥ १ ॥<br>
स्निग्धगम्भीरनिर्घोषजीमूतस्वननिःस्वनम् ।<br>
मनसा प्रीतियुक्तेन विबुधानां महात्मनाम् ॥ २ ॥<br>
उवाच वचनं सम्यग् हृष्टपुष्टपदाक्षरम् ।<br>
आकाशाच्छुश्रुवे शब्दो दर्शनं नोपलभ्यते ।<br>
श्रीमान् प्रीतमना देवः प्रोवाच प्रभुरीश्वरः ॥ ३ ॥<br>
विष्णुरुवाच<br>
प्रीतोऽस्मि वः सुरश्रेष्ठाः सर्वे मत्तो विनिश्चयम् ।<br>
वरं वृणुत भद्रं वो वरदोऽस्मि सुरोत्तमाः ॥ ४ ॥<br>
कश्यप उवाच<br>
यदैव भगवान् प्रीतः सर्वेषाममरोत्तमः ।<br>
तदैव कृतकृत्याः स्म त्वं हि नः परमा गतिः ॥ ५ ॥<br>
यदि प्रसन्नो भगवान् दातव्यो वा वरो यदि ।<br>
वासवस्यानुजो भ्राता ज्ञातीनां नन्दिवर्धनः ।<br>
अदित्यां वामनः श्रीमान् भगवानस्तु वै सुतः ॥ ६ ॥<br>
वैशम्पायन उवाच<br>
अदितिर्देवमाता च एतमेवार्थमुत्तमम् ।<br>
पुत्रार्थे वरदं प्राह भगवन्तं वरार्थिनी ॥ ७ ॥<br>
अदितिरुवाच<br>
याचे त्वां पुत्रकामा वै भवान् पुत्रो भवत्विति ।<br>
निःश्रेयसाय सर्वेषां देवानां हि महात्मनाम् ॥ ८ ॥<br>
देवा ऊचुः<br>
भ्राता भर्ता च दाता च शरणं च भवस्व नः ।<br>
अदित्याः पुत्रतां याते त्वयि देवाः सवासवाः ।<br>
देवशब्दं वहिष्यन्ति कश्यपस्यात्मजो भव ॥ ९ ॥<br>
वैशम्पायन उवाच<br>
ततस्तानब्रवीद् विष्णुर्देवान् कश्यपमेव च ।<br>
एवं भवतु भद्रं वो यथेष्टं काममाप्नुत ॥ 3.69.१० ॥<br>
सर्वेषामेव युष्माकं ये भविष्यन्ति शत्रवः ।<br>
मुहूर्तमपि ते सर्वे न स्थास्यन्ति ममाग्रतः ॥ ११ ॥<br>
हत्वासुरगणान् सर्वान् ये चान्ये देवशत्रवः ।<br>
करिष्ये देवताः सर्वा यज्ञभागाग्रभोजिनः ॥ १२ ॥<br>
हव्यादांश्च सुरान् सर्वान् कव्यादांश्च पितॄनपि ।<br>
करिष्ये विबुधश्रेष्ठाः पारमेष्ठ्येन कर्मणा ॥ १३ ॥<br>
यथागतेन मार्गेण निवर्तध्वं सुरोत्तमाः ।<br>
देवमातुस्तथादित्याः कश्यपस्यामितात्मनः ।<br>
यथामनीषितं कर्ता गच्छध्वं स्वं स्वमालयम् ॥ १४ ॥<br>
वैशम्पायन उवाच<br>
एवमुक्ते तु वचने विष्णुना प्रभविष्णुना ।<br>
देवाः प्रहृष्टमनसः पूजयन्ति स्म सर्वशः ॥ १५ ॥<br>
विश्वेदेवा महात्मानः कश्यपोऽदितिरेव च ।<br>
साध्या मरुद्गणाश्चैव शक्रश्चैव महाबलः ॥ १६॥<br>
नमस्कृत्य सुरेशाय तस्मै देवाय रंहसे ।<br>
प्रयाताः प्राग्दिशं दिव्यं विपुलं कश्यपाश्रमम् ॥ १७ ।<br>
गत्वा ते आश्रमं तत्र ब्रह्मर्षिगणसेवितम् ।<br>
चेरुः स्वाध्यायनियता अदित्या गर्भमीप्सवः ॥ १८ ॥<br>
अदितिर्देवमाता च गर्भे दध्रेऽतितेजसम् ।<br>
भूतात्मानं महात्मानं दिव्यं वर्षसहस्रकम् ॥ १९ ॥<br>
पूर्णे वर्षसहस्रे तु प्रसूता गर्भमुत्तमम् ।<br>
सुराणां शरणं देवमसुराणां विनाशनम् ॥ 3.69.२० ॥<br>
गर्भस्थेन तु देवेन परित्राताः सुरास्तदा ।<br>
आददानेन तेजांसि त्रैलोक्यस्य महात्मना ॥ २१॥<br>
तस्मिञ्जाते तु देवेशे त्रैलोक्यस्य सुखावहे ।<br>
भयदे दैत्यसंघानां सुराणां नन्दिवर्धने ॥ २२ ॥<br>
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे एकोनसप्ततितमोऽध्यायः ॥ ६९ ॥<br>
<br>
