वैशम्पायन उवाच<br>
ततोऽन्यां धारणां गत्वा मनसा स पितामहः । <br>
ब्रह्मकर्मसमारम्भं निर्मुक्तेनान्तरात्मना ।। १ ।।<br>
सर्वाङ्गधारणां कृत्वा मनसा प्रहसन्निव ।<br>
ब्रह्मयोगेन च ब्रह्मा सृजते मनसा प्रजाः ।। २ ।।<br>
चक्षुषो रूपसम्पन्ना ह्यप्सराः सृजते प्रभुः ।<br>
नासिकाग्राच्च गन्धर्वान् सुचित्राम्बरवाससः ।। ३ ।।<br>
तुम्बुरुप्रमुखान् सर्वाञ्छतशोऽथ सहस्रशः ।<br>
नृत्यवादित्रकुशलान् कुशलान् सामगीतिषु  ४ ।।<br>
ब्रह्मयोगेन योगज्ञः स्वयम्भूर्भगवान् प्रभुः ।<br>
चारुनेत्रां सुकेशान्तां सुभ्रूं चारुनिभाननाम् ।। ५ ।।<br>
पद्मेन शतपत्रेण चारुणा सुविराजिताम् ।<br>
स्वक्षां शुचिगिरं सेव्यां ब्राह्मीं मूर्तिमतीं श्रियम्।। ६ ।।<br>
ससृजे मनसा ब्रह्मा सम्यक्प्रोक्तेन चेतसा ।<br>
भावयोगेन भूतात्मा सर्वप्राणभृतां नृप ।। ७ ।।<br>
चक्षुषो रूपसम्पन्नाः सृजन् सोऽप्सरसः प्रभुः।<br>
नासिकाग्राच्च गन्धर्वान् सुवासः सुप्रवादितान्।। ८ ।।<br>
गानप्रभाषं संचक्रे गन्धर्वाणामशेषतः ।<br>
अन्येषां चैव विप्राणां गानं ब्रह्मप्रभाषितम् ।। ९ ।।<br>
पद्भ्यां सृजति भूतानि गतिमन्ति ध्रुवाणि च ।<br>
नरकिन्नरयक्षांश्च पिशाचोरगराक्षसान् ।। 3.20.१० ।।<br>
गजान् सिंहांश्च व्याघ्रांश्च मृगांश्चैव सहस्रशः ।<br>
तृणजातीश्च बहुधा भावहेतोश्चतुष्पदान् ।। ११ ।।<br>
ये तु हस्तान्निखादन्ति कर्मप्राप्तेन हेतुना ।<br>
हस्तेभ्यः कर्म ससृजे मन्तव्यं मनसा तथा ।। १२ ।।<br>
वायुना स विसर्गं च भूतानां सुखमिच्छता ।<br>
उपतस्थे तदानन्दं पञ्चेन्द्रियसमाधिना ।। १३ ।।<br>
हृदयादसृजद् गावो बाहुभ्यां पक्षिणस्तथा ।<br>
अन्यानि चैव   सत्त्वानि तैस्तैर्वेषैः पृथग्विधैः ।। १४ ।।<br>
ऋषिं त्वङ्गिरसं चैव मुनिं ज्वलिततेजसम् ।<br>
ब्रह्मवंशकरं दिव्यं व्यतिषिक्तषडिन्द्रियम् ।। १५ ।।<br>
भ्रुवोऽन्तरादजनयद् योगाद् योगेश्वरः प्रभुः ।<br>
ब्रह्मवंशकरं दिव्यं भृगुं परमधार्मिकम् ।। १६ ।।<br>
ललाटमध्यादसृजन्नारदं प्रियविग्रहम् ।<br>
सनत्कुमारं मूर्ध्नश्च महायोगी पितामहः ।। १७ ।।<br>
अभिषिक्तं तु सोमं च यौवराज्ये पितामहः ।<br>
ब्राह्मणानां च राजानं शाश्वतं रजनीश्वरम् ।। १८ ।।<br>
तपसा महता युक्तो ग्रहैः सह निशाकरः ।<br>
चचार नभसो मध्ये प्रभाभिर्भासयन् जगत् ।। १९ ।।<br>
स गात्रैर्भगवान् योगान्मनसा सिद्धिमागतः ।<br>
ससृजे सर्वभूतानि स्थावराणि चराणि च ।। 3.20.२० ।।<br>
तत्र स्थानानि भूतानां योगांश्चैव पृथग्विधान् ।<br>
व्यधत्त शतशो ब्रह्मा सर्वभूतपितामहः ।। २१ ।।<br>
एष ब्रह्ममयो यज्ञो योगः सांख्यश्च तत्त्वतः ।<br>
विज्ञानं च स्वभावश्च क्षेत्रं क्षेत्रज्ञ एव च ।। २२ ।।<br>
एकत्वं च पृथक्त्वं च सम्भवो निधनं तथा ।<br>
कालः कालक्षयश्चैव ज्ञेयो विज्ञानमेव च ।। २३ ।।  <br>
इति श्रीमहाभारते खिलभागे हरिवंशे भविष्यपर्वणि पौष्करे विंशोऽध्यायः ।। २० ।।<br>
<br>
