वैशम्पायन उवाच<br>
बलदेवस्तु धर्मात्मा धनुरादाय सत्वरम्<br>
जघान हंसं दशभिर्बाणैर्बाणभृतां वर  ॥<br>
तं प्रत्यविध्यन्नाराचैर्हंसः पञ्चभिराशुगैः<br>
तानन्तरे हली छित्त्वा नाराचैर्दशभिः पुनः ।<br>
नाराचेनाशु विव्याध ललाटे हंसमोजसा ॥ २ ॥<br>
दृढं पतन् स नाराचस्तस्य संज्ञां समाददे ।<br>
रथोपस्थे चिरं स्थित्वा तूणाद् बाणं समाददे ॥ ३ ॥<br>
लब्ध्वा हंसः स संज्ञां तु विद्ध्वा तेन यदूत्तमम्।<br>
सिंहवद् व्यनदद्धंसो देवान् विस्मापयन् रणे ॥ ४ ॥<br>
ततः क्रुद्धो हली विद्धस्तेन बाणेन माधवः ।<br>
वमञ्छोणितमत्युष्णं निःश्वसंश्च रणाजिरे ॥ ५ ॥<br>
लोहिताविष्टगात्रस्तु कुंकुमार्द्र इवाभवत् ।<br>
नाराचैः शतसाहस्रैरर्दयामास माधवः ॥ ६ ॥<br>
हंसं हंसगतिं वीरं नीलवासा हलायुधः ।<br>
ते मुक्ता निशिता घोरा नाराचाश्च सुवाजिनः ॥ ७ ॥<br>
रथे ध्वजे तथा चापे चक्रे तूणीद्वये नृप ।<br>
पतिताः सर्वतो राजन् व्यथां चैव तथा ददुः ॥ ८ ॥<br>
ततः क्रुद्धो महाराज हंसो वीर्यमदान्वितः ।<br>
शरेण हलिनं विद्ध्वा ध्वजं चिच्छेद कालवित् ॥ ९ ॥<br>
शरैश्चतुर्भिरश्वांश्च सूतं प्रेताधिपे ददौ ।<br>
ततः क्रुद्धो हली तस्मै गदां गृह्य महारणे ॥ 3.124.१० ॥<br>
आपपात महाबाहुर्हंसं शेष इव श्वसन् ।<br>
तया रथं ध्वजं चक्रमश्वान् सूतं हलायुधः ।<br>
बभञ्ज तिलशः सर्वं ननाद च पुनः पुनः ॥ ११ ॥<br>
भूयश्च गदया हंसं चिक्षेप च बली किल ।<br>
सोऽपि हंसो गदां गृह्य रथात्तस्मादवापतत् ॥ १२ ॥<br>
ततस्तौ हंसहलिनौ युयुधाते महारणे ।<br>
महारथौ महाबाहू लोके प्रथिततेजसौ ॥ १३ ॥<br>
अत्यद्भुतं सुविक्रान्तौ परस्परवधैषिणौ ।<br>
कृतश्रमौ महायुद्धे हंसविक्रान्तगामिनौ ॥ १४ ॥<br>
यथा देवासुरे युद्धे शक्रवृत्रौ पुराम्बरे ।<br>
उभौ संसिक्तसर्वाङ्गौ शोणितेन महारणे ॥ १५ ॥<br>
अत्यन्तखेदिनौ युद्धे परस्परबलेन ह ।<br>
ततश्च दक्षिणं मार्गं बलभद्रोऽन्वगच्छत ॥ १६ ॥<br>
सव्यं तु हंसो राजेन्द्र व्यगृह्णात् स्वयमेव हि ।<br>
पोथयाञ्चक्रतुर्युद्धे गदाभ्यां गजविक्रमौ ॥ १७ ॥<br>
यथाप्राणं महाबाहू जघ्नतुर्मरणाय तौ ।<br>
अतिप्रवृद्धं संग्रामं देवासुररणोपमम् ॥ १८ ॥<br>
विदधाते महारङ्गे पश्यतां त्रिदिवौकसाम् ।<br>
देवाश्च मुनयश्चैव विस्मयं परिजग्मिरे ॥ १९ ॥<br>
अहो खल्वीदृशं युद्धं दृष्टं पूर्वं न च श्रुतम् ।<br>
इत्यूचुर्विस्मयवशाद् देवगन्धर्वकिन्नराः ॥ 3.124.२० ॥<br>
परस्परकृतोत्साहौ चक्रतुर्युद्धमुत्तमम् ।<br>
अथ हंसो महारङ्गे दक्षिणं दक्षिणोत्तमः ।<br>
व्यचरन्मार्गमत्यर्थं सव्यं तु बलवान् बलः ॥ २१ ॥<br>
निकुञ्च्य जानुनी पूर्वं चक्रतुर्गदया भृशम् ।<br>
रणे रणविदां श्रेष्ठौ पश्यतां त्रिदिवौकसाम् ॥ २२ ॥<br>
इति श्रीमहाभारते खिलभागे हरिवंशे भविष्यपर्वणि   हंसडिम्भकोपाख्याने हंसबलभद्रयुद्धे चतुर्विंशत्यधिकशततमोऽध्यायः ॥ १२४ ॥<br>
<br>
