वैशम्पायन उवाच<br>
प्रभातायां तु शर्वर्यां गन्तुमैच्छज्जनार्दनः ।<br>
हुताग्निः कृतकल्याणः समाप्तवरदक्षिणः ॥ १ ॥<br>
गाश्च दत्त्वाथ विप्रेभ्यो नमस्कृत्य द्विजोत्तमान् ।<br>
आस्थानमण्डपं कृष्णः प्रविवेश जगत्पतिः ॥ २ ॥<br>
आसनं महदास्थाय वृष्णीनाहूय सर्वशः ।<br>
बलभद्रं शिनेः पौत्रं हार्दिक्यं शुकसारणौ ॥ ३ ।<br>
उग्रसेनं महाबुद्धिमुद्धवं नीतिमत्तरम् ।<br>
यस्य बुद्धिं समाश्रित्य जीवन्ते यादवाः सुखम् ॥ ४ ॥<br>
नेता च यदुवृष्णीनां स तु धर्मपरः सदा ।<br>
यस्य बिभ्यति देवाश्च नीतेस्तस्य महात्मनः ॥ ५ ॥<br>
यस्य बुद्धिबलाद् विष्णुः शशास पृथिवीं सदा ।<br>
तं च वृष्णिवरं वीरमुद्धवं देवसुप्रभम् ॥ ६ ॥<br>
अन्यानपि यदून् सर्वानुवाच भगवान् हरिः ।<br>
शृण्वन्तु मम वाक्यानि यादवाः सर्व एव हि ।<br>
शृणु चापि वचो मह्यं पितुरुद्धव मे सखे ॥ ७ ॥<br>
बाल्यात्प्रभृति यो यत्नो मम दुष्टनिबर्हणे ।<br>
प्रत्यक्षं भवता दृष्टं पूतनानिधनं नृप ॥ ८ ॥<br>
केशी च निहतो बाल्ये मया बालेन यादवाः ।<br>
गोवर्धनो धृतः शैलो गावश्च परिपालिताः ॥ ९ ॥<br>
अभिषिक्तोऽस्मि शक्रेण देवानामग्रतः स्थितः ।<br>
कंसोऽपि निधनं नीतो मया चाणूरमुष्टिकौ ॥ 3.74.१०॥<br>
उग्रसेनोऽभिषिक्तश्च कृता द्वारवती मया ।<br>
अन्ये चापि नृपा राजन् बलिनो निहता मया ॥ ११॥<br>
योऽपि वीरो जरासंधो निगृहीतो बलान्मया ।<br>
भीमेन बलिना राजन्नयने मम यादवाः ॥ १२॥<br>
शृगालो निहतः संख्ये गोमन्ताद् गच्छता मया ।<br>
योऽपि वीरो दुरात्मासौ दानवो नरको हतः ॥१३॥<br>
निष्कण्टकमिमं लोकं कृतवान् राजसत्तमाः ।<br>
किं तु वीरो नृपो जज्ञे सखा भौमस्य यादवाः ॥ १४॥<br>
पौण्ड्रो वीर्यवतां नेता द्वेष्टा चासौ सदा मम ।<br>
शिष्यो द्रोणस्य राजेन्द्रो बली ब्रह्मास्त्रवित्कृती ॥ १५।<br>
शास्त्रज्ञो नीतिमान्साक्षान्नेता सर्वस्य यत्नवान् ।<br>
योद्धा युद्धप्रियो राजा जामदग्न्य इवापरः ॥१६॥<br>
एकान्तशत्रुरस्माकं छिद्रान्वेषी सदा मम ।<br>
बाधिष्यते पुरीं योद्धाच्छिद्रं यदि लभेत सः ॥ १७॥<br>
न ह्यल्पसाध्यो बलवान् पुण्ड्रस्येशो नृपोत्तमाः ।<br>
यत्ता भवन्तस्तिष्ठन्तु प्रगृहीतशरासनाः ॥ १८॥<br>
यथा न बाधते राजा पुरीं यदुकुलाश्रयाम् ।<br>
अहं तु यास्ये कैलासं कुतश्चित्कारणान्नृपाः ॥ १९॥<br>
शङ्करं द्रष्टुकामोऽस्मि भूतभावनभावनम् ।<br>
यावदागमनं मह्यं तावद् यत्ता भवन्त्विह ॥ 3.74.२०॥<br>
मया विरहितां चेमां यदि जानाति पुण्ड्रकः ।<br>
आगमिष्यति राजेन्द्रो योत्स्यते च पुरीमिमाम् ॥२१ ॥<br>
इमां निर्यादवीं कर्तुं शक्नोतीति च मे मतिः ।<br>
यत्ता भवत राजेन्द्राः खड्गैः पाशैः परश्वधैः ॥२२॥<br>
पाषाणैः कर्षणीयैश्च सन्नद्धा भवत स्वकैः ।<br>
पिधाय च कपाटानि महाद्वाराणि यत्नतः ॥२३॥<br>
एक एव महाद्वारो गमनागमने सदा ।<br>
मुद्रया सह गच्छन्तु राज्ञो ये गन्तुमीप्सवः ॥२४॥<br>
न चामुद्रः प्रवेष्टव्यो द्वारपालस्य पश्यतः ।<br>
यावदागमनं मह्यं तावदेवं भविष्यति ॥२५॥<br>
मृगया नात्र कर्तव्या न च क्रीडा बहिः पुरात् ।<br>
ज्ञातव्याश्च परे स्वे च गमनागमने सदा ॥२६॥<br>
एवमादिक्रिया कार्या यावदागमनं मम ।<br>
इत्युक्त्वा यादवान्सर्वान्सात्यकिं पुनराह च ॥२७॥<br>
इति श्रीमहाभारते खिलभागे हरिवंशे भविष्यपर्वणि कैलासयात्रायां चतुःसप्ततितमोऽध्यायः ॥ ७४ ॥<br>
<br>
