सूत उवाच<br>
इत्येवमाश्वासयतो राजानं जनमेजयम् ।<br>
अतीतानागतं वाक्यमृषेः परिषदा श्रुतम् ।। १ ।।<br>
अमृतस्येव संवाहः प्रभा चन्द्रमसो यथा ।<br>
अतर्पयत तच्छ्रोत्रं महर्षेर्वाक्ययो रसः ।। २ ।।<br>
धर्मकामार्थसंयुक्तं करुणं वीरहर्षणम् ।<br>
रमणीयं तदाख्यानं कृत्स्नं परिषदा श्रुतम् ।। ३ ।।<br>
केचिदश्रूणि मुमुचुः श्रुत्वा दध्युस्तथापरे ।<br>
इतिहासं तमृषिणा पाणाविव निदर्शितम् ।। ४ ।।<br>
सदस्यान् सोऽभ्थनुज्ञाय कृत्वा चापि प्रदक्षिणाम्।<br>
पुनर्द्रक्ष्याम इत्युक्त्वा जगाम भगवानृषिः ।। ५ ।।<br>
अनुजग्मुस्तदा सर्वे प्रयान्तमृषिसत्तमम् ।<br>
लोके प्रवदतां श्रेष्ठं ये विशिष्टास्तपोधनाः ।। ६ ।।<br>
याते भगवति व्यासे तदा ब्रह्मर्षिभिः सह ।<br>
ऋत्विजः पार्थिवाश्चैव प्रतिजग्मुर्यथागतम् ।। ७ ।।<br>
पन्नगानां सुघोराणां कृत्वा तां वैरयातनाम् ।<br>
जगाम रोषमुन्मृज्य राजा विषमिवोरगः ।। ८ ।।<br>
होत्राग्निदीप्तशिरसं परित्राय च तक्षकम् ।<br>
आस्तीकोऽथाश्रमपदं जगाम स महामुनिः ।। ९ ।।<br>
राजापि हास्तिनपुरं जगाम स्वजनावृतः ।<br>
अन्वशासच्च मुदितस्तदा प्रमुदिताः प्रजाः ।। 3.5.१० ।।<br>
कस्यचित् त्वथ कालस्य स राजा जनमेजयः ।<br>
दीक्षितो वाजिमेधेन विधिवद् भूरिदक्षिणः ।। ११ ।।<br>
संज्ञप्तमश्वं तत्रास्य देवी काश्या वपुष्टमा ।<br>
संविवेशोपगम्याथ विधिदृष्टेन कर्मणा ।। १२ ।।<br>
तां तु सर्वानवद्याङ्गीं चकमे वासवस्तदा ।<br>
संज्ञप्तमश्वमाविश्य तया मिश्रीबभूव सः ।। १३ ।।<br>
तस्मिन् विकारे जनिते विदित्वा तत्त्वतश्च तत् ।<br>
असंज्ञप्तोऽयमश्वस्ते ध्वंसेत्यध्वर्युमब्रवीत् ।। १४ ।।<br>
अध्वर्युर्ज्ञानसम्पन्नस्तदिन्द्रस्य विचेष्टितम् ।<br>
कथयामास राजर्षेः शशाप स पुरंदरम् ।। १५ ।।<br>
जनमेजय उवाच<br>
यद्यस्ति मे यज्ञफलं तपो वा रक्षतः प्रजाः ।<br>
फलेनानेन सर्वेण ब्रवीमि श्रूयतामिदम् ।। १६ ।।<br>
अद्यप्रभृति देवेन्द्रमजितेन्द्रियमस्थिरम् ।<br>
क्षत्रिया वाजिमेधेन न यक्ष्यन्तीति शौनक ।। १७ ।।<br>
ऋत्विजश्चाब्रवीत् क्रुद्धः स राजा जनमेजयः ।<br>
दौर्बल्यं भवतामेतद् यदय धर्षितः क्रतुः ।। १८ ।।<br>
विषये मे न वस्तव्यं गच्छध्वं सह बान्धवैः ।<br>
इत्युक्तास्तत्यजुर्विप्रास्तं नृपं जातमन्यवः ।। १९ ।।<br>
अमर्षादन्वशासच्च पत्नीशालागताः स्त्रियः ।<br>
राजा परमधर्मज्ञस्तामसौ जनमेजयः ।। 3.5.२० ।।<br>
असतीं वपुष्टमामेतां निर्यातयत मे गृहात् ।<br>
यया मे चरणौ मूर्ध्नि पातितौ रेणुगुण्ठितौ ।। २१ ।।<br>
शौण्डीर्यं मेऽनया भग्नं यशो मानश्च दूषितः ।<br>
न चैनां द्रष्टुमिच्छामि परिक्लिष्टामिव स्रजम् ।। २२ ।।<br>
न स्वादु सोऽश्नाति नरः सुखं स्वपिति वा रहः ।<br>
अन्वास्ते यः प्रियां भार्यां परेण मृदितामिह ।<br>
पुनर्नैवोपभुञ्जीत श्वावलीढं हविर्यथा ।। २३ ।।<br>
एवमुच्चैः प्रभाषन्तं क्रुद्धं पारीक्षितं नृपम् ।<br>
गन्धर्वराजः प्रोवाच विश्वावसुरिदं वचः ।। २४ ।।<br>
विश्वावसुरुवाच<br>
त्रियज्ञशतयज्वानं वासवस्त्वां न मृष्यते ।<br>
अप्सरास्तेन पत्नी ते विहितेयं वपुष्टमा ।। २५ ।।<br>
रम्भानामाप्सरा देवी काशिराजसुता मता ।<br>
सैषा योषिद्वरा राजन् रत्नभूतानुभूयताम् ।। २६ ।।<br>
यज्ञे विवरमासाद्य विघ्नमिन्द्रेण ते कृतम् ।<br>
यज्वा ह्यसि कुरुश्रेष्ठ समृद्ध्या वासवोपमः ।। ९७ ।।<br>
बिभेत्यभिभवाच्छक्रस्तव क्रतुफलैर्नृप ।<br>
तस्मादावर्तितश्चैव क्रतुरिन्द्रेण ते विभो ।। २८ ।।<br>
मायैषा वासवेनेह प्रयुक्ता विघ्नमिच्छता ।<br>
क्रतोर्विवरमासाद्य संज्ञप्तं दृश्य वाजिनम् ।। २९ ।।<br>
रतिमिन्द्रेण रम्भायां मन्यसे यां वपुष्टमाम् ।<br>
अथ ते गुरवः शप्तास्त्रियज्ञशतयाजिनः ।। 3.5.३० ।।<br>
भ्रंशितस्त्वं च विप्राश्च बलादिन्द्रसमादिह ।<br>
त्वत्तश्चैव सुदुर्धर्षात् त्रियज्ञशतयाजिनः ।। ३१ ।।<br>
बिभेति हि सदा त्वत्तो ब्राह्मणेभ्योऽपि वासवः ।<br>
एकेन वै तदुभयं तीर्णे शक्रेण मायया ।। ३२ ।।<br>
स एष सुमहातेजा विजिगीषुः पुरंदरः ।<br>
कथमन्यैरनाचीर्णं नप्तुर्दारानतिक्रमेत् ।। ३३ ।।<br>
यथैव हि परा बुद्धिः परो धर्मः परो दमः ।<br>
यथैव परमैश्वर्यं कीर्तितं हरिवाहने ।<br>
तथैव त्वयि दुर्धर्षे त्रियज्ञशतयाजिनि ।। ३४ ।।<br>
मा वासवं मा च गुरुमात्मानं मा वपुष्टमाम् ।<br>
गच्छ दोषेण कालो हि सर्वथा दुरतिक्रमः ।। ३५ ।।<br>
ऐश्वर्येणाश्वमाविश्य देवेन्द्रेणासि रोषितः ।<br>
आनुकूल्येन देवस्य वर्तितव्यं सुखार्थिना ।। ३६ ।।<br>
दुस्तरं प्रतिकूलं हि प्रतिस्रोत इवाम्भसः ।<br>
स्त्रीरत्नमुपभुङ्क्ष्वेमामपापां विगतज्वरः ।। ३७ ।।<br>
अपापास्त्यज्यमाना वै त्यजेयुरपि योषितः ।<br>
अदुष्टास्तु स्त्रियो राजन्दिव्यास्तु सविशेषतः।। ३८ ।।<br>
भानोः प्रभा शिखा वह्नेर्वेदी होत्रे तथाहुतिः ।<br>
परामृष्टाप्यसंसक्ता नोपदुष्यन्ति योषितः ।। ३९ ।।<br>
ग्राह्या लालयितव्याश्च पूज्याश्च सततं बुधैः ।<br>
शीलवत्यो नमस्कार्याः पूज्याः श्रिय इव स्त्रियः।। 3.5.४० ।।<br>
इति श्रीमहाभारते खिलभागे हरिवंशे भविष्यपर्वणि विश्वावसुवाक्ये पञ्चमोऽध्यायः ।। ५ ।।<br>
<br>
