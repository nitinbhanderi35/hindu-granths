वैशम्पायन उवाच<br>
ततः क्रुद्धो महाराज सात्यकिर्वृष्णिपुङ्गवः ।<br>
उवाच वचनं राजन् वासुदेवं स्मरन्निव ।। १ ।।<br>
अवोचदीदृशं वाक्यं वासुदेवं नृपाधमः ।<br>
को नाम जगतां नाथमित्थं ब्रूयाज्जिजीविषुः ।। २ ।।<br>
मृत्युस्त्वां सर्वथा याति वदन्तं तादृशं वचः ।<br>
जिह्वा ते शतधा दीर्याद् वदतस्तादृशं वचः ।। ३ ।।<br>
एष ते पातयिष्यामि शिरः कायाच्च पौण्ड्रक ।<br>
यन्नाम वासुदेवेति तव सम्प्रति वर्तते ।। ४ ।।<br>
यावत् पतति कायात्ते शिरस्तावत्प्रवर्तते ।<br>
स एव श्वो न भगवान् वासुदेवो भविष्यसि ।। ५ ।।<br>
एक एव जगन्नाथः कर्ता सर्वस्य सर्वगः ।<br>
दुरात्मन् सर्वथा देवो भविष्यति न संशयः ।। ६ ।।<br>
एष तेऽहं शिरः कायात् पातयिष्यामि राजक ।<br>
यदसौ भगवान् विष्णुर्नागमिष्यति साम्प्रतम्।। ७ ।।<br>
अस्त्रवीर्यं बलं चैव सर्वं दर्शय साम्प्रतम् ।<br>
नातः परतरं राजन् वीर्यं च तव वर्तते ।। ८ ।।<br>
सर्वं दर्शय यत्नेन स्थितोऽस्मि व्यवसायवान् ।<br>
शरी चापी गदी खड्गी सर्वथाहमुपस्थितः ।। ९ ।।<br>
नैतन्नगरमायासीः सत्यमेतद् ब्रवीम्यहम् ।<br>
सर्वथा कृतकृत्योऽस्मि दृष्ट्वा त्वां वासुदेवकम् ।। 3.96.१० ।।<br>
तवाङ्गं तिलशः कृत्वा श्वभ्यो दास्यामि राजक ।<br>
इत्युक्त्वा बाणमादाय वासुदेवं महाबलः ।। ११ ।।<br>
आकर्णपूर्णमाकृष्य विव्याध निशितं शरम् ।<br>
स तेन विद्धो यदुना वासुदेवः प्रतापवान् ।। १२ ।।<br>
वमञ्छोणितमत्युष्णमङ्गान्नेत्रान्नृपोत्तम ।<br>
ततश्चुक्रोध नृपतिर्वासुदेवः प्रतापवान् ।। १३ ।।<br>
नवभिर्दशभिश्चैव शरैः संनतपर्वभिः ।<br>
विव्याध सात्यकिं राजा नदंश्च बहुधा किल ।। १४ ।।<br>
ततो नाराचमादाय निशितं यमसंनिभम् ।<br>
धनुराकृष्य भगवान् वासुदेवो नृपोत्तम ।। १५ ।।<br>
विव्याध सात्यकिं भूयो निशि प्रह्रादयन् स्वकान् ।<br>
नाराचेन समाविद्धः सात्यकिः सत्यसङ्गरः ।। १६ ।।<br>
ललाटे सुदृढं वीरो वृष्णीनामग्रणीस्तदा ।<br>
निषसाद रथोपस्थे निश्चेष्ट इव सत्तमः ।। १७।।<br>
ततः स पौण्ड्रको राजा विद्ध्वा दशभिराशुगैः ।<br>
सारथिं पञ्चविंशत्या हयांश्च चतुरो नृप ।। १८ ।।<br>
ते हया रुधिराक्ताङ्गाः सारथिश्च समन्ततः ।<br>
विह्वलाः समपद्यन्त वासुदेवस्य पश्यतः ।। १९ ।।<br>
वासुदेवो रथे चापि सिंहनादं समाददे ।<br>
तेन नादेन तत्राभूद्  विबुद्धः सात्यकिर्नृप ।। 3.96.२० ।।<br>
विद्धान् हयांस्तथा दृष्ट्वा सारथिं च तथागतम् ।<br>
शैनेयोऽथ महावीर्यो रुषितो नृपसत्तम ।। २१ ।।<br>
अलं द्रक्ष्यामि ते वीर्यमित्युक्त्वा बाणमाददे ।<br>
विव्याध तेन बाणेन वक्षस्येनं महाबलः ।। २२ ।।<br>
ततश्चचाल तेनाजौ वासुदेवः शरेण ह ।<br>
सुस्राव रुधिरं घोरमत्युष्णं वक्षसो नृप ।। २३ ।।<br>
रथोपस्थे पपाताशु निःश्वसन्नुरगो यथा ।<br>
कृत्यं चापि न जानाति केवलं निषसाद ह ।। २४ ।।।<br>
सात्यकिस्तु रथं विद्ध्वा दशभिः सायकैस्तथा ।<br>
ध्वजं चिच्छेद भल्लेन वासुदेवस्य वृष्णिपः ।। २५ ।।<br>
हयांश्च चतुरो हत्वा बाणैः सारथिमेव च ।<br>
युयुधानोऽथ राजेन्द्र पौण्ड्रकस्य च पश्यतः ।। २६ ।।<br>
सारथेश्च शिरः कायादहरत् स रथात् तदा ।<br>
रथग्रन्थिं च चिच्छेद हयाश्च व्यसवोऽभवन् ।। २७ ।।<br>
चक्रं च तिलशः कृत्वा बाणैर्दशभिरञ्जसा ।<br>
जहास विपुलं राजन् वासुदेवं महाबलः ।। २८ ।।<br>
ततः परं महत्प्रायं सात्यकिर्वृष्णिनन्दनः ।<br>
शब्दं कृत्वा बली साक्षात् सर्वक्षत्रस्य पश्यतः ।। २९ ।।<br>
शरैः सप्ततिसंख्याकैरर्दयामास सत्वरम् ।<br>
ते शराः शलभाकारा निपेतुः सर्वशस्तदा ।। 3.96.३० ।।<br>
शिरस्तः पार्श्वतश्चैव पृष्ठतः पुरतस्तथा ।<br>
केवलं धैर्यनिचयस्तृषार्तः शरवान् यथा ।। ३१ ।।<br>
यथा मनस्वी रिक्तश्च तथा तिष्ठति पौण्ड्रकः ।<br>
ततश्चुक्रोध बलवान् वासुदेवः प्रतापवान् ।। ३२ ।।<br>
अर्धचन्द्रं समादाय विव्याध युधि सात्यकिम् ।<br>
विद्ध्वा सप्तभिरायान्तं क्रोधेन प्रस्फुरन्निव ।। ३३ ।।<br>
विद्धोऽथ सात्यकिस्तेन शरैः पञ्चभिराशुगैः ।<br>
चापं चिच्छेद पौण्ड्रस्य सिंहनादं व्यनीनदत् ।। ३४ ।।<br>
वासुदेवो गदां गृह्य भ्रामयित्वा पदात्पदम् ।<br>
त्वरितं पातयामास सात्यकेर्वक्षसि प्रभो ।। ३५ ।।<br>
सव्येन तां समाकृष्य करेण यदुनन्दनः ।<br>
शरं प्रगृह्य विव्याध सात्यकिर्युधि पौण्ड्रकम् ।। ३६ ।।<br>
तमन्तरे गृहीत्वाशु वासुदेवः प्रतापवान् ।<br>
शक्तिभिर्दशभिश्चैव सात्यकिं निजघान ह ।। ३७ ।<br>
ताभिर्विद्धो रणे वीरः सात्यकिः सत्यसंगरः ।<br>
अपास्य धनुरन्यत् तद् धनुरादाय सत्वरम् ।<br>
आजघान तदा वीरो वृष्णीनामग्रणीर्नृप ।। ३८ ।।<br>
इति श्रीमहाभारते खिलभागे हरिवंशे भविष्यपर्वणि कैलासयात्रायां पौण्ड्रकसात्यकियुद्धे षण्णवतितमोऽध्यायः ।। ९६ ।।<br>
<br>
