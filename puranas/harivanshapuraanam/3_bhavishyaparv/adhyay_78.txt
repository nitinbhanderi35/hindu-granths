वैशम्पायन उवाच<br>
ततः स भगवान् विष्णुर्दुर्विज्ञेयगतिः प्रभुः ।<br>
यत्र पूर्वम तपस्तप्तमात्मना यादवेश्वरः ।। १ ।।<br>
गङ्गायाश्चोत्तरे तीरे देशं द्रष्टुमुपागतः ।<br>
स्वयमेव हरिः साक्षात् प्रविवेश तपोवनम् ।। २ ।।<br>
प्रविश्य सुचिरं देशं ददर्श च मनोरमम् ।<br>
निषसाद ततस्तस्मिन्नाश्रमे पुण्यवर्धनः ।। ३ ।।<br>
समाधौ योजयामास मनः पद्मनिभेक्षणः ।<br>
किमप्येष जगन्नाथो ध्यात्वा देवेश्वरः स्थितः ।। ४ ।।<br>
स्थिते देवगुरौ तत्र समाधौ दीपवद्धरौ ।<br>
तत्र शब्द महाघेरः प्रादुरासीत् समन्ततः ।। ५ ।।<br>
खाद खादत मोदेत यात यात मृगानिमान् ।<br>
प्रेषयेह पुनः सर्वान् प्रसादाच्छार्ङ्गधन्वनः ।। ६ ।।<br>
एष विष्णुरयं कृष्णो हरिरीश इतोऽच्युतः ।<br>
नमोऽस्तु विष्णो देवेश स्वामिन्माधव केशव।। ७ ।।<br>
इत्यादिशब्दः सुमहानाविरासीत् तदा निशि ।<br>
ततश्च सुमहानादः सिंहानां मृगविद्विषाम् ।। ८ ।।<br>
धावतां च शुनां राजन् मृगाननु विनर्दताम् ।<br>
मृगाणां भीतियुक्तानामृक्षाणां द्वीपिनां तथा ।। ९ ।।<br>
गजानां नदतां राजन् बृंहितं च ततस्ततः ।<br>
महावातसमुद्धूतक्षुभितस्येव वारिधेः ।। 3.78.१० ।।<br>
नादस्त्रैलोक्यवित्रासः प्रादुरासीत्तदा निशि ।<br>
श्रुत्वा शब्दं हरिर्देवस्तादृशं तत्र धिष्ठितः ।। ११ ।।<br>
समाधिक्षोभमासाद्य विश्वस्य च जगत्पतिः ।<br>
ततः संचिन्तयामास कोऽयमेष महास्वनः ।। १२ ।।<br>
कस्यायमीदृशः शब्दः स्तुतियुक्तो मम त्विति ।<br>
अहोऽस्मिन्मृगयाशब्दः शुनां संचरतां वने ।। १३ ।।<br>
मृगाणामथ सर्वेषां नादश्च सुमहानयम् ।<br>
व्यामिश्रस्तुतियुक्ताभिर्वाग्भिर्मम समन्ततः ।। १४ ।।<br>
इति संचिन्त्य मनसा दिशो विप्रेक्ष्य सर्वतः ।<br>
तत आस्ते हरिस्तत्र ज्ञातुं तस्य समुद्भवम् ।। १५ ।।<br>
ततो मृगाः समाधावन् यत्र तिष्ठति केशवः ।<br>
तांश्चैवानुचरो राजन् श्वगणः समपद्यत ।। १६ ।।<br>
अथ वै दीपिका राजञ्छतशोऽथ सहस्रशः ।<br>
ततस्तमोऽपि व्यनशद् दिवेव समपद्यत ।। १७ ।।<br>
ततो नु भूतसङ्घाश्च समदृश्यन्त तत्र ह ।<br>
पिशाचाश्च महाघोरा नदन्तो बहु विस्वनम् ।। १८ ।।<br>
भक्षयन्तोऽथ पिशितं पिबन्तो रुधिरं बहु ।<br>
प्रादुरासन्महाघोराः पिशाचा विकृताननाः ।। १९ ।।<br>
हन्यमाना हता राजन् पतन्तः पतिता मृगाः ।<br>
इतश्चेतश्च धावन्तो बाणैर्विद्धा मृगा द्विपाः ।। 3.78.२० ।।<br>
ततो मृगसहस्राणि समुदीर्णानि भारत ।<br>
यत्रासौ तिष्ठते देवस्तत्र याता निरन्तरम् ।। २१ ।।<br>
अन्तरीकृत्य देवेशं स्थितानीत्यनुशुश्रुम ।<br>
पिशाच्यो विकृताकाराः कराला रोमहर्षणाः ।। २२ ।।<br>
पुत्रवत्यः समापेतुर्यत्र तिष्ठति केशवः ।<br>
श्वगणस्तत्र राजेन्द्र चरत्येवं ततस्ततः ।। २३ ।।<br>
ततः स भगवान् विष्णुः सर्वमालोक्य वेष्टितः ।<br>
विस्मयं परमं गत्वा पश्यन्नास्ते स्म केशवः ।। २४ ।।<br>
कस्यैष विस्तृतो नादः कस्य वायं जनोऽपतत् ।<br>
को नु मां स्तौति भक्त्या वै भविष्ये प्रीतिमानहम्।। २५।।<br>
कस्य मुक्तिः समायाता प्रीते मयि सुदुर्लभा ।<br>
इति संचिन्त्य भगवानास्ते प्राकृतवद्धरिः ।। २६ ।।<br>
इति श्रीमहाभारते खिलभागे हरिवंशे भविष्यपर्वणि कैलासयात्रायां अष्टसप्ततितमोऽध्यायः ।। ७८ ।।<br>
<br>
