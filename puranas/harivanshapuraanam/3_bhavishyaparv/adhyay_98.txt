वैशम्पायन उवाच<br>
एतस्मिन्नन्तरे क्रुद्ध एकलव्यो निषादपः ।<br>
बलभद्रमभि क्षिप्रं धनुरादाय सत्वरम् ॥ १ ॥<br>
नाराचैर्दशभिर्विद्ध्वा बाणैश्च दशभिः परैः ।<br>
चिच्छेद धनुरर्धं तत् सर्वक्षत्रस्य पश्यतः ॥ २ ॥<br>
सूतं दशभिराहत्य रथं त्रिंशद्भिरेव च ।<br>
ध्वजं चिच्छेद भल्लेन निषादस्य जगत्पतिः ॥ ३ ॥<br>
ततः परं महच्चापं निषादो वीर्यसम्मतः ।<br>
दृढमौर्व्या समायुक्तं दशतालप्रमाणतः ॥ ४ ॥<br>
कामपालं शरेणाशु जघान जनमध्यतः ।<br>
बलदेवो महावीर्यः सर्पः शेष इव श्वसन् ॥ ५ ॥<br>
दशभिस्तद्धनुर्दिव्यं शरैः सर्पसमैर्बलः ।<br>
चिच्छेद मुष्टिदेशे तु माधवो माधवाग्रजः ॥ ६ ॥<br>
एकलव्यो निषादेशः खड्गमादाय सत्वरः ।<br>
प्राहिणोद् बलमादाय निशितं घोरविग्रहम् ॥ ७ ॥<br>
तमन्तरे पटुर्वीरो वृष्णिवीरः प्रतापवान् ।<br>
तिलशः पञ्चभिर्बाणैश्चकार यदुनन्दनः ॥ ८ ॥<br>
ततोऽपरं महत् खड्गं सर्वकालायसं शुभम् ।<br>
प्राहिणोत् सारथेः कायमालोक्याथ निषादजः ॥ ९ ॥<br>
तं चापि दशभिर्वीरो माधवो यदुनन्दनः ।<br>
बाह्वोरन्तरयोश्चैव निर्बिभेद महारणे ॥ 3.98.१० ॥<br>
ततः शक्तिं समादाय घण्टामालाकुलां नृपः ।<br>
निषादो बलदेवाय प्रेषयित्वा महाबलः ॥ ११ ॥<br>
सिंहनादं महाघोरमकरोत् स निषादपः ।<br>
सा शक्तिः सर्वकल्याणी बलदेवमुपागमत् ॥ १२ ॥<br>
उत्पतन्तीं महाघोरां बलभद्रः प्रतापवान् ।<br>
आदायाथ निषादेशं सर्वान् विस्मापयन्निव ॥ १३ ॥<br>
तयैव तं जघानाशु वक्षोदेशे च माधवः ।<br>
स तया ताडितो वीरः स्वशक्त्याथ निषादपः ॥ १४ ॥<br>
विह्वलः सर्वगात्रेषु निपपात महीतले ।<br>
प्राणसंशयमापन्नो निषादो रामताडितः ॥ १५ ॥<br>
निषादास्तस्य राजेन्द्र शतशोऽथ सहस्रशः ।<br>
अष्टाशीतिसहस्राणि निषादास्तस्य योधिनः ॥ १६ ॥<br>
गदिनः खड्गिनश्चैव महेष्वासा महाबलाः ।<br>
शरैरनेकसाहस्रैः शक्तिभिश्च परश्वधैः ॥ १७ ॥<br>
गदाभिः पट्टिशैः शूलैः परिघैः प्रासतोमरैः ।<br>
कुन्तैरथ कुठारैश्च यादवानां महौजसाम् ॥ १८ ॥<br>
शलभा इव राजेन्द्र दीप्यमानं हुताशनम् ।<br>
ते शरैः पातयांचक्रू रामं राममिवापरम् ॥ १९ ॥<br>
केचित् कुठारैराजघ्नुः केचित् कुन्तैः परश्वधैः ।<br>
गदाभिः केचिदाघ्नन्ति शक्तिभिश्च तथा परे ॥ 3.98.२० ॥<br>
निजघ्नुः सहसा रामं स्फुरन्तं पावकं यथा ।<br>
ततः क्रुद्धो हली साक्षाद्धलमुद्यम्य सत्वरम् ॥ २१ ॥<br>
सर्वानाकर्षयामास मुसलेन हि पीडयन् ।<br>
ते हन्यमाना राजेन्द्र निषादाः पर्वताश्रयाः ॥ २२ ॥<br>
निपेतुर्धरणीपृष्ठे शतशोऽथ सहस्रशः ।<br>
क्षणेन तन्महाराज हत्वा सर्वान् महाबलान् ॥ २३ ॥<br>
सिंहवद् व्यनदंस्तत्र तस्थौ रामो महाबलः ।<br>
ततो रात्रौ महाघोराः पिशाचाः पिशिताशनाः॥ २४ ॥<br>
आकृष्य मांसयूथानि भक्षयन्तः समासते ।<br>
पिबन्तः शोणितं कोष्ठात् संछिद्य च शवं बहु ॥ २५ ॥<br>
इति श्रीभहाभारते खिलभागे हरिवंशे भविष्यपर्वणि एकलव्यसैन्यवधे अष्टनवतितमोऽध्यायः ॥ ९८ ॥<br>
