वैशम्पायन उवाच<br>
अथ भीतो महारौद्रमस्त्रं दृष्ट्वा नृपोत्तम ।<br>
हंसो राजा महाराज निश्चेष्ट इव सम्बभौ ॥ १ ॥<br>
उत्प्लुत्य स रथात्तस्माद् यमुनामभ्यधावत ।<br>
यत्र कृष्णो हृषीकेशः कालियाहिं ममर्द ह ॥ २ ॥<br>
महाह्रदं महारौद्रं यावत्पातालसंस्थितम् ।<br>
तावद्दीर्घं महानीलं कालाञ्जननिभं हि यत् ॥ ३ ॥<br>
तस्मिन् ह्रदे महाघोरे पपाताथ स हंसकः ।<br>
हंसे पतति तस्मिंस्तु महान् रावो बभूव ह ॥ ४ ॥<br>
गिरीणां पात्यमानानां समुद्र इव वज्रिणा ।<br>
रथादुत्प्लुत्य कृष्णोऽपि तस्योपरि पपात ह ॥ ५ ॥<br>
देवदेवो जगन्नाथो जगद् विस्मापयन्निव ।<br>
प्राहरन् तं महाबाहुः पादाभ्यामथ केशवः ॥ ६ ॥<br>
पादक्षेपं नृपस्तस्माल्लब्ध्वा हंसो नृपोत्तम।<br>
ममार च नृपश्रेष्ठ केचिदेवं वदन्ति हि ॥ ७ ॥<br>
अन्ये पातालमायातो भक्षितः पन्नगैरिति ।<br>
अद्यापि नैव राजेन्द्र दृष्ट इत्यनुशुश्रुम ॥ ८ ॥<br>
यथापूर्वं जगन्नाथो रथं समुपजग्मिवान् ।<br>
हते तस्मिन् महाराज धर्मपुत्रो युधिष्ठिरः ॥ ९ ॥<br>
अकरोत् राजसूयं च तव पूर्वपितामहः ।<br>
यदि जीवेदसौ हंसः को नमस्यति तं क्रतुम् ॥ 3.128.१० ॥<br>
स च सर्वास्त्रविन्नित्यं रुद्राल्लब्धवरः प्रभो ।<br>
क्षणादेव महाराज वार्तेयं गामगाहत ॥ ११ ॥<br>
हतो हंसो हतो हंसः कृष्णेन रिपुमर्दिना ।<br>
जगुर्गन्धर्वपतयो देवलोके दिवानिशम् ॥ १२ ॥<br>
कृष्णेन लोकनाथेन विष्णुना प्रभविष्णुना ।<br>
यमुनाया ह्रदे घोरे हंसो निहत इत्यपि ॥ १३ ॥<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने हंसवधे अष्टाविंशत्यधिकशततमोऽध्यायः  ॥ १२८ ॥<br>
<br>
