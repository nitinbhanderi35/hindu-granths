जनमेजय उवाच<br>
पराजिताः सुरा दैत्यैः किमकुर्वत वै मुने ।<br>
कथं च त्रिदिवं लब्धं भूयो देवैर्द्विजोत्तम ।। १ ।।<br>
वैशम्पायन उवाच<br>
श्रुत्वा वाणीं तु तां दिव्यां सह देवैः सुराधिपः ।<br>
प्राग्दिशं प्रस्थितः श्रीमानदित्यालयमुत्तमम् ।। २ ।।<br>
अदितिरुवाच<br>
यद्येवं पुत्र युष्माभिर्न शक्यो हन्तुमाहवे ।<br>
बलिर्विरोचनसुतः सर्वैश्चैव मरुद्गणैः ।। ४ ।।<br>
सहस्रशिरसा हन्तुं केवलं शक्यतेऽसुरः ।<br>
तेनैकेन सहस्राक्ष न ह्यन्येन शतक्रतो ।। ५ ।।<br>
तद् वः पृच्छस्व पितरं कश्यपं सत्यवादिनम् ।<br>
पराजयार्थं दैत्यस्य बलेस्तस्य महात्मनः ।। ६ ।।<br>
ततोऽदित्या सह सुराः सम्प्राप्ताः कश्यपान्तिकम् ।<br>
अपश्यन् कश्यपं तत्र मुनिं दिव्यतपोनिधिम् ।। ७ ।।<br>
आद्यं देवं गुरुं दिव्यं क्लिन्नं त्रिषवणाम्बुभिः ।<br>
तेजसा भास्कराकारं गौरमग्निशिखाप्रभम् ।। ८ ।।<br>
न्यस्तदण्डं तपोयुक्तं बद्धकृष्णाजिनोत्तरम् ।<br>
वल्कलाजिनसंवीतं प्रदीप्तं ब्रह्मवर्चसा ।। ९ ।।<br>
हुताशमिव दीप्यन्तमाज्यमन्त्रपुरस्कृतम् ।<br>
स्वाध्यायनिरतं शान्तं वपुष्मन्तमिवानलम् ।। 3.66.१० ।।<br>
तं ब्रह्मवादिनां श्रेष्ठं सुरासुरगुरुं प्रभुम् ।<br>
प्रतपन्तमिवादित्यं मारीचं दीप्ततेजसम् ।। ११ ।।<br>
यः स्रष्टा सर्वभूतानां प्रजानां पतिरुत्तमः ।<br>
आत्मभावविशेषेण तृतीयो यः प्रजापतिः ।। १२ ।।<br>
ततः प्रणम्य ते वीराः सहादित्या सुरर्षभाः ।<br>
ऊचुः प्राञ्जलयः सर्वे ब्रह्माणमिव मानसाः ।। १३ ।।<br>
यच्छ्रुतं युधि शक्रेण सरस्वत्या समीरितम् ।<br>
अजेयस्त्रिदशैः सर्वैर्बलिर्दानवसत्तमः ।। १४ ।।<br>
श्रुत्वा तु वचनं तेषां पुत्राणां कश्यपस्तदा ।<br>
चकार गमने बुद्धिं ब्रह्मलोकाय लोककृत् ।। १५ ।।<br>
कश्यप उवाच<br>
गच्छाम ब्रह्मसदनं ब्रह्मघोषनिनादितम् ।<br>
यथाश्रुतं च तत्रैव ब्रह्मणे वदतानघाः ।। १६ ।।<br>
वैशम्पायन उवाच<br>
ततोऽदित्या सह सुरा यान्तं कश्यपमन्वयुः ।<br>
प्रस्थितं ब्रह्मसदनं देवर्षिगणसेवितम् ।। १७ ।।<br>
ते मुहूर्तेन सम्प्राप्ता ब्रह्मलोकं दिवौकसः ।<br>
दिव्यैः कामगमैर्यानैर्महार्हैः सुमनोहरैः ।। १८ ।।<br>
दिदृक्षवस्ते ब्रह्माणं तपसो राशिमव्ययम् ।<br>
अभ्यगच्छन्त विस्तीर्णां ब्रह्मणः परमां सभाम्।। १९ ।।<br>
षट्पदोद्गीतनिनदां सामगीतविमिश्रिताम् ।<br>
श्रेयस्करीममित्रघ्नीं दृष्ट्वा संजहृषुर्मुदा ।। 3.66.२० ।।<br>
ब्राह्मणैश्च महाभागैर्वेदवेदाङ्गपारगैः ।<br>
ऋचो बह्वृचमुख्यैश्च शिक्षाविद्भिस्तथा द्विजैः।।२१।।<br>
शब्दनिर्वचनार्थं च प्रेर्यमाणपदाक्षराः ।<br>
शुश्रुवुस्तेऽमरव्याघ्रा विततेषु च कर्मसु ।। २२ ।।<br>
यज्ञवेदाङ्गविदुषां पदक्रमविदां तथा ।<br>
घोषेण परमर्षीणां सा बभूव निनादिता ।। २३ ।।<br>
यज्ञसंस्तवविद्भिश्च शिक्षाविद्भिस्तथा द्विजैः ।<br>
शब्दनिर्वचनार्थज्ञैः सर्वविद्याविशारदैः ।। २४ ।।<br>
मीमांसाहितवाक्यज्ञैः सर्ववादविशारदैः ।<br>
हृष्टपुष्टस्वरैस्तत्र द्विजेन्द्रैर्वल्गुवादिभिः ।<br>
नादितं ब्रह्मसदनं प्रवरं देवसद्मवत् ।। २५ ।।<br>
ते तत्र समनुप्राप्य शृण्वन्तो वै ध्वनिं सुराः ।<br>
पूतान्यात्मशरीराणि मेनिरे तु न संशयः ।। २६।।<br>
तूष्णींभूता एकचित्ता ब्रह्मण्यागतमानसाः ।<br>
विस्मयोत्फुल्लनयना निरीक्षन्तः परस्परम् ।। २७ ।।<br>
नमस्कुर्वन्ति च पुनर्गुरुं लोकगुरुं प्रभुम् ।<br>
मनसैव सुरश्रेष्ठाः पुरस्कृत्य तु कश्यपम् ।। २८ ।।<br>
पुनः सम्पूज्य परमं वेदोच्चारणनिःस्वनम् ।<br>
गम्भीरोदारमधुरं सुस्वरं हंसगद्गदम् ।। २९ ।।<br>
ऐक्यनानात्वसंयोगसमवायविशारदैः ।<br>
लोकायतिकमुख्यैश्च शुश्रुवुः स्वनमीरितम् ।। 3.66.३०<br>
तत्र तत्र च विप्रेन्द्रान् नियतान् संशितव्रतान्।<br>
जपहोमपरान् मुख्यान् ददृशुः कश्यपात्मजाः ।। ३१ ।।<br>
तस्यां सभायामास्ते स्म ब्रह्मा लोकपितामहः ।<br>
सुरासुरगुरुः श्रीमान् विधिवद् देवमायया ।। ३२ ।।<br>
उपासते च तत्रैनं प्रजानां पतयः प्रभुम् ।<br>
दक्षः प्रचेताः पुलहो मरीचिश्च द्विजोत्तमः ।। ३३ ।।<br>
भृगुरत्रिर्वसिष्ठश्च गौतमो नारदस्तथा ।<br>
मनुर्द्यौरन्तरिक्षं च वायुस्तेजो जलं मही ।। ३४ ।।<br>
शब्दस्पर्शौ च रूपं च रसौ गन्धस्तथैव च ।<br>
प्रकृतिश्च विकाराश्च यच्चान्यत् कारणं महत् ।। ३५ ।।<br>
साङ्गोपाङ्गाश्चतुर्वेदाः सरहस्यपदक्रमाः ।<br>
क्रियाश्च क्रतवश्चैव संकल्पः प्राण एव च ।। ३६ ।।<br>
एते चान्ये च बहवः स्वयम्भुवमुपस्थिताः ।<br>
अर्थो धर्मश्च कामश्च द्वेषो दर्पश्च नित्यदा ।। ३७ ।।<br>
शक्रो बृहस्पतिश्चैव संवर्तो बुध एव च ।<br>
शनैश्चरोऽथ राहुश्च ग्रहाः सर्वे ह्यशेषतः ।। ३८ ।।<br>
मरुतो विश्वकर्मा च नक्षत्राणि च भारत ।<br>
दिवाकरश्च सोमश्च ब्रह्माणं समुपासते ।। ३९ ।।<br>
सावित्री दुर्गतरणी वाणी सप्तविधा तथा ।<br>
सर्वाणि श्रुतिशास्त्राणि गाथाश्च नियमास्तथा ।। 3.66.४० ।।<br>
भाष्याणि सर्वशास्त्राणि देहवन्ति विशाम्पते ।<br>
क्षणा लवा मुहूर्ताश्च दिवा रात्रिश्च भारत ।। ४१ ।।<br>
अर्धमासाश्च मासाश्च ऋतवः षट् तथैव च ।<br>
संवत्सराश्चतुर्युगं मासा रात्रिश्चतुर्विधा ।। ४२ ।।<br>
कालचक्रं च यद् दिव्यमनित्यं ध्रुवमव्ययम् ।<br>
एते चान्ये च बहवः स्वयम्भुवमुपस्थिताः ।। ४३ ।।<br>
ते प्रविष्टाः सभां दिव्यां ब्रह्मणः सर्वकामदाम् ।<br>
कश्यपस्त्रिदशैः सार्धं पुत्रैर्धर्मविशारदैः ।। ४४ ।।<br>
सर्वतेजोमयीं दिव्यां ब्रह्मर्षिगणसेविताम् ।<br>
ब्राह्म्या श्रिया दीप्यमानमचिन्त्यं विगतक्लमम् ।। ४५ ।।<br>
ब्रह्माणं वीक्ष्य ते सर्वे आसीनं परमासने ।<br>
जग्मुर्मूर्ध्ना शुभौ पादौ ब्रह्मणस्ते दिवौकसः ।। ४६ ।।<br>
शिरोभिः स्पृश्य चरणौ तस्य ते परमेष्ठिनः ।<br>
विमुक्ताः सर्वपापेभ्यः शान्ता विगतकल्मषाः ।। ४७ ।।<br>
दृष्ट्वा तु तान्सुरान्सर्वान्कश्यपेन सहागतान्।<br>
आह ब्रह्मा महातेजा देवानां प्रभुरीश्वरः ।। ४८ ।।  <br>
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे ब्रह्मलोकगमने षट्षष्टितमोऽध्यायः ।। ६६ ।।<br>
<br>
