शौनक उवाच<br>
जनमेजयस्य के पुत्राः पठ्यन्ते लौमहर्षणे ।<br>
कस्मिन् प्रतिष्ठितो वंशः पाण्डवानां महात्मनाम्।। १ ।।<br>
एतदिच्छाम्यहं श्रोतुं परं कौतूहलं हि मे ।<br>
त्वत्तः कथयतः सर्वं वेद्म्यहं तत् परिस्फुटम् ।। २ ।।<br>
सौतिरुवाच<br>
पारीक्षितस्य काश्यायां द्वौ पुत्रौ सम्बभूवतुः ।<br>
चन्द्रापीडश्च नृपतिः सूर्यापीडश्च मोक्षवत् ।। ३ ।।<br>
चन्द्रापीडस्य पुत्राणां शतमुत्तमधन्विनाम् ।<br>
जनमेजय इत्येवं क्षात्रं भुवि परिश्रुतम् ।। ४ ।।<br>
तेषां श्रेष्ठस्तु राजासीत् पुरे वारणसाह्वये ।<br>
सत्यकर्णो महाबाहुर्यज्वा विपुलदक्षिणः ।। ५ ।।<br>
सत्यकर्णस्य दायादः श्वेतकर्णः प्रतापवान् ।<br>
अपुत्रः स तु धर्मात्मा प्रविवेश तपोवनम् ।। ६ ।।<br>
तस्माद् वनगताद् गर्भं यादवी प्रत्यपद्यत ।<br>
सुचारोर्दुहिता सुभ्रूर्मानिनी भ्रातृमालिनी ७ ।।<br>
स तु जन्मनि गर्भस्य श्वेतकर्णः प्रजेश्वरः ।<br>
अन्वगच्छद् गतं पूर्वैर्महाप्रस्थानमच्युतम् ।। ८ ।।<br>
सा दृष्ट्वा सम्प्रयातं तं मानिनी पृष्ठतोऽन्वयात् ।<br>
पथि सा सुषुवे सुभ्रूर्वने राजीवलोचनम् ।। ९ ।।<br>
कुमारं तं परित्यज्य भर्तारं चान्वगच्छत ।<br>
पतिव्रता महाभागा द्रौपदीव पुरा पतीन् ।। 3.1.१० ।।<br>
स तु राजकुमारोऽसौ गिरिकुञ्जे रुरोद ह ।<br>
छायार्थे तस्य मेघास्तु प्रादुरासन् समन्ततः ।। ११ ।।<br>
श्रविष्ठायाश्च पुत्रौ द्वौ पिप्पलादश्च कौशिकः ।<br>
दृष्ट्वा कृपान्वितौ गृह्य तं प्राक्षालयतां जलैः ।<br>
निघृष्टौ तस्य तौ पार्श्वौ शिलायां रुधिरप्लुतौ ।। १२ ।।<br>
अजश्यामौ तु पार्श्वौ तावुभावपि समाहितौ ।<br>
तथैव तु समारूढौ अजपार्श्वस्ततोऽभवत् ।। १३ ।।<br>
ततोऽजपार्श्व इति तौ चक्राते तस्य नाम ह ।<br>
स तु वेमकशालायां द्विजाभ्यामभिवर्धितः ।। १४ ।।<br>
वेमकस्य तु भार्या तमुद्वहत् पुत्रकारणात् ।<br>
वेमक्याः स तु पुत्रोऽभूद् ब्राह्मणौ सचिवौ च तौ।।१५।।<br>
तेषां पुत्राश्च पौत्राश्च युगपत्तुल्यजीविनः ।<br>
स एष पौरवो वंशः पाण्डवानां प्रतिष्ठितः ।। १६ ।।<br>
श्लोकोऽपि चात्र गीतोऽयं नाहुषेण ययातिना ।<br>
जरासंक्रमणे पूर्वं भृशं प्रीतेन धीमता ।। १७ ।।<br>
अचन्द्रार्कग्रहा भूमिर्भवेदपि न संशयः ।<br>
अपौरवा न तु मही भविष्यति कदाचन ।। १८ ।।<br>
इति श्रीमहाभारते खिलभागे हरिवंशे भविष्यपर्वणि पाण्डववंशप्रतिष्ठाकीर्तने प्रथमोऽध्यायः ।। १ ।।<br>
<br>
