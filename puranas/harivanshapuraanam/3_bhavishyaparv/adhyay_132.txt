जनमेजय उवाच<br>
भगवन् केन विधिना श्रोतव्यं भारतं बुधैः ।<br>
फलं किं के च देवाश्च पूज्या वै पारणेष्विह ।। १ ।।<br>
देयं समाप्ते भगवन् किं च पर्वणि पर्वणि ।<br>
वाचकः कीदृशश्चात्र यष्टव्यस्तद् ब्रवीहि मे ।। २ ।।<br>
वैशम्पायन उवाच<br>
शृणु राजन् विधिमिमं फलं यच्चापि भारतात्।<br>
श्रुताद् भवति राजेन्द्र यत् त्वं मामनुपृच्छसि ।। ३ ।।<br>
दिवि देवा महीपाल क्रीडार्थमवनिं गताः ।<br>
कृत्वा कार्यमिदं चैव ततश्च दिवमागताः ।। ४ ।।<br>
हन्त यत् ते प्रवक्ष्यामि तच्छृणुष्व समाहितः ।<br>
ऋषीणां देवतानां च सम्भवं वसुधातले ।। ५ ।।<br>
अत्र रुद्रास्तथा साध्या विश्वेदेवाश्च शाश्वताः ।<br>
आदित्याश्चाश्विनौ देवौ लोकपाला महर्षयः ।। ६ ।।<br>
गुह्यकाश्च सगन्धर्वा नागा विद्याधरास्तथा ।<br>
सिद्धा धर्मः स्वयम्भूश्च मुनिः कात्यायनो वरः ।। ७ ।।<br>
गिरयः सागरा नद्यस्तथैवाप्सरसां गणाः ।<br>
ग्रहाः संवत्सराश्चैव अयनान्यृतवस्तथा ।। ८ ।।<br>
स्थावरं जङ्गमं चैव जगत् सर्वं सुरासुरम् ।<br>
भारते भरतश्रेष्ठ एकस्थमिह दृश्यते ।। ९ ।।<br>
तेषां श्रुतिप्रतिष्ठानां नामकर्मानुकीर्तनात् ।<br>
कृत्वापि पातकं घोरं सद्यो मुच्येत मानवः ।। 3.132.१० ।।<br>
इतिहासमिमं श्रुत्वा यथावदनुपूर्वशः ।<br>
संयतात्मा शुचिर्भूत्वा पारं गत्वा च भारते ।। ११ ।।<br>
तेषां शृणु त्वं श्राद्धानि श्रुत्वा भारत भारतम् ।<br>
ब्राह्मणेभ्यो यथाशक्त्या भक्त्या च भरतर्षभ ।। १२ ।।<br>
महादानानि देयानि रत्नानि विविधानि च ।<br>
गावः कांस्योपदोहाश्च कन्याश्चैव स्वलंकृताः ।। १३ ।।<br>
सर्वकामगुणोपेता यानानि विविधानि च ।<br>
भाजनानि विचित्राणि भूमिर्वासांसि काञ्चनम् ।। १४ ।।<br>
वाहनानि च देयानि हया मत्ताश्च वारणाः ।<br>
शयनं शिबिकाश्चैव स्यन्दनाश्च स्वलंकृताः ।। १५ ।।<br>
यद् यद् गृहे वरं किंचिद् यद् यदस्ति महद्वसु ।<br>
तत् तद् देयं द्विजातिभ्य आत्मा दाराश्च सूनवः ।। १६।।<br>
श्रद्धया परया दद्यात् क्रमशस्तस्य पारगः ।<br>
शक्तितः सुमना हृष्टः शुश्रूषुरविकम्पनः ।। १७ ।।<br>
सत्यार्जवरतो यत्तः शुचिः शौचपरायणः ।<br>
श्रद्दधानो जितक्रोधो यथा सिद्ध्यति तच्छ्रृणु ।। १८ ।।<br>
शुचिः शीलान्विताचारः शुक्लवासा जितेन्द्रियः ।<br>
संस्कृतः सर्वशास्त्रज्ञः श्रद्दधानोऽनसूयकः ।। १९ ।।<br>
रूपवान् सुभगो दान्तः सत्यवादी जितेन्द्रियः ।<br>
दानमानग्रहीता च कार्यो भवति वाचकः ।। 3.132.२० ।।<br>
अविलम्बमनायस्तमद्रुतं घोरमूर्जितम् ।<br>
असंसक्ताक्षरपदं न च भावसमन्वितम् ।। २१ ।।<br>
त्रिषष्टिवर्णसंयुक्तमष्टस्थानसमीरितम् ।<br>
वाचयेद् वाचकः स्वस्थः स्वाधीनः सुसमाहितः ।२२।।*<br>
नारायणं नमस्कृत्य नरं चैव नरोत्तमम् ।<br>
देवीं सरस्वतीं व्यासं ततो जयमुदीरयेत् ।। २३ ।।<br>
ईदृशाद्वाचकाद्राजञ्च्छ्रुत्वा   भारत भारतम् ।<br>
नियमस्थः शुचिः श्रोता शृण्वन्स फलमश्नुते।२४।।<br>
पारणं प्रथमं प्राप्य द्विजान् कामैश्च तर्पयेत् ।<br>
अग्निष्टोमस्य यागस्य फलं वै लभते नरः ।। २५ ।।<br>
अप्सरोगणसंकीर्णं विमानं लभते महत् ।<br>
प्रहृष्टः स तु देवैश्च दिवं याति समाहितः ।।२६ ।<br>
द्वितीयं पारणं प्राप्य अतिरात्रफलं लभेत् ।<br>
सर्वरत्नमयं दिव्यं विमानमधिरोहति ।। २७ ।।<br>
दिव्यमाल्याम्बरधरो दिव्यगन्धविभूषितः ।<br>
दिव्याङ्गदधरो नित्यं देवलोके महीयते ।। २८।।<br>
तृतीयं पारणं प्राप्य द्वादशाहफलं लभेत् ।<br>
वसत्यमरसंकाशो वर्षाण्ययुतशो दिवि ।। २९ ।।<br>
चतुर्थं वाजपेयस्य पञ्चमे द्विगुणं फलम् ।<br>
उदितादित्यसंकाशं ज्वलन्तमनलोपमम् ।।3.132.३० ।<br>
विमानं विबुधैः सार्धमारुह्य दिवि गच्छति ।<br>
वर्षायुतानि भवने शक्रस्य दिवि मोदते । ३१।।<br>
षष्ठे द्विगुणमस्तीति सप्तमे त्रिगुणं फलम् ।<br>
कैलासशिखराकारं वैदूर्यमणिवेदिकम् ।। ३२ ।।<br>
परिक्षिप्तं च बहुधा मणिविद्रुमभूषितम् ।<br>
विमानं समधिष्ठाय कामगं साप्सरोगणम् ।। ३३ ।।<br>
सर्वांल्लोकान् विचरते द्वितीय इव भास्करः ।<br>
अष्टमे राजसूयस्य पारणे लभते फलम् ।। ३४ ।।<br>
चन्द्रोदयनिभं रम्यं विमानमधिरोहति ।<br>
चन्द्ररश्मिप्रतीकाशैर्हयैर्युक्तं मनोजवैः ।। ३५ ।।<br>
सेव्यमानो वरस्त्रीणां चन्द्रकान्ततरैर्मुखैः ।<br>
मेखलानां निनादेन नूपुराणां च निःस्वनैः ।। ३६ ।।<br>
अङ्के परमनारीणां सुखं सुप्तो विबुध्यते ।<br>
नवमं क्रतुराजस्य वाजिमेधस्य भारत ।। ३७ ।।<br>
काञ्चनस्तम्भनिर्व्यूहं वैदूर्यकृतवेदिकम् ।<br>
जाम्बूनदमयैर्दिव्यैर्गवाक्षैः सर्वतो वृतम् ।। ३८ ।।<br>
सेवितं चाप्सरसंघैर्गन्धर्वैर्दिविचारिभिः ।<br>
विमानं समधिष्ठाय श्रिया परमया ज्वलन् ।। ३९ ।।<br>
दिव्यमाल्याम्बरधरो दिव्यचन्दनभूषितः ।<br>
मोदते दैवतैः सार्धं दिवि देव इवापर ।। 3.132.४० ।।<br>
दशमं पारणं प्राप्य द्विजातीनभिवन्द्य च ।<br>
किङ्किणीजालनिर्घोषं पताकाध्वजशोभितम् ।। ४१ ।।<br>
रत्नवेदिकसंकाशं वैदूर्यमणितोरणम् ।<br>
हेमजालपरिक्षिप्तं प्रवालवलभीमुखम् ।। ४२ ।।<br>
गन्धर्वैर्गीतकुशलैरप्सरोभिर्निषेवितम् ।<br>
विमानं सुकृतावासं सुखेनैवोपपद्यते ।।४३ ।।<br>
मुकुटेनार्कवर्णेन जाम्बूनदविभूषणः ।<br>
दिव्यचन्दनदिग्धाङ्गो दिव्यमाल्यविभूषितः ।। ४४ ।।<br>
दिव्याँल्लोकान् प्रचरति दिव्यैर्भोगैः समन्वितः ।<br>
विबुधानां प्रसादेन श्रिया परमया युतः ।। ४५ ।।<br>
अथ वर्षगणानेवं स्वर्गलोके महीयते ।<br>
ततो गन्धर्वसहितः सहस्राण्येकविंशतिः ।। ४६ ।।<br>
पुरंदरपुरे रम्ये शक्रेण सह मोदते ।<br>
दिव्ययानविमानेषु लोकेषु विविधेषु च ।। ४७ ।।<br>
दिव्यनारीगणाकीर्णो निवसत्यमरो यथा ।<br>
ततः सूर्यस्य भवने चन्द्रस्य भवने तथा ।। ४८ ।।<br>
शिवस्य भवने राजन् विष्णोर्याति सलोकताम्।<br>
एवमेतन्महाराज नात्र कार्या विचारणा ।।४९।।<br>
श्रद्दधानेन वै भाव्यमेवमाह गुरुर्मम ।<br>
वाचकस्य तु दातव्यं मनसा यद् यदिच्छति ।। 3.132.५० ।।<br>
हस्त्यश्वरथयानादि वाहनं च विशेषतः ।<br>
कटके कुण्डले चैव ब्रह्मसूत्रं तथापरम् ।। ५१ ।।<br>
वस्त्रं चैव विचित्रं च गन्धं चैवं विशेषतः ।<br>
देववत् पूजयेत्तं तु विष्णुलोकमवाप्नुयात् ।। ५२ ।।<br>
अतः परं प्रवक्ष्यामि यानि देयानि भारते ।<br>
वाच्यमानेऽथ विप्रेभ्यो राजन् पर्वणि पर्वणि ।। ५३ ।।<br>
जातिं देशं च सत्यं च माहात्म्यं भरतर्षभ ।<br>
धर्मवृत्तिं च विज्ञाय ब्राह्मणानां नराधिप ।। ५४ ।।<br>
स्वस्ति वाच्यं द्विजैरादौ ततः कार्यं प्रवर्तयेत् ।<br>
समाप्तपर्वणि ततः स्वशक्त्या तर्पयेद् द्विजान् ।। ५५ ।।<br>
आदौ तु वाचकं चैव वस्त्रगन्धसमन्वितम् ।<br>
विधिवद् भोजयेद् राजन् मधुपायससंयुतम् ।। ५६<br>
ततो मूलफलप्रायं पायसं मधुसर्पिषा ।<br>
आस्तीके भोजयेद् राजन् दद्याच्चैव गुडौदनम् ।।५७।।<br>
अपूपैश्चैव पूपैश्च मोदकैश्च समन्वितम् ।<br>
सभापर्वणि राजेन्द्र हविष्यं भोजयेद् द्विजान् ।। ५८ ।।<br>
आरण्यके मूलफलैस्तर्पयेच्च द्विजोत्तमान् ।<br>
अरणीपर्व आसाद्य जलकुम्भान् प्रदापयेत् ।। ५९ ।।<br>
तर्पणानि च मुख्यानि वन्यमूलफलानि च ।<br>
सर्वकामगुणोपेतं विप्रेभ्योऽन्नं प्रदापयेत् ।। 3.132.६० ।।<br>
विराटपर्वणि तथा वासांसि विविधानि च ।<br>
उद्योगे भरतश्रेष्ठ सर्वकामगुणान्वितम् ।। ६१ ।।<br>
भोजनं भोजयेद् विप्रान् गन्धमाल्यैरलकृतान् ।<br>
भीष्मपर्वणि राजेन्द्र दत्त्वा यानमनुत्तमम् ।<br>
ततः सर्वगुणोपेतमन्नं दद्यात् सुसंस्कृतम् ।।६२।।<br>
द्रोणपर्वणि विप्रेभ्यो भोजनं परमार्चितम् ।<br>
शराश्च देया राजेन्द्र चापान्यसिवरांस्तथा ।। ६३ ।।<br>
कर्णपर्वण्यपि तथा भोजनं सार्वकामिकम् ।<br>
विप्रेभ्यः संस्कृतं सम्यग् दद्यात् संयतमानसः ।। ६४ ।।<br>
शल्यपर्वणि राजेन्द्र मोदकैः सगुडौदनैः ।<br>
अपूपैस्तर्पयेच्चैव सर्वमन्नं प्रदापयेत् ।। ६५ ।।<br>
गदापर्वण्यपि तथा मुद्गमिश्रं प्रदापयेत् ।<br>
स्त्रीपर्वणि तथा रत्नैस्तर्पयेत् तु द्विजोत्तमान् ६६ ।।<br>
घृतौदनं पुरस्ताच्च ऐषीके दापयेत् पुनः ।<br>
ततः सर्वगुणोपेतमन्नं दद्यात् सुसंस्कृतम् ।। ६७ ।।<br>
शान्तिपर्वण्यपि गते हविष्यं भोजयेद्द्विजान् ।<br>
आश्वमेधिकमासाद्य भोजनं सार्वकामिकम् ।। ६८ ।।<br>
तथाऽऽश्रमनिवासे तु हविष्यं भोजयेद् द्विजान् ।<br>
मौसले सार्वगुणिकं गन्धमाल्यानुलेपनम् ।। ६९ ।<br>
महाप्रास्थानिके तद्वत् सर्वकामगुणान्वितम् ।<br>
स्वर्गपर्वण्यपि तथा हविष्यं भोजयेद् द्विजान् ।। 3.132.७०।।<br>
हरिवंशसमाप्तौ तु सहस्रं भोजयेद् द्विजान् ।<br>
गामेकां निष्कसंयुक्तां ब्राह्मणाय निवेदयेत् ।। ७१ ।।<br>
तदर्धेनापि दातव्या दरिद्रेणापि पार्थिव ।<br>
प्रतिपर्वसमाप्तौ तु पुस्तकं वै विचक्षणः ।। ७२ ।।<br>
सुवर्णेन च संयुक्तं वाचकाय निवेदयेत् ।<br>
हरिवंशे पर्वणि च पायसं तत्र भोजयेत् ।। ७३ ।।<br>
श्लोकं वा श्लोकपादं वा अक्षरं वा नृपात्मज ।<br>
शृणुयादेकचित्तस्तु स विप्णुदयितो भवेत् ।। ७४ ।।<br>
व्यासं चैव सपत्नीकं पूजयेच्च यथाविधि ।<br>
लक्ष्मीनारायणं देवं पूजितं तं च पूजयेत् ।। ७५ ।।<br>
वाचकं पूजयेद् यस्तु भूमिवस्त्रसुधेनुभिः ।<br>
विष्णुः सम्पूजितस्तेन स साक्षाद् देवकीसुतः ।।७६।।<br>
पारणे पारणे राजन् यथावद् भरतर्षभ ।<br>
समाप्य सर्वाः प्रयतः संहिताः शास्त्रकोविदः ।। ७७ ।।<br>
शुभे देशे निवेश्याथ क्षौमवस्त्राभिसंवृतः ।<br>
शुक्लाम्बरधरः श्रीमाञ्छुचिर्भूत्वा स्वलंकृतः ।। ७८ ।।<br>
अर्चयेत् तं यथान्यायं गन्धमाल्यैः पृथक् पृथक् ।<br>
संहितापुस्तकान् राजन् प्रयतः शिष्टसम्मतः ।।७९।।<br>
भक्ष्यैर्भोज्यैश्च पेयैश्च कामैश्च विविधैः शुभैः ।<br>
हिरण्यं गां च वस्त्रं च दक्षिणामथ दापयेत् ।। 3.132.८० ।।<br>
सर्वत्र त्रिपलं स्वर्णं दातव्यं प्रणतात्मना ।<br>
तदर्धं पादशेषं वा वित्तशाठ्यविवर्जितम् ।। ८१ ।।<br>
यद् यदेवात्मनोऽभीष्टं तत् तद् देयं द्विजातये ।<br>
सर्वथा तोषयेत् भक्त्या वाचकं गुरुमात्मनः ।<br>
देवताः कीर्तयेत् सर्वा नरनारायणौ तथा ।। ८२ ।।<br>
ततो गन्धैश्च माल्यैश्च स्वलंकृतद्विजोत्तमान् ।<br>
तर्पयेद् विविधैः कामैर्दानैश्चोच्चावचैस्तथा ।।। ८३ ।।<br>
अतिरात्रस्य यज्ञस्य फलं प्राप्नोति मानवः ।<br>
प्राप्नुयाच्च क्रतुफलं तथा पर्वणि पर्वणि ।। ८४ ।।।<br>
वाचको भरतश्रेष्ठ व्यक्ताक्षरपदस्वरः ।<br>
भविष्यं श्रावयेद् विप्रान् भारतं भरतर्षभ ।। ८५ ।।<br>
भुक्तवत्सु द्विजेन्द्रेषु यथावत् सम्प्रदापयेत् ।<br>
वाचकं भरतश्रेष्ठ भोजयित्वा स्वलंकृतम् ।। ८६ ।।<br>
वाचके परितुष्टे तु शुभा प्रीतिरनुत्तमा ।<br>
ब्राह्मणेषु च तुष्टेषु प्रसन्नाः सर्वदेवताः ।। ८७ ।।<br>
ततो हि भरणं कार्यं द्विजानां भरतर्षभ ।<br>
सर्वकामैर्यथान्यायं साधुभिश्च यथाक्रमम् ।। ८८ ।।<br>
इत्येष विधिरुद्दिष्टो मया ते द्विपदां वर ।<br>
श्रद्दधानेन वै भाव्यं यन्मां त्वं परिपृच्छसि ।। ८९ ।।<br>
भारतश्रवणे राजन् पारणे च नृपोत्तम ।<br>
सदा यत्नवता भाव्यं श्रेयस्तु परमिच्छता ।। 3.132.९० ।।<br>
भारतं शृणुयान्नित्यं भारतं परिकीर्तयेत् ।<br>
भारतं भवने यस्य तस्य हस्तगतो जयः ।। ९१।।<br>
भारतं परमं पुण्यं भारते विविधाः कथाः ।<br>
भारतं सेव्यते देवैर्भारतं परिकीर्तयेत् ।। ९२ ।।<br>
भारतं सर्वशास्त्राणामुत्तमं भरतर्षभ ।<br>
भारतात् प्राप्यते मोक्षस्तत्त्वमेतद् ब्रवीमि ते ।। ९३ ।।<br>
महाभारतमाख्यानं क्षितिं गां च सरस्वतीम् ।<br>
ब्राह्मणं केशवं चापि कीर्तयन् नावसीदति ।। ९४ ।।<br>
वेदे रामायणे पुण्ये भारते भरतर्षभ ।<br>
आदौ चान्ते च मध्ये च हरिः सर्वत्र गीयते ।। ९५ ।।<br>
यत्र विष्णुकथा दिव्याः श्रुतयश्च सनातनाः ।<br>
तच्छ्रोतव्यं मनुष्येण परं पदमिहेच्छता ।। ९६ ।।<br>
एतत् पवित्रं परममेतद् धर्मनिदर्शनम् ।<br>
एतत् सर्वगुणोपेतं श्रोतव्यं भूतिमिच्छता ।। ९७ ।।<br>
क्रियतेऽसारसंसारे वाञ्छितस्यैव कारणम् ।<br>
हरिवंशस्य श्रवणमिति द्वैपायनोऽब्रवीत् ।। ९८ ।।<br>
अश्वमेधसहस्रेण वाजपेयशतैस्तथा ।<br>
यत् फलं प्राप्यते पुंभिस्तद्धरेर्वंशपारणात् ।। ९९।।<br>
अजरममरमेकं ध्येयमाद्यन्तशून्यं सगुणमगुणमाद्यं स्थूलमत्यन्तसूक्ष्मम् ।<br>
निरुपममनुमेयं योगिनां ज्ञानगम्यं त्रिभुवनगुरुमीशं त्वां प्रपन्नोऽस्मि विष्णो ।।3.132.१००।<br>
सर्वस्तरतु दुर्गाणि सर्वो भद्राणि पश्यतु ।<br>
सर्वेषां वाञ्छिता अर्था भवन्त्वस्य च पारणात्।।१०१।। <br>
इति श्रीमहाभारते खिलभागे हरिवंशे भविष्यपर्वणि श्रवणफलकथने द्वात्रिंशदधिकशततमोऽध्यायः ।। १३२ ।।<br>
<br>
