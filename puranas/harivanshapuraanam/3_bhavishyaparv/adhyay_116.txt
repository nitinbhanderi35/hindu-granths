वैशम्पायन उवाच<br>
हासं कुर्वत्सु तेष्वेवं केशवः केशिसूदनः ।<br>
उवाच वचनं दूतं गच्छ मद्वचनाद् द्विज ।। १ ।।<br>
तावित्थं हंसडिम्भकौ ब्रूहि त्वरितविक्रमः ।<br>
बाणैर्दास्यामि निशितैः शार्ङ्गमुक्तैः शिलाशितैः ।। २ ।।<br>
असिना वाथ दास्यामि निशितेन महात्मनोः ।<br>
शिरो वा छेत्स्यते चक्रं मत्करप्रहितं बलिम् ।। ३ ।।<br>
यो वरं दत्तवान् रुद्रो युवयोर्धार्ष्ट्यकारणम् ।<br>
स एव रक्षिता वां स्यात्तं जित्वा वां निहन्म्यहम् ।। ४ ।।<br>
देशोऽयं संविधातव्यो यत्र नः संगतिर्भवेत्।<br>
तत्र गन्ता तथा चास्मि सबलः सहवाहनः।।५।।<br>
भवन्तौ निर्भयौ भूत्वा गच्छेतां सबलौ नृपौ ।<br>
पुष्करे वा प्रयागे वा मथुरायामथापि वा ।। ६ ।।<br>
तत्राहं सबलो याता नात्र कार्या विचारणा ।<br>
अथवा मित्रभावाच्च वक्तुमेवं न ते क्षमम् ।। ७ ।।<br>
न शक्यं यत् त्वया वक्तुं तच्च वक्ष्यति सात्यकिः ।<br>
त्वया सह ततो गत्वा साक्षिभूतो भव द्विज ।। ८ ।।<br>
इदं च जाने विप्रेन्द्र स्नेहो मयि सदा तव ।<br>
तेन त्वं विजयी भूत्वा संसारे दुःखसंकुले ।<br>
मत्कथापरमो नित्यं सदा भव जनार्दन ।। ९ ।।<br>
इति श्रीमहाभारते खिलभागे  हरिवंशे भविष्यपर्वणि हंसडिम्भकोपाख्याने षोडशाधिकशततमोऽध्यायः ।।११६ ।।<br>
<br>
