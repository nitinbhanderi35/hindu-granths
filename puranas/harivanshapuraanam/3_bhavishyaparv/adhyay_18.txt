जनमेजय उवाच<br>
उपसर्गं च योगं च ध्यातव्यं चैव यत्पदम् ।<br>
न भूयः पुनरायाति मानुषं देहविग्रहम् ।<br>
सिद्धिं सिद्धिगुणांश्चैव श्रोतुमिच्छामि तत्त्वतः।। १ ।।<br>
वैशम्पायन उवाच<br>
शृणु विस्तरतः सर्वं यथा पृच्छसि मेधया ।<br>
उपपन्नेन मनसा ब्रह्मादीनामनेकधा ।। २ ।।<br>
पञ्चसिद्धिगुणांस्त्यक्त्वा पश्यतो ब्रह्मणो नृप ।<br>
योगयुक्तेन मनसा पञ्चेन्द्रियनिवासिनः ।। ३ ।।<br>
ब्रह्मणश्चिन्तयानस्य ब्रह्मयज्ञं सनातनम् ।<br>
बहुरूपमनैश्वर्यात् प्रवर्तति निरोधनम् ।। ४ ।।<br>
पञ्चेन्द्रियस्य ग्रामस्य नवद्वारस्य भारत ।<br>
कामक्रोधस्य लोभस्य संनिरुद्धस्य मेधया ।। ५ ।।<br>
तेजसा मूर्ध्नि चाधाय धूमो दोधूयते महान् ।<br>
नीललोहितवर्णाभैः पीतैः श्वेतैश्च धातुभिः ।। ६ ।।<br>
माञ्जिष्ठरागवर्णाभैः कपोतसदृशैस्तथा ।<br>
शुद्धवैदूर्यवर्णाभैः पद्मरागसमप्रभैः ।। ७ ।।<br>
स्फाटिकैर्मणिवर्णाभैनागेन्द्रसदृशैस्तथा ।<br>
इन्द्रगोपकवर्णाभैश्चन्द्रांशुसलिलप्रभैः ।। ८ ।।<br>
बहुवर्णैः सुधूमौघैरिन्द्रायुधसमप्रभैः ।<br>
सम्पतद्भिश्च युगपन्मेघैरिव समागतः ।<br>
निरुध्यत इवाकाशं पक्षवद्भिरिवाद्रिभिः ।। ९ ।।<br>
ते धूमवर्णाः संघाता घनाः सलिलधारिणः ।<br>
निर्वेमुश्चैव तोयौघान् विविशुर्वसुधातले ।। 3.18.१० ।।<br>
मूर्ध्नि चैव महानग्निर्मानसो धूयते प्रभुः ।<br>
युक्तः परमयोगेन शतशोऽर्चिभिरावृतः ।। ११ ।।<br>
तस्यार्चेर्विस्फुलिङ्गानां सहस्त्राणि शतानि च ।<br>
विसस्रुः सर्वगात्रेभ्यो ज्वलन्निव युगाग्नयः ।। १२ ।।<br>
यावत्यो वर्षधारास्तु तावत्यो ऽर्च्यो ऽनलस्य च ।<br>
स्रमेयुर्वारिधाराभिर्विपुले वसुधातले ।। १३ ।।<br>
वर्णाभ्यां युज्यमानस्य वायुर्दोधूयते महान् ।<br>
दिव्यसिद्धगुणोद्भूतः सूक्ष्मप्राणविवर्धनः ।। १४ ।।<br>
वेगवान् भीमनिर्घोषो बलवान् प्राणगोचरः ।<br>
तैरेव चाग्निसंघातैर्धातुभिः सह संगतः ।। १५ ।।<br>
सहस्रशोऽथ शतशो मूर्तिं कृत्वा पृथग्विधाम् ।<br>
अग्निर्वायुर्जलं भूमिर्धातवो ब्रह्मचोदिताः ।। १६ ।।<br>
समवायत्वमापन्ना बीजभूता महीपते ।<br>
संघातं ब्रह्मवेगेन धातवो गमिता नृप ।। १७ ।।<br>
यद् ब्रह्म चक्षुपोर्मध्ये स सूक्ष्मः पुरुषो विराट् ।<br>
तयोरन्यान् बहून् सूक्ष्मान् ससृजे पुरुषोत्तमः।। १८ ।।<br>
स एव भगवान्विष्णुर्व्यक्ताव्यक्तः सनातनः ।<br>
आधारः सर्वविद्यानां प्रलये प्रलयान्तकृत् ।। १९ ।।<br>
तं मूर्ध्नि धातुभिर्नद्धं विशन्ति ब्रह्मचोदिताः ।<br>
तेऽन्तराः पुरुषाः सर्वे ज्ञातारः सुखदुःखयोः ।। 3.18.२० ।।<br>
अथ चेष्टितुमारब्धा मूर्तयो ब्रह्मसम्मिताः ।<br>
भित्त्वा च धरणीं दैवीं प्रापद्यन्त दिशो दश ।। २१ ।।<br>
इत्येते पार्थवाः सर्वे ऋषयो ब्रह्मनिर्मिताः ।<br>
तत्रैव प्रलयं याता भूमित्वमुपयान्ति च ।। २२ ।।<br>
कर्मक्षयाद् विमुच्यन्ते धातुभिः कर्मबन्धनैः ।<br>
कर्मक्षयाद् विमुक्तत्वादिन्द्रियाणां च बन्धनात्।। २३ ।।<br>
तामेव प्रकृतिं यान्ति अज्ञातां कर्मगोचरैः ।<br>
क्षराद् धूमक्षयं चैव अग्निगर्भास्तपोमयाः ।। २४ ।।<br>
येन तन्तुरिवाच्छन्नो भावाभावः प्रवर्तते ।<br>
धूमादभ्रास्तु सम्भूता अभ्रात्तोयं सुनिर्मलम्।। २५ ।।<br>
जगती जलात्तु सम्भूता जगत्येव च यत्फलम्<br>
फलाद्रसस्तु संजज्ञे रसात्प्राणस्तु देहिनाम्।। २६ ।।<br>
रसश्च तन्मयो जज्ञे यत्तद् ब्रह्म सनातनम् ।<br>
प्रधानं ब्रह्म चोद्दिष्टं बहुभिः कारणान्तरैः ।<br>
ब्राह्मणैस्तपसि श्रान्तैः सत्यव्रतपरायणैः ।। २७ ।।<br>
अव्यक्ताद् व्यक्तिमापन्नं स्वेन भावेन भारत ।<br>
अन्तःस्थं सर्वभूतेषु चरन्तं विद्यया सह ।। २८ ।।<br>
कर्म कर्तेति राजेन्द्र विषयस्थमनेकधा ।<br>
नोपलभ्येत चक्षुर्भ्यां तपसा दग्धकिल्बिषैः ।। २९ ।।<br>
उपलभ्येत चक्षुर्भ्यो ज्ञानिभिर्ब्रह्मवादिभिः ।<br>
निःसृतस्तु भ्रुवोर्मध्यान्मेघमुक्त इवांशुमान् ।। 3.18.३० ।।<br>
चरद्भिः पक्षिवल्लोके निर्द्वन्द्वैर्निष्परिग्रहैः ।<br>
योगधर्मेण कौरव्य धुवमासाद्यते फलम् ।। ३१ ।।<br>
प्रादुर्भावं क्षयं चैव भूतस्य निधनं तथा ।<br>
विधत्ते शतशो ब्रह्मा संक्षये च भवेत् तदा ।। ३२ ।।<br>
कर्मणः कर्म योगज्ञो भूतेभ्यो नात्र संशयः ।<br>
अविनाशाय लोकस्य धर्मस्याप्यायनेन च ।। ३३ ।।<br>
युगं द्वादशसाहस्रं सहस्रयुगसंहितम् ।<br>
एतद् ब्रह्मयुगं नाम युगानां प्रथमं युगम् ।। ३४ ।।<br>
सहस्रयुगयोरन्ते संहारः प्रलयान्तकृत्।<br>
सूक्ष्मं भवति लोकानां निर्विकारमचेतनम् ।। ३५ ।।<br>
तथा प्रलयमापन्नं जगत् सर्वं सनातनम् ।<br>
ब्रह्म सम्पद्यते सूक्ष्मं निर्मितं कारणैर्गुणैः ।। ३६ ।।<br>
इति श्रीमहाभारते खिलभागे हरिवंशे भविष्यपर्वणि  पौष्करे अष्टादशोऽध्यायः ।। १८ ।।<br>
<br>
