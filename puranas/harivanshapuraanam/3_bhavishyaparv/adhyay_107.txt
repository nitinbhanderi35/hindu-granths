वैशम्पायन उवाच<br>
जनार्दनश्च धर्मात्मा हंसो डिम्भक एव च ।<br>
सदः प्रविश्य सत्रस्य नमश्चक्रुर्मुनीश्वरान् ।। १ ।।<br>
तानागतान् महात्मानो मुनयः शिष्यसंयुताः ।<br>
अर्घ्यपाद्यासनादीनि चक्रुः पूजां प्रयत्नतः ।। २ ।।<br>
तौ नृपौ स च विप्रेन्द्रः सपर्यां प्रतिगृह्य च ।<br>
प्रीतात्मानो महात्मान आसते ससुखं नृप ।। ३ ।।<br>
ततो हंसो बभाषे तान् मुनीन् संयतवाङ्नृप ।<br>
पिता हि नौ मुनिश्रेष्ठा यष्टुमैच्छत् ससाधनम् ।। ४ ।।<br>
गन्तव्यं तत्र युष्माभिः सत्रान्ते मुनिसत्तमाः ।<br>
राजसूयेन यज्ञेन कृत्वा दिग्विजयं वयम् । ५ ।।<br>
याजपिष्यामहे विप्राः पितरं धार्मिकं नृपम् ।<br>
आयान्तु तत्र विप्रेन्द्राः सशिष्याः सपरिच्छदाः।। ६ ।।<br>
वयमद्यैव सहितौ दिशो जेष्यामहे वयम् ।<br>
शक्ता वयमिहैवैतत् कर्तुं सैनिकसंचयैः ।। ७ ।।<br>
आवयोः पुरतः स्थातुं न शक्ता देवदानवाः ।<br>
कैलासनिलयाद् देवाद् वरं लब्धाः स्म यत्नतः ।। ८ ।।<br>
अजय्यौ शत्रुसंघानामस्त्राणि विविधानि च ।<br>
इत्युक्त्वा विररामैव हंसो मदबलान्वितः ।। ९ ।।<br>
मुनय ऊचुः<br>
यदि स्यात् तत्र गच्छामो वयं शिष्यैर्नृपोत्तम ।<br>
आस्महे वान्यथा राजन्नित्यूचुः किल तापसाः ।। 3.107.१० ।।<br>
वैशम्पायन उवाच<br>
ततो देशान् महाराज गन्तुं निश्चितमानसौ ।<br>
पुष्करस्योत्तरं तीरं दुर्वासा यत्र तिष्ठति ।। ११ ।।<br>
यतयो नियता भूत्वा मन्त्रब्रह्मनिषेविणः ।<br>
ब्रह्मसूत्रपदे सक्तास्तदर्थालोकतत्पराः ।। १२ ।।<br>
निर्ममा निरहंकाराः कौपीनाच्छादनव्रताः ।<br>
तमात्मानं जगद्योनिं विष्णुं विश्वेश्वरं विभुम् ।। १३ ।।<br>
ब्रह्मरूपं शुभं शान्तमक्षरं सर्वतोमुखम् ।<br>
वेदान्तमूर्तिमव्यक्तमनन्तं शाश्वतं शिवम् ।। १४ ।।<br>
नित्ययुक्तं विरूपाक्षं भूताधारमनामयम् ।<br>
ध्यायन्तः सर्वदा देवं मनसा सर्वतोमुखम् ।। १५ ।।<br>
दुर्वाससा सदोपास्यं वेदान्तैकरसं गुरुम् ।<br>
तर्कनिश्चिततत्त्वार्था ज्ञाननिर्मलचेतसः ।। १६ ।।<br>
हंसाः परमहंसाश्च शिष्या दुर्वाससः प्रभो ।<br>
गत्वा तत्र महात्मानौ तौ दृष्ट्वा तूर्ध्वरेतसम् ।। १७ ।।<br>
दुर्वाससं महाबुद्धिं विचिन्वानं परं पदम् ।<br>
क्रुद्धो यदि स दुर्वासा दग्धुं लोकानिमान् क्षमः।। १८ ।।<br>
देवा अपि च यं द्रष्टुं क्रुद्धं वै न क्षमाः सदा ।<br>
रोषमूर्तिः सदा यस्तु रुद्रात्मा विश्वरूपधृक् ।। १९ ।।<br>
रक्तकौपीनवसनो हंसः परम एव च ।<br>
दृष्ट्वैनं च तयोरेवं बुद्धिरासीन्महामते ।। 3.107.२० ।।<br>
को नामासौ महाभूतः काषायी वर्णवित्तमः ।<br>
कश्चायमाश्रमो नाम विहाय च गृहाश्रमम् ।। २१ ।।<br>
गृहस्थ एव धर्मात्मा गृहस्थो धर्मवित्तमः ।<br>
गृहस्थो धर्मरूपस्तु गृहस्थो वर्ण एव च ।। २२ ।।<br>
गृहस्थश्च सदा माता प्राणिनां जीवनं खदा ।<br>
तं विनान्येन रूपेण वर्तते योऽतिमूर्खवत् ।। २३ ।।<br>
उन्मत्तोऽयं विरूपोऽयमथवा मूर्ख एव च ।<br>
ध्यायन्निव सदा चायमास्ते वञ्चयितापि वा ।। २४ ।।<br>
किमेते प्राकृतज्ञाना ध्यायन्त इति किंचन ।<br>
वयमेतान् दुरारोहानाश्रमान्तरकल्पकान् ।। २५ ।।<br>
स्थापयिष्यामहे सर्वान् मन्दबुद्धीनिमान् गृहे ।<br>
बलादेव द्विजानेतान् मूढविज्ञानतत्परान् ।। २६ ।।<br>
असद्ग्राहगृहीताश्च बालिशान् दुर्मतीनिमान् ।<br>
एषां शास्ता च को मूढो न विप्रो वयमत्र ह ।। २७ ।।<br>
धर्म्ये वर्त्मनि संस्थाप्य पुनर्यास्याव निर्वृतौ ।<br>
इति संचिन्त्य तौ वीरौ विप्रेण सहितौ नृप ।। २८ ।।<br>
जनार्दनेन राजानौ मोहाद् भाग्यक्षयान्नृप ।<br>
समीपं तस्य राजेन्द्र यतेः संयतचेतसः ।। २९ ।।<br>
गत्वा च प्रोचतुरुभौ दुर्वाससमतीन्द्रियम् ।<br>
यतींश्च नियतान् क्रुद्धौ राजानौ राजसत्तम ।। 3.107.३० ।।<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने   सप्ताधिकशततमोऽध्यायः ।। १०७।।<br>
<br>
