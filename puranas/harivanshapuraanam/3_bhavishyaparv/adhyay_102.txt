वैशम्पायन उवाच<br>
निषादेशं ततो रामः शक्त्या वीर्यवतां वरः ।<br>
आजघान स्तनद्वन्द्वे सिंहनादं व्यनीनदत् ॥ १ ॥<br>
ततः क्रुद्धो निषादेशो रामं मत्तं महाबलम् ।<br>
गदया लोकविख्यातो जघान स्तनवक्षसि ॥ २ ॥<br>
आहतः स तु तेनाशु बलभद्रो महाबलः ।<br>
उभाभ्यां चैव रामस्तु कराभ्यां वृष्णिपुङ्गवः ॥ ३ ॥<br>
गदां गृह्य महाघोरामायान्तीं प्राणहारिणीम् ।<br>
दुद्रावाथ निषादेशः समुद्रं मकरालयम् ॥ ४ ॥<br>
धावत्येवं तदा राज्ञि एकलव्ये निषादपे ।<br>
धावत्येवं च रामोऽपि यत्र यातो निषादपः ॥ ५ ॥<br>
सागरं स प्रविश्याशु गत्वा योजनपञ्चकम् ।<br>
भीत एव तदा राजन्नेकलव्यो निषादपः ॥ ६ ॥<br>
कंचिद् द्वीपान्तरं राजन् प्रविश्य न्यवसत् तदा ।<br>
इत्थं रामो निषादेशं जिगाय यदुनन्दनः ॥ ७ ॥<br>
तां सभां मणिरत्नाढ्यां प्रविवेश हलायुधः ।<br>
सात्यकिर्युद्धसंसक्तस्तां सभां प्रविवेश ह ॥ ८ ॥<br>
अन्ये च यादवा राजन् यथायोगमुपस्थिताः ।<br>
आसीनेषु च सर्वेषु वृष्णिवीरेषु सर्वतः ॥ ९ ॥<br>
अभिवाद्य यथायोगं वृष्णीन् सर्वांश्च केशवः ।<br>
उवाच वचनं काले भगवान् देवकीसुतः ॥ 3.102.१० ॥<br>
दृष्टं कैलासशिखरं शंकरो नीललोहितः ।<br>
स तु मह्यं यदुवराः प्रीतिमांश्च ददौ वरम् ॥ ११ ॥<br>
तत्र देवाः समायाता मुनयश्च तपोधनाः ।<br>
दृष्ट्वा मां शंकरश्चैव प्रीतः स्तुत्वा समाययौ ॥ १२ ॥<br>
अत्यद्भुतं मया दृष्टं रात्रौ यादवसत्तमाः ।<br>
पिशाचौ द्वौ महाघोरौ वदन्तौ मामिकां कथाम् ॥ १३ ॥<br>
मृगयां चक्रतुस्तौ तु चिन्तयन्तौ तु मां सदा ।<br>
दृष्ट्वा मां तौ तु राजेन्द्राः प्रीतिमन्तौ तपस्विनौ ॥ १४ ॥<br>
भक्तिनम्रौ महात्मानौ प्रणामं चक्रतुस्तदा ।<br>
ततोऽहं सर्वथा प्रीतस्तौ नीतौ स्वर्गमुत्तमम् ॥ १५ ॥<br>
तोषयित्वा महादेवं मया चाद्य समागतम् ।<br>
वैशम्पायन उवाच<br>
ततस्ते वृष्णयः सर्वे देवदेवं शशंसिरे ॥ १६<br>
सर्वथा कृतकृत्यास्ते वृष्षयः केशवाश्रयाः ।<br>
यादवाः सर्व एवैते स्वं स्वं जग्मुर्यथालयम् ॥ १७ ॥<br>
अभ्यन्तरे जगन्नाथः प्रविश्य हरिरीश्वरः ।<br>
रुक्मिणीसत्यभामाभ्यामाचचक्षे यथाभवत् ॥ १८ ॥<br>
ते प्रीते प्रीतियुक्तेन केशवेन समन्विते ।<br>
एतत् ते सर्वमाख्यातं केशवस्य विचेष्टितम् ॥ १९ ॥<br>
शशास पृथिवीं कृत्स्नां दुष्टान् हत्वा महाबलान् ।<br>
नरकं घोरकर्माणं पौण्ड्रकं नृपसत्तमम् ॥ 3.102.२० ॥<br>
हयग्रीवं निशुम्भं च तथा सुन्दोपसुन्दकौ <br>
ररक्ष विप्रान् देवेशो मुनीन् मुनिवरार्चितः ॥ २१ ॥<br>
विप्रेभ्यश्च ददौ वित्तं गाश्च दत्त्वा स केशवः ।<br>
अग्निहोत्रं प्रयुञ्जानो ब्राह्मणांश्च सुतपर्यन् ॥ २२ ॥<br>
मुनींश्च ब्रह्मचर्येण देवान् यज्ञैरनेकधा ।<br>
स्वधया च पितॄन् सर्वान् प्रीणयन्नेव सर्वदा ॥ २३ ॥<br>
तस्मिञ्छासति देवेशे राज्यं निष्कण्टकं प्रभो ।<br>
सुखमेव प्रजाः सर्वा जीवन्ति ब्राह्मणादयः ॥२४ ॥<br>
इति श्रोमहाभारते खिलभागे हरिवंशे भविष्यपर्वणि कैलासयात्रायां पौण्ड्रकवधसमाप्तौ द्व्यधिकशततमोऽध्यायः ॥ १०२ ॥<br>
<br>
