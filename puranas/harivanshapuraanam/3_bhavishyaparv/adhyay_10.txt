वैशम्पायन उवाच<br>
एवमेकार्णवीभूते शेते लोके महाद्युतिः ।<br>
प्रच्छाद्य सलिलं सर्वं हरिर्नारायणः प्रभुः ॥ १ ॥<br>
महतो रजसो मध्ये महार्णवसमस्य वै ।<br>
विरजस्को महाबाहुरक्षरं ब्रह्म यं विदुः ॥ २ ॥<br>
आत्मरूपप्रकाशेन तपसा संवृतः प्रभुः ।<br>
त्रिकमास्थाय कालं तु ततः सुष्वाप सोऽव्ययः॥ ३ ॥<br>
पुरुषो यज्ञ इत्येवं यत्परं परिकीर्तितम् ।<br>
यथान्यत्पुरुषाख्यं स्यात्सर्वं तत्पुरुषोत्तमः॥ ४ ॥<br>
ये च यज्ञपरा विप्रा ऋत्विजा इति संज्ञिताः ।<br>
आत्मदेहात्पुरा भूता यज्ञेभ्यः श्रूयतां तदा ॥ ५ ॥<br>
ब्रह्माणं परमं वक्त्रादुद्गातारं च सामगम् ।<br>
होतारमथ चाध्वर्युं बाहुभ्यामसृजत् प्रभुः ॥ ६ ॥<br>
ब्राह्मणो ब्राह्मणत्वाच्च सम्प्रस्तारं च सर्वशः ।<br>
तन्मित्रं वरुणं सृष्ट्वा प्रतिष्ठातारमेव च ॥ ७ ॥<br>
उदरात् प्रतिहर्तारं पोतारं चैव भारत ।<br>
अच्छावाकं मनोरूभ्यां नेष्टारं चैव भारत ॥ ८ ॥<br>
पाणिभ्यामथ चाग्नीध्रं सुब्रह्मण्यं च यज्ञियम् ।<br>
ग्रावाणमथ बाहुभ्यामुन्नेतारं च यज्ञियम् ॥ ९ ॥<br>
एवमेवैष भगवान् षोडशैताञ्जगत्पतिः ।<br>
प्रवक्तॄन् सर्वयज्ञानामृत्विजोऽसृजदुत्तमान् ॥ 3.10.१० ॥<br>
तदेष वै वेदमयः पुरुषो यज्ञसम्मितः ।<br>
वेदाश्च तन्मयाः सर्वे साङ्गोपनिषदक्रियाः ॥ ११ ॥<br>
स्वपित्येकार्णवे चैव यदाश्चर्यमभूत्तदा ।<br>
श्रूयते तद् यथावृत्तं मार्कण्डेयो यदन्वभूत् ॥१२ ॥<br>
जीर्णो भगवतस्तस्य कुक्षावेव महामुनिः ।<br>
बहुवर्षसहस्रायुस्तस्यैव वरतेजसा ॥ १३ ॥<br>
इति तीर्थप्रसङ्गेन पृथ्वीतीर्थगोचरः ।<br>
आश्रमानपि पुण्यांश्च तीर्थान्यायतनानि च ॥ १४ ॥<br>
देशान्राष्ट्राणि चित्राणि पुराणि विविधानि च ।<br>
जपहोमरतः क्षान्तस्तपो घोरं समाश्रितः ॥ १५ ॥<br>
मार्कण्डेयस्ततस्तस्य शनैर्वक्त्राद् विनिःसृतः ।<br>
निष्क्रामन्तं न चात्मानं जानीते देवमायया ॥ १६॥<br>
निष्क्रान्तस्तस्य वदनादेकार्णवमथो गतः ।<br>
सर्वतस्तमसाच्छन्नं मार्कण्डेयो निरीक्षते ॥ १७ ॥<br>
तस्योत्पन्नं भयं तीव्रं संशयश्चात्मजीविते ।<br>
देवदर्शनसंहृष्टो विस्मयं चागमत् परम् ॥ १८ ॥<br>
संचिन्तयति मध्यस्थो मार्कण्डेयोऽतिशङ्कितः ।<br>
किंस्विद्भवेदियं चिन्ता मोहः स्वप्नोऽनुऽभूयते ॥ १९ ॥ <br>
व्यक्तमन्यतमो भावो ह्येतेषां भविता मम ।<br>
न हीदृशमसंश्लिष्टमयुक्तं सत्यमर्हति ॥ 3.10.२० ॥<br>
नष्टचन्द्रार्कपवने छन्नपर्वतभूतले ।<br>
कतमः स्यादयं लोक इति चिन्ताव्यवस्थितः ॥ २१ ॥<br>
अपश्यच्चापि पुरुषं शयानं पर्वतोपमम् ।<br>
तोयाढ्यमिव जीमूतं मध्ये मग्नं महार्णवे ॥ २२ ॥<br>
तपन्तमिव तेजोभिर्भास्वन्तमिव वर्चसा ।<br>
जाग्रन्तमिव गाम्भीर्याच्छ्वसन्तमिव पन्नगम् ॥ २३ ॥<br>
स देवं प्रष्टुमायाति कौ भवानिति विस्मयात्।<br>
तथैव च शनैर्भूयो मुनिः कुक्षिं प्रवेशितः ॥ २४ ॥<br>
स प्रविष्टः पुनः कुक्षौ मार्कण्डेयः सुनिश्चितः ।<br>
तथैव चरते भूयो विजानन् स्वप्नदर्शनम् ॥ २५ ॥<br>
स तथैव यथापूर्वं पृथिवीमटते पुनः ।<br>
पुण्यतीर्थानि पूतानि निरैक्षद् दिवि भूतले ॥ २६ ॥<br>
क्रतुभिर्यजमानांश्च समाप्तवरदक्षिणैः ।<br>
पश्यते देवकुक्षिस्थान्यज्ञियाञ्छतशो द्विजान्॥ २७ ॥<br>
सद्वृत्तमाश्रिताः सर्वे वर्णा ब्राह्मणपूर्वकाः ।<br>
चत्वारश्चाश्रमाः सम्यग् यथोद्दिष्टपदानुगाः ॥ २८ ॥<br>
वर्षाणां शतसाहस्रं मार्कण्डेयो महामुनिः ।<br>
विचरन् पृथिवीं कृत्स्नां न च कुक्ष्यन्तमैक्षत॥ २९ ॥<br>
ततः कदाचिदथ वै पुनर्वक्त्राद् विनिःसृतः ।<br>
सुप्तं न्यग्रोधशाखायां बालमेकं निरीक्षते ॥ 3.10.३० ॥<br>
यथा चैकार्णवजले नीहारेण वृतान्तरे ।<br>
अव्यक्तभीषणे लोके सर्वभूतविवर्जिते ॥ ३१ ॥<br>
स भूयो विस्मयाविष्टः कौतूहलसमन्वितः ।<br>
बालमादित्यसंकाशं न शक्नोत्युपसर्पितुम् ॥ ३२ ॥<br>
सोऽचिन्तयदथैकान्ते स्थित्वा सलिलसंनिधौ ।<br>
पूर्वदृष्टमिदं नेति शङ्कितो देवमायया ॥ ३३ ॥<br>
अगाधे सलिल स्तब्धे मार्कण्डेयः प्लवन्मुनिः ।<br>
न शान्तिं लभते तत्र श्रमात् संत्रस्तविक्लवः ॥ ३४ ॥<br>
तथैव भगवान् हंसो गतो योगेन बालताम् ।<br>
बभाषे मेघतुल्येन स्वरेण पुरुषोत्तमः ॥ ३५ ॥<br>
श्रीभगवानुवाच<br>
मा भैर्वत्स न भेतव्यमिहैवायाहि चान्तिकम् ।<br>
मार्कण्डेय मुने धीर बालस्त्वं श्रमपीडितः ॥ ३६ ॥<br>
मार्कण्डेय उवाच<br>
को मां नाम्ना कीर्तयते तपः परिभवन् मम ।<br>
बहुवर्षसहस्रायुर्धर्षयंश्चैव मे वयः ॥ ३७ ॥<br>
न ह्येष समुदाचारो देवेष्वपि समाहितः ।<br>
मां ब्रह्मापि स विश्वेशो दीर्घायुरिति भाषते ॥ ३८ ॥<br>
कस्तपो घोरशिरसो ममाद्य त्यक्तजीवितः ।<br>
मार्कण्डेयेति मां प्रोक्त्वा मृत्युमीक्षितुमिच्छति॥ ३९ ॥<br>
वैशम्पायन उवाच<br>
एवमाभाषते क्रोधान्मार्कण्डेयो महामुनिः ।<br>
अथैनं भगवान् भूयो बभाषे तत्परायणम् ॥ 3.10.४० ॥<br>
श्रीभगवानुवाच<br>
अहं ते जनको वत्स हृषीकेशः पिता गुरुः ।<br>
आयुःप्रदाता पौराणः किमर्थं नोपसर्पति ॥ ४१ ॥<br>
मां पुत्रकामः प्रथमं पिता ते ह्यङ्गिरा मुनिः ।<br>
पूर्वमाराधयामास तपस्तीव्रमुपाश्रितः ॥ ४२ ॥<br>
ततस्त्वां घोरशिरसं दहनोपमतेजसम् ।<br>
दत्तवानहमात्मेष्टं महर्षिममितायुषम् ॥ ४३ ॥<br>
तत्र नोत्सहते चान्यो यो न भूतो ममात्मकः ।<br>
द्रष्टुमेकार्णवगतं क्रीडन्तं योगधर्मिणम् ॥ ४४ ॥<br>
वैशम्पायन उवाच<br>
ततः प्रसन्नवदनो विस्मयोत्फुल्ललोचनः ।<br>
मूर्घ्नि बद्धाञ्जलिपुटो मार्कण्डेयो महातपाः ॥ ४५ ॥<br>
नामगोत्रं ततः श्रुत्वा दीर्घायुर्लोकपूजितः ।<br>
अथाकरोन्नमस्कारं प्रणतः शिरसा प्रभुम् ॥ ४६ ॥<br>
मार्कण्डेय उवाच<br>
इच्छेऽहं तत्त्वत्तो मायामिमां ज्ञातुं तवानघ ।<br>
यदेकार्णवमध्यस्थः शेषे त्वं बालरूपवान् ॥ ४७ ॥<br>
किंसंज्ञः कश्च भगवाँल्लोके विज्ञायसेऽनघ ।<br>
तर्कये त्वां महाभूतं न भूतमिह तिष्ठति ॥ ४८ ॥<br>
श्रीभगवानुवाच<br>
अहं नारायणो ब्रह्मा सम्भवः सर्वदेहिनाम् ।<br>
सर्वभूतोद्भवकरः सर्वभूतविनाशनः ॥ ४९ ॥<br>
अहमैन्द्रे पदे शक्र ऋतूनामपि वत्सरः ।<br>
अहं युगे युगाक्षश्च युगस्यावर्त एव च ॥ 3.10.५० ॥<br>
अहं सर्वाणि सत्त्वानि दैवतान्यखिलानि च ।<br>
भुजगानामहं शेषस्तार्क्ष्योऽहं सर्वपक्षिणाम् ॥ ५१ ॥<br>
अहं सहस्रशीर्षा द्यौर्यः पदैरभिसंवृतः ।<br>
आदित्यो यज्ञपुरुषो देवो यज्ञमयो मखः ।<br>
अहमग्निर्हव्यवाहे यादसां पतिरव्ययः ॥ ५२ ॥<br>
यत्पृथिव्यां द्विजेन्द्राणां तपसा भावितात्मनाम् ।<br>
बहुजन्मनिरुद्धात्मा ब्राह्मणो यतिरुच्यते ॥ ५३ ॥<br>
ज्ञानवान् दृष्टविश्वात्मा योगिनां योगवित्तमः ।<br>
कृतान्तः सर्वभूतानां विश्वेषां कालसंज्ञितः ॥ ५४ ॥<br>
अहं कर्म क्रिया जीवः सर्वेषां धर्मदर्शनः ।<br>
निष्क्रियः सर्वभूतेषु स्वात्मज्योतिः सनातनः ॥ ५५ ॥<br>
प्रधानं पुरुषो देवोऽहमाद्यस्त्वक्षयोऽव्ययः ।<br>
अहं धर्मस्तपश्चाहं सर्वाश्रमनिवासिनाम् ॥ ५६ ॥<br>
अहं हयशिरो देवः क्षीरोदे यो महार्णवे ।<br>
ऋतं सत्यं च परममहमेकः प्रजापतिः ॥ ५७ ॥<br>
अहं सांख्यमहं योगमहं तत्परमं पदम् ।<br>
अहमिज्यो भवश्चाहमहं विद्याधिपः स्मृतः ॥ ५८ ॥<br>
अहं ज्योतिरहं वायुरहं भूमिरहं नभः ।<br>
अहमापः समुद्राश्च नक्षत्राणि दिशो दश ।<br>
अहं वर्षमहं सोमः पर्जन्योऽहमहं रविः ॥ ५९ ॥<br>
क्षीरोदः सागरश्चाहं समुद्रो वडवामुखः ।<br>
वह्निः संवर्तको भूत्या पिबंस्तोयमयं हविः ॥ 3.10.६० ॥<br>
अहं पुराणं परमं तथैवेह परायणम् ।<br>
अहं भूतस्य भव्यस्य वर्तमानस्य सम्भवः ॥ ६१ ॥<br>
यत्किंचित्पश्यसे चैव यच्छृणोषि च किंचन ।<br>
यच्चानुभवसे लोके तत् सर्वं मामकं स्मृतम् ॥ ६२ ॥<br>
विश्वं सृष्टं मया पूर्वं सृजेयं चाद्य पश्य माम्। ।<br>
युगे युगे च स्रक्ष्यामि मार्कण्डेयाखिलं जगत् ॥ ६३ ॥ ।<br>
तदेतदखिलं सर्वं मार्कण्डेयावधारय ।<br>
शुश्रूषुर्मम धर्मेप्सुः कुक्षौ चर सुखी भव ॥ ६४ ॥<br>
मम ब्रह्मा शरीरस्थो देवाश्च ऋषिभिः सह ।<br>
ब्यक्तमव्यक्तयोगं मामवगच्छापराजितम् ॥ ६५ ॥<br>
अहमेकाक्षरो मन्त्रस्त्र्यक्षरश्चैव सर्वशः ।<br>
त्रिपदश्चैव परमस्त्रिवर्गार्थनिदर्शनः ॥ ६६ ॥<br>
वैशम्पायन उवाच<br>
एवमेतत् पुराणेषु वेदान्ते च महामुनिः ।<br>
वक्त्रे व्याहृतवानाशु मार्कण्डेयं महामुनिम्।<br>
प्रवेशयामास ततो जठरं विश्वरूपधृक् ॥ ६७ ॥<br>
ततो भगवतः कुक्षिं प्रविष्टो मुनिसत्तमः ।<br>
रराम सुखमासाद्य शुश्रूषुर्हंसमव्ययम् ॥ ६८ ॥<br>
तदक्षरं विविधमथाश्रितो वपु-<br>
र्महार्णवे व्यपगतचन्द्रभास्करे ।<br>
शनैश्चरन्प्रभुरपि हंससंज्ञितो-<br>
ऽसृजज्जगद्विसृजति कालपर्यये ॥ ६९ ॥<br>
इति श्रीमहाभारते खिलभागे हरिवंशे भविष्यपर्वणि पौष्करे मार्कण्डेयकर्तृकभगवद्दर्शने दशमोऽध्यायः ॥ १० ॥<br>
<br>
