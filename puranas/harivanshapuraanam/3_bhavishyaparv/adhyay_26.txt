वैशम्पायन उवाच<br>
बलवान् स तु दैतेयो मधुर्भीमपराक्रमः ।<br>
बबन्ध पाशैर्निशितैर्महेन्द्रं पर्वतान्तरे ॥ १ ॥<br>
तं वै प्रह्लादवचनाल्लक्षणज्ञश्च भारत ।<br>
ऐश्वर्यमैन्द्रमाकाङ्क्षन्भविष्यं बुद्धिसंक्षयात्॥ २ ॥<br>
बद्ध्वेन्द्रं सहसा मध्ये पाशैर्मर्मविवर्जितैः ।<br>
आयसैर्बहुभिश्चित्रैर्बलवद्भिर्विदारणैः ॥ ३ ॥<br>
विष्णुमेवाग्रणी रुद्रमाह्वयद् युद्धकोविदः ।<br>
मध्ये गणानां सर्वेषां कालस्य वशमागतः ॥ ४ ॥<br>
द्वैधीभूताः काश्यपेया मधोर्वशमुपागताः ।<br>
युद्धार्थमभ्यधावन्त प्रगृह्य विपुला गदाः ॥ ५ ॥<br>
गन्धर्वाः किंनराश्चैव वाद्ये गीते च कोविदाः ।<br>
प्रनृत्यन्ति प्रगायन्ति प्रहसन्ति च सर्वशः ॥ ६ ॥<br>
तन्त्रीभिः सुप्रयुक्ताभिर्मधुराभिः स्वभावतः ।<br>
मनो मधोर्विधुन्वन्ति युध्यमानस्य रागिणः ॥ ७ ॥<br>
मधोर्बलार्थं मधुनो नियोगात् पद्मयोनिनः ।<br>
एतान्विकरान्कुर्वन्ति गन्धर्वाः सत्यवादिनः। ८ ॥<br>
तत्र शक्तो हिं गान्धर्वे तस्मिञ्छब्दे मधुर्मनः ।<br>
दानवाश्चासुराश्चैव प्रत्यक्षं यान्ति प्राणदन् ॥ ९ ॥<br>
मधोश्च मन आक्षिप्य पश्यन् योगेन चक्षुषा ।<br>
मन्दरं प्रयते विष्णुर्गूढोऽग्निरिव दारुषु ॥ 3.26.१० ॥<br>
ऋषयो दीप्तमनसं किंचिद् व्यथितमानसाः ।<br>
पितामहं पुरस्कृत्य क्षणेनान्तरधीयत ॥ ११ ॥<br>
विष्णुं सोऽभ्यहनत् क्रुद्धो मधुर्मधुनिभेक्षणः ।<br>
भुजेन शङ्खदेशान्ते न चकम्पे पदात्पदम् ॥ १२ ॥<br>
विष्णुश्चाभ्यहनद् दैत्यं कराग्रेण स्तनान्तरे ।<br>
स पपात महीं तूर्णं जानुभ्यां रुधिरं वमन् ॥ १३ ॥<br>
न चैनं पतितं हन्ति विष्णुर्युद्धविशारदः ।<br>
बाहुयुद्धे हि समयं मत्वाचिन्त्यपराक्रमः ॥ १४ ॥<br>
इन्द्रध्वज इवोत्तिष्ठञ्जानुभ्यां स महीतलात् ।<br>
मधु रोषपरीतात्मा निर्दहन्निव चक्षुषा ॥ १५ ॥<br>
परुषाभिस्ततो वाग्भिरन्योन्यमभिगर्जतुः ।<br>
समीयतुर्बाहुयुद्धे परस्परवधैषिणौ ॥ १६ ॥<br>
उभौ तौ बाहुबलिनावुभौ युद्धविशारदौ ।<br>
उभौ च तपसा शान्तावुभौ सत्यपराक्रमौ ॥ १७ ॥<br>
दृढप्रहारिणौ वीरावन्योन्यं विचकर्षतुः ।<br>
शैलेन्द्राविव युद्ध्यन्तौ पक्षैः पाषाणसंनिभैः ॥ १८ ॥<br>
विकर्षन्तौ वमन्तौ च अन्योन्यं वसुधातले ।<br>
गजाविव विषाणाग्रैर्नखाग्रैश्च विचेरतुः ॥ १९ ॥<br>
ततो व्रणमुखैश्चैव सुस्राव रुधिरं बहु ।<br>
ग्रीष्मान्ते धातुसंसृष्टं शैलेभ्य इव काञ्चनम् ॥ 3.26.२० ॥<br>
संसिक्तौ रुधिरौघैश्च स्रवद्भिः समरंजितौ ।<br>
अथाद्यतैः पदाग्रैश्च तौ व्यदारयतां महीम् ॥ २१ ॥<br>
अभिहत्य तु तौ वीरौ परस्परमनैकधा ।<br>
पतङ्गाविव युध्येतां पक्षाभ्यां मांसगृद्धिनौ ॥ २२ ॥<br>
शुश्रुवुश्चान्तरिक्षेऽथ सर्वभूतानि पुष्करे ।<br>
सिद्धानां वदनोन्मुक्ताः परया वर्णसम्पदा ॥ २३ ॥<br>
स्तुतयो विष्णुसंयुक्ताः सत्याः सत्यपराक्रमे ।<br>
शरीरं धातुसंयुक्तं संयुक्तं चेतनेन च ॥ २४ ॥<br>
तद् ब्रह्म इन्द्रियैर्युक्तं तेजोभूतं सनातनम् ।<br>
ध्रुवं तिष्ठन्ति भूतास्ते सूक्ष्मे प्रलयतां गते ॥ २५ ॥<br>
पुनश्चोद्भवते सूक्ष्मं बहुरूपमनेकधा ।<br>
प्रबोध्य भावं भूतानां त्रिषु लोकेषु कामदः ॥ २६ ॥<br>
सुरूपो बहुरूपांस्ताँल्लोकान् संचरते वशी ।<br>
मानसीं तनुमास्थाय बहुभिः कारणान्तरैः ॥ २७ ॥<br>
योगात्मा धारयन्नुर्वीं नागात्मानं दिवंधरः ।<br>
ब्रह्म भूतं परं चैव सूक्ष्मेणात्मानमीश्वरः ॥ २८ ॥<br>
ब्राह्मेण विप्रान् वसति युद्धेनैव च क्षत्रियान् ।<br>
प्रदानकर्मणा वैश्याञ्छूद्रान् परिचरेण च ॥ २९ ॥<br>
गावः क्षीरप्रदानेन अश्वान् यज्ञेषु प्रोक्षणैः ।<br>
पितरश्चोष्मणैवेह हविर्भागेन देवताः ॥ 3.26.३० ॥<br>
चतुर्भिर्व्यतिरिक्ताङ्गैस्त्रिभिरन्यैश्च धातुभिः ।<br>
सप्तभिः पितृभिर्नित्यैस्त्रीँल्लोकान् परिरक्षति ॥ ३१ ॥<br>
चन्द्रसूर्यात्मकं नित्यं यथात्मनिहतात्मकम् ।<br>
प्रकाशं चाप्रकाशं च निगूढं स्वेन तेजसा ॥ ३२ ॥<br>
त्रयस्तु पितरो नित्यं वर्धयन्ति दिवाकरम् ।<br>
चतुर्भिः पितृभिश्चैव चन्द्रो वर्धति मण्डले ॥ ३३ ॥<br>
त्रयः पितृगणा नित्यं पिण्डान् पश्चाददन्ति ते ।<br>
चत्वारोऽन्ये पितृगणाः सिद्धाः पञ्च क आददे ॥ ३४ ॥<br>
त्वमेव पञ्च तान्धर्मांस्त्वमेवापञ्च तान्विभो ।<br>
सनातनमयो दिव्यः शाश्वतो ब्रह्मसम्भवः ॥ ३५ ॥<br>
यस्मात्त्वत्तेज आदत्ते अग्निर्वायुश्च सर्वशः ।<br>
अतस्त्वं कर्मणा तेन आदित्यः समपद्यत ॥ ३६ ॥<br>
यदादत्सि जगत् सर्वं रश्मिभिः प्रदहन्निव ।<br>
युगान्तकाले सम्प्राप्ते परां सिद्धिमुपागतः ॥ ३७ ॥<br>
पक्षसंधावमावास्यां लोकं चरसि मानुषम् ।<br>
ऋषिभिः सह गूढात्मा सूर्येन्दुवसुसम्भवैः ॥ ३८ ॥<br>
सफलं कर्म कर्तॄणां यजतां पुष्टिवर्धनः ।<br>
हेतूनामविकाराय मा भूत् कर्मविपर्ययः ॥ ३९ ॥<br>
वनस्पत्यौषधीश्चैव युगपत् प्रतिपद्यसे ।<br>
बालभावाय वसुधां पक्षे पक्षे जनिस्तव ॥ 3.26.४० ॥<br>
भूतानां भुवि भूतेश भाव्यर्थे वसुधातले ।<br>
वसु यद् भुवि किंचिच्च सर्वं तत्त्वन्मयं विभो ॥ ४१ ॥<br>
त्वमेव विविधं धर्मं शाश्वतं वसुधातले ।<br>
देवयज्ञं मन्त्रवाक्यमात्मयज्ञं समानुषम् ॥ ४२ ॥<br>
द्विविधः स्वर्गमार्गश्च सूर्यश्चन्द्रश्च निर्मलः ।<br>
चन्द्रमाः पितृयानश्च देवयानश्च भास्करः ॥ ४३ ॥<br>
त्वमेव वसुधायुक्तो विश्वं चरसि सीमया ।<br>
एकीकृत्य गणान्सर्वान् संक्षिप्यामुत्र सम्भवः॥ ४८ ॥<br>
एकस्त्वमसि सम्भूतः पुराणपुरुषो विराट् ।<br>
अक्षयश्चाप्रमेयश्च कर्मकारकरो वशी ॥ ४५ ॥<br>
मूर्तस्तेजसि सम्भूतो वायुः पर्येति खेचरः ।<br>
सप्तभी रूपसंस्थानैर्नित्यमावृत्य तिष्ठति ॥ ४६ ॥<br>
साधने चापि निर्वाणे संहारे प्रलये तथा ।<br>
धाता धारणकाले च दिशश्चक्षुषि धारिणि ॥ ४७ ॥<br>
सेव्यमानो मुनिगणैर्नित्यं विगतकिल्बिषैः ।<br>
कर्मभिः सत्यमापन्नैः समरागैर्जितेन्द्रियैः ॥ ४८ ॥<br>
स्तूयमानश्च विबुधैः सिद्धैर्मुनिवरैस्तथा ।<br>
सस्मार विपुलं देहं हरिर्हयशिरो महान् ॥ ४९ ॥<br>
कृत्वा वेदमयं रूपं सर्वदेवमयं वपुः ।<br>
शिरोमध्ये महादेवो ब्रह्मा तु हृदये स्थितः ॥ 3.26.५० ॥<br>
आदित्यरश्मयो बालाश्चक्षुषी शशिभास्करौ ।<br>
जङ्घे तु वसवः साध्याः सर्वसंधिषु देवताः ॥ ५१ ॥<br>
जिह्वा वैश्वानरो देवः सत्या देवी सरस्वती ।<br>
मरुतो वरुणश्चैव जानुदेशे व्यवस्थिताः ॥ ५२ ॥<br>
एवं कृत्वा तथा रूपं सुराणामद्भुतं महत् ।<br>
असुरं पीडयामास क्रोधाद् रक्तान्तलोचनः ॥ ५३ ॥<br>
मधोर्मेदोऽम्बुपूर्णा च पृथिवी समदृश्यत ।<br>
प्रमदेव घना चैव शुक्लांशुकनिवासिनी ॥ ५४ ॥<br>
मेदिनीत्येव शब्दश्च लब्धः पृष्ट्या नरोत्तम ।<br>
नामासुरसहस्रेण धरण्यां सम्प्रतिष्ठितम् ॥ ५५ ॥<br>
इति श्रीमहाभारते खिलभागे हरिवंशे भविष्यपर्वणि पौष्करे षड्विंशोऽध्यायः ॥ २६ ॥<br>
<br>
