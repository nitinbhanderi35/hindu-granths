वैशम्पायन उवाच<br>
स निवेदितसर्वस्वो द्वाःस्थेन हि जनार्दनः ।<br>
अथ प्रविश्य धर्मात्मा सुधर्मां वै द्विजोत्तमः ॥ १ ॥<br>
अपश्यद् देवदेवेशं सुधर्माकृतिसंस्थितम् ।<br>
बलभद्रेण संयुक्तमध्यासितमहासनम् ॥ २ ॥<br>
अग्रतः स्थितशैनेयं पार्श्वतः स्थितनारदम् ।<br>
दुर्वाससा कृतकथमुग्रसेनपुरस्कृतम् ॥ ३ ॥<br>
गायद्गन्धर्वमुख्यैश्च नृत्यदप्सरसां गणैः ।<br>
सेव्यमानं महाराज सूतमागधबन्दिभिः ॥ ४ ॥<br>
उद्गीयमानयशसं माधवं मधुसूदनम् ।<br>
उद्गीयमानं विप्रैश्च सामभिः सामगैर्हरिम् ॥ ५ ॥<br>
दृष्ट्वा प्रीतमना विष्णुं प्रोद्भूतपुलकच्छविः ।<br>
नाम्ना जनार्दनोऽस्मीति ननाम चरणौ हरेः ।<br>
बलभद्रं ततो देवं ववन्दे शिरसा द्विज ॥ ६ ॥<br>
दूतोऽस्मि देवदेवेश हंसस्य डिम्भकस्य च ।<br>
इति ब्रुवाणं विप्रेन्द्रमिदमाह स माधवः ॥ ७ ॥<br>
आस्स्वैदं विष्टरं पूर्वं पश्चाद् ब्रूहि प्रयोजनम् ।<br>
तथेति चाब्रवीद् विप्रो महदासनमास्थितः ॥ ८ ॥<br>
वाचा सम्पूज्य विप्रेन्द्रमपृच्छत्कुशलं हरिः ।<br>
ब्रह्मदत्तस्य राजेन्द्र हंसस्य डिम्भकस्य च ॥ ९ ॥<br>
श्रुतं चापि तयोर्वीर्यं प्रयोजनमतो द्विज ।<br>
अपि वा कुशलं विप्र पितुस्तव जनार्दन ॥ 3.115.१० ॥<br>
जनार्दन उवाच<br>
कुशलं ब्रह्मदत्तस्य पितुश्च मम केशव ।<br>
तयोरेव जगन्नाथ हंसस्य डिम्भकस्य च ॥११ ॥<br>
श्रीभगवानुवाच<br>
किमाहतुर्महीपालौ तौ हंसडिम्भकौ नृपौ ।<br>
ब्रूहि सर्वमशेषेण नात्र शङ्का द्विजोत्तम ॥ १२ ॥<br>
वाच्यं वाप्यथवावाच्यं कर्तव्यमथ चेतरत् ।<br>
श्रुत्वा तस्य विधास्यामो युक्तरूपं द्विजोत्तम ॥ १३ ॥<br>
दूतोऽसि सर्वथा विप्र न वाच्यावाच्यकल्पना ।<br>
यत् कर्मकारनिर्दिष्टं तद् वाच्यं दूतजन्मना ॥ १४ ॥<br>
नात्र शङ्का त्वया कार्या वक्तव्यस्येतरस्य च ।<br>
अतो वद यथा प्रोक्तं ताभ्यामिह जनार्दन ॥ १५ ॥<br>
केशवेनैवमुक्तस्तु प्रोवाच स जनार्दनः ।<br>
अजानन्निव किं ब्रूषे सर्वं प्रत्यक्षदर्शिवान् ॥ १६ ॥<br>
न चास्ति ते परोक्षं तु जगद्वृत्तान्तमच्युत ।<br>
सर्वं हि मनसा पश्यन् किं त्वमात्थ वदेति माम् ॥ १७ ॥<br>
विद्वद्भिर्गीयसे विष्णुस्त्वमेव जगतीपते ।<br>
इच्छया सर्वमाप्नोषि दृष्टादृष्टविवेचनम् ॥ १८ ॥<br>
त्वमेवेदं जगत् सर्वं जगच्च त्वयि तिष्ठति ।<br>
न त्वया रहितो ह्येकः पदार्थः सचराचरः ॥ १९ ॥<br>
नास्ति किंचिदवेद्यं ते सर्वगोऽसि जगत्पते ।<br>
त्वमिन्द्रः सर्वभूतानां रुद्रः संहारकर्मकृत् ॥ 3.115.२० ॥<br>
रक्षितासि सदा विष्णुः सर्वलोकस्य माधव ।<br>
संसारस्य भवान्स्रष्टा किं त्वमात्थ वदेति माम २१ ॥<br>
विद्वद्भिर्गीयसे नित्यं ज्ञानात्मेति च माधव ।<br>
प्राणं प्राणविदः प्राहुस्त्वामेव पुरुषोत्तम ॥ २२ ॥<br>
शब्दं शब्दविदः प्राहुस्त्वामेव पुरुषोत्तम ।<br>
तथा सति हृषीकेश किं त्वमात्थ वदेति माम् ॥ २३ ॥<br>
तथापि शृणु देवेश चोदितोऽस्मि यतस्त्वया ।<br>
वदेत्यसकृदेवैतत् तस्माद् वक्ष्यामि माधव ॥ २४ ॥<br>
राजसूयेन यज्ञेन ब्रह्मदत्तोऽद्य यक्ष्यते ।<br>
तदर्थं प्रेषितस्ताभ्यां हंसेन डिम्भकेन च ॥ २५ ॥<br>
करार्थं यदुमुख्येभ्यस्तव चामन्त्रणाय हि ।<br>
लवणं बहु देयं ते यज्ञार्थं तस्य केशव ॥ २६ ॥<br>
इत्यर्थं प्रेषितस्ताभ्यां करं देहि तदाज्ञया ।<br>
इदं त्वमपरं ताभ्यामुक्तं शृणु जगत्पते ॥ २७ ॥<br>
लवणानि बहून्याशु प्रगृह्य त्वरितं भवान् ।<br>
आगच्छतु तयो राज्ञोः सेयं केशव वाग् विभो ॥ २८ ॥<br>
इत्युक्तवति विप्रेन्द्रे दूते तत्र तयोर्नृप ।<br>
प्रहस्य सुचिरं कृष्णो बभाषे दूतमीश्वरः ॥ २९ ॥<br>
शृणु दूत वचो मह्यं युक्तमुक्तं द्विजोत्तम ।<br>
करं ददामि ताभ्यां तु करदोऽस्मि यतो नृपः ॥ 3.115.३० ॥<br>
धार्ष्ट्यमेतत् तयोर्विप्र मत्तो यस्तु करग्रहः ।<br>
अहो धार्ष्ट्यमहो धार्ष्ट्यं तयोः क्षत्रियबीजयोः ॥ ३१ ॥<br>
इदमश्रुतपूर्वं मे मत्तो यस्तु करग्रहः ।<br>
इत्युक्त्वा केशवो दूतमिदमाह स्म यादवान् ॥ ३२ ॥<br>
हास्यमेतद् यदुश्रेष्ठा मत्तो यस्तु करग्रहः ।<br>
यष्टासौ राजसूयस्य ब्रह्मदत्तो महीपतिः ॥ ३३ ॥<br>
तौ तु याजयितारौ हि हंसो डिम्भक एव च ।<br>
वोढा किल यदुश्रेष्ठो लवणस्य दुरात्मनः ॥ ३४ ॥<br>
करदो वासुदेवो हि जितोऽस्मि यदुसत्तमाः ।<br>
हास्यं हास्यमिदं भूयः शृणुध्वं यादवा वचः ॥ ३५ ॥<br>
इत्युक्तवति देवेशे बलभद्रपुरोगमाः ।<br>
यादवाः सर्व एवैते हासाय समवस्थिताः ॥ ३६ ॥<br>
करदः कृष्ण इत्येवं ब्रुवन्तः सर्वसात्वताः ।<br>
हासं मुमुचुरत्यर्थं तलं दत्त्वा परस्परम् ॥ ३७ ॥<br>
तलशब्दो हासशब्दो रोदसी पर्यपूरयत् ।<br>
स च विप्रो नृपश्रेष्ठ निन्दयन् मित्रमात्मनः ॥ ३८ ॥<br>
अहो कष्टमहो कष्टं दौत्यं यत् कृतवानहम् ।<br>
इति लज्जासमाविष्टस्तूष्णीमासीदवाङ्मुखः ॥ ३९ ॥<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने वासुदेववाक्ये पञ्चदशाधिकशततमोऽध्यायः ॥ ११५ ॥<br>
<br>
