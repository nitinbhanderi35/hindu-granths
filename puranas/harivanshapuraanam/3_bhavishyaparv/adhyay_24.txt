वैशम्पायन उवाच<br>
बलिर्होमाश्च वर्धन्ते अहन्यहनि भारत ।<br>
द्विजानां तपसाढ्यानां गृहधर्मेषु तिष्ठताम् ।। १ ।।<br>
देवतार्चाश्च पूज्यन्ते तदा प्रभृति भारत ।<br>
तेषां ब्रह्मविदां राजन् पृथिव्यां ब्रह्मवादिभिः ।। २ ।।<br>
तत्रैव ब्रह्मसदने समे निस्तृणकण्टके ।<br>
प्राज्येन्धनतृणे देशे पुण्ये पर्वतरोधसि ।। ३ ।।<br>
वासं यत्र प्रकुर्वन्ति दृष्ट्वा भगवतः क्रियाम् ।<br>
तपोऽर्थिनो महाभागा ब्रह्मचर्यव्रते स्थिताः ।। ४ ।।<br>
गृहस्थधर्मनिरता दानप्राप्तेन चेतसा ।<br>
यतयश्चापि काङ्क्षन्ति धर्मेणेह विकाङ्क्षिणः ।। ५ ।।<br>
वन्यैः कर्मफलैश्चैव रता ब्राह्मणपुङ्गवाः ।<br>
अग्निहोत्रव्रतस्नाता जितक्रोधाः समाहताः ।। ६ ।।<br>
दैवयुक्तेन वा युक्ताः कर्मणा ब्रह्मसत्तमाः ।<br>
चीरवल्कलसंवीता नियता नियतेन्द्रियाः ।। ७ ।।<br>
चरन्तो ब्रह्मचर्यं च व्रतमास्थाय दारुणम् ।<br>
अनेन विधिना राजन् कर्मप्राप्तेन सर्वशः ।। ८ ।।<br>
क्रमाद्ये वेदसंस्कारं पुण्यं प्राप्ताः सनातनम् ।<br>
पूर्वैराचरितं राजन् मुनिभिर्ब्रह्मवादिभिः ।। ९ ।।<br>
नावेदविद्वानागच्छेन्नापि रौद्रं व्रतं चरेत्।<br>
न च त्यागेन गच्छेत गृहधर्मं न च त्यजेत् ।। 3.24.१० ।।<br>
नैव गच्छेत दुःस्थानमप्राप्तो वेदसंचयम्।<br>
ऋचश्च संचयः पूर्वः सामगानां च भारत ।। ११ ।।<br>
ये चापि पुत्रिणो न स्युः श्रुत्यापि प्राप्नुयुः फलम्।<br>
ब्राह्मणास्तपसा श्रान्ता गुरोश्च परिचर्यया ।। १२ ।।<br>
यस्य नैव श्रुतं ब्रह्म न गृहीतं विशाम्पते ।<br>
काम तं धार्मिको राजा शूद्रकर्माणि कारयेत् ।। १३ ।।<br>
अथवा नैव विद्येत यद् ब्रह्म नाद्रियेद् द्विजः ।<br>
द्वाभ्यां तु श्रोत्रविषये मनः पूर्वं समाहितम् ।। १४ ।।<br>
एवं सर्वेन्द्रियारम्भान् वेदपूर्वान् समाचरेत् ।<br>
ब्राह्मणो भूतिसम्पन्नो य इच्छेद् भूतिमात्मनः।। १५ ।।<br>
इति श्रीमहाभारते खिलभागे हरिवंशे भविष्यपर्वणि पौष्करे चतुर्विंशोऽध्यायः ।। २४ ।।<br>
<br>
