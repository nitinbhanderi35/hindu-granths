वैशम्पायन उवाच<br>
ततो महति वृत्तान्ते स्थिते राज्ये महोदये ।<br>
देवतानां मनुष्याणां सहवासोऽभवत् तदा ।। १ ।।<br>
एकतः समधीयन्ति सहिताः प्ररुदन्ति च ।<br>
स्वयं च भागं गृह्णन्ति यज्ञकर्मणि भारत ।। २ ।।<br>
प्राचेतसं ततो दक्षं दीक्षित्वा वै बृहस्पतिः ।<br>
वाजिमेधाय भगवानृषिभिः परिवारितः ।। ३ ।।<br>
तस्मिन् मातामहे यज्ञे दक्षस्य विदितात्मनः ।<br>
शामित्रमकरोद् रुद्रो भागार्थे सह नन्दिना ।। ४ ।।<br>
रुद्रस्यैव हि तद् रूपं द्विधाभूतं तदीप्सया ।<br>
जातः परमधर्मात्मा नन्दी पुरुषविग्रहः ।। ५ ।।<br>
तेन योगेन राजेन्द्र यत्तद् ब्रह्म सनातनम् ।<br>
विहितं सत्यवचनैस्तेनैव परमात्मना ।। ६ ।।<br>
सरूपैश्चाप्यरूपैश्च विरूपाक्षैर्घटोदरैः ।<br>
ऊर्ध्वनेत्रैर्महाकायैर्विकटैर्वामनैस्तथा ।। ७ ।।<br>
शिखिभिर्जटिभिश्चैव त्र्यक्षैश्च शङ्कुकर्णिभिः ।<br>
चीरिभिश्चर्मिभिश्चैव कूटमुद्गरपाणिभिः ।। ८ ।।<br>
सघण्टाधारिभिश्चैव मुञ्जमेखलधारिभिः ।<br>
सहस्तकटकैश्चैव स्वर्णकुण्डलधारिभिः ।। ९ ।।<br>
सडिण्डिमैः सभेरीयैः समृदङ्गैः सवेणुभिः ।<br>
एतैः परिवृतो देवो मखं तं समुपारुजत् ।। 3.32.१० ।।<br>
सशङ्खमुरजैश्चापि सतालफलपाणिभिः ।<br>
उप्रायुधधरो देवः सपिनाक इवान्तकः ।। ११ ।।<br>
विरराजार्चिभिर्दीप्तैर्मखे मखवतां वरः ।<br>
कालाग्निरिव दीप्तार्चिर्जगद्दग्धुमिवोद्यतः ।। १२ ।।<br>
नन्दी पिनाकपाणिश्च जघ्नतुर्मखमुत्तमम् ।<br>
युगान्त इव कालाग्निः क्षिप्रं दग्धुमिवोद्यतः ।। १३ ।।<br>
यूपमुत्क्षिप्य धावन्ति निशाचरगणास्तथा ।<br>
त्रासयन् मुनिसंघांश्च चीरचर्मनिवासिनः ।। १४ ।।<br>
हवींष्यन्ये पिबन्त्येव जिह्वाभिस्ताम्रलोचनाः ।<br>
भक्षयन्ति पशूनन्ये रसनान्तावलम्बिभिः ।। १५ ।।<br>
मुमुचुश्चापरे यूपान् पशवः प्रहरन्ति च ।<br>
वह्निमध्ये प्रसिञ्चन्ति वारिभिः प्रशमाय च ।। १६ ।।<br>
सोममन्ये जहुः केचिन्नेत्रैस्ताम्रजपोपमैः ।<br>
दर्भान् केचिद् विलुम्पन्ति हस्तैः पद्मदलप्रभैः ।। १७ ।।<br>
बभञ्जिरे च यूपाग्रान् कलशांश्चापि चिक्षिपुः ।<br>
चिच्छिदुः काञ्चनान् वृक्षाञ्छोभार्थमुपकल्पितान् ।। ।। १८ ।।<br>
बिभिदुश्चैव बाणैस्ते मुमुचुश्च हिरण्मयान् ।<br>
लुलुपुश्चैव पात्राणि ममन्थुश्चारणीमपि ।। १९ ।।<br>
अरुजंश्चैव प्राग्वंशं लुलुपुश्च समाहिताः ।<br>
चखादिरे पुरोडाशान् नखाग्रैश्च चकर्तिरे ।। 3.32.२० ।।<br>
एवं दिवा च रात्रौ च भिद्यमानो महामखः ।<br>
चुक्रोश च महानादान् भिद्यमान इवार्णवः ।। २१ ।।<br>
धनुः सशरमादाय पूर्वदत्तं स्वयंभुवा ।<br>
कृतं कीचकवेणुभ्यां समरे सुमहारथः ।। २२ ।।<br>
प्रतिगृह्य महादेवः स शरैः समयोजयत् ।<br>
धनुर्विगृह्य जानुभ्यां जघान स महाक्रतुम् ।। २३ ।।<br>
स विद्धस्तेन बाणेन खं समुत्पतितः क्रतुः ।<br>
मृगो भूत्वा नर्दमानो ब्रह्माणमुपधावति ।। २४ ।।<br>
शरेणाभिहतस्त्राणं न लेभे प्रशमं भुवि ।<br>
शरणार्थी ह्ययं प्राप्तः शरेणान्तर्गतेन च ।। २५ ।।<br>
तमुवाच मृगं ब्रह्मा शुभं सानुनयं वचः ।<br>
स्वरेणोत्तमवीर्येण गम्भीरेण सुभाषिणा ।। २६ ।।<br>
एवंरूपो नभसि त्वं भविष्यसि महामृगः ।<br>
विजितश्च त्रिपर्वेण शरेणानतपर्वणा ।। २७ ।।<br>
तिष्ठन् नक्षत्रशिरसि सह रुद्रेण नित्यशः ।<br>
सोमेन सह संयुक्तो ह्यक्षयेणाव्ययेन च ।। २८ ।।<br>
दिवि संचारभूतो वै ताराभिः सह संगतः ।<br>
ज्योतिर्भूतो ज्योतिषां त्वं ध्रुवश्चैव महाध्रुवः ।। २९ ।।<br>
यच्चैतद् रुधिरं दिव्यं क्षतजादभिनिःसृतम् ।<br>
नभस्युत्पतितं चैव प्रवेगेन प्रधावतः ।। 3.32.३० ।।<br>
क्षतजं बहुवर्णं च क्षेत्रं मण्डलसंज्ञितम् ।<br>
निमित्तभूतं भूतानां वर्षे वर्षप्रदं तथा ।। ३१ ।।<br>
सुखं दुःखं च भूतानां दर्शने सम्प्रवर्तते ।<br>
इन्द्रियश्रवणाच्चैव नभसीन्द्रायुधोऽभवत् ।। ३२ ।।<br>
चक्षुषी मानुषे राजन् विस्मयात् समवैक्षत ।<br>
अद्भुतं बहुचित्रं च मनसा सम्प्रकल्पितम् ।। ३३ ।।<br>
न तु रात्रौ प्रदृश्येत खे सब्रह्मणि संज्ञितम् ।<br>
दिनस्यैव सदा त्वग्रे महत्कार्यं प्रदृश्यते ।। ३४ ।।<br>
भूमावेव समुत्तिष्ठेदाकाशे तु विलीयते ।<br>
शतशश्च समं सर्वे प्रधावन्ति प्रचेतसः ।<br>
भयाद् रुद्रस्य महतो धन्विनो बाणपाणयः ।। ३५ ।।<br>
नन्दी रुद्रगणैः सार्द्धं पिनाकी समतिष्ठत ।<br>
युगान्तकाले ज्वलितो ब्रह्मदण्ड इवोद्यतः ।। ३६ ।।<br>
विष्णुः शृङ्गसमुद्भूतं प्रगृह्य विपुलं धनुः ।<br>
प्रातिष्ठत महाबाहुः पाणिना चक्रमादधत् ।। ३७ ।।<br>
गदां सघण्टामन्येन खड्गमन्येन पाणिना ।<br>
प्रगृह्य सोऽग्रतोऽतिष्ठद् रुद्रायोद्यतपाणये ।। ३८ ।।<br>
ततः शृङ्गाग्रसम्भूतं प्रगृह्य विपुलं धनुः ।<br>
शङ्खं चाप्रतिमं लोके शरांश्चानतपर्वणः ।। ३९ ।।<br>
विष्णुरग्रस्थितो भाति सबलः संहताङ्गुलिः ।<br>
बद्धगोधाङ्गुलित्राणः सचन्द्र इव तोयदः ।। 3.32.४० ।।<br>
आदित्या वसवश्चैव दिव्यैः प्रहरणैः सह ।<br>
विष्णुमेवाभितः सर्वे तिष्ठन्ति ज्वलनप्रभाः ।। ४१ ।।<br>
मरुतश्चैव विश्वे च रुद्रमेवाभिपेदिरे ।<br>
गन्धर्वाः किन्नराश्चैव नागा यक्षाः सपन्नगाः ।। ४२ ।।<br>
ऋषयो न्यस्तदण्डाश्च उभयोः पक्षयोर्हिताः ।<br>
जपन्ति शान्तये नित्यं लोकानां हितकाम्यया ।। ४३ ।।<br>
रुद्रः शरेणाभ्यहनद् विष्णुमेवाग्रणी रणे ।<br>
हृदि सर्वाङ्गसन्धीषु तीक्ष्णाग्रेण सुयन्त्रिणा ।। ४४ ।।<br>
न चकम्पे तदा विष्णुः सर्वात्मा ब्रह्मसम्भवः ।<br>
न च रोषमना नित्यं वृतः सर्वैः षडिन्द्रियैः ।। ४५ ।।<br>
विष्णुश्च धनुरानम्य शरेण समयोजयत्।<br>
जत्रुदेशे मुमोचाशु ब्रह्मदण्डमिवोद्यतम् ।। ४६ ।।<br>
स विद्धस्तेन बाणेन महादेवो न कम्पते ।<br>
वज्रेण च महासन्धिर्मन्दरस्य न चाल्यते ।। ४७ ।।<br>
ततः प्रसभमाप्लुत्य रुद्रं विष्णुः सनातनम् ।<br>
कण्ठे जग्राह भगवान् नीलकण्ठस्ततोऽभवत्।। ४८।।<br>
अनादिनिधनो देवो क्षमतां हि भवान्मम ।<br>
सर्वभूतागमाचार्यमचलत्वाच्च कर्मणाम् ।। ४९ ।।<br>
कर्मणां चैव कर्ता च विकर्ता चैव भारत ।<br>
अशेषत्वाच्च भूतानां सर्वभूतेषु चोत्तमः ।। 3.32.५० ।।<br>
स्वयमेव हि यत् कर्म विधत्ते कर्मयोनिषु ।<br>
तयोः शुभतमो राजन् स्वयमेव तथाकरोत् ।। ५१ ।।<br>
अन्तरिक्षाच्छुभा वाचः श्रूयन्ते परमाद्भुताः ।<br>
सिद्धानां वदनोन्मुक्ताः सनातन नमोऽस्तु ते ।। ५२ ।।<br>
नन्दी पिनाकमुद्यम्य बलवान् रुद्रसम्भवः ।<br>
मूर्द्धन्यभिजघानाजौ विष्णुं क्रोधेन मूर्छितः ।। ५३ ।।<br>
ततः प्रहसितो विष्णुर्नन्दीं दृष्ट्वा सुरोत्तमः ।<br>
स्तम्भयामास भगवान् सर्वभूतपतिर्हरिः ।। ५४ ।।<br>
विष्णुर्ब्रह्मसमो भूत्वा तेजसा प्रज्वलन्निव ।<br>
क्षमया च समायुक्तः स्थितः स्थाणुरिवाचलः।। ५५ ।।<br>
अचिन्त्यश्चाप्रमेयश्च ह्यजेयश्चाप्यरिंदमः ।<br>
युगान्ताग्निसमो भूत्वा शान्तात्मा हरिरव्ययः ।। ५६ ।।<br>
प्रसन्नः कल्पयामास भागं रुद्राय धीमते ।<br>
विष्णुर्धर्मपरो नित्यं त्यक्तकामः सुरोत्तमः ।। ५७ ।।<br>
विष्णुना चैव राजेन्द्र स यज्ञः संधितः पुनः ।<br>
यथापक्षं च ते सर्वे गणास्त्वासन् महीपते ।<br>
तस्मिन् युद्धे महाघोरे विष्णू रुद्रस्य चैव ह ।। ५८ ।।<br>
यथापक्षं भवेद् युद्धं दक्षयज्ञविनाशने ।<br>
विनाशश्चैव यज्ञस्य तदा लोके प्रतिष्ठितः ।। ५९ ।।<br>
सर्वभूतेषु राजेन्द्र हितो यज्ञः सनातनः ।<br>
दक्षो यज्ञफलं चैव प्राप्तवान् स प्रजापतिः ।। 3.32.६० ।।<br>
इमां चोदाहृतां दिव्यां कथामिति स बुद्धिमान् ।<br>
श्रावयेद् यस्तु विप्रेभ्यः शुचिः प्रयतमानसः ।। ६१ ।।<br>
अधीत्य सर्वमध्यात्मं देवलोके महीयते ।<br>
एष पौष्करको नाम प्रादुर्भावो महात्मनः ।। ६२ ।।<br>
पुराणे पौष्करे चैव मया द्वैपायनेरितः ।<br>
यथावदनुपूर्वेण संस्कृतः परमर्षिभिः ।। ६३ ।।<br>
यश्चैनमग्र्यं पुरुषः पुराणं सदाप्रमत्तः शृणुयाद् यथोक्तम्।<br>
अवाप्य कामानिह वीतशोकः परत्र च स्वर्गफलानि भुङ्क्ते ।। ६४ ।।<br>
इति श्रीमहाभारते खिलभागे हरिवंशे भविष्यपर्वणि  पौष्करे द्वात्रिंशोऽध्यायः ।। ३२ ।।<br>
<br>
