वैशम्पायन उवाच<br>
ततः प्रायाद्धरिं विष्णुं ब्राह्मणो ब्रह्मवित्तमः ।<br>
हयेनैकेन राजेन्द्र त्वरितं स ययौ नृप ॥ १ ॥<br>
यथा निदाघसमये सूर्यांशुपरिपीडितः ।<br>
पान्थो याति जलं दृष्ट्वा त्वरितं तत्पिपासया ॥ २ ॥<br>
धावत्येव तथा विप्रो हरिं द्रष्टुं जनार्दनः ।<br>
गच्छन्स चिन्तयामास चोदयन्हयमुत्तमम्॥ ३ ॥<br>
हंस एव प्रियो मह्यं कुर्यात् प्रियहितं मम ।<br>
तथा हि प्रेषितस्तेन हरिं पश्याम्यहं प्रभुम् ॥ ४ ॥<br>
अहमेव सदा धन्यो मत्तो ह्यभ्यधिको न हि ।<br>
यतो द्रक्ष्याम्यहं विष्णुं वसन्तं द्वारकापुरे ॥ ५ ॥<br>
सा हि मे जननी धन्या हरिं दृष्ट्वा पुनर्गतम् ।<br>
कृतार्थं सर्वदा देवी द्रक्ष्यत्येषा मनस्विनी ॥ ६ ॥<br>
मुखमुन्निद्रहेमाब्जकिञ्जल्कसदृशप्रभम् ।<br>
द्रक्ष्यामि देवदेवस्य चक्रिणः शार्ङ्गधन्वनः ॥ ७ ॥<br>
'मैं शार्ङ्ग धनुष धारण करनेबाले देवाधिदेव श्रीकृष्णके<br>
उश्च मुखका दर्शन करूँगा३ जो विकसित सुवर्णमय कमलके<br>
केसरकीन्ही कान्तिसे प्रकाशित होता हैं ॥ ७ ॥<br>
वपुर्द्रक्ष्याम्यहं विष्णोर्नीलोत्पलदलच्छवि ।<br>
शङ्खचक्रगदाशार्ङ्गवनमालाविभूषितम् ॥ ८ ॥<br>
नेत्रे ते देवदेवस्य पद्मकिञ्जल्कसप्रभे ।<br>
पश्याम्यहमदीनात्मा नष्टदुःखोऽस्मि निर्वृतः ॥ ९ ॥<br>
अपि द्रक्ष्यति योगात्मा सौम्येनैव स्वचक्षुषा ।<br>
अपि वा मत्प्रियं ब्रूयात् स्वस्ति चेति च वा वदेत्॥ 3.114.१०॥<br>
द्रक्ष्यामि चक्रिणो वर्ष्म ततस्त्रैलोक्यसंनिभम् ।<br>
पादाब्जं चक्रिणो द्रष्टुं त्वरत्येव च मे मनः ॥ ११ ॥<br>
वक्षःस्थलं सदा विष्णोः स्फुरद्रत्नप्रभायुतम् ।<br>
पश्यन्निव च गच्छामि स्मरश्चानिशमीश्वरम् ॥ १२ ॥<br>
पीतकौशेयवसनं लम्बहारविभूषितम् ।<br>
ईषत्स्मिताधरं विष्णुं पश्यामि च पुनः पुनः ॥ १३ ॥<br>
स्मरतश्च हरे रूपं रोमहर्षोऽयमीदृशः ।<br>
गच्छतश्च पुरो भाति शङ्खचक्रगदासिमान् ॥ १४ ॥<br>
यातीव च पुरो भाति मह्यं देवा जगद्गुरुः ।<br>
एषोऽयमिति मे वक्तुं जिह्वा प्रस्फुरतीव तम् ॥ १५ ॥<br>
इदं दुःखतरं मन्ये करं देहीति मद्वचः ।<br>
इदं तत्साहसं मन्ये तद्वचस्तस्य भूपतेः ॥ १६ ॥<br>
हंसस्य करदो विष्णुस्तदाज्ञापरिचारकः ।<br>
तस्य सर्वं पुरो गत्वा वक्ताहं किल निर्दयः ॥ १७ ॥<br>
मूढानामग्रणीरस्मि निर्लज्जश्च तथा वदन् ।<br>
करं देहि हरे विष्णो हंसस्य यदुपुङ्गव ॥ १८ ॥<br>
लवणानि बहून्याशु दातव्यानि करात्मना ।<br>
इति वक्तुं न मे युक्तं पुरतस्तस्य शार्ङ्गिणः ॥ १९ ॥<br>
तथापि मित्रभावात् तु वक्तव्यं घोरमीदृशम् ।<br>
कष्टो ह्ययं मित्रभावो मनुष्याणां कृतात्मनाम्॥ 3.114.२० ॥<br>
अथवा सर्वविद् विष्णुः सर्वस्य हृदि संस्थितम्।<br>
जानात्येव सदा भावं प्राणिनां शोभने रतः ॥ २१ ॥<br>
तथा सति न मे दोषो मित्रभावो यतो ह्ययम् ।<br>
सर्वथा रक्षतां विष्णुर्घोरं वक्तुं यतस्य मे ॥ २२ ॥<br>
द्रक्ष्याम्यहं जगन्नाथं नीलकुञ्चितमूर्धजम् ।<br>
कम्बुग्रीवधरं विष्णुं श्रीवत्साच्छादितोरसम् ॥ २३ ॥<br>
स्फुरत्पद्ममहाबाहुं रत्नच्छायाविराजितम् ।<br>
द्रक्ष्यामि केशवं विष्णुं चक्रिणं यादवेश्वरम् ॥ २४ ॥<br>
अचिन्त्यविभवं देवं भूतभव्यभवत्प्रभुम् ।<br>
आत्मेच्छया जगद्रक्षं द्रक्ष्यामि जलशायिनम् ॥ २५ ॥<br>
कृतार्थः सर्वथा चाहं भवामि विगतज्वरः ।<br>
अद्य मे सफलं जन्म साक्षाद् दृष्टवतो हरिम् ॥ २६ ॥<br>
अद्य मे सफला यज्ञाः साक्षात्कृतवतो हरिम् ।<br>
नेत्रे मे सफले विष्णुं पश्यतश्च जगन्मयम् ॥ २७ ॥<br>
प्रीतिमानस्तु मे विष्णुर्वक्तुर्घोरस्य कर्मणः ।<br>
उन्मिषन्नेत्रयुग्मेन द्रक्ष्यामि सकृदीश्वरम् ॥ २८ ॥<br>
आमूलमसकृद् विष्णुं पश्यामि च पुनः पुनः ।<br>
पिबामि नेत्रयुग्मेन वपुः कृष्णस्य केवलम् ॥ २९ ॥<br>
धारयिष्याम्यहं पांसुं तत्पादप्रभवं शिवम् ।<br>
ततः कृतार्थतां यास्ये स्वर्गमार्गो हि तद्रजः ॥ 3.114.३० ॥<br>
मेघगम्भीरनिर्घोषं श्रोष्यामि च हरेः स्वरम् ।<br>
पादाब्जं चक्रिणो विष्णोः पश्यामि च जगत्पतेः ॥ ३१ ॥<br>
पश्यामि च हरेर्वक्त्रं पूर्णेन्दुसदृशप्रभम् ।<br>
हरेरिदं जगद् रूपं पश्यामीव च सर्वतः ॥ ३२ ॥<br>
प्रसीदतु सदा विष्णुरयुक्तं वक्तुमिच्छतः ।<br>
आलोलकुण्डलयुतं हरिचन्दनचर्चितम् ॥ ३३ ॥<br>
स्फुरत्केयूररत्नार्चिर्बाहुद्वयविराजितम् ।<br>
सव्ये द्योतन्महाशङ्खं रश्मिजालविराजितम् ॥ ३४ ॥<br>
प्रोद्यद्भास्करवर्णाभं चक्रज्वालाविराजितम् ।<br>
प्रोज्ज्वलत्कङ्कणयुतं तप्तजाम्बूनदाङ्गदम् ॥ ३५ ॥<br>
पीतकौशेयवसनं विस्तीर्णोरस्कमच्युतम् ।<br>
कदा द्रक्ष्यामि देवेशमिदानीमथवान्यदा ॥ ३६ ॥<br>
सर्वथा कृतकृत्योऽहं यद्वपुर्द्रष्टुमुद्यतः ।<br>
नमो मह्यं नमो मह्यं यतो द्रष्टुमहं हरिम् ॥ ३७ ॥<br>
उद्यतोऽस्मि जगन्नाथं बलभद्रकृतास्पदम् ।<br>
द्रक्ष्याम्यवश्यमद्यैव जिष्णुं विष्णुं जगद्गुरुम् ॥ ३८ ॥<br>
श्रीकौस्तुभोद्भवरुचि स्फुरितोरुवक्षः पीताम्बरं मकरकुण्डलपङ्कजाक्षम् ।<br>
कृष्णं किरीटवरचक्रगदोर्ध्वहस्तं तेजोमयं मम हरेर्वपुरस्तु भूत्यै ॥ ३९ ॥<br>
वेदोदधौ विशदशास्त्रमहाहियोगे निष्णातशुद्धमतिमन्दरमथ्यमाने ।<br>
उद्योतमानममरैरनिशं निषेव्यं नारायणाख्यममृतं प्रपिबामि वाद्य ॥ 3.114.४० ॥<br>
ध्येयं मुमुक्षुभिरमेयमनाद्यनन्तं स्थूलं सुसूक्ष्मतरमेकमनेकमाद्यम् ।<br>
ज्योतिस्त्रिलोकजनकं त्रिदशैकवन्द्यमक्ष्णोर्ममास्तु सततं हृदयेऽच्युताख्यम् ॥४१<br>
चिन्तयन्निति विप्रेन्द्रो ययौ द्वारवतीं पुरीम् ।<br>
मत्वा कृतार्थमात्मानं वाहयन् हयमुत्तमम् ॥ ४२ ॥<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने विप्रस्य द्वारवतीगमने चतुर्दशाधिकशततमोऽध्यायः ॥ ११४ ॥<br>
<br>
