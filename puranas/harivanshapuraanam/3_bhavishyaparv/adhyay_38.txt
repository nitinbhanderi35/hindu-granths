वैशम्पायन उवाच<br>
कदाचित् तु सपक्षास्ते पर्वता धरणीधराः ।<br>
प्रस्थिता धरणीं त्यक्त्वा नूनं तस्यैव मायया ।। १ ।।<br>
तदासुराणां निलयं हिरण्याक्षेण पालितम् ।<br>
दिशं प्रतीचीमागत्य ह्रदेऽमज्जन् यथा गजाः ।। २ ।।<br>
तत्रासुरेभ्यः शंसन्त आधिपत्यं सुराश्रयम् ।<br>
तच्छ्रुत्वाथासुराः सर्वे चक्रुरुद्योगमुत्तमम् ।। ३ ।।<br>
क्रूरां च बुद्धिमतुलां पृथिवीहरणे रताः ।<br>
आयुधानि च सर्वाणि जगृहुर्भीमविक्रमाः ।। ४ ।।<br>
चक्राशनींस्तथा खड्गान् भुशुण्डीश्च धनूंषि च ।<br>
प्रासान्पाशांश्च शक्तीश्च मुसलानि गदास्तथा ।। ५ ।।<br>
चक्र, अशनि, खङ्ग, भुशुण्डि, धनुष, प्रास, पाश,<br>
शक्ति, मूसल और गदा आदि आयुध ले लिये ।। ५ ।।<br>
केचित् कवचिनः सज्जा मत्तनागांस्तथा परे ।<br>
केचिदश्वरथान्युक्ता अपरेऽश्वान् महासुराः ।। ६ ।।<br>
केचिदुष्ट्रांस्तथा खड्गान् महिषान् गर्दभानपि ।<br>
स्वबाहुबलमास्थाय केचिच्चापि पदातयः ।। ७ ।।<br>
परिवार्य हिरण्याक्षं तलबद्धाः कलापिनः ।<br>
इतश्चेतश्च निश्चेरुर्हृष्टाः सर्वे युयुत्सवः ।। ८ ।।<br>
ततो देवगणाः पश्चात् पुरंदरपुरोगमाः ।<br>
दैत्यानां विदितोद्योगाश्चक्रुरुद्योगमुत्तमम् ।। ९ ।।<br>
महता चतुरङ्गेण बलेन सुसमाहिताः ।<br>
बद्धगोधाङ्गुलित्राणास्तूणवन्तः समार्गणाः ।। 3.38.१० ।।<br>
उग्रायुधधरा देवाः स्वेष्वनीकेष्ववस्थिताः ।<br>
ऐरावतगतं शक्रमन्वगच्छन्त पृष्ठतः ।। ११ ।।<br>
ततस्तूर्यनिनादेन भेरीणां च महास्वनैः ।<br>
अभ्यद्रवद्धिरण्याक्षो देवराजं पुरंदरम् ।। १२ ।।<br>
तीक्ष्णैः परशुनिस्त्रिंशैर्गदातोमरशक्तिभिः ।<br>
मुसलैः पट्टिशैश्चैव छादयामास वासवम् ।। १३ ।।<br>
ततोऽस्त्रबलवेगेन सार्चिष्मत्यः सुदारुणाः ।<br>
घोररूपा महावेगा निपेतुर्बाणवृष्टयः ।। १४ ।।<br>
शिष्टाश्च दैत्या बलिनः सितधारैः परश्वधैः ।<br>
परिघैरायसैः खड्गैः क्षेपणीयैश्च मुद्गरैः ।। १५ ।।<br>
गण्डशैलैश्च विविधै रश्मिभिश्चाद्रिसंनिभैः ।<br>
घातनीभिश्च गुर्वीभिः शतघ्नीभिस्तथैव च ।। १६ ।।<br>
युगैर्यन्त्रैश्च निर्मुक्तैरर्गलैश्च विदारणैः ।<br>
सर्वान्देवगणान्दैत्याः संनिजघ्नुः सवासवान्।। १७ ।।<br>
धूम्रकेशं हरिश्मश्रुं नानाप्रहरणायुधम् ।<br>
रक्तसंध्याभ्रसंकाशं किरीटोत्तमधारिणम् ।। १८ ।।<br>
नीलपीताम्बरधरं शितदंष्ट्रोर्ध्वधारिणम् ।<br>
आजानुबाहुं हर्यक्षं बैडूर्याभरणोज्ज्वलम् ।। १९ ।।<br>
समुद्यतायुधं दृष्ट्वा सर्वे देवगणास्तदा ।<br>
ते हिरण्याक्षमसुरं दैत्यानामग्रतः स्थितम् ।। 3.38.२० ।।<br>
युगान्तसमये भीमं स्थितं मृत्युमिवाग्रतः ।<br>
प्रविव्यथुः सुराः सर्वे तदा शक्रपुरोगमाः ।। २१ ।।<br>
दृष्ट्वाऽऽयान्तं हिरण्याक्षं महाद्रिमिव जङ्गमम् ।<br>
देवाः संविग्नमनसः प्रगृहीतशरासनाः ।<br>
सहस्राक्षं पुरस्कृत्य तस्थुः संग्राममूर्धनि ।। २२ ।।<br>
सा च दैत्यचमू रेजे हिरण्यकवचोज्ज्वला ।<br>
प्रवृद्धनक्षत्रगणा शारदी द्यौरिवामला ।। २३ ।।<br>
तेऽन्योन्यमपि सम्पेतुः पातयन्तः परस्परम् ।<br>
बभञ्जुर्बाहुभिर्बाहुद्वन्द्वमन्ये युयुत्सवः ।। २४ ।।<br>
गदानिपातैर्भग्नाङ्गा बाणैश्च व्यथितोरसः ।<br>
विनिपेतुः पृथक् केचित्तथान्येऽपि विजघ्निरे ।।२५।।<br>
बभञ्जिरे रथान् केचित्केचित्सम्मर्दिता रथैः ।<br>
सम्बाधमन्ये सम्प्राप्ता न शेकुश्चलितुं रथात् ।। २६ ।।<br>
दानवेन्द्रबलं तत्र देवानां च महद् बलम् ।<br>
अन्योन्यबाणवर्षेण युद्धदुर्दिनमाबभौ ।। २७ ।।<br>
हिरण्याक्षस्तु बलवान् क्रुद्धः स दितिनन्दनः ।<br>
व्यवर्धत महातेजाः समुद्र इव पर्वणि ।। २८ ।।<br>
तस्य कुद्धस्य सहसा मुखान्निश्चेरुरर्चिषः ।<br>
साग्निधूमश्च पवनो ययौ तस्य समीपतः ।। २९ ।।<br>
शस्त्रजालैर्बहुविधैर्धनुर्भिः परिघैरपि ।<br>
सर्वमाकाशमावव्रे पर्वतैरुत्थितैरिव ।। 3.38.३० ।।<br>
बहुभिः शस्त्रनिस्त्रिंशैश्छिन्नभिन्नशिरोरसः ।<br>
न शेकुश्चलितुं देवा हिरण्याक्षार्दिता युधि ।। ३१ ।।<br>
सर्वे वित्रासिता देवा हिरण्याक्षेण संयुगे ।<br>
न शेकुर्यत्नवन्तोऽपि यत्नं कर्तुं विचेतसः ।। ३२ ।।<br>
तेन शक्रः सहस्राक्षः स्तम्भितोऽस्त्रेण धीमता ।<br>
ऐरावतगतः संख्ये नाशकच्चलितुं भयात् ।। ३३ ।।<br>
सर्वांश्च देवानखिलान् स पराजित्य दानवः ।<br>
स्तम्भयित्वा च देवेशमात्मस्थं मन्यते जगत् ।। ३४ ।।<br>
सतोयमेघप्रतिमोग्रनिःस्वनं प्रभिन्नमातङ्गविलासविग्रहम् ।<br>
धनुर्विधुन्वन्तमुदारवर्चसं तदासुरेन्द्रं ददृशुः सुराः स्थिताः ।। ३५ ।।<br>
इति श्रीमहाभारते खिलभागे हरिवंशे भविष्यपर्वणि वाराहे शक्रस्तम्भने अष्टात्रिंशोऽध्यायः ।। ३८ ।।<br>
<br>
