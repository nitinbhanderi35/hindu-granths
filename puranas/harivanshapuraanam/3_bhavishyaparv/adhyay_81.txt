वैशम्पायन उवाच<br>
ततः स भगवान् विष्णुः पिशाचं दृष्टवांस्तदा ।<br>
चिन्तयत्त स्वमात्मानं शुद्धबुद्धिसमन्वितम् ।। १ ।।<br>
आत्मन्यवस्थितं साक्षात् पठन्तं प्रणवं सकृत् ।<br>
प्रार्थयन्तं स्वमात्मानमेकान्ते नियतं हरिः ।। २ ।।<br>
अचिन्तयज्जगन्नाथः कारणं पुण्यसंचये ।<br>
ध्यात्वा तु सुचिरं विष्णुः कारणं पुण्यकर्मणः ।। ३ ।।<br>
धनदस्योपदेशेन पठन् सुबहुशः क्षितौ ।<br>
वासुदेवेति कृष्णेति माधवेति च मां सदा ।। ४ ।।<br>
जनार्दन हरे विष्णो भूतभावनभावन ।<br>
नराकार जगन्नाथ नारायण परायण ।। ५ ।।<br>
इति मां नामभिर्नित्यं पठत्येव दिवानिशम् ।<br>
स्वपञ्जाग्रंस्तथा तिष्ठन्भुञ्जन्गच्छंस्तथा वदन्।। ६ ।।<br>
भक्षयन् मांसपिटकं पिबञ्च्छोणितमेव वा ।<br>
बाधमानश्च सुचिरं हत्वा चापि मृगान् बहून् ।। ७ ।।<br>
हनने भोजने चैष जाग्रत्स्वप्ने तथैव च ।<br>
सर्वेष्वपि च कार्येषु कर्ताहमिति मन्यते ।। ८ ।।<br>
एतस्य कर्मणः पाक एष घोरस्य कर्मणः ।<br>
निश्चित्यैवं जगन्नाथः प्रीतस्तस्य बभूव ह ।। ९ ।।<br>
अदर्शयत् स्वमात्मानमनन्यस्य जगत्पतिः ।<br>
शुद्धेऽन्तःकरणे तस्य पिशाचस्यापि भूमिप ।। 3.81.१० ।।<br>
स च घोरः पिशाचोऽपि ददर्शात्मनि केशवम् ।<br>
पीतकौशेयवसनं पद्माक्षं श्यामलं हरिम् ।। ११ ।।<br>
शङ्खिनं चक्रिणं विष्णुं स्रग्विणं गदिनं विभुम् ।<br>
किरीटिनं कौस्तुभिनं श्रीवत्साच्छादितोरसम्।। १२ ।।<br>
नीलमेघनिभं कान्तं गरुडस्थं प्रभञ्जनम् ।<br>
चतुर्भुजं शुभगिरं निश्चलं सर्वगं शिवम् ।। १३ ।।<br>
अनादिनिधनं नित्यं मायाविनममायिनम् ।<br>
सत्ययुक्तं सदा शुद्धं बुद्धिगम्यं सदामलम् ।। १४ ।।<br>
मनस्येवं जगन्नाथं दृष्ट्वा विष्णुमनेकधा ।<br>
अनुन्मील्यैव नयने कृतार्थोऽस्मीत्यमन्यत ।। १५ ।।<br>
अथ दृष्टो हरिर्विष्णुः साक्षात् सर्वत्रगः शुभः ।<br>
प्रसन्नो हि हरिर्मह्यं तेनाहं दृष्टवान् हरिम् ।। १६ ।।<br>
सिद्धं मे जन्मनः कृत्यं किमतः कृत्यमस्ति मे ।<br>
ग्रन्थयो मम निर्भिन्ना वश्यान्येवेन्द्रियाणि मे ।। १७ ।।<br>
प्रायेण जितमित्येव मनो मन्ये स्मृते हरौ ।<br>
एषणाश्च निरस्ता मे प्रसन्नोऽहं तथाभवम् ।। १८ ।।<br>
एतेभ्योऽपि पिशाचेभ्यो निर्मुक्तः साम्प्रतं तथा ।<br>
योऽसौ ममानुजः साक्षात्स च भक्तस्तथा हरौ।। १९ ।।<br>
कालेन चैव निर्मुक्तो विष्णोः सायुज्यमाप्नुयात्।<br>
इत्येवं चिन्तयित्वा स आन्त्रपाशं विभिद्य च ।। 3.81.२० ।।<br>
क्रमेण प्राणानुन्मुच्य विलोक्य च दिशस्तथा ।<br>
शरीरं सुगमं कृत्वा प्राविशत् स सुखेन ह ।। २१ ।।<br>
इति श्रीमहाभारते खिलभागे हरिवंशे भविष्यपर्वणि कैलासयात्रायां  पिशाचस्य विष्णुसाक्षात्कारे एकाशीतितमोऽध्यायः ।। ८१ ।।<br>
<br>
