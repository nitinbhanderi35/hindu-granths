वैशम्पायन उवाच<br>
धनाध्यक्षमनुह्रादः प्रह्रादस्यानुजो बली ।<br>
ससैन्यं योधयामास क्षोभयन् यक्षवाहिनीम् ॥ १ ॥<br>
महता च बलौघेन त्वनुह्रादोऽसुरोत्तमः ।<br>
अर्दयामास संक्रुद्धो धनाध्यक्षं प्रतापवान् ॥ २ ॥<br>
अमृष्यमाणस्त्रिदशानाहवस्थानुदायुधान् ।<br>
चकार कदनं घोरं धनुष्पाणिर्महासुरः ॥ ३ ॥<br>
आवर्त इव संजज्ञे बलस्य महतो महान् ।<br>
क्षुभितस्याप्रमेयस्य सागरस्येव सम्प्लवे ॥ ४ ॥<br>
त्रिदशानां शरीरैस्तु दानवानां च मेदिनी ।<br>
बभूव निचिता घोरैः पर्वतैरिव सम्प्लवे ॥ ५ ॥<br>
मेरुपृष्ठं तु रक्तेन रञ्जितं सम्प्रकाशते ।<br>
सर्वतो माधवे मासि पुष्पितैरिव किंशुकः ॥ ६ ॥<br>
हतैर्वीरैर्गजैरश्वैः प्रावर्तत महानदी ।<br>
शोणितौघा महाघोरा यमराष्ट्रविवर्धिनी ॥ ७ ॥<br>
शकृन्मेदोमहापङ्का सम्प्रकीर्णान्त्रशैवला ।<br>
छिन्नकायशिरोमीना अङ्गावयवशाद्वला ॥ ८ ॥<br>
गृध्रहंससमाकीर्णा केकिसारसनादिता ।<br>
वसाफेनसमाकीर्णा प्रोत्क्रुष्टस्तनितस्वरा ॥ ९ ॥<br>
तां कापुरुषदुस्तारां युद्धभूमौ महानदीम् ।<br>
नदीमिवातपापाये हंससंघोपशोभिताम् ॥ 3.60.१० ॥<br>
त्रिदशा दानवाश्चैव तेरुस्ते दुस्तरां नदीम् ।<br>
यथा पद्मरजोध्वस्तां नलिनीं गजयूथपाः ॥ ११ ॥<br>
ततः सृजन्तं बाणौघाँननुह्रादं रथे स्थितम् ।<br>
ददर्श तरसा देवो निघ्नन्तं यक्षवाहिनीम् ॥ १२ ॥<br>
क्रुद्धस्ततो दैत्यबलं सूदयामास वित्तपः ।<br>
विक्षिपन्निव खे वायुर्महाभ्रपटलं बलात् ॥ १३ ॥<br>
समीक्ष्य तुमुलं युद्धमनुह्रादश्च वीर्यवान् ।<br>
रथेनादित्यवर्णेन कुबेरमभिदुद्रुवे ॥ १४ ॥<br>
स धनुर्धन्विनां श्रेष्ठो विकृष्य रणमूर्धनि ।<br>
उत्ससर्ज शितान् बाणान्वित्तेशस्य महात्मनः ॥ १५ ॥<br>
कुबेरं प्राप्य ते बाणा निर्भिद्य सुसमाहिताः ।<br>
अपरान्पृष्ठतो जघ्नुर्व्यासक्तान्यक्षराक्षसान् ॥ १६ ॥<br>
देवः शरैरभिहतो निशितैर्ज्वलनोपमैः ।<br>
अनुह्रादं प्रत्युदियात् संक्रुद्धः परमाहवे ॥ १७ ॥<br>
ततो वैश्रवणो राजा क्रुद्धो यक्षगणैः सह ।<br>
ववर्ष शरवर्षाणि दानवं प्रति वीर्यवान् ॥ १८ ॥<br>
तद्यथा शारदं वर्षं गोवृषः शीघ्रमागतम् ।<br>
अपारयन् वारयितुं प्रतिगृह्णन् निमीलितः ॥ १९ ॥<br>
एवमेव कुबेरस्य शरवर्षं महासुरः ।<br>
निमीलिताक्षः सहसा दैत्यः सहति दारुणम् ॥ 3.60.२०॥<br>
रोषितः शरवर्षेण धनदेन महासुरः ।<br>
इन्द्रकेतुप्रतीकाशमभीतोऽपश्यत द्रुमम् ॥ २१ ॥<br>
प्रवृद्धशाखाविटपं तरुणाङ्कुरपल्लवम् ।<br>
उत्पाट्य कुपितो दैत्यस्तरुं फलसमन्वितम् २२ ॥<br>
निजघान हयाञ्छ्रेष्ठान् कुबेरस्य महात्मनः ।<br>
तस्य कर्म महाघोरं दृष्ट्वा सर्वे महासुराः ॥ २३ ॥<br>
सिंहनादं नदन्ति स्म अनुह्रादप्रहर्षिताः ।<br>
तयोस्तु तुमुलं युद्धं संजज्ञे देवदैत्ययोः ॥ २४ ॥<br>
ततस्तौ क्रोधरक्ताक्षावन्योन्यवधकाङ्क्षिणौ ।<br>
अन्योन्यं विविधैः शस्त्रैर्घोरैर्जघ्नतुराहवे ॥ २५ ॥<br>
त्रिदशा दानवान् सर्वे मथित्वा प्राणदंस्तदा ।<br>
दानवैस्त्रिदशाश्चापि क्रुद्धैर्भुवि निपातिताः ॥ २६ ॥<br>
दानवास्त्वथ संक्रुद्धास्त्रिदशान् निशितैः शरैः ।<br>
विव्यधुर्वज्रसंकाशैः कङ्कपत्रैरजिह्मगैः ॥ २७ ॥<br>
विदार्यमाणा दैत्यौघैस्त्रिदशास्तु महाबलाः ।<br>
अमर्षिततराश्चक्रुर्युद्धकर्माण्यभीतवत् ॥ २८ ॥<br>
तैर्गदाभिः सुभीमाभिः पट्टिशैः शूलमुद्गरैः ।<br>
परिघैश्च सुतीक्ष्णाग्रैर्दानवाः पीडिताः शरैः ॥ २९ ॥<br>
शरनिर्भिन्नगात्राश्च खड्गविच्छिन्नवक्षसः ।<br>
जगृहुस्ते शिलाश्चैव द्रुमाश्चासुरसत्तमाः ॥ 3.60.३० ॥<br>
ते भीमवेगा दितिजा नर्दमानाः पुनः पुनः ।<br>
ममन्थुस्त्रिदशान् वीर्याच्छतशोऽथ सहस्रशः ॥ ३१॥<br>
ततस्तु तुमुलं युद्धं तेषां समभिवर्तत ।<br>
शिलाभिर्विपुलाभिश्च शतशश्चैव पादपैः ॥ ३२ ॥<br>
परिघैः पट्टिशैर्भल्लैर्भिन्दिपालैः परश्वधैः ।<br>
केचिन्निवृत्तशिरसः केचिच्च विदलीकृताः ॥ ३३ ॥<br>
केचिद् विनिहता भूमौ रुधिरार्द्राः सुरासुराः ।<br>
केचिद् रणाजिरान्नष्टाः परस्परवधार्दिताः ॥ ३४ ॥<br>
विभिन्नहृदयाः केचिच्छिन्नपादाश्च शेरते ।<br>
विदारितास्त्रिशूलैश्च केचित् तत्र गतासवः ॥ ३५ ॥<br>
तत् सुभीमं महद्युद्धं देवदानवसंकुलम् ।<br>
बभूव तुमुलं युद्धं शिलापादपसंकुलम् ॥ ३६ ॥<br>
धनुर्ज्यातन्त्रिमधुरं हिक्कातालसमन्वितम् ।<br>
आर्तस्तनितघोषाढ्यं युद्धं गान्धर्वमाबभौ ॥ ३७ ॥<br>
कुबेरः स धनुष्पाणिर्दानवान् रणमूर्धनि ।<br>
दिशो विद्रावयामास संक्रुद्धः शरवृष्टिभिः ॥ ३८ ॥<br>
कुबेरेणार्दितं सैन्यं विद्रुतं प्रेक्ष्य दानवः ।<br>
अम्यद्रवदनुह्रादः प्रगृह्य महतीं शिलाम् ॥ ३९ ॥<br>
क्रोधाद् द्विगुणरक्ताक्षः पितृतुल्यपराक्रमः ।<br>
शिलां तां पातयामास कुबेरस्य रथोत्तमे ॥ 3.60.४० ॥<br>
आपतन्तीं शिलां दृष्ट्वा गदापाणिर्धनाधिपः ।<br>
रथादाप्लुत्य वेगेन वसुधायां व्यतिष्ठत ॥४१ ॥<br>
सचक्रकूबरहयं सध्वजं सशरासनम् ।<br>
भङ्क्त्वा रथोत्तमं तस्य निपपात शिला भुवि ॥ ४२ ॥<br>
विमथ्य तु कुबेरस्य प्रह्रादस्यानुजो रथम् ।<br>
शूराणां कदनं चक्रे सस्कन्धविटपैर्द्रुमैः ॥ ४३ ॥<br>
निर्भिन्नशिरसो भग्नास्त्रिदशाः शोणितोक्षिताः ।<br>
द्रुमप्रव्यथिताङ्गाश्च निपेतुर्धरणीतले ॥ ४४ ॥<br>
विद्राव्य विपुलं सैन्यमनुह्रादो महासुरः ।<br>
गिरिशृङ्गं गृहीत्वा तु कुबेरमभिदुद्रुवे ॥ ४५ ॥<br>
तमापतन्तं धनदो गदामुद्यम्य वीर्यवान् ।<br>
विनदित्वाऽऽह्वयामास दानवेन्द्रं महाबलम् ॥ ४६ ॥<br>
तस्य दैत्यस्य संक्रुद्धो गदां तां बहुकण्टकाम् ।<br>
न्यपातयत वित्तेशो दानवस्योरसि प्रभो ॥ ४७ ॥<br>
दैत्यः सक्रोधताम्राक्षस्तं प्रहारमचिन्तयन् ।<br>
वित्तेशस्योपरि तदा गिरिशृङगमपातयत् ॥ ४८ ॥<br>
स विह्वलितसर्वाङ्गो गिरिशृङ्गेण ताडितः ।<br>
पपात सहसा भूमौ विशीर्ण इव पर्वतः ॥ ४९ ॥<br>
वित्तेशं विह्वलं दृष्ट्वा सर्वे ते यक्षराक्षसाः ।<br>
परिवार्य महात्मानं ररक्षुर्भीमविक्रमाः ॥ 3.60.५० ॥<br>
मुहूर्तं विह्वलो भूत्वा पुनर्विश्रवसः सुतः ।<br>
उपतस्थे च सहसा धनदः क्रोधमूर्च्छितः ॥ ५१ ॥<br>
स ननाद महानादं त्रैलोक्यमभिनादयन् ।<br>
जनयन्निव निर्घोषं विधमन्निव पर्वतान् ॥ ५२ ॥<br>
तमवध्यं तु विज्ञाय निहन्तुं पुनरुत्थितम् ।<br>
प्रेक्ष्य पिङ्गाक्षमायान्तं दानवा विप्रदुद्रुवुः ॥ ५३ ॥<br>
तांस्तु विद्रवतो दृष्ट्वानुह्रादो ह्यसुरोऽब्रवीत्।<br>
कालनेमिं दानवं च वीर्यदर्पसमन्वितम् ॥ ५४ ॥<br>
आत्मानं चैव वीर्यं च विस्मृत्याभिजनं तथा ।<br>
क्व गच्छथ भयत्रस्ताः प्राकृता इव दानवाः ॥ ५५ ॥<br>
निवर्तध्वं महावीर्याः किं प्राणान् परिरक्षथ ।<br>
नालं युद्धाय यक्षोऽयं महतीयं विभीषिका ॥ ५६ ॥<br>
एतां विभीषिकामद्य दानवानां समुत्थिताम् ।<br>
विक्रम्य विधमिष्यामि निवर्तध्वं महासुराः ॥ ५७ ॥<br>
तेऽसुराः संनिवृत्ताश्च समदा इव कुञ्जराः ।<br>
निजघ्नुः परमक्रुद्धा देवसैन्यं महासुराः ॥ ५८ ॥<br>
क्षीणप्रहरणाः केचिन्महामेघनिभस्वनाः ।<br>
दर्पोत्कटा भुजैरेव सम्प्रहारं प्रचक्रिरे ॥ ५९ ॥<br>
प्रांशुभिश्चैव काष्ठैश्च शिलाभिश्च महाबलाः ।<br>
बाहुभिश्च तथान्योन्यमाक्षिपन्ति स्म वेगिताः ॥ 3.60.६० ॥<br>
मुष्टिभिश्च तलैश्चैव नखपातैर्महाबलाः ।<br>
पादपैश्च महाशाखैरयुध्यन्त रणाजिरे ॥ ६१ ॥<br>
अनुह्रादस्तु संक्रुद्धो देवतानां महाचमूम्।<br>
ममन्थ परमायत्तो वनान्यग्निरिवोत्थितः ॥ ६२ ॥<br>
रुधिरार्द्रास्तु बहवः शेरते योधसत्तमाः ।<br>
विकृताः पतिता भूमौ ताम्रपुष्पा इव द्रुमाः ॥ ६३ ॥<br>
अनुह्रादस्य विक्रान्तो देवस्त्वाशीविषोपमान् ।<br>
युध्यमानस्य समरे व्यसृजन्निशिताञ्छरान् ॥ ६४ ॥<br>
धनाधिपेन विद्धस्य अनुह्रादस्य संयुगे ।<br>
अङ्गारमिश्राः क्रुद्धस्य मुखान्निश्चेरुरर्चिषः ॥ ६५ ॥<br>
अथ बाणसहस्रेण वित्तेशं दानवोत्तमः ।<br>
विव्याध स शरैः क्रुद्धो दण्डपाणिरिवान्तकः ॥ ६६ ॥<br>
कुबेरस्तु शरैर्भिन्नः समन्तात्क्षतजोक्षितः ।<br>
रुधिरं परिसुस्राव गिरिः प्रस्रवणैरिव ॥ ६७ ॥<br>
लब्ध्वा स तु पुनः संज्ञां रोषरक्तेक्षणः सुरः ।<br>
गदामथ समासाद्य भीमां भीमपराक्रमः ।<br>
चिक्षेप दैत्यमुद्दिश्य बलात्क्रोधेन मूर्छितः ॥ ६८ ॥<br>
अप्राप्तामन्तरे सोऽथ तां गदां गदयासुरः ।<br>
बभञ्ज विनदन् क्रुद्धस्तदाश्चर्यमभूत् तदा ॥ ६९ ॥<br>
प्रगृह्य तु गदां भूयो ह्यभिदुद्राव दानवम्।<br>
तमापतन्तं दृष्ट्वैव अनुह्रादो महाबलः ॥ 3.60.७० ॥<br>
गिरिशृङ्गमिवोत्पाट्य कैलासाचलसंनिभम् ।<br>
धनाधिपं प्रदुद्राव व्यादितास्य इवान्तकः ॥ ७१ ॥<br>
तमन्तकमिवायान्तमजेयं सकलैः सुरैः ।<br>
ग्रसन्तमिव तं दैत्यं त्रैलोक्यमखिलं रुषा ॥ ७२ ॥<br>
तमालोक्य तथा भूतं धनाध्यक्षो रणं भयात् ।<br>
अपहाय ययौ तत्र यत्र शक्रः सुराधिपः ॥ ७३ ॥<br>
तस्य चापि महत् कर्म दृष्ट्वा वित्तपतिस्तदा ।<br>
जगाम भयसंत्रस्तो यत्र देवः शचीपतिः ॥ ७४ ॥<br>
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे देवासुरयुद्धे<br>
अनुह्रादकुबेरयुद्धवर्णने षष्टितमोऽध्यायः ॥ ६० ॥<br>
<br>
