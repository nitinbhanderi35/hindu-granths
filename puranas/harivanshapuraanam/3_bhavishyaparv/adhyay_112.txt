वैशम्पायन उवाच<br>
यतेर्वचनमाकर्ण्य मन्दमुच्छ्वस्य केशवः ।<br>
दुर्वाससं समालोक्य बभाषे यादवेश्वरः ॥ १ ॥<br>
क्षन्तव्यं भवता सर्वं दोष एष ममैव हि ।<br>
शृणु वाक्यं ममैतत् तु श्रुत्वा शान्तिपरो भव ॥ २ ॥<br>
जेष्यामि तौ रणे विप्र हंसं डिम्भकमेव च ।<br>
गिरीशो वा वरं दद्याच्छक्रो वा धनदोऽपि वा ॥ ३ ॥<br>
यमो वा वरुणो वापि ब्रह्मा वाथ चतुर्मुखः ।<br>
सबलौ सानुजौ हत्वा पुनर्दास्यामि वो रतिम् ॥ ४ ॥<br>
सत्येनैव शपाम्यद्य मा रोषवशगो भव ।<br>
रक्षां वोऽहं करिष्यामि हत्वा तौ च नृपाधमौ ॥ ५ ॥<br>
जानामि तौ दुरात्मानौ युष्मद्दोषकरौ हि तौ ।<br>
श्रुतं च पूर्वमस्माभिस्तीक्ष्णदण्डधराविति ॥ ६ ॥<br>
अत्यन्तबलिनौ मत्तौ गिरीशवरदर्पितौ ।<br>
नाल्पप्रयत्नसंसाध्यौ जरासंधहितैषिणौ ॥ ७ ॥<br>
प्राणानपि तयो राजा दास्यत्येव न संशयः ।<br>
जरासंधो न भूपालो विना तौ जयते महीम् ॥ ८ ॥<br>
जये तयोर्विप्रवर्य तत्र श्रेयो भवेत् ततः ।<br>
यत्र यत्र तु तौ गत्वा स्थितावित्यनुशुश्रुम ॥ ९ ॥<br>
तत्र तत्र च हन्ताहं नात्र कार्या विचारणा ।<br>
गच्छध्वं यतयः स्वैरं निजकार्यपरायणाः ॥ 3.112.१० ॥<br>
अचिरेणैव कालेन जेष्यामि रणपुङ्गवौ ।<br>
ततः प्रीतः प्रसन्नात्मा यादवेश्वरमाह सः ॥ ११ ॥<br>
स्वस्त्यस्तु भवते कृष्ण जगतां स्वस्ति कुर्वते ।<br>
किं नु नाम जगन्नाथ दुःसाध्यं तव केशव ॥ १२ ॥<br>
त्रिलोकेश त्रिधामासि सर्वसंहारकारकः ।<br>
देवानामपि देवेशः सर्वत्र समदर्शनः ॥ १३ ॥<br>
विष्णो देव हरे कृष्ण नमस्ते चक्रपाणये ।<br>
नमः स्वभावशुद्धाय शुद्धाय नियताय च ॥ १४ ॥<br>
शब्दगोचर देवेश नमस्ते भक्तवत्सल ।<br>
अज्ञानादथवा ज्ञानाद् यन्मयोक्तं क्षमस्व तत् ॥ १५ ॥<br>
त्वमेवाहं जगन्नाथ नावयोरन्तरं पृथक् ।<br>
अतः क्षमस्व भगवन् क्षमासारा हि साधवः ॥ १६ ॥<br>
श्रीभगवानुवाच<br>
क्षन्तव्यं भवता विप्र क्षमासारा वयं सदा ।<br>
संन्यासिनः क्षमासाराः क्षमा तेषां परं बलम् ॥ १७ ॥<br>
क्षमा मोक्षकरी नित्यं तत्त्वज्ञानमिव द्विज ।<br>
क्षमा धर्मः क्षमा सत्यं क्षमा दानं क्षमा यशः ॥ १८ ॥<br>
क्षमा स्वर्गस्य सोपानमिति वेदविदो विदुः ।<br>
तस्मात् सर्वप्रयत्नेन क्षमां पालयत स्वकाम् ॥ १९ ॥<br>
प्रत्यक्षज्ञानसंयुक्ता यूयं सर्वे यतीश्वराः ।<br>
य एते यतयो विप्राः पूजनीया मयाद्य वै ॥ 3.112.२० ॥<br>
भोक्तव्या यतयो विप्रा भिक्षुकाः सर्व एव हि ।<br>
तथेति ते प्रतिज्ञाय भोक्तुमैच्छन् हरेर्गृहे ॥ २१ ॥<br>
ततः स्वभवनं विष्णुः प्रविश्य हरिरीश्वरः ।<br>
चतुर्विधं तथाऽऽहारं कारयित्वा यथाविधि ॥२२॥<br>
भोजयामास तान् सर्वान्यतीन्यतिवरार्चितः ।<br>
छित्त्वा छित्त्वा च देवेशो दुकूलानि मृदूनि सः ॥ २३ ॥<br>
ददौ तेभ्यस्तदा विष्णुः सर्वेभ्यो जनमेजय ।<br>
ते च प्रीता यथायोगं यथापूर्वं ततो गताः ॥ २४ ॥<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने यतिभोजने द्वादशाधिकशततमोऽध्यायः ॥ ११२ ॥<br>
<br>
