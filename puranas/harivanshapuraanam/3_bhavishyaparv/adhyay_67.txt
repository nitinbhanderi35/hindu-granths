ब्रह्मोवाच<br>
यदर्थमिह सम्प्राप्ता भवन्तः सर्व एव हि ।<br>
विजानाम्यहमव्यग्र एतत् सर्वं महाबलाः ॥ १ ॥<br>
भविष्यति च वः सोऽर्थः काङ्क्षितो यः सुरोत्तमाः ।<br>
बलेर्दानवमुख्यस्य यो विजेता भविष्यति ॥ २ ॥<br>
न खल्वसुरसंघानामेको जेता स विश्वकृत् ।<br>
त्रैलोक्यस्यापि जेतासौ देवानामपि चोत्तमः ॥ ३ ॥<br>
धाता चैव हि लोकानां विश्वयोनिः सनातनः ।<br>
पूर्वं देवं सदा प्राहुर्हेमगर्भनिदर्शनम् ॥ ४ ॥<br>
आत्मा देवेन विभुना कृतोऽजेयो महात्मनः ।<br>
बलेरसुरमुख्यस्य विश्वस्य जगतस्तथा ॥ ५ ॥<br>
प्रभवः स हि सर्वेषामस्माकमपि पूर्वजः ।<br>
अचिन्त्यः स हि विश्वात्मा योगयुक्तः परंतपः॥ ६ ॥<br>
तं देवापि महात्मानं न विदुः कोऽप्यसाविति ।<br>
वेदात्मानं च विश्वं च स देवः पुरुषोत्तमः ॥ ७ ॥<br>
तस्यैव तु प्रसादेन प्रवक्ष्येऽहं परां गतिम् ।<br>
यत्र योगं समास्थाय तपश्चरति दुश्चरम् ॥ ८ ॥<br>
क्षीरोदस्योत्तरे कूले उदीच्यां दिशि देवताः ।<br>
अमृतं नाम परमं स्थानमाहुर्मनीषिणः ॥ ९ ॥<br>
भवन्तस्तत्र वै गत्वा तपसा संशितव्रताः ।<br>
अमृतं स्थानमासाद्य तपश्चरत दुश्चरम् ॥ 3.67.१० ॥<br>
तत्र श्रोष्यथ विस्पष्टां स्निग्धगम्भीरनिःस्वनाम्।<br>
उष्णगे तोयपूर्णस्य तोयदस्य समस्वनाम् ॥ ११ ॥<br>
युक्ताक्षरपदस्निग्धां रम्यामभयदां शिवाम् ।<br>
वाणीं परमसंस्कारां वरदां ब्रह्मवादिनीम् ॥ १२ ॥<br>
दिव्यां सरस्वतीं सत्यां सर्वकिल्बिषनाशिनीम् ।<br>
सर्वदेवाधिदेवस्य भाषितां भावितात्मनः ॥ १३ ॥<br>
तस्य व्रतसमाप्तौ तु यावद् व्रतविसर्जनम् ।<br>
अमोघस्य तु देवस्य विश्वेदेवा महात्मनः ॥ १४ ॥<br>
स्वागतं वः सुरश्रेष्ठा मत्सकाशे व्यवस्थिताः ।<br>
कस्य किं वा वरं देवा ददामि वरदः स्थितः ॥ १५ ॥<br>
तं कश्यपोऽदितिश्चैव वरं गृह्णीत वै ततः ।<br>
प्रणम्य शिरसा पादौ तस्मै योगात्मने तदा ॥ १६ ॥<br>
भवानेव च नः पुत्रो भवत्विति न संशयः ।<br>
उक्तश्च परया भक्त्या तथास्त्विति स वक्ष्यति ॥ १७ ॥<br>
देवा ब्रुवन्तु तं सर्वे भ्राता नस्त्वं भवेति ह ।<br>
तथास्त्विति च स श्रीमान् वक्ष्यते सर्वलोककृत्॥ १८ ॥<br>
तस्मादेवं गृहीत्वा तु वरं त्रिदशसत्तमाः ।<br>
कृतकृत्याः पुनः सर्वे गच्छध्वं स्वं स्वमालयम्॥ १९ ॥<br>
तथास्त्विति सुराः सर्वे कश्यपोऽदितिरेव च ।<br>
वन्दित्वा ब्रह्मचरणौ गताः सौम्यां दिशं प्रति॥ 3.67.२० ॥<br>
तेऽचिरेणैव सम्प्राप्ताः क्षीरोदस्योत्तरं तटम् ।<br>
यथोद्दिष्टं भगवता ब्रह्मणा ब्रह्मवादिना ॥ २१ ॥<br>
तेऽतीत्य सागरान् सर्वान्पर्वतांश्च बहून्क्षणात्।<br>
नद्यश्च विविधा दिव्याः पृथिव्यां सुरसत्तमाः ॥ २२ ॥<br>
पश्यन्ति च सुघोरां वै सर्वसत्त्वविवर्जिताम् ।<br>
अभास्कराममर्यादां तमसा संवृतां दिशम् ॥ २३ ॥<br>
अमृतं स्थानमासाद्य कश्यपेन सुराः सह ।<br>
दीक्षिताः कामदं दिव्यं व्रतं वर्षसहस्रकम् ॥ २४॥<br>
प्रसादार्थं सुरेशाय तस्मै योगाय धीमते ।<br>
नारायणाय देवाय सद्दस्राक्षाय धीमते ॥ २५ ॥<br>
ब्रह्मचर्येण मौनेन स्थानवीरासनेन च ।<br>
दमेन च सुराः सर्वे तपो दुश्चरमास्थिताः ॥ २६ ॥<br>
कश्यपस्तत्र भगवान् प्रसादार्थं महात्मनः ।<br>
उदीरयति वेदोक्तं यमाहुः परमं स्तवम् ॥ २७ ॥<br>
इति श्रीमहाभारते खिलभागे हरिवंशे भविष्यपर्वणि वामनप्रादुर्भाबे सप्तषष्टितमोऽध्यायः ॥ ६७ ॥<br>
<br>
