वैशम्पायन उवाच<br>
स्वराः खरमुखाश्चैव मकराशीविषाननाः ।<br>
ईहामृगमुखाश्चान्ये वराहसदृशाननाः ।। १ ।।<br>
बालसूर्यमुखाश्चैव धूमकेतुमुखास्तथा ।<br>
चन्द्रार्धचन्द्रवक्त्राश्च प्रदीप्ताग्निमुखास्तथा ।। २ ।।<br>
हंसकुक्कुटवक्त्राश्च व्यादितास्या भयावहाः ।<br>
पञ्चास्या लेलिहानाश्च काकगृध्रमुखास्तथा ।। ३ ।।<br>
विद्युज्जिह्वास्त्रिशीर्षाश्च तथोल्कासंनिभाननाः ।<br>
महाग्राहनिभाश्चान्ये दानवा बलदर्पिताः ।। ४ ।।<br>
कैलासवपुषस्तस्य शरीरे शरवृष्टयः ।<br>
अवध्यस्य मृगेन्द्रस्य न व्यथां चक्रुराहवे ।। ५ ।।<br>
एवं भूयोऽपरान् घोरानसृजन्दानवाः शरान् ।<br>
मृगेन्द्रस्योरसि क्रुद्धा निःश्वसन्त इवोरगाः ।। ६ ।।<br>
ते दानवशरा घोरा मृगेन्द्राय समीरिताः ।<br>
विलयं जग्मुराकाशे खद्योता इव पर्वते ।। ७ ।।<br>
ततश्चक्राणि दिव्यानि दैत्याः क्रोधसमन्विताः ।<br>
मृगेन्द्रायाक्षिपन्त्याशु प्रज्वलन्तीव सर्वशः ।। ८ ।।<br>
तैरासीद् गगनं चक्रैः सम्पतद्भिः समावृतम् ।<br>
युगान्ते सम्प्रकाशद्भिश्चन्द्रसूर्यग्रहैरिव ।। ९ ।।<br>
तानि चक्राणि वदनं प्रविशन्ति विभान्ति वै ।<br>
मेघोदरदरीं घोरां चन्द्रसूर्यग्रहा इव ।। 3.45.१० ।।<br>
तानि चक्राणि सर्वाणि मृगेन्द्रेण महात्मना ।<br>
निगीर्णानि प्रदीप्तानि पावकार्चिःसमानि वै ।। ११ ।।<br>
हिरण्यकशिपुर्दैत्यो भूयः प्रासृजदूर्जिताम् ।<br>
शक्तिं प्रज्वलितां घोरां हुताशनसमप्रभाम् ।। १२ ।।<br>
तामापतन्तीं सम्प्रेक्ष्य मृगेन्द्रः शक्तिमुत्तमाम् ।<br>
हुंकारेणैव रौद्रेण बभञ्ज भगवांस्तदा ।। १३ ।।<br>
रराज भग्ना सा शक्तिर्मृगेन्द्रेण महीतले ।<br>
सविस्फुलिङ्गा ज्वलिता महोल्केव नभश्च्युता।। १४ ।।<br>
नाराचपङक्तिः सिंहस्य सृष्टा रेजे विदूरतः ।<br>
नीलोत्पलपलाशानां मालेवोज्ज्वलदर्शना ।। १५ ।।<br>
गर्जित्वा तु यथाकामं विक्रम्य च यथासुखम् ।<br>
तत् सैन्यमुत्सारितवांस्तृणाग्राणीव मारुतः ।। १६ ।।<br>
ततोऽश्मवर्षं दैत्येन्द्रा व्यसृजन्त नभोगताः ।<br>
नगमात्रैः शिलाखण्डैर्गिरिकूटैर्महाप्रभैः ।। १७ ।।<br>
तदश्मवर्षं सिंहस्य गात्रे निपतितं महत् ।<br>
दिशो दश प्रकीर्णं हि खद्योतप्रकरो यथा ।। १८ ।।<br>
तदश्मौघैर्दितिसुतास्तदा सिंहमरिंदमम् ।<br>
प्राच्छादयन् यथा मेघा धाराभिरिव पर्वतम् ।। १९ ।।<br>
न च तं चालयामासुर्दैत्यौघा देवमास्थितम् ।<br>
भीमवेगा बलश्रेष्ठं समुद्रा इव पर्वतम् ।। 3.45.२० ।।<br>
ततोऽश्मवर्षे निहते जलवर्षमनन्तरम् ।<br>
धाराभिरक्षमात्राभिः प्रादुरासीत् समन्ततः ।। २१ ।।<br>
नभसः प्रच्युता धारास्तिग्मवेगाः सहस्रशः ।<br>
आवृण्वन् सर्वतो व्योम दिशश्चोपदिशस्तथा ।। २२ ।।<br>
धाराणां संनिपातेन वायोर्विस्फूर्जितेन च ।<br>
वर्धता चैव वर्षेण न प्राज्ञायत किंचन ।। २३ ।।<br>
धारा दिवि च संसक्ता वसुधायां च सर्वशः ।<br>
न स्पृशन्ति स्म तं तत्र निपतन्त्योऽनिशं भुवि ।। २४ ।।<br>
बाह्यतो ववृषे वर्षं नोपरिष्टात् तु तोयदः ।<br>
मृगेन्द्रप्रतिरूपस्य स्थितस्य युधि मायया ।। २५ ।।<br>
हतेऽश्मवर्षे तुमुले जलवर्षे च शोषिते ।<br>
ससृजुर्दानवा मायामग्निं वायुं च सर्वशः ।। २६ ।।<br>
नभसः प्रच्युतश्चैव तिग्मवेगः समन्ततः ।<br>
ज्वालामाली महारौद्रो दीप्ततेजाः समन्ततः ।। २७ ।।<br>
स सृष्टः पावकस्तेन दैत्येन्द्रेण महात्मना ।<br>
न शशाक महातेजा दग्धुमप्रतिमौजसम् ।। २८ ।।<br>
तमिन्द्रस्तोयदैः सार्धं सहस्राक्षोऽमितद्युतिः ।<br>
महता तोयवर्षेण शमयामास पावकम् ।। २९ ।।<br>
तस्यां प्रतिहतायां तु मायायां युधि दानवाः ।<br>
ससृजुर्घोरसंकाशं तमस्तीव्रं समन्ततः ।। 3.45.३० ।।<br>
तमसा संवृते लोके दैत्येष्वात्तायुधेषु वै ।<br>
स्वतेजसा परिवृतो दिवाकर इवाबभौ ।। ३१ ।।<br>
त्रिशिखां भ्रुकुटीं चास्य ददृशुर्दानवा रणे ।<br>
ललाटस्थां त्रिकूटस्थां गङ्गां त्रिपथगामिव ।। ३२ ।।  <br>
इति श्रीमहाभारते खिलभागे हरिवंशे भविष्यपर्वणि नारसिंहे पञ्चचत्वारिंशोऽध्यायः ।। ४५ ।।<br>
<br>
