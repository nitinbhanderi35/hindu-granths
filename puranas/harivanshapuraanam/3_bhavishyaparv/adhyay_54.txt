वैशम्पायन उवाच<br>
उभयोः सेनयो राजन् भूयो युद्धमवर्तत ।<br>
नादेन संचालयतां त्रैलोक्यमिदमव्ययम् ॥ १ ॥<br>
गोमुखाडम्बराणां च भेरीणां मुरजैः सह ।<br>
झल्लरीडिण्डिमानां च व्यभूयन्त महास्वनाः ॥ २ ॥<br>
प्रवृत्तो युद्धयज्ञस्तु तुमुलो लोमहर्षणः ।<br>
रणमध्ये महानादः स्वर्गीयः शूरसम्मतः ॥ ३ ॥<br>
युद्धयज्ञस्य नेताभूत् प्रह्रादो दैत्यसत्तमः ।<br>
विरोचनस्तथाध्वर्युर्युद्धयज्ञप्रवर्तकः ॥ ४ ॥<br>
होता चैवात्र नमुचिर्वृत्रः स्तोत्रोपकल्पकः ।<br>
मन्त्रा दैत्याः समाख्याता यज्ञकर्मणि तत्र वै ॥ ५ ॥<br>
अनुयातश्च पितरमधिको वा पराक्रमैः ।<br>
यष्टा तत्राभवद् बाण संयुगे चोपतिष्ठते ॥ ६ ॥<br>
ऐन्द्रं पाशुपतं ब्राह्मं स्थूणाकर्णं सुदुर्जयम्।<br>
मन्त्रास्तत्राभ्यवर्तन्त साध्वनुह्रादयोजिताः ॥ ७ ॥<br>
उद्गाता च मयः श्रीमान् स्थितः शत्रुभयंकरः ।<br>
विनदन् दितिजश्रेष्ठो देवानीकं व्यदारयत् ॥ ८ ॥<br>
बलिस्तु राजा द्युतिमान् स्वयं तत्र महासुरः ।<br>
जाप्यैर्होमैश्च संयुक्ता ब्रह्मत्वमकरोत्प्रभुः ॥ ९ ॥<br>
रणाग्निर्ज्वलितो घोरो वैरेन्धनसमीरितः ।<br>
हूयते त्वसुरैस्तत्र देवो विष्णुः सुरैः सह ॥ 3.54.१० ॥<br>
शङ्खशब्दैः सुतुमुलैर्भेरीणां च महास्वनैः ।<br>
उद्घुष्टं विमलं चैव सुब्रह्मण्यं प्रयुज्यते ॥ ११॥<br>
बलश्च बलकश्चैव पुलोमा च महासुरः ।<br>
प्रशस्तं च समं कृत्वा सत्रं सम्यक् प्रचक्रिरे ॥ १२ ॥<br>
कल्माषदण्डा विमला विपुला रथपङ्क्तयः ।<br>
यूपाश्च समकल्पन्त युद्धयज्ञे महाफले ॥ १३ ॥<br>
कर्णिनालीकनाराचा वत्सदन्तोपबृंहिकाः ।<br>
तोमराः सोमकलशा विचित्राणि धनूंषि च ॥ १४ ॥<br>
अस्थीन्यत्र कपालानि पुरोडाशाः शिरांसि च ।<br>
आज्यं च रौद्रं रुधिरं तस्मिन् यज्ञेऽभिहूयते ॥ १५ ॥<br>
इध्माः परिधयस्तत्र प्रस्तारा विपुला गदाः ।<br>
हयग्रीवोऽसिलोमा च राहुः केशी च दानवः ॥ १६॥<br>
विरोचनश्च जम्भश्च कुजम्भश्च महाबलः ।<br>
सदस्यास्तत्र तु मखे विप्रचित्तिस्तु वीर्यवान् ॥ १७ ॥<br>
इषवस्तु स्रुवास्तत्र रथाक्षसदृशाः शुभाः ।<br>
धनुष्कोट्या धनुर्ज्याश्च स्रुवस्तत्र महामखे ॥ १८ ॥<br>
प्रतिप्रास्थानिकं कर्म वृषपर्वाकरोदिह ।<br>
दीक्षितस्तत्र तु बलिस्तस्य पत्नी महाचमूः ॥ १९ ॥<br>
शम्बरस्तत्र शामित्रमकरोद् दितिनन्दनः ।<br>
अतिरात्रे महाबाहुर्वितते यज्ञकर्मणि ॥3.54.२० ।<br>
दक्षिणास्तस्य यज्ञस्य कालनेमिर्महासुरः ।<br>
वैताने कर्मणि विभोर्यः ख्यातो हव्यवाडिव ॥ २१ ॥<br>
त्रिदशानां तु सैन्यस्य शरीरैर्गतजीवितैः ।<br>
तस्मिन् यज्ञे तु सवनं वर्धते दैत्यनिर्मितम् ॥ २२ ॥<br>
देवानां रुधिरं संख्ये पपुरुग्रा दितेः सुताः ।<br>
नर्दमानाः प्रमुदिताः सोमपानं रणाध्वरे ॥ २३ ॥<br>
यदा बलिर्महादैत्यो विजेता समरे सुरान् ।<br>
तदा ह्यवभृथो यज्ञे भविष्यति न संशयः ॥ २४ ॥<br>
महासुरेन्द्रपतयो यज्वानो भूरिदक्षिणाः ।<br>
वेदवन्तो वृत्तवन्तः शूराः सर्वे तनुत्यजः ॥ २५ ॥<br>
त्रैलोक्यहरणे सृष्टा युद्धयज्ञाय दीक्षिताः ।<br>
बद्धकृष्णाजिनाः सर्वे व्रतिनो मुञ्जधारिणः ॥ २६॥<br>
एकनिश्चयकार्याश्च त्रैलोक्यजयकाङ्क्षिणः ।<br>
सुरदानवदैत्यानां शब्दः समभवन्महान् ॥ २७॥<br>
नानायुधविहस्तानां त्वरितानां प्रधावताम् ।<br>
क्ष्वेडितोत्क्रुष्टनिनदैर्गजबृंहितनिःस्वनैः ॥ २८ ॥<br>
रथनेमिस्वनैर्घोरैस्तुमुलः सर्वतोऽभवत् ।<br>
शङ्खदुन्दुभिनिर्घोषैर्हयहेषितनिःस्वनैः ॥ २९ ॥<br>
हयानां हेषमाणानां दानवानां च गर्जताम् ।<br>
क्ष्वेडितोत्क्रुष्टनिनदैः पाणिपादरवैस्तथा ॥3.54.३० ॥<br>
दानवानां परेषां च शस्त्रवन्ति महान्ति च ।<br>
समरे भीमकर्माणि सैन्यानि प्रचकाशिरे ॥ ३१ ॥<br>
ततो नागा रथाश्चैव जाम्बूनदविभूषिताः ।<br>
भ्राजमाना व्यराजन्त मेघा इव सविद्युतः ॥ ३२ ॥<br>
ऋष्टिखड्गगदास्तीक्ष्णाः शूलशक्तिपरश्वधाः ।<br>
चारु विभ्राजिरे तत्र तेष्वनीकेषु भागशः ॥ ३३<br>
रथा बहुविधाकाराः शतशोऽथ सहस्रशः ।<br>
हेमप्रच्छन्नशिखरा ज्वलन्त इव पावकाः ॥ ३४ ॥<br>
दानवानां सुराणां च समालोक्यन्त सैनिकाः ।<br>
काञ्चनैः कवचैः सर्वे ज्वलितार्कसमप्रभैः ॥ ३५ ॥<br>
संनद्धाः समदृश्यन्त ज्योतींषि गगने यथा ।<br>
उद्यतैरायुधैश्चित्रैस्तलबद्धाः कलापिनः ॥ ३६ ॥<br>
ऋषभाक्षाः सुरगणाश्चमूमुखगता बभुः ।<br>
नानावर्णाः पताकाश्च ध्वजमालाश्च संयुगे ॥ ३७॥<br>
युद्ध्यतां रणशौण्डानामीरयामास मारुतः ।<br>
ध्वजालंकारवस्त्राणि कवचानि च रश्मिभिः ॥३८ ॥<br>
भासयामास सर्वाणि रश्मिवर्णानि रश्मिवान् ।<br>
सर्वेषामप्रमेयाणां बलानां पादचारिणाम् ॥ ३९ ॥<br>
रजः प्रच्छादयामास पत्रोर्णं पाण्डुरं दिशः ।<br>
दिव्यायुधधराः सर्वे दीप्तायुधपरिच्छदाः ॥ 3.54.४० ॥<br>
प्रतितस्तम्भिरेऽन्योन्यमनीकं प्रत्यनीकतः ।<br>
गिरिकूटोच्छ्रयाः सर्वे तदा ते देवदानवाः ॥ ४१ ॥<br>
अन्योन्यमभिनिघ्नन्तो रणस्थाश्चित्रयोधिनः ।<br>
बाणैः सुरुचिरैस्तीक्ष्णैः पत्रवाजैर्दुरासदैः ॥ ४२ ॥<br>
मुद्गरैर्मुसलैः शूलैरयस्तुण्डैरुलूखलैः ।<br>
वज्रैरशनिकल्पैश्च खड्गवृक्षादिभिस्तथा ॥ ४३ ॥<br>
तथा प्रवर्तिते तेषां विमर्देऽद्भुतविक्रमे ।<br>
सावित्रस्य वधं प्रेप्सुर्बाणो जग्राह कार्मुकम् ॥ ४४ ॥<br>
शरजालेन दिव्येन च्छादयानः सुरोत्तमम् ।<br>
मन्त्रैर्हुत इवार्चिष्मान् सम्प्रजज्वाल तेजसा ॥ ४५ ।<br>
सागराभां महासेनां देवानां दैत्यपुंगवः ।<br>
संशोषयति बाणौघैरर्कोंऽशुभिरिवार्णवम् ॥ ४६ ॥<br>
मारुतः सुमहावेगः सावित्रः शक्तिमुत्तमाम् ।<br>
चिक्षेप बलिपुत्राय शक्रोऽशनिमिवाद्रये ॥ ४७ ॥<br>
आपतन्ती च सा शक्तिर्महोल्का ज्वलिता इव ।<br>
द्विधा छिन्ना क्षुरप्रेण बाणेनाद्भुतकर्मणा ॥ ४८ ॥<br>
हतायामथ शक्त्यां तु सावित्रो देवसत्तमः ।<br>
विश्वकर्मकृतं दिव्यं सुतीक्ष्ण दानवार्दनम् ॥ ४९ ॥<br>
सुपीनधारं विमलं विपुलं चन्द्रवर्चसम् ।<br>
अगृह्णन्निशितं खड्गमाशीविषमिवोरगम् ॥ 3.54.५० ॥<br>
तं गृहीत्वा रणमुखे प्रज्वलन्तं महाप्रभम् ।<br>
बाणाभ्याशे महातेजाः खड्गपाणिरवस्थितः ॥ ५१ ॥<br>
स तं स्थितमथालक्ष्य सावित्रं बलिनन्दनः ।<br>
लोहिताक्षं महाकायं चिक्षेप च ननाद च ॥५२॥<br>
ततोऽर्ककिरणाकारानशनिप्रतिमाञ्छितान् ।<br>
संदधे चाशु बाणौघानाशीविषशिलीमुखान् ॥ ५३ ॥<br>
रुक्मपुङ्खान् प्रदीप्ताग्रानुग्रवेगानलंकृतान् ।<br>
आकर्णपूरांश्चिक्षेप शरानुग्रान् समन्ततः ॥ ५४ ॥<br>
दृढचापप्रयुक्तास्ते शरा वैश्वानरप्रभाः ।<br>
सावित्रं छादयामासुः कैलासमिव तोयदाः ॥ ५५ ॥<br>
संछाद्यमानः शस्त्रौघैर्बाणेन बलिसूनुना ।<br>
पराङ्मुखः सुरवरः प्रयातः सरथध्वजः ॥ ५६॥<br>
पराजित्य स सावित्रं बाणः परमहर्षितः ।<br>
प्रगृह्य कार्मुकं घोरं गतः शक्ररथं प्रति ॥ ५७ ॥<br>
बलश्चाप्यसुरश्रेष्ठः प्रगृह्य महतीं गदाम् ।<br>
ध्रुवाय वसवे मूर्ध्नि रौद्रां चिक्षेप दानवः ॥ ५८ ॥<br>
तस्य निर्मथितं त्वंसे हेमचित्रं च वर्म वै ।<br>
गदावेगेन भीमेन ध्रुवस्य समरे तदा ॥ ५९ ॥<br>
शेषाश्च वसवः सर्वे दिव्यास्त्रैर्घोरदर्शनैः ।<br>
प्राच्छादयन् रणे दैत्यमादित्यमिव तोयदाः ॥ 3.54.६० ॥<br>
ततः सम्मर्दितो बाणैर्बलो दानवसत्तमः ।<br>
अवातरद् रथात्तस्माद् गदामुद्यम्य वेगवान्॥ ६१ ॥<br>
पातयामास शत्रूणां समाविध्य महासुरः ।<br>
दिशः प्राद्रावयत्सर्वांस्त्रिदशान्सा महागदा॥ ६२ ।<br>
इन्द्राशनिरिवेन्द्रेण प्रवृद्धा सुमहास्वना ।<br>
तस्याः सविद्युद्धोषायास्तेन शब्देन वेपिताः ॥ ६३ ॥<br>
व्यद्रवन्त परिभ्रष्टा रथेभ्यो रथिनस्तदा ।<br>
तदुदीर्णे रथानीकं सूर्याभं मेघनिःस्वनम् ॥ ६४ ॥<br>
देवानां शरधाराभिः समन्तादभ्यवर्षत ।<br>
क्षुरप्रैर्विशिखैर्भल्लैर्वत्सदन्तैः शिलीमुखैः ॥ ६५ ॥<br>
मुहुर्मुहुर्महातेजाः प्रत्यविध्यन्महासुरः ।<br>
बलाकस्तु गदापाणिर्व्यादितास्य इवान्तकः ॥ ६६॥<br>
तडिद्गणार्कसदृशो वैश्वानर इवापरः ।<br>
पिबन्निव शरौघांस्तान् देवचापसमुच्छ्रितान् ॥ ६७ ॥<br>
अभ्यद्रवत दैत्येन्द्रो महार्णव इवापरः ।<br>
अवस्फूर्जन् दिशः सर्वाः स्वेन वीर्येण दानवः॥ ६८ ॥<br>
अरुणत्त्रिदशान् दैत्यः सिंधुवेगान् नगा इव ।<br>
समुद्रस्तरसा देवान् वायुर्वृक्षानिवौजसा ॥ ६९॥<br>
दमयंश्च महेष्वासान् वसुभ्यां समसज्जत ।<br>
आपश्चैवानिलश्चैव ववर्षतुररिंदमौ ॥ 3.54.७० ॥<br>
शरवर्षाणि दीप्तानि मेघाविव परंतपौ ।<br>
क्षिप्तांस्तान् विशिखान् दीप्तानन्तरिक्षे स चिच्छिदे।७१।<br>
अमृष्यमाणस्तत्कर्म ध्रुवस्तमभिदुद्रुवे ।<br>
तौ पृथक्छरवर्षाभ्यामन्योन्यमभिजघ्नतुः ॥ ७२ ॥<br>
उत्तमाभिजनौ शूरौ देवदैत्यौ यशस्करौ ।<br>
तौ नखैरिव शार्दूलौ दन्तैरिव महाद्विपौ ॥ ७३ ॥<br>
रथशक्तिभिरन्योन्यं विशिखैश्चाप्यकृन्तताम् ।<br>
निर्भिन्दन्तौ च गात्राणि विलिखन्तौ च सायकैः॥ ७४ ॥<br>
स्तम्भयन्तौ च बलिनौ प्रतुदन्तौ स्थितौ रणे ।<br>
चरन्तौ विविधान् मार्गान्मण्डलानि च भागशः ॥७५।<br>
मुद्गरैर्जघ्नतुः क्रुद्धावन्योन्यमभिमानिनौ ।<br>
असिभ्यां चर्मणी दिव्ये विपुले च शरासने ॥ ७६ ॥<br>
निकृत्याचलसंकाशौ बाहुयुद्धं प्रचक्रतुः ।<br>
व्यूढोरस्कौ दीर्घभुजौ नियुद्धकुशलावुभौ ॥ ७७ ॥<br>
बाहुभिः समसज्जेतामायसैः परिघैरिव ।<br>
तयोरासीद् भुजाघातैर्निग्रहः प्रग्रहस्तथा ॥ ७८॥<br>
अतीव भीमः संह्रादो वज्रपर्वतयोरिव ।<br>
द्विपाविव विषाणाग्रैः शृङ्गैरिव महावृषौ ॥ ७९ ॥<br>
अन्योन्यमभिसंरब्धौ मुहूर्तं पर्यकर्षताम् ॥ 3.54.८० ॥<br>
ततः पराजितो देवो बलाकेन तथा ध्रुवः ।<br>
रथं त्यक्त्वा भयात्तस्य प्रणष्टः प्राङ्मुखो वसुः॥ ८१<br>
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे देवासुरयुद्धे चतुःपञ्चाशत्तमोऽध्यायः ॥ ५४ ॥<br>
<br>
