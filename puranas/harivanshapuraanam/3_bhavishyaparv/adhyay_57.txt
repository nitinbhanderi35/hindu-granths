वैशम्पायन उवाच<br>
ततः सर्वाणि सैन्यानि देवराजस्य शासनात्।<br>
अभ्यद्रवन्त दितिजान्नदन्तो भैरवान् रवान् ।। १ ।<br>
तं बलौघमपर्यन्तं देवानां सुदुरासदम् ।<br>
रथनागाश्वकलिलं शङ्खदुन्दुभिनिःस्वनम् ।। २ ।।<br>
आपतन्तं सुदुष्पारं रजसा सर्वतोवृतम् ।<br>
सैन्यसागरमक्षोभ्यं वेलेव मकरालयम् ।। ३ ।।<br>
तदाश्चर्यमपश्यन्त अश्रद्धेयमिवाद्भुतम् ।<br>
उदीर्णां पृतनां सर्वां साश्वां सरथकुञ्जराम् ।। ४ ।।<br>
आवार्य समरेऽतिष्ठत् कुजम्भस्तरसा बली ।<br>
सैन्यार्णवं देवतानां गिरिर्मेरुरिवाचलः ।। ५।।<br>
अनीकिनीं कुजम्भस्तु गदया स न्यवारयत् ।<br>
सा तथा वारिता सेना विह्वलाभून्निरुद्यमा ।। ६ ।।<br>
तस्मिंस्तथा वर्तमाने सम्प्रहारे सुदारुणे ।<br>
असिलोमा तु बलवान् दानवो दानवाधिपः ।। ७ ।।<br>
देवसैन्यस्य सर्वस्य धूमकेतुरिवोत्थितः ।<br>
तपत्यर्क इवामोघः सुरसैन्यानि संयुगे ।। ८ ।।<br>
सहस्ररश्मिप्रतिमो दानवस्य रथोत्तमः ।<br>
शरैर्मेघ इवावर्षद् देवानीकं प्रतापवान् ।। ९ ।।<br>
शरौघरश्मिभिर्दीप्तैः प्रतप्तो घोरविक्रमः ।<br>
रौद्रः क्रूरो दुराधर्षो दुरापो ध्वजिनीमुखे ।। 3.57.१० ।।<br>
युध्यते दैवतैः सार्धं ग्रसमान इव प्रभुः ।<br>
उग्रेषुरुग्रवदनः समारुह्य महागजम् ।। ११ ।।<br>
सुराणामुत्तमाङ्गानि प्रचिनोति महाबलः ।<br>
ग्रसन् दैवतसैन्यानि शरदंष्ट्रः प्रतापवान् ।। १२ ।।<br>
असिजिह्वश्चक्रहस्तश्चापव्यात्ताननोऽसुरः ।<br>
परश्वधनखः श्रीमान् मृदङ्गापूरितध्वनिः ।। १३ ।।<br>
तिष्ठते दानवश्रेष्ठः संयुगे व्याघ्रवद् बली ।<br>
मौर्वीघोषस्तनयित्नुः पृषत्कः प्रथितो महान् ।। १४ ।।<br>
धनुर्विद्युद्गणश्चापो महामेघ इवापरः ।<br>
इष्वस्त्रसागरो घोरो बाहुग्राहो दुरासदः ।। १५ ।।<br>
कार्मुकोर्मितरङ्गौघो बाणावर्तमहाह्रदः ।<br>
गदासिमकरो रौद्रो ज्यावेलः शिक्षयोद्धतः ११६ ।।<br>
पदातिमीनः सुमहान् गर्जितोत्क्रुष्टघोषवान् ।<br>
हयान्गजान्पदातींश्च रथांश्च सहसा बहून् ।।१७ ।।<br>
न्यमज्जयत समरे परवीरान् महारथान् ।<br>
आप्लावयत् स देवौघान् दारुणो दानवेश्वरः ।। १८ ।।<br>
प्रावर्तत युधि श्रीमान्युधि श्रेष्ठो युधि स्थिरः ।<br>
अपश्यंस्त्रिदशाः सर्वे शुद्धजाम्बूनदप्रभम् ।। १९ ।।<br>
सन्नद्धं तत्र युध्यन्तं ज्वलन्तमिव पावकम् ।<br>
मध्यंदिनगतं सूर्यं ज्वलन्तमिव तेजसा ।। 3.57.२० ।।<br>
न शेकुः सर्वभूतानि दानवं प्रसमीक्षितुम् ।<br>
यथा प्ररूढं घर्मान्ते दहेत् कक्षं हुताशनः ।। २१ ।।<br>
तथा सुरवरान् दैत्यो दहति स्म सुतेजसा ।<br>
देवानां दानवानां च बलं नर्दति दारुणम् ।। २२ ।।<br>
विरूढमभवत् सर्वमाकुलं च समन्तत ।<br>
शूराश्च ते बलोदग्रा हस्त्यश्वरथधूर्गताः ।। २३ ।।<br>
आर्यां बुद्धिं समास्थाय न त्यजन्ति महारणम्।<br>
तदुत्पिञ्जलकं युद्धमभवद् रोमहर्षणम् ।। २४ ।।<br>
देवदानवयोः संख्ये रुधिरस्रावकर्दमम् ।<br>
न दिशः प्रत्यजानन्त भयग्राहनिपीडिताः ।<br>
शस्त्रपातांश्च विविधान् दानवानां महारणे ।। २५ ।।<br>
अन्योन्यं मूढचित्तास्ते निजघ्नुर्व्याकुलीकृताः ।<br>
स्वान् परान्नाभिजानन्ति विमूढाः शस्त्रपाणयः।। २६ ।।<br>
शिरोरुहेषु संगृह्य कश्चिच्छूरस्य संयुगे ।<br>
शूरश्छिनत्ति मूर्धानं संदष्टौष्ठपुटाननम् ।। २७ ।।<br>
बाहुभिर्मुष्टिभिश्चैव वज्रकल्पैः सुदारुणैः ।<br>
प्रहरन्ति रणे वीरा आत्तशस्त्राः परस्परम् । २८ ।।<br>
योधप्राणहरे रौद्रे स्वर्गद्वारेनपावृते ।<br>
संकुले तुमुले युद्धे वर्तमाने महाभये ।। २९ ।।<br>
हयो हयं गजो नागं वीरो वीरं महाहवे ।<br>
अभ्यद्रवज्जिघांसन्तो ह्यसमञ्जसमाहवे ।। 3.57.३० ।।<br>
असुराश्च सुराश्चैव विक्रमाख्या महारथाः ।<br>
जुहुवुः समरे प्राणान् निजघ्नुरितरेतरम् ।। ३१ ।।<br>
मुक्तकेशा विकवचा विरथाश्छिन्नकार्मुकाः ।<br>
हस्तैः पादैश्च युध्यन्ते दानवास्त्रिदशैः सह ।। ३२ ।।<br>
हरिस्तु निशितं भल्लं प्रेषयामास संयुगे ।<br>
स तस्य धनुषः कोटिं छित्त्वा भूमावपातयत् ।। ३३ ।।<br>
पुनश्चापि पृषत्कानां शतानि नतपर्वणाम् ।<br>
प्राहिणोत् सहसा तस्य दानवेन्द्रस्य संयुगे । ३४।।<br>
तस्य देहे विमुक्तास्ते मारुतेन समीरिताः ।<br>
मग्नार्धकाया विविशुः पन्नगा इव पर्वते ।। ३५ ।।<br>
स तैर्निपतितैर्गात्रैः क्षरद्भिरसृगावली ।<br>
बभौ दैत्यो महाबाहुर्मेरुर्धातुमिवोत्सृजन् ।<br>
पुनश्चापि पृषत्कानां शतानि नतपर्वणाम् । ३६।।<br>
ततोऽसिलोमा संक्रुद्धः प्रगृह्यान्यन्महाधनुः ।<br>
रुक्मपुङ्खांश्च निशितान्प्रेषयामास सायकान् ।३७।<br>
तैस्तु मर्मसु विव्याध सर्पानलविषोपमैः ।<br>
गात्रं सछादयामास महाभ्रैरिव पर्वतम् ।।३८ ।।<br>
भूयः संधाय च शरं मुमोचान्तकसंनिभम् ।<br>
सुपुङ्खं सूर्यसंकाशं बाणमप्रतिमं रणे ।। ३९ ।<br>
तेन बाणप्रहारेण संयुगे भीमकर्मणा ।<br>
मुमोह सहसा देवो भूमौ चापि पपात ह ।। 3.57.४०।।<br>
ततो हाहाकृताः सर्वे देवे भूतलमाश्रिते ।<br>
जगत् सदेवमाविग्नं यथार्कपतनं तथा ।।४१ ।<br>
परिवारं तु समरे तस्य हत्वा महासुरः ।<br>
एकत्रिंशत्सहस्राणि योधानां दानवोत्तमः ।। ४२।।<br>
जयश्रिया सेव्यमानो दीप्यमान इवाचलः ।<br>
प्रगृह्य कार्मुकं घोरं गतः शक्ररथं प्रति ।। ४३।।<br>
तथैव तु महायुद्धे ससैन्यावश्विनावुभौ ।<br>
प्रयुद्धौ सह वृत्रेण बलिना देवतारिणा ।। ४४।।<br>
बाणखड्गधनुष्पाणिः समरे त्यक्त जीवितः ।<br>
आसाद्य सोऽश्विनौ दैत्यः स्थितो गिरिरिवाचलः ।।४५।।<br>
ततः शङ्खमुपाध्माय द्विषतां लोमहर्षणम् ।<br>
ज्याघोषतलशब्दैश्च सर्वभूतान्यवेजयत् ।। ४६ ।।<br>
ततः संहृष्टरोमाणः शङ्खशब्दं विशुश्रुवुः ।<br>
यक्षराक्षसदेवौघा वृत्रस्यापि च निःस्वनम् ।। ४७।।<br>
गदातोमरनिस्त्रिंशशूलशक्तिपरश्वधाः ।<br>
प्रगृहीता व्यराजन्त यक्षराक्षसबाहुभिः । ४८ ।।<br>
तैः प्रयुक्तान्महाकायैः शूलशक्तिपरश्वधान् ।<br>
भल्लैर्वृत्रः प्रचिच्छेद भीमवेगरवैस्तथा ।। ४९ ।।<br>
अन्तरिक्षचराणां च भूमिस्थानां च गर्जताम् ।<br>
शरैर्विव्याध गात्राणि देवानां प्रियदर्शिनाम् ।। 3.57.५० ।।<br>
वृत्रासुरभुजोत्सृष्टैर्बहुधा यक्षरक्षसाम् ।<br>
निकृत्तान्येव दृश्यन्ते शरीराणि शिरांसि च ।। ५१ ।।<br>
अथ रक्तमहावृष्टिरभ्यवर्षत मेदिनीम्।<br>
गदापरिघभिन्नानां देवानां गात्रसम्भवा ।। ५२।।<br>
प्रच्छादयन्तं बाणौघैर्वृत्रं भीमपराक्रमम्।<br>
ददृशुः सर्वभूतानि भानुमन्तमिवांशुभिः ।। ५३ ।।<br>
तीक्ष्णरश्मिरिवादित्यः प्रतपन् सर्वदेवताः ।<br>
अविध्यद् बलवान् क्रुद्धः सायकैर्मर्मभेदिभिः ।।५४ ।।<br>
नदतो विविधान् नादानर्दितस्यापि सायकैः ।<br>
न मोहमसुरेन्द्रस्य ददृशुस्त्रिदशा रणे ।। ५५।।<br>
तेऽसिचर्मगदाभिश्च परिघप्रासतोमरैः ।<br>
परश्वधैश्च शूलैश्च प्रववर्षुर्महारथाः ।। ५६।।<br>
ततो वृत्रः सुसंक्रुद्धस्तैस्तदाभ्यर्दितो बली ।<br>
अभ्यवर्षच्छितैर्बाणैस्तान् सर्वान् सत्यविक्रमः ।। ५७ ।।<br>
तेन वित्रासिता देवा विप्रकीर्णमहायुधाः । <br>
घोरमार्तस्वरं चक्रुर्वृत्रासुरभयार्दिताः ।। ५८ ।।<br>
उत्सृज्य ते गदाशक्तिशूलर्ष्टिपरिघाशनीन् ।<br>
उत्तरां दिशमाजग्मुस्त्रासिता दृढधन्विना ।। ५९।।<br>
शूलशक्तिगदापाणिर्व्यूढोरस्को महाभुजः ।<br>
प्रावर्तत रणे वृत्रस्त्रासयानश्चराचरान् ।। 3.57.६० ।।<br>
तत्रैकस्तु महाबाहुरसिशूलधरः प्रभुः ।<br>
अभ्यधावत दैत्येन्द्रं वृत्रमप्रतिमं रणे ।। ६१ ।।<br>
तमापतन्तं सम्प्रेक्ष्य निर्भिन्नमिव वारणम् ।<br>
वत्सदन्तैस्त्रिभिः पार्श्वे विव्याध सुरसत्तमम् ।। ६२ ।।<br>
सोऽपि विद्धो महेष्वासः शरैरमितविक्रमः ।<br>
गदां जग्राह बलवान् गदायुद्धविशारदः ।। ६३ ।।<br>
तां प्रगृह्य गदां भीमामयःसारमयीं दृढाम् ।<br>
अश्विनं सहसाऽऽगम्य ताडयामास वीर्यवान् ।। ६४ ।।<br>
दीप्यमानं ततः शूलमश्वी सुविपुलं दृढम् ।<br>
प्रासृजद् वृत्रदैत्याय सहसा रोमहर्षणम् ।। ६५ ।।<br>
भङक्त्वा शूलं गदाग्रेण गदायुद्धविशारदः ।<br>
अश्विनं सहसाभ्येत्य गरुत्मानिव पन्नगम् ।। ६६ ।।<br>
सोऽन्तरिक्षात्समुत्पत्य विधूय महतीं गदाम् ।<br>
नासत्योपरि चिक्षेप गिरिशृङ्गोपमां बली ।। ६७ ।।<br>
गदयाभिहतः सोऽश्वी त्यक्त्वा शूलमनुत्तमम् ।<br>
प्रयातः सहसा तत्र यत्र युध्यति वासवः ।। ६८ ।।<br>
पराजित्य तु संग्रामे अश्विनं भीमविक्रमम् ।<br>
जयश्रिया सेव्यमानो वृत्रो युद्धे व्यवस्थितः ।। ६९ ।।<br>
इति श्रीमहाभारते खिलभागे हरिवंशे भविष्यपर्वणि वामनावतारे<br>
देवासुरयुद्धे वृत्रासुरोत्कर्षवर्णने सप्तपञ्चाशत्तमोऽध्यायः ।५७।।<br>
<br>
