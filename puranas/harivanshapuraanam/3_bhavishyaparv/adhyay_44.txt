वैशम्पायन उवाच<br>
प्रह्रादस्य च तच्छ्रुत्वा हिरण्यकशिपुर्वचः ।<br>
उवाच दानवान् सर्वान् सगणांश्च गणाधिपः ।। १ ।।<br>
मृगेन्द्रो गृह्यतां शीघ्रमपूर्वां तनुमास्थितः ।<br>
यदि वा संशयः कश्चिद् वध्यतां वनगोचरः ।। २ ।।<br>
तच्छुत्वा दानवाः सर्वे मृगेन्द्रं भीमविक्रमम् ।<br>
परिक्षिपन्तो मुदितास्त्रासयामासुरोजसा ।। ३ ।।<br>
सिंहनादं नदित्वा तु पुनः सिंहो महाबलः ।<br>
बभञ्ज तां सभां रम्यां व्यादितास्य इवान्तकः ।। ४ ।।<br>
सभायां भज्यमानायां हिरण्यकशिपुः स्वयम् ।<br>
चिक्षेपास्त्राणि सिंहस्य रोषव्याकुललोचनः ।। ५ ।।<br>
सर्वास्त्राणामथ श्रेष्ठं दण्डमस्त्रं सुभैरवम् ।<br>
कालचक्रं तथात्युग्रं विष्णुचक्रं तथैव च ।। ६ ।।<br>
धर्मचक्रं महच्चक्रमजितं नाम नामतः ।<br>
चक्रमैन्द्रं तथा घोरमृषिचक्रं तथैव च ।। ७ ।।<br>
पैतामहं तथा चक्रं त्रैलोक्यमहितस्वनम् ।<br>
विचित्रमशनीं चैव शुष्कार्द्रं चाशनिद्वयम् ।। ८ ।।<br>
रौद्रं तदुग्रं शूलं च कङ्कालं मुसलं तथा ।<br>
अस्त्रं ब्रह्मशिरश्चैव ब्राह्ममस्त्रं तथैव च ।। ९ ।।<br>
ऐषीकमस्त्रमैन्द्रं च आग्नेयं शैशिरं तथा ।<br>
वायव्यं मथनं नाम कापालमथ किंकरम् ।। 3.44.१० ।।<br>
तथा चाप्रतिमां शक्तिं क्रौञ्चमस्त्रं तथैव च ।<br>
अस्त्रं हयशिरश्चैव सौम्यमस्त्रं तथैव च ।। ११ ।।<br>
पैशाचमस्त्रममितं सार्प्यमस्त्रं तथाद्भुतम् ।<br>
मोहनं शोषणं चैव संतापनविलापने ।। १२ ।।<br>
जृम्भणं प्रापणं चैव त्वाष्ट्रं चैव सुदारुणम् ।<br>
कालमुद्गरमक्षोभ्यं क्षोभणं तु महाबलम् ।। १३ ।।<br>
संवर्तनं मोहनं च तथा मायाधरं परम् ।<br>
गान्धर्वमस्त्रं दयितमसिरत्नं च नन्दकम् ।। १४ ।।<br>
प्रस्वापनं प्रमथनं वारुणं चास्त्रमुत्तमम् ।<br>
अस्त्रं पाशुपतं चैव यस्याप्रतिहता गतिः ।। १५ ।।<br>
एतान्यस्त्राणि सर्वाणि हिरण्यकशिपुस्तदा ।<br>
चिक्षेप नारसिंहस्य दीप्तस्याग्नेर्यथाहुतिः ।। १६ ।।<br>
अस्त्रैः प्रज्वलितैः सिंहमावृणोदसुराधिपः ।<br>
विवस्वान् घर्मसमये हिमवन्तमिवांशुभिः ।। १७ ।।<br>
स ह्यमर्षानिलोद्भूतो दैत्यानां सैन्यसागरः ।<br>
क्षणेनाप्लावयत् सिंहं मैनाकमिव सागरः ।। १८ ।।<br>
प्रासैः पाशैस्तथा शूलैर्गदाभिर्मुसलैस्तथा ।<br>
वज्रैरशनिकल्पैश्च शिलाभिश्च महाद्रुमैः ।। १९ ।।<br>
मुद्गरैः कूटपाशैश्च शूलोलूखलपर्वतैः ।<br>
शतघ्नीभिश्च दीप्ताभिर्दण्डैरपि सुदारुणैः ।। 3.44.२० ।।<br>
परिवार्य समन्तात् तु निघ्नन्नस्त्रैर्हरिं तदा ।<br>
स्वल्पमप्यस्य न क्षुण्णमूर्जितस्य महात्मनः ।। २१ ।।<br>
ते दानवाः पाशगृहीतहस्ता महेन्द्रवज्राशनितुल्यवेगाः ।<br>
समन्ततोऽभ्युद्यतबाहुशस्त्राः स्थितास्त्रिशीर्षा इव पन्नगेन्द्राः ।। २२ ।।<br>
सुवर्णमालाकुलभूषिताङ्गा नानाङ्गदाभोगपिनद्धगात्राः ।<br>
मुक्तावलीदामविभूषिताङ्गा हंसा इवाभान्ति विशालपक्षाः ।। २३ ।।<br>
तेषां तु वायुप्रतिमौजसां वै केयूरमालावलयोत्कटानि ।<br>
तान्युत्तमाङ्गान्यभितो विभान्ति प्रभातसूर्यांशुसमप्रभाणि ।। २४ ।।<br>
तैः प्रक्षिपद्भिर्ज्वलितानलोपमैर्महास्त्रपूगैः स समावृतो बभौ ।<br>
गिरिर्यथा संततवर्षिभिर्घनैः कृतान्धकारोऽद्भुतकन्दरद्रुमः ।। २५ ।।<br>
तैर्हन्यमानोऽपि महास्त्रजालैः सर्वैस्तदा दैत्यगणैः समेतैः ।<br>
नाकम्पताजौ भगवान् प्रतापवान् स्थितः प्रकृत्या हिमवानिवाचलः ।। २६ ।।<br>
संतापितास्ते नरसिंहरूपिणा दितेः सुताः पावकदीप्ततेजसा ।<br>
भयाद् विचेलुः पवनोद्धता यथा महोर्मयः सागरवारिसम्भवाः ।। २७ ।।<br>
शतैर्धनुर्भिः सुमहातिवेगा युगान्तकालप्रतिमाञ्छरौघान् ।<br>
एकायनस्था मुमुचुर्नृसिंहे महासुराः क्रोधविदीपिताङ्गाः ।। २८ ।।<br>
इति श्रीमहाभारते खिलभागे हरिवंशे भविष्यपर्वणि नारसिंहे चतुश्चत्वारिंशोऽध्यायः ।। ४४ ।।<br>
<br>
