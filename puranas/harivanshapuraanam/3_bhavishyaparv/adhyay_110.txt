वैशम्पायन उवाच<br>
ततस्तौ हंसडिम्भकौ क्रुद्धौ कालेन चोदितौ ।<br>
शिक्यं कमण्डलुं चैव द्विदलं दारुमेव च ॥ १ ॥<br>
दण्डान् पात्रविशेषांश्च छित्त्वा भित्त्वा च सर्वशः।<br>
तस्मिन् देशे महाराज व्याधैर्मांसान्यदीदहन् ॥ २ ॥<br>
भक्षयित्वा ततो देशात् स्वपुरीं तौ प्रजग्मतुः ।<br>
जनार्दनश्च धर्मात्मा स्नेहादनुययौ तयोः ॥ ३ ॥<br>
नष्टाविमाविति तदा स मेने दुःखितः परम् ।<br>
गतेषु तेषु सर्वेषु दुर्वासा यतिसत्तमः ॥ ४ ॥<br>
पलायनपरान् सर्वानिदं प्राह यतीश्वरान् ।<br>
इतो देशाद्विनिर्गत्य पुष्करात्पुण्यसंयुतात् ॥ ५ ॥<br>
मन्दं मन्दं समाश्वस्य विश्रम्य च ततस्ततः ।<br>
प्रविश्य द्वारकां देवं शङ्खचक्रगदाधरम् ॥ ६ ॥<br>
दृष्ट्वा च तस्मै प्रभवे वक्ष्यामो यतिसत्तमाः ।<br>
स हि रक्षञ्जगदिदं धर्मवर्त्मनि संस्थितः ॥ ७ ॥<br>
आद्यो लोकगुरुर्विष्णुर्यतात्मा तत्त्ववित्प्रियः ।<br>
उद्धृत्य कण्टकान् सर्वाञ्छशास पृथिवीमिमाम्॥ ८ ॥<br>
स च पापान् महाघोरान् सर्वान् पापकृतान् प्रभुः ।<br>
रक्षेन्नः सकलान् सर्वाञ्ज्ञानेषु नियतात्मनः ॥ ९ ॥<br>
इदमद्य क्षमं विप्रा यानमद्य विधीयताम् ।<br>
साहसं यत्कृतं ताभ्यां पात्रभेदादि सत्तमाः ॥ 3.110.१० ।<br>
एतत् सर्वमशेषेण दर्शयाम जनार्दनम् ।<br>
तथेति ते प्रतिज्ञाय यतयो ज्ञानचक्षुषः ॥ ११<br>
छिन्नं ताभ्यां समादाय शिक्यं दारुमयं तथा ।<br>
द्विदलं कर्पटं चैव कौपीनमथ वल्कलम् ॥ १२ ॥<br>
कमण्डलुं तथा राजन्नर्धप्रोतकपालकम् ।<br>
एतानन्यान् समादाय द्रष्टुं केशवमाययुः ॥ १३ ॥<br>
पञ्च चैव सहस्राणि पुरस्कृत्य महामुनिम् ।<br>
दुर्वाससं तपोयोनिमीश्वरस्यात्मसम्भवम् ॥ १४ ॥<br>
अहोरात्रेण ते सर्वे द्वारकां कृष्णपालिताम् ।<br>
ययुर्दान्ता महात्मानो लोमशाः केशवर्जिताः ॥ १५ ॥<br>
प्रातः प्रविश्य राजेन्द्र वापिकायां यतीश्वराः ।<br>
स्नात्वोपस्पृश्य ते सर्वे यत्नेन महता तदा ॥ १६ ॥<br>
द्रष्टुमभ्युद्यता विष्णुं कण्टकोद्धृतितत्परम् ।<br>
एकरूपं समास्थाय सुधर्मायामवस्थितम् ॥ १७ ॥<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने यतीनां द्वारकागमने दशाधिकशततमोऽध्यायः ॥ ११० ॥<br>
<br>
