श्रीभगवानुवाच<br>
सात्यके शृणु मद्वाक्यं यत्तो भव युधां वर ।<br>
त्वं तु खड्गी गदी भूत्वा चापपाणिस्तनुत्रवान् ॥ १ ॥<br>
तिष्ठ यत्नेन रक्षस्व पुरीं बहुनृपाश्रयाम् ।<br>
न च निद्रा त्वया कार्या रात्रौ यदुवृष प्रभो ॥ २ ॥<br>
न च व्याख्या त्वया कार्या शास्त्राणां शास्त्रतत्पर ।<br>
न च वादस्त्वया कार्यो वादिभिः सह वृष्णिप ॥ ३ ॥<br>
त्वं हि योद्धा बली ज्ञाता धनुर्वेदाख्यवेदवित् ।<br>
तथा कुरु यथा वीर नोपहास्या भवेदियम् ॥ ४ ॥<br>
सात्यकिरुवाच<br>
करिष्यामि वचस्तुभ्यं यथाशक्ति जनार्दन ।<br>
आज्ञा तव जगन्नाथ धार्या यत्नेन मे सदा ॥ ५ ॥<br>
भृत्यवत् प्रचरिष्यामि कामपालस्य माधव ।<br>
यावदागमनं तुभ्यं तावत्स्थास्यामि यत्नतः ॥ ६ ॥<br>
प्रसादस्तव गोविन्द यदि स्यान्मयि माधव ।<br>
किं नाम मे च दुःसाध्यं शत्रूणां निग्रहे रणे ॥ ७ ॥<br>
यदि शक्रं यमं वापि कुबेरमपि पाशिनम् ।<br>
सर्वानेतान्विजेष्यामि किमु पौण्ड्रं नृपोत्तमम् ॥ ८ ॥<br>
गच्छ कार्य कुरुष्वेदं यत्तोऽहं सततं हरे ।<br>
उद्धवं पुनराहेदं कृष्णः पद्मनिभेक्षणः ॥ ९ ॥<br>
शृणूद्धव त्वं वाक्यं मे कुर्यास्त्वेतत्प्रयत्नवान् ।<br>
रक्ष्या नयेन राजेन्द्र पुरी द्वारवती त्वया ॥ 3.75.१०॥<br>
यत्तो भव सदा तात कुरु साहय्यमत्र नः ।<br>
लज्जा मम समुत्पन्ना वदतस्तव साम्प्रतम् ॥ ११॥<br>
त्वं हि नेता समस्तस्य विद्यापारस्य सर्वतः ।<br>
को नु शक्ष्यति मेधावी वक्तुं विद्यावतः पुरः ॥१२॥<br>
यत् कार्यं तद्भवान् वेत्ति ह्यकार्यं वापि सर्वतः ।<br>
अतोऽहं विरमे तात वक्तुं सम्प्रति वृष्णिप ॥ १३॥<br>
उद्धव उवाच<br>
किमिदं तव गोविन्द वर्तते मां प्रति प्रभो ।<br>
अहो प्रसन्नता मह्यं किंतु प्रीतिरियं तव ॥ १४॥<br>
जानाम्यहं जगन्नाथ प्रसादस्यैष विस्तरः ।<br>
यस्य प्रसन्नो भवति तस्य किं नास्ति केशव ॥१५॥<br>
त्वं हि सर्वस्य जगतः कर्ता हर्ता प्रधानतः ।<br>
प्रभवः सर्वकार्याणां वक्ता श्रोता प्रमाणवित् ॥१६॥<br>
ध्याता ध्यानमयो ध्येय इति ब्रह्मविदो विदुः ।<br>
जेता देवरिपूणां च गोप्ता नाकसदां भवान् ॥ १७॥<br>
त्वन्नाथा वयमेवेति जीवामो निहतद्विषः ।<br>
इयं नीतिरहं मन्ये नेता नीतेर्यतो भवान् ॥ १८॥<br>
को नु नाम नयो वेद त्वां विना साम्प्रतं वद ।<br>
नीतिस्त्वं सर्वकार्याणामिति मे निश्चिता मतिः ॥ १९॥<br>
दुर्गाढो नयमार्गोऽयमित्याहुस्तद्विदो जनाः ।<br>
चतुर्धा प्रोच्यते नीतिः सामदाने जनार्दन ॥3.75.२०॥<br>
दण्डो भेदो मनुष्याणां निग्राहावग्रहे सदा ।<br>
दण्ड्येषु दण्डमिच्छन्ति समान्यं तु नये हरे ॥२१ ॥<br>
बलवत्स्वथ दानं तु त्रयाणामप्यगोचरे ।<br>
प्रयोक्तव्यो महाभेद इति नीतिमतां मतम् ॥२२॥<br>
तेषु तेष्वथ सर्वेषु प्रमाणं त्वां विदुर्बुधाः ।<br>
किमत्र बहुनोक्तेन सर्वं त्वयि समर्पितम् ॥२३॥<br>
वैशम्पायन उवाच<br>
इत्युक्त्वा विररामैव उद्धवो नीतिमत्तरः ।<br>
ततः स भगवान् विष्णुरेवमेव नृपोत्तम ॥२४॥<br>
कामपालं महाबाहुमुवाच यदुसंसदि ।<br>
उग्रसेनं नृपं राजंस्तथा हार्दिक्यमेव च ॥२५॥<br>
कामपालं पुनर्विष्णुरिदं प्रोवाच तत्त्ववित् ।<br>
न प्रमादस्त्वया कार्यः सर्वदा यत्नवान् भव ॥२६॥<br>
स्थिते त्वयि महाबाहो का पीडा जगतो भवेत् ।<br>
गदी भव सदा त्वार्य न क्रीडा सर्वदा भवेत् ॥२७॥<br>
रक्ष त्वं सर्वदा यत्नात् पुरीं द्वारवतीं प्रभो ।<br>
नोपहास्या यथा स्याम तथा कुरु गदी भव ॥२८॥<br>
उत्साहः सर्वदा कार्यो निरुत्साहो न यत्नतः ।<br>
बाढमित्यब्रवीद् रामः कृष्णं वृष्णिकुलोद्भवम् ॥२९॥<br>
वृष्णयः सर्व एवैते स्वं स्वं सद्म समाययुः ।<br>
गन्तुमैच्छज्जगन्नाथः कैलासं पर्वतोत्तमम् ॥3.75.३०॥<br>
इति श्रीमहाभारते खिलभागे हरिवंशे भविष्यपर्वणि  कैलासयात्रायां पञ्चसप्ततितमोऽध्यायः ॥ ७५ ॥<br>
<br>
