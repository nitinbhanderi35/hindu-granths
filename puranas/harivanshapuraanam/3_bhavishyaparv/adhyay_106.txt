वैशम्पायन उवाच<br>
ततः कदाचित् तौ वीरौ मृगयामाटतुः किल ।<br>
जनार्दनेन सहितौ रथैरश्वैर्गजैरपि ।। १ ।।<br>
वनं गत्वा तु तौ वीरौ सिंहव्याघ्रांश्च जघ्नतुः ।<br>
शितैर्बाणैर्महाराज वराहानथ सर्वशः ।। २ ।।<br>
व्यालानन्यान् मृगान् हिंस्राञ्छ्वभिश्च सहितौ नृप ।<br>
एष आयाति विपुलो वराहो दीर्घलोचनः ।। ३ ।।<br>
एनं वाणेन संछिन्धि याति चायं मृगाधिपः ।<br>
अयमन्योऽथ महिषः शृङ्गप्रोतसरीसृपः ।। ४ ।।<br>
एते खलु मृगाः सार्धं शावैर्बाधन्ति सर्वशः ।<br>
एतद् भ्रमति सर्वत्र भीतं शशकुलं महत् ।। ५ ।।<br>
शावं स्तनं पिबत्साधु न हन्तव्यमिदं शुभम् ।<br>
ग्रहीतव्यमिदं सर्वं निरुध्य श्वगणैरिह ।। ६ ।।<br>
इत्यादिशब्दः सुमहान् मृगयां कुर्वतां नृप ।<br>
क्षत्रियाणां नृपश्रेष्ठ व्याधानां चैव धावताम् ।। ७ ।।<br>
हत्वा मृगान् सुबहुशो व्याघ्रान् सिंहान् नृपोत्तमौ ।<br>
श्रमं च जग्मतुर्वीरौ मध्यं याते दिवाकरे ।। ८ ।।<br>
अलं हि मृगयास्माकं श्रमः समुपजायते ।<br>
इत्यूचतुर्महाराज पुष्करं जग्मतुः सरः ।। ९ ।।<br>
सरःसमीपमागम्य मुनिसिद्धनिषेवितम् ।<br>
वीजन् मारुतसानूपं श्रमात् तत्र सुखस्थितौ ।। 3.106.१० ।।<br>
ततो जनाः सरः सर्वे विगाह्य श्रमकर्षिताः ।<br>
बिसान् प्रवालान् पद्मानां भक्षयामासुरार्तवत्।। ११ ।।<br>
जनार्दनेन सहितौ हंसो डिम्भक एव च ।<br>
सरः क्वचित् समाश्रित्य श्रमं संत्यज्य तिष्ठतः ।। १२ ।।<br>
विश्रम्य सरसस्तीरे तदाऽऽसाते सुखं नृपौ ।<br>
अशृण्वातां परं ब्रह्म मुनिमुख्यैः समीरितम् ।। १३ ।।<br>
मध्यंदिनं तथा सर्वैः सवनं सस्वरं नृपौ ।<br>
ततः प्रीतौ नृपौ भूत्वा श्रुत्वा वेदध्वनिं तदा ।। १४ ।।<br>
ऐच्छेतां तौ तदा द्रष्टुं यज्ञं मुनिकृतं तदा ।<br>
स्थापयित्वा ततः सेनां सर्वां मृगसमन्विताम्।। १५ ।।<br>
आदाय च महाचापे शरान् कतिचिदेव च ।<br>
जनार्दनस्तदा वीरौ हंसो डिम्भक एव च ।। १६ ।।<br>
पदातिनौ महाराज जग्मतुश्चाश्रमं किल ।<br>
महर्षेः काश्यपस्याथ सत्रं वैष्णवसंज्ञकम् ।<br>
यजतो मुनिभिः सार्धं जपहोमपरायणैः ।। १७ ।।<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने मृगयावर्णने षडधिकशततमोऽध्यायः ।। १०६ ।।<br>
<br>
