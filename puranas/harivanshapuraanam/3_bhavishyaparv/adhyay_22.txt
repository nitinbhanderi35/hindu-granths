जनमेजय उवाच<br>
साध्वहं श्रोतुमिच्छामि त्रेतायां ब्राह्मणोत्तम ।<br>
यज्ज्ञात्वा सर्वविद्यानां परं पश्येयमव्ययम् ॥ १ ॥<br>
वैशम्पायन उवाच<br>
दक्षस्तु पुनरालम्ब्य स्त्रीभावं पुरुषोत्तमः ।<br>
योगाद् योगेश्वरात्मानं निषण्णो गिरिमूर्धनि ॥ २ ॥<br>
सुजानुः पीनजघना सुभ्रूरः पद्मनिभानना ।<br>
रक्तान्तनयना कान्ता सर्वभूतमनोरमा  ॥३॥<br>
दक्षः प्राचेतसस्तस्यां कन्यायां जनयत् प्रभुः ।<br>
देहार्धयोगविधिना कन्याः पद्मनिभाननाः ॥ ४ ॥<br>
दक्षः पुरुषरूपेण स्त्रीरूपमपहाय वै ।<br>
दर्शने सर्वभूतानां कान्तः कान्ततरोऽभवत् ॥ ५ ॥<br>
ताः कन्याः प्रददौ दक्षः स्वयं प्राचेतसः प्रभुः ।<br>
ब्रह्मदेयेन विधिना ब्रह्मप्राप्तेन भारत ॥ ६ ॥<br>
प्रददौ दश धर्माय कश्यपाय त्रयोदश ।<br>
सप्तविंशति सोमाय पत्नीहेतोः समाहितः ॥ ७ ॥<br>
दक्षो दत्त्वाथ ताः कन्या ब्रह्मक्षेत्रं प्रपद्य च ।<br>
ब्रह्मणाध्युषितं पुण्यं समाहितमना मुनिः ॥ ८ ॥<br>
तप्यमानो मृगैः सार्धं चचार वसुधां नृप ।<br>
तृणमूलफलैर्वृद्धो वृद्धश्च तपसासकृत् ॥ ९ ॥<br>
मृगास्तु तस्य मोदन्ति फलं मोदन्ति ब्राह्मणाः ।<br>
दीक्षिताः पुण्यकर्माणस्तपसा दग्धकिल्बिषाः ॥ 3.22.१० ॥<br>
संग्रामकाले कालज्ञः शरीरादिपतिर्मुनिः ।<br>
कर्मयज्ञकृतां तात सिद्धिं पश्यति लक्षणात् ॥ ११ ॥<br>
दानमानप्रवीराश्च निरुद्वेगा निरामिषाः ।<br>
मृगैः सह जरां यान्ति सपत्नीकाः सुपुत्रिणः ॥ १२ ॥<br>
ब्राह्मणाः स्तोत्रसंसिद्धा जनित्रे प्रथमे पदे ।<br>
ब्रह्मणाध्युषितत्वाच्च ब्रह्मक्षेत्रमिहोच्यते ॥ १३ ॥<br>
यतिभिः कर्मभिर्मुक्तैर्जितक्रोधैर्जितेन्द्रियैः ।<br>
चरद्भिर्वसुधां विप्रैरकिंचनपथैषिभिः ॥ १४ ॥<br>
या प्रजा सर्वमारूढा मानसी ब्रह्मचारिणी ।<br>
सैवैषा व्यक्तिमापन्ना स्वभावदुरतिक्रमा ॥ १५ ॥<br>
अव्यक्ता व्यक्तमापन्ता स्वभावाद् दुरतिक्रमा ।<br>
व्यक्ताव्यक्तगतिश्चैषा कालधर्मान्महीपते ॥ १६ ॥<br>
स्थावरा जङ्गमाश्चैव स्थूलसूक्ष्माश्च भारत ।<br>
कालयोगेन योगज्ञा भवन्ति न भवन्ति च ॥ १७ ॥<br>
एताश्चैताः प्रजाः सर्वा दक्षकन्यासु जज्ञिरे ।<br>
कश्यपेनाव्ययेनेह संयुक्ताः कालधर्मणा ॥ १८ ॥<br>
आदित्या वसवो रुद्रा विश्वेदेवा मरुद्गणाः ।<br>
नागाश्चानेकशिरसः साध्या वै पन्नगास्तथा ॥ १९ ॥<br>
गन्धर्वाः किन्नरा यक्षाः सुपर्णाश्च तथापरे ।<br>
गरुत्मान् सह यक्षैश्च किन्नराश्च सुवाससः ॥ 3.22.२० ॥<br>
गावः पशुगणैः सार्धं नराश्च वसुधाधिप ।<br>
चराचराश्च वसुधाधर्तारश्च धराधराः ॥ २१ ॥<br>
गजाः सिंहाश्च व्याघ्राश्च हयाः पक्षधरास्तथा ।<br>
खड्गा विषाणिनश्चैव वृषभाश्च मृगास्तथा ॥ २२ ॥<br>
चतुर्विषाणा नागेन्द्राः पद्माभा वर्णतः शुभाः ।<br>
सर्वलक्षणसम्पन्नाः प्राणिनः कामरूपिणः ॥ २३ ॥<br>
तेषां रूपैस्तथा गात्रैस्तैः शीलैस्तैः पराक्रमैः ।<br>
मुनयः पुनरुद्भूता धर्मक्षेत्रे सनातने ॥। २४ ॥<br>
क्षेत्रज्ञा मानसे लोके धर्मिणो वेदगोचराः ।<br>
यत्रोद्भूताः सुराः सर्वे दिवि लोके प्रतिष्ठिताः ॥ २५ ॥<br>
ये चान्ये तपसा सिद्धा गृहस्था मनुजाधिप ।<br>
ब्रह्मचर्येण संसिद्धाः परिचर्यां गता गुरोः ॥ २६ ॥<br>
ये च योगगतिं प्राप्ताः सिद्धिहेतोर्महीपते ।<br>
क्लेशाधिकैः कर्मजन्यैर्वृत्तिं लप्स्यन्ति वै द्विजाः॥ २७ ॥<br>
शिलोञ्छवृत्तयः ख्याताः सपत्नीका दृढव्रताः ।<br>
सर्वे त्वेते दिविचरा भवन्ति चरितव्रताः ॥ २८ ॥<br>
इति श्रीमहाभारते खिलभागे हरिवंशे भविष्यपर्वणि पौष्करे द्वाविंशोऽध्यायः ॥ २२ ॥<br>
<br>
