जनमेजय उवाच<br>
एवं विलुलिते लोके मनुष्याः केन पालिताः ।<br>
निवत्स्यन्ति किमाचाराः किमाहारविहारिणः ।। १ ।।<br>
किंकर्माणः किमीहन्तः किंप्रमाणाः किमायुषः ।<br>
कां च काष्ठां समासाद्य प्रपत्स्यन्ति कृतं युगम् ।। २ ।।<br>
व्यास उवाच<br>
अत ऊर्ध्वं च्युते धर्मे गुणहीनाः प्रजास्ततः ।<br>
शीलव्यसनमासाद्य प्राप्स्यन्ते ह्रासमायुषः ।। ३ ।।<br>
आयुर्हान्या बलग्लानिर्बलग्लान्या विवर्णता ।<br>
वैवर्ण्याद्व्याधिसम्पीडा निर्वेदो व्याधिपीडनात्।। ४ ।।<br>
निर्वेदादात्मसम्बोधः सम्बोधाद् धर्मशीलता ।<br>
एवं गत्वा परां काष्ठां प्रपत्स्यन्ति कृतं युगम् ।। ५ ।।<br>
उद्देशतो धर्मशीलाः केचिन्मध्यस्थतां गताः ।<br>
विमर्षशीलाः केचित् तु हेतुवादकुतूहलाः ।। ६ ।।<br>
प्रत्यक्षमनुमानं च प्रमाणं चेति निश्चिताः ।<br>
प्रमाणैकं करिष्यन्ति नेति पण्डितमानिनः ।। ७ ।।<br>
अप्रमाणं करिष्यन्ति वेदोक्तमपरे जनाः ।<br>
तदा मुखभगाश्चैव भविष्यन्ति स्त्रियोऽपराः ।। ८ ।।<br>
नास्तिक्यपरमाश्चापि केचिद् धर्मविलोपकाः ।<br>
भविष्यन्ति नरा मूढा मन्दाः पण्डितमानिनः ।। ९ ।।<br>
तदात्वमात्रे श्रद्धेयाः शास्त्रज्ञानबहिष्कृताः ।<br>
दाम्भिकास्ते भविष्यन्ति वादशीलकुतूहलाः ।। 3.4.१० ।।<br>
तदा विचलिते धर्मे जनाः शेषपुरस्कृताः ।<br>
शुभान्येवाचरिष्यन्ति दानसत्यसमन्विताः ।। ११ ।।<br>
सर्वभक्षो ह्यसंगुप्तो निर्गुणो निरपत्रपः ।<br>
भविष्यति तदा लोकस्तत्कषायस्य लक्षणम् ।। १२ ।।<br>
विप्राणां शाश्वतीं वृत्तिं यदा वर्णावरा जनाः ।<br>
प्रतिपत्स्यन्ति वृत्यर्थं तत् कषायस्य लक्षणम् ।। १३ ।।<br>
कषायोपप्लवे लोके ज्ञानविद्याप्रणाशने ।<br>
सिद्धिं स्वल्पेन कालेन यास्यन्ति निरुपस्कृताः ।। १४ ।।<br>
महायुद्धं महावातं महावर्षं महाभयम् ।<br>
भविष्यति युगे क्षीणे तत्कषायस्य लक्षणम् ।। १५ ।।<br>
विप्ररूपाणि रक्षांसि राजानः कर्णवेदिनः ।<br>
पृथिवीमुपभोक्ष्यन्ति युगान्ते समुपस्थिते ।। १६ ।।<br>
निःस्वाध्यायवषट्कारा अनयाश्चाभिमानिनः ।<br>
विप्राः क्रव्यादरूपेण सर्वभक्षा वृथाव्रताः ।। १७ ।।<br>
मूर्खाः स्वार्थपरा लुब्धाः क्षुद्राः क्षुद्रपरिच्छदा।।<br>
व्यवहारोपवृत्ताश्च च्युता धर्माच्च शाश्वतात् ।। १८ ।।<br>
हर्तारः पररत्नानां परदारापहारकाः ।<br>
कामात्मानो दुरात्मानः सोपधाः प्रियसाहसाः।। १९ ।।<br>
तेषु प्रभवमाणेषु तुल्यशीलेषु सर्वतः ।<br>
अभाविनो भविष्यन्ति मुनयो बहुरूपिणः ।। 3.4.२० ।।<br>
उत्पन्ना ये कृतयुगे प्रधानपुरुषाश्रयाः ।<br>
कथायोगेन तान्सर्वान्पूजयिष्यन्ति मानवाः ।। २१ ।।<br>
सस्यचौरा भविष्यन्ति तथा चैलापहारिणः ।<br>
भक्ष्यभोज्यापहाराश्च करण्डानां च हारिणः ।। २२ ।।<br>
चौराश्चौरस्य हर्तारो हन्ता हन्तुर्भविष्यति ।<br>
चौरैश्चौरक्षये चापि कृते क्षेमं भविष्यति ।। २३ ।।<br>
निःसारे क्षुभिते लोके निष्क्रिये व्यन्तरे स्थिते ।<br>
नराः श्रयिष्यन्ति वनं करभारप्रपीडिताः ।। २४ ।।<br>
पितॄनाज्ञापयिष्यन्ति पुत्राः कर्मणि सर्वशः ।<br>
स्नुषा श्वश्रूस्तथा चैव युगान्ते प्रत्युपस्थिते ।। २५ ।।<br>
वाक्छरैरर्दयिष्यन्ति गुरूञ्छिष्याः समन्ततः ।<br>
यज्ञकर्मण्युपरते रक्षांसि श्वापदानि च ।<br>
कीटमूषकसर्पाश्च धर्षयिष्यन्ति मानवान् ।। २६ ।।<br>
क्षेमं सुभिक्षमारोग्यं सामग्र्यं वापि बन्धुषु ।<br>
उद्देशतो नरश्रेष्ठ भविष्यन्ति युगक्षये ।। २७ ।।<br>
स्वयंपालाः स्वयंचौरा युगसम्भारसम्भृताः ।<br>
मण्डलैः प्रचलिष्यन्ति देशे देशे पृथक्पृथक् ।। २८ ।।<br>
स्वदेशेभ्यः परिभ्रष्टा निःसाराः सह बन्धुभिः ।<br>
नराः सर्वे भविष्यन्ति तदा कालपरिक्षयात् ।। २९ ।।<br>
तदा स्कन्धे समाधाय कुमारान्विद्रुता भयात्।<br>
कौशिकीं प्रतरिष्यन्ति नराः क्षुद्भयपीडिताः ।। 3.4.३० ।।<br>
अङ्गान्वङ्गान्कलिङ्गांश्च काश्मीरानथ मेकलान् ।<br>
ऋषिकान्तगिरिद्रोणीः संश्रयिष्यन्ति मानवाः ।। ३१ ।।<br>
कृत्स्नं वा हिमवत्पार्श्वं कूलं च लवणाम्भसः।<br>
अरण्येषु च वत्स्यन्ति नरा म्लेच्छगणैः सहः ।। ३२ ।।<br>
नैव शून्या न चाशून्या भविष्यति वसुंधरा ।<br>
गोप्तारश्चाप्यगोप्तारः प्रभविष्यन्ति शस्त्रिणः ।। ३३ ।।<br>
मृगैर्मत्स्यैर्विहंगैश्च श्वापदैः सर्पकीटकैः ।<br>
मधुशाकफलैर्मूलैर्वर्तयिष्यन्ति मानवाः ।। ३४ ।।<br>
चीरं पर्णं च बहुलं वल्कलान्यजिनानि च ।<br>
स्वयंकृतानि वत्सन्ति यथा मुनिजनास्तथा ।। ३५ ।।<br>
बीजानामाकृतिं निम्नेष्वीहन्तः काष्ठशङ्कुभिः ।<br>
अजैष्ठकं खरोष्ट्रं च पालयिष्यन्ति यत्नतः ।। ३६ ।।<br>
नदीस्रोतांसि रोत्स्यन्ति तोयार्थं कूलमाश्रिताः ।<br>
पक्वान्नव्यवहारेण विपणन्तः परस्परम् ।। ३७ ।।<br>
तनूरुहैर्यथा जातैः समूलान्तरसंवृतैः ।<br>
बह्वपत्याः प्रजाहीनाः कुललक्षणवर्जिताः ।। ३८ ।।<br>
एवं भविष्यन्ति तदा मनुष्याः कालकारिताः ।<br>
हीनाद्धीनं तदा धर्मं प्रजाः समनुवर्त्स्यति ।। ३९ ।।<br>
आयुस्तत्र च मर्त्यानां परं त्रिंशद् भविष्यति ।<br>
दुर्बला विषयग्लाना रजसा समभिप्लुताः ।। 3.4.४० ।।<br>
भविष्यति तदा तेषां रोगैरिन्द्रियसंक्षयः ।<br>
आयुःप्रक्षयसंरोधाद् विषादः प्रभविष्यति ।। ४१ ।।<br>
शुश्रूषवो भविष्यन्ति साधूनां दर्शने रताः ।<br>
सत्यं च प्रतिपत्स्यन्ति व्यवहारोपसंक्षयात् ।। ४२ ।।<br>
भविष्यन्ति च कामानामलाभाद् धर्मशीलिनः ।<br>
करिष्यन्ति च संकोचं स्वपक्षक्षयपीडिताः ।। ४३ ।।<br>
एवं शुश्रूषणे दाने सत्ये प्राणाभिरक्षणे ।<br>
चतुष्पादः प्रवृत्तश्च धर्मः श्रेयोऽभिपत्स्यते ।। ४४ ।।<br>
तेषां लब्धानुमानानां गुणेषु परिवर्तताम् ।<br>
स्वादु किं न्विति विज्ञाय धर्म एवं वदिष्यति ।। ४५ ।।<br>
यथा हानिः क्रमात् प्राप्ता तथा वृद्धिः क्रमाद्गता।<br>
प्रगृहीते यतो धर्मे प्रवत्स्यन्ति कृतं युगम् ।। ४६ ।।<br>
साधु वृत्तं कृतयुगे कषाये हानिरुच्यते ।<br>
एक एव तु कालः स हीनवर्णो यथा शशी ।। ४७ ।।<br>
छन्नो हि तमसा सोमो यथा कलियुगे तथा ।<br>
पूर्णश्च तमसा हीनो यथा कृतयुगे तथा ।। ४८ ।।<br>
अर्थवादः परं ब्रह्म वेदार्थ इति तं विदुः ।<br>
अनिर्णिक्तमविज्ञातं दायाद्यमिव धार्यते ।। ४९ ।।<br>
इष्टवादस्तपो नाम तपो हि स्थावरं कृतम् ।<br>
गुणैः कर्माभिनिर्वृत्तिर्गुणास्तथ्येन कर्मणा ।। 3.4.५० ।।<br>
आशीस्तु पुरुषं दृष्ट्वा देशाकालानुवर्तिनी ।<br>
युगे युगे यथाकालमृषिभिः समुदाहृता ।। ५१ ।।<br>
इह धर्मार्थकामानां देवतानां प्रतिक्रिया ।<br>
आशिषश्च शुभाः पुण्यास्तथैवायुर्युगे युगे ।। ५२ ।।<br>
यथा युगानां परिवर्तनानि चिरं प्रवृत्तानि विधिस्वभावात्।<br>
क्षणं न संतिष्ठति जीवलोकः क्षयोदयाभ्यां परिवर्तमानः ।। ५३ ।।<br>
इति श्रीमहाभारते खिलभागे हरिवंशे भविष्यपर्वणि कलियुगवर्णने चतुर्थोऽध्यायः ।। ४ ।।<br>
<br>
