वैशम्पायन उवाच<br>
आसीच्छाल्वेषु राजेन्द्र ब्रह्मदत्तो नृपोत्तमः ।<br>
नाम्ना राजन् स पूतात्मा सर्वभूतदयापरः ॥ १ ॥<br>
पञ्चयज्ञपरो नित्यं जितात्मा विजितेन्द्रियः ।<br>
ब्रह्मविद् वेदविच्चैव सदा यज्ञमयः शिवः ॥ २ ॥<br>
तस्य भार्ये महीपाल रूपौदार्यगुणान्विते ।<br>
बभूवतुः सुसम्पन्ने अनपत्ये नृपोत्तम ॥ ३ ॥<br>
स ताभ्यां मुमुदे राजा शच्या शक्र इवाम्बरे ।<br>
नाम्ना मित्रसहो नाम सखा चासीद् द्विजोत्तमः॥ ४ ॥<br>
तस्य राज्ञो महायोगी वेदवेदान्ततत्परः ।<br>
अनपत्यः स विप्रेन्द्रो यथा राजा बभूव ह ॥ ५ ॥<br>
स राजा सहितस्ताभ्यामर्चयामास शंकरम् ।<br>
पुत्रार्थं शूलिनं शर्वं दश वर्षाण्यनन्यधीः ॥ ६ ॥<br>
स विप्रो वैष्णवं सत्रं पुत्रार्थे समयोजयत् ।<br>
अर्चितस्तेन राजेन्द्र शंकरो नीललोहितः ॥ ७ ॥<br>
आत्मानं दर्शयामास स्वप्ने राजानमब्रवीत् ।<br>
प्रीतोऽस्मि तव भद्रं ते वरं वरय सुव्रत ॥ ८ ॥<br>
अथ राजा जगन्नाथमुवाचेदं स्मयन्निव ।<br>
पुत्रौ मम भवेतां हि तथेत्युक्त्वा वृषध्वजः ॥ ९ ॥<br>
अन्तर्धानं गतः शम्भुः प्रतिबुद्धस्ततो नृपः ।<br>
सोऽपि मित्रसहो विद्वान् देवं केशवमव्ययम् ॥ 3.104.१० ॥<br>
पञ्चवर्षं जगन्नाथमर्चयामास भक्तितः ।<br>
अर्चितस्तेन विप्रेण देवदेवो जनार्दनः ॥ ११ ॥<br>
पुत्रमेकं ददौ तस्मै स्वात्मना सदृशं हरिः ।<br>
ते भार्ये गर्भमाधत्तां तेजसा शंकरस्य ह ॥ १२ ॥<br>
विप्रभार्या महाराज वैष्णवं तेज आदधत् ।<br>
महिष्यौ ते महावीर्यौ पुत्रौ शंकरनिर्मितौ ॥ १३ ॥<br>
असूयेतां महीपाल क्रमेणैव नृपस्य ह ।<br>
स तयोश्च महाराज नामकर्मादिकाः क्रियाः ॥ १४ ॥<br>
चकार विधिवत्सर्वा विप्रेभ्योऽदान्महद्धनम् ।<br>
स च विप्रो विनीतात्मा पुत्रमेकं हि लब्धवान्॥ १५ ॥<br>
साक्षादिव जगन्नाथं स्थितं पुत्रात्मना नृप ।<br>
जातकर्मादिकं सर्वं ब्राह्मणः स चकार ह ॥ १६ ॥<br>
तौ कुमारावयं चैव त्रयः सवयसोऽभवन् ।<br>
वेदानधीत्य ते सर्वाञ्छ्रुत्वा चान्वीक्षिकीं तथा ॥ १७ ॥<br>
धनुर्वेदे तथाऽस्त्रे च निपुणास्तेऽभवंस्तदा ।<br>
हंसो ज्येष्ठो नृपसुतो डिम्भकोऽनन्तरोऽभवत्॥ १८ ॥<br>
स च विप्रसुतो राजन् जनार्दन इति स्मृतः । ।<br>
अन्योन्यं मित्रतां याताः सर्वे चैव कुमारकाः॥ १९ ॥<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोत्पत्तौ चतुरधिकशततमोऽध्यायः ॥ १०४ ॥<br>
<br>
