जनमेजय उवाच<br>
प्रादुर्भावः पुराणेषु विष्णोरमिततेजसः ।<br>
सतां कथयतां विप्र वाराह इति नः श्रुतः ।। १ ।।<br>
न जानतेऽस्य चरितं न विधिं नैव विस्तरम् ।<br>
न कर्म गुणवद्भावं न हेतुं न मनीषितम् ।। २ ।।<br>
किमात्मको वराहोऽसौ का मूर्तिः कास्य देवता ।<br>
किमाचारः किं प्रभावः किं वा तेन पुरा कृतम्।। ३ ।।<br>
एतन्मे संशयत्वेन वाराहं श्रुतिविस्तरम् ।<br>
यज्ञार्थं च समेतानां द्विजातीनां महात्मनाम् ।। ४ ।।<br>
वैशम्पायन उवाच<br>
एतत् ते कथयिष्यामि पुराणं ब्रह्मसम्मितम् ।<br>
नानाश्रुतिसमायुक्तं कृष्णद्वैपायनेरितम् ।<br>
महावराहचरितं कृष्णस्याद्भुतकर्मणः ।। ५ ।।<br>
यथा नारायणो राजन् वाराहं वपुरास्थितः ।<br>
दंष्ट्र्या गां समुद्रस्थामुज्जहारारिसूदनः ।। ६ ।।<br>
छान्दसीभिरुदाराभिः श्रुतिभिः समलङ्कृतः ।<br>
शुचिः प्रयत्नवान् भूत्वा निबोध जनमेजय ।। ७ ।।<br>
इदं पुराणं परमं पुण्यं वेदैश्च सम्मितम् ।<br>
नानाश्रुतिसमायुक्तं नास्तिकाय न कीर्तयेत् ।। ८ ।।<br>
पुराणमेतदखिलं सांख्यं योगं तथैव च ।<br>
कार्त्स्न्येन विधिना प्रोक्तं योऽस्यार्थं ज्ञास्यते पुमान् ।।९।।<br>
विश्वेदेवास्तथा साध्या रुद्रादित्यास्तथाश्विनौ ।<br>
प्रजानां पतयश्चैव सप्त चैव महर्षयः ।। 3.33.१० ।।<br>
मनःसंकल्पजाश्चैव पूर्वजाश्च महर्षयः ।<br>
वसवोऽप्सरसश्चैव गन्धर्वा यक्षराक्षसाः ।। ११ ।।<br>
दैत्याः पिशाचा नागाश्च भूतानि विविधानि च ।<br>
ब्राह्मणाः क्षत्रिया वैश्याः शूद्रा म्लेच्छादयो भुवि।। १२ ।।<br>
चतुष्पदानि सर्वाणि तिर्यग्योनिगतानि च ।<br>
जङ्गमानि च सत्त्वानि यच्चान्यज्जीवसंज्ञितम् ।। १३ ।।<br>
पूर्णे युगसहस्रान्ते ब्राह्मेऽहनि तथागते ।<br>
निर्वाणे सर्वभूतानां सर्वोत्पातसमुद्भवे ।। १४ ।।<br>
हिरण्यरेतास्त्रिशिखस्ततो भूत्वा वृषाकपिः ।<br>
शिखाभिर्विविधाँल्लोकान् संशोषयति देहिनः।। १५ ।।<br>
दह्यमानास्ततस्तस्य तेजोराशिभिरग्रतः ।<br>
विवर्णवर्णा दग्धाङ्गा हतार्चिष्मद्भिराननैः ।। १६ ।।<br>
साङ्गोपनिषदा वेदा इतिहासपुरोगमाः ।<br>
सर्वविद्याश्रयाश्चैव सत्यधर्मपरायणाः ।। १७ ।।<br>
ब्रह्माणमग्रतः कृत्वा छन्दतो विश्वतोमुखम् ।<br>
सर्वे देवगणाश्चैव त्रयस्त्रिंशच्च कोटयः ।। १८ ।।<br>
तस्मिन्नहनि सम्प्राप्ते तं हंसं महदक्षरम् ।<br>
प्रविशन्ति महायोगं हरिं नारायणं प्रभुम् ।। १९ ।।<br>
तेषां भूयः प्रविष्टानां निधनोत्पत्तिरुच्यते ।<br>
यथा सूर्यस्य सततमुदयास्तमयाविह ।। 3.33.२० ।।<br>
पूर्णे युगसहस्रान्ते कल्पो निःशेष उच्यते ।<br>
तस्मिञ्जीवकृतं सर्वं निःशेषमवतिष्ठते ।। २१ ।।<br>
संहृत्य लोकान् सर्वान् स सदेवासुरपन्नगान् ।<br>
कृत्वाऽऽत्मगर्भे भगवानास्त एको जगद्गुरुः ।। २२ ।।<br>
यः स्रष्टा सर्वभूतानां कल्पान्तेषु पुनः पुनः ।<br>
अव्यक्तः शाश्वतो देवस्तस्य सर्वमिदं जगत् ।। २३ ।।<br>
नष्टार्ककिरणे लोके चन्द्ररश्मिविवर्जिते ।<br>
त्यक्तभूताग्निपवने क्षीणयज्ञवषट्क्रिये ।। २४ ।।<br>
अपक्षिगणसंघाते सर्वप्राण्यचरे पथि ।<br>
अमर्यादाकुले रौद्रे सर्वतस्तमसावृते ।। २५ ।।<br>
अदृश्ये सर्वलोकेऽस्मिन्नभावे सर्वकर्मणाम् ।<br>
प्रशान्ते सर्वसम्पाते नष्टे वैरपरिग्रहे ।। २६ ।।<br>
गते स्वभावसंस्थानं लोके नारायणात्मके ।<br>
परमेष्ठी हृषीकेशः शयनायोपचक्रमे ।। २७ ।।<br>
पीतवासा लोहिताक्षः कृष्णो जीमूतसंनिभः ।<br>
शिखासहस्रविकचं जटाभारं समुद्वहन् ।। २८ ।।<br>
श्रीवत्सकलिलं पुण्यं रक्तचन्दनभूषितम् ।<br>
वक्षो बिभ्रन्महाबाहुः सविद्युदिव तोयदः ।। २९ ।।<br>
पुण्डरीकसहस्रस्य मालास्य शुशुभे तदा ।<br>
पत्नी चैव स्वयं लक्ष्मीर्देहमावृत्य तिष्ठति ।। 3.33.३० ।।<br>
ततः स्वपिति धर्मात्मा सर्वलोकपितामहः ।<br>
किमप्यमितविक्रान्तो निद्रायोगमुपागतः ।। ३१ ।।<br>
ततो वर्षसहस्रे तु पूर्णे स पुरुषोत्तमः ।<br>
स्वयमेव विभुर्भूत्वा बुध्यते विबुधाधिपः ।। ३२ ।।<br>
ततश्चिन्तयते भूयः सृष्टिं लोकस्य लोककृत्।<br>
पितृदेवासुरनरान् पारमेष्ठ्येन कर्मणा ।। ३३ ।।<br>
ततश्चिन्तयते कार्यं देवेषु समितिंजयः ।<br>
सम्भवं सर्वलोकस्य विदधाति स वाक्पतिः ।। ३४ ।।<br>
कर्ता चैव विकर्ता च संहर्ता च प्रजापतिः ।<br>
धाता विधाता च तथा संयमो नियमो यमः ।। ३५ ।।<br>
नारायणपरा देवा नारायणपराः क्रियाः ।<br>
नारायणपरो यज्ञो नारायणपरा श्रुतिः ।। ३६ ।।<br>
नारायणपरो मोक्षो नारायणपरा गतिः ।<br>
नारायणपरो धर्मो नारायणपरः क्रतुः ।। ३७ ।।<br>
नारायणपरं ज्ञानं नारायणपरं तपः ।<br>
नारायणपरं सत्यं नारायणपरं पदम् ।<br>
नागयणपरो देवो न भूतो न भविष्यति ।। ३८ ।।<br>
स्वयंभूरिति विज्ञेयः स ब्रह्मा भुवनाधिपः ।<br>
स वायुरिति विज्ञेय एष यज्ञः सनातनः ।। ३९ ।।<br>
सदसच्च स विज्ञेयः स यज्ञः स प्रजाकरः ।<br>
यद् वेदितव्यं त्रिदशैस्तदेष परिविन्दति ।। 3.33.४० ।।.<br>
यच्च वेद्यं भगवतो देवा अपि न तद् विदुः ।<br>
प्रजानां पतयः सप्त ऋषयश्च सहामरैः ।। ४१ ।।<br>
नास्यान्तमधिगच्छन्ति ततोऽनन्त इति श्रुतिः ।<br>
यदस्य परमं रूपं तत्र पश्यन्ति देवताः ।। ४२ ।।<br>
प्रादुर्भावेषु सम्भूतं यत् तदर्चन्ति देवताः ।<br>
यन्न दर्शितवान् देवः कस्तदन्वेष्टुमर्हति ।। ४३ ।।<br>
ग्रामणीः सर्वभूतानामग्निमारुतयोर्गतिः ।<br>
तेजसस्तपसश्चैव निधानममृतस्य च ।।४४ ।।<br>
चतुराश्रमवर्णेषु चातुर्होत्रफलाशनः ।<br>
चतुःसागरपर्यन्तश्चतुर्युगविवर्तकः ।। ४५ ।।<br>
तदेष संहृत्य जगत् कृत्वा गर्भस्थमात्मनः ।<br>
मुमोचाण्डं महायोगी धृतं वर्षसहस्रिकम् ।। ४६ ।।<br>
सुरासुरद्विजभुजगाप्सरोगणैर्महौषधिक्षितिधरयक्षगुह्यकैः ।<br>
प्रजापतिः श्रुतिधर रक्षसां कुलं तदासृजज्जगदिदमात्मना प्रभुः ।। ४७ ।।<br>
इति श्रीमहाभारते खिलभागे हरिवंशे भविष्यपर्वणि  वाराहे प्रादुर्भावे त्रयस्त्रिंशोऽध्यायः ।। ३३ ।।<br>
<br>
