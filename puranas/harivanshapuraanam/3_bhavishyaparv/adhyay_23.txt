वैशम्पायन उवाच<br>
पितामहं पुरस्कृत्य मेरुपृष्ठे समाहिताः ।<br>
जटाजिनधरा विप्रास्त्यक्तक्रोधा जितेन्द्रियाः ॥ १ ॥<br>
पर्वतान्तरसंसिद्धे बहुपादपसंवृते ।<br>
धातुसंरञ्जितशिले समे निस्तृणकण्टके ॥ २ ॥<br>
त्रयाणां ब्रह्मवेदानां पञ्चस्वरविराजिते ।<br>
मन्त्रयज्ञपरा नित्यं नित्यं व्रतहिते रताः ॥ ३ ॥<br>
एकमेवाग्निमाधाय सर्वे ब्राह्मणपुङ्गवाः ।<br>
बिभिदुर्मन्त्रविषयैः सुसमाहितमानसाः ॥ ४ ॥<br>
त्रिधा प्रणीतो ज्वलनो मुनिभिर्वेदपारगैः ।<br>
अतस्ते तत्त्वमापन्ना यदेकस्त्रिविधः कृतः ॥ ५ ॥<br>
एक एव महानग्निर्हविषा सम्प्रवर्तते ।<br>
स्वधाकारेण धर्मज्ञ मन्त्राणां कार्यसिद्धये ॥ ६ ॥<br>
स्वयं च दक्षः सम्प्राप्तो भगवान् भूतसत्कृतः ।<br>
ब्रह्मा ब्राह्मणनिर्माता सर्वभूतपितामहः ॥ ७ ॥<br>
दण्डी चर्मी शरी खड्गी शिखी पद्मनिभाननः ।<br>
अभवन्न्यस्तसंतापो जितक्रोधो जितेन्द्रियः ॥ ८ ॥<br>
यजते पुष्करे ब्रह्मा मेधया सह संगतः ।<br>
इन्द्रप्रोक्तानि सामानि गीयन्ते ब्रह्मवादिभिः ॥ ९ ॥<br>
घृतं क्षीरं यवा व्रीहिः सर्वं परमकं हविः ।<br>
वेदप्रोक्तं मखे न्यस्तं कल्पितं ब्रह्मणः पदे ॥ 3.23.१० ॥<br>
निर्मथ्यारणिमाग्नेयीं शमीगर्भसमुत्थिताम् ।<br>
स ब्रह्मा प्रथमं तस्मिन्नग्निमयं प्रवर्तयत् ॥ ११ ॥<br>
न ह्यल्पं विहितं द्रव्यं यथाग्निर्यज्ञकर्मणि ।<br>
प्रवर्तयेद् विभागैर्वा हुतद्रव्यमयं बलम् ॥ १२ ॥<br>
फलानि तैः प्रयुक्तानि हवींषि विततेऽध्वरे ।<br>
प्रयुञ्जते प्रयोगज्ञा मुनयो ब्रह्मवादिनः ॥ १३ ॥<br>
षण्मासांश्चतुरो वेदान् सम्बभाषे बृहस्पतिः ।<br>
ब्रह्मणो वितते यज्ञे परया ब्रह्मसम्पदा ॥ १४ ॥<br>
शिक्षाक्षरसमेताया मधुरायाः समन्ततः ।<br>
सानुस्वरितरामायाः सरस्वत्याः प्रभाषते ॥ १५ ॥<br>
तेन ब्राह्मणशब्देन ब्रह्मप्रोक्तेन भारत ।<br>
विभाति स मखो व्यक्तं ब्रह्मलोक इवापरः ॥ १६ ॥<br>
मखो ब्रह्ममुखोत्तीर्णो ब्रह्मशब्दैरनामयैः ।<br>
प्रयोगैः सम्प्रयुक्तः स जल्पन्निव विवर्धते ॥ १७ ॥<br>
समिद्भिः सोमकलशैः पात्रैश्चैव बहिश्चरैः ।<br>
यवैर्व्रीहिभिराज्यैश्च पूर्णैश्च जलभाजनैः ॥ १८ ॥<br>
कर्म प्राप्तैश्च वसुभिः कर्मभिश्च परान्वितैः ।<br>
गोभिः पयस्विनीभिश्च परिवत्सैश्च कोमलैः ॥ १९ ॥<br>
ब्रह्मवृद्धो वयोवृद्धस्तपोवृद्धश्च भारत ।<br>
ब्रह्मज्ञानमयो देवो विद्यया सह संगतः ॥ 3.23.२० ॥<br>
मानसैश्च क्रियामूर्तिर्ये च भूताः स्वयं नृप ।<br>
ब्रह्मा जुहोति तांस्तस्मान्मरुद्भिः सहितस्तदा ॥ २१ ॥<br>
तेजोमूर्तिधरै रूपैर्न  च तत्कर्मणास्पृशत् ।<br>
बेदप्रोक्तेन विधिना सर्वप्राणभृतां नृप ॥ २२ ॥<br>
निर्मथ्यारणिमाग्नेयीं शमीगर्भसमुत्थिताम् ।<br>
क्रतुना यजते पूर्णमग्निष्टोमेन स प्रभुः ॥ २३ ॥<br>
सदस्यैस्तत्सदो व्यक्तं शुशुभे यज्ञकर्मणि ।<br>
जल्पन्ति मधुरा वाचःसानुसाराः क्रियास्तथा॥ २४ ॥<br>
कर्मभिश्च तपोयुक्तैर्वेदवेदाङ्गपारगैः ।<br>
सूर्येन्दुसदृशै राजन् विरराज महाक्रतुः ॥ २५ ॥<br>
ब्रह्मघोषेण महता ब्रह्मावास इवापरः ।<br>
वसुधामिव सम्प्राप्तैः सर्वैरेव दिवौकसैः ॥ २६ ॥<br>
वेदवेदाङ्गविद्भिश्च विनीतैर्ब्रह्मवादिभिः ।<br>
गतागतैस्तपःश्रान्तैः स्वर्गलोके महीयते ॥२७ ॥<br>
ज्वलद्भिरिव विप्रैस्तैस्त्रिभिरेवाध्वरेऽग्निभिः ।<br>
ब्रह्मलोक इवाभाति ब्रह्मणः स महाक्रतुः ॥ २८ ॥<br>
इन्द्रप्रोक्तानि सामानि गायन्ति ब्रह्मवादिनः ।<br>
वचनानि प्रयुक्तानि यजूंषि विततेऽध्वरे ॥ २९ ॥<br>
तपःशान्ता ब्रह्मपराः सत्यव्रतसमाहिताः ।<br>
आययुर्मुनयः सर्वे मनोभिः श्रोत्रवादिभिः ॥ 3.23.३० ॥<br>
होता चैवाभवद्राजन् ब्रह्मत्वे च बृहस्पतिः ।<br>
सर्वधर्मविदां श्रेष्ठः पुराणो ब्रह्मसम्भवः ॥ ३१ ॥<br>
यजमानश्च यज्ञान्ते विष्णोः पूजां प्रयुज्य च ।<br>
अदित्याः पश्चिमे गर्भे तपसा सम्भृते नृप ॥ ३२ ॥<br>
पदं विष्णुरजो ब्रह्मा निर्द्वन्द्वं निष्परिग्रहम् ।<br>
यतः पदसहस्राणि भविष्यन्त्युद्भवन्ति च ॥ ३३ ॥<br>
अवन्ध्यं चाप्रमेयं च व्यतिरिक्तं च कर्मभिः ।<br>
आत्मापि यस्य मुनयो भवन्ति निष्परिग्रहाः ॥ ३४ ॥<br>
परिग्रहाश्च विषया दोषप्राप्ता महीयते ।<br>
दोषाश्च युगपत् सर्वे छादयन्ति मनो बलात् ॥ ३५॥<br>
इन्द्रियग्रामविषये चरन्तो निष्परिग्रहाः ।<br>
परिग्रहं शुभं धर्ममविद्यालक्षणं विदुः ॥ ३६ ॥<br>
विद्यालक्षणसंयोगान्न मनश्छाद्यते नृप ।<br>
यदि चेन्मुनिशब्देन गृह्यते ब्रह्मवादिभिः ॥ ३७ ॥<br>
वेदविद्याव्रतस्नातैर्नियतैः कुरुसत्तम ।<br>
दिविलोकाः सतां स्थानं लोकानां लोक उच्यते॥ ३८ ॥<br>
यत्र देवा हव्यपुष्टा न क्षयं यान्ति भारत ।<br>
यजमानश्च भोगैः स्वैः कर्मप्राप्तोदिते पदे ।<br>
मोदते सह पत्नीभिर्विज्वरो वसुधाधिप ॥ ३९ ॥<br>
यज्ञावसाने शैलेन्द्रं द्विजेभ्यः प्रददौ प्रभु ।<br>
दयया सर्वभूतानां निर्मलेनान्तरात्मना ॥ 3.23.४० ॥<br>
तं शैलं सर्वगात्राणि परस्परविशेषिणः ।<br>
न शेकुः प्रविभागार्थं भेत्तुं सर्वोद्यमैरपि ॥ ४१ ॥<br>
ततस्ते ब्राह्मणगणा निषेदुर्वसुधातले ।<br>
श्रमेणाभिहताः सर्वे विवर्णवदना नृप ॥ ४२ ॥<br>
सुपार्श्वो गिरिमुख्यस्तु वाग्भिर्मधुरभाषता ।<br>
अब्रवीत्प्रणतः सर्वाञ्छिरसा तान्द्विजोत्तमान् ॥४३॥<br>
नहि शक्यो बलाद् भेत्तुं युष्माभिरसुसङ्गिभिः ।<br>
अपि वर्षशतैर्दिव्यैः परस्परविरोधिभिः ॥ ४४ ।<br>
एकीभूता यदा सर्वे भविष्यथ समाहिताः ।<br>
अविरोधेन युगपद् विभजिष्यथ निर्वृताः ॥ ४५ ॥<br>
बलं हि रागद्वेषाभ्यां वर्धते ब्रह्मसत्तमाः।<br>
विमुक्तं रागदोषाभ्यां ब्रह्म वर्धति शाश्वतम् ॥ ४६ ॥<br>
यदाहं भेदयिष्यामि स्वर्गभिन्नैः शिलाशतैः ।<br>
धातुभिश्च विसर्पद्भिः शिखरैश्चानुपातिभिः ॥ ४७ ॥<br>
विशीर्णैः पार्श्वविवरैर्नागैश्च गलितैर्भुवि ।<br>
बहुभिर्व्यालरूपैश्च चोद्यमानो गुहाशयैः ॥ ४८ ॥<br>
प्रतिगृह्य च तद् वाक्यं शैलेन्द्रस्य सुभाषितम् ।<br>
तूष्णीं बभूवुस्ते सर्वे तदा ब्राह्मणसत्तमाः ॥ ४९ ॥  <br>
इति श्रीमहाभारते खिलभागे हरिवंशे भविष्यपर्वणि पौष्करे त्रयोविंशोऽध्यायः ॥ २३ ॥<br>
<br>
