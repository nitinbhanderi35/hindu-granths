वैशम्पायन उवाच<br>
भूत्वा नारायणो योगी सप्तमूर्तिर्विभावसुः । <br>
गभस्तिभिः प्रदीप्ताभिः संशोषयति सागरान् ॥ १ ॥<br>
पीत्वार्णवांश्च सर्वान् स नदीः कूपांश्च सर्वशः ।<br>
पर्वतानां च सलिलं सर्वं पीत्वा च रश्मिभिः ॥ २ ॥<br>
भित्त्वा सहस्रशश्चैव महीं नीत्वा रसातलम्।<br>
रसातलगतं कृत्स्नं पिबते रसमुत्तमम् ॥ ३ ॥<br>
अप्सु सृजन्क्लेदमन्यद् ददाति प्राणिनां ध्रुवम् ।<br>
तत् सर्वमरविन्दाक्ष आदत्ते पुरुषोत्तमः ॥ ४ ॥<br>
वायुश्च बलवान्भूत्वा स विधूयाखिलं जगत्।<br>
प्राणोदये सुराणां च वायुना कुरुते हरिः ॥ ५ ॥<br>
ततो देवगणानां च सर्वेषामेव देहिनाम् ।<br>
ये चेन्द्रियगणाः सर्वे ये चान्ये च यतोद्भवाः ।<br>
पूयं घ्राणं शरीरं च पृथिवीमाश्रिता गुणाः ॥ ६ ॥<br>
जिह्वा रसश्च क्लेदश्च संश्रिताः सलिलं गुणाः ।<br>
रूपं चक्षुर्विपाकश्च ज्योतिरेवाश्रिता गुणाः ॥ ७ ॥<br>
स्पर्शः प्राणश्च चेष्टा च पवनं संश्रिता गुणाः ।<br>
परमेष्ठिनं वरेण्यं च हृषीकेशं समाश्रिताः ॥ ८ ॥<br>
ततो भगवता तत्र रश्मिभिः परिवारिताः ।<br>
वायुना कृष्यमाणाश्च रूपान्योन्यसमाश्रयात् ॥ ९ ॥<br>
तेषां संघर्षजोद्भूतः पावकः शतधा ज्वलन् ।<br>
अदहन्निखिलांल्लोकानुग्रः संवर्तकोऽनलः ॥ 3.9.१० ॥<br>
संपर्वतांस्तरून् गुल्माँल्लतावल्लीस्तृणानि च ।<br>
विमानानि च दिव्यानि पुराणि विविधानि च ॥ ११॥<br>
आश्रमांश्च तथा पुण्यान्दिव्यान्यातनानि च ।<br>
यानि चाश्रयणीयानि तानि सर्वाणि सोऽदहत् ॥ १२ ॥<br>
भस्मीभूतांस्ततः सर्वाँल्लोकाँल्लोकगुरुर्हरिः ।<br>
भूयो निर्वापयामास जलयुक्तेन कर्मणा ॥ १३ ॥<br>
सहस्रदृङ्महातेजा भूत्वा कृष्णो महाघनः ।<br>
दिव्यतोयेन हविषा तर्पयामास मेदिनीम् ॥ १४ ॥<br>
ततः क्षीरनिकाशेन स्वादुना परमाम्भसा ।<br>
शिवेन पुण्येन महीं निर्वाणमगमत् परम् ॥ १५ ॥<br>
ते नगा जलसंछन्नाः पयसः सर्वतोधराः ।<br>
एकार्णवजला भूत्वा सर्वसत्त्वविवर्जिताः ॥ १६ ॥<br>
महाभूतान्यपि च तं प्रविष्टान्यमितौजसम् ।<br>
नष्टार्कपवनाकाशे सूक्ष्मे जनविवर्जिते ॥ १७ ॥<br>
संशोषयित्वा पीत्वा च वसत्येकः सनातनः ।<br>
पौराणं रूपमास्थाय किमप्यमितबुद्धिमान् ॥ १८ ॥<br>
एकार्णवजले ह्यासीद् योगी योगमुपागतः ।<br>
अयुतानां सहस्राणि गतान्येकार्णवेऽम्भसि ।<br>
न चैनं कश्चिदव्यक्तं व्यक्तं वेदितुमर्हति ॥ १९ ॥<br>
जनमेजय उवाच<br>
एकार्णवविधिः कोऽयं यश्चैव परिकीर्तितः ।<br>
क एष पुरुषो नाम किं योगः कश्च योगवान् ॥ 3.9.२०॥<br>
वैशम्पायन उवाच<br>
एतावन्तमसौ कालमेकार्णवविधिं प्रति ।<br>
करिष्यतीमं भगवानिति कश्चिन्न बुध्यते ॥ २१ ॥<br>
न वै माता न च द्रष्टा न ज्ञाता नैव पार्श्वगः ।<br>
न स्मावगच्छते कश्चिदृते तं देवमीश्वरम् ॥ २२ ॥<br>
नभः क्षितिं पवनमथ प्रकाशयन्<br>
प्रजापतिं भुवनचरं सुरेश्वरम् ।<br>
पितामहं श्रुतिनिलयं महामुनिं<br>
शशास भूः शयनमरोचयत् प्रभुः॥ २३ ॥<br>
इति श्रीमहाभारते खिलभागे हरिवंशे भविष्यपर्वणि   पुष्करप्रादुर्भावे नवमोऽध्यायः ॥ ९ ॥<br>
<br>
