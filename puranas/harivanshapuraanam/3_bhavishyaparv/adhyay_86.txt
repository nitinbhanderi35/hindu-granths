वैशम्पायन उवाच<br>
तस्याग्रे समपद्यन्त भूतसंघाः सहस्रशः ।<br>
घण्टाकर्णो विरूपाक्षः कुण्डधार कुमुद्वहः ।। १ ।।<br>
दीर्घरोमा दीर्घभुजो दीर्घबाहुर्निरञ्जनः ।<br>
उरुनेत्रः शतमुखः शतग्रीवः शतोदरः ।। २ ।।<br>
कुण्डोदरो महाग्रीवः स्थूलजिह्वो द्विबाहुकः ।<br>
पार्श्ववक्त्रः सिंहमुख उन्नतांसो महाहनुः ।। ३ ।।<br>
त्रिबाहुः पञ्चबाहुश्च व्याघ्रवक्त्रः सिताननः ।<br>
एते चान्ये च बहवो दीर्घास्या दीर्घलोचनाः ।। ४ ।।<br>
नृत्यन्तः प्रहसन्तश्च स्फोटयन्तः परस्परम् ।<br>
तथान्ये घोररूपाश्च तथान्ये विकृताननाः ।। ५ ।।<br>
प्रेतभक्षाः प्रेतवाहा मांसशोणितभोजनाः ।<br>
शवानि सुबहून्याशु भक्षयन्तस्ततस्ततः ।। ६ ।।<br>
पिबन्तो रुधिरं घोरं खण्डयन्तः शवान् बहून् ।<br>
कराला वितता दीर्घा धमनिस्नायुसंतताः ।। ७ ।।<br>
नानाविधाः सुवीराश्च शूलाग्रप्रोतमानुषाः ।<br>
शिरोमालावृताः केचिदान्त्रपाशावपाशिताः ।। ८ ।।<br>
डिण्डिमैरट्टहासैश्च नादयन्तो वसुन्धराम् ।<br>
कपालिनो भैरवाश्च जटिला मुण्डिनस्तथा ।। ९ ।।<br>
एवं बहुविधा घोराः पिशाचा विकृताननाः ।<br>
तथान्ये मुनिवीराश्च ध्यायन्तः परमेश्वरम् ।। 3.86.१० ।।<br>
पठन्तो वेदवाक्यानि साङ्गानि विविधानि च ।<br>
कुण्डि=कास्थकराः केचित्केचित्कुशविचारिणः।। १ १।।<br>
कौपीनवसनाः केचित् केचित् कार्पाससंवृताः ।<br>
स्तुवन्तः शंकरं भक्त्या स्तोत्रैर्माहेश्वरैस्तथा ।। १२।।<br>
एकत्र ते मुनिगणा अपरत्र गणास्तथा ।<br>
अन्यत्र सिद्धगन्धर्वाः प्रियाभिः सह संगताः ।। १३।।<br>
नृत्यन्ति नृत्यकुशला गायन्ति स्म च कन्यकाः ।<br>
विद्याधरास्तथान्यत्र स्तुवन्तः शंकरं शिवम् ।। १४।।<br>
ननृतुस्तस्य पुरतो गच्छन्तोऽप्सरसां गणाः ।<br>
एवमेतैर्महाघोरैः पिशाचैर्भूतकिन्नरैः ।। १५।।<br>
मुनिभिश्चैव प्रमथैः समं शर्वः समाययौ ।<br>
यत्र विश्वेश्वरो विष्णुस्तपस्तेपे सुदारुणम् ।। १६ ।।<br>
यत्र ते लोकपालाश्च तिष्ठन्ति स्म दिदृक्षया ।<br>
उमया लोकभाविन्या गङ्गया चन्द्रशेखरः ।। १७।।<br>
स सर्वलोकप्रभवो भवो विभुर्जटी च साक्षात् प्रणवात्मकः कृती ।<br>
द्रष्टुं हरिं विष्णुमुदारविक्रमो ययौ यथेष्टं पिशिताशनैर्वृतः ।। ।८ ।।<br>
इति श्रीमहाभारते खिलभागे हरिवंशे भविष्यपर्वणि कैलासयात्रायां महादेवागमने षडशीतितमोऽध्यायः ।। ८६ ।।<br>
<br>
