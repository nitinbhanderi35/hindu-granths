वैशम्पायन उवाच<br>
शृणु नामानि सर्वेषां रूपाण्यभिजनानि च ।<br>
आयुधानि च मुख्यानि दानवानां महात्मनाम् ॥ १ ॥<br>
विप्रचित्तिः शिबिः शङ्कुरयः शङ्कुस्तथैव च ।<br>
अयःशिरा अश्वशिरा हयग्रीवश्च वीर्यवान् ॥ २ ॥<br>
वेगवान् केतुमानुग्रः सोग्रव्यग्रो महासुरः ।<br>
पुष्करः पुष्कलश्चैव साश्वोऽश्वपतिरेव च ॥ ३ ॥<br>
प्रहादोऽश्वशिराः कुम्भः संह्रादो गगनप्रियः ।<br>
अनुह्रादो हरिहरौ वाराहः संहरो रुजः ॥ ४ ॥<br>
वृषपर्वा विरूपाक्षो अतिचन्द्रः सुलोचनः ।<br>
निष्प्रभः सुप्रभः श्रीमांस्तथैव च निरूदरः ॥ ५ ॥<br>
एकवक्त्रो महावक्त्रो द्विवक्त्रः कालसंनिभः ।<br>
शरभः शलभश्चैव कुणपः कुलपः क्रथः ॥ ६ ॥<br>
बृहत्कीर्तिर्महागर्भः शङ्कुकर्णो महाध्वनिः ।<br>
दीर्घजिह्वोऽर्कवदनो मृदुबाहुर्मृदुप्रियः ॥ ७ ॥<br>
वायुर्गविष्ठो नमुचिः शम्बरो विक्षरो महान् ।<br>
चन्द्रहन्ता क्रोधहन्ता क्रोधवर्धन एव च ॥ ८ ॥<br>
कालकः कालकाक्षश्च वृत्रः क्रोधो विमोक्षणः ।<br>
गविष्ठश्च हविष्ठश्च प्रलम्बो नरकः पृथुः ॥ ९ ॥<br>
चन्द्रतापनवातापी केतुमान् बलदर्पितः ।<br>
असिलोमा पुलोमा च बाष्कलः प्रमदो मदः ॥ 3.72.१०॥<br>
शृगालवदनश्चैव करालः केशिरेव च ।<br>
एकाक्षश्चैकबाहुश्च तुहुण्डः सृमलः सृपः ॥ ११॥<br>
एते चान्ये च बहवः क्रममाणं त्रिविक्रमम् ।<br>
उपतस्थुर्महात्मानं विष्णुं दैत्यगणास्तदा ॥ १२॥<br>
प्रासोद्यतकराः केचिद् व्यादितास्याः खरस्वनाः ।<br>
शतघ्नीचक्रहस्ताश्च वज्रहस्तास्तथा परे ॥ १३॥<br>
खड्गपट्टिशहस्ताश्च परश्वधधराः परे ।<br>
प्रासमुद्गरहस्ताश्च तथा परिघपाणयः ॥ १४॥<br>
महाशनिव्यग्रकरा मौशलास्तु महाबलाः ।<br>
महावृक्षोद्यतकरास्तथैव च धनुर्धराः ॥ १५॥<br>
गदाभुशुण्डिहस्ताश्च वज्रहस्तास्तथा परे ।<br>
महापट्टिशहस्ताश्च तथा परिघपाणयः ॥१६॥<br>
असिकम्पनहस्ताश्च दानवा युद्धदुर्मदाः ।<br>
नानाप्रहरणा घोरा नानावेषा महाबलाः ॥१७।<br>
कूर्मकुक्कुटवक्त्राश्च हस्तिवक्त्रास्तथा परे ।<br>
खरोष्ट्रवदनाश्चैव वराहवदनास्तथा ॥१८॥<br>
भीमा मकरवक्त्राश्च शिशुमारमुखास्तथा ।<br>
मार्जारशुकवक्त्राश्च दीर्घवक्त्राश्च दानवाः ॥१९॥<br>
गरुडाननाः खड्गमुखा मयूरवदनास्तथा ।<br>
अश्ववक्त्रा वभ्रुवक्त्रा घोरा मृगमुखास्तथा ॥3.72.२०॥<br>
उष्ट्रशल्यकवक्त्राश्च दीर्घवक्त्राश्च दानवाः ।<br>
नकुलस्येव वक्त्राश्च पारावतमुखास्तथा ।२१॥<br>
चक्रवाकमुखाश्चैव गोधवक्त्रास्तथा परे ।<br>
तथा मृगाननाः शूरा गोऽजादिमहिषाननाः ॥२२॥<br>
कृकलासमुखाश्चैव व्याघ्रवक्त्रास्तथा परे ।<br>
ऋक्षशार्दूलवक्त्राश्च सिंहवक्त्रास्तथा परे ॥२३।<br>
गजेन्द्रचर्मवसनास्तथा कृष्णाजिनाम्बराः ।<br>
चीरसंवृतगात्राश्च तथा फलकवाससः ॥२४॥<br>
उष्णीषिणो मुकुटिनस्तथा कुण्डलिनोऽसुराः ।<br>
किरीटिनो लम्बशिखाः कम्बुग्रीवाः सुवर्चसः ॥२५॥<br>
नानावेषधरा दैत्या नानामाल्यानुलेपनाः ।<br>
स्वान्यायुधानि दीप्तानि प्रगृह्यासुरसत्तमाः ॥२६॥<br>
क्रममाणं हृषीकेशमुपातिष्ठन्त दानवाः ।<br>
प्रमथ्य सर्वान् दैतेयान् पादहस्ततलैः प्रभुः ॥२७॥<br>
रूपं कृत्वा महाकायं जहाराशु स मेदिनीम् ।<br>
त्रैलोक्यं क्रममाणस्य द्युतिरादित्यसम्भवा ॥२८॥<br>
तस्य विक्रमतो भूमिं चन्द्रादित्यौ स्तनान्तरे ।<br>
नभः प्रक्रममाणस्य सक्थिदेशे व्यवस्थितौ ॥२९॥<br>
परं विक्रममाणस्य जानुदेशे व्यवस्थितौ ।<br>
विष्णोरमितवीर्यस्य वदन्त्येवं द्विजातयः ॥ 3.72.३०॥<br>
जित्वा लोकत्रयं कृत्स्नं हत्वा चासुरपुङ्गवान् ।<br>
ददौ शक्राय वसुधां हरिर्लोकनमस्कृतः ॥३१॥<br>
सुतलं नाम पातालमधस्ताद् वसुधातले ।<br>
बलेर्दत्तं भगवता विष्णुना प्रभविष्णुना ॥३२॥<br>
तदवाप्यासुरश्रेष्ठश्चकार मतिमुत्तमाम् ।<br>
रसातलतले वासमकरोदसुराधिपः ॥३३॥<br>
तत्रस्थश्च महातेजा ध्यानं परममास्थितः ।<br>
उवाच वचनं धीमान् विष्णुं लोकनमस्कृतम्॥३४॥<br>
किं मया देव कर्तव्यं ब्रूहि सर्वमशेषतः ।<br>
ततो दैत्याधिपं प्राह देवो विष्णुः सुरोत्तमः ॥३५॥<br>
विष्णुरुवाच<br>
ददामि ते महाभाग परितुष्टोऽस्मि तेऽसुर ।<br>
वरं वरय भद्रं ते यथेष्टं काममाप्नुहि ॥३६॥<br>
मा च शुक्रस्य वचनं प्रतिहासीः कथंचन ।<br>
अहमाज्ञापयामि त्वां श्रेयश्चैवमवाप्स्यसि ॥३७॥<br>
अथ दैत्याधिपं प्राह विष्णुर्देवाधिपानुजः ।<br>
वाचा परमया देवो वरेण्यः प्रभुरीश्वरः ॥३८॥<br>
यत् त्वया सलिलं दत्तं गृहीतं पाणिना मया ।<br>
तस्मात् ते दैत्य देवेभ्यो नास्ति जातु भयं क्वचित्॥३९॥<br>
सुतलं नाम पातालं तत्र त्वं सानुगो वस ।<br>
सर्वदैत्यगणैः सार्धं मत्प्रसादान्महासुर ॥3.72.४०॥<br>
न च ते देवदेवस्य शक्रस्यामिततेजसः ।<br>
शासनं प्रतिहन्तव्यं स्मरता शासनं मम ॥४१॥<br>
देवताश्चापि ते सर्वाः पूज्या एव महासुर ।<br>
भोगांश्च विविधान् सम्यग्यज्ञांश्च सहदक्षिणान्॥४२॥<br>
प्राप्स्यसे च महाभाग दिव्यान्कामान्यथेप्सितान् ।<br>
इह चामुत्र चाक्षय्यान्विविधांश्च परिच्छदान्॥४३॥<br>
दैत्याधिपत्यं च सदा मत्प्रसादादवाप्स्यसि ।<br>
यदा च तां मया प्रोक्तां मर्यादां चालयिष्यसि ॥४४॥<br>
वधिष्यन्ति तदा हि त्वां नागपाशैर्महाबलाः ।<br>
नमस्कार्याश्च ते नित्यं महेन्द्राद्या दिवौकसः ॥४५॥<br>
मम ज्येष्ठः सुरश्रेष्ठः शासनं प्रतिगृह्यताम् ।<br>
बलिरुवाच<br>
देवदेव महाभाग शङ्खचक्रगदाधर ॥४६॥<br>
सुरासुरगुरो श्रेष्ठ सर्वलोकमहेश्वर ।<br>
तत्रासतो मे पाताले भागं ब्रूहि सुरोत्तम ॥४७॥<br>
ममान्नमशनं देव प्राशनार्थमरिंदम ।<br>
तद् वदस्व सुरश्रेष्ठ तृप्तिर्येन ममाक्षया ॥४८ ॥<br>
श्रीभगवानुवाच<br>
अश्रोत्रियं श्राद्धमधीतमव्रतमदक्षिणं यज्ञमनर्त्विजा हुतम् ।<br>
अश्रद्धया दत्तमसंस्कृतं हविरेते प्रदत्तास्तव दैत्य भागाः ॥४९॥<br>
पुण्यं मद्द्वेषिणां यच्च मद्भक्तद्वेषिणां तथा ।<br>
क्रयविक्रयसक्तानां पुण्यं यच्चाग्निहोत्रिणाम् ॥3.72.५०॥<br>
अश्रद्धया च यद् दानं ददतां यजतां तथा ।<br>
तत्सर्वं तव दैत्येन्द्र मत्प्रसादाद् भविष्यति ॥५१॥<br>
वैशम्पायन उवाच<br>
एतच्छ्रुत्वा तु वचनं बलिर्विष्णोर्महात्मनः ।<br>
एवमस्त्विति तं प्रोक्त्वा पातालमसुरोत्तमः ।<br>
प्रविवेश महानादो देवाज्ञां प्रतिपालयन् ॥५२॥<br>
एतस्मिन्नन्तरे चापि विष्णुस्त्रिदशपूजितः ।<br>
भगवानपि राज्यानां प्रविभागांश्चकार ह ॥५३॥<br>
ददौ पूर्वां दिशं चैन्द्रीं शक्रायामिततेजसे ।<br>
याम्यां यमाय देवाय पितृराज्ञे महात्मने ॥५४॥<br>
पश्चिमां तु दिशं प्रादाद् वरुणाय महात्मने ।<br>
उत्तरां च कुबेराय यक्षाधिपतये दिशम् ॥५५॥<br>
अधःस्थां नागराजाय सोमायोर्ध्वां दिशं ददौ ।<br>
एवं विभज्य त्रैलोक्यं विष्णुर्बलवतां वरः ॥५६॥<br>
जगाम त्रिदिवं देवः पूज्यमानो महर्षिभिः ।<br>
वामनः सर्वभूतेशः प्रतिष्ठाप्य च वासवम् ॥५७॥<br>
तस्मिन् प्रयाते दुर्धर्षे वामनेऽमिततेजसि ।<br>
सर्वे मुमुदिरे देवाः पुरस्कृत्य शतक्रतुम् ॥५८॥<br>
वैशम्पायन उवाच<br>
गते तु त्रिदिवं कृष्णे बद्ध्वा वैरोचनिं बलिम् ।<br>
नागैः सप्तशिरोभिश्च कम्बलाश्वतरादिभिः ॥५९॥<br>
नागबन्धनदुःखार्तं बलिं वैरोचनिं ततः ।<br>
यदृच्छयासौ देवर्षिर्नारदः प्रत्यपद्यत ॥3.72.६०॥<br>
स तं कृच्छ्रगतं दृष्ट्वा कृपयाभिपरिप्लुतः ।<br>
उवाच दानवश्रेष्ठं मोक्षोपायं ददामि ते ॥६ १ ॥<br>
स्तवं देवाधिदेवस्य वासुदेवस्य धीमतः ।<br>
अनादिनिधनस्यास्य अक्षयस्याव्ययस्य च ॥६२॥<br>
तमधीष्वाथ दैत्येन्द्र विशुद्धेनान्तरात्मना ।<br>
तद्गतस्तन्मना भूत्वा द्रुतं मोक्षमवाप्स्यसि ॥६३॥<br>
ततो विरोचनसुतः प्रयतः प्राञ्जलिः शुचिः ।<br>
मोक्षविंशकमव्यग्रो नारदात् समधीतवान् ॥६४॥<br>
तमधीत्य स्तवं दिव्यं नारदेन समीरितम् ।<br>
पृथिवी चोद्धृता येन तं जजाप महासुरः ॥६५॥<br>
ॐनमोऽस्त्वनन्तपतये अक्षयाय महात्मने ।<br>
जलेशयाय देवाय पद्मनाभाय विष्णवे ॥६६॥<br>
सप्तसूर्यवपुः कृत्वा त्रींल्लोकान् क्रान्तवानसि ।<br>
भगवन् कालकालस्त्वं तेन सत्येन मोक्षय ॥६७॥<br>
नष्टचन्द्रार्कगगने क्षीणयज्ञतपःक्रिये ।<br>
पुनश्चिन्तयसे लोकांस्तेन सत्येन मोक्षय ॥६८॥<br>
ब्रह्मरुद्रेन्द्रवाय्वग्निसरिद्भुजगपर्वताः ।<br>
त्वत्स्था दृष्टा द्विजेन्द्रेण तेन सत्येन मोक्षय ।६५।<br>
मार्कण्डेन पुरा कल्पे प्रविश्य जठरं तव ।<br>
चराचरगतं दृष्टं तेन सत्येन मोक्षय ॥ 3.72.७० ॥<br>
एको विद्यासहायस्त्वं योगी योगमुपागतः ।<br>
पुनस्त्रैलोक्यमुत्सृज्य तेन सत्येन मोक्षय ॥ ७१ ॥<br>
जलशय्यामुपासीनो योगनिद्रामुपागतः ।<br>
लोकांश्चिन्तयसे भूयस्तेन सत्येन मोक्षय ॥ ७२ ॥<br>
वाराहं रूपमास्थाय वेदयज्ञपुरस्कृतम् ।<br>
धरा जलोद्धृता येन तेन सत्येन मोक्षय ॥ ७३॥<br>
उद्धृत्य दंष्ट्रया यज्ञांस्त्रीन्पिण्डान्कृतवानसि ।<br>
त्वं पितॄणामपि हरे तेन सत्येन मोक्षय ॥ ७४ ॥<br>
प्रदुद्रुवुः सुराः सर्वे हिरण्याक्षभयार्दिताः ।<br>
परित्रातास्त्वया देव तेन सत्येन मोक्षय ॥ ७५ ॥<br>
दीर्घवक्त्रेण रूपेण हिरण्याक्षस्य संयुगे ।<br>
शिरो जहार चक्रेण तेन सत्येन मोक्षय ॥ ७६ ॥<br>
भग्नमूर्धास्थिमस्तिष्को हिरण्यकशिपुः पुरा ।<br>
हुंकारेण हतो दैत्यस्तेन सत्येन मोक्षय ॥ ७७ ॥<br>
दानवाभ्यां हृता वेदा ब्रह्मणः पश्यतः पुरा ।<br>
परित्रातास्त्वया देव तेन सत्येन मोक्षय ॥ ७८ ॥<br>
कृत्वा हयशिरोरूपं हत्वा तु मधुकैटभौ ।<br>
ब्रह्मणे तेऽर्पिता वेदास्तेन सत्येन मोक्षय ॥ ७९ ॥<br>
देवदानवगन्धर्वा यक्षसिद्धमहोरगाः ।<br>
अन्तं तव न पश्यन्ति तेन सत्येन मोक्षय ॥ 3.72.८० ॥<br>
अपान्तरतमा नाम जातो देवस्य वै सुतः ।<br>
कृताश्च तेन वेदार्थास्तेन सत्येन मोक्षय ॥ ८१ ॥<br>
वेदयज्ञाग्निहोत्राणि पितृयज्ञहवींषि च ।<br>
रहस्यं तव देवस्य तेन सत्येन मोक्षय ॥ ८२ ॥<br>
ऋषिर्दीर्घतमा नाम जात्यन्धो गुरुशापतः ।<br>
त्वत्प्रसादाच्च चक्षुष्मांस्तेन सत्येन मोक्षय ॥ ८३ ॥<br>
ग्राहग्रस्तं गजेन्द्रं च दीनं मृत्युवशं गतम् ।<br>
भक्तं मोक्षितवांस्त्वं हि तेन सत्येन मोक्षय ॥ ८४ ॥<br>
अक्षयश्चाव्ययश्च त्वं ब्रह्मण्यो भक्तवत्सलः ।<br>
उच्छ्रितानां नियन्तासि तेन सत्येन मोक्षय ॥ ८५ ॥<br>
शङ्खं चक्रं गदां पद्मं शार्ङ्गं गरुडमेव च ।<br>
प्रसादयामि शिरसा ते बन्धान्मोक्षयन्तु माम्॥ ८६ ॥<br>
शङ्खं चक्रं गदा पद्मं शार्ङ्गं च गरुडादयः ।<br>
हरिं प्रसादयामासुर्बलिं मोक्षय बन्धनात् ॥ ८७ ॥<br>
ततः प्रसन्नो भगवानादिदेश खगेश्वरम् ।<br>
गरुडं नागहन्तारं बलिं मोक्षय बन्धनात् ॥ ८८ ॥<br>
ततो विक्षिप्य गरुडः पक्षावतुलविक्रमः ।<br>
जगाम वसुधामूलं यत्रास्ते संयतो बलिः ॥ ८९ ॥<br>
आगमं तस्य विज्ञाय नागा मुक्त्वा महासुरम् ।<br>
ययुः पुरीं भोगवतीं वैनतेयभयार्दिताः ॥ 3.72.९० ॥<br>
मुक्तं कृष्णप्रसादेन चिन्तयानमधोमुखम् ।<br>
भ्रष्टश्रियमुवाचेदं गरुत्मान् पन्नगाशनः ॥ ९१ ॥<br>
गरुड उवाच<br>
दानवेन्द्र महाबाहो विष्णुस्त्वामब्रवीत् प्रभुः ।<br>
मुक्तो निवस पाताले सपुत्रजनबान्धवः ॥ ९२ ॥<br>
इतस्त्वया न गन्तव्यं गव्यूतिमपि दानव ।<br>
समयं यदि भिन्द्यास्त्वं मूर्धा ते शतधा भवेत्॥ ९३ ॥<br>
पक्षेन्द्रवचनं श्रुत्वा दानवेन्द्रो ब्रवीदिदम्।<br>
स्थितोऽस्मि समये तस्य अनन्तस्य महात्मनः ॥ ९४ ॥<br>
जीव्योपायं तु भगवान्मम किंचित्करोतु सः ।<br>
इहस्थोऽहं सुखासीनो येनाप्याये खगेश्वर ॥ ९५ ॥<br>
बलेस्तु वचनं श्रुत्वा गरुत्मानिदमब्रवीत् ।<br>
पूर्वमेव कृतस्तेन जीव्योपायो महात्मना ॥ ९६ ॥<br>
वर्तयिष्यन्ति ये यज्ञान् विधिहीनामऋत्विजः ।<br>
प्रायश्चित्तमजानन्तो यज्ञभागस्ततस्तव ॥ ९७ ॥<br>
न तेषां यज्ञभागं वै प्रतिगृह्णन्ति देवताः ।<br>
अनेनाप्यायितबलः सुखमात्रं निवत्स्यसि ॥ ९८ ॥<br>
संदेशमेतं भगवान् दत्तवान् कश्यपात्मजः ।<br>
दानवेन्द्र महाबाहो विष्णुस्त्रैलोक्यभावनः ॥ ९९ ॥<br>
वैशम्पायन उवाच<br>
इमं स्तवमनन्तस्य सर्वपापप्रमोचनम् ।<br>
यः पठेत नरो भक्त्या तस्य नश्यति किल्बिषम्॥ 3.72.१००।<br>
गोहत्यायाः प्रमुच्येत ब्रह्मघ्नो ब्रह्महत्यया ।<br>
अपुत्रो लभते पुत्रं कन्या चैवेप्सितं पतिम् ॥१०१॥<br>
सद्यो गर्भात्प्रमुच्येत गर्भिणी जनयेत्सुतम् ।<br>
ये च मोक्षैषिणो लोके योगिनः सांख्यकापिला॥ १०२॥<br>
स्तवेनानेन गच्छन्ति श्वेतद्वीपमकल्मषाः ।<br>
सर्वकामप्रदो ह्येष स्तवोऽनन्तस्य कीर्त्यते ॥ १०३॥<br>
यः पठेत् प्रातरुत्थाय शुचिः प्रयतमानसः ।<br>
सर्वान् कामानवाप्नोति मानवो नात्र संशयः ॥ १०४॥<br>
एष वै वामनो नाम प्रादुर्भावो महात्मनः ।<br>
वेदविद्भिर्द्विजैरेवं पठ्यते वैष्णवं यशः ॥ १०५॥<br>
यस्त्विमं वामनं दिव्यं प्रादुर्भावं महात्मनः ।<br>
शृणुयान्नियतो भक्त्या सदा पर्वसु पर्वसु ॥१०६॥<br>
परान् विजयते राजा यथा विष्णुर्महाबलः ।<br>
यशो विमलमाप्नोति विपुलं चाप्नुते वसु ॥ १०७॥<br>
प्रियो भवति भूतानां सर्वेषां वामनो यथा ।<br>
पुत्रपौत्राश्च वर्धन्ते आरोग्यं गुणसम्पदः ॥ १०८॥<br>
प्रीयते पठतश्चास्य देवदेवो जनार्दनः ।<br>
सर्वकामयुतश्चैव कृष्णद्वैपायनोऽब्रवीत् ॥ १०९॥<br>
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे द्विसप्ततितमोऽध्यायः ॥ ७२ ॥<br>
<br>
