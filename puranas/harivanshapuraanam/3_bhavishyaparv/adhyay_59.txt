वैशम्पायन उवाच<br>
वृषपर्वा तु दैत्येन्द्रो विश्वमद्भुतदर्शनम् ।<br>
निष्कुम्भं योधयामास लोहितार्कसमद्युतिम् ।। १ ।।<br>
क्रोधमूर्च्छितवक्त्रस्तु धुन्वन् परमकार्मुकम् । <br>
धनूंषि प्रेक्ष्य शत्रूणां सारथिं त्वरितोऽब्रवीत् ॥ २ ॥ <br>
अत्रैव तावत् त्वरितं नय मे सारथे रथम् । <br>
एते देवाश्च सहिता घ्नन्ति नः समरे बलम् ॥ ३ ॥<br>
एतान् निहन्तुमिच्छामि समरश्लाघिनो रणे।। <br>
एतैर्हि दानवानीकं कृतच्छिद्रमिदं महत् ॥ ४ ॥<br>
ततः प्रजविताश्वेन रथेन रथिनां वरः।। <br>
अरीनभ्यहनत् क्रुद्धः शरजालैर्महासुरः ॥ ५ ॥<br>
न स्थातुं देवताः शक्ताः किं पुनर्योद्धुमाहवे।। <br>
वृषपर्वेषुनिर्भिन्नाः सर्व एवाभिदुद्रुवुः ॥ ६ ॥<br>
तान् मृत्युवशमापन्नान् वैवस्वतवशं गतान् ।। <br>
समीक्ष्य निहताञ्ज्ञातीनवतस्थे महासुरः ॥ ७ ॥<br>
दृष्ट्वा तं तत्र निष्कुम्भं सर्वे ते त्रिदशोत्तमाः । <br>
समेत्य सहिताः सर्वे द्रुतं तं पर्यवारयन् ॥ ८ ॥<br>
व्यवस्थितं तु निष्कुम्भं दृष्ट्वा त्रिदशसत्तमम् । <br>
बभूवुर्बलवन्तो वै तस्यास्त्रबलतेजसा ॥ ९ ॥<br>
वृषपर्वा तु शैलाभं निष्कुम्भं समरे स्थितम् । <br>
महेन्द्र इव धाराभिः शरवर्षैरवाकिरत् ॥ 3.59.१० ॥<br>
अचिन्तयित्वा तु शराञ्छरीरे पतितान् बहून् । <br>
स्थितश्च प्रमुखे श्रीमान् ससैन्यः स महाबलः॥ ११ ॥<br>
सम्प्रहस्य महातेजा वृषपर्वाणमाहवे। <br>
अभिदुद्राव वेगेन कम्पयन्निव मेदिनीम् ॥ १२ <br>
तस्य त्वाधावमानस्य दीप्यमानस्य तेजसा ।। <br>
बभूव रूपं दुर्धर्षं दीप्तस्येव विभावसोः ॥ १३॥<br>
रथं त्यक्त्वा महातेजाः सक्रोधः समपद्यत ।। <br>
वृक्षमुत्पाटयामास महातालं महोच्छ्रयम् ॥ १४ ॥<br>
ततश्चिक्षेप तं वृक्षं निष्कुम्भो वृषपर्वणः । <br>
तं गृहीत्वा महावृक्षं पाणिनैकेन दानवः ॥ १५॥ <br>
विनद्य सुमहानादं भ्रामयित्वा च वीर्यवान् ।। <br>
सगजान् सगजारोहान् सरथान् रथिनस्तथा ॥ १६॥ <br>
जघान दानवस्तेन शाखिना त्रिदशांस्तदा ।।<br>
तमन्तकमिव क्रुद्धं समरे प्राणहारिणम् ॥ १७ ॥ <br>
वृषपर्वाणमासाद्य त्रिदशा विप्रदुद्रुवुः ।<br>
तमापतन्तं संक्रुद्धं त्रिदशानां भयावहम् ॥ १८ ॥ <br>
आलोक्य धन्वी निष्कुम्भश्चुक्रोध च ननाद च।<br>
स तत्र निशितैर्बाणैस्त्रिंशद्भिर्मर्मभेदिभिः ॥ १९॥ <br>
निर्बिभेद महावीर्यो निष्कुम्भो दानवाधिपम् ।।<br>
शरशक्तिभिरुग्राभिदैत्यानामधिपोऽप्यमुम् ॥ 3.59.२० ॥<br>
विद्धः स रणमध्यस्थो रुधिरं प्रास्रवद् बहु ।।<br>
उद्विग्ना मुक्तकेशास्ते भग्नदर्पाः पराजिताः ॥ २१ ॥ <br>
श्वसन्तो दुद्रुवुः सर्वे भयाद् वै वृषपर्वणः ।।<br>
अन्योन्यं प्रममन्थुस्ते त्रासिता वृषपर्वणा ॥ २२॥ <br>
पृष्ठवक्त्राः सुसंविग्नाः प्रेक्षमाणा मुहुर्मुहुः ।। <br>
त्यक्तप्रहरणाः सर्वे कृतास्ते वृषपर्वणा ॥ २३ ॥ <br>
संग्रामे युद्धशौण्डेन तदा निष्कुम्भसैनिकाः ।।<br>
तत्रैव तु महावीर्यः प्रह्लादः कालमाहवे ॥ २४ ॥ <br>
योधयामास रक्ताक्षो हिरण्यकशिपोः सुतः ।। <br>
तस्य दानववीरस्य युद्धकाले जयक्रियाः ॥ २५ ॥ <br>
चकार त्वरया युक्तो भार्गवो विजयावहाः ।।<br>
हुताशनं तर्पयतो ब्राह्मणांश्च नमस्यतः ॥ २६ ॥ <br>
आज्यगन्धप्रतिवहो मारुतः सुरभिर्ववौ ।।<br>
स्रजश्च विविधाश्चित्रा जयार्थमभिमन्त्रिताः ॥ २७ ॥ <br>
प्रह्लादस्य शुभे मूर्धन्याबबन्धोशनाः स्वयम् ।।<br>
कालेन सह संग्रामे प्रयुद्धस्य महात्मनः ॥ २८ ॥ <br>
प्रह्लादस्यातिवीर्यस्य शान्तिं चक्रे स भार्गवः ।।<br>
दश शिष्यसहस्राणि भार्गवस्य महात्मनः ॥ २९ ॥<br>
यानि दानववीराणां जेपुः शान्तिमनुत्तमाम् ।  <br>
अथर्वाणमथो दिव्यं ब्रह्मसंस्तवचोदितम् ॥ 3.59.३० ॥ <br>
ततः सर्वास्त्रविदुषः समरेष्वनिवर्तिनः ॥ ३१॥ <br>
विद्यया तपसा युक्ताः कृतस्वस्त्ययनक्रियाः । <br>
धनुर्हस्ताः कवचिनो वेगेनाप्लुत्य दानवाः ।। <br>
बलिमभ्यर्च्य  राजानं प्रह्लादं पर्यवारयन् ॥ ३२॥ <br>
आस्थाय परमं दिव्यं रथं पररथारुजम् ।। <br>
नानाप्रहरणाकीर्णं सवज्रमिव पर्वतम् ॥ ३३॥ <br>
तद् बभूव मुहूर्तेन क्ष्वेडितास्फोटिताकुलम् । <br>
मेरोः शिखरमाकीर्णं द्यौरिवाम्बुधरागमे ॥ ३४॥<br>
स्रजः पद्मपलाशानामामुच्य सुविभूषिताः । <br>
बान्धवान् सम्परित्यज्य निपतन्ति रणप्रियाः ॥ ३५॥<br>
महायुधधरः श्रीमाञ्छुभचर्मधरः प्रभुः ।। <br>
सतनुत्रशिरस्त्राणो धन्वी परमदुर्जयः ॥ ३६॥<br>
सिंहशार्दूलदर्पाणां गदतां किङ्किणीकिनाम् । <br>
दैत्यानां च सहस्राणि प्रयान्त्यग्रे महारणे ॥ ३७॥<br>
सैन्यपक्षहितास्तस्य रथाः परमदुर्जयाः । <br>
सप्ततिर्वै सहस्राणि गजास्तावन्त एव च ॥ ३८ ॥<br>
मध्ये व्यूहोदरस्थस्तु कालनेमिर्महासुरः ।। <br>
धनुर्विस्फारयन् घोरं ननाद प्रजहास च ॥ ३९ ॥<br>
तस्मिञ्छतसहस्राणि पुरो यान्ति महाद्युतेः ।। <br>
दानवानां बलवतां शक्रप्रतिमतेजसाम् ॥ 3.59.४० ॥<br>
स समं वर्तमानस्तु पक्षाभ्यां विस्तृतो महान् । <br>
अभवद् दानवव्यूहो दुर्भेद्यः सर्वदैवतैः ॥ ४१ ॥ <br>
षष्टी रथसहस्राणि दानवानां धनुर्भृताम् । <br>
नानाप्रहरणानां च परिमाणं न विद्यते ॥ ४२ ॥<br>
गदापरिघनिस्त्रिशैः शूलमुद्गरपट्टिशैः ।। <br>
प्रगृहीतैर्व्यराजन्त दानवाः पर्वतोपमाः ॥ ४३॥<br>
गर्जन्तो निनदन्तश्च विक्रोशन्तः पुनः पुनः ।। <br>
अयुध्यन्त महावीर्याः समरेष्वनिवर्तिनः ॥ ४४ ॥ <br>
तत्र तूर्यसहस्राणि भेरीशङ्खरवाणि च ।  <br>
हयानां च गजानां च गर्जतामतिवेगिनाम् ॥ ४५ ॥ <br>
दुन्दुभीनां च निर्घोषः पर्जन्यनिनदोपमः । <br>
शुश्रुवे शङ्खशब्दश्च पटहानां च निःस्वनः ॥ ४६॥ <br>
तेन शङ्खनिनादेन भेरीतूर्यरवेण च । <br>
निर्घोषेण रथानां च क्रोशतीव नभस्तलम् ॥ ४७ ॥<br>
सागरप्रतिमौघेन बलेन महता वृतः ।। <br>
प्रह्लादोऽयुध्यत रणे कालान्तकयमोपमः ॥ ४८ ॥ <br>
तस्य नादेन रौद्रेण घोरेणाप्रतिमौजसः । <br>
विनेदुः सर्वभूतानि त्रैलोक्यनिकृतैः स्वनैः ॥ ४९ ॥ <br>
अन्तरिक्षात् पपातोल्का वायुश्च परुषो ववौ ।। <br>
वमन्त्यः पावकं घोरं शिवाश्चैव ववाशिरे ॥ 3.59.५० ॥<br>
प्रह्लादस्तु महावीर्यः प्रहसन् युद्धदुर्मदः । <br>
उवाच वचनं श्रीमांस्तत्कालक्षममुत्तमम् ॥ ५१ ॥<br>
अद्याहं दर्शयिष्यामि स्वबाहुबलमूर्जितम् । <br>
अद्य मद्बाणनिहतान् देवान् द्रक्ष्यथ संयुगे ॥ ५२॥ <br>
बान्धवा निहता येषां त्रिदशैरिह संयुगे ।। <br>
अद्य निर्वर्तयिष्यन्ति शत्रुमांसानि दानवाः ॥ ५३॥<br>
इममद्य समुद्भूतं रेणुं समरमूर्धनि । <br>
अहं तु शमयिष्यामि शत्रुशोणितविस्रवैः ॥ ५४॥ | <br>
तिमिरौघहतार्कं तु सैन्यरेण्वरुणीकृतम्। <br>
आकाशं सम्पतिष्यन्ति खद्योता इव मे शराः ॥ ५५ ॥<br>
हृष्टाः सम्परिमोदध्वं देवेभ्यस्त्यज्यतां भयम् । <br>
अद्याहं निहनिष्यामि कालेन्द्रं धनुषा रणे ॥ ५६ ॥ <br>
तोषयिष्यामि राजानं बलिं बलवतां वरम् । <br>
त्रिदशान् सगणान् हत्वा रणे चान्तकमन्तिकात्॥५७॥<br>
अक्षयाः सन्ति मे तूणाः शराश्चाशीविषोपमाः ।। <br>
स्थातुं मे पुरतः शक्ताः के रणे जीवितेप्सवः ॥ ५८ ॥<br>
हत्वा रिपुगणांस्तुष्टिरनुरागश्च राजसु ।। <br>
हतस्य त्रिदिवे वासो नास्ति युद्धसमा गतिः ॥ ५९॥ <br>
तद् भयं पृष्ठतः कृत्वा रणे दानवसत्तमाः ।। <br>
निहत्येमानरीन् सर्वान् मोदध्वं नन्दने वने ॥ 3.59.६० ॥<br>
एवमुक्त्वा महत्सैन्यं प्रह्लादो दानवोत्तमः । <br>
कालसैन्यं महारौद्रं तरसामर्दतासुरः ॥ ६१ ॥<br>
सर्वास्त्रविद्वान् वीरश्च नित्यं चाप्यपराजितः । <br>
युद्धे ह्यभिमुखो नित्यं स्वबाहुबलदर्पितः ॥ ६२ ॥ <br>
षष्टिं रथसहस्राणि विविधायुधधारिणीम् । <br>
प्रह्लादस्यातिवीर्यस्य ते तस्य तनया निजाः ॥ ६३॥<br>
तैस्तु क्रतुशतैरिष्टं विपुलैराप्तदक्षिणैः ।। <br>
क्षान्ता धर्मपरा नित्यं सत्यव्रतपरायणाः ॥ ६४ ॥<br>
दातारः प्रियवक्तारो वक्तारः शास्त्रवस्तुषु । <br>
स्वदारनिरता दान्ता ब्रह्मण्याः सत्यसङ्गराः ॥६५॥<br>
यष्टारः क्रतुभिर्नित्यं नित्यं चाध्ययने रताः । <br>
इष्वस्त्रकुशलाः सर्वे बहुशो दृढविक्रमाः ॥ ६६॥<br>
मत्तवारणविक्रान्ताः शत्रुसैन्यप्रमर्दकाः । <br>
दारयन्तः पदाक्षेपैः सुघोरान् वातरेचकान् ॥ ६७ ॥<br>
युद्धोत्सुकधिया नित्यं क्रोधरञ्जितलोचनाः ।। <br>
संदष्टौष्ठपुटा दैत्या विनेदुर्भीमविक्रमाः । <br>
क्ष्वेडितास्फोटितरवैरन्योन्यं समहर्षयन् ॥ ६८ ॥<br>
वेणुशङ्खरवैश्चैव सिंहनादैश्च पुष्कलैः । <br>
आप्लुत्याप्लुत्य सहसा रणे वव्रुरनेकशः ॥ ६९॥ <br>
तालमात्राणि चापानि विकृष्य सुमहाबलाः ।। <br>
अमृष्यमाणाः सहसा दानवाश्चापपाणयः ॥ 3.59.७० ॥ <br>
सुरासुरैरप्यजितं योधयन्ति रणेऽन्तकम् ।।<br>
प्रतप्तहेमाभरणाः सर्वे ते श्वेतवाससः ॥ ७१ ॥ <br>
दानवा मानिनः सर्वे सर्वे स्वर्गाभिकाङ्क्षिणः । <br>
सर्वे जयैषिणो वीराः सर्वे शत्रुवधोद्यताः ॥ ७२॥<br>
शुशुभे सा चमूर्दीप्ता पताकाध्वजमालिनी ।। <br>
गजाश्वरथसंबाधा स्वर्गमार्गाभिकाङ्क्षिणी ॥ ७३ ॥<br>
ततः कालः सुनिर्यातो भीमो भीमपराक्रमः । <br>
निनदन् सुमहाकायो व्याधिभिर्बहुभिर्वृतः ॥ ७४॥ । <br>
ददर्श महतीं सेनां दानवानां बलीयसाम् ।। <br>
अभिसंजातदर्पाणां कालं समभिगर्जताम् ॥ ७५ ॥<br>
तदायान्तं तदानीकं दानवानां तरस्विनाम् । <br>
प्रतिलोमं चकाराशु व्याधिभिः सहितोऽन्तकः ॥ ७६॥ <br>
प्रविश्य ध्वजिनीं चैषां पातयामास दानवान् । <br>
कालो रुधिररक्ताक्षः स्वेनानीकेन संवृतः ॥ ७७ ॥ <br>
प्रह्लादबलमत्युग्रं प्रह्लादं च महाबलम् । <br>
आजघान रणे कालो दण्डमुद्गरपट्टिशैः ॥ ७८ ॥ <br>
शरशक्त्यृष्टिखड्गांश्च शूलानि मुसलानि च । <br>
गदाश्च परिघाश्चैव विचित्राश्च परश्वधाः ॥ ७९॥ <br>
धनूंषि च विचित्राणि शतघ्नीश्च स्थिरायसीः । <br>
पात्यन्ते व्याधिभिर्युद्धे दानवानां चमूमुखे ॥ 3.59.८० ॥<br>
बहवो व्याधयो युद्धे बहूनसुरपुङ्गवान् । <br>
व्याधीनपि च दैत्यौघा निजघ्नुर्बहवो बहून् ॥ ८१।। <br>
शूलैः प्रमथिताः केचित् केचिच्छिन्नाः परश्वधैः। <br>
परिघैराहताः केचित् केचिच्च परमायुधैः ॥ ८२ ॥<br>
केचिद् द्विधा कृताः खड्गैः स्फुरन्तः पतिता भुवि ।। <br>
व्याधयो दानवैरेव नानाशस्त्रैर्विदारिताः ॥ ८३॥ <br>
ते चापि व्याधिभिः सर्वे विविधैरायुधोत्तमैः । <br>
खड्गैश्च मुसलैस्तीक्ष्णैः प्रासतोमरमुद्गरैः। <br>
भिन्नाश्च दानवाः सर्वे निकृत्ताश्च परश्वधैः ॥ ८४ ॥ <br>
मुद्गरैः पट्टिशैश्चैव व्याधिभिश्च महाबलैः ।। <br>
कृत्वा शस्त्रैरनेकैश्च मुष्टिभिश्च हता भृशम् ॥ ८५ ॥ <br>
वेमुः शोणितमन्योन्यं विष्टब्धदशनेक्षणाः ।।<br>
आर्तस्वरं च नदतां सिंहनादं च गर्जताम् ॥ ८६॥ <br>
बभूव तुमुलः शब्दः संग्रामे लोमहर्षणे । <br>
मुष्टिभिश्चोत्तमाङ्गानि तलैर्गात्राणि चासकृत् ॥ ८७ ॥ <br>
सादितानि महीं जग्मुस्तिष्ठतामेव संयुगे ।<br>
अस्त्रफेना ध्वजावर्ता च्छिन्नबाहुमहोरगा ॥ ८८ ॥ <br>
शूलशक्तिमहामत्स्या चापग्राहसमाकुला ।। <br>
रथेषोपलसम्बाधा ध्वजदुमलतावृता ॥ ८९ ॥ <br>
सशब्दघोषविस्तारा लोहितोदाभवन्नदी।<br>
स्वधनुःशक्रधनुषौ काञ्चनाङ्गदविद्युतौ ॥ 3.59.९० ॥ <br>
तौ दैत्यकालजलदौ शरधारां व्यमुञ्चताम् ।।<br>
तौ महामेघसंकाशौ रथनागगतौ तदा ॥ ९१ ॥ <br>
बभूवतुरभिक्रुद्धौ साम्बुगर्भाविवाम्बुदौ ।<br>
तप्तकाञ्चनसंनाहौ दिव्यहारविभूषितौ ॥ ९२॥ <br>
तौ विरेजतुरायस्तौ सूर्यवैश्वानरोपमौ ।<br>
तौ महाबलसंकाशावन्योन्यस्य चमूमुखे ॥ ९३ ॥ <br>
शक्राशनिसमस्पर्शैर्बाणैर्जघ्नतुराहवे ।<br>
परस्परं समासाद्य तयोर्युधि दुरासदे ॥ ९४ ॥ <br>
नाशंसन्त तदा योधा जीवितान्यपि संयुगे ।<br>
शरैर्विभिन्नसर्वाङ्गा युधि प्रक्षीणबान्धवाः ।। <br>
निपेतुर्योधमुख्यास्तु रुधिरोक्षितवक्षसः ॥ ९५ ॥<br>
पतितैर्निष्पतद्भिश्च पात्यमानैश्च संयुगे। <br>
बभूव भूः समाकीर्णा योधैरुद्गतजीवितैः ॥ ९६॥ <br>
संगृह्णतोः शरान् घोरान्न च संदधतोस्तयोः । <br>
अन्तरं ददृशे कश्चित् प्रयत्नादपि संयुगे ॥ ९७ ॥<br>
लघुत्वाच्च महाबाहू युद्धशौण्डौ महाबलौ। <br>
मण्डलीभूतधनुषौ सकृदेव बभूवतुः ॥ ९८॥<br>
प्रह्लादस्य च बाणौघैर्दुद्रावान्तकवाहिनी ।। <br>
उह्यमानं बलवता वायुनेवाभ्रमण्डलम् ॥ ९९ ॥<br>
हतदर्पं तु विज्ञाय प्रह्लादः कालमाहवे। <br>
अपयातं च समरे द्विषन्तं सम्प्रतर्क्य तम् ॥3.59.१००॥ <br>
मत्वा वशगतं चैव प्रह्लादो युद्धदुर्मदः । <br>
तत्रैवान्यां चमूं भूयः सम्ममर्द महासुरः ॥१०१॥<br>
कालप्रह्लादयोर्युद्धमभवद् यादृशं पुरा । <br>
तादृशं सर्वलोकेषु न भूतं न भविष्यति ॥१०२॥ <br>
एवमद्भुतवीर्यौजा महारणकृतव्रणः । <br>
प्रह्लादस्त्वथ वृद्धोऽत्र कालस्त्वपसृतो रणात् ॥१०३॥ <br>
इति श्रीमहाभारते खिलभागे हरिवंशे भविष्यपर्वणि  वामने देवासुरयुद्धे कालप्रहादयुद्धे एकोनषष्टितमोध्यायः ॥ ५९ ॥ <br>
<br>
