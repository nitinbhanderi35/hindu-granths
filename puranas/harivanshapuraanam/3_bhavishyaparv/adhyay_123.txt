वैशम्पायन उवाच<br>
एतस्मिन्नन्तरे राजन् द्वन्द्वयुद्धमवर्तत ।<br>
विचक्रं योधयामास शार्ङ्गधन्वा गदाधरः ॥ १ ॥<br>
बलभद्रोऽथ हंसेन डिम्भकेन च सात्यकिः ।<br>
वसुदेवोग्रसेनाभ्यां हिडिम्बः पुरुषादकः ॥ २ ॥<br>
शेषाश्च शेषै राजेन्द्र चकुर्युद्धमदीनगाः ।<br>
वासुदेवस्त्रिसप्तत्या दैत्यं वक्षस्यताडयत् ॥ ३ ॥<br>
शरैर्निशितधारात्रैर्विस्मयं दर्शयन् रणे ।<br>
दानवो देवदेवेशं दृढेन निशितेन च ॥ ४  ॥<br>
शरेणाकर्णमाकृष्य धनुःप्रवरमीश्वरम् ।<br>
जघान स्तनमध्ये च पश्यतस्तु शचीपतेः ॥ ५ ।<br>
तेन विद्धोऽथ भगवान् वक्षोदेशे जनार्दनः ।<br>
अवमच्छोणितं विष्णुरादिकाले यथा प्रजाः ॥ ६ ॥<br>
ततः क्रुद्धो हृषीकेशः क्षुरप्रेणाहनद् ध्वजम् ।<br>
अश्वांश्च चतुरो हत्वा सारथिं च शरैस्त्रिभिः ॥ ७ ॥<br>
ततो दध्मौ महाशङ्खं यथा तारामये रणे ।<br>
रथादुत्प्लुत्य सहसा दानवः क्रोधमूर्च्छितः ॥ ८ ॥<br>
गदां गृह्य महाघोरां दुःसहां वीर्यशालिनीम् ।<br>
तया जघान दैत्येन्द्रः किरीटे केशवस्य ह ॥ ९ ॥<br>
ललाटे च पुनर्विष्णुं सिंहनादं व्यनीनदत् ।<br>
ततः शिलां च महतीं प्रगृह्य दनुजः किल ॥ १० ॥<br>
भ्रामयित्वा दशगुणं प्राहरत् केशवोरसि ।<br>
तामापतन्तीं सम्प्रेक्ष्य हस्तेनादाय केशवः ॥ ११ ॥<br>
जघान च तया दैत्यं स पपातार्दितः क्षितौ ।<br>
गतासुरिव संजज्ञे श्वसन्निव पपात ह ॥ १२ ॥<br>
प्राप्य संज्ञां ततो दैत्यः क्रोधाद् द्विगुणमाबभौ ।<br>
आदाय परिघं घोरमिदमाह जनार्दनम् ॥ १३ ॥<br>
अनेन तव गोविन्द दर्पजातं निहन्म्यहम् ।<br>
विक्रमज्ञस्तदा चासि मम देवासुरे रणे ॥ १४ ॥<br>
तावेव विपुलौ बाहू स एवास्मि जनार्दन ।<br>
तथापि युध्यसे वीर ज्ञात्वा त्वं मामकं बलम् ॥ १५ ॥<br>
वारयैनं महाबाहो परिघं बाहुनिःसृतम् ।<br>
इत्युक्त्वा देवदेवेशं शङ्खचक्रगदाधरम् ।<br>
चिक्षेप दैत्यो लोकेशं सर्वलोकस्य पश्यतः ॥ १६ ॥<br>
तं गृह्य बाहुना कृष्णो हतोऽसीति वदन् हरिः ।<br>
खण्डशः कारयामास खङ्गेन निशितेन ह ॥ १७ ॥<br>
उत्पाट्य वृक्षं दैत्येशः शतशाखं महाशिखम् ।<br>
तेन सम्पोथयामास विष्टरश्रवसं विभुम् ॥ १८ ॥<br>
छित्त्वा तं चापि खड्गेन तिलशश्च चकार ह ।<br>
विक्रीड्य सुचिरं विष्णुस्तेन दैत्येन माधवः ॥ १९ ॥<br>
हन्तुमैच्छत् तदा दैत्यमादाय निशितं शरम् ।<br>
आग्नेयास्त्रेण संयोज्य जघानैनं महान् हरिः ॥ २० ॥<br>
संदह्य स शरो दैत्यं सर्वलोकस्य पश्यतः ।<br>
यथापूर्वं जगामाशु करं भगवतः पुनः ॥ २१ ॥<br>
हतशिष्टास्ततो दैत्याः पलायन्तो दिशो दश ।<br>
अद्यापि न निवर्तन्ते गच्छन्तो वै महोदधिम् ॥ २२ ॥<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने कृष्णस्योत्कर्षे त्रयोविंशत्यधिकशततमोऽध्यायः ॥ १२३ ॥<br>
<br>
