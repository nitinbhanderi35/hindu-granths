वैशम्पायन उवाच<br>
जगत्स्रष्टुमना देवश्चिन्तयामास पूर्वजः ।<br>
तस्य चिन्तयतो वक्त्रान्निःसृतः पुरुषः किल ॥ १ ॥<br>
ततः स पुरुषो देवं किं करोमीत्युपस्थितः ।<br>
प्रत्युवाच स्मितं कृत्वा देवदेवो जगत्पतिः ॥ २ ॥<br>
विभजात्मानमित्युक्त्वा गतोऽन्तर्धानमीश्वरः ।<br>
अन्तर्हितस्य देवस्य सशरीरस्य भारत ॥ ३ ॥<br>
प्रशान्तस्येव दीपस्य गतिस्तस्य न विद्यते ।<br>
ततस्तेनेरितां वाणीं सोऽन्वचिन्तयत प्रभुः ॥ ४ ॥<br>
हिरण्यगर्भो भगवान् य एष छन्दसि श्रुतः ।<br>
एष प्रजापतिः पूर्वमभवद् भुवनाधिपः ॥ ५ ॥<br>
तदा प्रभृति तस्याद्यो यज्ञभागो विधीयते ।<br>
प्रजापतिरुवाच<br>
विभजात्मानमित्युक्तस्तेनास्मि सुमहात्मना ॥ ६ ॥<br>
कथमात्मा विभज्यः स्यात् संशयो ह्यत्र मे महान्।<br>
इति चिन्तयतस्तस्य ओमित्येवोत्थितः स्वरः ॥ ७ ॥<br>
स भूमावन्तरिक्षे च नाके च कृतवांस्ततः ।<br>
तं चैवाभ्यसतस्तस्य मनःसारमयः पुनः ॥ ८ ॥<br>
हृदयाद् देवदेवस्य वषट्कारः समुत्थितः ।<br>
भूम्यन्तरिक्षकानां च भूर्भुवःसुवरात्मिकाः ।<br>
महास्मृतिमयाः पुण्या महाव्याहृतयोऽभवन् ॥ ९ ॥<br>
छन्दसां प्रवरा देवी चतुर्विंशाक्षराभवत् ।<br>
तत्पदं संस्मरन् दिव्यां सावित्रीमकरोत् प्रभुः ॥ 3.36.१० ॥<br>
ऋक्सामाथर्वयजुषश्चतुरो भगवान् प्रभुः ।<br>
चकार निखिलान् वेदान् ब्रह्मयुक्तेन कर्मणा ॥ ११ ॥<br>
ततस्तस्यैव मनसः सनः सनक एव च ।<br>
सनातनश्च भगवान् वरदश्च सनन्दनः ॥ १२ ॥<br>
सनत्कुमारश्च विभुस्तत्र जज्ञे सनातनः ।<br>
मानसाश्चैव पूर्वाद्या इत्येते षण्महर्षयः ॥ १३ ॥<br>
ब्रह्माणं कपिलं चैव षडेतांश्चैव योगिनः ।<br>
यतयो योगतन्त्रेषु यान् स्तुवन्ति द्विजातयः ॥ १४ ॥<br>
ततो मरीचिमत्रिं च पुलस्त्यं पुलहं क्रतुम् ।<br>
भृगुमङ्गिरसं चैव मनुं चैव प्रजापतिम् ॥ १५ ॥<br>
पितॄंश्च सर्वभूतानां देवतासुररक्षसाम् ।<br>
महर्षीनसृजच्छम्भुरष्टावेतांश्च मानसान् ॥ १६ ॥<br>
एते युगसहस्रान्ते याश्चैषामभवन् प्रजाः ।<br>
कल्पे निःशेषमुक्ते तु ततो गच्छन्ति निर्वृतिम्॥ १७ ॥<br>
भूयो वर्षसहस्रान्ते उत्पत्तिस्तु विधीयते ।<br>
एतेषामेव देवानां प्रजाकर्तृषु वै तदा ॥ १८ ॥<br>
किं तु कर्मविशेषेण देवतानां युगे युगे ।<br>
नामजन्मविशेषाश्च तथैव युगपर्यये ॥ १९ ॥<br>
अङ्गुष्ठाद् दक्षिणाद् दक्ष उत्पन्नो भगवानृषिः ।<br>
तस्यैव तु पुनर्भार्या वामाङ्गुष्ठादजायत ॥ 3.36.२० ॥<br>
तस्य तत्राभवन् कन्या विश्रुता लोकमातरः ।<br>
याभिर्व्याप्तास्त्रयो लोकाः प्रजाभिर्मनुजाधिप ॥ २१ ॥<br>
अदितिं च दितिं कालां दनायुं सिंहिकां मुनिम् ।<br>
प्राधां क्रोधां च सुरभिं विनतां सुरसां तथा ॥ २२ ॥<br>
दनुं कद्रूं च दुहितॄः प्रददौ कश्यपाय तु ।<br>
प्रजां संचिन्त्य मनसा गतिज्ञेनान्तरात्मना ॥ २३ ॥<br>
अरुन्धतीं वसुं यामीं लम्बां भानुं मरुत्वतीम् ।<br>
संकल्पां च मुहूर्तां च साध्यां विश्वां च भारत ॥ २४ ॥<br>
मनवे ब्रह्मपुत्राय कन्या दक्षो ददौ दश ।<br>
ततः सर्वानवद्याङ्ग्यः कन्याः कमललोचनाः ॥ २५ ॥<br>
पूर्णचन्द्रानना दिव्या गन्धवत्यो मनोरमाः ।<br>
कीर्तिं लक्ष्मीं धृतिं पुष्टिं बुद्धिं मेधां क्षमां तथा॥ २६ ॥<br>
मतिं लज्जां वसुं चैव दक्षो धर्माय वै ददौ ।<br>
अत्रेस्तु तनयो जातस्तस्य तोयात्मकः शशी ॥ २७ ॥<br>
पुत्रो ग्रहाणामधिपः सहस्रांशुस्तमिस्रहा ।<br>
तस्मै नक्षत्रयोगिन्यः सप्तविंशतिरुत्तमाः ॥ २८ ॥<br>
रोहिणीप्रमुखाः कन्या दक्षः प्राचेतसो ददौ ।<br>
एतासां पुत्रपौत्रं च प्रोच्यमानं मया शृणु ॥ २९ ॥<br>
कश्यपस्य मनोश्चैव धर्मस्य शशिनस्तथा ।<br>
अर्यमा वरुणो मित्रः पूषा धाता पुरंदरः ॥ 3.36.३०॥<br>
त्वष्टा भगोंऽशुः सविता पर्जन्यश्चेति विश्रुताः ।<br>
अदित्यां जज्ञिरे देवाः कश्यपाल्लोकभावनाः ॥ ३१ ॥<br>
दित्याः पुत्रद्वयं जज्ञे कश्यपादिति नः श्रुतम् ।<br>
हिरण्यकशिपुश्चैव हिरण्याक्षश्च वीर्यवान् ।<br>
द्वावप्यमितविक्रान्तौ तपसा कश्यपोपमौ ॥ ३२ ॥<br>
हिरण्यकशिपोः पुत्राः पञ्चैव सुमहाबलाः ।<br>
प्रह्रादश्चैव संह्रादस्तथानुह्राद एव च ॥ ३३ ॥<br>
ह्रदश्चैव तु विक्रान्तः पञ्चमोऽनुह्रदस्तथा<br>
प्रह्रादः पूर्वजस्तेषामनुह्रादस्तथा परः ॥ ३४ ॥<br>
प्रह्रादस्य त्रयः पुत्रा विक्रान्ताः सुमहाबलाः ।<br>
विरोचनश्च जम्भश्च सुजम्भश्चेति विश्रुताः ॥ ३५ ॥<br>
बलिर्विरोचनसुतो बाण एको बलेः सुतः ।<br>
बाणस्य चेन्द्रदमनः पुत्रः परपुरंजयः ॥ ३६ ॥<br>
दनोः पुत्रास्तु बहवो वंशे ख्याता महासुराः ।<br>
विप्रचित्तिः प्रथमजस्तेषां राजा बभूव ह ॥ ३७ ॥<br>
गणः प्रजज्ञे क्रोधायाः पुत्रपौत्रमनन्तकम् ।<br>
रौद्राः क्रोधवशा नाम क्रूरकर्माण एव च ॥ ३८ ॥<br>
सिंहिका सुषुवे राहुं ग्रहं चन्द्रार्कमर्दनम् ।<br>
ग्रस्तारं चैव चन्द्रस्य सूर्यस्य च विनाशनम् ॥ ३९ ॥<br>
कालायाः कालकल्पस्तु गणः परमदारुणः ।<br>
अभवद् दीप्तसूर्याक्षो नीलमेघसमप्रभः ॥ 3.36.४० ॥<br>
सहस्रशीर्षा शेषश्च वासुकिस्तक्षकस्तथा ।<br>
बहूनां कद्रुपुत्राणामेते प्राधान्यमागताः ॥ ४१ ॥<br>
धर्मात्मानो वेदविदः सदा प्राणिहिते रताः ।<br>
लोकतन्त्रधराश्चैव वरदाः कामरूपिणः ॥ ४२ ॥<br>
तार्क्ष्यश्चारिष्टनेमिश्च गरुडश्च महाबलः ।<br>
अरुणश्चारुणिश्चैव विनतायाः सुताः स्मृताः ॥ ४३ ॥<br>
इमाश्चाप्सरसः पुण्या विविधाः पुण्यलक्षणाः ।<br>
सुषुवेऽष्टौ महाभागा प्राधा देवर्षिपूजिता ॥४४ ॥<br>
अनवद्यां मनुं वंशामनूनामरुणप्रियाम् ।<br>
अनुगां सुभगां भासीं स्त्रियः प्राधा व्यजायत ॥ ४५ ॥<br>
अलम्बुषा मिश्रकेशी पुण्डरीका तिलोत्तमा ।<br>
सुरूपा लक्षणा क्षेमा तथा रम्भा मनोरमा ॥ ४६ ॥<br>
असिता च सुबाहुश्च सुवृत्ता सुमुखी तथा ।<br>
सुप्रिया च सुगन्धा च सुरसा च प्रमाथिनी ॥ ४७ ॥<br>
काश्या शारद्वती चैव मौनेयाप्सरसः स्मृताः ।<br>
विश्वा वसुर्भरण्यश्च गन्धर्वाश्चैव विश्रुताः ॥ ४८ ॥<br>
मेनका सहजन्या च पर्णिका पुञ्जिकस्थला ।<br>
घृतस्थला घृताची च विश्वाची चोर्वशी तथा ॥ ४९ ॥<br>
अनुम्लोचेत्यभिख्याता प्रम्लोचेति च ता दश ।<br>
मनोवती चापि तथा वैदिक्योऽप्सरसस्तथा ॥ 3.36.५० ॥<br>
प्रजापतेस्तु संकल्पात् सम्भूता भुवनप्रियाः ।<br>
अमृतं ब्राह्मणा गावो रुद्राश्चेति चतुष्टयम् ॥ ५१ ॥<br>
सुरभ्यपत्यमित्येतत् पुराणे निश्चयो महान् ।<br>
एतद् वै कश्यपापत्यं मनोर्वंशं निबोध मे ॥ ५२ ॥<br>
संक्षेपेणैव तत् सर्वं कीर्तयिष्यामि तेऽनघ।<br>
विश्वेदेवास्तु विश्वायाः साध्या साध्यान् व्यजायत॥५३॥<br>
मरुत्वत्यां मरुत्वन्तो वसोस्तु वसवः स्मृताः।<br>
भानोस्तु भानवस्तात मुहूर्ताश्च मुहूर्तजाः॥५४॥<br>
लम्बा घोषं विजज्ञेऽथ नागवीथी च जामिजा ॥ <br>
पृथिव्यां विषमं सर्वं मरुत्वत्यामजायत ॥५५॥ <br>
संकल्पायास्तु कौरव्य जज्ञे संकल्प एव च ॥ <br>
धर्मस्य पुत्रो लक्ष्म्यास्तु कामो जज्ञे जगत्प्रभुः ॥ ५६ ॥ <br>
यशो हर्षश्च कामस्य रत्यां पुत्रद्वयं स्मृतम् ॥ <br>
सोमस्य पुत्रो रोहिण्यां जज्ञे वर्चा महाप्रभः ॥ ५७ ॥ <br>
उदयन्नेव भगवान्वर्चस्वी येन जायते ॥ <br>
पुरूरवाश्च भगवानुर्वशी येन युज्यते ॥ ५८ ॥ <br>
एवं पुत्रसहस्राणि स्त्रीणां चैव परस्परम् ॥ <br>
एतावत्तु जगन्मूलं यत्र लोकाः प्रतिष्ठिताः ॥ ५९ ॥ <br>
प्रजापतिस्तु भगवान् गुणतः प्रेक्ष्य देहिनः ॥ <br>
आधिपत्येषु युक्तेषु नियोजयति योगवित् ॥ 3.36.६० ॥ <br>
दिशो दश क्षितिमृषयोऽर्णवान्नगान्दुमौषधीरुरगसरित्सुरासुरान् ॥<br>
प्रजापतिर्भुवनसृजो नभोभुवः क्रियामखानथ कृतवान् गिरींश्च सः ॥ ६१ ॥ <br>
इति श्रीमहाभारते खिलेषु हरिवंशे भविष्यपर्वणि षट्त्रिंशोऽध्यायः ॥ ३६ ॥ <br>
<br>
