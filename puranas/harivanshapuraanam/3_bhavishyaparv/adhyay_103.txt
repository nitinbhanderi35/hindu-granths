जनमेजय उवाच<br>
भूय एव द्विजश्रेष्ठ शङ्खचक्रगदाभृतः ।<br>
चरितं श्रोतुमिच्छामि विस्तरेण तपोधन ।। १ ।।<br>
न हि मे तृप्तिरस्तीह शृण्वतः कैशवीं कथाम् ।<br>
को नु नाम हरेर्विष्णोर्देवदेवस्य चक्रिणः ।। २ ।।<br>
शृण्वंस्तथा रमन् वापि तृप्तिं याति दिवानिशम् ।<br>
पुरुषार्थोऽयमेवैको यत्कथाश्रवणं हरेः ।। ३ ।।<br>
कथमासीज्जगद्धेतोर्हंसस्य डिम्भकस्य च ।<br>
समितिः सर्वभूतानां सदा विस्मयदायिनी ।। ४ ।।<br>
विचक्रस्य कथं युद्धं दानवस्य महात्मनः ।<br>
स तयोर्मित्रतां यात इत्येवमनुशुश्रुम ।। ५ ।।<br>
तौ सुतौ वीर्यसम्पन्नौ शिष्यौ भृगुसुतस्य ह ।<br>
सर्वास्त्रकुशलौ वीरौ हराल्लब्धवरौ किल ।। ६ ।।<br>
संग्रामः सुमहानासीदित्युक्तं भवता पुरा ।<br>
तयोश्च नृपयोर्विप्र केशवस्य जगत्पतेः ।। ७ ।।<br>
कस्य पुत्रौ समुत्पन्नौ यथाभूद् विग्रहो महान् ।<br>
अष्टाशीतिसहस्राणि दानवानां तरस्विनाम् ।। ८ ।।<br>
बलान्यथ विचक्रस्य शितशूलधराणि च ।<br>
आसन् युद्धे महाराज दानवस्य जयैषिणः ।। ९ ।।<br>
यदूनामन्तरं प्रेप्सुर्यदूनां युद्धकाङ्क्षया ।<br>
देवासुरे महायुद्धे देवाञ्जयति दुर्धरः ।<br>
तद्वधार्थं सदा यत्नमकरोच्चैव केशवः ।। 3.103.१० ।।<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने जनमेजयवाक्ये त्र्यधिकशततमोऽध्यायः ।।१ ०३।।<br>
<br>
