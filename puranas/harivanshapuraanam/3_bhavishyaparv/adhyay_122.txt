वैशम्पायन उवाच<br>
द्वे सेने संगते राजन् सध्वजे सपरिच्छदे ।<br>
महापरिघसंकीर्णे गदाशक्तिसमाकुले ।। १ ।।<br>
भेरीझर्झरसम्पूर्णे डिण्डिमारावसंकुले ।<br>
प्रगृहीतमहाशस्त्रशूलासिवरकार्मुके ।। २ ।।<br>
परस्परकृतोत्साहे चक्राते युद्धमुल्बणम् ।<br>
ते शराः कार्मुकोत्सृष्टा निर्भिद्याथ शरीरिणाम् ।। ३।।<br>
शरीराणि महाराज जग्मुर्दूरं सहस्रशः ।<br>
भटबाहुविनिर्मुक्ताः खड्गा निर्भिद्य वक्षसि ।। ४ ।।<br>
स्फुरन्तश्च तथा राजञ्छिरांस्याहृत्य खं ययुः ।<br>
परिघाश्च तथा राज्ञां बाहुभिः परिचोदिताः ।। ५ ।।<br>
तिलशश्चक्रुरतुलं शरीरं नृपरक्षसाम् ।<br>
दैत्यानां कुर्वतां नादमन्योन्यवधकाङ्क्षिणाम् ।। ६ ।।<br>
दैत्या रक्षांसि राजेन्द्र राजानश्च समन्ततः ।<br>
अन्योन्यं परिघैर्जघ्नुश्चापमुक्तैः शिलाशितैः ।। ७ ।।<br>
शरैश्च भोगिभोगाभैस्तीक्ष्णमन्ये महाबलाः ।<br>
राक्षसा दानवाश्चान्ये मत्तमातङ्गविक्रमाः ।। ८ ।।<br>
अन्योन्यं जघ्निरे राजंश्चापमुक्तैर्महाशरैः ।<br>
नागा नागैर्महाराज हया अश्वैः समन्ततः ।। ९ ।।<br>
रथा रथैः समाजग्मुः सादिनः सादिभिस्तथा ।<br>
पट्टिशासिशरव्रातैः कुन्तैः सायककर्षणैः ।। 3.122.१० ।।<br>
सशक्तिपरिघपासपरश्वधसमाकुलैः ।<br>
भिन्दिपालैर्महारौद्रैर्जघ्नुरन्योन्यमाहवे ।। ११ ।।<br>
अन्योन्यं जघ्निरे राजंश्चापमुक्तैः शिलाशितैः ।<br>
राक्षसा दानवा राजन् क्षत्रियाश्च समन्ततः ।<br>
इतश्चेतश्च धावन्तः कुर्वन्तो विस्वरं रवम् ।। १२ ।।<br>
हताः केचिन्महाराज पेतुरुर्व्यां महासिभिः ।<br>
केचिन्मथितमस्तिष्का गदाभिर्वीर्यवत्तमाः ।। १३ ।।<br>
भिन्नग्रीवा महाराज परिघैः परिघायुधैः ।<br>
यमराष्द्रं गताः केचित् केचित् स्वर्गं समाययुः ।।१४।<br>
अप्सरोभिः समासेदुः पश्यन्तः स्वं कलेवरम् ।<br>
केचित्स्वांश्च परांश्चैव हत्वा भ्रान्ता इवाभवन् ।। १५।।<br>
एतस्मिन्नन्तरे राजञ्छङ्खा भेर्यः सहस्रशः ।<br>
सस्वनुः सर्वतः सैन्ये मृदङ्गा बहवस्तथा ।। १६ ।।<br>
मध्यंदिनगते सूर्ये तापं दधति घोरवत् ।<br>
ततः पिशाचा विकृताः करालविततोदराः ।। १७ ।।<br>
राक्षसाश्च महाघोराः पिशितं केशशाद्बलम् ।<br>
मुदिता भक्षयामासुः पिबन्तः शोणितं वहु ।। १८ ।।<br>
संचितानि शवान्यासन् कबन्धाः खड्गपातिताः ।<br>
विभज्य देशं बहुशो युद्धभूमौ शवाशिनः ।। १९।।<br>
अथ श्येना मृगाश्चैव कङ्का गृध्रास्तथा परे ।<br>
तुण्डैः शवान् विनिष्कृष्य भक्षयन्ति ततस्ततः ।।3.122.२० ।।<br>
सप्ताशीतिसहस्राणि हता नागा नृपोत्तम ।<br>
त्रिंशत्सहस्रमयुतं निहता हयसत्तमाः ।। २१ ।।<br>
हतं लक्षं महाराज रथानां रथिभिः सह ।<br>
त्रिंशत्कोट्यो हतास्तत्र सादिनः सायुधा भृशम् ।।२२।<br>
मध्यंदिनगते सूर्ये हताः केचन निर्गताः ।<br>
केचिच्च तृषिता राजन् विविशुः पुष्करं सरः ।। २३<br>
केचिद् भूमिं समालिङ्ग्य भीता इत्यब्रुवन् रणे ।<br>
मुक्तकेशाः पतन्ति स्म रथान् संत्यज्य केचन ।।२४।।<br>
संदष्टौष्ठपुटाः केचित् सादिनः पुरतो हताः ।<br>
अत्यद्भुतं महायुद्धमासीत् पुष्करतीर्थके ।<br>
यथा देवासुरं युद्धमासीत् पूर्वं नृपोत्तम ।। २५ ।।<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने संकुल युद्धे द्वाविंशत्यधिकशततमोऽध्यायः ।। १२२ ।।<br>
<br>
