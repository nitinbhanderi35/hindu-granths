वैशम्पायन उवाच<br>
ततः शरं समादाय वासुदेवः प्रतापवान् ।<br>
पौण्ड्रं जघान सहसा निशितेन शरेण ह ।। १ ।।<br>
पौण्ड्रोऽथ वासुदेवस्तु शरैर्दशभिराशुगैः ।<br>
वासुदेवं जघानाशु वार्ष्णेयं वृष्णिनन्दनम् ।। २ ।।<br>
दारुकं पञ्चविंशत्या हयान् दशभिरेव च ।<br>
सप्तत्या वासुदेवं तु यादवं वासुदेवकः ।। ३ ।।<br>
ततः प्रहस्य सुचिरं केशवः केशिसूदनः ।<br>
धृष्टोऽसाविति मनसा सम्पूज्य यदुनन्दनः ।। ४ ।।<br>
आकृष्य शार्ङ्गं बलवान् संधाय रिपुसूदनः ।<br>
नाराचेन सुतीक्ष्णेन ध्वजं चिच्छेद केशवः ।। ५ ।।<br>
सारथेश्च शिरः कायादाहृत्य यदुनन्दनः ।<br>
अश्वांश्च चतुरो हत्वा चतुर्भिः सायकोत्तमैः ।। ६ ।।<br>
रथं राज्ञः समाहत्य तदोभौ पार्ष्णिसारथी ।<br>
चक्रे च तिलशः कृत्वा हसन् किंचिदिव स्थितः ।। ७ ।।<br>
पौण्ड्रको वासुदेवस्तु रथादुत्प्लुत्य सत्वरः ।<br>
आदाय निशितं खङ्गं प्राहिणोत् केशवाय सः ।। ८ ।।<br>
स खङ्गं शतधा कृत्वा तूष्णोमासीच्च केशवः ।<br>
ततः परं महाघोरं परिघं कालसम्मितम् ।। ९ ।।<br>
गृहीत्वा वासुदेवाय वासुदेवः प्रतापवान् ।<br>
प्राहिणोद् वृष्णिवीराय सर्वक्षत्रस्य पश्यतः ।। 3.101.१० ।।<br>
तद् द्विधा जगतां नाथश्चकार यदुनन्दनः ।<br>
ततश्चक्रं महाघोरं सहस्रारं महाप्रभम् ।। ११ ।।<br>
त्रिंशद्भारसमायुक्तमायसाख्यममित्रहा ।<br>
आदायाथ महाराज केशवं वाक्यमब्रवीत् ।। १२ ।।<br>
पश्येदं निशितं घोरं तव चक्रविनाशनम् ।<br>
अनेन तव गोविन्द दर्पं दर्पवतां वर ।। १३ ।।<br>
अपनेष्यामि वार्ष्णेय सर्वक्षत्रस्य पश्यतः ।<br>
त्वामुद्दिश्य महाघोरं कृतमन्यद् दुरासदम् ।। १४ ।।<br>
यदि शक्तो हरे कृष्ण दारयेदं महास्पदम् ।<br>
इत्युक्त्वा तच्छतगुणं भ्रामयित्वा महाबलः ।। १५ ।।<br>
चिक्षेपाथ महावीर्यः पौण्ड्रको नृपसत्तमः ।<br>
अवप्लुत्य ततो देशात् तदुत्सृज्य महाबलः ।। १६ ।।<br>
सिंहनादं महाघोरं व्यनदद् वीर्यवांस्तदा ।<br>
ततो विस्मयमापन्नो भगवान् देवकीसुतः ।। २७ ।।<br>
अहो वीर्यमहो धैर्यमस्य पौण्ड्रस्य दुःसहम् ।<br>
इति मत्वा जगन्नाथ उत्थितश्च रथोत्तमात् ।। १८ ।।<br>
ततः शिलां समादाय प्रेषयामास केशवम् ।<br>
तां शिलां प्रेषयामास तस्मै यदुकुलोद्वहः ।। १९ ।।<br>
पौण्ड्रेण सुचिरं कालं विक्रीड्य भगवान् हरिः ।<br>
ततश्चक्रं समादाय निशितं रक्तभोजनम् ।। 3.101.२० ।।<br>
दैत्यमांसप्रदिग्धाङ्गं नारीगर्भविमोचनम् ।<br>
शातकुम्भमयं घोरं दैत्यदानवनाशनम् ।। २१ ।। ।<br>
सहस्रारं शतारं तदद्भुतं दैत्यभीषणम् ।<br>
ऐश्वर्यवर्म परमं नित्यं सुरगणार्चितम् ।। २२ ।।<br>
विष्णुः कृष्णस्तथा शार्ङ्गी नित्ययुक्तः सदा हरिः ।<br>
जघान तेन गोविन्दः पौण्ड्रकं नृपसत्तमम् ।। २३ ।।<br>
तस्य देहं विदार्याशु चक्रं पिशितभोजनम् ।<br>
कृष्णस्याथ करं भूयः प्राप सर्वेश्वरस्य ह ।। २४ ।।<br>
ततः स पौण्ड्रको राजा गतासुः प्रापतद् भुवि ।<br>
निहत्य भगवान् विष्णुर्दुर्विज्ञेयगतिः प्रभुः ।<br>
प्रतिपेदे सुधर्मां तु यादवैः पूजितो हरिः ।। २५ ।।<br>
इति श्रीमहाभारते खिलभागे हरिवंशे भविष्यपर्वणि कैलासयात्रायां पौण्ड्रकवासुदेववधे<br>
एकाधिकशततमोऽध्यायः ।। १०१ ।।<br>
<br>
