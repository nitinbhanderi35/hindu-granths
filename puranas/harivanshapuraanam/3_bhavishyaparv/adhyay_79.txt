वैशम्पायन उवाच<br>
तेषामनु महाघोरौ पिशाचौ विकृताननौ ।<br>
प्रांशू पिङ्गलरोमाणौ दीर्घजिह्वौ महाहनू ॥ १ ॥<br>
लम्बकेशौ विरूपाक्षौ ही ही हा हेति वादिनौ ।<br>
खादन्तौ मांसपिटकं पिबन्तौ रुधिरं बहु ॥ २ ॥<br>
अन्त्रवेष्टितसर्वाङ्गौ दीर्घौ कृशकृतोदरौ ।<br>
लम्बमानमहाप्रान्तशूलप्रोतशिरोधरौ ॥ ३ ॥<br>
कर्षन्तौ शवयूथानि बाहुभ्यां तत्र तत्र ह ।<br>
हसन्तौ विविधं हासं स्वजातिसदृशं नृप ॥ ४ ॥<br>
वदन्तौ बहुरूपाणि वचांसि प्राकृतानि च ।<br>
कम्पयन्तौ महावृक्षानूरुपादप्रघट्टनैः ॥ ५ ॥<br>
सृक्किणीं लेलिहन्तौ च दन्तान्कटकटायिनौ ।<br>
अस्थिस्नायुसमाकीर्णौ धमनीरज्जुसंततौ ॥ ६ ॥<br>
वदन्तौ कृष्ण कृष्णेति माधवेति च संततम् ।<br>
कदा नु द्रक्ष्यते विष्णुः स इदानीं क्व तिष्ठति ॥ ७ ॥<br>
स्वामिनः कुत्र वसतिः कुतो द्रष्टुं यतामहे ।<br>
अत्र वा कुत्र देवेशः कुतो नु स्थास्यते हरिः ॥ ८ ॥<br>
कुतः पद्मपलाशाक्षः साक्षादिन्द्रानुजो हरिः ।<br>
यमाहुः पुण्डरीकाक्षं ब्रह्म ब्रह्मविदो जनाः ॥ ९ ॥<br>
तमजं पुरुषं विष्णुं द्रष्टुमभ्युद्यता वयम् ।<br>
अन्तकाले जगन्नाथं प्रविवेश जगत्त्रयम् ॥ 3.79.१० ॥<br>
तमजं विश्वकर्तारं कुतो द्रक्ष्याम साम्प्रतम्।<br>
यस्य विस्तार एवैष लोकः प्राणिनिवासिनः ॥ ११ ॥<br>
तं द्रष्टुं देवमीशानं यतामः साम्प्रतं हरिम् ।<br>
दशा घोरतमा लोके विद्विष्टा सर्वजन्तुभिः ॥ १२ ॥<br>
पैशाचीयं समुत्पन्ना कथं नौ प्राविशद्बलात्।<br>
नरमांसास्थिकलुषा सर्वभीतिप्रदायिनी ॥ १३ ॥<br>
अहो नौ दुष्कृतं कर्म प्राक्तने कर्मसंचये ।<br>
अत्रैव महती प्रीतिर्वर्तते सर्वदा तथा ॥ १४ ॥<br>
यावन्नौ दुष्कृतं कर्म तावत्स्थास्यति तादृशी ।<br>
दशा सा सर्वविद्विष्टा प्राणिपीडनकारिणी ॥ १५ ॥<br>
सर्वथा दुष्कृतं कर्म बहुभिर्जन्मसंचयैः ।<br>
तथा हि तत्फलं घोरमद्यापि न निवर्तते ॥ १६ ॥<br>
यताः स्म प्राणिनो हन्तुं श्वगणैः सह साम्प्रतम् ।<br>
तथा हि प्राणिनो लोके बाल्यमादौ समास्थिताः ॥ १७ ॥<br>
अज्ञानावृतचित्ताश्च कृत्याकृत्यं न जानते ।<br>
तथा यौवनिनो भ्रान्ता विषयैर्बहुलीकृताः ॥ १८ ॥<br>
यतन्ते श्रेयसे नैव ततो विषयसंस्थिताः ।<br>
विषयाविष्टचित्ता हि मनुष्या न विजानते ॥ १९ ॥<br>
तथा च वृद्धभावे तु व्याधिभिर्बहुभिर्वृताः ।<br>
ज्वरादिभिर्महाघोरैर्नानादुःखविधायिभिः ॥ 3.79.२० ॥<br>
यतन्ते न हि वै श्रेयो विनष्टेन्द्रियगोचराः ।<br>
ततो मृता गर्भवासे वसन्ति सततं नराः ॥ २१ ॥<br>
विण्मूत्रकलिले घोरे दुःखैर्बहुभिराचिताः ।<br>
च्यवन्ते तु ततो घोराद्गर्भात्संसारमण्डले ॥ २२ ॥<br>
परस्परं विहिंसन्तः कुर्वन्तः कर्मसंचयम् ।<br>
महत्येवं सदा घोरे संसारे दुःखसंकुले ॥ २३ ॥<br>
पापानि बहुरूपाणि कुर्वतेऽज्ञानतस्तदा ।<br>
संसारस्यैष महिमा विस्तृतः सर्वजन्तुषु ॥ २४ ॥<br>
अच्छेद्यः शस्त्रसम्पातैरुपायैर्बहुभिः सदा ।<br>
एतस्मान्न निवर्तन्ते मर्त्याः प्राकृतबुद्धयः ॥ २५ ॥<br>
इमं हत्वा मनुष्येन्द्रमिदमस्माद्धराम्यहम् ।<br>
चोरयित्वा धनमिदं हरिष्याम्याददाम्यहम् ॥ २६ ॥<br>
निर्भर्त्स्यैनमिमं शान्तं हरिष्यामि धनं बली ।<br>
इत्यादिव्याकुला मूर्खा यतन्ते प्राणिपीडनम् ॥ २७ ॥<br>
अस्यैव दुःखमूलस्य संसारस्य सदा हरिः ।<br>
भेषजं सर्वथा देवः शङ्खचक्रगदाधरः ।<br>
आदिदेवः पुराणात्मा आत्मा ब्रह्मविदां सदा ॥ २८ ॥<br>
ते वयं सर्वयत्नेन द्रक्ष्यामः सर्वथा हरिम् ।<br>
इत्थं पिशाचौ भाषन्तौ प्रादुरास्तां हरेः पुरः ॥ २९ ॥<br>
इति श्रीमहाभारते खिलभागे हरिवंशे भविष्यपर्वणि कैलासयात्रायामेकोनाशीतितमोऽध्यायः ॥ ७९ ॥<br>
<br>
