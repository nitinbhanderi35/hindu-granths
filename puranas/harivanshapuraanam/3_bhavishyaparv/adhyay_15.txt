जनमेजय उवाच<br>
श्रुतं नः परमं ब्रह्मन् स्ववंशचरितं महत् ।<br>
दिव्यमन्योन्यसम्भूतं मानितं बहुभिर्गुणैः ॥ १ ॥<br>
छन्दोभिर्वृत्तसंजातैः समासैश्च सविस्तरैः ।<br>
लघुभिर्मधुराभाषैर्ग्रथितं पदविग्रहैः ॥ २ ॥<br>
त्रिवर्गेणाभिसम्पन्नं धर्मेणार्थेन भोगिनाम् ।<br>
कामेन बहुरूपेण शरीरान्तर्गतेन च ॥ ३ ॥<br>
ब्राह्मणानां प्रभावैश्च योधानां च पराक्रमैः ।<br>
वैरनिर्यातनैश्चैव प्रतिज्ञानां च पारगैः ॥ ४ ॥<br>
रिपुस्तवसुसम्पन्नैर्नानुबन्धः प्रचोदितः ।<br>
वंशयोर्निर्विनाशाय नृपेण द्विज विग्रहात् ॥ ५ ॥<br>
ये च तस्मिन् महारौद्रे संग्रामे निहता नृपाः ।<br>
तेषां सर्वाणि राष्ट्राणि पुत्राः सर्वे प्रपेदिरे ॥ ६ ॥<br>
कौरवः प्रथितो राजा भगवच्छासनानुगः ।<br>
धर्मश्च बहुधा प्रोक्तस्त्रयाणां वर्णसम्पदाम् ।<br>
शूराणामपि विख्यातः स्वर्गहेतुर्द्विजर्षभ ॥ ७ ॥<br>
अनुग्रहार्थं भूतानां नोत्सेकाय कथंचन ।<br>
चतुर्णां वर्णसंज्ञानां पृयक्पृथगनेकधा ॥ ८ ।<br>
गर्भवासं पतन्तश्च भूतानां सम्प्रबोधिताः ।<br>
पृच्छन्तो देवसंचारं क्षीणे पुण्ये च कर्मणि ॥ ९ ॥<br>
दाने यश्चापि संयोगः स चापि बहुधा कृतः ।<br>
द्वयोः संयोगविहितं मधु वाग्वचनं तयोः ॥ १० ॥<br>
न तच्छक्यं मयाऽऽख्यातुं भारताध्ययनं महत्।<br>
एकाहेन महान् ब्रह्मन्नपि दिव्येन चक्षुषा ॥ ११ ॥<br>
ब्रह्मणोऽह्नस्तु विस्तारं संक्षेपं च सुसंग्रहम् ।<br>
श्रोतुमिच्छामि भगवन्महत्कौतूहलं हि मे ॥ १२ ॥<br>
इति श्रीमहाभारते खिलभागे हरिवंशे भविष्यपर्वणि पौष्करे जनमेजयवाक्ये पञ्चदशोऽध्यायः ॥ १५ ॥<br>
<br>
<br>
