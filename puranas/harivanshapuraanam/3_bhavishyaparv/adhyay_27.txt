वैशम्पायन उवाच<br>
मधोर्निपतनं दृष्ट्वा सर्वभूतानि पुष्करे ।<br>
प्रहृष्टानि प्रगायन्ति प्रनृत्यन्ति च सर्वशः ।। १ ।।<br>
सुपार्श्वो गिरिमुख्यस्तु काञ्चनैः शिखरोत्तमैः ।<br>
बहुधातुविचित्रैश्च खं लिखन्निव चाबभौ ।। २ ।।<br>
गिरयश्चाभिशोभन्ते धातुभिः समरञ्जिताः ।<br>
प्रांशुभिः शिखराग्रैश्च सविद्युत इवाम्बुदाः ।। ३ ।।<br>
पक्षवातोद्धतो रेणुश्चूर्णैः साञ्जनवालुकैः ।<br>
छादयन् पर्वताग्राणि महामेघ इवाबभौ ।। ४ ।।<br>
मेघसंश्लिष्टशिखराः पक्षविक्षिप्तपादपाः ।<br>
काञ्चनोद्भेदबहुलाः खे तिष्ठन्तीव पर्वताः ।। ५ ।।<br>
पक्षवन्तः सशिखरा हेमधातुभिरञ्जिताः ।<br>
पवनेन समुद्भूतास्त्रासयन्ति विहङ्गमान् ।। ६ ।।<br>
काञ्चनाः पर्वताः सर्वे स्फाटिकैर्मणिभिश्चिताः ।<br>
सूर्यकान्तैश्च बहुभिश्चन्द्रकान्तैश्च निर्मलाः ।। ७ ।।<br>
हिमवांश्च महाशैलः श्वेतैर्धातुभिराचितः ।<br>
काञ्चनैः शिखराग्रैश्च सूर्यपादप्रकाशितैः ।। ८ ।।<br>
मणिभिश्च प्रकाशद्भिः पक्षान्तरविनिःसृतैः ।<br>
ताम्रपुष्पैश्च शिखरैर्दीप्यमानैः स्वतेजसा ।। ९ ।।<br>
मन्दरश्चोग्रशिखरः स्फाटिकैर्मणिभिश्चितः ।<br>
वज्रगर्भो निरालम्बैः स्वर्गोपम इवाबभौ ।। 3.27.१० ।।<br>
सहस्रशृङ्गः कैलासः शिलाधातुविभूषितः ।<br>
तोरणैश्चैव निबिडैः प्रांशुभिश्चैव पादपैः ।। ११ ।।<br>
प्रवादयद्भिर्गन्धर्वैः किन्नरैश्च प्रगायिभिः ।<br>
देवकन्याङ्गरागैश्च प्रक्रीडाद्रिरिवाबभौ ।। १२ ।।<br>
मधुरैर्वाद्यगीतैश्च नृत्यैश्चाभिनयोद्गतैः ।<br>
शृङ्गारैः साङ्गहारैश्च कैलासो मदनायते ।। १३ ।।<br>
आदित्याभासिभिः शृङ्गैर्भिन्नाञ्जनचयोपमैः ।<br>
विन्ध्यो नीलाम्बुदश्यामो विभिन्न इव तोयदः ।। १४ ।।<br>
धात्वर्थं सर्वभूतानां मेरुपृष्ठे महाबले ।<br>
निर्वेमुर्विमलं तोयं मेघजालैरिवोत्तमैः ।। १५ ।।<br>
शिलाभिर्बहुचित्राभिर्धातुभिर्बहुरूपिभिः ।<br>
प्रस्रवद्भिर्गुहाद्वारैः सलिलं स्फटिकप्रभम् ।। १६ ।।<br>
ग्रीष्मान्ते वायुसंगूढा घना इव सविद्युतः ।<br>
चित्रैः पुष्पैस्तरुगणाः शोभन्त इव भूषिताः ।। १७ ।।<br>
नागाः कनकसम्भूतैर्विचित्रैरिव भूषिताः ।<br>
विहंगमाभिलीनाश्च लतास्तरुसमाश्रिताः ।। १८ ।।<br>
विलम्बन्त्यः सपुष्पाश्च नृत्यन्ते वायुघट्टिताः ।<br>
पवनेन समुद्भूता महता माधवेऽहनि ।। १९ ।।<br>
मुमुचुः पुष्पसंघातं तोयं वेलेव वर्षति ।<br>
फलवद्भिश्च विपुलैः शास्त्रास्कन्धावरोहिभिः ।<br>
पादपैर्वर्णबहुलैर्ध्रियेत च वसुंधरा ।। 3.27.२० ।।<br>
मधुप्रिया मधुकरा मधुमत्ता विहंगमाः ।<br>
घोषयन्तीव गायन्तः कामस्यागमसम्भवम् ।। २१ ।।<br>
विष्णुर्मधोर्निहन्ता च चकार मधुवाहिनीम् ।<br>
नदीं प्रस्रवनिर्भेदां सुतीर्था बहुलोदकाम् ।। २२ ।।<br>
अंगारवर्णसिकतां मधुतीर्थां मनोरमाम् ।<br>
विमलैरम्बुभिः पूर्णां पुष्पसंचयवाहिनीम् ।। २३ ।।<br>
विवेश पुष्करं सा तु ब्रह्मणो वाक्यनोदिता ।<br>
ऋषिभिश्चानुचरिता ब्रह्मतन्त्रनिषेविभिः ।। २४ ।।<br>
धात्री कपिलरूपेण गौर्भूत्वा क्षरते पयः ।<br>
मधुरं वितते यज्ञे ब्रह्मणो वाक्यचोदिता ।। २५ ।।<br>
सरश्च पृथिवीभूतं संधातुं प्राप्तवन्महीम् ।<br>
शुद्धं च भजते लोकं शाश्वतं परमाद्भुतम् ।। २६ ।।<br>
सरस्वत्याः समुद्भूतं ब्रह्मक्षेत्रे तमोनुदम्।<br>
मरुतीर्थमतिक्रम्य पुष्करेषु विसर्पति ।। २७ ।।<br>
सुचारुरूपा धर्मज्ञा अजा रूपेण छादयन् ।<br>
रूपं कनकवर्णाभं तपोयुक्तेन चेतसा ।। २८<br>
अजगन्धकृतोन्मुक्तः सम्भूतः पर्वतो महान् ।<br>
गुरुद्धारगुणप्राणः शाश्वतः सिद्धसेवितः ।। २९ ।।<br>
वेदिकाभिः सुचित्राभिः काञ्चनाभिर्विराजितः ।<br>
पुष्कराणि परीतानि त्वष्ट्रा विपुलदक्षिण ।। 3.27.३० ।।<br>
महामेरोर्यथा रूपं पञ्चभिर्धातुभिर्वृतः ।<br>
चेतना याभिसम्पन्नो रूपेणाद्भुतदर्शनः ।। ३१ ।।<br>
करिष्याम्यहमप्येतन्मनसा धर्मचारिणम् ।<br>
रूपं बहुविधं लोके पार्थिवीं चेतनां तथा ।। ३२ ।।<br>
त्रींश्च लोकान् प्रपद्येयं पञ्चभिर्धातुलक्षणैः ।<br>
षष्ठेन च ससर्जेयं मनसा धर्मचारिणीम् ।। ३३ ।।<br>
सङ्गेषु भावमोहाभ्यां पश्यन्ति च समृद्धयः ।<br>
विमुक्ताः सर्वसङ्गेभ्यो धारयन्ति परिग्रहान् ।। ३४ ।।<br>
न च विन्देत मां कश्चिन्मनसा कामरूपिणम् ।<br>
पञ्चधातुनिबद्धश्च नानाभाषितचोदनः ।। ३५ ।।<br>
ये च विष्णुमधीयन्ते बहुधा कामविग्रहैः ।<br>
ते मां पश्येयुरव्यक्तं तपसा दग्धकिल्बिषाः ।। ३६ ।।<br>
ये च मामभिरोहेयुर्नरा धर्मपथे स्थिताः ।<br>
तेऽपि स्वर्गजितः सन्तः पश्येयुर्मां गतक्लमाः ।। ३७ ।।<br>
यश्चैव पर्वतः प्रांशुर्मेरुपृष्ठे व्यवस्थितः ।<br>
एतमारुह्य युध्येयुः प्राणत्यागे सुनिर्मलाः ।। ३८ ।।<br>
अप्सरोभिः समागम्य विचरेयुर्मनोजवाः ।<br>
नन्दनं वनमारुह्य काम्यकं च महद्वनम् ।। ३९ ।।<br>
इमां विद्यां समास्थाय मद्भक्ताः पुष्करेष्विह ।<br>
शरीरं क्षपयिष्यन्ति व्रतैर्बहुविधैः कृतैः ।। 3.27.४० ।।<br>
सिद्धिं प्राप्य क्रमेयुस्ते कामैर्बहुविधैर्नराः ।<br>
इमं लोकममुं चैव सम्पतेयुर्यथासुखम् ।। ४१ ।।<br>
गौरी सिद्धेतिव्याख्याता त्रिषु लोकेषु विद्यया ।<br>
प्रभावं तपसा वृत्तं दर्शयन्ती समाहिताः ।। ४२ ।।<br>
षण्णां ज्ञानाभिसंधीनामभिज्ञानात् ससंग्रहाः ।<br>
भवेयुस्ते निरारम्भा धातुनिर्मुक्तबन्धनाः ।। ४३ ।।<br>
सहस्रगुणमप्यत्र दत्त्वा दानफलादिव ।<br>
अविमानेन विप्राणां मनःशुद्धेन कर्मणा ।। ४४ ।।<br>
सर्वत्रैवाप्रमेयेण अत्यन्तं फलमाप्नुयुः ।<br>
अमुष्मिँल्लोके धर्मज्ञाः सह सर्वकुलोद्भवैः ।। ४५ ।।<br>
येषामिह च सांनिध्यं यज्ञे ब्राह्मणसंकुले ।<br>
ते भूयो यजमानाद्या अभिषिच्य पुनः पुनः ।। ४६ ।।<br>
तथा तां मन्यसे गौरीं मनसा धर्मचारिणीम् ।<br>
अनुग्रहाय भूतानां तन्ममाग्रे तपोधने ।। ४७ ।।<br>
सत्य एष परोऽविद्ये भविता नात्र संशयः ।<br>
नाफलो विद्यते धर्मश्चरितो धर्मचारिणा ।। ४८ ।।<br>
इति श्रीमहाभारते खिलभागे हरिवंशे भविष्यपर्वणि पौष्करे सप्तविंशोऽध्यायः।। २७ ।।<br>
<br>
