वैशम्पायन उवाच<br>
बलिना तु सुराः सर्वे वर्जयित्वा सुराधिपम् ।<br>
रणे शरशतैर्भिन्नाः ससैन्या वै पराजिताः ॥ १ ॥<br>
विमुखा याति दैत्येन्द्रैर्वध्यमाना महाचमूः ।<br>
जितास्तु बलिना देवाः शक्रमाहुर्महाबलम् ॥ २ ॥<br>
देवा ऊचुः<br>
भवानिन्द्रश्च धाता च लोकानां प्रभुरव्ययः ।<br>
त्वमप्रतिमकर्मा च तथैवानुपमद्युतिः ॥ ३ ॥<br>
विद्रुतानीह सैन्यानि सहास्माभिः सुरेश्वर ।<br>
रथचक्रध्वजाक्षाणि विभिन्नानि महासुरैः ॥ ४ ॥<br>
रथहस्त्यश्वयोधाश्च पदाताश्च सहस्रशः ।<br>
भिन्नच्छिन्नाश्च शतशो गदामुशलपट्टिशैः॥५॥<br>
महाभैरवरूपं हि दैत्येन्द्रेण कृतं रणे ।<br>
किमुपेक्षसि दैत्येन्द्रैर्हन्यमाना महाचमूम् ॥ ६ ॥<br>
त्रायस्व त्रिदशश्रेष्ठ शरण्यः शरणागतान् ।<br>
श्रुत्वा तु वचनं तेषां देवानाममराधिपः ॥ ७ ॥<br>
संवर्ताग्निसमक्रुद्धः सर्वान् दहति दानवान् ।<br>
दिवाकरकराकारं किरीटं धारयन् प्रभुः ॥ ८ ॥<br>
वैदूर्यवर्णसंकाशो नानारत्नचिताङ्गदः ।<br>
मयूररोमा रक्ताक्षः शतबाहुः सहस्रदृक् ॥ ९ ॥<br>
हरिरेको हरिश्मश्रुर्नानाकेतुर्महाबलः ।<br>
वज्रप्रहरणः श्रीमान् योगी शतशिरोधरः ॥ 3.64.१० ॥<br>
सधनुर्बद्धसन्नाहः शतादित्यसमप्रभः ।<br>
देवगन्धर्वयक्षौघैरनुयातः सहस्रशः ॥ ११ ॥<br>
सामगैश्च जयैश्चापि स्तूयमानो महर्षिभिः ।<br>
शतपर्वं महारौद्रं स्फोटनं सर्वतोमुखम् ॥ १२ ॥<br>
प्रगृह्य रुचिरं वज्रं दीप्तं रौद्राट्टहासनम् ।<br>
दैत्यानयोधयत् सर्वान् महेन्द्रः पाकशासनः ॥ १३ ॥<br>
अधृष्यः सर्वभूतानामदित्या दयितः सुतः ।<br>
ततः प्रवृत्तः संग्रामो बलिवासवयोस्तदा ॥ १४ ॥<br>
उभाभ्यां देवदैत्याभ्यामचिरान्महदद्भुतः ।<br>
अतिवीर्यबलोदग्रस्तुमुलो लोमहर्षणः ॥ १५ ॥<br>
प्रह्लादेन स्तुतिशतैः कर्मभिर्जयसम्मतैः ।<br>
प्रबोधितो दैत्यपतिरग्निरिद्ध इवाबभौ ॥ १६ ॥<br>
सुरासुरेन्द्रयोर्दृष्ट्वा संग्रामं लोमहर्षणम् ।<br>
देवानां दानवानां च भूयो युद्धमभूत् तदा ॥ १७ ॥<br>
ततोऽविध्यन्महेन्द्रस्तं बलिमस्त्रैर्महाबलम् ।<br>
तान्यस्त्राणि महाबाहुश्चिच्छेद शतधा रणे ॥ १८ ॥<br>
ततः क्रुद्धः पुनस्तत्र निजघ्ने दानवं महत् ।<br>
आग्नेयमथ शत्रुघ्नं चिक्षेपेन्द्रो महाबलः ॥ १९ ॥<br>
तद्दृष्ट्वा खे समागच्छत् प्रलयानलसंनिभम् ।<br>
पातयामास तच्चैन्द्रं वारुणास्त्रेण दानवः ॥ 3.64.२० ॥<br>
संक्रुद्धो मघवा वज्रमगृह्णात् पर्वतोपमम् ।<br>
हन्तुकामो रणश्लाघी बलिं दैत्याधिपं रणे ॥ २१ ॥<br>
ततः शुश्राव देवेन्द्रः कौशिको हरिवाहनः ।<br>
अशरीरां शुभां वाणीं तस्मिन् महति वैशसे ॥ २२ ॥<br>
निवर्तस्व महाबाहो सुराणां नन्दिवर्धन ।<br>
पुरंदर सुरश्रेष्ठ न जेष्यसि रणे बलिम् ॥ २३ ।<br>
तपसात्युत्तमो दैत्यो वरदानेन चाधिकः ।<br>
स्वयंभूपरितोषाच्च सत्यधर्माच्च वासव ॥ २४ ॥<br>
नैष शक्यस्त्वया जेतुं त्रिदशैर्वा सुरेश्वर ।<br>
यो ह्यस्य जेता भगवांस्तं शृणुष्व समाहितः ॥ २५ ॥<br>
ब्रह्मणः स हि सर्वस्वं देवानां चैव सा गतिः ।<br>
परं रहस्यं धर्मस्य परस्य च परा गतिः ॥ २६ ॥<br>
परात्परतरः श्रीमान् परावरगतिः प्रभुः ।<br>
सहस्रशीर्षा पुरुषः सहस्राक्षः सहस्रपात् ॥ २७ ॥<br>
शङ्खचक्रगदापाणिः पीतवासाः सुरारिहा ।<br>
जेता जेयो जयः श्रीमान्सोऽस्य जेता भविष्यति॥ २८ ॥<br>
श्रुत्वा दिव्यां तु मधुरां वाणीं तामशरीरिणीम् ।<br>
अपयातो रणाच्छक्रः सार्धं सर्वैः सुरोत्तमैः ॥ २९ ॥<br>
अपयाते तु देवेन्द्रे कौशिके हरिवाहने ।<br>
सिंहनादो महानासीद् दानवानां महामृधे ॥ 3.64.३० ॥<br>
ततः किलकिलाशब्दः क्ष्वेडितास्फोटितस्वनः ।<br>
शङ्खानां निनदश्चात्र योधानां वल्गितस्वनः ॥ ३१ ॥<br>
वादित्राणां च निर्घोषस्तुमुलश्चाभवत्तदा ।<br>
जयशब्दरवाश्चैव देवानां तु पराजये ॥ ३२ ॥<br>
ससैन्यो दैत्यराजस्तु स्तूयमानः सुहृद्गणैः ।<br>
बलीन्द्रो विबभौ दैत्यो हिरण्यकशिपुर्यथा ॥ ३३ ॥<br>
इति श्रीमहाभारते खिलभागे हरिवंशे भविष्यपर्वणि वामने देवासुरसंग्रामे शक्रापयाने चतुःषष्टितमोऽध्यायः ॥ ६४ ॥<br>
<br>
