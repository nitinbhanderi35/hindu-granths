वैशम्पायन उवाच<br>
वसुदेवोग्रसेनौ च वृद्धौ युद्धे सुनिर्वृतौ ।<br>
जराजरितसर्वाङ्गौ पलिताङ्गशिरोरुहौ ॥ १ ॥<br>
ज्ञानविज्ञानसम्पन्नौ राजमार्गविशारदौ ।<br>
युयुधाते महारङ्गे राक्षसेन दुरात्मना ॥ २ ॥<br>
शरैरनेकसाहस्रैरर्दयामासतू रणे ।<br>
राक्षसेन्द्रं दुरात्मानं हिडिम्बं पुरुषादकम् ॥ ३ ॥<br>
हिडिम्बो राक्षसेन्द्रस्तु भक्षयन्सर्वतो नरान् ।<br>
अतिप्रवृद्धो दुष्टात्मा लम्बबाहुर्महाहनुः ॥ ४ ॥<br>
लम्बोदरो विरूपाक्षः पिङ्गकेशो विलोचनः ।<br>
श्येननासो महारौद्र ऊर्ध्वरोमा महाभुजः ॥ ५ ॥<br>
पर्वताकारवर्ष्मा च दीर्घदंष्ट्रः शिवाननः ।<br>
लम्बोदरो दीर्घदन्तो जगद्ग्रासपरस्तथा ॥ ६ ॥<br>
उत्तुङ्गांसो महोरस्को दीर्घग्रीवो गजोपमः ।<br>
भक्षयन् मांसपिटकं पिबञ्शोणितसंचयम् ॥ ७ ॥<br>
गजान् नागैः समाहत्य हयैरश्वान् नृपोत्तम ।<br>
रथान् रथैः समाहृत्य सादिनः सादिभिस्तथा ॥ ८ ॥<br>
मनुष्यान् स पुरो दृष्ट्वा नास्यग्रासं चकार सः ।<br>
कांश्चिद्धत्वा महाराज वृष्णिपालान्समन्ततः ॥ ९ ॥<br>
भक्षयामास सहसा हिडिम्बः पुरुषादकः ।<br>
यान् पश्यन् पुरतो रक्षस्ताञ्जघान विरूपधृक् ॥ 3.126.१० ॥<br>
भक्षयन्नपरान् वृष्णीन्यादवान्राक्षसेश्वरः ।<br>
चिक्षेप सहसा कांश्चिद्धिडिम्बः पुरुषादकः ॥ ११ ॥<br>
अन्तकाले यथा क्रुद्धो रुद्रः प्राणभृतो नृप ।<br>
क्षणेनैकेन सर्वांस्तान् भक्षयामास राक्षसः ॥ १२ ॥<br>
केचिद् भीता दिशः प्रापुर्वृष्णयो वीर्यशालिनः ।<br>
केचित् तु भक्षितास्तेन रक्षसा वृष्णिपुङ्गवाः ॥ १३ ॥<br>
कुम्भकर्णो यथा राजन् भक्षयामास वानरान् ।<br>
निःशेषं वृष्णिसैन्यं तु चकार पुरुषादकः ॥ १४ ॥<br>
एतस्मिन्नन्तरे क्रुद्धौ वृद्धौ यादवपुङ्गवौ ।<br>
धनुर्गृह्य महाघोरं राक्षसस्य पुरः स्थितौ ॥ १५ ॥<br>
यथा क्रुद्धस्य सिंहस्य मृगौ वृद्धतमाविव ।<br>
व्यादायास्यं महारक्षस्तौ वृद्धावभ्यधावत ॥ १६ ॥<br>
चिखादिषुर्विरूपाक्षः पातालतलसंनिभः ।<br>
ततो रक्षः पर्यधावत् खादत् खादत्कलेवरम् ॥ १७ ॥<br>
पूरयामासतुर्वीरौ शरैर्यदुवृषौ नृप ।<br>
हिडिम्बस्य महाघोरं व्यादितास्यमिवान्तकम् ॥ १८ ॥<br>
सर्वांस्तान् वारयामास देवशत्रुर्विरूपधृक् ।<br>
धावति स्म ततो रक्षो व्यादितास्यं भयानकम् ॥ १९ ॥<br>
तयोर्गृहीत्वा धनुषी बभञ्ज युधि सत्वरम् ।<br>
बाहू प्रसार्य दुष्टात्मा राक्षसो विकृताननः ॥ 3.126.२० ॥<br>
वसुदेवं महीपालं राजानं वृद्धसेविनम् ।<br>
ग्रहीतुं राक्षसश्रेष्ठो यतते नृपसंसदि ॥ २१ ॥<br>
हिडिम्ब उवाच<br>
एष वां भक्षयिष्यामि वसुदेवं त्वया सह ।<br>
उग्रसेन किमर्थ त्वं तिष्ठसे मत्पुरोगमः ॥ २२ ॥<br>
आगच्छ प्रविशास्यं मे ग्रासभूतौ तु वां मम ।<br>
विधिना निर्मितो वृद्धो वसुदेवो हरेः पिता ॥ २३ ॥<br>
बुभुक्षितः श्रमार्तश्च युद्धे त्वरितविक्रमः ।<br>
मन्मुखान्नैव गच्छेतां प्रविशेतां त्वरान्वितौ ॥ २४ ॥<br>
युवयोः शोणितं  पीत्वा तृप्तिं यास्यामि निर्वृतः ।<br>
खादामि च पुनर्मांसं वृद्धयोर्युवयोः सुखम् ॥ २५ ॥<br>
इति ब्रुवंस्तथा रक्षो व्यादितास्यो महाहनुः ।<br>
धावति स्म तदा क्षिप्रं हिडिम्बो राक्षसेश्वरः ॥ २६ ॥<br>
वसुदेवोग्रसेनौ च भीतौ विप्रेक्ष्य सर्वतः ।<br>
दिशोऽभ्यभजतां राजन्निःशस्त्रौ वृष्णिपुङ्गवौ ॥ २७।<br>
एतस्मिन्नन्तरे दृष्ट्वा बलभद्रः प्रतापवान् ।<br>
दृष्ट्वा च तौ तथाभूतौ वसुदेवोग्रसेनकौ ॥ २८ ॥<br>
वासुदेवे समादिश्य हंसं युध्यन्तमीश्वरे ।<br>
निर्गत्य चान्तरं तस्य राक्षसस्य दुरात्मनः ॥ २९ ॥<br>
मा कृथाः साहसं रक्षो मुञ्चैतौ राजसत्तमौ ।<br>
स्थितोऽस्मि युध्यतां रक्षो मया शत्रूञ्जिघांसता ॥3.126.३०॥<br>
अहमेव हनिष्ये त्वां का चेयं तव भीषिका ।<br>
इति ब्रुवाणं हलिनं तौ विसृज्य महारणे ॥ ३१ ॥<br>
महानयमसौ दुष्टो भक्षयाम्येनमग्रतः ।<br>
विदार्य पूर्ववद् वक्त्रं बलभद्रमुपाद्रवत् ॥ ३२ ॥<br>
विसृज्य सशरं चापं राक्षसस्य पुरः स्थितः ।<br>
मुष्टिं प्रगृह्य बलवान्स्फोटयन् बाहुमुत्तमम् ॥ ३३ ॥<br>
हिडिम्बस्त्वथ दुष्टात्मा मुष्टिं कृत्वा भयानकम्।<br>
जघान वक्षो रामस्य व्यादितास्य इवान्तकः ॥ ३४ ॥<br>
कुद्धोऽथ बलभद्रस्तु मुष्टिना तेन ताडितः ।<br>
जघान मुष्टिना तेन राक्षसेशमनिन्दितः ॥ ३५ ॥<br>
मुष्टियुद्धं समभवन्नरराक्षसवीरयोः ।<br>
युद्ध्यतोर्युद्धरङ्गेऽथ नरराक्षससिंहयोः ॥ ३६ ॥<br>
तयोश्चटचटाशब्दः. प्रादुरासीद् भयानकः ।<br>
अथ राक्षसराजस्तु मुष्टिना राममाहवे ॥ ३७ ॥<br>
जघान वक्षोदेशे तु वज्रेणेव पुरंदरः ।<br>
अथ रामो बली साक्षान्मुष्टिं संवर्त्य यत्नतः ॥ ३८ ॥<br>
हिडिम्बं ताडयामास वक्षस्यमरविद्विषम् ।<br>
तलाभ्यामथ रामस्तु वक्त्रे हत्वा स राक्षसम् ॥ ३९ ॥<br>
आहतस्तलघातेन हिडिम्बो राक्षसेश्वरः ।<br>
जानुभ्यामपतद् भूमौ गतासुर्वीरराक्षसः ॥ 3.126.४० ॥<br>
तत उत्पत्य रामस्तु दोर्भ्यां संगृह्य राक्षसम् ।<br>
आदाय बहुवेगेन भ्रामयित्वा पदात्पदम् ॥ ४१ ॥<br>
व्याविध्यत् सुचिरं रामो दर्शयन्नात्मनो बलम् ।<br>
उत्क्षिप्य राक्षसेन्द्रं तं सर्वलोकस्य पश्यतः ॥ ४२॥<br>
गव्यूतिमात्रं चिक्षेप ततो देशाद्धलायुधः ।<br>
गतासू राक्षसश्रेष्ठस्ततो देशान्निराक्रमत् ॥ ४३ ॥<br>
ये केचिद् राक्षसास्तत्र हतशेषा महारणे ।<br>
बलभद्रात् ततो भीता जग्मुश्चैवं दिशो दश ॥ ४४ ॥<br>
अथांशुमाली भगवान् दिनेशः संहृत्य तेजांसि सहस्ररश्मिः ।<br>
अस्तं ययौ चक्षुरपि प्रजानामीषत्तमश्चापि समाविवेश ॥४५ ॥<br>
तस्मिन् प्रविष्टेऽथ समुद्रतोयं प्रजापतौ विश्वमुखे जगद्गुरौ ।<br>
नक्षत्रनाथः समुपाजगाम संध्यातमोऽपि व्यनशन्नृपोत्तम ॥ ४६ ॥<br>
प्रभातकाले नृप सत्तमो रणो गोवर्धने किन्नरगीतनादिते ।<br>
इति ब्रुवन्तो नृपसत्तमास्तदा व्युपारमंस्तत्र रणोत्सवे नृप ॥ ४७ ॥<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने हिडिम्बपराभवे षड्विंशत्यधिकशततमोऽध्यायः ॥ १२६ ॥<br>
<br>
