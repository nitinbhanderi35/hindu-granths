जनमेजय उवाच<br>
प्राग्वंशं श्रोतुमिच्छामि विस्तरेण महामुने ।<br>
आद्ययोर्युगयोर्ब्रह्मन् ब्रह्मप्राप्तस्य सर्वशः ॥ १ ॥<br>
वैशम्पायन उवाच<br>
शृणु विस्तरशः सर्वं यन्मां पृच्छसि मेधया ।<br>
उपपन्नेन मनसा दैवप्रत्ययसाधिना ॥ २ ॥<br>
ऋद्धि प्राप्तस्तु भगवान् योगात्मा ब्रह्मसम्भवः ।<br>
भूतानां बहुलत्वं च चकारेहेश्वरः प्रभुः ॥ ३ ॥<br>
स्थितो ब्रह्मासने ब्रह्मा विक्षिप्तः सहसा प्रभुः ।<br>
अचलेनैव भावेन स्थाणुभूतेन भारत ॥ ४ ॥<br>
रक्तश्च मोक्षविषये स च ज्ञानमये पदे ।<br>
यस्मात् पदसहस्राणि प्रभवन्ति भवन्ति च ॥ ५ ॥<br>
ब्रह्मयज्ञं तु यजते योगाद् वेदात्मकं सदा ।<br>
ब्रह्मणो विपुलं ज्ञानमैश्वर्यं च प्रवर्तते ॥ ६ ॥<br>
ततः प्रथममैश्वर्यं युञ्जानेन प्रवर्तितम् ।<br>
ब्रह्मणा ब्रह्मभूतेन भूतानां हितमिच्छता ॥ ७ ॥<br>
तदा त्वाकाशमैश्वर्यं युञ्जानस्य प्रवर्तते ।<br>
ब्रह्मणो ब्रह्मभूतस्य निर्विकारेण कर्मणा ॥ ८ ॥<br>
तदान्तरिक्षं सम्प्राप्तं निर्मलं ब्रह्म चाव्ययम् ।<br>
संहारः सर्वभूतानां नराणां ब्रह्मवादिनाम् ।<br>
ध्रुवमैश्वर्ययोगानां प्रतिपद्यन्ति देहिनः ॥ ९ ॥<br>
आकाशैश्वर्यभूतेन संयुगे ब्रह्मवादिना ।<br>
प्रवर्तमानमैश्वर्यं वायुभूतं करोति च ।<br>
विकारैर्बहुभिः प्राप्तैः सम्पतद्भिर्महाबलैः ॥ 3.19.१० ॥<br>
एतैर्विकारैः संवृत्तैर्निरुद्धैश्च समन्ततः ।<br>
ध्रुवमैश्वर्यमापन्नः सिद्धो भवति ब्राह्मणः ॥ ११ ॥<br>
शरीरादभिनिष्क्रम्य आकाशेन प्रधावति ।<br>
निरालम्बो निरालम्बान्नालम्ब्य मनसा ततः ॥ १२ ॥<br>
ऐश्वर्यभूतो भूतात्मा चरन् दिवि न दृश्यते ।<br>
चक्षुर्भिर्बहुभिर्लोकैः पुरंदरसमैरपि ॥ १३ ॥<br>
ओंकारं ये त्वधीयन्ते मनसा ब्रह्मसत्तमाः ।<br>
विमुक्ताः सर्वकर्मभ्यस्ते तं पश्यन्ति साधवः ॥ १४ ॥<br>
एतद्धि परमं ब्रह्म ब्राह्मणानां मनीषिणाम् ।<br>
अन्तश्चरति भूतानां विद्धि चेतनया सह ॥ १५ ॥<br>
एष शब्दो महानादः पुराणो ब्रह्मसम्भवः ।<br>
वायुभूतोऽक्षरं प्राप्तो वदन्त्येवं द्विजातयः ॥ १६ ॥<br>
अरूपी रूपसम्पन्नो धातुभिः सह संगतः ।<br>
अन्तश्चरति भूतेषु कामकारकरो वशी ॥१७ ॥<br>
एतत् पूर्वमनुध्याय मनसाऽऽपूरयन्निव ।<br>
वेदात्मकं तदा यज्ञं चिन्तयन्तो मनीषिणः ॥१८ ॥<br>
ब्राह्मणाः शुचयो दान्ता यशोयुञ्जस्तदन्वयाः ।<br>
ब्रह्मलोकं काङ्क्षमाणा वैष्णवं पदमुत्तमम् ॥ १९॥<br>
पदहेतोः क्रियाः सर्वाः कुर्वन्ति विगतज्वराः ।<br>
न ह्येते प्रसवादाने भवमिच्छन्ति भारत ॥ 3.19.२०<br>
त्रिभिर्माल्योपहारैश्च प्रतिभावैश्च वै द्विजाः ।<br>
यजन्ति परमात्मानं विष्णुं सत्यपराक्रमम् ॥२१ ॥<br>
यजनं विक्रमं चैव ब्रह्मपूर्वाः प्रचक्रिरे ।<br>
ब्रह्मापि वैष्णवं तेजो वेदोक्तैर्वचनैर्नृप ॥ २२ ॥<br>
ब्राह्मणैर्ब्रह्मविद्भिश्च ब्रह्मज्ञैर्ब्रह्मवादिभिः ।<br>
शुचिभिः कर्मनिर्मुक्तैः सत्यव्रतपरायणैः ॥ २३ ॥<br>
धातुभिर्मोक्षकाले च महात्मा सम्प्रदृश्यते ।<br>
तदेव परमं ब्रह्म वैष्णवं परमाद्भुतम् ॥ २४ ॥<br>
रसात्मकं तदैश्वर्यं विकारान्ते प्रदृश्यते ।<br>
घोररूपा विकारास्ते व्यथयन्ति महात्मनः ॥२५ ॥<br>
संछाद्यातीव तोयेन क्षुभ्यमाणो विचेतनः ।<br>
ऊर्मिभिश्छाद्यते चैव शीतोष्णाभिर्विकारतः ॥ २६ ॥<br>
महार्णवगतश्चैव दह्यते न च मज्जते ।<br>
मग्नश्चैव महानद्याः सलिले नैव सीदति ॥ २७ ॥<br>
सीदमानश्च सलिले स शीते पात्यते बलात् ।<br>
व्यसनाच्छादनाच्चैव मुच्यमानो विचेतनः ॥ २८ ॥<br>
श्वभ्रे प्रपद्यमानश्च तोयेन परिषिच्यते ।<br>
शुक्लवर्णेन बहुना स्रोतसा मूर्ध्नि सर्वशः ॥ २९॥<br>
ऊर्ध्वं ज्योतिरवेक्षंश्च शुक्लैः पीतैश्च बाध्यते ।<br>
वारिदपूर्णैः सुगम्भीरैर्विद्युद्भिरिव भासितैः ॥ 3.19.३० ॥<br>
एतैर्विकारैः संवृत्तैनिर्रुद्धैश्चैव सर्वशः ।<br>
ध्रुवमैश्वर्यमासाद्य सिद्धो भवति ब्राह्मणः ॥ ३१ ॥<br>
रसात्मकं तदैश्वर्यं जिह्वाग्रादभिनिःसृतम् ।<br>
सहस्रधारं विततं मेघत्वं समुपागतम् ॥ ३२ ॥<br>
रसांश्च विविधान् योगात् संसिद्धः सृजते प्रभुः।<br>
धात्वर्थं सर्वभूतानां योगप्राप्तेन हेतुना ॥ ३३ ।<br>
तेजसो रूपमैश्वर्यं विकारैः सह वर्धते ।<br>
आत्मनो विघ्नजननं स्वस्थो ब्राह्मणकारणे ॥ ३४<br>
उप्ररूपैर्विरूपैश्च हन्यते दण्डपाणिभिः ।<br>
घोररूपैः सुगम्भीरैः पिङ्गाक्षैर्नरविग्रहैः ॥ ३५ ॥<br>
नेत्रं समुद्धरन् भीमो जिह्वाग्रं चास्य विन्दति ।<br>
नदन्ति युगपन्नादं जृम्भमाणाः पुनः पुनः ॥ ३६ ॥<br>
पुनरेव तदा भूत्वा बहुरूपास्तदाभवन् ।<br>
नृत्यमानाः प्रगायन्ति तर्पयन्तो विशेषतः ॥ ३७ ॥<br>
स्त्रीभूताश्च ततः सर्वे युञ्जानाश्चावलम्बिरे ।<br>
कण्ठेऽस्य बहुरूपत्वाद् विघ्नैश्चैव प्रलोभयन् ॥ ३८ ॥<br>
मधुरैरभिधानैश्च व्याहरन्ति न भीतवत् ।<br>
पतन्ति युगपत् सर्वे पादयोर्मूर्धभिर्युताः ॥ ३९ ॥<br>
प्रसादं काङ्क्षमाणाश्च योगस्यान्तरविघ्नतः ।<br>
बहुप्रकारं कथयन् नृत्यन्ति च तरन्ति च ॥ 3.19.४० ॥<br>
एतैर्विकारैः संवृत्तैर्निरुद्धैश्चैव सर्वशः ।<br>
भुवमैश्वर्यमासाद्य सिद्धो भवति ब्राह्मणः ॥ ४१ ॥<br>
तदर्चिष इवाग्नेया आदित्यस्येव रश्मयः ।<br>
तेजोरूपकमैश्वर्यं जनितास्तेजबिन्दवः ॥ ४२ ॥<br>
ज्योतींषि चैव संवृत्ता आकाशे गुणसंवृताः ।<br>
चरन्ति लोके सततं सूर्याचन्द्रमसोर्गतिम् ॥ ४३<br>
चन्द्रसूर्यात्मकं दिव्यं ज्योतिः सघनमुत्तमम् ।<br>
एतद् विभ्राजते लोके कालचक्रं ध्रुवं वरम् ॥ ४४॥<br>
अर्धमासाश्च मासाश्च ऋतुसंवत्सराण्यथ ।<br>
क्षणा लवा मुहूर्ताश्च कलाः काष्ठास्तथैव च ॥ ४५ ॥<br>
अहोरात्रप्रमाणं च निमिषोन्मेषणं तथा ।<br>
ताराणां गतयश्चैव ग्रहाणां च विशेषतः ॥ ४६ ॥<br>
अथ पार्थिवमैश्वर्यं विकारग्रहसम्भवम् ।<br>
योगयुक्तास्त्वभिग्रस्ताः पात्यन्ते ह्यचलासनात्॥४७ ॥<br>
अलोभाच्छिद्यते सद्यो वेपमानोऽनुकीर्त्यते ।<br>
सीदते वसुधामध्ये भिद्यमानः पुनः पुनः ॥ ४८॥<br>
भूतानां बहुरूपैश्च अन्यैश्च तलवासिभिः ।<br>
विषयैर्युज्यते क्षिप्रं संक्षेपात् समवरुद्ध्यते ॥ ४९ ॥<br>
ततः पार्थिवमैश्वर्यं सेवमानश्च सर्वतः ।<br>
मूर्तिमद्भिश्च बहुधा धातुभिः स च हन्यते ॥ 3.19.५० ॥<br>
शक्तितोमरनिस्त्रिंशैर्गदाभिश्चाप्यनेकधा ।<br>
असिभिः पात्यते चैव क्षुरधारैः सहस्रशः ॥ ५१ ॥<br>
भिद्यते चैव बाणाग्रैः सुतीक्ष्णैर्मर्मभेदिभिः ।<br>
एभिर्विकारैर्निर्वृत्तैर्निरुद्धैश्चैव सर्वशः ॥ ५२ ॥<br>
भुवमैश्वर्यमापन्नः सिद्धो भवति ब्राह्मणः ।<br>
ततः पार्थिवमैश्वर्यं निर्मुक्तस्य विकारतः ॥ ५३ ॥<br>
प्रादुर्भवति संजाते समाधौ प्रलयं गते ।<br>
दिव्यं गन्धं समाघ्राय दिव्यार्थांस्ताञ्छृणोति च ॥ ५४ ॥<br>
दिव्यरूपैश्च पुरुषैश्छिद्यते न च भिद्यते ।<br>
गच्छन् सुकृतिनां चान्तः प्रधानात्मा क्षरन्निव॥ ५५ ॥<br>
इति श्रीमहाभारते खिलभागे हरिवंशे भविष्यपर्वणि  पौष्करे एकोनविंशोऽध्यायः ॥ १९ ॥<br>
<br>
