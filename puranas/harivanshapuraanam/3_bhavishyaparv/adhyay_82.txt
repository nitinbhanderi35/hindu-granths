वैशम्पायन उवाच<br>
पिशिताशो जगन्नाथं ददर्शाथ जगद्गुरुम् ।<br>
समाधौ च यथा दृष्टं भूमौ चापि तथा हरिम्।। १ ।।<br>
अयं विष्णुरयं विष्णुरित्यूचे पिशिताशनः ।<br>
समाधौ च यथा दृष्टः सोऽयमत्रापि दृश्यते ।<br>
इत्युक्त्वा च पुनर्ब्रूते नृत्यन्निव हसन्निव ।। २ ।।<br>
अयं स चक्री शरशार्ङ्गधन्वा  गदी रथी सध्वजतूणपाणिः ।<br>
सहस्रमूर्धा सकलामरेशो जगत्प्रसूतिर्जगतां निवासः ।। ३ ।।<br>
विष्णुर्जिष्णुर्जगन्नाथः पुराणः पुरुषोत्तमः ।<br>
विश्वात्मा विश्वकर्ता यः सोऽयमेष सनातनः।। ४ ।।<br>
अस्यैव देवस्य हरेः स्तनान्तरे विराजते कौस्तुभरत्नदीपः ।<br>
यस्य प्रसादाज्जगदेतदादौ विराजते चन्द्रमसेव रात्रिः ।। ५ ।।<br>
योऽसौ पृथ्वीं दधाराशु दंष्ट्रया जलसंचयात् ।<br>
योऽयमेव हरिः साक्षाद् वाराहं वपुरास्थितः ।। ६ ।।<br>
बद्ध्वा तथा दानवमुग्रपौरुषं ददौ च शक्राय ततोऽनुराज्यम् ।<br>
बलिं बलादेव हरिः स वामनः स्तुतश्च भक्त्या मुनिभिः पुरातनैः ।। ७ ।।<br>
दंष्ट्राकरालः सुमहान् हत्वा यो दानवान् रणे ।<br>
निःशोकमखिलं लोकं चकारासौ जनार्दनः ।। ८ ।।<br>
आदौ दधारैकभुजेन मन्दरं निर्जित्य सर्वानसुरान् महार्णवे ।<br>
ददौ च शक्राय सुधामयं महान् स एष साक्षादिह मामवस्थितः ।। ९ ।।<br>
यः शेते जलधौ नागे देव्या लक्ष्म्या सुखावहे ।<br>
हत्वा तौ दानवौ घोरौ मधुकैटभसंज्ञितौ ।। 3.82.१० ।।<br>
यमाहुराद्य विबुधा जगत्पतिं सर्वस्य धातारमजं जनित्रम् ।<br>
अणोरणीयांसमतिप्रमाणं स्थूलात्स्थविष्ठं हरिमेव विष्णुम्।। ११ ।।<br>
यत्र स्थितमिदं सर्वं प्राप्ते लोकस्य नाशने ।<br>
आदौ यस्मात्समुत्पन्नं सोऽयं विष्णुरिति स्थितः।। १ २।।<br>
यस्येच्छया सर्वमिदं प्रवृत्तं प्रवर्तते चापि जनार्दनस्य ।<br>
अयं स विष्णुः पुरुषोत्तमः शिवः प्रवर्तते मामिह यादवेश्वरः ।। १३ ।।<br>
भृगोर्वंशे समुत्पन्नो जामदग्न्य इति श्रुतः ।<br>
शिष्यत्वं समवाप्यैव मृगव्याधस्य यः स्थितः ।। १४ ।।<br>
जघान वीर्याद् बलिनं महारणे कुठारशस्त्रेण गिरीशशिष्यः ।<br>
सहस्रबाहुं कृतवीर्यसम्भवं हयैर्गजैश्चैव रथैश्च निर्गतम् ।। १५ ।।<br>
कुरुक्षेत्रं समासाद्य यश्चकार पितृक्रियाम् ।<br>
निःक्षत्रियमिमं लोकं कृतवानेकविंशतिः ।। १६ ।।<br>
रघोरथ कुले जातो रामो नाम जनार्दनः ।<br>
सीतया च श्रिया युक्तो लक्ष्मणानुचरः कृती ।। १७ ।।<br>
कृत्वा च सेतुं जलधौ जनार्दनो हत्वा च रक्षःपतिमाशुगैः शरैः ।<br>
दत्त्वा च राज्यं स विभीषणाय दशाश्वमेधैरयजच्च योऽसौ ।। १८ ।।<br>
वसुदेवकुले जातो वासुदेवेति शब्दितः ।<br>
गोकुले क्रीडते योऽसौ संकर्षणसहायवान् ।। १९ ।।<br>
उत्तानशायी शिशुरूपधारी पीत्वा स्तनं पूतनिकाप्रदत्तम् ।<br>
व्यसुं चकाराशु जनार्दनस्तदा दनोः सुतां तामवसत् सुखं हरिः।। 3.82.२० ।।<br>
पयःपानं तथा कुर्वन् भक्षयन् दधिपिण्डकम् ।<br>
दाम्ना बद्धोदरो विष्णुर्मात्रा रुषितया दृढम् ।। २१ ।।<br>
ततश्च दाम्ना सुदृढेन बद्धो जघान योऽसौ यमलार्जुनौ च ।<br>
क्रीडन् हरिर्गोकुलवासवासी गोपीभिरास्वाद्य मुखं स्तनं च ।। २२ ।।<br>
वृन्दावने वसन् विष्णुर्गोपैर्गोकुलवासिभिः ।<br>
तत्र हत्वा हयं राजन् विरराजांशुमानिव ।। २३ ।।<br>
यः क्रीडते नागफणौ जनार्दनो निषेव्यमाणः सह गोपदारकैः ।<br>
महाह्रदे नागपतिं जगत्पतिर्ममर्द वीर्यातिशयं प्रदर्शयन् ।। २४ ।।<br>
यो धेनुकं तालवने तत्फलैः सममच्छिनत् ।<br>
हत्वा दानवमुग्रं तं गोपान् विस्मापयत्यसौ ।। २५ ।।<br>
दधार यो गोधरमुग्रपौरुषान् महामतिर्मेघसमागमे सति ।<br>
विडम्बयञ्छक्रबलं प्रमोदयन् गोपांश्च गोपीश्च स गोकुलं हरिः।। २६ ।।<br>
गोपीनां स्तनमध्ये तु क्रीडते काममीश्वरः ।<br>
योऽसौ पिबंस्तदधरं मायामानुषदेहवान् ।। २७ ।।<br>
गोपीभिरास्वाद्य मुखं विविक्ते शेते स्म रात्रौ सुखमेव केशवः ।<br>
स्तनान्तरेष्वेव तदा च तासां कामीव कान्ताधरपल्लवं पिबन् ।। २८ ।।<br>
अक्रूरेण समाहूतस्तेन गच्छन् हि यामुने ।<br>
जले यो ह्यर्चितस्तेन नागलोके स एव हि ।। २९ ।।<br>
ततश्च गच्छन्बलवाज्जनार्दनो हत्वा तमुग्रं रजकं बलात्पथि ।<br>
हृत्वा च वस्त्राणि यथेष्टमीश्वरो ययौ सरामो मथुरां पुरीं हरिः ।। 3.82.३० ।।<br>
लब्ध्वा च दामानि बहूनि कामदो दत्त्वा वरं माल्यकृते महान्तम् ।<br>
लब्ध्वानुलेपं सुरभिं च यादवः कुब्जां चकाराशु महार्हरूपाम् ।। ३१ ।।<br>
योऽसौ चापं समादाय मध्ये छित्त्वा महद्धनुः ।<br>
सिंहनादं महांश्चक्रे कल्पान्ते जलदो यथा ।। ३२ ।।<br>
हत्वा गजं घोरमुदग्ररूपं विषाणमादाय ततोऽनु केशवः ।<br>
ननर्त रङ्गे बहुरूपमीश्वरः कंसस्य दत्त्वा भयमुग्रवीर्यः ।। ३३ ।।<br>
योऽसौ हत्वा महामल्लं चाणूरं निहतद्विषम् ।<br>
यादवेभ्यो ददौ प्रीतिं कंसस्यैव तु पश्यतः ।। ३४ ।।<br>
जघान कंसं रिपुपक्षघातिनं पितृद्विषं यादवनामधेयम् ।<br>
संस्थाप्य राज्ये हरिरुग्रसेनं सान्दीपनं काश्यमुपागतो यः ।। ३५ ।।<br>
विद्यामवाप्य सकलां दत्त्वा पुत्रं महामुनेः ।<br>
साग्रजोऽथ जगामाशु मथुरां यादवीं पुरीम् ।। ३६ ।।<br>
हत्वा निशुम्भं नरकं महामतिः कृत्वा स घोरं कदनं जनार्दनः ।<br>
ररक्ष विप्रान् मुनिवीरसंघान् देवांश्च सर्वाञ्जगतो जगत्पतिः ।। ३७ ।।<br>
स एष भगवान् विष्णुरद्य दृष्टो जनार्दनः ।<br>
कृतकृत्योऽस्मि संजातः सायुज्यं प्राप्तवानहम्।। ३८ ।।<br>
येन दृष्टो हरिः साक्षात्तस्य मुक्तिः करे स्थिता ।<br>
सोऽयमेष हरिः साक्षात् प्रत्यक्षमिह वर्तते ।। ३९ ।।<br>
नूनं जन्मान्तरे पूर्वं धर्मः संचित एव मे ।<br>
यस्य पाकः समुत्पन्नौ येनासौ दृश्यते मया ।। 3.82.४० ।।<br>
सर्वथा पुण्यवानस्मि नष्टसंसारबन्धनः ।<br>
किमस्मै दीयते वस्तु किं नु वक्ष्यामि साम्प्रतम् ।<br>
करिष्ये किमहं विष्णो वदस्वाद्य यथेप्सितम् ।। ४१ ।।<br>
वैशम्पायन उवाच<br>
इत्युक्त्वा विस्तरं नादं ननर्द बहुशस्तदा ।<br>
जहास विकृतं भूयो ननर्त पिशिताशनः ।। ४२ ।।<br>
नमो नमो हरे कृष्ण यादवेश्वर केशव ।<br>
प्रत्यक्षं च हरेस्तत्र ननर्त विविधं नृप ।। ४३ ।।<br>
इति श्रीमहाभारते खिलभागे हरिवंशे भविष्यपर्वणि कैलासयात्रायां घण्टाकर्णस्तुतौ द्व्यशीतितमोऽध्यायः ।। ८२ ।।<br>
<br>
