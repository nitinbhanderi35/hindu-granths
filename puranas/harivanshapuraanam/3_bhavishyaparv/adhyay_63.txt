वैशम्पायन उवाच<br>
बृहस्पतेस्तु वचनं श्रुत्वा सत्यं समीरितम् ।<br>
भूयः प्रजज्वाल रणे हविषेव महामखे ।। १ ।।<br>
हतास्तु माया दैत्यानां प्रदीप्तेनाग्निना रणे ।<br>
हतमाया हतबला बलिं ते समुपस्थिताः ।। २ ।।<br>
पराजितेषु दैत्येषु वह्निनाद्भुतकर्मणा ।<br>
प्रह्रादस्तूत्तरं वाक्यमाह दैत्यपतिं बलिम् ।। ३ ।।<br>
भवानग्निश्च वायुश्च भास्करः सलिलं शशी ।<br>
नक्षत्राणि दिशो व्योम भूश्च दानवसत्तम ।। ४ ।।<br>
भविष्यं चैव भूतं च भवच्चासुरसत्तम ।<br>
दत्तं चैतद् भागवता वरदेन स्वयंभुवा ।। ५ ।।<br>
इन्द्रत्वं चामरत्वं च युद्धे चाप्यपराजयः ।<br>
ईशित्वं च वशित्वं च बलं चैवामितं शुभम् ।। ६ ।।<br>
सर्वभूतेश्वरत्वं च दैत्यराज सदा तव ।<br>
महायोगीश्वरत्वं च शूरत्वं च महामृधे ।। ७ ।।<br>
अणिमा लघिमा चैव ये चान्ये सात्त्विका गुणाः ।<br>
तत्पराजित्य दैत्येन्द्र देवान् सर्वांश्च सानुगान् ।। ८ ।।<br>
यथोक्तं ब्रह्मणा राजंस्तत्तथा न तदन्यथा ।<br>
तस्य तद् वचनं श्रुत्वा प्रह्रादस्य महात्मनः ।<br>
बलिः परमसंहृष्टः प्रायाच्छक्ररथं प्रति ।। ९ ।।<br>
ततः प्रयान्तं त्रिदशेन्द्रसंनिधौ महासुरेन्द्रं बलिमुत्तमश्रियम् ।<br>
तमञ्जसा जग्मुरभिप्रदक्षिणं द्विजाश्च पुण्याः पशवश्च सत्तमाः ।। 3.63.१० ।।<br>
महाजटाभारधरास्तपस्विनस्तदा तमाहुर्विधिमन्त्रमङ्गलैः ।<br>
अभिष्टुवन्तः कवयः स्वलंकृतं बलिं प्रयान्तं रणमूर्धनि स्थिताः ।। ११ ।।<br>
प्रतप्तजाम्बूनदचित्रभूषणैर्दिव्यैश्च रत्नैर्विविधैरलंकृतः ।<br>
विराजमानः परमेण वर्चसा रणे विभात्यग्निशिखेव दानवः ।। १२ ।।<br>
स वै तदा शत्रुबलार्दितं बलं बलिर्ददर्शोत्तमसत्त्ववीर्यवान् ।<br>
जलागमे श्रीमदिवाभ्रमण्डलं विशीर्यमाणं नभसीव वायुना ।। १३ ।।<br>
ततो ददर्शाथ बलानि सर्वतो रणे प्रगुप्तानि हुताशनेन वै ।<br>
समुच्छ्रितान्युग्रतराणि तत्र वै समुद्रवेगानिव पर्वसंधिषु ।। १४ ।।<br>
सशूलशक्त्यृष्टिगदासिसायकान् क्षिपन् रिपूणां समरे महात्मनाम् ।<br>
ननाद सिंहर्षभमत्तनागवज्जलागमे तोयदवच्च वीर्यवान् ।। १५ ।।<br>
दिव्यास्त्रधूमः सुभुजोग्रवायुर्महाबलः पौरुषविक्रमेन्धनः ।<br>
प्रजा दिधक्षन्निव कालवह्निः सुघोररूपो विबभौ रणे बलिः ।। १६ ।।<br>
इति श्रीमहाभारते खिलभागे हरिवंशे भविष्यपर्वणि  वामनप्रादुर्भावे त्रिषष्टितमोऽध्यायः ।। ६३ ।।<br>
<br>
