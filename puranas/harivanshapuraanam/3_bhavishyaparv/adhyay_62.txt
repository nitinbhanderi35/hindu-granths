वैशम्पायन उवाच<br>
पराजयं तु देवानां दृष्ट्वाग्निर्देवसत्तमः ।<br>
चकार बुद्धिं दैत्यानां वधे ब्रह्मर्षिभिः स्तुतः ।। १ ।।<br>
स्वयंप्रभायाः शाण्डिल्या यः पुत्रो हव्यवाहनः ।<br>
हिरण्यरेताः पिङ्गाक्षो देवहूतो हुताशनः ।। २ ।।<br>
रोहितो लोहितग्रीवो हर्ता दाता हविः कविः ।<br>
पावको विश्वभुग् देवः सर्वदेवाननः प्रभुः ।। ३ ।।<br>
सुब्रह्मात्मा सुवर्चस्कः सहस्रार्चिर्विभावसुः ।<br>
कृष्णवर्त्मा चित्रभानुर्देवानामपि देवराट् ।। ४ ।।<br>
लोकसाक्षी द्विजहुतः सदर्चिष्मान् वषट्कृतः ।<br>
हव्यभक्षः शमीगर्भस्वयोनिः सर्वकर्मकृत् ।। ५ ।।<br>
पावनः सर्वभूतानां त्रिदशानां तपोनिधिः ।<br>
शमनः सर्वपापानां लेलिहानस्तपोमयः ।। ६ ।।<br>
प्रदक्षिणावर्तशिखः शुचिरोमा मखाकृतिः ।<br>
हव्यभुग् भूतभव्येशो यज्ञभागहरो हरिः ।। ७ ।।<br>
सोमपः सुमहातेजा भूतेशः सुमहातपाः ।<br>
अधृष्यः पावको भूतिर्भूतात्मा वै स्वधाधिपः ।। ८ ।।<br>
स्वाहापतिः सामगीतः सोमपूताशनोऽद्रिधृक् ।<br>
देवदेवो महाक्रोधो रुद्रात्मा ब्रह्मसम्भवः ।। ९ ।।<br>
लोहिताश्वं वायुचक्रं रथमास्थाय भूतधृक् ।<br>
धूमकेतुर्धूमशिखो नीलवासाः सुरोत्तमः ।। 3.62.१० ।।<br>
उद्यम्य दिव्यमाग्नेयं शस्त्रं देवो रणे महान् ।<br>
दानवानां सहस्राणि प्रयुतान्यर्बुदानि च ।। ११ ।।<br>
ददाह भगवान् वह्निः संक्रुद्धः प्रलये यथा ।<br>
प्राणो यः सर्वभूतानां देहे तिष्ठति पञ्चधा ।। १२ ।।<br>
यन्ता यश्च हुताशस्य सखा च प्रभुरीश्वरः ।<br>
प्रभञ्जनो यो लोकानां युगान्ते सर्वनाशनः ।। १३ ।।<br>
सप्तस्वरगता यस्य योनिर्गीर्भिरुदीर्यते ।<br>
यो ह्याकाशमयो देवो दूरगः सर्वसम्भवः ।। १४ ।।<br>
यश्च कर्ता विकर्ता च गतिर्गतिमतां प्रभुः ।<br>
वेदकर्ता समो लोके ब्रह्मणा यः सनातनः ।। १५ ।।<br>
अमूर्तिमन्तं यं प्राहुर्महाभूतं महत्तरम् ।<br>
सोऽग्निं समीरयामास शमीगर्भं समीरणः ।। १६ ।।<br>
त्रिदिवारोहिभिर्ज्वालैर्जम्भमाणो दिशो दश ।<br>
दानवानामभावाय युगान्ताग्निरिवोत्थितः ।। १७ ।।<br>
मेदोमज्जामहापङ्कां केशशैवलशालिनीम् ।<br>
योधशीर्षोपलवहां मृतद्विपतटोत्कटाम् ।। १८ ।।<br>
शोणितोदां रणे दृष्ट्वा संग्रामसरितं विभुः ।<br>
वह्निः प्रस्कन्दयामास दैत्यानां भयवर्धनः ।। १९ ।।<br>
ततोऽग्निर्दितिजान् सर्वान् प्रह्रादप्रमुखांस्तथा ।<br>
पराजयानः स विभुः क्रोशमानो महामृधे ।। 3.62.२० ।।<br>
केचित् प्रदीप्तैर्मुकुटैः केचिद् दीप्तैः शिरोरुहैः ।<br>
केचित् प्रदीप्तवसनैः केचिद् दीप्तैर्भुजाननैः ।। २१ ।।<br>
केचित् प्रदीप्तैरुरुभिः केचिच्छत्रैर्ध्वजै रथैः ।<br>
असुरास्तत्र दृश्यन्ते प्रदीप्तेनाग्निना वृताः ।। २२ ।।<br>
त्यक्त्वाऽऽयुधानि सर्वाणि सध्वजांश्च रथोत्तमान्।<br>
प्रयान्ति समरे भीताः पावकेन पराजिताः ।।२३।।<br>
न च पश्यन्ति ते वह्निं प्रदीप्तं ध्वजिनीमुखे ।<br>
दिशः खड्गांश्च मेघांश्च दीप्तान् पश्यन्ति दानवाः ।।२४।।<br>
ध्रुवः स्वयम्भुवा सृष्टो युगान्तस्तोययोनिना ।<br>
इत्येवं दानवाः सर्वे मेनिरे त्रस्तचेतसः ।। २५ ।।<br>
मयश्च शम्बरश्चैव महामायाधरौ तदा ।<br>
पार्जन्यवारुणी मयि सृजतां वारिविक्षरे ।। २६ ।।<br>
ताभ्यां वह्निः स मायाभ्यां सिच्यमानः समन्ततः ।<br>
तोयौघैः पर्वतनिभैर्मृद्वर्चिरभवद् रणे ।। २७।।<br>
शम्यमाने तु समरे पावके दैत्यनाशिनि ।<br>
बृहत्कीर्तिर्बृहत्तेजा वह्निमाह बृहस्पतिः ।। २८ ।।<br>
गुरुरुवाच<br>
हिरण्यरेतः सुमुख ज्वलनाह्वय सर्वभुक् ।<br>
सप्तजिह्वानन क्षाम लेलिहान महाबल ।। २९ ।।<br>
आत्मा वायुस्तव विभो शरीरं सर्ववीरुधः ।<br>
योनिरापश्च ते प्रोक्ता योनिस्त्वमसि चाम्भसः।। 3.62.३० ।।<br>
ऊर्ध्वं चाधश्च गच्छन्ति संचरन्ति च पार्श्वतः ।<br>
अर्चिषस्ते महाभाग सर्वतः प्रभवन्ति च ।।३१।।<br>
त्वमेवाग्ने सर्वमसि त्वयि सर्वमिदं जगत् ।<br>
त्वं धारयसि भूतानि भुवनं त्वं बिभर्षि च ।। ३२ ।।<br>
त्वमग्ने हव्यवाडेकस्त्वमेव परमं हविः ।<br>
यजन्ति च सदा सन्तस्त्वामेव परमाध्वरे ।। ३३ ।।<br>
त्वमन्नं प्राणिनां भुङ्क्षे जगत्त्रातासि त्वं प्रभो ।<br>
त्वयि प्रवृत्तो विजयस्त्वयि लोकाः प्रतिष्ठिताः ।। ३४ ।।<br>
सर्वांल्लोकांस्त्रीनिमान् हव्यवाह प्राप्ते काले त्वं पचस्येव दीप्तः ।<br>
त्वमेवैकस्तपसे जातवेदो नान्यस्त्वत्तो विद्यते गोषु देव ।।३५ ।।<br>
वृषाकपिः सिन्धुपतिस्त्वमग्ने महामखेष्वग्र्यहरस्त्वमेव ।<br>
विश्वस्य भूम्नस्त्वमसि प्रसूतिस्त्वं च प्रतिष्ठा भगवन् प्रजानाम् ।। ३६ ।।<br>
सृजस्यपो रश्मिभिर्जातवेदस्तथौषधीरोषधीनां रसांश्च ।<br>
विश्वं त्वमादाय युगान्तकाले स्रष्टा भवस्यानल सर्गकाले ।। ३७ ।।<br>
त्वमग्ने सर्वभूतानां योनिर्वेदेषु गीयसे ।<br>
त्वया देवहितार्थाय निहता दानवा रणे ।। ३८।।<br>
स्वयोनिस्ते महातेजस्तोयं मखशतार्चित ।<br>
तां स्वयोनिं समासाद्य किं विषीदसि पावक ।। ३९ ।।<br>
त्रायस्व समरे देवान् दैत्येभ्यः सुरसत्तम ।<br>
पिङ्गाक्ष लोहितग्रीव कृष्णवर्त्मन् हुताशन ।। 3.62.४०।।<br>
इति श्रीमहाभारते खिलभागे हरिवंशे भविष्यपर्वणि वामनेऽग्निस्तवे द्विषष्टितमोऽध्यायः ।। ६२ ।।<br>
<br>
