वैशम्पायन उवाच<br>
दुर्वासास्त्वथ तत्रैव नारदेन महात्मना ।<br>
चिन्तयन् ब्रह्मणस्तत्त्वं विजहार यथासुखम् ॥ १ ॥<br>
भगवानपि गोविन्दस्तयोर्वासममन्यत ।<br>
ततस्तौ हंसडिम्भकौ तस्मिन्काले महीपतिम् ॥ २ ॥<br>
ब्रह्मदत्तं महीपालं पितरं वीर्यशालिनम् ।<br>
प्रावोचतामिदं वाक्यं समन्ताज्जनसंसदि ॥ ३ ॥<br>
राजसूयं महायज्ञं पितः कुरु सुयत्नतः ।<br>
अस्मिन् मासि नृपश्रेष्ठ यतावो यज्ञसिद्धये ॥ ४ ॥<br>
आवां तेऽद्य महाराज दिशां विजयतत्परौ ।<br>
यतिष्यावो बलैः सार्धं गजैरश्वै रथैरपि ॥ ५ ॥<br>
सम्भारा यज्ञसिद्ध्यर्थमानेतव्या नृपोत्तम ।<br>
तथेति स महावाहो ब्रह्मदत्तोऽब्रवीत् तदा ॥ ६ ॥<br>
जनार्दनस्तु विप्रेन्द्रो दृष्ट्वा साहसतत्परौ ।<br>
अशक्यमिति मन्वानो वयस्यं हंसमब्रवीत् ॥ ७ ॥<br>
शृणु हंस वचो मह्यं श्रुत्वा निश्चित्य वीर्यवान् ।<br>
आयुष्मन् साहसं कर्तुमुद्यतोऽसि नृपोत्तम ॥ ८ ॥<br>
स्थिते भीष्मे जरासंधे बाह्लीके च नृपोत्तमे ।<br>
किं च वीरेषु सर्वेषु यादवेषु नृपोत्तम ॥ ९ ॥<br>
भीष्मो हि बलवान् वृद्धः सत्यसंधो जितेन्द्रियः॥<br>
त्रिःसप्तकृत्वः पृथिवीं यो जिगाय भृगूत्तमः ॥ 3.113.१० ॥<br>
तं युद्धे जितवान् भीष्मः सर्वक्षत्रस्य पश्यतः ।<br>
जरासंधस्य यद् वीर्यं तद् भवान्वेत्ति संयुगे ॥ ११ ॥<br>
वृष्णिवीरास्तु ते सर्वे कृतास्त्रा युद्धदुर्मदाः ।<br>
तत्र कृष्णो हृषीकेशो जितशत्रुः कृती सदा ॥ १२ ॥<br>
जरासंधेन सहितः सदा युद्धे जितश्रमः ।<br>
प्रमुखे तस्य न स्थातुं शक्तो जीवन् नृपोत्तमः ॥ १३ ॥<br>
बलभद्रस्तथा मत्तः क्रुद्धो यदि भवेद् बली ॥<br>
लोकानिमान् समाहर्तुं शक्नोतीति मतिर्मम ॥ १४ ॥<br>
तथा च सात्यकिर्वीरः शक्तो जेतुं रणे रिपून् ।<br>
तथान्ये यादवाः सर्वे कृष्णमाश्रित्य दंशिताः ॥ १५ ॥<br>
अस्माभिश्च कृतः पूर्वं विरोधो यतिभिः सह ।<br>
दुर्वासा यतिभिः सार्धं गतो द्रष्टुं स केशवम् ॥ १६ ॥<br>
इति श्रुतं नृपश्रेष्ठ ब्राह्मणाद् भोक्तुमागतात् ।<br>
तथा सति यथा सिद्ध्येत्तथा चिन्त्यं च मन्त्रिभिः॥१७॥<br>
ततः पत् विधास्यामो राजसूयं महाक्रतुम् ।<br>
हंस उवाच<br>
को नाम भीष्मो मन्दात्मा वृद्धो हीनबलः सदा ॥ १८ ॥<br>
आवयोः पुरतः स्थातुं शक्तः स किल वृद्धकः ।<br>
यादवा इति चित्रं नः शक्ताः स्थातुं रणे द्विज ॥ १९ ॥<br>
कश्च कृष्णः पुरः स्थातुं बलदेवश्च मत्तकः ।<br>
शैनेयश्चापि विप्रेन्द्र स्थातुं न इति चिन्तय ॥ 3.113.२० ॥<br>
जरासंधस्तु धर्मात्मा बन्धुरेव सदा मम ।<br>
गच्छ प्रिय यदुश्रेष्ठं ब्रूहि मद्वचनात् त्वरन् ॥ २१ ॥<br>
दीयतां करसर्वस्वं यज्ञार्थं सुन्दरं बहु ।<br>
लवणानि बहून्यद्य गृह्य केशव मा चिरम् ॥ २२ ॥<br>
आगच्छ त्वरितं कृष्ण न ते कार्यं विलम्बनम् ।<br>
इति ब्रूहि यदुश्रेष्ठं याहि त्वरितविक्रमः ॥ २३ ॥<br>
न ब्रूयाश्चोत्तरं विप्र शपेयं त्वां प्रियोऽसि मे ।<br>
मित्रभावादिदं ब्रूहि पश्यामि त्वां पुनः पुनः ॥ २४ ॥<br>
इति संचोदितो विप्रो नोत्तरं प्रत्यभाषत ।<br>
मित्रभावात् तथा राजन् स्नेहाच्च जनमेजय ॥ २५ ॥<br>
जनार्दनस्तु धर्मात्मा नित्यं गन्तुं समुद्यतः ।<br>
अद्य श्वो वा परश्वो वा गच्छामीति यतेत सः ॥ २६॥<br>
देवं द्रष्टुं जगद्योनिं शङ्खचक्रगदाधरम् ।<br>
एक एव च धर्मात्मा हयमारुह्य सत्वरम् ॥ २७ ॥<br>
प्रातरेव जगामाशु द्रष्टुं द्वारवतीं द्विजः ।<br>
हरिं कृष्णं हृषीकेशं मनसा संस्मरन् द्विजः ॥ २८ ॥<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने त्रयोदशाधिकशततमोऽध्यायः ॥ ११३ ॥<br>
<br>
