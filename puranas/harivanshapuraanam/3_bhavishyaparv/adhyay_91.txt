वैशम्पायन उवाच<br>
एतस्मिन्नेव काले तु पौण्ड्रो नृपवरोत्तमः ।<br>
बलवान् सत्त्वसम्पन्नो योद्धा विपुलविक्रमः ।। १ ।।<br>
वृष्णिशत्रुस्तदा राजा कृष्णद्वेषी बलात् तदा ।<br>
नृपान् सर्वान् समाहूय प्रोवाच नृपसंसदि ।। २ ।।<br>
जिता च पृथिवी सर्वा जिताश्च नृपसत्तमाः ।<br>
वृष्णयस्ते बलोन्मत्ताः कृष्णमाश्रित्य गर्विताः ।। ३ ।।<br>
दास्यन्ति मे करं सर्वे न हि ते कृष्णसंश्रयात् ।<br>
स तु कृष्णश्चक्रबलान्मामवज्ञाय तिष्ठति ।। ४ ।।<br>
अहं चक्रीति गर्वोऽभूत्तस्य गोपस्य सर्वदा ।<br>
शङ्खी चक्री गदी शार्ङ्गी शरी तूणी सहायवान् ।। ५ ।।<br>
एवमादिर्महागर्वस्तस्य सम्प्रति वर्तते ।<br>
लोके च मम यन्नाम वासुदेवेति विश्रुतम् ।। ६ ।।<br>
अगृह्णान्मम तन्नाम गोपो मदबलान्वितः ।<br>
तस्य चक्रस्य यच्चक्रं ममापि निशितं महत् ।। ७ ।।<br>
गर्वहन्तृ सदा तस्य नाम्ना चापि सुदर्शनम् ।<br>
सहस्रारं महाघोरं तस्य चक्रस्य नाशनम् ।। ८ ।।<br>
अनेकमहतं चक्रं गोपजस्य नृपोत्तमाः ।<br>
ममाप्येतद् धनुर्दिव्यं शार्ङ्गं नाम महारवम् ।। ९ ।।<br>
गदा कौमोदकी नाम ममेयं बृहती दृढा ।<br>
कालायससहस्रस्य भारेण सुकृता मया ।। 3.91.१० ।।<br>
खड्गो नन्दकनामासौ ममायं विपुलो दृढः ।<br>
अन्तकस्यान्तको घोरस्तस्य खड्गस्य नाशकः ।। ११ ।।<br>
तत्राहं च गदी खड्गी शङ्खी चक्री तनुत्रवान् ।<br>
युधि जेता च कृष्णस्य नात्र कार्या विचारणा ।। १२ ।।<br>
मां च ब्रूत नृपाश्चैव गदिनं चक्रिणं तथा ।<br>
शङ्खिनं शार्ङ्गिणं वीरं ब्रूत नित्यं नृपोत्तमाः ।। १३ ।।<br>
वासुदेवेति मां ब्रूत न तु गोपं यदूत्तमम् ।<br>
एकोऽहं वासुदेवो हि हत्वा तं गोपदारकम् ।। १४ ।।<br>
सख्युर्मम बलाद्धन्ता नरकस्य महात्मनः ।<br>
मां तथा यदि न ब्रूत दण्ड्या भारशतैः शतम्।। १५ ।।<br>
सुवर्णस्य च निष्कस्य धान्यस्य बहुशस्तदा ।<br>
तथा ब्रुवति राजेन्द्रे मनसा दुस्सहं यथा ।। १६ ।।<br>
केचिल्लज्जासमायुक्ता आसंस्ते बलवत्तराः ।<br>
रसज्ञा बलवीर्यस्य राजानस्ते सदा नृप ।। १७ ।।<br>
अपरे तु नृपा राजन्नेवमेवेति चुक्रुशुः ।<br>
अन्ये बलमदोत्सिक्ता जेष्यामः केशवं रणे ।। १८ ।।<br>
इति श्रीमहाभारते खिलभागे हरिवंशे भविष्यपर्वणि पौण्ड्रकोक्तौ एकनवतितमोऽध्यायः ।। ९१ ।।<br>
<br>
