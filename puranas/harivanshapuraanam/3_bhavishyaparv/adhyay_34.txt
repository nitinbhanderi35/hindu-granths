वैशम्पायन उवाच<br>
जगदण्डमिदं पूर्वमासीत् सर्वं हिरण्मयम् ।<br>
प्रजापतेर्मूर्तिमयमित्येवं वैदिकी श्रुतिः ।। १ ।।<br>
ततो वर्षसहस्रान्ते बिभेदोर्ध्वमुखं विभुः ।<br>
लोकसंजननार्थाय बिभेदाण्डं पुनः पुनः ।। २ ।।<br>
भूयोऽष्टधा बिभेदाण्डं प्रभुर्वै लोकयोनिकृत् ।<br>
चकार जगतश्चात्र विभागं सर्वभागवित् ।। ३ ।।<br>
यच्छिद्रमूर्ध्वमाकाशं परा सुकृतिनां गतिः ।<br>
विहितं विश्वयोगेन यदधस्तद् रसातलम् ।। ४ ।।<br>
यदण्डमकरोत् पूर्वं देवलोकसिसृक्षया ।<br>
समन्तादष्टधा यानि च्छिद्राणि कृतवांस्तु सः ।। ५ ।। <br>
विदिशस्ता दिशः सर्वा मनसैवाकरोद् द्विधा ।<br>
नानारागविरागाणि यान्यण्डशकलानि वै ।। ६ ।। <br>
बहुवर्णधराश्चित्रा बभूवुस्ते बलाहकाः ।<br>
यदण्डमध्ये स्कन्नं तदृतमासीत् समाहितम् ७<br>
जातरूपं तदभवत् तत् सर्वं पृथिवीतले ।<br>
तस्य क्लेदार्णवौघेन प्राच्छाद्यत समन्ततः ।। ८ ।। <br>
पृथिवी निखिला राजन् युगान्ते सागरैरिव ।। ९ ।।<br>
यच्चाण्डमकरोत् पूर्वं देवलोकचिकीर्षया ।<br>
तत्र तत्सलिलं स्कन्नं सोऽभवत् काञ्चनोगिरिः।। १० ।।<br>
तेनाम्भसा प्लुताः सर्वा दिशश्चोपदिशस्तथा ।<br>
अन्तरिक्षं च नाकं च यच्चान्यत् किंचिदन्तरम् ।। ११ ।।<br>
यत्र यत्र जलं स्कन्नं तत्र तत्र स्थितो गिरिः ।<br>
शैलैः समस्तैर्गहना विषमा मेदिनी भवत् ।। १२ ।।<br>
ते सपर्वतजालौघैर्बहुयोजनविस्तृतैः ।<br>
पीडिता गुरुभिर्देवी पृथिवी व्यथिताभवत् ।। १३ ।।<br>
महीतले भूरि जलं दिव्यं नारायणात्मकम् ।<br>
हिरण्मयं समुद्दिष्टं तेजो विमलरूपितम् ।। १४ ।।<br>
अशक्ता वै धारयितुमधः सा प्रविवेश ह ।<br>
पीड्यमाना भगवतस्तेजसा तेन सा क्षितिः ।। १५ ।।<br>
पृथिवीं विशतीं दृष्ट्वा तामधो मधुसूदनः ।<br>
उद्धारार्थं मनश्चक्रे लोकानां हितकाम्यया ।। १६ ।।<br>
श्रीभगवानुवाच<br>
मत्तेज एव बलवत् समासाद्य तपस्विनी ।<br>
रसातलं विशेद् देवी पङ्के गौरिव दुर्बला ।। १७ ।।<br>
धरण्युवाच<br>
त्रिविक्रमायामितविक्रमाय<br>
महानृसिंहाय चतुर्भुजाय ।<br>
श्रीशार्ङ्गचक्रासिगदाधराय<br>
नमोऽस्तु तस्मै पुरुषोत्तमाय ।। १८ ।।<br>
त्वयाऽऽत्मना धार्यते वै त्वया संह्रियते जगत् ।<br>
त्वं धारयसि भूतानां भुवनं त्वं बिभर्षि च ।। १९ ।।<br>
यत्त्वया धार्यते किंचित्तेजसा च बलेन च ।<br>
ततस्तव प्रसादेन मया पश्चात् तु धार्यते ।। २०<br>
त्यया धृतं धारयामि नाधृतं धारयाम्यहम्।<br>
न हि तद् विद्यते रूपं यत्त्वया न तु धार्यते ।। २१ ।।<br>
त्वमेव कुरुषे वीर नारायण युगे युगे ।<br>
मम भारावतरणं जगतो हितकाम्यया ।। २२<br>
तवैव तेजसाऽऽक्रान्तां रसातलतलं गताम् ।<br>
त्रायस्व मां सुरश्रेष्ठ त्वामेव शरणं गताम् ।। २३।।<br>
दानवैः पीड्यमानाहं राक्षसैश्च दुरात्मभिः ।<br>
त्वामेव शरणं नित्यमुपयामि सनातनम् ।। २४ ।।<br>
तावन्मेऽस्ति भयं भूयो यावन्न त्वां ककुद्मिनम् ।<br>
शरणं यामि मनसा शतशोऽप्युपलक्षये ।। २५ ।।<br>
श्रीभगवानुवाच<br>
मा भैर्धरणि कल्याणि शान्तिं व्रज समाहिता।<br>
एष त्वामुचितं स्थानमानयामि मनीषितम् ।। २६ ।।<br>
वैशम्पायन उवाच<br>
ततो महात्मा मनसा दिव्यं रूपमचिन्तयत्।<br>
किं नु रूपमहं कृत्वा उद्धरामि वसुन्धराम् ।। २७ ।। <br>
जले निमग्नां धरणीं येनाहं वै समुद्धरे ।<br>
इत्येवं चिन्तयित्वा तु देवस्त्वत्करणे मतिम् ।। २८ ।।<br>
जलक्रीडारुचिस्तस्माद् वाराहं रूपमस्मरत् ।<br>
हरिरुद्धरणे युक्तस्तदाभूदस्य भूमिभृत् ।। २९ । <br>
अधृष्यं सर्वभूतानां वाङ्मयं ब्रह्मसम्मितम्।<br>
दशयोजनविस्तारमुच्छ्रितं शतयोजनम् ।। ३० ।।<br>
नीलमेघप्रतीकाशं मेघस्तनितनिःस्वनम् ।<br>
महागिरेः संहननं श्वेतदीप्तोग्रदंष्ट्रिणम् ।। ३१ ।।<br>
विद्युदग्निप्रतीकाशमादित्यसमतेजसम् ।<br>
पीनवृत्तायतस्कन्धं दृप्तशार्दूलगामिनम् ।। ३२ ।। <br>
पीनोन्ततकटीदेशं वृषलक्षणपूजितम्।<br>
रूपमास्थाय विपुलं वाराहममितं हरिः ।। ३३ ।। <br>
पृथिव्युद्धरणार्थाय प्रविवेश रसातलम् ।<br>
वेदपादो यूपदंष्ट्रः क्रतुदन्तश्चितीमुखः ।। ३४ ।।