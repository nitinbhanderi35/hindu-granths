वैशम्पायन उवाच<br>
प्रविश्य स पुरं विष्णोः सात्यकिः शिनिपुङ्गवः ।<br>
आचचक्षेऽथ कृष्णाय यथा वृत्तं तयोस्तथा ।। १ ।।<br>
ततः प्रभाते विमले केशवः केशिसूदनः ।<br>
बलाध्यक्षानुवाचेदं चक्रपाणिर्गदाधरः ।। २ ।।<br>
संनह्यतां बलं सर्वं रथकुञ्जरवाजिमत् ।<br>
अनेकभेरीपणवं प्रासासिपरिघाकुलम् ।। ३ ।।<br>
सध्वजं सपताकं च सालंकारपरिच्छदम् ।<br>
ते तथेति प्रतिज्ञाय सर्वं चक्रुरधीनगाः ।। ४ ।।<br>
आदाय सुदृढं चापं रथमारुह्य दंशिताः ।<br>
अग्रतो जग्मुरत्यर्थं सेनायाः पुरुषोत्तमाः ।। ५ ।।<br>
सात्यकिश्च तथा राजन् प्रगृहीतशरासनः ।<br>
बभौ क्रोधसमायुक्तो जगामाग्रे महाबलः ।। ६ ।।<br>
अन्ये च यादवाः शूरा प्रगृहीतमहायुधाः ।<br>
सिंहनादं प्रकुर्वन्तो जग्मुरत्यर्थमुत्तमाः ।। ७ ।।<br>
हरिस्तु रथमारुह्य संस्कृतं दारुकेण ह ।<br>
शार्ङ्गं भारसहं घोरं गृहीत्वा सशरं धनुः ।। ८ ।।<br>
चक्रपाणिस्तदा शङ्खी गदाशरवरासिमान् ।<br>
बद्धगोधाङ्गुलित्राणः पीतवासा जनार्दनः ।। ९ ।।<br>
पद्ममालावृतोरस्को नवजीमूतसंनिभः ।<br>
ययौ रथगतो विप्रैः स्तूयमानो मुदान्वितैः ।। 3.120.१० ।।<br>
सूतैर्मागधपुत्रैश्च गीयमानस्ततस्ततः ।<br>
आनीय सेनां सकलां ययौ काष्ठामथोत्तराम् ।। ११ ।।<br>
पाञ्चजन्यं मुखे न्यस्य सर्वप्राणेन केशवः ।<br>
दध्मौ महारवं कुर्वञ्छत्रूणां भयवर्धनम् ।। १२ ।।<br>
आध्मातस्तेन हरिणा स चक्रे शङ्खराट् ध्रुवम्।<br>
रवः स रोदसी राजन् पूरयामास सर्वतः ।। १३ ।।<br>
तस्मिञ्छङ्खे तथाऽऽध्माते दध्मुः शङ्खान्सहस्रशः ।<br>
भेर्यश्चापि समाध्माता मृदङ्गा बहवो नृप ।। १४ ।।<br>
नेदुरत्यर्थमतुलं घर्मान्ते जलदा यथा ।<br>
अथाययुर्महाराज पुष्करं पुण्यवर्धनम् ।। १५ ।।<br>
सरसस्तस्य राजेन्द्र पुष्करस्य नृपोत्तमाः ।<br>
प्रतीक्ष्य हंसडिम्भकौ युद्धाय समवस्थिताः ।। १६ ।।<br>
निवेशं कारयामासुर्यादवाः सर्व एव हि ।<br>
स्वं स्वं ययुः सुखं राजन् प्रगृहीतकुटीमठम् ।। १७ ।।<br>
भगवानपि गोविन्दः सरो दृष्ट्वा सुशोभनम् ।<br>
उपस्पृश्य जले तस्मिन् प्रणम्य यतिपुङ्गवान् ।। १८ ।।<br>
तयोरागमनं लिप्सुरास्ते तीरे यथासुखम् ।<br>
शृण्वन् वेदध्वनिं विष्णुर्ब्राह्मणानां समन्ततः ।। १९ ।।<br>
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने कृष्णपुष्करप्रवेशे विंशत्यधिकशततमोऽध्यायः ।। १२० ।।<br>
<br>
