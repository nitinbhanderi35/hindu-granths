वैशम्पायन उवाच<br>
इत्युक्त्वा देवदेवेशं मुनीनाह पुनः शिवः ।<br>
एवं जानीत हे विप्रा ये भक्ता द्रष्टुमागताः ।। १ ।।<br>
एतदेव परं वस्तु नैतस्मात् परमस्ति वः ।<br>
एतदेव विजानीध्वमेतद् वः परमं तपः ।। २ ।।<br>
एतदेव सदा विप्रा ध्येयं सततमानसैः ।<br>
एतद् वः परमं श्रेय एतद् वः परमं धनम् ।। ३ ।।<br>
एतद् वो जन्मनः कृत्यमेतद् वस्तपसः फलम् ।<br>
एष वः पुण्यनिलय एष धर्मः सनातनः ।। ४ ।।<br>
एष वो मोक्षदाता च एष मार्ग उदाहृतः ।<br>
एष पुण्यप्रदः साक्षादेतत् च कर्मणः फलम् ।। ५ ।।<br>
एतदेव प्रशंसन्ति विद्वांसो ब्रह्मवादिनः ।<br>
एष त्रयीगतिर्विप्राः प्रार्थ्यो ब्रह्मविदां सदा ।। ६ ।।<br>
एतदेव प्रशंसन्ति सांख्ययोगसमाश्रिताः ।<br>
एष ब्रह्मविदां मार्गः कथितो वेदवादिभिः ।। ७ ।।<br>
एवमेव विजानीत नात्र कार्या विचारणा ।<br>
हरिरेकः सदा ध्येयो भवद्भिः सत्त्वमास्थितैः ।। ८ ।।<br>
नान्यो जगति देवोऽस्ति विष्णोर्नारायणात्परः।<br>
ओमित्येवं सदा विप्राः पठत ध्यात केशवम् ।। ९ ।। ।<br>
ततो निःश्रेयसप्राप्तिर्भविष्यति न संशयः ।<br>
एवं ध्यातो हरिः साक्षात्प्रसन्नो वो भविष्यति।। 3.89.१० ।।<br>
भवनाशमयं देवः करिष्यति दृढं हरिः ।<br>
सदा ध्यात हरिं विप्रा यदीच्छ प्राप्तुमच्युतम् ।। ११ ।।<br>
एष संसारविभवं विनाशयति वो गुरुः ।<br>
स्मरध्वं सततं विष्णुं पठध्वं त्रिशरीरिणम् ।। १२ ।।<br>
मनःसंयमनं विप्राः कुरुध्वं यत्नतः सदा ।<br>
शुद्धेऽन्तःकरणे विष्णुः प्रसीदति तपोधनाः ।। १३ ।।<br>
ध्यात्वा मां सर्वयत्नेन ततो जानीत केशवम् ।<br>
उपास्योऽहं सदा विप्रा उपास्येऽस्मिन् हरी स्मृतः।। १४।।<br>
उपायोऽयं मया प्रोक्तो नात्र संदेह इत्यपि ।<br>
अयं मायी सदा विप्रा यतध्वमघनाशने ।। १५ ।।<br>
यथा वो बुद्धिरखिला शुद्धा भवति यत्नतः ।<br>
तथा कुरुत विप्रेन्द्रा यथा देवः प्रसीदति ।। १६ ।।<br>
वैशम्पायन उवाच<br>
एवमुक्तास्ततः सर्वे मुनयः पुण्यशीलिनः ।<br>
यथावदुपगृह्णाना निरसन् संशयं नृप ।। १७ ।।<br>
एवमेवेति तं विप्राः प्राहुः प्राञ्जलयो हरम् ।<br>
छिन्नो नः संशयः सर्वो गृहीतोऽर्थः स तादृशः।। १८ ।।<br>
एतदर्थं समायाता वयमद्य तवालयम् ।<br>
संगमाद् युवयोः सर्वो नष्टो मोहो महानिह ।। १९ ।।<br>
यथा वदसि देवेश तथा नः श्रेयसे परम् ।<br>
यथाऽऽह भगवान् रुद्रो यतामः सततं हरौ ।<br>
इति ते मुनयः प्रीताः प्रणेमुः केशवं हरिम् ।। 3.89.२० ।।<br>
इति श्रीमहाभारते खिलभागे हरिवंशे भविष्यपर्वणि ऋष्युपदेशे एकोननवतितमोऽध्यायः ।। ८९ ।।<br>
<br>
