वैशम्पायन उवाच<br>
ततः संचिन्तयामास गरुडं पक्षिपुङ्गवम् ।<br>
आगच्छ त्वरितं तार्क्ष्य इति विष्णुर्जगत्पतिः ।। १ ।।<br>
ततः स भगवांस्तार्क्ष्यो वेदराशिरिति स्मृतः ।<br>
बलवान् विक्रमी योगी शास्त्रनेता कुरूद्वह ।। २ ।।<br>
यज्ञमूर्तिः पुराणात्मा साममूर्द्धा च पावनः ।<br>
ऋग्वेदपक्षवान् पक्षी पिङ्गलो जटिलाकृतिः ।। ३ ।।<br>
ताम्रतुण्डः सोमहरः शक्रजेता महाशिराः ।<br>
पन्नगारिः पद्मनेत्रः साक्षाद् विष्णुरिवापरः ।। ४ ।।<br>
वाहनं देवदेवस्य दानवीगर्भकृन्तनः ।<br>
राक्षसासुरसंघानां जेता पक्षबलेन यः ।। ५ ।।<br>
प्रादुरासीन्महावीर्यः केशवस्याग्रतस्तदा ।<br>
जानुभ्यामपतद् भूमौ नमो विष्णो जगत्पते ।। ६ ।।<br>
नमस्ते देवदेवेश हरे स्वामिन्निति ब्रुवन् ।<br>
पस्पर्श पाणिना कृष्णः स्वागतं तार्क्ष्यपुङ्गवम् ।। ७ ।।<br>
इत्युवाच तदा तार्क्ष्यं यास्ये कैलासपर्वतम् ।<br>
शूलिनं द्रष्टुमिच्छामि शङ्करं शाश्वतं शिवम्।। ८ ।।<br>
बाढमित्यब्रवीत् तार्क्ष्य आरुह्यैनं जनार्दनः ।<br>
तिष्ठध्वमिति होवाच यादवान् पार्श्ववर्तिनः ।। ९ ।।<br>
ततो ययौ जगन्नाथो दिशं प्रागुत्तरां हरिः ।<br>
रवेण महता तार्क्ष्यस्त्रैलोक्यं समकम्पयत् ।। 3.76.१० ।।<br>
सागरं क्षोभयामास पद्भ्यां पक्षी व्रजंस्तदा ।<br>
पक्षेण पर्वतान् सर्वान् वहन् देवं जनार्दनम् ।। ११ ।।<br>
ततो देवाः सगन्धर्वा आकाशेऽधिष्ठितास्तदा <br>
तुष्टुवुः पुण्डरीकाक्षं वाग्भिरिष्टाभिरीश्वरम्।। १२ ।।<br>
जय देव जगन्नाथ जय विष्णो जगत्पते ।<br>
जयाजेय नमो देव भूतभावनभावन ।। १३ ।।<br>
नमः परमसिंहाय दैत्यदानवनाशन ।<br>
जयाजेय हरे देव योगिध्येय परागत ।। १४ ।।<br>
नारायण नमो देव कृष्ण कृष्ण हरे हरे ।<br>
आदिकर्तः पुराणात्मन् ब्रह्मयोने सनातन ।। १५ ।।<br>
नमस्ते सकलेशाय निर्गुणाय गुणात्मने ।<br>
भक्तिप्रियाय भक्ताय नमो दानवनाशन ।। १६ ।।<br>
अचिन्त्यमूर्तये तुभ्यं नमस्ते सकलेश्वर ।<br>
इत्यादिभिस्तदा देवं वाग्भिरीशानमव्ययम् ।। १७ ।।<br>
तुष्टुवुर्देवगन्धर्वा ऋषयः सिद्धचारणाः ।<br>
शृण्वन्नेवं जगन्नाथः स्तुतिवाक्यानि तानि च।। १८ ।।<br>
ययौ सार्धं सुरगणैर्मुनिभिर्वेदपारगैः ।<br>
यत्र पूर्वं स्वयं विष्णुस्तपस्तेपे सुदारुणम् ।। १९ ।।<br>
लोकवृद्धिकरः श्रीमाँल्लोकानां हितकाम्यया ।<br>
वर्षायुतं तपस्तप्तं विष्णुना प्रभविष्णुना ।। 3.76.२० ।।<br>
यत्र विष्णुर्जगन्नाथस्तपस्तप्त्वा सुदारुणम् ।<br>
द्विधाकरोत् स्वमात्मानं नरनारायणाख्यया ।। २१ ।।<br>
गङ्गा यत्र सरिच्छ्रेष्ठा मध्ये धावति पावनी ।<br>
यत्र शक्रः स्वयं हत्वा वृत्रं वेदार्थतत्त्वगम् ।। २२ ।।<br>
ब्रह्महत्याविनाशार्थं तपो वर्षायुतं चरत् ।<br>
यत्र सिद्धाश्च सिद्धाः स्युर्ध्यात्वा देवं जनार्दनम्।। २३ ।।<br>
यत्र हत्वा रणे रामो रावणं लोकरावणम् ।<br>
एतच्छासनमिच्छंश्च तपो घोरमतप्यत ।। २४ ।।<br>
देवाश्च मुनयश्चैव सिद्धिं यान्ति शुचिव्रताः ।<br>
यत्र नित्यं जगन्नाथः साक्षाद् वसति केशवः ।। २५ ।।<br>
यत्र यज्ञाः प्रवर्तन्ते नित्यं मुनिगणैः सह ।<br>
यस्याः स्मरणमात्रेण नरः स्वर्गं गमिष्यति ।। २६ ।।<br>
स्वर्गसोपानमिच्छन्ति यां पुण्यां मुनिसत्तमाः ।<br>
शत्रवो मित्रतां यान्ति यत्र नित्यं नृपोत्तम ।। २७ ।।<br>
यामाहुः पुण्यशीलानां स्थानमुत्तमधर्मिणाम् ।<br>
यत्र विष्णुं समाराध्य देवाः स्वर्गं समाययुः ।। २८ ।।<br>
सिद्धक्षेत्रमिदं प्राहुर्ऋषयो वीतमत्सराः ।<br>
विशालां बदरीं विष्णुस्तां द्रष्टुं सकलेश्वरः ।। २९ ।।<br>
सायाह्ने चामरगणैर्मुनिभिस्तत्त्वदर्शिभिः ।<br>
प्रविवेश महापुण्यमृषिजुष्टं तपोवनम् ।। 3.76.३० ।।<br>
अग्निहोत्राकुले काले पक्षिव्याहारसंकुले ।<br>
नीडस्थेषु विहङ्गेषु दुह्यमानासु गोषु च ।। ३१ ।।<br>
ऋषिष्वप्यथ तिष्ठत्सु मुनिवीरेषु सर्वतः ।<br>
समाधिस्थेषु सिद्धेषु चिन्तयत्सु जनार्दनम् ।। ३२ ।।<br>
अधिश्रितेषु हविषु ज्वाल्यमानेषु चाग्निषु ।<br>
हूयमानेषु तत्रैव पावकेषु समन्ततः ।। ३३ ।।<br>
अतिथौ पूज्यमाने च संध्याविष्टे जगन्मणौ ।<br>
स तस्यामथ वेलायां देवैः सह जनार्दनः ।। ३४ ।।<br>
विवेश बदरीं विष्णुर्मुनिजुष्टां तपोमयीम् ।<br>
आश्रमस्याथ मध्यं तु प्रविश्य हरिरीश्वरः ।। ३५ ।।.<br>
गरुडादवरुह्याथ दीपिकादीपिते तदा ।<br>
प्रदेशे पुण्डरीकाक्षः स्थितस्तावत् सहामरैः ।। ३६ ।।<br>
इति श्रीमहाभारते खिलभागे हरिवंशे भविष्यपर्वणि कैलासयात्रायां षट्सप्ततितमोऽध्यायः ।। ७६ ।।<br>
<br>
