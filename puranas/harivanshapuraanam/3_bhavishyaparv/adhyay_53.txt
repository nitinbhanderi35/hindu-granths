वैशम्पायन उवाच<br>
ततः प्रवृत्तोऽसुरदेवविग्रह-<br>
स्तदद्भुतो भाति सुरासुराकुलः ।<br>
वेलामतिक्रम्य युगान्तकाले<br>
महार्णवान्योन्यमिवाश्रयन्तः ॥ १ ॥<br>
नानायुधोद्द्योतविदीपिताङ्गा<br>
महाबला व्यायतकार्मुकास्ते ।<br>
रणोत्सुका वारणहस्तहस्ताः<br>
सुदुर्जयास्तोयदनादनादाः ॥ २ ॥<br>
विस्फारयन्तः सहसा धनूंषि<br>
चक्राणि चादित्यसमप्रभाणि ।<br>
समुत्क्षिपन्तो ह्यशनीश्च घोरान्<br>
खड्गांश्च ते वज्रमुखाश्च शक्तीः ॥ ३ ॥<br>
महागदाः काञ्चनपट्टनद्धा-<br>
स्तथायसान् कार्मुकमुद्गरांश्च ।<br>
शूलांश्च वृक्षांश्च विगृह्य दीप्तान्<br>
नदन्ति शूराः शतशो रणस्थाः॥ ४ ॥<br>
एतस्मिन्नन्तरे तेषामन्योन्यमभिनिघ्नताम् ।<br>
द्वन्द्वयुद्धान्यवर्तन्त देवानां दानवैः सह ॥ ५ ॥<br>
मरुतां पञ्चमो यस्तु स बाणेनाभ्ययुध्यत ।<br>
महाबलः सुरवरः सावित्र इति यं विदुः ॥ ६ ॥<br>
दनायुषायाः पुत्रस्तु बलो नाम महासुरः ।<br>
सोऽयुध्यत रणेऽत्युग्रो ध्रुवेण वसुना सह ॥ ७ ॥<br>
नमुचिश्चासुरश्रेष्ठो धरेण सह युध्यत ।<br>
प्रवरौ विश्वकर्माणौ ख्यातौ देवासुरेश्वरौ ॥ ८ ॥<br>
पुलोमा तु महादैत्यो वायुना सह युध्यत ।<br>
ससैन्यः पर्वताकारो रणेऽयुध्यत दंशितः ॥ ९ ॥<br>
हयग्रीवस्तु दितिजः सह पूष्णा त्वयुध्यत ।<br>
शूरेणामितवीर्येण भास्कराकारवर्चसा ॥ 3.53.१० ॥<br>
शम्बरस्तु महादैत्यो महामायो महासुरः ।<br>
भगेनायुध्यत तदा सहितो युद्धदुर्मदः ॥ ११ ॥<br>
शरभः शलभश्चैव दैत्यानां चन्द्रभास्करौ ।<br>
प्रयुद्धौ सह सोमेन शैशिरास्त्रेण धीमता ॥ १२ ॥<br>
विरोचनस्तु बलवान् बलेर्बलवतः पिता ।<br>
विष्वक्सेनेन साध्येन देवेन च स युध्यत ॥ १३ ॥<br>
कुजम्भस्तु महातेजा हिरण्यकशिपोः सुतः ।<br>
अंशेनायुध्यत तदा प्रासप्रहरणेन वै ॥ १४ ॥<br>
असिलोमा तु बलिना मारुतेन समं विभो ।<br>
तदायुध्यत दीप्तास्यो विकृतः पर्वतायुधः ॥ १५ ॥<br>
दनायुषायाः पुत्रस्तु वृत्रो नाम महासुरः ।<br>
अश्विभ्यां देववैद्याभ्यां सह युध्यत संयुगे ॥१६ ॥<br>
एकचक्रस्तु दितिजश्चक्रहस्तो दुरासदः ।<br>
सहायुध्यत देवेन साध्येन दितिजारिणा १७ ॥<br>
बलस्तु मधुपिङ्गाक्षो वृत्रभ्राता महासुरः ।<br>
मृगव्याधेन रुद्रेण सहायुध्यत वीर्यवान् १८ ॥<br>
राहुस्तु विकृताकारः शतशीर्षा महोदरः ।<br>
अजैकपादेन रणे सहायुध्यत दंशितः ॥ १९ ॥<br>
केशी तु दानवश्रेष्ठः प्रावृट्कालाम्बुदप्रभः ।<br>
धनेश्वरेण भीमेन सहायुध्यत संयुगे ॥ 3.53.२० ॥<br>
वृषपर्वा तु बलिना पावनेन महारणे ।<br>
विश्वेदेवेन विश्वेशः सहायुध्यत वीर्यवान् ॥२१ ॥<br>
प्रह्रादस्तु महावीर्यो वीरैः स्वैस्तनयैर्वृतः ।<br>
युयुधे सह कालेन रणे काल इवापरः ॥ २२॥<br>
अनुह्रादः कुबेरेण धनदेन महारणे ।<br>
गदाहस्तेन युयुधे क्षोभयन् रिपुवाहिनीम् ॥ २३ ॥<br>
विप्रचित्तिस्तु दैतेयो वरुणेन महात्मना ।<br>
प्रवृत्तो वै रणं कर्तुं दैत्यानां नन्दिवर्धनः ॥ २४ ॥<br>
बलिस्तु सह शक्रेण सुरेशेन महात्मना ।<br>
युयुधे देवराजेन बलिना बलवान् रणे ॥ २५ ॥<br>
शेषा देवाश्च दैत्याश्च जघ्नुरन्योन्यमाहवे ।<br>
विनर्दन्तो महानादान् प्रासासिशरशक्तिभिः ॥ २६॥<br>
अदृश्यन्त महोत्पाता ये प्रोक्ता जगतः क्षये ।<br>
मारुताः सप्त ते क्षुब्धा व्यशीर्यन्त महीधराः ॥ २७ ॥<br>
सप्त चैवोत्थिताः सूर्याः शोषयन्तो महार्णवान् ।<br>
बहुनाभिद्यत धरा वायुना मथिता यथा ॥ २८ ॥<br>
व्युत्थिताश्च महामेघाः शक्रचापाङ्कितोदराः ।<br>
प्रणेदुः सर्वभूतानि सर्वाः सतिमिरा दिशः ॥ २९ ॥<br>
देवानामजयो घोरो दृश्यते कालनिर्मितः ।<br>
घोरोत्पातः समुद्भूतो युगान्तसमये यथा ॥ 3.53.३० ॥<br>
न ह्यन्तरिक्षं न दिशो न भूमि-<br>
र्न भास्करोऽदृश्यत रेणुजालैः ।<br>
ववुश्च वातास्तुमुलाः सधूमा<br>
दिशश्च सर्वास्तिमिरोपगूढाः ॥ ३१ ॥<br>
एते चान्ये च बहवो दृश्यन्ते देवनिर्मिताः ।<br>
भूमौ तथान्तरिक्षे च महोत्पाताः समन्ततः ॥ ३२ ॥<br>
तद् युद्धं देवदैत्यानां भीमानां भीमदर्शनम् ।<br>
अपश्यत गुरुर्ब्रह्मा सर्वैरेव सुरैः सह ॥ ३३ ॥।<br>
वेदैश्चतुर्भिः साङ्गैश्च विद्याभिश्च सनातनः ।<br>
पद्मयोनिर्वृतः श्रीमान् सिद्धैश्च परमर्षिभिः ॥३४॥<br>
नानामणिस्तम्भसहस्रचित्र-<br>
मारुह्य यानं ददृशे स्वयम्भूः ।<br>
सुभास्वरं भूतसहस्रयुक्तं<br>
प्रदीप्यमानो वपुषा वरेण । ३५ ॥<br>
सुतप्तजाम्बूनदभक्तिचित्र-<br>
मानन्दभेरीशतसम्प्रणादम् ।<br>
नक्षत्रचण्डांशुभिरंशुमन्तं<br>
वैदूर्यसोमार्कविभूषिताङ्गम् ॥ ३६॥<br>
तमात्मजा वै पुलहः पुलस्त्य-<br>
स्तथा मरीचिर्भृगुरङ्गिराश्च ।<br>
ऋक्सामभिः सम्यगभिष्टुवन्तः<br>
सेवन्ति देवं वरदं विमाने ॥ ३७ ॥<br>
तं पावका लोकगुरुं स्वयंभुवं<br>
साङ्गाश्च वेदा मखदेवताश्च ।<br>
सेवन्ति देवं भुवनेश्वरेशं<br>
भूतानि चान्यानि महानुभावम् ॥ ३८॥<br>
एते बभूवुश्च महर्षिसंघा<br>
'वैश्वानराः पावकयोनयश्च ।<br>
सर्वे ययुर्देवपुरोहिताश्च<br>
युद्धोत्सुकाः सर्वसुरासुराणाम्॥ ३९ ॥<br>
योगेश्वरा षट् च दिवाकराभा<br>
विभूषणैर्भूषितसर्वदेहाः ।<br>
अन्तहिता वै ददृशुर्नभःस्था<br>
नारायणश्चैव नरश्च देवाः ॥ 3.53.४० ॥<br>
वक्त्रैश्चतुर्वेदधरैश्चतुर्भिः<br>
सम्पूर्णचन्द्रप्रतिमैः सुकान्तैः ।<br>
सर्वा दिशो निस्तिमिराश्चकार<br>
नवोदितोऽसौ शरदीव चन्द्रः ॥ ४१॥<br>
इति श्रीमहाभारते खिलभागे हरिवंशे भविष्यपर्वणि देवासुरयुद्धे  सनकादिकागमनं नाम त्रिपञ्चाशत्तमोऽध्यायः ॥ ५३ ॥<br>
<br>
