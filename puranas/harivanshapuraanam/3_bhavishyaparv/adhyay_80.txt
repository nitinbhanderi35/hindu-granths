वैशम्पायन उवाच<br>
ततः स भगवान् विष्णुः पिशाचौ मांसभक्षकौ ।<br>
ददर्शाथ महाघोरौ दीपिकाधारिणौ हरिः ॥ १ ॥<br>
विलोकयांचक्रतुस्तौ पिशाचौ देवकीसुतम् ।<br>
स्थितं सुखासने विष्णुं दृष्ट्वा लोकेश्वरेश्वरम् ॥ २ ॥<br>
तौ च गत्वा समुद्देशं पिशाचौ केशवस्य ह ।<br>
ततस्तावूचतुर्विष्णुमन्तरीकृत्य केशवम् ॥ ३ ॥<br>
कौ भवान् कस्य वा मर्त्य कुतश्चागम्यते त्वया ।<br>
किमर्थमिह सम्प्राप्तो वने घोरे मृगाकुले ॥ ४ ॥<br>
निर्मनुष्ये द्वीपिवृते पिशाचगणसेविते ।<br>
श्वापदैः सेव्यमाने च विपिने व्याघ्रसंकुले ॥ ५ ॥<br>
सुकुमारोऽनवद्याङ्गः साक्षाद् विष्णुरिवापरः ।<br>
पद्मपत्रेक्षणः श्यामः पद्माभः श्रीपतिः स्वयम् ॥ ६ ॥<br>
अस्मत्प्रीतिकरः साक्षात् प्राप्तो विष्णुरिवापरः ।<br>
देवो वा यदि वा यक्षो गन्धर्वः किन्नरोऽपि वा ॥ ७ ॥<br>
इन्द्रो वा धनदो वापि यमोऽथ वरुणोऽपि वा ।<br>
एकाकी विपिने घोरे ध्यानार्पितमना इव ॥ ८ ॥<br>
ब्रूहि मर्त्य यथातत्त्वं ज्ञातुमिच्छामि मानद ।<br>
एवं पृष्टः पिशाचाभ्यामाह विष्णुरुरुक्रमः ॥ ९ ॥<br>
क्षत्रियोऽस्मीति मामाहुर्मानुष्याः प्रकृतिस्थिताः ।<br>
यदुवंशे समुत्पन्नः क्षात्रं वृत्तमनुष्ठितः ॥ 3.80.१० ॥<br>
लोकानामथ पातास्मि शास्ता दुष्टस्य सर्वदा ।<br>
कैलासं गन्तुकामोऽस्मि द्रष्टुं देवमुमापतिम् ॥ ११ ॥<br>
इत्येवं मम वृत्तान्तः कथ्यतां कौ युवामिति ।<br>
युवामिह समायातौ किमर्थं ब्राह्मणाश्रमम् ॥ १२ ॥<br>
एषा हि महती पुण्या नानाविप्रनिषेविता ।<br>
बदरीयं समाख्याता न क्षुद्रैराश्रिता क्वचित् ॥ १३ ॥<br>
तपस्विभिस्तपोयुक्तैर्जुष्टा सिद्धनिषेविता ।<br>
श्वगणा नात्र दृश्यन्ते पिशाचा मांसभोजनाः ॥ १४ ॥<br>
न हन्तव्या मृगाश्चात्र मृगया नात्र वर्तते ।<br>
न तु क्षुद्रैः प्रवेष्टव्या न कृतघ्नैर्न नास्तिकैः ॥ १५ ॥<br>
अहमस्य तु देशस्य रक्षिता नात्र संशयः ।<br>
व्यतिक्रमो यदि भवेत्तस्य शास्तास्मि यत्नतः ॥ १६ ॥<br>
कौ भवन्तौ क्व नु युवां कस्येयं महती चमूः ।<br>
नातः परं प्रवेष्टव्यमृषयस्त्वत्र संस्थिताः ॥ १७ ॥<br>
विघ्नस्तत्र प्रवर्तेत तपःसु च तपस्विनाम् ।<br>
इहैव स्थीयतां तावद् वक्तव्यं च ततः सुखम् ॥ १८ ॥<br>
अन्यथाहं निषेद्धा स्यां बलाद्वाक्यैस्तथैव च ।<br>
वैशम्पायन उवाच<br>
एवं पृष्टौ पिशाचौ तु वक्तुमेवोपचक्रतुः ॥ १९ ॥<br>
तयोरेको महाघोरः पिशाचो दीर्घबाहुकः ।<br>
उवाच वचनं तत्र यथा हृदि समर्पितम् ॥ 3.80.२० ॥<br>
पिशाच उवाच<br>
श्रूयतामभिधास्यामि समातितमना भव ।<br>
नमस्कृत्य जगन्नाथं हरिं कृष्णं जगत्पतिम् ॥ २१ ॥<br>
आदिदेवमजं विष्णुं वरेण्यमनघं शुचिम् ।<br>
वक्ष्यामि सकलं यद्वत्तथा शृणु यदीच्छसि ॥ २२ ॥<br>
घण्टाकर्णोऽस्मि नाम्नाहं पिशाचो घोरदर्शनः ।<br>
मांसादो विकृतो घोरः साक्षान्मृत्युरिवापरः ॥ २३ ॥<br>
धनदस्यानुगन्ताहं साक्षाद् रुद्रसखस्य च ।<br>
ममायमनुजः साक्षादन्तकस्यान्तको ह्ययम् ॥ २४ ॥<br>
मृगयेयं सुमहती विष्णोः पूजार्थमित्युत ।<br>
ममेयं वर्तते सेना श्वगणोऽपि ममैव तु ॥ २५ ॥<br>
आगतोऽहं महाशैलात् कैलासाद् भूतसेवितात्।<br>
अहं पिशाचवेषेण संविष्टः पापकर्मकृत् ॥ २६ ॥<br>
सततं दूषयन् विष्णुं घण्टामाबध्य कर्णयोः ।<br>
मम न प्रविशेन्नाम विष्णोरिति विचिन्तयन् ॥ २७ ॥<br>
अहं कैलासनिलयमासाद्य वृषभध्वजम् ।<br>
आराध्य तं महादेवमस्तुवं सततं शिवम् ॥ २८ ॥<br>
ततः प्रसन्नो मामाह वृणीष्वेति वरं हरः ।<br>
ततो मुक्तिर्मया तत्र प्रार्थिता देवसंनिधौ ॥ २९ ॥<br>
मुक्तिं प्रार्थयमानं मां पुनराह त्रिलोचनः ।<br>
मुक्तिप्रदाता सर्वेषां विष्णुरेव न संशयः ॥ 3.80.३० ॥<br>
तस्माद् गत्वा च बदरीं तत्राराध्य जनार्दनम् ।<br>
मुक्तिं प्राप्नुहि गोविन्दान्नरनारायणाश्रमे ॥ ३१ ॥<br>
इत्युक्तो देवदेवेन शूलिना ज्ञातवानहम् ।<br>
तमेव परमं मत्वा गोविन्दं गरुडध्वजम् ॥ ३२ ॥<br>
तस्मात् प्रार्थयमानः सन्मुक्तिं देशममुं गतः ।<br>
अन्यच्च शृणु  मे कार्यं यदि कौतूहलं तव ॥ ३३ ॥<br>
पुरी द्वारवती नाम पश्चिमस्योदधेस्तटे ।<br>
यदुवृष्णिसमाकीर्णां सागरोर्मिसमाकुलाम् ॥ ३४ ॥<br>
अध्यास्ते स हरिर्विष्णुस्तां पुरीं पुरुषोत्तमः ।<br>
द्रष्टुं लोकहितार्थाय वसन्तं द्वारकापुरे ॥ ३५ ॥<br>
निर्गतः साम्प्रतं मर्त्यं वयमेतैः सहानुगैः ।<br>
विष्णुः सर्वेश्वरः साक्षाद्द्रष्टव्योऽस्माभिरद्यवै ॥ ३६ ॥<br>
लोकानां प्रभवः पाता कर्ता हर्ता जगत्पतिः ।<br>
आदिः स हि समस्तस्य प्रभवः कारणं हरिः ॥ ३७ ॥<br>
कर्ता समस्तस्य हरिः पुरातनः प्रभुः प्रभूणामपि यः सदात्मकः ।<br>
तमादिदेवं वरदं वरेण्यं द्रष्टुं हरिं सम्प्रति संयताः स्मः ॥ ३८ ॥<br>
यस्य प्रसादाज्जगदेवमासीत्  सप्राणिगन्धर्वमद्वोरगौघम् ।<br>
देवं जगद्योनिमजं जनार्दनं द्रष्टुं हरिं सम्प्रति संयताः स्मः ॥ ३९ ॥<br>
यस्योदराद् विश्वमिदं प्रभूतं लयं च तस्मिन् समुपैति कल्पे ।<br>
तस्यैव साक्षाद् वशवर्ति विश्वं द्रक्ष्याम देवं पुरुषोत्तमं हरिम् ॥ 3.80.४० ॥<br>
स्रष्टा च योऽसौ सकलस्य देवः पाता च हर्ता च हरिः स एव ।<br>
द्रक्ष्याम नित्यं भुवनेश्वरं हरिं पुराणमाद्यं प्रभविष्णुमव्ययम् ॥ ४१<br>
अजस्य कर्ता भुवनस्य गोप्ता भुवश्च कर्ता हरिरेक एव ।<br>
तं योगिनो योगविशुद्धबुद्धिं लभेम तेनैव मतिः समाकुला ॥ ४२ ॥<br>
निगीर्य विश्वं सकलं जगत्पतिः शेते शिशुत्वं समवाप्य साक्षात् ।<br>
वटस्य पत्रे जगतां निवासः पादौ च विक्षिप्य करौ विधुन्वन् ॥ ४३ ॥<br>
यस्योदरे देवमुनिः पुरातनो ददर्श लोकानखिलान् स मायया ।<br>
प्रविश्य विश्वं सकलं यथावद् बहिर्यथाभूतमभूदिदं महत् ॥ ४४ ॥<br>
निगीर्य विश्वं जगदादिकाले शेते महात्मा जलधेर्जलौघे ।<br>
देव्या श्रिया चामरलोलहस्तया निषेव्यमाणः पुरुषोत्तमस्तदा ॥ ४५ ॥<br>
नाभेश्च यस्याविरभूत् सपत्रं पद्मं महत्काञ्चनसप्रभं प्रभोः ।<br>
जन्मास्पदं लोकगुरोर्यदासीद्विस्तारि पद्मं जगदादिसृष्टौ ॥ ४६ ॥<br>
दधार यो भूतपतिर्महान्महीं दंष्ट्राग्रसंस्थापितरूढमूलाम् ।<br>
नादं महामेघ इवादिकाले कुर्वन् वराहो मुनिगीतमूर्तिः ॥ ४७ ॥<br>
हरिः पुराणः पुरुषोत्तमः प्रभुः कर्ता समस्तस्य समस्तसाक्षी ।<br>
यज्ञात्मको यज्ञपतिर्जगत्पतिर्द्रष्टुं तमीशं वयमुद्यताः स्मः ॥ ४८ ॥<br>
केचिद् बहुत्वेन वदन्ति देवमेकात्मना केचिदिमं पुराणम् ।<br>
वेदान्तसंस्थापितसत्त्वयुक्तं द्रष्टुं तमीशं वयमुद्यताः स्मः ॥ ४९ ॥<br>
अनेकमेके बहुधा वदन्ति श्रुतिस्मृतिन्यायनिविष्टचित्ताः ।<br>
आहुर्यमात्मानमजं पुराविदो द्रष्टुं तमीशं वयमुद्यताः स्मः ॥ 3.80.५० ॥<br>
यं प्राहुरीड्यं वरदं वरेण्यमेकान्ततत्त्वं मुनयः पुरातनाः ।<br>
यं सर्वगं देवमजं जनार्दनं द्रष्टुं हरिं सम्प्रति संयताः स्मः ॥ ५१ ॥<br>
यस्मिन् विश्वमिदं प्रोतमादिकाले जगत्पतौ ।<br>
तं द्रष्टुमभिसंवृत्ताः किं नु वक्ष्याम साम्प्रतम् ॥ ५२ ॥<br>
गच्छामो वयमन्यत्र गच्छ त्वं काममन्यतः ।<br>
नियमोऽप्यस्ति नो मर्त्य यथेष्टं गच्छ साम्प्रतम्॥ ५३ ॥<br>
रात्रिमध्यमनुप्राप्तं नात्र कार्या विचारणा ।<br>
इत्युक्त्वा घोररूपोऽसौ पिशाचो विकृताननः ॥ ५४ ॥<br>
तस्मिन्नेव समे देशे पीत्वा च रुधिरं बहु ।<br>
भक्षयित्वा यथाकामं मांसराशिं विचक्षणः ॥ ५५ ॥<br>
अपः संस्पृश्य तत्रैव पार्श्वे संस्थाप्य साधनम् ।<br>
अन्त्रपाशं महाघोरं संस्थाप्य विपुलं महत् ॥ ५६ ॥<br>
आसनं कुशसंयुक्तं कृत्वा चाभ्युक्ष्य वारिणा ।<br>
उत्सार्य श्वगणान् सर्वान् यत्नेन महता तदा॥ ५७ ॥<br>
सुखासनं समास्थाय समाधौ यतते श्वपः ।<br>
एकचित्तस्तदा भूत्वा नमस्कृत्य च केशवम् ।<br>
इमं मन्त्रं पठन् घोरः पिशाचो भक्तवत्सलम् ॥ ५८ ॥<br>
नमो भगवते तस्मै वासुदेवाय चक्रिणे ।<br>
नमस्ते गदिने तुभ्यं वासुदेवाय धीमते ॥ ५९ ॥<br>
ओं नमो नारायणाय विष्णवे प्रभविष्णवे ।<br>
मम भूयान्मनःशुद्धिः कीर्तनात् तव केशव ॥ 3.80.६० ॥<br>
जन्मेदमीदृशं घोरं मा भून्मम दुरासदम् ।<br>
देवदूतो भविष्यामि स्मरणात् तव गोपते ॥ ६१ ॥<br>
तव चक्रप्रहारेण कायो नश्यतु मामकः ।<br>
मम भूयो भवो मा भूदेषा मे प्रार्थना विभो ॥ ६२ ॥<br>
अर्थिनां कल्पवृक्षोऽसि दाता सर्वस्य सर्वदा ।<br>
यत्र यत्र भवेज्जन्म तत्र तत्र भवान् हृदि ॥ ६३ ॥<br>
वर्ततां मम देवेश प्रार्थनैषा ममापरा ।<br>
नमस्तुभ्यं नमस्तुभ्यं भवत्वेवं सदा मम ॥ ६४ ॥<br>
निर्विघ्ना प्रार्थना देव नमस्तेऽस्तु सदा मम ।<br>
यदा मे मरणं भूयात्तदा मा भूत्स्मृतिभ्रमः ॥ ६५ ॥<br>
दिने दिने क्षणं चित्तं त्वयि संस्थं भवत्विति ।<br>
एवं प्रेरय मां देव मा भूत् ते चित्तमीदृशम् ॥ ६६ ॥<br>
नृशंसोऽयं पिशाचोऽयं दयास्मिन् का भवेदिति ।<br>
एवं चिन्तय मां देव भृत्यो मह्यमिति प्रभो ॥ ६७ ॥<br>
परपीडा न मत्तोऽस्तु नमस्ते भगवन् प्रभो ।<br>
इन्द्रियाणीन्द्रियार्थेषु मा भूवन्साम्प्रतं हि मे ॥ ६८ ॥<br>
अन्तकाले ममाप्येवं प्रसादात् तव केशव ।<br>
पृथिवी यातु मे घ्राणं रसनां यातु मे पयः ॥ ६९ ॥<br>
सूर्यश्च यातु मे चक्षुः स्पर्शं यातु च मारुतः ।<br>
श्रोत्रमाकाशमप्येतु मनः प्राणं च गच्छतु ॥ 3.80.७० ॥<br>
जलं मां रक्षतां नित्यं पृथिवी रक्षतां हरे ।<br>
सूर्यो मां रक्षतां विष्णो नमस्ते सूर्यतेजसे ॥ ७१ ॥<br>
वायुर्मां रक्षतां दुःखादाकाशं च जनार्दन ।<br>
न मनः सर्वगं देव रक्षतां विषयान्तरे ॥ ७२ ॥<br>
मनो विपर्यये घोरे पुरुषान् हन्ति नित्यशः ।<br>
पापेषु योजयेत् पुंसः परपीडात्मकेषु च ॥ ७३<br>
मनस्तद् रक्षतां देव भूयो भूयो जनार्दन ।<br>
मा भून्मनसि कालुष्यं मनो मे निर्मलं भवेत् ॥ ७४ ॥<br>
कलुषं तस्य यच्चित्तं नरके पातयत्यमुम् ।<br>
बाह्यानि निर्मलान्येवमिन्द्रियाणि भवन्त्युत ॥ ७५ ॥<br>
न तानि कार्यवन्तीह मनश्चेत्कलुषं भवेत्।<br>
नाङ्गानां मुष्टिनामेध्यं गृहीत्वा यो व्यवस्थितः ॥ ७६ ॥<br>
बहिः प्रक्षालनं कुर्वन् किं भवेत् तस्य केशव ।<br>
व्यर्थो हि केवलं तस्य प्रग्रहो बाह्यगोचरः ॥ ७७ ॥<br>
तस्मात् सर्वप्रयत्नेन चित्तं रक्ष जनार्दन ।<br>
वलवानिन्द्रियग्रामो वारयैनं जनार्दन ॥ ७८ ॥<br>
परीवादाज्जगन्नाथ वाचं रक्ष दुरुद्वहाम् ।<br>
परद्रव्यान्मनो रक्ष परदाराज्जनार्दन ।<br>
सर्वत्र मे दया भूयात् प्रसादात् तव केशव ॥ ७९ ॥<br>
त्वय्येव भक्तिरचला भूयाद् भूतेषु मे दया ।<br>
बहुनात्र किमुक्तेन शृणुष्वेदं वचो मम ॥ 3.80.८० ॥<br>
सुखे दुःखे च रागे च भोजने गमने तथा ।<br>
जाग्रत्स्वप्नेषु सर्वत्र त्वय्येव रमतां मनः ॥ ८१ ॥<br>
मामकं देवदेवेश नमस्तेऽस्तु जनार्दन ।<br>
इति ब्रुवन् घोरतमो जात्या हीनो न चित्ततः ॥ ८२ ॥<br>
पिशाचो भगवद्भक्तः समाधिं समपद्यत ।<br>
दृढं बद्ध्वाऽऽत्मनः कायमान्त्रपाशेन मांसपः ॥ ८३ ॥<br>
निश्चलेनैव मनसा सुखमास्ते स्म संयतः ।<br>
ध्यायन्हरिं जगद्योनिं विष्णुं पीताम्बरं शिवम्॥ ८४ ॥<br>
मुकुन्दमादिपुरुषमेकाकारमनामयम् ।<br>
नित्यं शुद्धं ज्ञानगम्यं कारणं सर्वदेहिनाम् ॥ ८५ ॥<br>
नासिकाग्रं समालोक्य पठन् ब्रह्म सनातनम् ।<br>
निर्वातस्थो यथा दीपः प्रोच्चरन् प्रणतः सदा ॥ ८६ ॥<br>
प्रणवं वाचकं मत्वा वाच्यं ब्रह्मेति निश्चितः ।<br>
एकाग्रं सततं कृत्वा चित्तं विष्णौ समर्पितम् ॥ ८७ ॥<br>
विकल्परहितं चित्तं हृदि मध्ये न्यवेशयत् ।<br>
पुण्डरीके शुभदले समावेश्य जगत्पतिम् ॥ ८८ ॥<br>
आस्ते सुखं महायोगी पिशिताशस्तदा महान् ।<br>
त्रिधामानं जपंस्तत्र स्मरन् विष्णुं सनातनम् ॥ ८९ ॥<br>
इति श्रीमहाभारते खिलभागे हरिवंशे भविष्यपर्वणि कैलासयात्रायां<br>
घण्टाकर्णचित्तसमाधावशीतितमोऽध्यायः ॥ ८० ॥<br>
<br>
