राजधर्मवर्णने भेदप्रयोगवर्णनम्।<br>
<br>
मत्स्य उवाच।<br>
परस्परन्तु ये दुष्टाः क्रुद्धा भीतावमानिताः।<br>
तेषां भेदं प्रयुञ्जीत भेदसाध्या हि ते मताः ॥ २२३.१ ॥<br>
&nbsp;<br>
ये तु येनैव दोषेण परस्मान्नापि बिभ्यति।<br>
ते तु तद्दोषपातेन भेदनीया भृशन्ततः ॥  २२३.२ ॥<br>
<br>
आत्मीयां दर्शयेदाशां परस्माद्दर्शयेद् भयम्।<br>
एवं हि भेदयेद्भिन्नान् यथावद्वशमानयेत् ॥  २२३.३ ॥<br>
<br>
संहितानि विना भेदं शक्रेणापि सुदुः सहाः।<br>
भेदमेव प्रशंसन्ति तस्मान्नय विशारदाः ॥  २२३.४ ॥<br>
<br>
स्वमुखेनाश्रयेद् भेदम् भेदं परमुखेन च।<br>
परीक्ष्य साधु मन्येत भेदं परमुखाच्छ्रुतम् ॥  २२३.५ ॥<br>
<br>
सद्यः स्वकार्यमुद्दिश्य कुशलै र्ये हि भेदिताः।<br>
भेदितास्ते विनिर्दिष्टा नैव राज्ञार्थवादिभिः ॥  २२३.६ ॥<br>
<br>
अन्तः कोपो बहिः कोपो यत्र स्यातां महीक्षिताम्।<br>
अन्तः कोपो महांस्तत्र नाशकः पृथिवीक्षिताम् ॥  २२३.७ ॥<br>
<br>
साम्ना न कोपो बाह्यस्तु कोपः प्रोक्तो महीभृतः।<br>
महीषी युवराजभ्यां तथा सेनापते नृप! ॥  २२३.८ ॥<br>
<br>
अमात्यमन्त्रिणाञ्चैव राजपुत्रे तथैव च।<br>
अन्तः कोपो विनिर्दिष्टो दारुणः पृथिवीक्षिताम् ॥  २२३.९ ॥<br>
<br>
बाह्यकोपे समुत्पन्ने सुमहत्यपि पार्थिवः।<br>
शुद्धान्तस्तु महाभाग! शीघ्रमेव जयी भवेत् ॥  २२३.१० ॥<br>
<br>
अपि शक्रसमो राजा अन्तः कोपेन नश्यति।<br>
सोऽन्तः कोपः प्रयत्नेन तस्माद्रक्ष्यो महीभृता ॥  २२३.११ ॥<br>
<br>
परतः कोपमुत्पाद्य भेदेन विजिगीषुणाः।<br>
ज्ञातीनां भेदनं कार्यं परेषां विजिगीषुणा ॥  २२३.१२ ॥<br>
<br>
रक्ष्यञ्चैव प्रयत्नेन ज्ञातिभेदस्तथात्मनः।<br>
ज्ञातयः परितप्यन्ते सततं परितापिताः ॥  २२३.१३ ॥<br>
<br>
तथापि तेषां कर्तव्यं सुगम्भीरेण चेतसा। <br>
ग्रहणं दानमानाभ्यां भेदस्तेभ्यो भयङ्करः ॥  २२३.१४ ॥<br>
<br>
न ज्ञातिमनुगृह्णन्ति न ज्ञातिं वै श्वसन्ति च।<br>
ज्ञातिभिर्भेदनीयास्तु रिपवस्ते न पार्थिवैः ॥  २२३.१५ ॥<br>
<br>
भन्ना हि शक्या रिपवः स्वल्पेन सैन्येन निहन्तुमाजौ।<br>
सुसंहतानां हि तदस्तु भेदः कार्यो रिपूणां नयशास्त्रविद्भिः ॥  २२३.१६ ॥<br>
<br>
