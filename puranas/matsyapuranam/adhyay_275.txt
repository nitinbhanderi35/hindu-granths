हिरण्यगर्भाख्यमहादानविधिवर्णनम्।<br>
<br>
मत्स्य उवाच।<br>
अथातः सम्प्रवक्ष्यामि महादानमनुत्तमम्।<br>
नाम्ना हिरण्यगर्भाख्यं महापातकनाशनम् ।।  २७५.१<br>
<br>
पुण्यं दिनमथासाद्य तुला पुरुषदानवत्।<br>
ऋत्विग् मण्डपसम्भार भूषणाच्छादानादिकम्।।  २७५.२<br>
<br>
कुर्य्यादुपोषितस्तद्वत् लोकेशावाहनं बुधः।<br>
पुण्याहवाचनं कृत्वा तद्वत् कृत्वाधिवासनम् ।।  २७५.३<br>
<br>
ब्राह्मणैरानयेत्कुम्भं तपनीयमयं शुभम्।<br>
द्विसप्तत्यंगुलोच्छ्रायं हेमपङ्गजगर्भवत् ।।  २७५.४<br>
<br>
त्रिभागहीनविस्तारमाज्यक्षीराभिपूरितम्।<br>
दशास्त्राणि च रत्नानि दात्रीं सूचीं तथैव च ।।  २७५.५<br>
<br>
हेमनालं सपिठकं बहिरादित्य संयुतम्।<br>
तथैवावरणं नाभेरुपवीतञ्च काञ्चनम् ।।  २७५.६<br>
<br>
पार्श्वतः स्थापयेत्तद्वत् हैमदण्डकमण्डलू।<br>
पद्माकारं पिधानं स्यात् समन्तादंगुलाधिकम् ।।  २७५.७<br>
<br>
मुक्तावली समोपेतं पद्मरागसमन्वितम्।<br>
तिलद्रोणोपरिगतं वेदमध्ये व्यवस्थितम् ।।  २७५.८<br>
<br>
ततो मङ्गलशब्देन ब्रह्मघोषरवेण च।<br>
सर्वौषध्युदकस्नान स्नापितो वेदपुङ्गवैः ।।  २७५.९<br>
<br>
शुक्लमाल्याम्बरधरः सर्वाभरणभूषितः ।<br>
इममुच्चारयेन् मन्त्रं गृहीत कुसुमाञ्जलिः ।।  २७५.१०<br>
<br>
नमो हिरण्यगर्भाय हिरण्यकवचाय च।<br>
सप्तलोकसुराध्यक्ष जगद्वात्रे नमो नमः ।।  २७५.११<br>
<br>
भूर्लोकप्रमुखा लोका स्तवगर्भे व्यवस्थिताः।<br>
ब्रह्मादयस्तथा देवाः नमस्ते विश्वधारिणे ।।  २७५.१२<br>
<br>
नमस्ते भुवनाधार! नमस्ते भुवनाश्रय!।<br>
नमो हिरण्यगर्भाय गर्भे यस्य पितामहः ।।  २७५.१३<br>
<br>
यतस्त्वमेव भूतात्मा भूते भूते व्यवस्थितः।<br>
तस्मान् मामुद्धराशेष दुःखसंसारसागरात् ।।  २७५.१४<br>
<br>
एवमामन्त्र्य तन्मध्यमाविश्यास्त उद्ङ्मुखः।<br>
मुष्टिभ्यां परिसंगृह्य धर्मराजचतुर्मुखौ ।।  २७५.१५<br>
<br>
जानुमध्ये शिरः कृत्वा तिष्ठेदुच्छ्वासपञ्चकम्।<br>
गर्भाधानं पुंसवनं सीमन्तोन्नयनं तथा ।।  २७५.१६<br>
<br>
कुर्युर्हिरण्यगर्भस्य ततस्ते द्विजपुङ्गवाः।<br>
गीतमङ्गलघोषेण गुरुरुत्थापयेत् ततः ।।  २७५.१७<br>
<br>
जातकर्मादिकाः कुर्युः क्रियाः षोडश चापराः।<br>
सूच्यादिकञ्च गुरवे दद्यात् मन्त्रमिमं जपेत् ।।  २७५.१८<br>
<br>
नमो हिरण्यगर्भाय विश्वगर्भाय वै नमः।<br>
चराचरस्य जगतो गृहभूताय वै नमः ।।  २७५.१९<br>
<br>
यथाहं जनितः पूर्वं मर्त्यधर्मा सुरोत्तम!।<br>
त्वद् गर्भसम्भवादेष दिव्यदेहो भवाम्यहम्।।  २७५.२०<br>
<br>
चतुर्भिः कलशैर्भूयः ततस्ते द्विजपुङ्गवाः।<br>
स्नापयेयुः प्रसन्नागाः सर्वाभरयणभूषिताः ।।  २७५.२१<br>
<br>
देवस्यत्वेति मन्त्रेण स्थितस्य कनकासने।<br>
अद्य जातस्यतेऽङ्गनि अभिषेक्ष्यामहे वयम् ।।  २७५.२२<br>
<br>
दिव्येनानेन वपुषा चिरं जीव सुखी भव।<br>
ततो हिरण्यगर्भं तन्तेभ्यो दद्याद्विचक्षणः ।।  २७५.२३<br>
<br>
ते पूज्याः सर्वभावेन बहवो वा तदाज्ञया।<br>
तत्रोपकरणं सर्वं गुरवे विनिवेदयेत् ।।  २७५.२४<br>
<br>
पादुकोपानहच्छत्रचामरासनभाजनम्।<br>
ग्रामं वा विषयं वापि यदन्यदपि सम्भवेत् ।।  २७५.२५<br>
<br>
अनेन विधिना यस्तु पुण्येऽहनि निवेदयेत्।<br>
हिरण्यगर्भदानं स ब्रह्मलोके महीयते ।।  २७५.२६<br>
<br>
पुरेषु लोकपालानां प्रतिमन्वन्तरं वसेत्।<br>
कल्पकोटिशतं यावद् ब्रह्मलोके महीयते ।।  २७५.२७<br>
<br>
कलि कलुषविमुक्तं पूजितः सिद्धसाध्यैरमरचमरमालावीज्यमानोप्सरोभिः।<br>
पितृशतमथ बन्धून् पुत्रपौत्रान् प्रपौत्रान् अपि नरकनिमग्नां स्तारयेदेक एव ।।  २७५.२८<br>
<br>
इति पठति य इत्थं यःश्रृणोतीह सम्यक् मधुरिपुरिव लोके पूज्यते सोऽपि सिद्धैः।<br>
मतिमपि च जनानां यो ददाति प्रियार्थं विबुधपतिजनानां नायकः स्यादमोघम् ।।  २७५.२९<br>
<br>
<br>
