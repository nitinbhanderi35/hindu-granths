वाराणसीस्थक्षेत्रमाहात्म्यम्।<br>
सूत उवाच।<br>
इमां पुण्योद्भवां स्निग्धां कथां पापप्रणाशिनीम्।<br>
श्रृण्वन्तु ऋष्यः सर्वे सुविशुद्धास्तपोधनाः ॥ १८१.१ ॥<br>
<br>
गणेश्वरपतिं दिव्यं रुद्रतुल्यपराक्रमम्।<br>
सनत्कुमारो भगवानपृच्छन्नन्दिकेश्वरम् ॥  १८१.२ ॥<br>
<br>
ब्रुहि गुह्यं यथा तत्त्वं यत्र नित्यं भव स्थितः।<br>
माहात्म्यं सर्वभूतानां परमात्मा महेश्वरः॥  १८१.३ ॥<br>
<br>
घोररूपं समास्थाय दुष्करं देवदानवैः।<br>
आभूतसंप्लवं यावत् स्थाणुभूतो महेश्वरः ॥  १८०.४ ॥<br>
<br>
नन्दिकेश्वर उवाच।<br>
पुरा देवेन यत्प्रोक्तं पुराणं पुण्यमुत्तम्।<br>
तत्सर्वं संप्रवक्ष्यामि नमस्कृत्य महेश्वरम् ॥  १८०.५ ॥<br>
<br>
ततो देवेन तुष्टेन उमायाः प्रियकाम्यया।<br>
कथितं भुवि विख्यातं यत्र नित्यं स्वयं स्थितः ॥  १८०.६ ॥<br>
<br>
रुद्रस्यार्धासनगता मेरुश्रृङ्गे यशस्विनी।<br>
महादेवं ततो देवी प्रणता परिपृच्छति ॥  १८०.७ ॥<br>
<br>
भगवन्! देवदेवेश! चन्द्रार्द्धकृतशेखर!।<br>
धर्मं प्रब्रूहि मर्त्यानां भुवि चैवोर्ध्वरेतसाम् ॥  १८०.८ ॥<br>
<br>
जप्तं दत्तं हुतं चेष्टं तपस्तप्तं कृत़ञ्च यत्।<br>
ध्यानाध्ययनसम्पन्नं कथं भवति चाक्षयम् ॥  १८०.९ ॥<br>
<br>
जन्मान्तरसहस्रेण यत्पापं पूर्वसञ्चितम्।<br>
कथं तत्क्षयमायाति तन्ममाचक्ष्व शङ्कर ॥  १८०.१० ॥<br>
<br>
यस्मिन् व्यवस्थितो भक्त्या तुष्यसे परमेश्वर!।<br>
व्रतानि नियमाश्चैव आचारो धर्म एव च ॥  १८०.११ ॥<br>
<br>
सर्वसिद्धिकरं यत्र ह्यक्षय्य गतिदायकम्।<br>
वक्तुमर्हसि तत्सर्वं परं कौतूहलं हि मे ॥  १८०.१२ ॥<br>
<br>
	महेश्वर उवाच।<br>
श्रृणु देवि! प्रवक्ष्यामि गुह्यानां गुह्यमुत्तमम् ॥<br>
सर्वक्षेत्रेषु विख्यातमविमुक्तं प्रिये मम ॥  १८०.१३ ॥<br>
<br>
अष्टषष्टिः पुरा प्रोक्ता स्थानानां स्थानमुत्तमम्।<br>
यत्र साक्षात् स्वयं रुद्रः कृत्तिवासाः स्वयं स्थितः ॥  १८०.१४ ॥<br>
<br>
यत्र सन्निहितो नित्यमविमुक्ते निरन्तरम्।<br>
तत्क्षेत्रं न मया मुक्तमविमुक्तं ततः स्मृतम्॥  १८०.१५ ॥<br>
<br>
अविमुक्ते परा सिद्धिरविमुक्ते परा गतिः।<br>
जप्तं दत्तं हुतं चेष्टं तपस्तप्तं कृतं च यत् ॥  १८०.१६ ॥<br>
<br>
ध्यानमध्ययनं दानं सर्वं भवति चाक्षयम्। <br>
जन्मान्तरसहस्रेण यत्पापं पूर्वसञ्चितम् ॥  १८०.१७ ॥<br>
<br>
अविमुक्तं प्रविष्टस्य तत्सर्वं व्रजति क्षयम्।<br>
अविमुक्ताग्निना दग्धमग्नौ तूलमिवाहितम् ॥  १८०.१८ ॥<br>
<br>
ब्राह्मणाः क्षत्रियाः वैश्याः शूद्रा वै वर्णसङ्कराः।<br>
कृमिम्लेच्छाश्च ये चान्ये सङ्कीर्णाः पापयोनयः ॥  १८०.१९ ॥<br>
<br>
कीटाः पिपीलिकाश्चैव ये चान्ये मृगपक्षिणः।<br>
कालेन निधनं प्राप्ता अविमुक्ते शृणु प्रिये! ॥  १८०.२० ॥<br>
<br>
चन्द्रार्द्धमौलिनः सर्वे ललाटाक्षा वृषध्वजाः।<br>
शिवे मम पुरे देवि! जायन्ते तत्र मानवाः ॥  १८०.२१ ॥<br>
<br>
अकामो वा सकामो वा ह्यपि तिर्यग्गतोऽपि वा।<br>
अविमुक्ते त्यजन् प्राणान् मम लोके महीयते ॥  १८०.२२ ॥<br>
<br>
अविमुक्तं यदागच्छेत् कदाचित् कालपर्ययात्।<br>
अश्मना चरणौ बद्ध्वा तत्रैव निधनं व्रजेत् ॥  १८०.२३ ॥<br>
<br>
अविमुक्तं गतो देवि! न निर्गच्छेत् ततः पुनः।<br>
सोऽपिबत्पदमाप्नोति बद्ध्वा तत्रैव निधनं व्रजेत् ॥  १८०.२४ ॥<br>
<br>
अविमुक्तं गतो देवि! न निर्गच्छेत् ततः पुनः।<br>
सोऽपिबत्पदमाप्नोति नात्र कर्या विचारणा ॥  १८०.२५ ॥<br>
<br>
अमरञ्च महाकालं तथा कायावरोहणम्। <br>
एतानि हि पवित्राणि सान्निध्यात् सन्ध्ययोर्द्वयोः ॥  १८०.२६ ॥<br>
<br>
कालिञ्जरवनञ्चैव शङ्कुकर्णं स्थलेश्वरम्।<br>
एतानि च पवित्राणि सान्निध्याद्धि मम प्रिये<br>
अविमुक्ते वरारोहे! त्रिसन्ध्यं नात्र संशयः ॥  १८०.२७ ॥<br>
<br>
इरिश्चन्द्रं परं गुह्यं गुह्यमाम्रातकेश्वरम्।<br>
जलेश्वरं परं गुह्यं गुह्यं श्रीपर्वतं तथा ॥  १८०.२८ ॥<br>
<br>
महालयं तथा गुह्यं कृमिचण्डेश्वरं शुभम्।<br>
गुह्यातिगुह्यं केदारं महाभैरवमेव च ॥  १८०.२९ ॥<br>
<br>
अष्टावेतानि स्थानानि सान्निध्याद्धि मम प्रिये!।<br>
अविमुक्ते वरारोहे! त्रिसन्ध्यं नात्र संशयः ॥  १८०.३० ॥<br>
<br>
यानि स्थानानि श्रूयन्ते त्रिषु लोकेषु सुव्रते!।<br>
अविमुक्तस्य पादेषु नित्यं सन्निहितानि वै ॥  १८०.३१ ॥<br>
<br>
अथोत्तरां कथां दिव्यामविमुक्तस्य शोभने।<br>
स्कन्दो वक्ष्यति माहात्म्यमृषीणां भावितात्मनाम् ॥  १८०.३२ ॥<br>
