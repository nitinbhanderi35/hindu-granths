<font size="4.8"><br>
वृषोत्सर्गविधिवर्णनम्।<br>
मनुरुवाच।<br>
भगवंच्छ्रोतुमिच्छामि वृषभस्य च लक्षणम्।<br>
वृषोत्सर्गविधिञ्चैव तथा पुण्यफलं महत् ॥  २०७.१ ॥<br>
<br>
मत्स्य उवाच।<br>
धेनुमादौ परीक्षेत सुशीलाञ्च गुणान्विताम्।<br>
अव्यङ्गामपरिक्लिष्टां जीववत्सामरोगिणीम् ॥  २०७.२ ॥<br>
<br>
स्निग्धवर्णां स्निग्धखुरां स्निग्ध श्रृङ्गीं तथैव च।<br>
मनोहराकृतिं सौम्यां सुप्रमाणामनुद्धताम् ॥  २०७.३ ॥<br>
<br>
आवर्तैर्दक्षिणावर्तैर्युक्तां दक्षिणतस्तथा।<br>
वामावर्तैर्वामतश्च विस्तीर्ण जघनां तथा ॥  २०७.४ ॥<br>
<br>
मृदुसंहतताम्रेष्ठीं रक्तग्रीवासुशोभिताम्।<br>
अश्यामदीर्घास्फुटिता रक्तजिह्वा तथा च या ॥  २०७.५ ॥<br>
<br>
विस्रावामलनेत्रा च शफैरविरलैर्दृढ़ैः।<br>
वैढूर्यमधुवर्णैश्च जलबुद्बुदसन्निभैः ॥  २०७.६ ॥<br>
<br>
रक्तस्निग्धैश्च नयनैस्तथा रक्तकनीनिकैः।<br>
सप्त चतुर्दशदन्ता च तथा वा श्यामतालुका ॥  २०७.७ ॥<br>
<br>
षडुन्नता सुपार्श्वोरुः पृथुपञ्चसमायता।<br>
अष्टायतशिरोग्रीवा या राजन्! सा सुलक्षणा ॥  २०७.८ ॥<br>
<br>
मनुरुवाच।<br>
षडुन्नताः के भगवन्! के च पञ्चसमायताः।<br>
आयाताश्च तथैवाष्टौ धेनूनाङ्के शुभावहाः ॥  २०७.९ ॥<br>
<br>
मत्स्य उवाच।<br>
उरः पृष्ठं शिरः कुक्षी श्रोणी च वसुधाधिप!।<br>
षडुन्नतानि धेनूनां पूजयन्ति विचक्षणाः ॥  २०७.१० ॥<br>
<br>
कर्णौ नेत्रे ललाटञ्च पञ्चभास्करनन्दन!।<br>
समायतानि शस्यन्ते पुच्छं सास्ना च सक्थिनी ॥  २०७.११ ॥<br>
<br>
चत्वारश्चस्तना राजन्! ज्ञेया ह्यष्टौ मनीषिभिः।<br>
शिरोग्रीवायताश्चैते भूमिपाल! दशस्मृताः ॥  २०७.१२ ॥<br>
<br>
तस्याः सुतं परीक्षेत वृषभं लक्षणान्वितम्।<br>
उन्नतस्कन्धककुदं ऋजुलाङ्गूलकम्बलम् ॥  २०७.१३ ॥<br>
<br>
महाकटितटस्कन्धं वैढूर्यमणिलोचनम्।<br>
प्रवालगर्भश्रृङ्गाग्रं सुदीर्घ पृथुबालधिम् ॥  २०७.१४ ॥<br>
<br>
नवाष्टादशसङ्ख्यैर्वा तीक्ष्णाग्रैर्दर्शनैः शुभैः। <br>
मल्लिकाक्षश्च मोक्तव्यो गृहेऽपि धनधान्यदः ॥  २०७.१५ ॥<br>
<br>
वर्णतस्ताम्रकपिलो ब्राह्मणस्य प्रशस्यते।<br>
श्वेतोरक्तश्च कृष्णश्च गौरः पाटक एव च ॥  २०७.१६ ॥<br>
<br>
श्रृङ्गिणस्ताम्रपृष्ठश्च शबलः पञ्चबालकैः।<br>
पृथुकर्णौ महास्कन्धः श्लक्ष्णरोमा च यो भवेत् <br>
रक्ताक्षः कपिलो यश्च रक्तश्रृङ्गतलो भवेत् ॥  २०७.१७ ॥<br>
<br>
श्वेतोदरः कृष्णपार्श्वो ब्राह्मणस्य तु शस्यते।<br>
स्निग्धा रक्तेन वर्णेन क्षत्रियस्य प्रशस्यते ॥  २०७.१८ ॥<br>
<br>
काचनाभेन वैश्यस्य कृष्णेनाप्यन्त्यजन्मनः।<br>
यस्य प्रागायते शृङ्गे भ्रूमुखाभिमुखे सदा ॥  २०७.१९ ॥<br>
<br>
सर्वेषामेव वर्णानां सर्वः सर्वार्थसाधकः।<br>
मार्जारपादः कपिलो धन्यः कपिल पिङ्गलः ॥  २०७.२० ॥<br>
<br>
श्वेतो मार्जारपादस्तु धन्यो मणि निभेक्षणः।<br>
करटः पिङ्गलश्चैव श्वेतपादस्तथैव च ॥  २०७.२१ ॥<br>
<br>
सर्वापादसितो यश्च द्विपादः सत्य एव च।<br>
कपिञ्जलनिभो धन्यस्तथा तित्तिरिसन्निभः ॥  २०७.२२ ॥<br>
<br>
आकर्णमूलश्वेतन्तु मुखं यस्य प्रकाशते। <br>
नन्दीमुखः स विज्ञेयो रक्तवर्णो विशेषतः ॥  २०७.२३ ॥<br>
<br>
श्वेतन्तु जठरं यस्य भवेत् पृष्ठं च गोपतेः।<br>
वृषभः स समुद्राख्यः सततं कुलवर्धनः ॥  २०७.२४ ॥<br>
<br>
मल्लिकापुष्पचित्रश्च धन्यो भवति पुङ्गवः।<br>
कमलैर्मण्डलैश्चापि चित्रो भवति भाग्यदः ॥  २०७.२५ ॥<br>
<br>
अतसीपुष्पवर्णश्च तथा धन्यतरः स्मृतः।<br>
एते धन्यास्तथा धन्यान् कीर्तयिष्यामि ते नृप! ॥  २०७.२६ ॥<br>
<br>
कृष्ण ताल्वोष्ठवदना रूक्षश्रृङ्ग शफाश्च ये।<br>
अव्यक्तवर्ण ह्रस्वाश्च व्याघ्रसिंह-निभाश्च ये॥  २०७.२७ ॥<br>
<br>
ध्वाङ्क्ष गृध्र सवर्णाश्च तथा मूषकसन्निभाः।<br>
कुण्ठाः काणास्तथा खञ्जाः केकराक्षास्तथैव च ॥  २०७.२८ ॥<br>
<br>
विषमश्वेतपादाश्च उद्भ्रान्तनयनास्तथा।<br>
नैते वृषाः प्रमोक्तव्या न च धार्यास्तथा गृहे ॥  २०७.२९ ॥<br>
<br>
मोक्तव्यानाञ्च धार्याणां तेषां वक्ष्यामि लक्षणम्।<br>
स्वस्तिकाकारश्रृङ्गाश्च तथा मेघौघनिस्वनाः ॥  २०७.३० ॥<br>
<br>
महाप्रमाणाश्च तथा मत्तमातङ्गगामिनः।<br>
महोरस्का महोच्छ्राया महाबलपराक्रमाः ॥  २०७.३१ ॥<br>
<br>
शिरः कर्णौ ललाटञ्च बालधिश्चरणास्तथा।<br>
नेत्रे पार्श्वे च कृष्णानि शस्यन्ते चन्द्रभासिनाम् ॥  २०७.३२ ॥<br>
<br>
श्वेतान्येतानि शस्यन्ते कृष्णस्य तु विशेषतः।<br>
भूमौ कर्षति लाङ्गूलं प्रलम्बस्थूलबालधीः ॥  २०७.३३ ॥<br>
<br>
पुरस्तादुद्यतो नीलो वृषभश्च प्रशस्यते।<br>
शक्तिध्वजपताकाढ्या येषां राजी विराजते ॥  २०७.३४ ॥<br>
<br>
अनड्वाहस्तु ते धन्याश्चित्रसिद्धिजयावहाः।<br>
प्रदक्षिणं निवर्तन्ते स्वयं ये विनिवर्तिताः ॥  २०७.३५ ॥<br>
<br>
समुन्नतशिरोग्रीवा धन्यास्ते यूथवर्द्धनाः।<br>
रक्तश्रृङ्गाग्रनयनः श्वेतवर्णो भवेद्यदि ॥  २०७.३६ ॥<br>
<br>
शफैः प्रवालसदृशैर्नास्ति धन्यतरस्ततः।<br>
एते धार्य्याः प्रयत्नेन मोक्तव्या यदि वा वृषाः॥  २०७.३७ ॥<br>
<br>
धारिताश्च तथा मुक्ता धनधान्यप्रवर्द्धनाः।<br>
चरणानि मुखं पुच्छं यस्य श्वेतानि गोपतेः ॥  २०७.३८ ॥<br>
<br>
लाक्षारस-सवर्णश्च तं नीलमिति निर्दिशेत्।<br>
वृष एष स मोक्तव्यो न सन्धार्यो गृहे भवेत् ॥  २०७.३९ ॥<br>
<br>
तदर्थमेषा चरति लोके गाथा पुरातनी।<br>
एष्टव्या बहवः पुत्रा यद्येकोऽपि गयां व्रजेत् ॥  २०७.४० ॥<br>
<br>
गौरीञ्चाप्युद्वहेत्कन्यां नीलं वा वृषमुत्सृजेत् ॥  २०७.४१ ॥<br>
<br>
एवं वृषं लक्षणसंप्रयुक्तं गृहोद्भवं क्रीतमथापि राजन्!<br>
मुक्ता न शोचेन्मरणं महात्मा मोक्षं गतश्चाहमतोऽभिधास्ये ॥  २०७.४२ ॥<br>
<br>
</font>
