ऋषीणामाख्याने निमेराख्यानवर्णनम्।<br>
मत्स्य उवाच।<br>
वसिष्ठस्तु महातेजा निमे पूर्वपुरोहितः।<br>
बभूव पार्थिवश्रेष्ठ! यज्ञास्तस्य समन्ततः ।। २०१.१ ।।<br>
<br>
श्रान्तात्मा पार्थिवश्रेष्ठ! विशश्राम तदा गुरुः।<br>
तं गत्वा पार्थिवश्रेष्ठो निमिर्वचनमब्रवीत् ।।  २०१.२ ।।<br>
<br>
भगवन्यष्टुमिच्छामि तन्मां याजयमाचिरम्।<br>
तमुवाच महातेजा वसिष्ठः पार्थिवोत्तमम् ।।  २०१.३ ।।<br>
<br>
कञ्चित्कालं प्रतीक्षस्व तव यज्ञैः सुसत्तमैः।<br>
श्रान्तोऽस्मि राजन्! विश्रम्य याजयिष्यामि ते नृपः ।।  २०१.४ ।।<br>
<br>
एवमुक्तः प्रत्युवाच वसिष्ठं नृपसत्तम!।<br>
पारलौकिककार्ये तु कः प्रतीक्षितुमुत्सहेत् ।।  २०१.५ ।।<br>
<br>
न च मे सौहृदं ब्रह्मन्! कृतान्तेन बलीयसा।<br>
धर्मकार्ये त्वरा कार्या चलं यस्माद्धि जीवितम् ।।  २०१.६ ।।<br>
<br>
धर्मपथ्यौदनो जन्तुर्मृतोऽपि सुखमश्नुते।<br>
श्वः कार्य्यमद्य कुर्वीत पूर्वाह्णे चापराह्निकम् ।।  २०१.७ ।।<br>
<br>
न हि प्रतीक्षते मृत्युः कृतञ्चास्य न वा कृतम्।<br>
क्षेत्रापणगृहासक्तमन्यत्र गतमानसम् ।।  २०१.८ ।।<br>
<br>
वृकश्चोरणमासाद्य मृत्युरादाय गच्छति। <br>
नैकान्तेन प्रियः कश्चित्द्वेष्य चास्य न विद्यते ।।  २०१.९ ।।<br>
<br>
आयुष्ये कर्मणि क्षीणे प्रसह्य हरते जनम्।<br>
प्राणवायोश्चलत्वञ्च त्वया विदितमेव च ।।  २०१.१० ।।<br>
<br>
यदत्र जीव्यते ब्रह्मन्! क्षणमात्रन्तदद्भुतम्।<br>
शरीरं शाश्वतं मन्ये विद्याभ्यासे धनार्जने ।।  २०१.११ ।।<br>
<br>
अशाश्वतं धर्मकार्ये ऋणवानस्मि सङ्कटे।<br>
सोऽहं संभृत सम्भारो भवन्मूलमुपागतः ।। २०१.१२ ।।<br>
<br>
नचेद्याजयसे मां त्वं अन्यं यास्यामि याजकम्।<br>
एवमुक्तस्तदा तेन निमिना ब्राह्मणोत्तमः ।।  २०१.१३ ।।<br>
<br>
शशाप तं निमिं क्रोधाद्विदेहस्त्वं भविष्यसि।<br>
श्रान्तं मां त्वं समुत्सृज्य यस्मादन्यं द्विजोत्तमम् ।।  २०१.१४ ।।<br>
<br>
धर्मज्ञस्तु नरेन्द्र! त्वं याजकं कर्तुमिच्छसि।<br>
निमिस्तं प्रत्युवाचाथ धर्मकार्यरतस्य मे ।।  २०१.१५ ।।<br>
<br>
विघ्नङ्करोषि नान्येन याजनं च तथेच्छसि।<br>
शापं ददासि यस्मात्वं विदेहोऽथ भविष्यसि ।।  २०१.१६ ।।<br>
<br>
एवमुक्ते तु तौ जातौ विदेहौ द्विजपार्थिवौ।<br>
देहहीनौ तयोर्जीवौ ब्रह्मणमुपजग्मतुः ।।  २०१.१७ ।।<br>
<br>
तावागतौ समीक्ष्याथ ब्रह्मा वचनमब्रवीत्।<br>
अद्य प्रभृति ते स्थानं निमि जीव ददाम्यहम् ।।  २०१.१८ ।।<br>
<br>
नेत्र पक्ष्मसु सर्वेषां त्वं वसिष्यसि पार्थिव।<br>
त्वत् सम्बन्धात्तथा तेषां निमेषः सम्भविष्यति ।।  २०१.१९ ।।<br>
<br>
चालयिष्यन्ति तु तदा नेत्र पक्ष्माणि मानवाः।<br>
एवमुक्ते मनुष्याणां नेत्र पक्ष्मसु सर्वशः ।।  २०१.२० ।।<br>
<br>
जगाम निमिजीवस्तु वरदानात् स्वयम्भुवः।<br>
वसिष्ठ जीवं भगवान् ब्रह्मा वचनमब्रवीत् ।।  २०१.२१ ।।<br>
<br>
मित्रावरुणयोः पुत्रो वसिष्ठ! त्वं भविष्यसि।<br>
वसिष्ठेति च ते नाम तत्रापि च भविष्यति ।।  २०१.२२ ।।<br>
<br>
जन्मद्वयमतीतञ्च तत्रापि त्वं स्मरिष्यसि।<br>
एतस्मिन्नेव काले तु मित्रश्च वरुणस्तथा ।।  २०१.२३ ।।<br>
<br>
बदर्याश्रममासाद्य तपस्तेपतुरव्ययम्।<br>
तपस्यतोस्तयोरेवं कदाचिन्माधवे ऋतौ ।।  २०१.२४ ।।<br>
<br>
पुष्पितद्रुमसंस्थाने शुभे द्वयितमारुते।<br>
उर्वशी तु वरारोहा कुर्वती कुसुमोच्चयम् ।।  २०१.२५ ।।<br>
<br>
सुसूक्ष्मरक्तवसना तयोर्दृष्टिपथङ्गता।<br>
तां दृष्ट्वा सुमुखीं सुभ्रं नीलनीरजलोचनाम् ।।  २०१.२६ ।।<br>
<br>
उभौ चुक्षुभतुर्धैर्यात्तद्रूपपरिमोहितौ।<br>
तपस्यतोस्तयो वीर्यमस्खलच्च मृगासने ।।  २०१.२७ ।।<br>
<br>
स्कन्नं रेतस्ततो दृष्ट्वा शापभीतौ परस्परम्।<br>
चक्रतुः कलशे शुक्रं तोयपूर्णे मनोरमे ।।  २०१.२८ ।।<br>
<br>
तस्मादृषिवरौ जातौ तेजसा प्रतिमौ भुवि।<br>
वसिष्ठश्चाप्यगस्त्यश्च मित्रावरुणयोर्द्वयोः ।।  २०१.२९ ।।<br>
<br>
वसिष्ठस्तूपयेमेऽथ भगिनीं नारदस्य तु।<br>
अरुन्धतीं वरारोहां तस्यां शक्तिमजीजनत् ।।  २०१.३० ।।<br>
<br>
शक्तेः पराशरः पुत्रस्तस्य वंशं निबोध मे।<br>
यस्य द्वैपायनः पुत्रः स्वयं विष्णुरजायत ।।  २०१.३१ ।।<br>
<br>
प्रकाशो जनितो येन लोके भारत चन्द्रमाः।<br>
पराशरस्य तस्य त्वं श्रृणु वंशमनुत्तमम् ।।  २०१.३२ ।।<br>
<br>
काण्डषपो वाहनपो जैह्मपो भौमतापनः।<br>
गोपालिरेषां पञ्चम एते गौराः पराशराः ।।  २०१.३३ ।।<br>
<br>
प्रपोहयावाह्य मयाः ख्याते याः कौतुजातयः।<br>
हर्यश्विः पञ्चमो ह्येषां नीलाज्ञेयाः पराशराः ।।  २०१.३४ ।।<br>
<br>
कार्ष्णायनाः कपि सुखाः काकेयस्था जपातयः।<br>
पुष्करः पञ्चमश्चैषां कृष्णाज्ञेयाः पराशराः ।।  २०१.३५ ।।<br>
<br>
आविष्टायन वालेया स्वायष्टाश्चोपयाश्च ये।<br>
इषीकहस्ताश्चैते वै पञ्चश्वेताः पराशराः ।।  २०१.३६ ।।<br>
<br>
पाटिको बादरिश्चैवस्तम्बा वै क्रोधनायनाः।<br>
क्षैमिरेषां पञ्चमस्तु एते श्यामाः पराशराः ।।  २०१.३७ ।।<br>
<br>
खल्यायनाः वार्ष्णायनास्तैलेयः खलु यूथपाः।<br>
तन्तिरेषां पञ्चमस्तु एते धूम्राः पराशराः ।।  २०१.३८ ।।<br>
<br>
उक्तास्तवैते नृप! वंशमुख्याः पराशराः सूर्यसमप्रभावाः।<br>
येषां तु नाम्ना परिकीर्तितेन पापं समग्रं पुरुषो जहाति ।।  २०१.३९ ।।<br>
<br>
