<br>
<br>
गृहनिर्माणकालवर्णनम्।<br>
<br>
सूत उवाच।<br>
अथातः सम्प्रवक्ष्यामि गृहकालविनिर्णयम्।<br>
यथा कालं शुभं ज्ञात्वा सदा भवनमारभेत् ।। २५३.१<br>
<br>
चैत्रे व्याधिमवाप्नोति यो गृहं कारयेन्नरः।<br>
वैशाखे धेनुरत्नानि ज्यैष्ठे मृत्युं तथैव च ।। २५३.२<br>
<br>
आषाढे भृत्यरत्नानि पशुवर्गमवाप्नुयात्।<br>
श्रावणे भृत्यलाभन्तु हानिं भाद्रपदे तथा।। २५३.३<br>
<br>
पत्नीनाशोऽशिवने विन्द्यात्कार्तिके धनधान्यकम्।<br>
मार्गशीर्षे तथा भक्तं पौषे तस्करतो भयम् ।। २५३.४<br>
<br>
लाभञ्च बहुशो विन्द्यात् अग्निं माघे विनिर्दिशेत्।<br>
फाल्गुने काञ्चनं पुत्रानिति कालबलं स्मृतम् ।। २५३.५<br>
<br>
अश्विनी रोहिणीमूलं उत्तरात्रयमैन्दवम्।<br>
स्वाती हस्तोऽनुराधा च गृहारम्भे प्रशस्यते ।। २५३.६<br>
<br>
आदित्यभौमवर्ज्यास्तु सर्वे वाराः शुभावाहाः।<br>
वर्ज्यं व्याघात शूले च व्यतीपातातिगण्डयोः ।। २५३.७<br>
<br>
विष्कम्भगण्डपरिघ वज्रयोगेषु कारयेत्।<br>
श्वेते मैत्रेऽथ माहेन्द्रे गान्धर्वाभिजिति रौहिणे ।। २५३.८<br>
<br>
तथा वैराजसावित्रे मुहूर्ते गृहमारभेत्।<br>
चन्द्रादित्यबलं लब्ध्वा शुभलग्नं निरीक्षयेत् ।। २५३.९<br>
<br>
स्तम्भोच्छ्रयादिकर्तव्यमन्यत्तु परिवर्जयेत्।<br>
प्रासादेष्वेवमेवं स्यात् कूपवापीषु चैव हि ।। २५३.१०<br>
<br>
पूर्वं भूमिं परीक्षेत पश्चाद्वास्तुं प्रकल्पयेत्।<br>
श्वेता रक्ता तथा पीता कृष्णा चैवानुपूर्वशः। २५३.११<br>
<br>
विप्रादेः शस्यते भूमिरतः कार्य्यं परीक्षणम्।<br>
विप्राणां मधुरा स्वादा कटुका क्षत्रियस्य तु ।। २५३.१२<br>
<br>
तिक्ता कषाया च तथा वैश्यशूद्रेषु शस्यते।<br>
अरत्निमात्रेवैगर्ते स्वनुलिप्ते च सर्वशः ।। २५३.१३<br>
<br>
घृतमामशरावस्थं कृत्वा वर्तिचतुष्टयम्।<br>
ज्वालयेद् भूपरीक्षार्थं तत्पूर्णं सर्वदिङ्मुखम् ।। २५३.१४<br>
<br>
दीप्तौ पूर्वादि गृह्णीयाद् वर्णानामनुपूर्वशः।<br>
वास्तुः सामूहिको नाम दीप्यते सर्वतस्तु यः ।। २५३.१५<br>
<br>
शुभदः सर्ववर्णानां प्रासादेषु गृहेषु च।<br>
अरत्निमात्रमधोगर्ते परीक्ष्यं खातपूरणे ।। २५३.१६<br>
<br>
अधिके श्रियमाप्नोति न्यूने हानिं समे समम्।<br>
फालकृष्टेऽथवादेशे सर्वबीजानि वापयेत् ।। २५३.१७<br>
<br>
त्रिपञ्चसप्तरात्रे च यत्रारोहन्ति तान्यपि।<br>
ज्येष्टोत्तमा कनिष्ठा भूर्वर्जनीयतरा सदा ।। २५३.१८<br>
<br>
पञ्चगव्यौषधिजलैः परीक्षित्वा च सेचयेत्।<br>
एकाशीति पदं कृत्वा रेखाभिः कनकेन च ।। २५३.१९<br>
<br>
पश्चात्पिष्टेनवालिप्य सूत्रेणालोड्य सर्वतः।<br>
दशपूर्वायतालेखा दशचैवोत्तरायताः ।। २५३.२०