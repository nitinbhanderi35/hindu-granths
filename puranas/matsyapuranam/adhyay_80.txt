शुभसप्तमीव्रतकथनम्।<br>
<br>
श्रीभगवानुवाच।<br>
अथान्यामपि वक्ष्यामि शोभनां शुभसप्तमीम्। <br>
यामुपोष्य नरो रोगशोकदुःखैः प्रमुच्यते॥ ८०.१ ॥<br>
<br>
पुण्ये चाश्वयुजेमासिकृतस्नानजपः शुचिः। <br>
वाचयित्वा ततो विप्रानारभेच्छुभसप्तमीम्॥ ८०.२ ॥<br>
<br>
कपिलां पूजयेद्‌भक्त्या गन्धमाल्यानुलेपनैः। <br>
नमामि सूर्य्यसम्भूतामशेषभुवनालयाम्॥<br>
त्वामहं शुभकल्याणशरीरां सर्वसिद्धये॥ ८०.३ ॥<br>
<br>
अथ कृत्वा तिलप्रस्थं ताम्रपात्रेण संयुतम्। <br>
काञ्चनं वृषभं तद्वद्गन्धमाल्यगुड़ान्वितैः॥ ८०.४ ॥<br>
<br>
फलैर्नानाविधैर्भक्ष्यै र्घृतपायससंयुतैः। <br>
दद्याद्विकालवेलायामर्यमा प्रीयतामिति॥ ८०.५ ॥<br>
<br>
पञ्चगव्यञ्च संप्राश्य स्वपेद्‌भूमौ विमत्सरः। <br>
ततः प्रभाते सञ्जाते भक्त्या संपूजयेद्‌द्विजान्॥ ८०.६ ॥<br>
<br>
अनेन विधिना दद्यान्मासि मासि यदा नरः। <br>
वाससी वृषभं हैमं तद्वद्गां काञ्चनोद्भवाम्॥ ८०.७ ॥<br>
<br>
सम्वत्सरान्ते शयनमिक्षुदण्डगुड़ान्वितम्। <br>
सोपधानकविश्रामं भाजनासनसंयुतम्॥ ८०.८ ॥<br>
<br>
ताम्रपात्रे तिलप्रस्थं सौवर्णं वृषभं तथा। <br>
दद्याद्वेदविदे सर्वं विश्वात्मा प्रीयतामिति॥ ८०.९ ॥<br>
<br>
अनेन विधिना विद्वान् कुर्य्याद्यः शुभसप्तमीम्। <br>
तस्य श्रीर्विपुला कीर्तिर्भवेज्जन्मनि जन्मनि॥ ८०.१० ॥<br>
<br>
अप्सरोगणगन्धर्वैः पूज्यमानः सुरालये। <br>
वसेद् गणाधिपो भूत्वा यावदाभूतसंप्लवम्॥ <br>
कल्पादाववतीर्णस्तु सप्तद्वीपाधिपो भवेत्॥ ८०.११ ॥<br>
<br>
ब्रह्महत्या सहस्रस्य भ्रूणहत्या शतस्य च। <br>
नाशायालमियं पुण्या पठ्यते शुभसप्तमी॥ ८०.१२ ॥<br>
<br>
इमां पठेद्यः श्रृणुयान्मुहूर्तं पश्येत्प्रसङ्गादपि दीयमानम्।<br>
सोऽप्यत्र सर्वाघविमुक्तदेहः प्राप्नोति विद्याधरनायकत्वम्॥ ८०.१३ ॥<br>
<br>
यावत्समाः सप्त नरः करोति यः सप्तमीं सप्तविधानयुक्ताम्।<br>
स सप्तलोकाधिपतिः क्रमेण भूत्वा पदं याति परं मुरारे॥ ८०.१४ ॥<br>
