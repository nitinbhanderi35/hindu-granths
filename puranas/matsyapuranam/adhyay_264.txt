<br>
देवप्रतिष्ठाविधिवर्णनम्।<br>
<br>
ऋषय ऊचुः।<br>
देवतानामथैतासां प्रतिष्ठाविधिमुत्तमम्।<br>
वद सूत! यथान्यायं सर्वेषामप्यशेषतः ।।  २६४.१<br>
<br>
सूत उवाच।<br>
अथातः संप्रवक्ष्यामि प्रतिष्ठा विधिमुत्तमम्।<br>
कुण्डमण्डपवेदीनां प्रमाणञ्च यथाक्रमम् ।।  २६४.२<br>
<br>
चैत्रे वा फाल्गुने वापि ज्येष्ठे वा माधवे तथा।<br>
माघे वा सर्वदेवानां प्रतिष्ठा शुभदा भवेत् ।।  २६४.३<br>
<br>
प्राप्य पक्षं शुभं शुक्लमतीते दक्षिणायने।<br>
पञ्चमी च द्वितीया च तृतीया सप्तमी तथा ।।  २६४.४<br>
<br>
दशणी पौर्णमासी च तथा श्रेष्ठा त्रयोदशी।<br>
आसु प्रतिष्ठा विधिवत् कृत्वा बहुफला लभेत् ।।  २६४.५<br>
<br>
आषाढे द्वे तथा मूलमुत्तराद्वयमेव च।<br>
ज्येष्ठा श्रवणरोहिण्यः पूर्वाभाद्रपदा तथा ।।  २६४.६<br>
<br>
हस्ताश्विनी रेवती च पुष्यो मृगशिरस्तथा।<br>
अनुराधा तथा स्वाती प्रतिष्ठादिषु शस्यते ।।  २६४.७<br>
<br>
<br>
बुधो बृहस्पतिः शुक्रस्त्रयोऽप्येते शुभग्रहाः।<br>
एभिर्निरीक्षितं लग्नं नक्षत्रञ्च प्रशस्यते ।।  २६४.८<br>
<br>
ग्रहताराबलं लब्ध्वा ग्रहपूजां विधाय च।<br>
निमित्तं शकुनं लब्ध्वा वर्जयित्वाद्भुतादिकम् ।।  २६४.९<br>
<br>
शुभयोगे शुभस्थाने क्रूरग्रहविवर्जिते।<br>
लग्ने ऋक्षे प्रकुर्वीत प्रतिष्ठादिकमुत्तमम् ।।  २६४.१०<br>
<br>
अयने विषुवे तद्वत् षड़शीतिमुखे तथा।<br>
एतेषु स्थापनं कार्यं विधिदृष्टेन कर्मणा ।।  २६४.११<br>
<br>
प्राजापत्ये तु शयनं श्वेते तूत्थापनं तथा।<br>
मुहूर्ते स्थापनं कुर्यात् पुनर्बाह्ये विचक्षणः ।।  २६४.१२<br>
<br>
प्रासादस्योत्तरेवापि पूर्वे वा मण्डपो भवेत्।<br>
हस्तान् षोड़शकुर्वीत दशद्वादश वा पुनः ।।  २६४.१३<br>
<br>
मध्ये वेदिकया युक्तः परिक्षिप्तः समन्ततः।<br>
पञ्चसप्तापि चतुरः करान् कुर्वीत वेदिकाम् ।।  २६४.१४<br>
<br>
चतुर्भिस्तोरणैर्युक्तो मण्डपः स्याच्चतुर्मुखः।<br>
प्लक्षद्वारं भवेत्पूर्वं याम्ये चौदुम्बरं भवेत् ।।  २६४.१५<br>
<br>
पश्चादश्वत्थघटितं न्यग्रोधं च तथोत्तरे।<br>
भूमौ हस्तप्रविष्टानि चतुर्हस्तानि चोच्छ्रये ।।  २६४.१६<br>
<br>
सूपलिप्तं तथा श्लक्ष्णं भूतलं स्यात् सुशोभनम्।<br>
वस्त्रैर्नानाविधैस्तद्वत् पुष्पपल्लवशोभितम् ।।  २६४.१७<br>
<br>
कृत्वैवं मण्डपं पूर्वं चतुर्द्वारेषु विन्यसेत्।<br>
अव्रणान् कलशानष्टौ ज्वलत्काञ्चनगर्भितान् ।।  २६४.१८<br>
<br>
चूतपल्लवसच्छन्नान् सितवस्त्रयुगान्वितान्।<br>
सर्वौषधिफलोपेतान् चन्दनोदकपूरितान् ।।  २६४.१९<br>
<br>
एवं निवेश्य तद्गर्भे गन्धधूपार्चनादिभिः।<br>
ध्वजादिरोहणं कार्यं मण्डपस्य समन्ततः ।।  २६४.२०<br>
<br>
ध्वजांश्च लोकपालानां सर्वदिक्षु निवेशयेत्।<br>
पताका जलदाकारा मध्ये स्यान्मण्डपस्य तु ।।  २६४.२१<br>
<br>
गन्धधूपादिकं कुर्यात् स्वैस्वैर्मन्त्रैरनुक्रमात्।<br>
बलिञ्चलोकपालेभ्यः स्वमन्त्रेण निवेदयेत् ।।  २६४.२२<br>
<br>
ऊर्ध्वन्तु ब्रह्मणो देयं त्वधस्ताच्छेषवासुकेः।<br>
संहितायान्तु ये मन्त्रा तद्दैवत्याः श्रुतौ स्मृताः ।।  २६४.२३<br>
<br>
तैः पूजा लोकपालानां कर्तव्या च समन्ततः।<br>
त्रिरात्रमेकरात्रं वा पञ्चरात्रमथापि वा ।।  २६४.२४<br>
<br>
अथवा सप्तरात्रन्तु कार्यं स्यादधिवासनम्।<br>
एवं सतोरणं कृत्वा अधिवासनमुत्तमम्।।  २६४.२५<br>
<br>
तस्याप्युत्तरतः कुर्यात् स्नानमण्डपमुत्तमम्।<br>
तदर्धेन त्रिभागेन चतुर्भागेन वा पुनः ।।  २६४.२६<br>
<br>
आनीय लिङ्गमर्च्चां वा शिल्पिनः पूजयेद् बुधः।<br>
वस्त्राभरणरत्नैश्च येऽपि तत्परिचारकाः ।।  २६४.२७<br>
<br>
क्षमध्वमितितान् ब्रूयाद् यजमानोऽप्यतः परम्।<br>
देवं प्रस्तरणे कृत्वा नेत्रज्योतिः प्रकल्पयेत् ।।  २६४.२८<br>
<br>
अक्ष्णोरुद्धरणं वक्ष्ये लिङ्गस्यापि समासतः।<br>
सर्वतस्तु बलिं दद्यात् सिद्धार्थघृतपायसैः ।।  २६४.२९<br>
<br>
शक्लपुष्पैरलङ्कृत्य घृतगुग्गुलधूपितम्।<br>
विप्राणाञ्चार्चनं कुर्य्याद्दद्याच्छक्त्या च दक्षिणाम्।।  २६४.३०<br>
<br>
गां महीं कनकञ्चैव स्थापकाय निवेदयेत्।<br>
लक्षणं कारयेद् भक्त्या मन्त्रेणानेन वै द्विजः ।।  २६४.३१<br>
<br>
ॐ नमो भगवते तुभ्यं शिवाय परमात्मने।<br>
हिरण्यरेतसे विष्णो विश्वरूपाय ते नमः ।।  २६४.३२<br>
<br>
मन्त्रोऽयं सर्वदेवानां नेत्रज्योतिष्वपि स्मृतः।<br>
एवमामन्त्र्य देवेशं काञ्चनेन विलेखयेत् ।।  २६४.३३<br>
<br>
मङ्गल्यानि च वाद्यानि ब्रह्मघोषं सगीतकम्।<br>
वृद्ध्यर्थं कारयेद् विद्वान् अमङ्गल्यविनाशनम् ।।  २६४.३४<br>
<br>
लक्षणोद्धरणं वक्ष्ये लिङ्गस्य सुसमाहितः।<br>
त्रिधा विभज्य पूज्यायां लक्षणं स्याद् विभाजकम् ।।  २६४.३५<br>
<br>
लेखा त्रयन्तु कर्तव्यं यवाष्टान्तरसंयुतम्।<br>
न स्थूलं न कृशं तद्वन्न वक्त्त्रं छेदवर्जितम् ।।  २६४.३६<br>
<br>
निम्नं यवप्रमाणेन ज्येष्ठलिङ्गस्य कारयेत्।<br>
सूक्ष्मास्ततस्तु कर्तव्या यथा मध्यमके न्यसेत् ।।  २६४.३७<br>
<br>
अष्टभक्तं ततः कृत्वा त्यक्त्वा भागत्रयं बुधः।<br>
लम्बयेत् सप्तरेखास्तु पार्श्वयोरुभयोः समाः ।।  २६४.३८<br>
<br>
तावत् प्रलम्बयेद्विद्वान् यावद्भागचतुष्टयम्।<br>
भ्राम्यते पञ्चभागोर्ध्वं कारयेत्सङ्गमन्ततः ।।  २६४.३९<br>
<br>
रेखयोः सङ्गमे तद्वत् पृष्ठे भागद्वयं भवेत्।<br>
एवमेतत् समाख्यातं समासाल्लक्षणं मया ।।  २६४.४०<br>
