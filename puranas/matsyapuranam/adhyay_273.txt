<br>
कलौ भाविनृपान्वयवर्णनम्।<br>
<br>
सूत उवाच।<br>
काण्वायनास्ततो भूपाः सुशर्माणः प्रसह्यताम्।<br>
शुङ्गानाञ्चैव यच्छेषं क्षपित्वा तु बलीयसः ।।  २७३.१<br>
<br>
शिशुकोन्ध्रः सजातीयः प्राप्स्यतीमां वसुन्धराम्।<br>
त्रयोविंशत् समाराजा शिशुकस्तु भविष्यति ।।  २७३.२<br>
<br>
श्रीमल्लकर्णिर्भविता तस्य पुत्रस्तु वै दश।<br>
पूर्णोत्संगस्ततो राजा वर्षाण्यष्टादशैव तु ।।  २७३.३<br>
<br>
पञ्चाशतं समाः षट्च शान्तकर्णिर्भविष्यति।<br>
दशचाष्टौ च वर्षाणि तस्य लम्बोदरः सुतः ।।  २७३.४<br>
<br>
आपीतको दशद्वे च तस्य पुत्रो भविष्यति।<br>
दशचाष्टौ च वर्षाणि मेधस्वातिर्भविष्यति ।।  २७३.५<br>
<br>
स्वातिश्च भविता राजा समास्त्वष्टादशैव तु।<br>
स्कन्दस्वातिस्तथा राजा सप्तैव तु भविष्यति ।।  २७३.६<br>
<br>
मृगेन्द्रस्वातिकर्णस्तु भविष्यति समास्त्रयः।<br>
कुन्तलः स्वातिकर्णस्तु भविताष्टौ समानृपः ।।  २७३.७<br>
<br>
एकसंवत्सरं राजा स्वातिवर्णो भविष्यति ।।  २७३.८<br>
<br>
भविता रिक्तवर्णस्तु वर्षाणि पञ्चविंशति।<br>
ततः संवत्सरान् पञ्च हालो राजा भविष्यति ।।  २७३.९<br>
<br>
पञ्चमन्दुलको राजा भविष्यति समा नृप।<br>
पुरीन्द्रसेनो भविता तस्मात् सौम्यो भविष्यति ।।  २७३.१०<br>
<br>
सुन्दरः सान्तिकर्णस्तु अब्दमेकं भविष्यति।<br>
चकोरः स्वातिकर्णस्तु षण्मासान् वै भविष्यति ।।  २७३.११<br>
<br>
अष्टाविंशति वर्षाणि शिवस्वातिर्भविष्यति।<br>
राजा च गौतमी पुत्रो ह्येकविंशत्यतो नृपः ।।  २७३.१२<br>
<br>
अष्टाविंशतिसुतस्तस्य सुलोमा वै भविष्यति।<br>
शिवश्रीर्वै सुलोमात्तु सप्तैव भविता नृपः ।।  २७३.१३<br>
<br>
शिवस्कन्ध शान्तिकर्णाद् भविता ह्यात्मजः समाः।<br>
नवविंशति वर्षाणि यज्ञः श्री शान्तिकर्णिकः ।।  २७३.१४<br>
<br>
षड़ेव भविता तस्या द्विजयस्तु समस्ततः।<br>
चण्डश्रीः शान्तिकर्णस्तु तस्य पुत्र समादश ।।  २७३.१५<br>
<br>
सुलोमा सप्तवर्षाणि अन्यस्तेषां भविष्यति।<br>
एकोनविंशतिर्ह्येते आन्ध्रा भोक्ष्यन्ति वै महीम् ।।  २७३.१६<br>
<br>
तेषां वर्षशतानि स्युः चत्वारि षष्टिरेव च।<br>
आन्ध्राणां संस्थिता राज्ये तेषां भृत्यान्वये नृपाः ।।  २७३.१७<br>
<br>
सप्तैवान्ध्रा भविष्यन्ति दशाभीरास्तथा नृपाः।<br>
सप्तगर्दभिलाश्चापि शकाश्चाष्टादशैव तु ।।  २७३.१८<br>
<br>
यवनाष्टौ भविष्यन्ति तुषाराश्च चतुर्दश।<br>
त्रयोदश गु(मु)रुंडाश्च हूणाह्येकोनविंशातिः ।।  २७३.१९<br>
<br>
यवनाष्टौ भविष्यन्ति सप्ताशीति महीमिमाम्।<br>
सप्तगर्द्दभिलाभूयो भोक्ष्यन्तीमां वसुन्धराम् ।।  २७३.२०<br>
<br>
सप्तवर्षसहस्राणि तुषाराणां मही स्मृता।<br>
शतानि त्रीण्यशीतिञ्च शतान्यष्टादशैव तु ।।  २७३.२१<br>
<br>
शतान्यर्द्धञ्चतुष्काणि भवितव्यास्त्रयोदश।<br>
गु(मु)रुण्डा वृषलैः सार्धं भोक्ष्यन्ते म्लेच्छसम्भवाः ।।  २७३.२२<br>
<br>
शतानि त्रीणि भोक्ष्यन्ते वर्षाण्येकादशैव तु।<br>
आन्ध्राः श्रीपार्व्वतीयाश्च ते द्विपञ्चाशतं समाः ।।  २७३.२३<br>
<br>
सप्तषष्टिस्तु वर्षाणि दशाभीरास्तथैव च।<br>
तेषूत्सन्नेषु कालेन ततः किलकिलानृपाः ।।  २७३.२४<br>
<br>
भविष्यन्तीह यवना धर्मतः कामतोऽर्थतः।<br>
तैर्विमिश्रा जनपदा आर्य्याम्लेच्छाश्च सर्वशः।।  २७३.२५<br>
<br>
विपर्ययेण वर्तन्ते क्षयमेष्यन्ति वै प्रजाः।<br>
लुब्धानृतब्रुवाश्चैव भवितारो नृपास्तथा ।।  २७३.२६<br>
<br>
कल्किनानिहताः सर्वे आर्य्या म्लेच्छाश्च सर्वतः।<br>
अधार्मिकाश्चयेऽप्यर्थं पाषण्डाश्चैव सर्वशः ।।  २७३.२७<br>
<br>
प्रणष्टे नृपवंशे तु सन्ध्या शिष्टे कलौ युगे।<br>
किञ्चिच्छिष्टाः प्रजास्ता वै धर्मे नष्टेऽपरिग्रहाः ।।  २७३.२८<br>
<br>
असाधवो ह्यसत्वाश्च व्याधिशोकेन पीड़िताः।<br>
अनावृष्टिहताश्चैव परस्पर वधेप्सवः ।।  २७३.२९<br>
<br>
अशरण्याः परित्रस्ताः सङ्कटं घोरमाश्रिताः।<br>
सरित्पर्वतवासिन्यो भविष्यन्त्यखिलाः प्रजाः ।।  २७३.३०<br>
<br>
पत्रमूलफलाहाराः चीरपत्राजिनाम्बराः।<br>
वृत्त्यर्थमभिलिप्सन्त्यः चरिष्यन्ति वसुन्धराम् ।।  २७३.३१<br>
<br>
एवं कष्टमनुप्राप्ताः प्रजाकाले युगान्तके।<br>
निःशेषास्तु भविष्यन्ति सार्द्धं कलियुगेन तु ।।  २७३.३२<br>
<br>
क्षीणे कलियुगे तस्मिन् दिव्ये वर्षसहस्रके।<br>
ससन्ध्यांशे सुनिः शेषे कृतं तु प्रतिपत्स्यते ।।  २७३.३३<br>
<br>
एवं वंशक्रमः कृत्स्नः कीर्तितो यो मया क्रमात्।<br>
अतीता वर्त्तमानाश्च तथैवानागताश्च ये ।।  २७३.३४<br>
<br>
महापद्माभिषेकात्तु यावज्जन्मपरीक्षितः।<br>
एवं वर्षसहस्रन्तु ज्ञेयं पञ्चाशदुत्तरम् ।।  २७३.३५<br>
<br>
पौलौमास्तु तथान्ध्रास्तु महापद्मान्तरे पुनः।<br>
अनन्तरं शतान्यष्टौ षट्त्रिंशत्तु समास्तथा ।।  २७३.३६<br>
<br>
तावत्कालान्तरं भाव्यमान्ध्रान्तादापरीक्षितः।<br>
भविष्येते प्रसङ्ख्याताः पुराणज्ञैः श्रुतर्षिभिः ।।  २७३.३७<br>
<br>
सप्तर्षयस्तदा प्रांशु प्रदीप्तेनाग्निना समाः।<br>
सप्तविंशति भाव्यानां आन्ध्राणान्तु यदा पुनः ।।  २७३.३८<br>
<br>
सप्तर्षयस्तु वर्त्तन्ते यत्र नक्षत्रमण्डले।<br>
सप्तर्षयस्तु तिष्ठन्ति पर्य्यायेण शतं शतम्।।  २७३.३९<br>
<br>
सप्तर्षीणामुपर्ये तत् स्मृतं वै दिव्यसंज्ञया।<br>
समादिव्याः स्मृता षष्टिर्दिव्याब्दानि तु सप्तभिः ।।  २७३.४०<br>
<br>
एभिः प्रवर्तते कालो दिव्यः सप्तर्षिभिस्तु वै।<br>
सप्तर्षीणाञ्च यौ पूर्वौ दृश्येते ह्युदितौ निशि ।।  २७३.४१<br>
<br>
तयोर्मध्ये तु नक्षत्रं दृश्यते यत्समं दिवि।<br>
तेन सप्तर्षयो ज्ञेया युक्ता व्योम्नि शतं समाः ।।  २७३.४२<br>
<br>
नक्षत्राणामृषीणाञ्च योगस्यैतन्निदर्शनम्।<br>
सप्तर्षयो मघायुक्ताः काले पारिक्षिते शतम् ।।  २७३.४३<br>
<br>
ब्राह्मणस्तु चतुर्विंशा भविष्यति शतं समाः।<br>
ततः प्रभृत्ययं सर्वो लोको व्यापत्स्यते भृशम् ।।  २७३.४४<br>
<br>
अनृतोपहता लुब्धा धर्मतः कामतोऽर्थतः।<br>
श्रौतस्मार्तेति शिथिले नष्टवर्णाश्रमे तथा ।।  २७३.४५<br>
<br>
सङ्करं दुर्बलात्मानः प्रतिपत्स्यन्ति मोहिताः।<br>
ब्राह्मणाः शूद्रयोनिस्थाः शूद्रा वै मन्त्रयोनयः ।।  २७३.४६<br>
<br>
उपस्थास्यन्ति तान्विप्रास्तदर्थमभिलिप्सवः।<br>
क्रमेणैव च दृश्यन्ते स्ववर्णान्तरदायकम् ।।  २७३.४७<br>
<br>
क्षयमेव गमिष्यन्ति क्षीणशेषा युगक्षये।<br>
यस्मिन्कृष्णो दिवं यातस्तस्मिन्नेव तदाहनि ।।  २७३.४८<br>
<br>
प्रतिपन्नं कलियुगं प्रमाणं तस्य मे श्रृणु।<br>
चतुः शतसहस्रन्तु वर्षाणां वै स्मृतं बुधैः ।।  २७३.४९<br>
<br>
चत्वार्यष्टसहस्राणि सङ्ख्यातं मानुषेण तु।<br>
दिव्यं वर्षसहस्रन्तु तदा सङ्ख्या प्रवर्तते ।।  २७३.५०<br>
<br>
निःशेषेतु तदा तस्मिन् कृतं वै प्रतिपत्स्यते।<br>
ऐलश्चेक्ष्वाकुवंशश्च सहदेवः प्रकीर्त्तिताः ।।  २७३.५१<br>
<br>
इक्ष्वाकोः संस्मृतं क्षत्रं सुमित्रान्तं भविष्यति।<br>
ऐलं क्षत्रंसमाक्रान्तं सोमवंशविदो विदुः ।।  २७३.५२<br>
<br>
एते विवस्वतः पुत्राः कीर्तिताः कीर्तिवर्धनाः।<br>
अतीता वर्तमानाश्च तथैवानागताश्च ये ।।  २७३.५३<br>
<br>
ब्राह्मणाः क्षत्रिया वैश्यास्तथा शूद्राश्च वै स्मृताः।<br>
वैवस्वतेऽन्तरे तस्मिन्निति वंशः समाप्यते ।।  २७३.५४<br>
<br>
देवापिः पौरवो राजा ऐक्ष्वाको यश्च ते मतः।<br>
महायोगबलोपेतौ कलापग्राममाश्रितौ ।।  २७३.५५<br>
<br>
एतौ क्षत्रप्रणेतारौ नवविंशे चतुर्युगे।<br>
सुवर्चा मनुपुत्रस्तु ऐक्ष्वाकाद्यो भविष्यति ।।  २७३.५६<br>
<br>
नवविंशे युगे सो वै वंशस्यादिर्भविष्यति।<br>
देवापिपुत्रः सत्यस्तु ऐलानां भविता नृपः ।।  २७३.५७<br>
<br>
क्षत्रप्रवर्तकावेतौ भविष्ये तु चतुर्युगे।<br>
एवं सर्वेषु विज्ञेयं सन्तानार्थन्तु लक्षणम् ।।  २७३.५८<br>
<br>
क्षीणे कलियुगेचैव तिष्ठन्तीति कृते युगे।<br>
सप्तर्षयस्तु तैः सार्धं मध्ये त्रेतायुगे पुनः ।।  २७३.५९<br>
<br>
बीजार्थं वै भविष्यन्ति ब्रह्मक्षत्रस्तु वै पुनः।<br>
एवमेवं तु सर्वेषु तिष्यान्तेष्वन्तरेषु च।।  २७३.६०<br>
<br>
सप्तर्षयो नृपैः सार्द्धं सन्तानार्थं युगे युगे।<br>
एवं क्षत्रस्य चौत्सेधः सम्बन्धो वै द्विजैः स्मृतः ।।  २७३.६१<br>
<br>
मन्वन्तराणां सन्ताने सन्तानाश्च श्रुतौ स्मृताः।<br>
अतिक्रान्तयुगाश्चैव ब्रह्मक्षत्रस्य सम्भवाः ।।  २७३.६२<br>
<br>
यथा प्रशान्तिस्तेषां वै प्रकृतीनां यथाक्षयः।<br>
सप्तर्षयो विदुस्तेषां दीर्घायुस्त्वं क्षयोदयौ ।।  २७३.६३<br>
<br>
एतेन क्रमयोगेन ऐला इक्ष्वाकवो नृपाः।<br>
उत्पद्यमानास्त्रेतायां क्षीयमाणाः कलौ युगे ।।  २७३.६४<br>
<br>
अनुयान्ति युगाख्यान्तु यावन्मन्वन्तरक्षयम्।<br>
जामदग्न्येन रामेण क्षत्रेनिरवशेषिते ।।  २७३.६५<br>
<br>
रिक्तेयं वसुधा सर्वा क्षत्रियैर्वसुधाधिपैः।<br>
द्विवंशकरणं सर्वं कीर्तयिष्ये निबोध मे ।।  २७३.६६<br>
<br>
ऐलञ्चेक्ष्वाकुवंशञ्च प्रकृतिं परिचक्षते।<br>
राजानः श्रेणिबद्धाश्च तथान्ते क्षत्रिया भुवि ।।  २७३.६७<br>
<br>
ऐलवंशास्तु भूयांसो न तथेक्ष्वाकवो नृपाः।<br>
एषामेकशतं पूर्णं कुलानामभिरोचते ।।  २७३.६८<br>
<br>
तावदेव तु भोजानां विस्ताराद् द्विगुणं स्मृतम्।<br>
भोजानां द्विगुणां क्षत्रं चतुर्द्धा तद्यथा तथम् ।।  २७३.६९<br>
<br>
ते ह्यतीताः स नामानो ब्रुवतस्तान्निबोध मे।<br>
शतं वै प्रतिविन्ध्यानां शतं नागाः शतं हयाः ।।  २७३.७०<br>
<br>
शतमेकं धार्तराष्ट्रा ह्यशीतिर्जनमेजयाः।<br>
शतं वै ब्रह्मदत्तानां वीराणां कुरवः शतम् ।।  २७३.७१<br>
<br>
ततः शतञ्च पञ्चालाः शतं काशिकुशादयः। <br>
तथापरे सहस्रे द्वे ये नीपाः शशबिन्दवः ।।  २७३.७२<br>
<br>
इष्टवन्तश्च ते सर्वे सर्वे नियुतदक्षिणाः।<br>
एवं राजर्षयोऽतीताः शतशोऽथ सहस्रशः ।।  २७३.७३<br>
<br>
मनोर्वैवस्वतस्यासन् वर्तमानेऽन्तरे विभोः।<br>
तेषां ते निधनोत्पत्तौ लोकसंस्थितयः स्थिताः ।।  २७३.७४<br>
<br>
न शक्यो विस्तरस्तेषां सन्तानस्य परस्परम्।<br>
तत्पूर्वापरयोगेन वक्तुं वर्षशतैरपि ।।  २७३.७५<br>
<br>
अष्टाविंशसमाख्याता गता वैवस्वतेऽन्तरे।<br>
ऐते देवगणैः सार्द्धं शिष्टा ये तान्निबोधित ।।  २७३.७६<br>
<br>
चत्वारिंशत्त्रयश्चैव भविष्यास्ते महात्मनः।<br>
अवशिष्टा युगाख्यास्ते ततो वैवस्वतो ह्ययम् ।।  २७३.७७<br>
<br>
एतद्वः राजर्षयो ये तु अतीतास्ते युगैः सह।<br>
ये ते ययाति वंश्यानां ये च वंशा विशाम्पते ।।  २७३.७८<br>
<br>
कीर्तिता द्युतिमन्तस्ते य एतान् धारयेन्नरः।<br>
लभते स वरान्पञ्च दुर्लभानिह लौकिकान् ।।  २७३.७९<br>
<br>
आयुः कीर्तिं धनं स्वर्गं पुत्रवांश्चाभिजायते।<br>
धारणाच्छ्रवणाच्चैव परं स्वर्गस्य धीमतः ।।  २७३.८०<br>
