धान्यशैलदानविधिवर्णनम्।<br>
<br>
नारद उवाच।<br>
भगवन्! श्रोतुमिच्छामि दानमाहात्म्यमुत्तमम्। <br>
यदक्षयं परे लोके देवर्षिगणपूजितम्।। ८३.१ ।।<br>
<br>
उमापतिरुवाच।<br>
मेरोः प्रदानं वक्ष्यामि दशधा मुनिपुङ्गव। <br>
यत्प्रदानान्नरो लोकानाप्नोति सुरपूजितान्।। ८३.२ ।।<br>
<br>
पुराणेषु च वेदेषु यज्ञेष्वायतनेषु च। <br>
न तत्फलमधीतेषु कृतेष्विह यदश्नुते।। ८३.३ ।।<br>
<br>
तस्माद्विधानं वक्ष्यामि पर्वतानामनुक्रमात्। <br>
प्रथमो धान्यशैलः स्याद् द्वितीयो लवणाचलः।। ८३.४ ।।<br>
<br>
गुड़ाचलस्तृतीयस्तु चतुर्थो हेमपर्वतः। <br>
पञ्चमस्तिलशैलः स्यात् षष्ठः कार्पासपर्वतः।। ८३.५ ।।<br>
<br>
सप्तमो घृतशैलश्च रत्नशैलस्तथाष्टमः। <br>
राजतो नवमस्तद्वद्दशमः शर्कराचलः।। ८३.६ ।।<br>
<br>
वक्ष्ये विधानमेतेषां यथावदनुपूर्वशः। <br>
अयने विषुवे पुण्ये व्यतीपाते दिन क्षये।। ८३.७ ।।<br>
<br>
शुक्लपक्षे तृतीयायामुपरागे शशि क्षये। <br>
विवाहोत्सवयज्ञेषु द्वादश्यामथवा पुनः।। ८३.८ ।।<br>
<br>
शुक्लायां पञ्चदश्यां वा पुण्यर्क्षे वा विधानतः। <br>
धान्यशैलादयो देया यथाशास्त्रं विधानतः।। ८३.९ ।।<br>
<br>
तीर्थेष्वायतने वापि गोष्ठे वा भवनाङ्गणे। <br>
मण्डपं कारयेद्भक्त्या चतुरस्रमुदङ्‌मुखम्।।<br>
प्रागुदक् प्रवणन्तद्वत् प्राङ्कमुखञ्च विधानतः।। ८३.१० ।।<br>
<br>
गोमयेनानुलिप्तायां भूमावास्तीर्य वै कुशान्। <br>
तन्मध्ये पर्वतं कुर्यात् विष्कम्भपर्वतान्वितम्।। ८३.११ ।।<br>
<br>
धान्यद्रोणसहस्रेण भवेद्गिरिरिहोत्तमः। <br>
मध्यमः पञ्चशतिकः कनिष्ठः स्यात्त्रिभिः शतैः।। ८३.१२ ।।<br>
<br>
मेरुर्महाव्रीहिमयस्तु मध्ये सुवर्णवृक्षत्रयसंयुतः स्यात्।<br>
पूर्वेण मुक्ताफलवज्रयुक्तो याम्येन गोमेदकपुष्परागैः।। ८३.१३ ।।<br>
<br>
पश्चाच्च गारुत्मतनीलरत्नैः सौम्येन वैढूर्यसरोजरागैः।<br>
श्रीखण्डखण्डैरभितः प्रवालैर्लतान्वितः शुक्तिशिलातलः स्यात्।। ८३.१४ ।।<br>
<br>
ब्रह्माऽथ विष्णुर्भगवान् पुरारिर्दिवाकरोऽप्यत्र हिरण्मयः स्यात्।<br>
मूर्द्धन्यवस्थानममत्सरेण कार्यं त्वमेकैश्च पुनर्द्विजौघैः।। ८३.१५ ।।<br>
<br>
चत्वारि श्रृङ्गाणि च राजतानि नितम्बभागेष्वपि राजतः स्यात्।<br>
तथेक्षुवंशावृतकन्दरस्तु घृतोदकप्रस्रवणैश्च दिक्षु।। ८३.१६ ।।<br>
<br>
शुक्लाम्बराण्यम्बुधरावली स्यात् पूर्वेण पीतानि च दक्षिणेन।<br>
वासांसि पश्चादथकर्बुराणि रक्तानि चैवोत्तरतो घनाली।। ८३.१७ ।।<br>
<br>
रौप्यान् महेन्द्रप्रमुखांस्तथाष्टौ संस्थाप्य लोकाधिपतीन् क्रमेण।<br>
नानाफलानी च समन्ततः स्यान्मनोरमं माल्यविलेपनञ्च।। ८३.१८ ।।<br>
<br>
वितानकञ्चोपरि पञ्चवर्णमम्लानपुष्पाभरणं सितञ्च।। <br>
इत्थं निवेश्यामरशैलमग्र्यं मेरोस्तु विष्कम्भगिरीन् क्रमेण।। ८३.१९ ।।<br>
<br>
तुरीयभागेन चतुर्दिशञ्च संस्थापयेत् पुष्पविलेपनाढ्यान्।<br>
पूर्वेण मन्दरमनेकफलावलीभिर्युक्तं यवैः कनकभद्रकदम्बचिह्नैः।। ८३.२० ।।<br>
<br>
कामेन काञ्चनमयेन विराजमानमाकारयेत् कुसुमवस्त्रविलेपनाढ्यम्।<br>
क्षीरारुणोदसरसाथ वनेन चैवं रौप्येण शक्तिघटितेन विराजमानम्।। ८३.२१ ।।<br>
<br>
याम्येन गन्धमदनश्च निवेशनीयो गोधूमसञ्चयमयः कलधौतयुक्तः।<br>
हैमेन यज्ञपतिना घृतमानसेन वस्त्रैश्च राजतवनेन च संयुतः स्यात्।। ८३.२२ ।।<br>
<br>
पश्चात् तिलाचलमनेकसुगन्धिपुष्प--सौवर्णपिप्पलहिरण्मयहंसयुक्तम्।<br>
आकारयेन्द्रजतपुष्पवनेन तद्वद्वस्त्रान्वितं दधिसितोदसरस्तथाग्रे।। ८३.२३ ।।<br>
<br>
संस्थाप्य तं विपुलशैलमथोत्तरेण शैलं सुपार्श्वमपि माषमयं सुवस्त्रम्।<br>
पुष्पैश्च हेमवटपादपशेखरन्तमाकारयेत् कनकधेनुविराजमानम्।। ८३.२४ ।।<br>
<br>
माक्षीकभद्रसरसाथ वनेन तद्वद्रौप्येण भास्वरवता च युतं निधाय।<br>
होमश्चतुर्भिरथ वेदपुराणविद्भिर्दान्तैरनिन्द्यचरिताकृतिभिर्द्विजेन्द्रैः।।८३.२५।।<br>
<br>
पूर्वेण हस्तमितमत्र विधाय कुण्डंि कार्यस्तिलैर्यववृतेन समित्‌कुशैश्च<br>
रात्रौ च जागरमनुद्धतगीततुर्यैरावाहनञ्च कथयामि शिलोच्चयानाम्।। ८३.२६ ।।<br>
<br>
त्वं सर्वदेवगणधामनिधे! विरुद्धमस्मद्‌गृहेष्वमरपर्वत! नाशयाशु।<br>
क्षेमं विधत्स्व कुरु शान्तिमनुत्तमान्नः संपूजितः परमभक्तिमता मया हि।। ८३.२७ ।।<br>
<br>
त्वमेव भगवानीशो ब्रह्म विष्णुर्दिवाकरः। <br>
मूर्तामूर्तात्परं बीजंमतः पहि सनातन!।। ८३.२८ ।।<br>
<br>
यस्मात्त्वलोकापालानां विश्वमूर्तेश्च मन्दिरम्। <br>
रुद्रादित्यवसूनाञ्च तस्माच्छान्तिं प्रयच्छमे।। ८३.२९ ।।<br>
<br>
यस्मादशून्यममरैर्नारीभिश्च शिवेन च। <br>
तस्मात् मामुद्धराशेषदुःखसंसारसागरात्।। ८३.३० ।।<br>
<br>
एवमभ्यर्च्य तं मेरुं मन्दरञ्चाभिपूजयेत्। <br>
यस्माच्चैत्ररथेन त्वं भद्राश्वेन च वर्षतः।। ८३.३१ ।।<br>
<br>
शोभसे मन्दर! क्षिप्रमतस्तुष्टिकरो भव। <br>
यस्माच्चूड़ामणिर्जम्बू द्वीपे त्वं गन्धमादन!।। ८३.३२ ।।<br>
<br>
गन्धर्ववनशोभावानतः कीर्तिर्दृढास्तु मे।<br>
यस्मात्त्वं केतुमालेन वैभ्राजेन वनेन च।। ८३.३३ ।।<br>
<br>
हिरण्मयाश्वत्थशिरास्तस्मात् पुष्टिर्ध्रुवास्तु मे। <br>
उत्तरैः कुरुभिर्यस्मात्‌ सावित्रेण वनेन च।।<br>
सुपार्श्व! राजसे नित्यमतः श्रीरक्षयास्तु मे।। ९३.३४ ।।<br>
<br>
एवमामन्त्र्य तान् सर्वान् प्रभाते विमले पुनः।<br>
स्नात्वाऽथ गुरवे दद्यान्मध्यमं पर्वतोत्तमम्। ९३.३५ ।।<br>
<br>
विष्कम्भपर्वतान्‌ दद्याद्रृत्विग्भ्यः क्रमशो मुने। <br>
गाश्च दद्याच्चतुर्विशदथवा दश नारद।। ८३.३६ ।।<br>
<br>
नव सप्त तथाष्टौ वा पञ्च दद्यादशक्तिमान्। <br>
एकापि गुरवे देया कपिला च पयस्विनी।। ८३.३७ ।।<br>
<br>
पर्वतानामशेषाणामेष एव विधिः स्मृतः। <br>
तएव पूजने मन्त्रास्तएवोपस्करा मताः।। ८३.३८ ।।<br>
<br>
ग्रहाणां लोकपालानां ब्रह्मादीनाञ्च सर्वदा। <br>
स्वमन्त्रेणैव सर्वेषु होमः शैलेषु पठ्यते।। ८३.३९ ।।<br>
<br>
उपवासी भवेन्नित्यमशक्ते नक्तमिष्यते। <br>
विधान सर्वशैलानां क्रमशः श्रृणु नारद।। ८३.४० ।।<br>
<br>
दानकाले च ये मन्त्राः पर्वतेषु च यत्फलम्।। ८३.४१ ।।<br>
<br>
अन्नं ब्रह्म यतः प्रोक्तमन्ने प्राणाः प्रतिष्ठिताः। <br>
अन्नाद्भवन्ति भूतानि जगदन्नेन वर्त्तते।। ८३.४२ ।।<br>
<br>
अन्नमेव ततो लक्ष्मीरन्नमेव जनार्दनः। <br>
धान्यपर्वतरूपेण पाहि तस्मान्नगोत्तम।। ८३.४२ ।।<br>
<br>
अनेन विधिना यस्तु दद्याद्धान्यमयं गिरिम्। <br>
मन्वन्तरशतं साग्रं देवलोके महीयते।। ८३.४३ ।।<br>
<br>
अप्सरोगणगन्धर्वैराकीर्णेन विराजता। <br>
विमानेन दिवः पृष्ठमायाति स्म निषेवितः।। <br>
धर्म्मक्षये राजराज्यमाप्नोतीह न संशयः।। ८३.४४ ।।<br>
