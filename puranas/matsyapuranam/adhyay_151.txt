<br>
तारकासुरोपाख्याने देवासुरयुद्धे ग्रसनवधवर्णनम्।<br>
<br>
सूत उवाच।<br>
तं दृष्ट्वा दानवाः क्रुद्दाश्चेरुः स्वैस्वैः बलैर्वृताः।<br>
सरघा इव माक्षीकहरणे सर्वतो दिशम् ॥ १५१.१<br>
<br>
कृष्णचामरजालाढ्ये सुधा विरचिताङ्कुरे।<br>
चित्रपञ्चपताके तु प्रभिन्न करटामुखे ॥ १५१.२<br>
<br>
पर्वताभे गजे भीमे मदस्राविणि दुर्द्धरे।<br>
आरुह्याजौ निमिर्दैत्यो हरिं प्रत्युद्ययौ बली ॥ १५१.३<br>
<br>
तस्यासन् दानवा रौद्रा गजस्य पदरक्षिणः।<br>
सप्तविंशतिसाहस्राः किरीटकवचोज्वलाः ॥ १५१.४<br>
<br>
अश्वारूढ़श्च मथनो जम्भकश्चोष्ट्रवाहनः।<br>
शुम्भोऽपि विपुलं मेषं समारुह्याव्रजद्रणम् ॥ १५१.५<br>
<br>
अपरे दानवेन्द्रास्तु मत्ता नानास्त्रपाणयः।<br>
आजघ्नुः समरे क्रुद्धा विष्णुमक्लिष्टकारिणम्॥ १५१.६<br>
<br>
परिधेण निमिर्दैत्यो मथनो मुद्गरेण तु। <br>
शुम्भः शूलेन तीक्ष्णेन प्रासेन ग्रसनस्तथा ॥ १५१.७<br>
<br>
चक्रेण महिषः क्रुद्धो जम्भः शक्त्या महारणे।<br>
जघ्नुर्नारायणं सर्वे शेषास्तीक्ष्णैश्च मार्गणैः ॥ १५१.८<br>
<br>
तान्यस्त्रापि प्रयुक्तानि शरीरं विविशुर्हरेः।<br>
गुरूक्तानुपदिष्टान्वै सच्छिष्यस्य श्रुतानिव॥ १५१.९<br>
<br>
असम्भ्रान्तो रणे विष्णुरथ जग्राह कार्मुकम्।<br>
शरांश्चाशी विषाकारान् तैलधौतानजिह्मगान् ॥ १५१.१०<br>
<br>
ततोऽभिसन्ध्य दैत्यांस्तानाकर्णाकृष्टकार्मुकः।<br>
अभ्यद्रवद्रणे क्रुद्धो दैत्यानीके तु पौरुषान् ॥ १५१.११<br>
<br>
निमिं विव्याध विंशत्या बाणानामग्निवर्चसाम्।<br>
मथनं दशभिर्बाणैः शुभ्रं पञ्चभिरेव च ॥ १५१.१२<br>
<br>
एकेन महिषं क्रुद्धो विव्याधोरसि पत्रिणा।<br>
जम्भं द्वादशभिस्तीक्ष्णैः सर्वांश्चैकैकशोऽष्टभिः ॥ १५१.१३<br>
<br>
तस्य तल्लाघवं दृष्ट्वा दानवाः क्रोधमूर्च्छिताः।<br>
नर्दमानाः प्रयत्नेन चक्रुरत्यद्भुतं रणम्॥ १५१.१४<br>
<br>
चिच्छेदाथ धनुर्विष्णोर्निमिर्भल्लेन दानवः।<br>
सन्ध्यमानं शरं हस्ते चिच्छेद महिषासुरः ॥ १५१.१५<br>
<br>
पीड़यामास गरुड़ं जम्भस्तीक्ष्णैस्तु सायकैः।<br>
भुजं तस्याहनद्गाढ़ं शुम्भो भूधरसन्निभः ॥ १५१.१६<br>
<br>
छिन्ने धनुषि गोविन्दो गदां जग्राह भीषणाम्।<br>
तां प्राहिणोत् स वेगेन मथनाय महाहवे ॥ १५१.१७<br>
<br>
तामप्राप्तां निमिर्बाणैश्चिच्छेद तिलशो रणे।<br>
तां नाशमागतां दृष्ट्वा हीनाग्रे प्रार्थनामिव॥ १५१.१८<br>
<br>
जग्राह मुद्गरं घोरं दिव्यरत्नपरिष्कृतम्।<br>
तं मुमोचाथ वेगेन निमिमुद्दिश्य दानवम्॥ १५१.१९<br>
<br>
तमायान्तं वियत्येव त्रयो दैत्या न्यवारयन्।<br>
गदया जम्भदैत्यस्तु ग्रसनः पट्टिशेन तु ॥ १५१.२०<br>
<br>
शक्त्या च महिषो दैत्यः स्वपक्ष जयकाङ्क्षया।<br>
निराकृतं तमालेक्य दुर्जने प्रणयं यथा ॥ १५१.२१<br>
<br>
जग्राह शक्तिमुग्राग्रामष्टघण्टोत्कटस्वनाम्।<br>
जम्भाय तां समुद्दिश्य प्राहिणोद्रणभीषणः ॥ १५१.२२<br>
<br>
तामम्बरस्थां जग्राह गजो दानवनन्दनः।<br>
गृहीतां तां समालेक्य शिक्षामिव विवेकिभिः ॥ १५१.२३<br>
<br>
दृढं भारसहं सारमन्यदादाय कार्मुकम्।<br>
रौद्रास्तमभिसन्धाय तस्मिन् बाणं मुमोच ह ॥ १५१.२४<br>
<br>
ततोऽस्त्रतेजसा सर्वं व्याप्तं लोकं चराचरम्।<br>
ततो बाणमयं सर्वमाकाशं समदृश्यत। १५१.२५<br>
<br>
भूर्दिशो विदिशश्चैव बाणजालमया बभुः।<br>
दृष्ट्वा तदस्त्रमाहात्म्यं सेनानीर्गसनोऽसुरः ॥ १५१.२६<br>
<br>
ब्राह्ममस्त्रञ्चचारासौ सर्वास्त्रं विनिवारणम्।<br>
तेन तत्प्रशमं यातं रौद्रास्त्रं लोकघस्मरम् ॥ १५१.२७<br>
<br>
अस्त्रे प्रतिहते तस्मिन् विष्णुर्दानवसूदनः।<br>
कालदण्डास्त्रमकरोत् सर्वलोकभयङ्करम्। १५१.२८<br>
<br>
सन्धीयमाने तस्मिंस्तु मारुतः परुषो ववौ॥<br>
चकम्पे च मही देवी दैत्या भिन्नधियोऽभवन् ॥ १५१.२९<br>
<br>
तदस्त्रमुग्रं दृष्ट्वा तु दानवा युद्धदुर्मदाः।<br>
चक्रुरस्त्राणि दिव्यानि नानारूपाणि संयुगे॥ १५१.३०<br>
<br>
नारायणास्त्रं ग्रसनो गृहीत्वा चक्रं निमिः स्वास्त्रवरं मुमोच।<br>
एकैकमस्त्रञ्च चकार जम्भस्तत्कालदण्डास्त्र निवारणाय ॥ १५१.३१<br>
<br>
यावन्न सन्धानदशां प्रयान्ति दैत्येश्वराश्चास्त्रनिवारणाय।<br>
तावत् क्षणेनैव जघान कोटीर्दैत्येश्वराणां सगजान् सहाश्वान् ॥ १५१.३२<br>
<br>
अनन्तरं शान्तमभूत्तदस्त्रं दैत्यास्त्रयोगेन तु कालदण्डम्।<br>
शान्तं तदालोक्य हरिः स्वशस्त्रं स्वविक्रमे मन्युपरीतमूर्तिः ॥ १५१.३३<br>
<br>
जग्राह चक्रं तपनायुताभमुग्रारमात्मानमिव द्वितीयम्।<br>
चिक्षेप सेनापतयेऽभिसन्ध्य कण्ठस्थलं वज्रकठोरमुग्रम् ॥ १५१.३४<br>
<br>
चक्रं तदाकाशगतं विलोक्य सर्वात्मना दैत्यवराः स्ववीर्य्यैः।<br>
नाशक्नुवन् वारयितुं प्रचण्डं दैवं यथा कर्म्म मुधा प्रपन्नम् ॥ १५१.३५<br>
<br>
तमप्रतर्क्यं जनयन्नजय्यं चक्रं पपात ग्रसनस्य कण्ठे।<br>
द्विधा तु कृत्वा ग्रसनस्य कण्ठं तद्रक्तधारारुणघोरनाभिः।<br>
जगाम भूयोऽपि जनार्दनस्य पाणिं प्रवृद्धानलतुल्यदीप्तिः ॥ १५१.३६ ॥<br>
