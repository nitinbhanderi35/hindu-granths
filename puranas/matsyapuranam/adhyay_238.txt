शान्तिविधानवर्णनम्।<br>
<br>
गर्ग उवाच।<br>
प्रासादतोरणाट्टाल द्वारप्राकारवेश्मनाम्।<br>
निर्निमित्तन्तु पतनं दृढानां राजमृत्यवे ॥ २३८.१ ॥<br>
<br>
रजसा वाथ धूमेन दिशो यत्र समाकुलाः।<br>
आदित्यचन्द्रताराश्च विवर्णा भयवृद्धये ॥ २३८.२ ॥<br>
<br>
राक्षसा यत्र दृश्यन्ते ब्राह्मणाश्च विधर्मिणः।<br>
ऋतवश्चविपर्यस्ता अपूज्यः पूज्यते जनैः ॥ २३८.३ ॥<br>
<br>
नक्षत्राणि वियोगानि तन्महद्भय लक्षणम्।<br>
केतूदयोपरागौ च छिद्रं वा शशिसूर्य्ययोः ॥ २३८.४ ॥<br>
<br>
ग्रहर्क्षविकृतिर्यत्र तत्रापि भयमादिशेत्।<br>
स्त्रियश्च कलहायन्ते बाला निघ्नन्ति बालकान् ॥ २३८.५ ॥<br>
<br>
क्रियाणामुचितानाञ्च विच्छित्तिर्यत्र जायते।<br>
हूयमानस्तु यत्राग्निर्दीप्यते न च शान्तिषु ॥ २३८.६ ॥<br>
<br>
पिपीलिकाश्च क्रव्यादा यान्ति चोत्तरतस्तथा।<br>
पूर्णकुम्भाः स्रवन्ते च हविर्वा विप्र लुप्यते ॥ २३८.७ ॥<br>
<br>
मङ्गल्याश्च गिरो यत्र न श्रूयन्ते समन्ततः।<br>
क्षवथुर्बाधते वाथ प्रहसन्ति स्रवन्ति च ॥ २३८.८ ॥<br>
<br>
न च देवेषु वर्तन्ते यथावद् ब्राह्मणेषु च।<br>
मन्दघोषाणि वाद्यानि वाद्यन्ते विस्वराणि च ॥ २३८.९ ॥<br>
<br>
गुरुमित्रद्विषो यत्र शत्रुपूजारता नराः।<br>
ब्राह्मणान् सुहृदो मान्यान् जनो यत्रावमन्यते ॥ २३८.१० ॥<br>
<br>
शान्तिमङ्गलहोमेषु नास्तिक्यं यत्र जायते।<br>
राजा वा म्रियते तत्र स देशो वा विनश्यति ॥  २३८.११ ॥<br>
<br>
राज्ञो विनाशे सम्प्राप्ते निमित्तानि निबोध मे।<br>
ब्राह्मणान् प्रथमं द्वेष्टि ब्राह्मणैश्च विरुध्यते ॥  २३८.१२ ॥<br>
<br>
ब्राह्मणस्वानि चादत्ते ब्राह्मणांश्च जिघांसति।<br>
न च स्मरति कृत्येषु याचितश्च प्रकुप्यति ॥  २३८.१३ ॥<br>
<br>
रमते निन्दया तेषां प्रशंसां नाभिनन्दति।<br>
अपूर्वन्तु करं लोभात्तथा पातयते जने ॥  २३८.१४ ॥<br>
<br>
एतेष्वभ्यर्चयेच्छक्रं सपत्नीकं द्विजोत्तम!।<br>
भोज्यानि चैव कार्याणि सुराणां बलयस्तथा <br>
सन्तो विप्राश्च पूज्याः स्युस्तेभ्यो दानञ्च दीयताम् ॥  २३८.१५ ॥<br>
<br>
गावश्च देया द्विजपुङ्गवेभ्यो भुवस्तथा काञ्चनमम्बराणि।<br>
होमश्च कार्योऽमरपूजनञ्च एवं कृते पापमुपैति शान्तिम् ॥  २३८.१६ ॥<br>
<br>
