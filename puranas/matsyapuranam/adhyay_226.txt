राजधर्मवर्णने राज्ञो देवसाम्यत्ववर्णनम्।<br>
<br>
मत्स्य उवाच।<br>
दण्डप्रणयनार्थाय राजा सृष्टः स्वयम्भुवा।<br>
देवभागानुपादाय सर्वभूतादि गुप्तये ॥ २२६.१ ॥<br>
<br>
तेजसा यदमुं कश्चिन्नैव शक्नोति वीक्षितुम्।<br>
ततो भवति लोकेषु राजा भास्करवत्प्रभुः ॥ २२६.२ ॥<br>
<br>
यदास्य दर्शने लोकः प्रसादमुपगच्चति।<br>
नयनानन्दकारित्वात्तदा भवति चन्द्रमाः ॥ २२६.३ ॥<br>
<br>
यथा यमः प्रियद्वेष्ये प्राप्ते काले प्रयच्छति।<br>
तथा राज्ञा विधातव्याः प्रजास्तद्वि यमव्रतम् ॥ २२६.४ ॥<br>
<br>
वरुणेन यथा पाशैर्बद्ध एव प्रदृश्यते।<br>
तथा पापान्निगृह्णीयाद् व्रतमेतद्वि वारुणम् ॥ २२६.५ ॥<br>
<br>
परिपूर्णं यथा चन्द्रं दृष्ट्वा हृष्यति मानवः।<br>
तथा प्रकृतयो यस्मिन् स चन्द्रप्रतिमो नृपः ॥ २२६.६ ॥<br>
<br>
प्रतापयुक्तस्तेजस्वी नित्यं स्यात् सर्वकर्मसु।<br>
दुष्टसामन्त हिंस्रेषु राजाग्नेयव्रते स्थितः ॥ २२६.७ ॥<br>
<br>
यथा सर्वाणि भूतानि बिभ्रतः पार्थिवं व्रतम्।<br>
इन्द्रस्यार्कस्य वातस्य यमस्य वरुणस्य च ॥ २२६.८ ॥<br>
<br>
चन्द्रस्याग्नेः पृथिव्याश्च तेजो व्रतं नृपश्चरेत्।<br>
वार्षिकान् चतुरो मासान् यथेन्द्रोप्यथवर्षति ॥ २२६.९ ॥<br>
<br>
तथाभिवर्षेत्स्वं राज्यं काममिन्द्रव्रतं स्मृतम्।<br>
अष्टौ मासान् यथादित्यस्तोयं हरति रश्मिभिः ॥ २२६.१० ॥<br>
<br>
प्रविश्य सर्वभूतानि यथा चरति मारुतः।<br>
तथा चारैः प्रवेष्टव्यं व्रतमेतद्धि मारुतम्॥ २२६.११ ॥<br>
