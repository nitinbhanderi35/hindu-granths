<br>
ययाति चरित्रम्।<br>
<br>
शौनक उवाच।<br>
ययातिः स्वपुरं प्राप्य महेन्द्रपुरसन्निभम्। <br>
प्रविश्यान्तः पुरं तत्र देवयानीं न्यवेशयत्।। ३१.१ ।।<br>
<br>
देवयान्याश्चानुमते सुतां तां वृषपर्वणः। <br>
अशोकवनिकाभ्यासे गृहं कृत्वा न्यवेशयत्।। ३१.२ ।।<br>
<br>
वृतां दासीसहस्रेण शर्मिष्ठामासुरायणीम्। <br>
वासोभिरन्नपानैश्च संभिज्य सुसंवृताम्।। ३१.३ ।।<br>
<br>
देवयान्यातु सहितः स नृपो नहुषात्मजः। <br>
विजहार बहूनब्दान् देववन्मुदितो भृशम्।। ३१.४ ।।<br>
<br>
ऋतुकाले तु संप्राप्ते देवयानी वराङ्गना। <br>
लेभे गर्भं प्रथमतः कुमारश्च व्यजायत।। ३१.५ ।।<br>
<br>
गते वर्षसहस्रे तु शर्मिष्ठा वार्षपर्वणी। <br>
ददर्श यौवनं प्राप्ता ऋतुं सा कमलेक्षणा।। ३१.६ ।।<br>
<br>
चिन्तयामास दर्म्मज्ञा ऋतु प्राप्तौ च भामिनी। <br>
ऋतुकालश्च संप्राप्तो न कश्चिन् मे पतिर्वृतः।। ३१.७ ।।<br>
<br>
किं प्राप्तं किञ्च कर्तव्यं कथं कृत्वा सुखं भवेत्। <br>
देवयानी प्रसूतासौ वृथाऽहं प्राप्तयौवना।। ३१.८ ।।<br>
<br>
यथा तथावृतो भर्ता तथैवाहं वृणोमि तम्। <br>
राज्ञा पुत्रफलं देयमिति मे निश्चिता मतिः।। <br>
अपीदानीं स धर्मात्मा रहो मे दर्शनं व्रजेत्।। ३१.९ ।।<br>
<br>
अथनिष्क्रम्य राजाऽसौ तस्मिन्‌ काले यदृच्छया।<br>
अशोकवनिकाभ्यासे शार्मिष्ठां प्राप्य धिष्ठितः।। ३१.१० ।।<br>
<br>
तमेकं रहसि द्रृष्ट्वा शर्मिष्ठा चारुहासिनी। <br>
प्रत्युद्गम्याञ्जलिं कृत्वा राजानं वाक्यमब्रवीत्।। ३१.११ ।।<br>
<br>
सोमश्चेन्द्रश्च वायुश्च यमश्च वरुणाश्च वा। <br>
तव वा नाहुषगृहे कः स्त्रियं द्रष्टुमर्हति।। ३१.१२ ।।<br>
<br>
रूपाभिजनशीलैर्हि त्वं राजन्! वेत्थ मां सदा। <br>
सा त्त्वां याचे प्रसाद्येऽहरन्तु मे हि नराधिप!।। ३१.१३ ।।<br>
<br>
ययातिरुवाच।<br>
वेद्मित्वाशीलसम्पन्नां दैत्य कन्यामनिन्दिताम्।<br>
रूपन्तु ते न पश्यामि सूच्यग्रमपि निन्दितम्।। ३१.१४ ।।<br>
<br>
मामब्रवीत्तदा शुक्रो देवयानीं यदावहम्। <br>
नेयमाह्वयितव्या ते शयने वार्षपर्वणी।। ३१.१५ ।।<br>
<br>
शर्मिष्ठोवाच।<br>
न नर्मयुक्तं वचनं हिनस्ति न स्त्रीषु राजन्नविवाहकाले।<br>
प्राणात्यये सर्वधनापहारे पञ्चानृतान्याहुरपातकानि।। ३१.१६।।<br>
<br>
पृष्ठास्तु साक्ष्ये प्रवदन्ति चान्यथा भवन्ति मिथ्या वचना नरेन्द्र ते।<br>
एकार्थतायान्तु समाहितायां मिथ्या वदन्तं ह्यनृतं हिनस्ति।। ३१.१७ ।।<br>
<br>
ययातिरुवाच। <br>
राजा प्रमाणं भूतानां स विनश्येत् मृषा वदन्। <br>
अर्थकृच्छ्रमपि प्राप्य न मिथ्या कर्तुमुत्सहे।। ३१.१८ ।।<br>
<br>
शर्मिष्ठोवाच।<br>
समावेतौ मतौ राजन्। पतिः सख्याश्च यः पतिः। <br>
समं विवाह इत्याहुः सख्यामेऽसि पतिर्यतः।। ३१.१९ ।।<br>
<br>
दातव्यं याचमानस्य हीति मे व्रतमाहितम्। <br>
त्वञ्च याचसि कामं मां ब्रूहि किङ्करवाणि तत्।। ३१.२० ।।<br>
<br>
शर्मिष्ठोवाच।<br>
अधर्मात्‌ त्राहि मां राजन्! धर्मञ्च प्रतिपादय। <br>
त्वत्तोऽपत्यवती लोके चरेयं धर्ममुत्तमम्।। ३१.२१ ।।<br>
<br>
त्रय एवाधना राजन्! भार्या दासस्तथा सुतः। <br>
यत्ते समघिगच्छन्ति यस्य ते तस्य तद्‌धनम्।। ३१.२२ ।।<br>
<br>
देवयान्या भुजिष्यास्मि वश्या च तव भार्गवी। <br>
स चाहं च त्वया राजन्! भरणीयां भजस्व माम्।। ३१.२३ ।।<br>
<br>
शौनक उवाच।<br>
एव मुक्तस्तया राजा ताड्यमित्यभिजज्ञवान्। <br>
पूजयामास शर्मिष्ठां धर्मं च प्रतिपादयत्।। ३१.२४ ।।<br>
<br>
स समागम्य शर्मिष्ठां यथा काममवाप्य च। <br>
अन्योन्यं चाभिसंपूज्य जग्मतुस्तौ यथागतम्।। ३१.२५ ।।<br>
<br>
तस्मिन् समागमे सुभ्रुः शर्मिष्ठा वार्षपर्वणी। <br>
लेभे गर्भं प्रथमतः तस्मात् नृपति सत्तमात्।। ३१.२६ ।।<br>
<br>
प्रजज्ञे च ततः काले राज्ञी राजीवलोचना। <br>
कुमारं देवगर्भाभमादित्यसमतेजसम्।। २१.२७ ।।<br>
