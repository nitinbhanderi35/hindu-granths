गुडपर्वतदानवर्णनम्।<br>
<br>
ईश्वर उवाच।<br>
अतः परं प्रवक्ष्यामि गुड़पर्वतमुत्तमम्। <br>
यत्प्रदानान्नरः स्वर्गमाप्नोति सुरपुजितम्॥ ८५.१ ॥<br>
<br>
उत्तमो दशभिर्भारैर्मध्यमः पञ्चभिर्मतः। <br>
त्रिभिर्भारैः कनिष्ठः स्यात्तदर्धेनाल्पवित्तवान्॥ ८५.२ ॥<br>
<br>
तद्वदामन्त्रणं पूजां हेमवृक्षसुरार्चनम्। <br>
विष्कम्भपर्वतास्तद्वत्सरांसि वनदेवताः॥ ८५.३ ॥<br>
<br>
होमजागरणं तद्वल्लोकपालाधिवासनम्। <br>
धान्यपर्वतवत् कुर्यादिमं मन्त्रमुदीरयेत्॥ ८५.४ ॥<br>
<br>
यथा देवेषु विश्वात्मा प्रवरोऽयं जनार्दनः। <br>
सामवेदस्तु वेदानां महादेवस्तु योगिनाम्॥ ८५.५ ॥<br>
<br>
प्रणवः सर्वमन्त्राणां नारीणां पार्वती यथा। <br>
तथा रसानां प्रवरः सदैवेक्षुरसोमतः॥ ८५.६ ॥<br>
<br>
मम तस्मात्‌ परां लक्ष्मी गुडपर्वत! देहि वै। <br>
यस्मात्‌ सौभाग्यदायिन्या भ्राता त्वं गुडपर्वता॥<br>
<br>
निवासश्चापि पार्वत्यास्तस्माच्छान्तिं प्रयच्छ मे॥ ८५.७ ॥<br>
<br>
अनेन विधिना यस्तु दद्याद्‌गुडमयं गिरिम्। <br>
पूज्यमानः सगन्धर्वै गौरीलोके महीयते॥ ८५.८ ॥<br>
<br>
ततः कल्पशतान्ते तु सप्तद्वीपाधिपो भवेत्। <br>
आयुरारोग्यसम्पन्नः शत्रुभिश्चापराजितः॥ ८५.९ ॥<br>
