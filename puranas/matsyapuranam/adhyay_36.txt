<br>
ययातिशक्रसम्वादवर्णनम्।<br>
<br>
शौनक उवाच।<br>
स्वर्गतस्तु स राजेन्द्रो न्यवसद्देवसद्मनि। <br>
पूजितस्त्रिदशैः साध्यैः मरुद्भिर्वसुभिस्तथा॥ ३६.१ ॥<br>
<br>
देवलोकात् ब्रह्मलोकं सञ्चरन् पुण्यकृद्वशी। <br>
अवसत् पृथिवीपालो दीर्घकालमितश्रुतिः॥३६.२ ॥<br>
<br>
स कदाचिन्नृपश्रेष्ठः ययातिः शक्रमागतः। <br>
कथान्ते तत्र शक्रेण पृष्टः स पृथिवीपतिः॥ ३६.३ ॥<br>
<br>
शक्र उवाच।<br>
यदा स पूरुस्तव पुत्रेषु राजन्! <br>
जरां गृहीत्वा प्रचचार लोके।<br>
तदा राज्यं सम्प्रदायैव त्वमस्मै<br>
त्वया किमुक्तः कथयेह सत्यम्॥ ३६.४ ॥<br>
<br>
ययातिरुवाच।<br>
प्रकृत्यनुमते पूरुं राज्ये कृत्वेदमब्रुवम्।<br>
गङ्गायमुनयोर्मध्ये कृत्स्नोऽयं विषयस्तवा। <br>
मध्ये पृथिव्या स्त्वं राजा भ्रातरोन्तेऽधिपास्तव <br>
अक्रोधनः क्रोधनेभ्यो विशिष्ट स्तथा तितिक्षुरतितिक्षोर्विशिष्टः।<br>
अमानुषेभ्यो मानुषश्च प्रधानो विद्वांस्तथैवाविदुषः प्रधानः॥ ३६.६ ॥<br>
<br>
आक्रोश्यमानो नाक्रोशेन्मन्युमेव तितिक्षति। <br>
आक्रोष्टारं निर्दहति सुकृतं चास्य विन्दति॥ ३६.७ ॥<br>
<br>
नारुन्तुदस्यान्न नृशंसवादी न हीनतः परमभ्याददीत।<br>
ययाऽस्य वाचा पर उद्विजेत न तां वदे द्रुशतीं पापलौल्याम्॥ ३६.८ ॥<br>
<br>
अरुन्तुदं परुषं तीव्रवाचं वाक्कण्टकैर्वितुदन्तं मनुष्यान्।<br>
विन्द्यादलक्ष्मीकतमं जनानां मुखे निवद्धन्निर्ऋतिं वहन्तम्॥ ३६.९ ॥<br>
<br>
सद्भिः पुरस्तादभिपूजितः स्यात् सद्भिस्तथा पृष्ठतो रक्षितः स्यात्।<br>
सदा सतामतिवादां स्तितिक्षेत् सतां वृतं पालयन् साधुवृत्तः॥ ३६.१० ॥<br>
<br>
वाक्सायका वदनान्निष्पतन्ति यैराहतः शोचति वा त्र्यहानि।<br>
परस्य नो मर्मसु ते पतन्ति तान् पण्डितो नावसृजेत् परेषु॥३६.११ ॥<br>
<br>
नास्तीद्रृशं सम्वननं त्रिषु लोकेषु किञ्चन। <br>
यथा मैत्री च लोकेषु दानञ्च मधुरा च वाक्॥ ३६.१२॥<br>
<br>
तस्मात् सान्त्वं सदा वाच्यं परुषं नैव कुत्रचित्। <br>
पूज्यान् संपूजयेद्दद्यान्नभिशापं कदाचन॥ ३६.१३ ॥<br>
<br>
