देवेभ्यो महादेवस्य वरदानम्।<br>
सूत उवाच।<br>
ब्रह्माद्यैस्तूयमानस्तु देर्वैर्देवो महेश्वरः।<br>
प्रजापतिमुवाचेदं देवानां क्व भयं महत्॥ १३३.१॥<br>
<br>
भो! देवः! स्वागतं वोऽस्तु ब्रूत यद्वो मनोगतम्।<br>
तावदेव प्रयच्छामि नास्त्यदेयं मया हि वः॥ १३३.२ ॥<br>
<br>
युष्माकं नितरां शं वै कर्ताऽहं विबुधर्षभाः।<br>
चरामि महदत्युग्रं यच्चापि परमं तपः॥ १३२.३ ॥<br>
<br>
विद्विष्टा वो मम द्विष्टाः कष्टाः कष्टपराक्रमाः।<br>
तेषामभावः सम्पाद्यो युस्माकं भव एव च॥ १३३.४ ॥<br>
<br>
एवमुक्तास्तु देवेन प्रेम्णा सब्रह्मकाः सुराः।<br>
रुद्रमाहुर्महाभागं भागार्हाः सर्व एव ते॥ १३३.५ ॥<br>
<br>
भगवंस्तैस्तपस्तप्तं रौद्रं रौद्रपराक्रमैः।<br>
असुरैर्वध्यमानाः स्म वयं त्वां शरणं गताः॥ १३३.६ ॥<br>
<br>
मयो नाम दितेः पुत्रस्त्रिनेत्रकलहप्रियः।<br>
त्रिपुरं येन तद्दुर्गं कृतं पाण्डुरगोपुरम्॥ १३३.७ ॥<br>
<br>
तदाश्रित्य पुरं दुर्गं दानवा वरनिर्भयाः।<br>
बाधन्तेऽस्मान् महादेव प्रेष्यमस्वामिनं यथा॥ १३३.८ ॥<br>
<br>
उद्यानानि च भग्नानि नन्दनादीनि यानि च।<br>
वराश्चाप्सरसः सर्वा रम्भाद्या दनुजैर्हृताः॥ १३३.९ ॥<br>
<br>
इन्द्रस्य वाह्याश्च गजाः कुमुदाञ्जनवामनाः।<br>
ऐरावताद्यापहृता देवतानां महेश्वर!॥ १३३.१० ॥<br>
<br>
ये चेन्द्ररथमुख्याश्च हरयोऽपहृतासुरैः।<br>
जाताश्च दानवानान्ते रथयोग्यास्तुरङ्गमाः॥ १३३.११ ॥<br>
<br>
ये रथा ये गजाश्चैव याः स्त्रियो वसु यच्च न।<br>
तन्नो व्यपहृतं दैत्यैः संशयो जीविते पुनः॥ १३३.१२ ॥<br>
<br>
त्रिनेत्र एव मुक्तस्तु देवैः शक्रपुरोगमैः।<br>
उवाच देवान् देवेशो वरदो वृषवाहनः॥ १३३.१३ ॥<br>
<br>
व्यपगच्छतु वो देवा महद्दानवजम्भयम्।<br>
तदहं त्रिपुरन्धक्ष्ये क्रियतां यद्ब्रवीमि तत्॥ १३३.१४ ॥<br>
<br>
यदीच्छथ मया दग्धुं तत्पुरं सह दानवम्।<br>
रथमौपयिकं मह्यं सज्जयध्वं किलास्यते॥ १३३.१५ ॥<br>
<br>
दिग्वाससा तथोक्तास्ते सपितामहकाः सुराः।<br>
तथेत्युक्त्वा महादेवञ्चक्रुस्ते रथमुत्तमम्॥ १३३.१६ ॥<br>
<br>
धरां कूवरकौ तु द्वौ रुद्रपार्श्वचरावुभौ।<br>
अधिष्ठानं शिरो मेरोरक्षो मन्दर एव च॥ १३३.१७ ॥<br>
<br>
चक्रुश्चन्द्रञ्च सूर्य्यञ्च चक्रे काञ्चनराजते।<br>
कृष्णपक्षं शुक्लपक्षं पक्षद्वयमपीश्वराः॥ १३३.१८ ॥<br>
<br>
रथनेमिद्वयं चक्रुर्देवा ब्रह्मपुरः सराः।<br>
आदिद्वयं पक्षयन्त्रं यन्त्रमेताश्च देवताः॥ १३३.१९ ॥<br>
<br>
कम्बलाश्वतराभ्याञ्च नागाभ्यां समवेष्टितम्।<br>
भार्गवश्चाङ्गिराश्चैव बुधोऽङ्गारक एव च॥ १३३.२० ॥<br>
<br>
शनैश्चरस्तथा चात्र सर्वे ते देवसत्तमाः।<br>
वरूथं गगनं चक्रुश्चारुरूपं रथस्य ते॥ १३३.२१ ॥<br>
<br>
कृतं द्विजिह्वनयनं त्रिवेणुं शातकौम्भिकम्।<br>
मणिमुक्तेन्द्रनीलैश्च वृतं हृष्टमुखैः सुरैः॥ १३३.२२ ॥<br>
<br>
गङ्गा सिन्धुः शतद्रुश्च चन्द्रभागा सरस्वती।<br>
वितस्ता च विपाशा च यमुना गण्डकी तथा॥ १३३.२३ ॥<br>
<br>
सरस्वती देविका च तथा च सरयूरपि।<br>
एताः सरिद्वराः सर्वा वेणुसंज्ञाः कृता रथे॥ १३३.२४ ॥<br>
<br>
धृतराष्ट्रश्च ये नागास्ते च वेश्यात्मकाः कृताः।<br>
वासुके कुलजा ये च ये च रैवतवंशजाः॥ १३३.२५ ॥<br>
<br>
ते सर्पा दर्पसम्पूर्णाश्चापतूणेष्वनूनगाः।<br>
अवतस्थुः शरा भूत्वा नानाजातिशुभाननाः॥ १३३.२६ ॥<br>
<br>
सुरसा सरमा कद्रुर्विनता शुचिरेव च।<br>
तृषा बुभुक्षा सर्वोग्रा मृत्युः सर्वशमस्तथा॥ १३३.२७ ॥<br>
<br>
ब्रह्मवध्या च गोवध्या बालवध्याः प्रजाभयाः।<br>
गदा भूत्वा शक्तयश्च तदा देवरथेऽभ्ययुः॥ १३३.२८ ॥<br>
<br>
युगं कृतयुगञ्चात्र चातुर्होत्रप्रयोजकाः।<br>
चतुर्वर्णाः सलीलाश्च बभूवुः स्वर्णकुण्डलाः॥ १३३.२९ ॥<br>
<br>
तद्युगं युगसङ्काशं रथशीर्षे प्रतिष्ठितम्।<br>
धृतराष्ट्रेण नागेन बद्धं बलवता महत्॥ १३३.३० ॥<br>
<br>
ऋग्वेदः सामवेदश्च यजुर्वेदस्तथापरः।<br>
वेदाश्चत्वार एवैते चत्वारस्तुरगा भवन्॥ १३३.३१ ॥<br>
<br>
अन्नदानपुरोगाणि यानि दानानि कानिचित्।<br>
तान्यासन्वाजिनां तेषां भूषणानि सहस्रशः ॥ १३३.३२ ॥<br>
<br>
पद्मद्वयं तक्षकश्च कर्कोटकधनञ्जयौ।<br>
नागा बभूवुरेवैते हयानां बालबन्धनाः॥ १३३.३३ ॥<br>
<br>
ओङ्कारप्रभवास्ता वा मन्त्रयज्ञक्रतुक्रियाः।<br>
उपद्रवाः प्रतीकाराः पशुबन्धेष्टयस्तथा॥ १३३.३४ ॥<br>
<br>
यज्ञोपवाहान्येतानि तस्मिन् लोकरथे शुभे।<br>
मणिमुक्ताप्रवालैस्तु भूषितानि सहस्रशः॥ १३३.३५ ॥<br>
<br>
प्रतोदोङ्कार एवासीत्तदग्रञ्च वषट्कृतम्।<br>
सिनीवाली कुहूराका तथा चानुमती शुभा॥ १३३.३६ ॥<br>
<br>
योक्त्राण्यासंस्तुरङ्गाणामपसर्पणविग्रहाः॥ १३३.३७ ॥<br>
<br>
कृष्णान्यथ च पीतानि श्वेतमाञ्जिष्ठकानि च।<br>
अवदाताः पताकास्तु बभूवुः पवनेरिताः॥ १३३.३८ ॥<br>
<br>
ऋतुभिश्च कृतः षड्भिर्धनुः सम्वत्सरोऽभवत्।<br>
अजराज्याभवच्चापि साम्बका धनुषो द्रृढ़ा ॥ १३३.३९ ॥<br>
<br>
कालो हि भगवान् रुद्रः तं च सम्वतसरं विदुः।<br>
तस्मादुमाकालरात्रिर्दनुषोज्या जराभवत्॥ १३३.४० ॥<br>
<br>
सगर्भं त्रिपुरं येन दग्धवान् स त्रिलोचनः।<br>
स इषुर्विष्णुसोमाग्नित्रिदैवतमयोऽभवत्॥ १३३.४१ ॥<br>
<br>
आननं ह्यग्निरभवच्छल्यं सोमस्तमोनुदः।<br>
तेजसः समवायोऽथ चेषोस्तेजो रथाङ्गधृत्॥ १३३.४२ ॥<br>
<br>
तस्मिंश्च वीर्य्यवृद्ध्यर्थं वासुकिर्नागपार्थिवः।<br>
तेजः सम्वसनार्थं वै मुमोचातिविषो विषम्॥ १३३.४३ ॥<br>
<br>
कृत्वा देवा रथञ्चापि दिव्यं दिव्यप्रभावतः।<br>
लोकाधिपतिमभ्येत्य इदं वचनमब्रुवन्॥ १३३.४४ ॥<br>
<br>
संस्कृतोऽयं रथोऽस्माभिस्तव दानवशत्रुजित्।<br>
इदमापत्परित्राणं देवान् सेन्द्रपुरोगमान्॥ १३३.४५ ॥<br>
<br>
तं मेरुशिखराकारं त्रेलोक्यरथमुत्तमम्।<br>
प्रशस्य देवान् साध्विति रथं पश्यति शङ्करः॥ १३३.४६ ॥<br>
<br>
मुहुर्द्रृष्ट्वा रथं साधु साध्वित्युक्त्वा मुहुर्मुहुः।<br>
उवाच सेन्द्रानमरानमराधिपतिः स्वयम्॥ १३३.४७ ॥<br>
<br>
याद्रृशोऽयं रथः क्लृप्तो युष्माभिर्ममसत्तमाः। <br>
ईद्रृशो रथसम्पत्त्या यन्ता शीघ्रं विधीयताम्॥ १३३.४८ ॥<br>
<br>
<br>
इत्युक्त्वा देवदेवेन देवाविद्धा इवेषुभिः।<br>
अवापुर्महतीं चिन्तां कथं कार्यमिति ब्रुवन्॥ १३३.४९ ॥<br>
<br>
महादेवस्य देवोऽन्यः को नाम सद्रशौ भवेत्।<br>
मुक्त्वा चक्रायुधं देवं सोपास्य इषुमाश्रितः॥ १३३.५० ॥<br>
<br>
धुरि युक्ता इवोक्षाणो घटन्त इव पर्वतैः।<br>
निःश्वसन्तः सुराः सर्वे कथमेतदिति ब्रुवन्॥ १३३.५१ ॥<br>
<br>
देवोऽद्रृश्यत देवांस्तु लोकनाथस्य धूर्गतान्।<br>
अहं सारथिरित्युक्त्वा जग्राहाश्वांस्ततोऽग्रजः॥ १३३.५२ ॥<br>
<br>
ततो देवैः सगन्धर्वैः सिंहनादो महान् कृतः।<br>
प्रतोदहस्तं संप्रेक्ष्य ब्रह्माणं सूततां गतम्॥ १३३.५३ ॥<br>
<br>
भगवानपि विश्वेशो रथस्थे वै पितामहे।<br>
सद्रृशः सूत इत्युक्त्वा चारुरोह रथं हरः॥ १३३.५४ ॥<br>
<br>
आरोहति रथं देवे ह्यश्वा हरभरातुराः।<br>
जानुभिः पतिता भूमौ रजोग्रासश्च ग्रासितः॥ १३३.५५ ॥<br>
<br>
देवो द्रृष्ट्वाथ वेदांस्तानभीरुग्रहयान् भयात्।<br>
उज्जहार पितॄनार्तान् सुपुत्र इव दुःखितान्॥ १३३.५६ ॥<br>
<br>
ततः सिंहरवो भूयो बभूव रथभैरवः।<br>
जयशब्दश्च देवानां संबभूवार्णवोपमः॥ १३३.५७ ॥<br>
<br>
तदोङ्कारमयं गृह्य प्रतोदं वरदः प्रभुः।<br>
स्वयम्भूः प्रययौ वाहाननुमन्त्र्य यथाजवम्॥ १३३.५८ ॥<br>
<br>
ग्रसमाना इवाकाशं मुष्णन्त इव मेदिनीम्।<br>
मुखेभ्यः ससृजुः श्वासानुच्छ्वसन्त इवोरगाः॥ १३३.५९ ॥<br>
<br>
स्वयम्भुवा चोद्यमानाश्चोदितेन कपर्दिना।<br>
व्रजन्ति तेऽश्वा जवनाः क्षयकाल इवानिलाः॥ १३३.६० ॥<br>
<br>
ध्वजोच्छ्रयविनिर्माणे ध्वजयष्टिमनुत्तमाम्।<br>
आक्रम्य नन्दीवृषभं तस्थौ तस्मिञ्शिवेच्छया॥ १३३.६१ ॥<br>
<br>
भार्गवाङ्गिरसौ देवौ दण्डहस्तौ रविप्रभौ।<br>
रथचक्रे तु रक्षेते रुद्रस्य प्रियकाङिक्षणौ॥ १३३.६२ ॥<br>
<br>
शेषश्च भगवान्नागः अनन्तोऽन्तकरोऽपिणाम्।<br>
शरहस्तो रथम्पाति शयनं ब्रह्मणस्तदा॥ १३३.६३ ॥<br>
<br>
यमस्तूर्णसमास्थाय महिषञ्चातिदारुणम्।<br>
द्रविणाधिपतिर्व्यालं सुराणामधिपो द्विपम्॥ १३३.६४ ॥<br>
<br>
अरक्षत मयूरं निकूजन्तं किन्नरं यथा।<br>
गुह आस्थाय वरदो युगोपमरथं पितुः॥ १३३.६५ ॥<br>
<br>
नन्दीश्वरश्च भगवान् शूलमादाय दीप्तिमान्।<br>
पृष्ठतश्चापि पार्श्वाभ्यां लोकस्य क्षयकृद्यथा॥ १३३.६६ ॥<br>
<br>
प्रमथाश्चाग्निवर्णाभाः साग्निज्वाला इवाचलाः।<br>
अनुजग्मू रथं शार्वं नक्रा इव महार्णवम्॥ १३३.६७ ॥<br>
<br>
भृगुर्भरद्वाजवसिष्ठगौतमाः क्रतुः पुलस्त्यः पुलहस्तपोधनाः।<br>
मरीचिरत्रिर्भगवानथाङ्गिराः पराशरागस्त्यमुखा महर्षयः॥ १३३.६८ ॥<br>
<br>
हरमजितमजं प्रतुष्टुवुर्वचनविषैर्विचित्रभूषणैः।<br>
रथस्त्रिपुरे सकाञ्चनाचलो व्रजतिसपक्ष इवाद्रिरम्बरे॥ १३३.६९ ॥<br>
<br>
करिगिरिरविमेघसन्निभाः सजलपयोदनिनादनादिनः।<br>
प्रमथगणाः परिवार्य्य देवगुप्तं रथममरापि ययुः स्म दर्पयुक्ताः॥ १३३.७० ॥<br>
<br>
मकरतिमितिमिङ्गिलावृतः प्रलय इवातिसमुद्धतोऽर्णवः।<br>
व्रजति रथवरोऽति भास्वरो ह्यशनिनिपातपयोद-निःस्वनः॥ १३३.७१ ॥<br>
