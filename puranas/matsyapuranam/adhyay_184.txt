<br>
वारणसीक्षेत्रमाहात्म्यम्।<br>
महेश्वर उवाच।<br>
सेवितं बहुभिः सिद्धैरपुनर्भवकाङ्क्षिभिः।<br>
विदित्वा तु परं क्षेत्रमविमुक्तनिवासिनाम् ॥  १८४.१ ॥<br>
<br>
तद्गुह्यं देवदेवस्य तत्तीर्थं तत्तपोवनम्।<br>
परं स्थानं तु ते यान्ति सम्भवन्ति न ते पुनः ॥  १८४.२ ॥<br>
<br>
ज्ञाने विहितनिष्ठानां परमानन्दमिच्छताम्।<br>
या गतिर्विहिता सद्भिः साविमुक्ते मृतस्य तु ॥  १८४.३ ॥<br>
<br>
भवस्य प्रीतिरतुला ह्यविमुक्ते ह्यनुत्तमा।<br>
असङ्ख्येयं फलं तत्र ह्यक्षया च गतिर्भवेत् ॥  १८४.४ ॥<br>
<br>
परं गुह्यं समाख्यातं श्मशानमिति संज्ञितम्।<br>
अविमुक्तं न सेवन्ते वञ्चितास्ते नरा भुवि ॥  १८४.५ ॥<br>
<br>
अविमुक्ते स्थितैः पुण्यैः पांसुभिर्वायुनेरितैः।<br>
अपि दुष्कृतकर्म्माणो यास्यन्ति परमाङ्गतिम् ॥  १८४.६ ॥<br>
<br>
मेरुमन्दरमात्रोऽपि राशिः पापस्य कर्म्मणः।<br>
अविमुक्तं समासाद्य तत् सर्वं व्रजति क्षयम् ॥  १८४.७ ॥<br>
<br>
श्मशानमिति विख्यातमविमुक्तं शिवालयम्।<br>
तद्गुह्यं देवदेवस्य तत्तीर्थं तत्तपोवनम् ॥  १८४.८ ॥<br>
<br>
तत्र ब्रह्मादयो देवा नारायणपुरोगमाः।<br>
योगिनश्च तथा साध्या भगवन्तं सनातनम् ॥  १८४.९ ॥<br>
<br>
उपासन्ते शिवं मुक्ता मद्भक्ता मत्परायणाः।<br>
या गतिर्ज्ञानतपसां या गतिर्यज्ञ याजिनाम् ॥  १८४.१० ॥<br>
<br>
अविमुक्ते मृतानान्तु सा गतिर्विहिता शुभा।<br>
संहर्तारश्च कर्त्तारस्तस्मिन् ब्रह्मादयः सुराः ॥  १८४.११ ॥<br>
<br>
सम्राङ्विराण्मया लोका जायन्ते ह्यपुनर्भवाः।<br>
महर्जनस्तपश्चैव सत्यलोकस्तथैव च ॥  १८४.१२ ॥<br>
<br>
मनसः परमो योगो भूतभव्यभवस्य च।<br>
ब्रह्मादि स्थावरान्तस्य योनौ साङ्क्यादिमोक्षयोः ॥  १८४.१३ ॥<br>
<br>
येऽविमुक्तं न मुञ्चन्ति नरास्ते नैव चिन्तिताः।<br>
उत्तमं सर्वतीर्थानां स्थानानामुत्तमञ्च यत् ॥  १८४.१४ ॥<br>
<br>
क्षेत्राणामुत्तमञ्चैव श्मशानानां तथैव च।<br>
तटाङ्कानाञ्च सर्वेषां कूपानां स्रोतसां तथा ॥  १८४.१५ ॥<br>
<br>
शैलानामुत्तमञ्चैव तडागानां तथोत्तमम्।<br>
पुण्यकृद् भवभक्तैश्च ह्यविमुक्तन्तु सेव्यते ॥  १८४.१६ ॥<br>
<br>
ब्रह्मणः परमं स्थानं ब्रह्मणाध्यासितञ्च यत्।<br>
ब्रह्मणा सेवितं नित्यं ब्रह्मणा चैव रक्षितम् ॥  १८४.१७ ॥<br>
<br>
अत्रैव सप्तभुवनं काञ्चनो मेरुपर्वतः।<br>
मनसः परमो योगः प्रीत्यर्थ ब्रह्मणः स तु ॥  १८४.१८ ॥<br>
<br>
ब्रह्मा तु तत्र भगवांस्त्रिसन्ध्यं चेश्वरे स्थितः।<br>
पुण्यात् पुण्यतमं क्षेत्रं पुण्यकृद्भिर्निषेवितम् ॥  १८४.१९ ॥<br>
<br>
आदित्योपासनं कृत्वा विप्राश्चामरताङ्गताः।<br>
अन्येऽपि ये त्रयोवर्णा भवभक्त्या समाहिताः ॥  १८४.२० ॥<br>
<br>
अविमुक्ते तनुन्त्यक्त्वा गच्छन्ति परमाङ्गतिम्।<br>
अष्टौ मासान् विहारस्य यतीनां संयतात्मनाम् ॥  १८४.२१ ॥<br>
<br>
एकत्र चतुरो मासान् मासौ वा निवसेत् पुनः।<br>
अविमुक्ते प्रविष्टानां विहारस्तु न विद्यते ॥  १८४.२२ ॥<br>
<br>
न देहो भविता तत्र दृष्टं शास्त्रे पुरातने।<br>
मोक्षो ह्यसंशयस्तत्र पञ्चत्वन्तु गतस्य वै ॥  १८४.२३ ॥<br>
<br>
स्त्रियः पतिव्रता याश्च भवभक्ताः समाहिताः।<br>
अविमुक्ते विमुक्तास्ता यास्यन्ति परमाङ्गतिम् ॥  १८४.२४ ॥<br>
<br>
अन्या याः कामचारिण्यः स्त्रियो भोगपरायणाः।<br>
कालेन निधनं प्राप्ता गच्छन्ति परमाङ्गतिम् ॥  १८४.२५ ॥<br>
<br>
यत्र योगश्च मोक्षश्च प्राप्यते दुर्लभो नरैः।<br>
अविमुक्तं समासाद्य नान्यद् गच्छेत् तपोवनम् ॥  १८४.२६ ॥<br>
<br>
सर्वात्मना तपः सेव्यं ब्राह्मणैर्नात्र संशयः।<br>
अविमुक्ते वसेद्यस्तु मम तुल्यो भवेन्नरः ॥  १८४.२७ ॥<br>
<br>
यतो मया न मुक्तं हि त्वविमुक्तं ततः स्मृतम्।<br>
अविमुक्तं न सेवन्ते मूढा ये तमसावृताः ॥  १८४.२८ ॥<br>
<br>
विण्मूत्ररेतसां मध्ये ते वसन्ति पुनः पुनः।<br>
कामः क्रोधश्च लोभश्च दम्भस्तम्भोऽति मत्सरः ॥  १८४.२९ ॥<br>
<br>
निद्रा तन्द्रा तथाऽऽलस्यं पैशून्यमिति ते दश।<br>
अविमुक्ते स्थिता विघ्नाः शक्रेण विहिताः स्वयम् ॥  १८४.३० ॥<br>
<br>
विनायकोपसर्गाश्च सततं मूर्ध्नि तिष्ठति।<br>
पुण्यमेतद् भवेत् सर्वं भक्तानामनुकम्पया ॥  १८४.३१ ॥<br>
<br>
परं गुह्यमिति ज्ञात्वा ततः शास्त्रानुदर्शनात्।<br>
व्याहृतं देवदेवैस्तु मुनिभिस्तत्वदर्शिभिः ॥  १८४.३२ ॥<br>
<br>
मेदसा विप्लुता भूमिरविमुक्ते तु वर्जिता।<br>
पूता समभवत् सर्वा महादेवेन रक्षिता॥  १८४.३३ ॥<br>
<br>
संस्करस्तेन क्रियते भूमेरन्यत्र सूरिभिः।<br>
ये भक्ता वरदं देवमक्षरं परमं पदम् ॥  १८४.३४ ॥<br>
<br>
देवदानवगन्धर्व यक्षरक्षोमहोरगाः।<br>
अविमुक्तमुपासन्ते तन्निष्ठस्तत्परायणाः ॥  १८४.३५ ॥<br>
<br>
ते विशन्ति महादेवमाज्याहुतिरिवानलम्।<br>
तं वै प्राप्य महादेवीमीश्वराध्युषितं शुभम् ॥  १८४.३६ ॥<br>
<br>
अविमुक्तं कृतार्थोऽस्मीत्यात्मानमुपलभ्यते।<br>
ऋषिदेवासुरगणैर्जपहोमपरायणैः ॥  १८४.३७ ॥<br>
<br>
यतिभिर्मोक्षकामैश्च ह्यविमुक्तं निषेव्यते।<br>
नाविमुक्ते मृतः कश्चिन्नरकं याति किल्बिषी ॥ १८४.३८ ॥<br>
<br>
ईश्वरानुगृहीता हि सर्वे यान्ति पराङ्गतिम्।<br>
द्वियोजनमयार्द्धञ्च तत् क्षेत्रं पूर्वपश्चिमम् ॥  १८४.३९ ॥<br>
<br>
अर्द्धयोजनविस्तीर्णं दक्षिणोत्तरतः स्मृतम्।<br>
वाराणसी तदीया च यावच्छुक्लनदी तु वै ॥  १८४.४० ॥<br>
<br>
एतत् क्षेत्रस्य विस्तारः प्रोक्तो देवेन धीमता।<br>
लब्ध्वा योगञ्च मोक्षञ्च काङ्क्षन्तो ज्ञानमुत्तमम् ॥  १८४.४१ ॥<br>
<br>
अविमुक्तं न मुञ्चन्ति तन्निष्ठास्तत्परायणाः।<br>
तस्मिन् वसन्ति ये मर्त्या न ते शोच्याः कदाचन ॥  १८४.४२ ॥<br>
<br>
योगक्षेत्रं तपः क्षेत्रं सिद्धगन्धर्व सेवितम्।<br>
सरितः सागराः शैला नाविमुक्त-समाभुवि ॥  १८४.४३ ॥<br>
<br>
भूर्लोके चान्तरिक्षे च दिवि तीर्थानि यानि च।<br>
अतीत्य वर्तते चान्यदविमुक्तं प्रभावतः ॥  १८४.४४ ॥<br>
<br>
ये तु ध्यानं समासाद्य मुक्तात्मानः समाहिताः।<br>
सन्नियम्येन्द्रियग्रामं जपन्ति शतरुद्रियम् ॥  १८४.४५ ॥<br>
<br>
अविमुक्ते स्थिता नित्यं कृतार्थास्ते द्विजातयः।<br>
भवभक्तिं समासाद्य रमन्ते तु सुनिश्चिताः ॥  १८४.४६ ॥<br>
<br>
संहृत्य शक्तितः कामान् विषयेभ्यो बहिः स्थिताः।<br>
शक्तितः सर्वतो मुक्ताः शक्तितस्तपसि स्थिताः ॥  १८४.४७ ॥<br>
<br>
कारणानीह चात्मानमपुनर्भवभाविताः।<br>
तं वै प्राप्य महात्मानमीश्वरन्निर्भयाः स्थिताः ॥  १८४.४८ ॥<br>
<br>
न तेषां पुनरावृत्तिः कल्पकोटिशतैरपि।<br>
अविमुक्ते तु गृह्यन्ते भवेन विभुना स्वयम् ॥  १८४.४९ ॥<br>
<br>
उत्पादितं महाक्षेत्रं सिध्यन्ते यत्र मानवाः।<br>
उद्देशमात्रं कथिता अविमुक्तगुणास्तथा ॥  १८४.५० ॥<br>
<br>
समुद्रस्येव रत्नानामविमुक्तस्य विस्तरम्।<br>
मोहनं तदभक्तानां भक्तानां भक्तिवर्धनम् ॥  १८४.५१ ॥<br>
<br>
मूढास्ते तु न पश्यन्ति श्मशानमिति मोहिताः।<br>
हन्यमानोऽपि यो विद्वान् वसेद्विघ्नशतैरपि ॥  १८४.५२ ॥<br>
<br>
स याति परमं स्थानं यत्र गत्वा न शोचति।<br>
जन्म मृत्यु जरा मुक्तः परं याति शिवालयाम् ॥  १८४.५३ ॥<br>
<br>
अपुनर्मरणानां हि सा गतिर्मोक्ष काङ्क्षिणाम्।<br>
यां प्राप्य कृतकृत्यः स्यादिति मन्येत पण्डितः ॥  १८४.५४ ॥<br>
<br>
न दानैर्न तपोभिर्वा न यज्ञैर्नापि विद्यया।<br>
प्राप्यते गतिरिष्टा या ह्यविमुक्तेतु लभ्यते ॥  १८४.५५ ॥<br>
<br>
नानावर्णा विवर्णाश्च चण्डाला ये जुगुप्सिताः।<br>
किल्बिषैः पूर्णदेहाश्च प्रकृष्टैः पातकैस्तथा ॥  १८४.५६ ॥<br>
<br>
भेषजं परमं तेषामविमुक्तं विदुर्बुधाः।<br>
जात्यन्तरसहस्रेषु ह्यविमुक्ते म्रियेत यः ॥  १८४.५७ ॥<br>
<br>
भक्तो विश्वेश्वरे देवे न स भूयोऽभिजायते।<br>
यत्र चेष्टं हुतं दत्तं तपस्तप्तं कृतं च यत् ॥  १८४.५८ ॥<br>
<br>
सर्वमक्षयमेतस्मिन्नविमुक्ते न संशयः।<br>
कालेनोपरता यान्ति भवे सायुज्यमक्षयम् ॥  १८४.५९ ॥<br>
<br>
कृत्वा पापसहस्राणि पश्चात् सन्तापमेत्य वै।<br>
यो विमुक्ते वियुज्येत स याति परमाङ्गतिम् ॥  १८४.६० ॥<br>
<br>
उत्तरं दक्षिणं चापि अयनं न विकल्पयेत्।<br>
सर्वस्तेषां शुभः कालो ह्यविमुक्ते म्रियन्ति ये ॥  १८४.६१ ॥<br>
<br>
न यत्र कालो मीमांस्यो शुभो वा यदि वा शुभः।<br>
तस्य देवस्य माहात्म्य-स्थानमद्भुत कर्मणः ॥  १८४.६२ ॥<br>
<br>
सर्वेषामेव नाथस्य सर्वेषां विभुना स्वयम्।<br>
श्रुत्वेदं ऋषयः सर्वे स्कन्देन कथितं पुरा <br>
अविमुक्ताश्रमं पुण्यं भावयेत् करणैः शुभैः ॥  १८४.६३ ॥<br>
