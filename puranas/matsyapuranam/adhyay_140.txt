सूत उवाच।<br>
उदिते तु सहस्रांशौ मेरौ भासाकरे रवौ।<br>
नदद्देव कुलं कृत्स्नं युगान्त इव सागराः॥ १ ॥ <br>
सहस्रनयनो देवस्ततः शक्रः पुरन्दरः।<br>
सवित्तदः सवरुण स्त्रिपुरं प्रययौ हरः॥ २ ॥ <br>
ते नानाविधरूपाश्च प्रमथातिप्रमाथिनः।<br>
ययुः सिंहरवैर्घोरैर्वादित्रनिनदैरपि॥ ३ ॥ <br>
ततो वादितवादित्रैश्चातपत्रैर्महाद्रुमैः।<br>
बभूव तद्बलं दिव्यं वनं प्रचलितं यता॥ ४ ॥ <br>
तदा पतन्तं संप्रेक्ष्य रौद्रं रुद्रबलं महत्।<br>
सङ्‌क्षोभो दानवेन्द्राणां समुद्रप्रतिमो बभौ॥ ५ ॥ <br>
ते चासीन् पट्टिशानच्छक्तीः शूलदण्डपरश्वधान्।<br>
शरासनानि वज्राणि गुरूणि मुसलानि च॥ ६ ॥ <br>
प्रगृह्य कोपरक्ताक्षाः सपक्षा इव पर्वताः।<br>
निजघ्नुः पर्वतघ्नाय घना इव तपात्यये॥ ७ ॥ <br>
स विद्युन्मालिनस्ते वै समयादिति नन्दनाः।<br>
मोदमाना समासेदुर्देवदेवैः सुरारयः॥ ८ ॥ <br>
मर्तव्यकृतबुद्धीनां जये चानिश्चितात्मनाम्।<br>
अबलानाञ्चमू ह्यासीदबलावयवा इव॥ ९ ॥ <br>
विगर्जन्त इवाम्भोदा अम्भोदसद्रृशत्विषः।<br>
प्रयुद्धा युद्धकुशलाः परस्परकृतागसः॥ १० ॥ <br>
धमायन्तो ज्वलद्भिश्च आयुधैश्चन्द्रवर्चसैः।<br>
कोपाद्वा युद्धलुब्धाश्च कुट्टयन्ते परस्परम्॥ ११ ॥ <br>
वज्राहताः पतन्त्यन्ये बाणैरन्ये विदारिताः।<br>
अन्ये विदारिताश्चक्रैः पतन्ति ह्युदधे जले॥ १२ ॥ <br>
छिन्नस्रग्दामहाराश्च प्रमृष्टाम्बरभूषणाः।<br>
तिमिनक्रगणे चैव पतन्ति प्रमथाः सुराः॥ १३ ॥ <br>
गदानां मुसलानाञ्च तोमराणां परश्वधाम्।<br>
वज्रशूलर्ष्टिपातानां पट्टिशानाञ्च सर्वतः॥ १४ ॥ <br>
गिरिश्रृङ्गोपलानाञ्च प्रेरितानां प्रमन्युभिः।<br>
सजवानां दानवानां सधूमानां रवित्विषाम्॥ <br>
आयुधानो महानोघः सागरौघे पतत्यपि॥ १५ ॥ <br>
प्रवृद्धवेगैस्तैस्तत्र सुरासुरकरोरितैः।<br>
आयुधैस्त्रस्तनक्षत्रः क्रियते सङ्क्षयो महान्॥ १६ ॥ <br>
क्षुद्राणाङ्गजयोर्युद्धे यथा भवति सङ्‌क्षयः।<br>
देवासुरगणैस्तद्वत्तिमिनक्रक्षयोऽभवत्॥ १७ ॥ <br>
विद्युन्माली च वेगेन विद्युन्माली इवाम्बुदः।<br>
विद्युन्माल घनोन्नादो नन्दीश्वरमभिद्रुतः॥ १८ ॥ <br>
स तन्तमोऽरिवदनं प्रनदन् वदताम्वरः।<br>
उवाच युधि शैलादिन्दानवोऽम्बुधिनिस्वनः॥ १९ ॥ <br>
युद्धाकाङ्क्षी तु बलवान् विद्युन्माल्यहमागतः।<br>
यदि त्विदानीं मे जीवन्मुच्यसे नन्दिकेश्वर!।<br>
न विद्युन्मालि हननं वचोभिर्युधि दानवः॥ २० ॥ <br>
तमेवं वादिनं दैत्यं नन्दीशस्तपताम्वरैः।<br>
उवाच प्रहरंस्तत्र वाद्यलङ्कारवद्वचः॥ २० ॥ <br>
दानवाः! धर्म्मकामानां नैषोऽवसर इत्यतः।<br>
शक्तो हन्तुं किमात्मानं जातिदोषाद्विवृंहसि॥ २२ ॥ <br>
यदि तावन्मया पूर्वं हतोऽसि पशुवद्यथा।<br>
इदानीं वा कथं नाम न हिंस्ये क्रतु दूषणम्॥ २३ ॥ <br>
सागरं तरते दोर्भ्यां पातयेद्यो दिवाकरम्।<br>
सोऽपि मां शक्नुयान्नैव चक्षुर्भ्यां समवीक्षितुम्॥ २४ ॥ <br>
इत्येवं वादिनं तत्र नन्दिनं तन्निभोबले।<br>
बिभेदैकेषुणा दैत्यः करणार्क इवाम्बुदम्॥ २५ ॥ <br>
वक्षसः सशरस्तस्य पपौ रुधिरमुत्तमम्।<br>
सूर्य्यस्त्वात्मप्रभावेण नद्यर्णवजलं यथा॥ २६ ॥ <br>
स तेन सुप्रहारेण प्रथमञ्चाति रोषितः।<br>
हस्तेन वृक्षमुत्पाट्य चिक्षेप गजराडिव॥ २७ ॥ <br>
वायुनुन्नः स च तरुः शीर्णपुष्पो महारवः।<br>
विद्युन्मालिशरैश्छिन्नः पपात पतगेशवत्॥ २८ ॥ <br>
वृक्षमालोक्य तं छिन्नं दानवेन वरेषुभिः।<br>
रोषमाहारयत्तीव्रं नन्दीश्वर सुविग्रहः॥ २९ ॥ <br>
सोद्यम्य करमारावे रविशक्रकरप्रभम्। <br>
दुद्राव हन्तुं स क्रूरं महिषं गजराडिव॥ ३० ॥ <br>
तमापतन्तं वेगेन वेगवान् प्रसभं बलात्।<br>
विद्युन्माली शरशतैः पूरयामास नन्दिनम्॥ ३० ॥ <br>
शरकण्टकिताङ्गो वै शैलादिः सोऽभवत् पुनः।<br>
अरेर्गुह्यरथं तस्य महतः प्रययौ जवात्॥ ३२ ॥ <br>
बिलम्बिताश्वो विशिरो भ्रमितश्च रणे रथः।<br>
पपात मुनिशापेन सादित्योऽर्करथो यथा॥ ३३ ॥ <br>
अन्तपान्निर्गतश्चैव मायया स दितेः सुतः।<br>
आजघान तदा शक्त्या शैलादिं समवास्थितम्॥ ३४ ॥ <br>
तामेव तु विनिष्क्रम्य शक्तिं शोणितभूषिताम्।<br>
विद्युन्मालिं समुद्दिश्य चिक्षेप प्रमथाग्रणीः॥ ३५ ॥ <br>
तया भिन्नतनुत्राणो विभिन्न हृदयस्त्वपि। <br>
विद्युन्माल्यपतद्‌भूमौ वज्राहत इवाचलः॥ ३६ ॥ <br>
विद्युन्मालिनि निहते सिद्धचारणकिन्नराः।<br>
साधुसाध्विति चोक्त्वा ते पूजयन्त उमापतिम्॥ ३७ ॥ <br>
नन्दिना सादिते दैत्ये विद्युन्मालौ हते मयः।<br>
ददाह प्रमथानीकं वनमग्निरिवोद्धतः॥ ३८ ॥ <br>
शूलनिर्दारितोरस्का गदाचूर्णितमस्तकाः।<br>
इषुभिर्गाढ़विद्धाश्च पतन्ति प्रमथार्णवे॥ ३९ ॥ <br>
अथ वज्रधरो यमोऽर्थदः स च नन्दी स च षण्मुखो गुहः।<br>
मयमसुरवीरसम्प्रवृत्तं विविधुः शस्त्रवरैर्हतारयः॥ ४० ॥ <br>
नागन्तु नागाधिपतेः शताक्षं मयो विदार्येषु वरेण तूर्णम्।<br>
मयञ्च वित्ताधिपतिञ्च विद्‌ध्वा ररास मत्ताम्बुदवत्तदानीम्॥ ४० ॥ <br>
ततः शरैः प्रमथगणैश्च दानवा द्रृढ़ाहताश्वोत्तमवेगविक्रमाः।<br>
भृशानुविद्धास्त्रिपुरं प्रवेशिता यथा शिवश्चक्रधरेण संयुगे॥ ४२ ॥ <br>
ततस्तु शङ्खानकभेरिमर्दलाः ससिंहनादादनुपुत्रभङ्गदाः।<br>
कपर्दिसैन्ये प्रबभुः समन्ततो निपात्यमाना युधि वज्रसन्निभाः॥ ४३ ॥ <br>
अथ दैत्यपुराभावे पुष्ययोगो बभूव ह।<br>
बभूव चापि संयुक्तं तद्योगेन पुरत्रयम्॥ ४४ ॥ <br>
ततो बाणं त्रिधा देवस्त्रिदैवतमयं हरः।<br>
मुमोच त्रिपुरे तूर्णं त्रिनेत्रस्त्रिपदाधिपः॥ ४५ ॥ <br>
तेन मुक्तेन बाणेन बाणपुष्पसमप्रभम्।<br>
आकाशं स्वर्णसङ्काशं कृतं सूर्य्येण रञ्जितम्॥ ४६ ॥ <br>
मुक्ता त्रिदैवतमयं त्रिपुरे त्रिदशः शरम्।<br>
धिग्धिङ्‌मामिति चक्रन्दकष्टं कष्टमिति ब्रुवन्॥ ४७ ॥ <br>
वैधुर्यं दैवतं द्रृष्ट्वा शैलादिर्गजवद्गतः।<br>
किमिदन्त्विति पप्रच्छ शूलपाणिं महेश्वरम्॥ ४८ ॥ <br>
ततः शशाङ्कतिलकः कपर्दी परमार्तवत्।<br>
उवाच नन्दिनं भक्तः स मयोऽद्य विनंक्ष्यति॥ ४९ ॥ <br>
अथ नन्दीश्वरस्तूर्णं मनोमारुतमद्बली।<br>
शरे त्रिपुरमायाति त्रिपुरं प्रविवेश सः॥ ५० ॥ <br>
स मयम्प्रेक्ष्य गणपः प्राहकाञ्चनसन्निभः।<br>
विनाशस्त्रिपुरस्यास्य प्राप्तो मय! सुदारुणः॥ ५० ॥ <br>
अनेनैव गृहेण त्वमपक्राम ब्रवीम्यहम्।<br>
श्रुत्वा तन्नन्दिवचनं द्रृढ़भक्तो महेश्वरे॥ तेनैव गृहमुख्येन त्रिपुरादपसर्पितः॥ ५२ ॥ <br>
सोऽपीषुः पत्रपुटवद्दग्ध्वा तन्नगरत्रयम्।<br>
त्रिधा इव हुताशश्च सोमो नारायणस्तथा॥ ५३ ॥ <br>
शरतेजः परीतानि पुराणि द्विजपुङ्गवाः।!।<br>
दुष्पुत्रदोषाद्दह्यन्ते कुलान्यूर्ध्वं यथा तथा॥ ५४ ॥ <br>
मेरुकैलासकल्पानि मन्दराग्रनिभानि च।<br>
सकपाटगवाक्षाणि वलिभिः शोभितानि च॥ ५५ ॥ <br>
सप्रासादानि रम्याणि कूटागारोत्कटानि च।<br>
सजलानिसमाख्यानि सावलोकनकानि च॥ ५६ ॥ <br>
बद्धध्वजपताकानि स्वर्णरौप्यमयानि च।<br>
गृहाणि तस्मिंस्त्रिपुरे दानवानामुपद्रवे॥ दह्यन्ते दहनाभानि दहनेन सहस्रशः॥ ५७ ॥ <br>
प्रासादाग्रेषु रम्येषु वनेषूपवनेषु च।<br>
वातायन गताश्चान्या चाकाशस्य तलेषु च॥ ५८ ॥ <br>
रमणैरुपगूढ़ाश्च रमन्त्यो रमणैः सह।<br>
दद्यन्ते दानवेन्द्राणामग्निना ह्यपि ताः स्त्रियः॥ ५९ ॥ <br>
काचित् प्रियं परित्यज्य अशक्ता गन्तुमन्यतः।<br>
पुरः प्रियस्य प़ञ्चत्वङ्गताग्नि वदनेक्षयम्॥ ६० ॥ <br>
उवाच शतपत्राक्षी सास्राक्षीव कृताञ्जलिः।<br>
हव्यवाहन! भार्याहं परस्य परतापन!॥ <br>
धर्म्मसाक्षी त्रिलोकस्य न मां स्रष्टुमिहार्हसि॥ ६० ॥ <br>
शायितञ्च मया देव! शिवया च शिवप्रभ!। <br>
परेण प्रैहि मुक्त्वेदं गृहञ्च दयितं हि मे॥ ६२ ॥ <br>
एका पुत्रमुपादाय बालकं दानवाङ्गना।<br>
हुताशनसमीपस्था इत्युवाच हुताशनम्॥ ६३ ॥ <br>
बालोऽयं दुःखलब्धश्च मया पावक!पुत्रक।<br>
नार्हस्येनमुपादातुं दयितं षण्मुखप्रिय!॥ ६४ ॥ <br>
काश्चित् प्रियान्परित्यज्य पीड़िता दानवाङ्गनाः।<br>
निपतन्त्यर्णवजले शिञ्जमानविभूषणाः॥ ६५ ॥ <br>
तात पुत्रेति मातेति मातुलेति च विह्वलम्।<br>
चकम्पुस्त्रिपुरेनार्यः पावकज्वालवेपिताः॥ ६६ ॥ <br>
यथा दहति शैलाग्निः साम्बुजं जलजाकरम्।<br>
तथा स्त्रीवक्त्रपद्मानि चादहत्त्रिपुरेऽनलः॥ ६७ ॥ <br>
तुषारराशिः कमलाकराणां यथा दहत्यम्बुजकानि शीते।<br>
तथैव सोऽग्निस्रिपुराङ्गनानां ददाह वक्त्रेक्षणपङ्कजानि॥ ६८ ॥ <br>
शराग्निपातात् समभिद्रुतानां तत्राङ्गनानामतिकोमलानाम्।<br>
बभूव काञ्चीगुणनूपुराणामाक्रन्दितानाञ्च रवोऽतिमिश्रः॥ ६९ ॥ <br>
दग्धार्द्धचन्द्राणि स वेदिकानि विशीर्णहर्म्याणि सतोरणानि।<br>
दग्धानि दग्धानि गृहाणि तत्र पतन्ति रक्षार्थमिवार्णवौघे॥ ७० ॥ <br>
गृहः पतद्भिर्ज्वलनावलीढ़ेरासीत्‌समुद्रे सलिलं प्रतप्तम्।<br>
कुपुत्रदोषैः प्रहतानुविद्धं यथा कुलं याति धनान्वितस्य॥ ७० ॥ <br>
गृहप्रतापैः क्वथितं समन्तात्तदार्णवे तोयमुदीर्णवेगम्।<br>
वित्रासयामास तिमीन् सनक्रां स्तिमिङ्गिलांस्तत्क्वथितांस्तथान्यान्॥ ७२ ॥ <br>
सगोपुरो मन्दरपादकल्पः प्राकारवर्यस्त्रिपुरे च सोऽथ।<br>
तैरेव सार्द्धं भवनैः पपात शब्दं महान्तं जनयन् समुद्रे॥ ७३ ॥ <br>
सहस्रश्रृङ्गैर्भवनैर्यदासीत् सहस्रश्रृङ्गः स इवाचलेशः।<br>
नामावशेषं त्रिपुरं प्रजज्ञे हुताशनाहारबलिप्रयुक्तम्॥ ०३०.७४ ॥ <br>
प्रदह्यमानेन पुरेण तेन जगत्सपातालदिवं प्रतप्तम्।<br>
दुःखं महत्प्राप्य जलावमग्नं यस्मिन् महान् सौधवरो मयस्य॥ ७५ ॥ <br>
तद्धेवेशोवचः श्रुत्वा इन्द्रो वज्रधरस्तदा।<br>
शशाप तद्‌गृहञ्चापि मयस्यादितिनन्दनः॥ ७६ ॥ <br>
असेव्यमप्रतिष्ठञ्च भयेन च समावृतम्।<br>
भविष्यति मयगृहं नित्यमेव यथाऽनलः॥ ७७ ॥ <br>
यस्य यस्य तु देशस्य भविष्यति पराभवः।<br>
द्रक्ष्यन्ति त्रिपुरं खण्डं तत्रेदं नाशगा जना॥ तदेतदद्यापि गृहं मयस्यामयवर्जितम्॥ ७८ ॥ <br>
ऋषय ऊचुः।<br>
भगवन्! स मयो येन गृहेण प्रपलायितः।<br>
तस्य नो गतिमाख्याहि मयस्य चमसोद्भव॥ ७९ ॥ <br>
सूत उवाच।<br>
द्रृश्यते द्रृश्यते यत्र ध्रुवस्तत्र मयास्पदम्।<br>
देवद्विड् तु मयश्चातः स तदा खिन्नमानसः॥ ततश्च्युतोऽन्यलोकेऽस्मिंन् त्राणार्थं वै चकार सः॥ ८० ॥ <br>
तत्रापि देवताः सन्ति आप्तोर्यामाः सुरोत्तमाः।<br>
तत्राशक्तं ततो गन्तुं तञ्चैकं पुरमुत्तमम्॥ ८० ॥ <br>
शिवः सृष्ट्वा गृहं प्रादान् मयञ्चैव गृहार्थिनम्।<br>
विरराम सहस्राक्षः पूजयामास चेश्वरम्॥ <br>
पूज्यमानञ्च भूतेशं सर्वे तुष्टुवुरीश्वरम्॥ ८२ ॥ <br>
संपूज्यमानं त्रिदशैः समीक्ष्य गणैर्गणेशाधिपतिन्तु मुख्यम्।<br>
हर्षाद्ववल्गुर्जहसुश्च देवा जग्मुर्ननर्दुस्तु विषाक्तहस्ताः॥ ८३ ॥ <br>
पितामहं वन्द्य ततो महेशं प्रगृह्य चापं प्रविसृज्य भूतान्।<br>
रथाच्च सम्पत्य हरेषु दग्धं क्षिप्तं पुरं तन्मकरालये च॥ ८४ ॥ <br>
य इमं रुद्र विजयं पठते विजयावहम्। <br>
विजयन्तस्य कृत्येषु ददाति वृषभध्वजः॥ ८५ ॥ <br>
पितृणां वापि श्राद्धेषु य इमं श्रावयिष्यति।<br>
अनन्तं तस्य पुण्यं स्यात् सर्वयज्ञफलप्रदम्॥ ८६ ॥ <br>
इदं स्वस्त्ययनं पुण्यमिदं पुंसवनं सहत्।<br>
इदं श्रुत्वा पठित्वा च यान्ति रुद्रसलोकताम्॥ ८७ ॥ &nbsp;<br>
<br>
