श्राद्धप्रकरणम्।<br>
<br>
सूत उवाच।<br>
श्रुत्वैतत्सर्वमखिलं मनुः पप्रच्छ केशवम्।<br>
श्राद्धकालञ्च विविधं श्राद्धभेदं तथैव च।। १६.१ ।।<br>
<br>
श्राद्धेषु भोजनीया ये ये च वर्ज्या द्विजातयः। <br>
कस्मिन्वासरभागेवा पितृभ्यः श्राद्धमाचरेत्।। १६.२ ।।<br>
<br>
कस्मिन्दत्तं कथं याति श्राद्धन्तु मधुसूदन। <br>
विधिना केन कर्त्तव्यं कथं प्रीणाति तत्पितॄन्।। १६.३ ।।<br>
<br>
मत्स्य उवाच।<br>
कुर्यादहरहः श्राद्धमन्नाद्येनोदकेन वा। <br>
पयोमूलफलैर्वापि पितृभ्यः प्रीतिमावहन्।। १६.४ ।।<br>
<br>
नित्यन्नैमित्तिकं काम्यं त्रिविधं श्राद्धमुच्यते। <br>
नित्यं तावत्प्रवक्ष्यामि अर्घ्यावाहनवर्जितम्।। १६.५ ।।<br>
<br>
अदैवं तद्विजानीयात् पार्वणं पर्वसु स्मृतम्। <br>
पार्वणं त्रिविधं प्रोक्तं श्रृणु तावन्महीपते!।। १६.६ ।।<br>
<br>
पार्वणे ये नियोज्यास्तु ताञ्छृणुष्व नराधिप!।।  <br>
पञ्चाग्निः स्नातकश्चैव त्रिसुपर्णः षडङ्गवित्। <br>
श्रोत्रियः श्रोत्रियसुतो विधिवाक्यविशारदः।। १६.७ ।।<br>
<br>
सर्वज्ञो वेदविन्मन्त्री ज्ञातवंशः कुलान्वितः। <br>
पुराणवेत्ता धर्म्मज्ञः स्वाध्यायजपतत्परः।। १६.८ ।।<br>
<br>
शिवभक्तः पितृपरः सूर्य्यभक्तोऽथ वैष्णवः।। १६.९ ।।<br>
<br>
ब्रह्मण्यो योगविच्छान्तो विजितात्मा च शीलवान्।<br>
भोजयेच्चापि दौहित्रं यत्नतः स्वसुहृद्‌गुरून्।। १६.१० ।।<br>
<br>
विद्यतिं मातुलं बन्धुमृत्विगाचार्यसोमपान्। <br>
यश्च व्याकुरुते वाक्यं यश्च मीमांसतेऽध्वरम्।। १६.११ ।।<br>
<br>
सामस्वरविधिज्ञश्च पङ्क्तिपावनपावनः। <br>
सामगोब्रह्मचारी च वेदयुक्तोऽथ ब्रह्मवित्।। १६.१२ ।।<br>
<br>
यत्रैते भुञ्जते श्राद्धे तदेव परमार्थवित्। <br>
एते भोज्याः प्रयत्नेन वर्जनीयान्निबोध मे।। १६.१३ ।।<br>
<br>
पतितोऽभिशस्तः क्लीबश्च पिशुनव्यङ्गरोगिणः। <br>
कुनखीश्यावदन्तश्च कुण्डगोलाश्वपालकाः।। १६.१४ ।।<br>
<br>
परिवित्तिर्नियुक्तात्मा प्रमत्तोन्मत्तदारुणाः।<br>
<br>
वैडाली वकवृत्तिश्च दम्भो देवलकादयः।। १६.१५ ।।<br>
कृतध्नान्नास्तिकांस्तद्वन्म्लेच्छदेशनिवासिनः।<br>
<br>
त्रिशङ्कर्वर्वरद्राववीतद्रविडकोकणान्।। १६.१६ ।।<br>
<br>
वर्जयेल्लिङ्गिनः सर्वान् श्राद्धकाले विशेषतः।<br>
पूर्वेद्युरपरेद्युर्वा विनीतात्मा निमन्त्रयेत्।। १६.१७ ।।<br>
<br>
निमन्त्रितान् हि पितर उपतिष्ठन्ति तान् द्विजान्। <br>
वायुभूतानुगच्छन्ति तथासीनानुपासते।। १६.१८ ।।<br>
<br>
दक्षिणं जानुमालभ्य त्वं मया तु निमन्त्रितः। <br>
एवं निमन्त्र्य नियमं श्रावयेत्पितृबान्धवान्।.१६.१९ ।।<br>
<br>
अक्रोधनैः शौचपरैः सततं ब्रह्मचारिभिः। <br>
भवितव्यं भवद्भिश्च मया च श्राद्धकारिणा।। १६.२० ।।<br>
<br>
पितृयज्ञं विनिर्वर्त्य तर्पणाख्यन्तु योऽग्निमान्।<br>
पिण्डान्वाहार्यकं कुर्य्याच्छ्राद्धमिन्दुक्षये मुदा।। १६.२१ ।।<br>
<br>
गोमयेनोपलिप्ते तु दक्षिणप्रवणे स्थले। <br>
श्राद्धं समाचरेद् भक्त्या गोष्ठे वा जलसन्निधौ।। १६.२२ ।।<br>
<br>
अग्निमान्निर्वपेत्पित्र्यं चरुञ्चसाममुष्टिभिः। <br>
पितृभ्यो निर्वपामीति सर्वंदक्षिणतो न्यसेत्।। १६.२३ ।।<br>
<br>
अभिधार्यं ततः कुर्य्यान्निर्वापत्रयमग्रतः। <br>
तेपि तस्यायताः कार्य्याश्चतुरङ्गुलविस्तृताः।। १६.२४ ।।<br>
<br>
दर्व्वीत्रयन्तु कुर्व्वीत खादिरं रजतान्वितम्। <br>
रत्निमात्रं परिश्लक्ष्णं हस्ताकाराग्रमुत्तमम्।। १६.२५ ।।<br>
<br>
उदपात्रञ्च कांस्यञ्च मेक्षणञ्चसमित्कुशान्। <br>
तिलाः पात्राणिसद्वासो गन्ध धूपानुलेपनम्।। १६.२६ ।।<br>
<br>
आहरेदपसव्यन्तु सर्वं दक्षिणतः शनैः। <br>
एवमासाद्य तत्सर्वं भवनस्याग्रतो भुवि।। १६.२७ ।।<br>
<br>
गोमयेनोपलिप्तायां गोमूत्रेण तु मण्डलम्। <br>
अक्षताभिः सपुष्पाभिस्तदभ्यर्च्यापसव्यवत्।। १६.२८ ।।<br>
<br>
विप्राणां क्षालयेत्पादावभिनन्द्य पुनः पुनः। <br>
आसनेषूपक्लृप्तेषु दर्भवत्सु विधानवत्।। १६.२९ ।।<br>
<br>
उपस्पृष्टोदकान्विप्रानुपवेश्यानुमन्त्रयेत्। <br>
द्वौ दैवे पितृकृत्ये त्रीनेकैकमुभयत्र च।। १६.३० ।।<br>
<br>
भोजयेदीश्वरोऽपीह न कुर्य्याद्विस्तरं बुधः। <br>
दैवपूर्वं नियोज्याथ विप्रानर्घ्यादिना बुधः।। १६.३१ ।।<br>
<br>
अग्नौ कुर्यादनुज्ञातो विप्रे विप्रो यथाविधि। <br>
स्वगृह्योक्तविधानेन कांस्ये कृत्वा चरुं ततः।। १६.३२ ।।<br>
<br>
अग्नीषोमयमाभ्यान्तु कुर्यादाप्यायनं बुधः। <br>
दक्षिनाग्नौ प्रतीते वा य एकाग्निर्द्विजोत्तमः।। १६.३३ ।।<br>
<br>
यज्ञोपवीती निर्वर्त्य ततः पर्युक्षणादिकम्। <br>
प्राचीनावीतिना कार्यमतः सर्वं विजानता।। १६.३४ ।।<br>
<br>
षट्‌चतस्माद्धविः शेषात्‌ पिण्डा न्‌ कृत्वा ततोदकम्। <br>
दद्यादुदकपात्रैस्तु सतिलं सव्यपाणिना।। १६.३५ ।।<br>
<br>
जान्वाच्य सव्यं यत्नेन दर्भयुक्तो विमत्सरः। <br>
विधाय लेखा यत्नेन निर्वापेष्ववनेजनम्।। १६.३६ ।।<br>
<br>
दक्षिणाभिमुखः कुर्य्यात्करे दर्वीं निधाय वै। <br>
निधाय पिण्डमेकैकं सर्वदर्भेष्वनुक्रमात्।। १६.३७ ।।<br>
<br>
निनयेदथ दर्भेषु नामगोत्रानुकीर्तनैः। <br>
तेषु दर्भेषु तं हस्तं निमृज्याल्लोपभागिनाम्।। १६.३८ ।।<br>
<br>
तथैव च ततः कुर्यात् पुनः प्रत्यवनेजनम्। <br>
षडप्येतान्नमस्कृत्य गन्ध धूपार्हणादिभिः।। १६.३९ ।।<br>
<br>
एवमावाह्य तत्‌ सर्वं वेदमन्त्रैर्यथोदितैः। <br>
एकाग्नेरेक एव स्यान्निर्वापोदर्विका तथा।। १६.४० ।।<br>
<br>
ततः कृत्वान्तरे दद्यात्‌ पत्नीभ्योऽन्नं कुशेषु सः। <br>
तद्वत्‌ पिण्डादिके कुर्यादावाहन विसर्जनम्।। १६.४१ ।।<br>
<br>
ततो गृहीत्वा पिण्डेभ्यो मात्राः सर्वाः क्रमेण तु। <br>
तानेव विप्रान्‌ प्रथमं प्राशयेद्यत्नतो नरः।। १६.४२ ।।<br>
<br>
यस्मादन्नात् धृता मात्रा भक्षयन्ति द्विजातयः। <br>
अन्वाहार्यकमित्युक्तं तस्मात् तच्चन्द्रसंक्षये।। १६.४३ ।।<br>
<br>
पूर्वं दत्त्वातु तद्धस्ते सपवित्रं तिलोदकम्। <br>
तत्‌ पिण्डाग्रं प्रयच्छेत स्वधैषामस्त्विति ब्रुवन्।। १६.४४ ।।<br>
<br>
वर्णयन् भोजयेदन्नं मिष्टं पूतञ्च सर्वदा। <br>
वर्जयेत् क्रोधपरतां स्मरन्नारायणं हरिम्।। १६.४५ ।।<br>
<br>
तृप्तान् ज्ञात्वा ततः कुर्याद्विकिरन् सार्ववर्णिकम्।<br>
सोदकं चान्नमुद्वृत्य सलिलं प्रक्षिपेद् भुवि।। १६.४६ ।।<br>
<br>
आचान्तेषु पुनर्दद्याज्जलपुष्पाक्षतोदकम्। <br>
स्वस्तिवाचनकं सर्वं पिण्डोपरि समाहरेत्।। १६.४७ ।।<br>
<br>
देवायत्तं प्रकुर्वीत श्राद्धनाशोऽन्यथा भवेत्। <br>
विसृज्य ब्राह्मणांस्तद्वत् तेषां कृत्वा प्रदक्षिणम्।। १६.४८ ।।<br>
<br>
दक्षिणां दिशमाकाङ्क्षन् पितॄन् याचेत मानवः।<br>
दातारो नोऽभिवर्धन्तां वेदाः सन्ततिरेव च।। १६.४९ ।।<br>
<br>
श्रद्धा च नो माव्यगमत्‌ बहुदेयञ्च नोऽस्त्विति। <br>
अन्नञ्च नो बहुभवेदतिथींश्च लभामहे।। १६.५० ।।<br>
<br>
याचितारश्च नः सन्तु मा च याचिष्म कञ्चन। <br>
एतदस्त्विति तत्‌ प्रोक्तमन्वाहार्यन्तु पार्वणम्।। १६.५१ ।।<br>
<br>
यथेन्दुसंक्षये तद्वदन्यत्रापि निगद्यते। <br>
पिण्डांस्तुगोऽजविप्रेभ्यो दद्यादग्नौ जलेऽपि वा।। १६.५२ ।।<br>
<br>
विप्राग्रतो वा विकिरेद्वयोभिरभिवाशयेत्। <br>
पत्नी तु मध्यमं पिण्डं प्राशयेद्विनयान्विता।। १६.५३ ।।<br>
<br>
आधत्त पितरो गर्भमत्र सन्तानवर्धनम्। <br>
तावदुच्छेषणं तिष्ठेद्यावद्विप्रा विसर्जिताः।। १६.५४ ।।<br>
<br>
वैश्वदेवं ततः कुर्यान्निवृत्ते पितृकर्मणि। <br>
इष्टैः सह ततः शान्तो भुञ्जीत पितृसेवितम्।। १६.५५ ।।<br>
<br>
पुनर्भोजनमध्वानं यानमायासमैथुनम्। <br>
श्राद्धकृच्छ्रादभुक् चैव सर्वमेतद्विवर्जयेत्।। १६.५६ ।।<br>
<br>
स्वाध्यायं कलहं चैव दिवा स्वप्नञ्च सर्वदा। <br>
अनेन विधिना श्राद्धं निरद्वस्येह निर्वपेत्।। १६.५६ ।।<br>
<br>
कन्याकुम्भवृषस्थेऽर्के कृष्णपक्षेषु सर्वदा।<br>
यत्र यत्र प्रदातव्यं सपिण्डीकरणात्परम्। <br>
तत्रानेन विधानेन देयमग्निमता सदा ।। १६.५७ ।।<br>
