पीठिकालक्षणवर्णनम्।<br>
<br>
सूत उवाच।<br>
पीठिकालक्षणं वक्ष्ये यथावदनुपूर्वशः।<br>
पीठोच्छ्रायं यथावच्च भागान् षोडश कारयेत् ॥ २६२.१<br>
<br>
भूमावेकः प्रविष्टः स्याच्चतुर्भिर्जगती मता।<br>
वृत्तो भागस्तथैकः स्यात् वृतः पटलभागतः ॥ २६२.२<br>
<br>
भागैस्त्रिभिस्तथा कण्ठः कण्ठपट्टस्त्रिभागतः।<br>
भागाभ्यामूर्ध्वपट्टश्च शेषभागेन पट्टिका ॥ २६२.३<br>
<br>
प्रविष्टं भागमेकैकं जगती यावदेवतु।<br>
निर्गमस्तु पुनस्तस्य यावद्वै शेषपट्टिका ॥ २६२.४<br>
<br>
वारिनिर्गमनार्थन्तु तत्र कार्य्यः प्रणालकः।<br>
पीठिकानान्तुसर्वासामेतत्सामान्यलक्षणम् ॥ २६२.५<br>
<br>
विशेषान् देवता भेदान् श्रृणुध्वं द्विजसत्तमाः!।<br>
स्थण्डिला वाथ वापी वा यक्षी वेदी च मण्डला ॥ २६२.६<br>
<br>
पूर्णचन्द्रा च वज्रा च पद्मार्धशशिनस्तथा।<br>
त्रिकोणा दशमी तासां संस्थानं वा निबोधत ॥ २६२.७<br>
<br>
स्थण्डिला चतुरस्रा तु वर्जिता मेखलादिभिः।<br>
वापी द्विमेखला ज्ञेया यक्षी चैव त्रिमेखला ॥ २६२.८<br>
<br>
चतुरस्रायता वेदी न तां लिङ्गेषु योजयेत्।<br>
मण्डलावर्तुलायातु मेखलाभिर्गणप्रिया ॥ २६२.९<br>
<br>
रक्ता द्विमेखला मध्ये पूर्णचन्द्रा तु सा भवेत्।<br>
मेखलात्रयसंयुक्ता षड़स्रा वज्रिका भवेत् ॥ २६२.१०<br>
<br>
षोडशास्त्रा भवेत्पद्मा किञ्चिद्ध्रस्वा तु मूलतः।<br>
तथैव धनुषाकारा सार्द्धचन्द्रा प्रशस्यते ॥ २६२.११<br>
<br>
त्रिशूलसदृशी तद्वत् त्रिकोणाह्यूर्ध्वतो मता।<br>
प्रागुदक्प्रवणा तद्वत्प्रशस्ता लक्षणान्विता ॥ २६२.१२<br>
<br>
परिवेषं त्रिभागेन निर्गमं तत्र कारयेत्।<br>
विस्तारं तत्प्रमाणञ्च मूलेचाग्रे ततोर्ध्वतः ॥ २६२.१३<br>
<br>
जलमार्गश्च कर्तव्यस्त्रिभागेन सुशोभनः।<br>
लिङ्गस्यार्द्धविभागेन स्थौल्येन समधिष्ठिता ॥ २६२.१४<br>
<br>
मेखला तत्त्रिभागेन खातञ्चैव प्रमाणतः।<br>
अथवा पादहीनन्तु शोभनं कारयेत्सदा ॥ २६२.१५<br>
<br>
उत्तरस्थं प्रणालञ्च प्रमाणादधिकारयेत्। <br>
स्थण्डिलायामथारोग्यं धनं धान्यञ्च पुष्कलम् ॥ २६२.१६<br>
<br>
गोप्रदा च भवेद्यक्षी वेदी संपत् प्रदा भवेत्।<br>
मण्डलायां भवेत्कीर्तिर्वरदा पूर्णचन्द्रिका ॥ २६२.१७<br>
<br>
आयुःप्रदा भवेद्वज्रा पद्मा सौभाग्यदा भवेत्।<br>
पुत्रप्रदार्धचन्द्रा स्यात् त्रिकोणशत्रुनाशिनी ॥ २६२.१८<br>
<br>
देवस्य यजनार्थन्तु पीठिका दश कीर्तिताः।<br>
शैले शैलमयी दद्यात् पार्थिवे पार्थिवी तथा ॥ २६२.१९<br>
<br>
दारुजे दारुजां कुर्यात् मिश्रे मिश्रां तथैव च।<br>
नान्ययोनिस्तु कर्तव्या सदा शुभफलेप्सुभिः ॥ २६२.२०<br>
<br>
अर्च्चायामा समन्दैर्घ्यं लिङ्गायामसमन्तथा।<br>
यस्य देवस्य या पत्नी तां पीठे परिकल्पयेत् ॥ <br>
एतत्सर्वं समाख्यातं समासात्पीठलक्षणम् ॥ २६२.२१<br>
