कल्पानां कीर्त्तनम्।<br>
<br>
मनुरुवाच।<br>
कल्पमानं त्वया प्रोक्तं मन्वन्तरयुगेषु च।<br>
इदानीं कल्पनामानि समासात् कथयाच्युत! ।।  २९०.१<br>
<br>
मत्स्य उवाच।<br>
कल्पानां कीर्तनं वक्ष्ये महापातकनाशनम्।<br>
यस्यानुकीर्तनादेव वेदपुण्येन युज्यते ।।  २९०.२<br>
<br>
प्रथमं श्वेतकल्पस्तु द्वितीयो नीललोहितः।<br>
वामदेवस्तृतीयस्तु ततोराथन्तरोऽपरः ।।  २९०.३<br>
<br>
रौरवः पञ्चमः प्रोक्तः षष्ठो देव इति स्मृतः।<br>
सप्तमोऽथ बृहत्कल्पः कन्दर्पोऽष्टम उच्यते ।।  २९०.४<br>
<br>
सद्योऽथ नवमः प्रोक्तः ईशानो दशमः स्मृतः।<br>
तम एकादशः प्रोक्तः तथा सारस्वतः परः ।।  २९०.५<br>
<br>
त्रयोदश उदानस्तु गारुड़ोऽथ चतुर्दशः।<br>
कौर्मः पञ्चदशः प्रोक्तः पौर्णमास्यामजायत ।।  २९०.६<br>
<br>
षोड़शो नारसिंहस्तु समानस्तु ततोऽपरः।<br>
आग्नेयोऽष्टादशः प्रोक्तः सोमकल्पस्तथापरः ।।  २९०.७<br>
<br>
मानवो विंशतिः प्रोक्तस्तत् पुमानिति चापरः।<br>
वैकुण्ठश्चापरस्तद्वल्लक्ष्मीकल्पस्तथापरः ।।  २९०.८<br>
<br>
चतुर्विंशतिमः प्रोक्तः सावित्री कल्पसंज्ञकः।<br>
पञ्चविंशस्ततो घोरो वाराहस्तु ततोऽपरः ।।  २९०.९<br>
<br>
सप्तविंशोऽथ वैराजो गौरि कल्पस्तथापरः।<br>
माहेश्वरस्तु स प्रोक्त स्त्रिपुरो यत्र घातितः ।।  २९०.१०<br>
<br>
पितृकल्पस्तथान्ते तु या कुहूर्ब्रह्मणः परा।<br>
इत्येवं ब्रह्मणो मासः सर्वपातकनाशनः ।।  २९०.११<br>
<br>
आदावेव हि माहात्म्यं यस्मिन्यस्य विधीयते।<br>
तस्य कल्पस्य तन्नाम विहितं ब्रह्मणा पुरा ।।  २९०.१२<br>
<br>
सङ्कीर्णास्तामसाश्चैव राजसाः सात्विकास्तथा।<br>
रजस्तमो मयास्तद्वदेते त्रिंशदुदाहृताः ।।  २९०.१३<br>
<br>
सङ्कीर्णेषु सरस्वत्याः पितृणां व्युष्टिरुच्यते।<br>
अग्नेः शिवस्य माहात्म्यं तामसेषु दिवाकरे ।।  २९०.१४<br>
<br>
राजसेषु च माहात्म्यमधिकं ब्रह्मणः स्मृतम्।<br>
यस्मिन् कल्पे तु यत् प्रोक्तं पुराणं ब्रह्मणा पुरा ।।  २९०.१५<br>
<br>
तस्य तस्य तु माहात्म्यं तत्स्वरूपेण वर्ण्यते।<br>
सात्विकेष्वधिकं तद्वद्विष्णोर्माहात्म्यमुत्तमम् ।।  २९०.१६<br>
<br>
तथैव योगसंसिद्धा गमिष्यन्ति परां गतिम्।<br>
ब्राह्मं पाद्ममिमं यस्तु पठेत् पर्वणि पर्वणि ।।  २९०.१७<br>
<br>
तस्य धर्मे मतिर्ब्रह्म करोति विपुलां श्रियम्।<br>
यस्तु दद्यादिमान् कृत्वा हैमान् पर्वणि पर्वणि ।।  २९०.१८<br>
<br>
ब्रह्मविष्णुपुरे वासं मुनिभिः पूज्यते दिवि।<br>
सर्वपापक्षयकरं कल्पदानं यतो भवेत् ।।  २९०.१९<br>
<br>
मुनिरूपांस्ततः कृत्वा दद्यात् कल्पान् विचक्षणः।<br>
पुराणसंहिता चेयं तव भूप! मयोदिता ।।  २९०.२०<br>
<br>
सर्वपापहरा नित्यमारोग्य श्रीफलप्रदा।<br>
ब्रह्मसंवत्सरशतादेकाहं शैवमुच्यते ।।  २९०.२१<br>
<br>
शिववर्षशतादेकं निमेषं वैष्णवं विदुः।<br>
यदा सविष्णुर्जागर्ति तदेदं चेष्टते जगत् ।।  २९०.२२<br>
<br>
यदा स्वपिति शान्तात्मा तदा सर्वं निमीलति।<br>
इत्युक्त्वा देवदेवेशो मत्स्यरूपी जनार्दनः ।।  २९०.२३<br>
<br>
पश्यतां सर्वभूतानां तत्रैवान्तरधीयत।<br>
वैवस्वतो हि भगवान् विसृज्य विविधाः प्रजाः ।।  २९०.२४<br>
<br>
स्वान्तरं पालयामास मार्तण्डकुलवर्द्धनः।<br>
यस्य मन्वन्तरञ्चैतदधुना चानुवर्तते ।।  २९०.२५<br>
<br>
पुण्यं पवित्रमेतद्वः कथितं मत्स्य भाषितम्।<br>
पुराणं सर्वशास्राणां यदेतन्मूर्ध्नि संस्थितम्।।  २९०.२६<br>
