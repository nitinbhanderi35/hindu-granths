कालनेमिना सह विष्णुयुद्धम्<br>
मत्स्य उवाच।<br>
पञ्च तन्नाभ्यवर्तन्त विपरीतेन कर्म्मणा।<br>
वेदो धर्म्मः क्षमा सत्यं श्रीश्च नारायणाश्रया ॥ १७८.१ ॥<br>
<br>
स तेषामनुपस्थानात् सक्रोधो दानवेश्वरः।<br>
वैष्णवं पदमन्विच्छन् ययौ नारायणान्तिकम् ॥  १७८.२ ॥<br>
<br>
स ददर्श सुपर्णस्थं शङ्ख चक्रगदाधरम्।<br>
दानवानां विनाशाय भ्रामयन्तं गदां शुभाम्॥  १७८.३ ॥<br>
<br>
सजलाम्भोद सदृशं विद्युत्सदृश वाससम्।<br>
स्वारूढं स्वर्णपक्षाढ्यं शिखिनं काश्यपं खगम् ॥  १७८.४ ॥<br>
<br>
दृष्ट्वा दैत्यविनाशाय रणे स्वस्थमवस्थितम्।<br>
दानवो विष्णुमक्षोभ्यं बभाषे लुब्ध मानसः ॥  १७८.५ ॥<br>
<br>
अयं स रिपुरस्माकं पूर्वेषां प्राणनाशनः।<br>
अर्णवावासिनश्चैव मधोर्वै कैटभस्य च ॥  १७८.६ ॥<br>
<br>
अयं स विग्रहोऽस्माकमशाम्यः किल कथ्यते।<br>
अनेन संयुगेष्वद्य दानवा बहवो हताः ॥  १७८.७ ॥<br>
<br>
अयं स निर्घृणो लोके स्त्री बाल निरपत्रपः।<br>
येन दानवनारीणां सीमन्तोद्धरणं कृतम् ॥  १७८.८ ॥<br>
<br>
अयं सविष्णुर्देवानां वैकुण्ठश्च दिवैकसाम्।<br>
अनन्तो भोगिनामप्सु स्वपन्नाद्यः स्वयम्भुवः ॥  १७८.९ ॥<br>
<br>
अयं स नाथो देवानामस्माकं व्यथितात्मनाम्।<br>
अस्य क्रोधं समासाद्य हिरण्यकशिपुर्हतः ॥  १७८.१० ॥<br>
<br>
अस्य च्छायामुपाश्रित्य देवा मखमुखे श्रिताः।<br>
आज्यं महर्षिभिर्दत्तमश्नुवन्ति त्रिधा हुतम् ॥  १७८.११ ॥<br>
<br>
अयं स निधने हेतुः सर्वेषाममरद्विषाम्।<br>
यस्य चक्रे प्रविष्टानि कुलान्यस्माकमाहवे ॥  १७८.१२ ॥<br>
<br>
अयं स किल युद्धेषु सुरार्थे त्यक्तजीवितः।<br>
सवितुस्तेजसा तुल्यं चक्रं क्षिपति शत्रुषु ॥  १७८.१३ ॥<br>
<br>
अयं स कालो दैत्यानां कालभूतः समास्थितः।<br>
अतिक्रान्तस्य कालस्य फलं प्राप्स्यति केशवः ॥  १७८.१४ ॥<br>
<br>
दिष्ट्येदानीं समक्षं मे विष्णुरेष समागतः।<br>
अद्य मद्बाहु निष्पिष्टो मामेव प्रणमिष्यति ॥  १७८.१५ ॥<br>
<br>
यास्याम्यपचितिं दिष्ट्या पूर्वेषामद्य संयुगे।<br>
इमं नारायणं हत्वा दानवानां भयावहम् ॥  १७८.१६ ॥<br>
<br>
क्षिप्रमेव हनिष्यामि रणेऽमरगणांस्ततः।<br>
जात्यन्तरगतो ह्येष बाधते दानवान् मृधे ॥  १७८.१७ ॥<br>
<br>
एषोऽनन्तः पुरा भूत्वा पद्मनाभ इति श्रुतः।<br>
जघानैकार्णवे घोरे तावुभौ मधुकैटभौ॥  १७८.१८ ॥<br>
<br>
द्विधाभूतं वपुः कृत्वा सिंहस्यार्द्धं नरस्य च।<br>
पितरं मे जघानैको हिरण्यकशिपुं पुरा ॥  १७८.१९ ॥<br>
<br>
शुभं गर्भमधत्तैनमदितिर्देवतारणिः।<br>
त्रीन् लोकानुज्जहारैको क्रममाणस्त्रिभिः क्रमैः ॥  १७८.२० ॥<br>
<br>
भूयस्त्त्विदानीं संग्रामे संप्राप्ते तारकामये।<br>
मया सह समागम्य स देवो विनशिष्यति ॥  १७८.२१ ॥<br>
<br>
एवमुक्त्वा बहुविधं क्षिपन्नारायणं रणे।<br>
वाग्भिरप्रतिरूपाभिर्युद्धमेवाभ्यरोचयत् ॥  १७८.२२ ॥<br>
<br>
क्षिप्यमाणो सुरेन्द्रेण न चुकोप गदाधरः।<br>
क्षमा बलेन महता सस्मितं चेदमब्रवीत् ॥  १७८.२३ ॥<br>
<br>
अल्पं दर्पबलं दैत्य! स्थिरमक्रोधजं बलम्।<br>
हतस्त्वं दर्पजैर्दोषैर्हित्वा यद् भाषसे क्षमम् ॥  १७८.२४ ॥<br>
<br>
अधीरस्त्वं मम मतो धिगेतत्तव वाग्बलम्। <br>
न यत्र पुरुषाः सन्ति तत्र गर्जन्ति योषितः ॥  १७८.२५ ॥<br>
<br>
अहं त्वां दैत्य! पश्यामि पूर्वेषां मार्गगामिनम्। <br>
प्रजापतिकृतं सेतुं भित्वा कः स्वस्तिमान् व्रजेत् ॥  १७८.२६ ॥<br>
<br>
अद्य त्वां नाशयिष्यामि देवव्यापारघातकम्।<br>
स्वेषु स्वेषु च स्थानेषु स्थापयिष्यामि देवताः ॥  १७८.२७ ॥<br>
<br>
एवं ब्रुवति वाक्यं तु मृधे श्रीवत्सधारिणि।<br>
जहास दानवः क्रोधाद्धस्तां श्चक्रे सहायुधान् ॥  १७८.२८ ॥<br>
<br>
स बाहुशतमुद्यम्य सर्वास्त्र-ग्रहणं रणे। <br>
क्रोधाद्द्विगुणरक्ताक्षो विष्णुं वक्षस्यताडयत् ॥  १७८.२९ ॥<br>
<br>
दानवाश्चापि समरे मयतारपुरोगमाः<br>
उद्यतायुध निस्त्रिंशा विष्णुमभ्यद्रवन् रणे ॥  १७८.३० ॥<br>
<br>
स ताड्यमानोऽतिबलैर्दैत्यैः सर्वोद्यतायुधैः।<br>
न चचाल ततो युद्धे कम्पमान इवाचलः ॥  १७८.३१ ॥<br>
<br>
संसक्तश्च सुपर्णेन कालनेमी महासुरः।<br>
सर्व प्राणेन महतीं गदामुद्यम्य बाहुभिः ॥  १७८.३२ ॥<br>
<br>
घोरां ज्वलन्तीं मुमुचे संरब्धो गरुडोपरि।<br>
कर्म्मणा तेन दैत्यस्य विष्णुर्विस्मयमाविशत् ॥  १७८.३३ ॥<br>
<br>
यदा तेन सुपर्णस्य पातिता मूर्ध्नि सा गदा।<br>
सुपर्णं व्यथितं दृष्ट्वा कृतञ्च वपुरात्मनः ॥  १७८.३४ ॥<br>
<br>
क्रोध संरक्तनयनो वैकुण्ठश्चक्रमाददे। <br>
व्यवर्द्धत स वेगेन सुपर्णेन समं विभुः ॥  १७८.३५ ॥<br>
<br>
भुजाश्चास्य व्यवर्द्धन्त व्याप्नुवन्तो दिशो दश।<br>
प्रदिशश्चैव खं गां वै पूरयामास केशवः ॥  १७८.३६ ॥<br>
<br>
ववृधे च पुनर्लोकान् क्रान्तुकाम इवौजसा।<br>
तर्जनायासुरेन्द्राणां वर्द्धमानं नभस्तले ॥  १७८.३७ ॥<br>
<br>
ऋषयश्चैव गन्धर्वास्तुष्टुवुर्मधुसूदनम्।<br>
सर्वान् किरीटेन लिहन् साभ्रमम्बरमम्बरैः ॥  १७८.३८ ॥<br>
<br>
पद्भ्यमाक्रम्य वसुधां दिशः प्रच्छाद्य बाहुभिः।<br>
स सूर्य करतुल्याभं सहस्रारमरिक्षयम् ॥  १७८.३९ ॥<br>
<br>
दीप्ताग्नि सदृशं घोरं दर्शनेन सुदर्शनम्।<br>
सुवर्णरेणु पर्यन्तं वज्रनाभं भयापहम् ॥  १७८.४० ॥<br>
<br>
मेदोऽस्थि मज्जा रुधिरैः सिक्तन्दानवसम्भवैः।<br>
अद्वितीय प्रहरणं क्षुरपर्यन्त मण्डलम् ॥  १७८.४१ ॥<br>
<br>
स्रग्दाममालाविततं कामगं कामरूपिणम्।<br>
स्वयं स्वयम्भुवा सृष्टं भयदं सर्वविद्विषाम् ॥  १७८.४२ ॥<br>
<br>
महर्षि रोषैराविष्टं नित्यमाहवदर्पितम्।<br>
क्षेपणाद्यस्य मुह्यन्ति लोकाः सस्थाणुजङ्गमाः ॥  १७८.४३ ॥<br>
<br>
क्रव्यादानि च भूतानि तृप्तिं यान्ति महामृधे।<br>
तदप्रतिमकर्मोग्रं समानं सूर्यवर्चसा ॥ १७८.४४ ॥<br>
<br>
चक्रमुद्यम्य समरे क्रोधधीप्तो गदाधरः।<br>
समुष्णन् दानवं तेजः समरे स्वेन तेजसा ॥  १७८.४५ ॥<br>
<br>
चिच्छेद बाहू चक्रेण श्रीधरः कालनेमिनः।<br>
तच्च वक्त्रशतं घोरं साग्नि पूर्णाट्टहासि वै ॥  १७८.४६	  ॥<br>
<br>
तस्य दैत्यस्य चक्रेण प्रममाथ बलाद्धरिः।				<br>
सच्छिन्नबाहुर्विशिरा न प्राकम्पत दानवः ॥  १७८.४७ ॥<br>
<br>
कबन्धोऽवस्थितः संख्ये विशाख इव पादपः।<br>
सम्वितत्यमहापक्षौ वायोः कृत्वा समञ्जसम् ॥  १७८.४८ ॥<br>
<br>
उरसा पातयामास गरुडः कालनेमिनम्।<br>
स तस्य देहो विमुखो विबाहुश्च परिभ्रमन् ॥  १७८.४९ ॥<br>
<br>
निपपात दिवन्त्यक्त्वा क्षोभयन् धरणीतलम्।<br>
तस्मिन्निपतिते दैत्ये देवाः सर्षिगणास्तदा ॥  १७८.५० ॥<br>
<br>
साधु साध्विति वैकुण्ठं समेताः प्रत्यपूजयन्।<br>
अपसर्पन्तु दैत्यश्च युद्धे दृष्टपराक्रमाः ॥  १७८.५१ ॥<br>
<br>
ते सर्वे बाहुभिर्व्याप्ता न शेकुश्चलितुं रणे।<br>
कांश्चित् केशेषु जग्राह कांश्चित् कण्ठेष्वपीडयन् ॥  १७८.५२ ॥<br>
<br>
चकर्ष कस्यचिद्वक्त्रं मध्येऽगृह्णद्दयापरम्।<br>
ते गदा चक्रनिर्दग्धा गतसत्वा गतासवः ॥  १७८.५३ ॥<br>
<br>
गगनाद् भ्रष्टसर्वाङ्गा निपेतुर्धरणीतले।<br>
तेषु दैत्येषु सर्वेषु हतेषु पुरुषोत्तमः ॥  १७८.५४ ॥<br>
<br>
तस्थौ शक्रप्रियं कृत्वा कृतकर्मा गदाधरः।<br>
तस्मिन् विमर्दे निर्वृत्ते संग्रामे तारकामये ॥  १७८.५५ ॥<br>
<br>
तं देशमाजगामाशु ब्रह्मा लोकपितामहः।<br>
सर्वैर्ब्रह्मर्षिभिः सार्द्धं गन्धर्वाप्सरसाङ्गणैः ॥  १७८.५६ ॥<br>
<br>
देवदेवो हरिं देवं पूजयन् वाक्यमब्रवीत्।<br>
कृतं देव महत्कर्म सुराणां शल्यमुद्धृतम् ॥  १७८.५७ ॥<br>
<br>
वधेनानेन दैत्यानां वयं च परितोषिताः।<br>
योऽयं त्वया हतो विष्णो! कालनेमी महासुरः ॥  १७८.५८ ॥<br>
<br>
त्वमेकोऽस्य मृधे हन्ता नान्यः कश्चन विद्यते।<br>
एष देवान् परिभवन् लोकांश्च ससुरासुरान् ॥  १७८.५९ ॥<br>
<br>
ऋषीणां कदनं कृत्वा मामपि प्रतिगर्जति।<br>
तदनेन तवाग्य्रेण परितुष्टोऽस्मि कर्मणा ॥  १७८.६० ॥<br>
<br>
यदयं कालकल्पस्तु कालनेमी निपातितः।<br>
तदा गच्छस्व भद्रन्ते गच्छाम दिवमुत्तमम् ॥  १७८.६१ ॥<br>
<br>
ब्रह्मर्षयस्त्वां तत्रस्थाः प्रतीक्षन्ते सदोगताः।<br>
कञ्चाहं तव दास्यामि वरं वरवताम्वर! ॥  १७८.६२ ॥<br>
<br>
सुरेष्वथ च दैत्येषु वराणां वरदो भवान्।<br>
निर्यातयैतत्त्रैलोक्यं स्फीतं निहतकण्टकम् ॥  १७८.६३ ॥<br>
<br>
अस्मिन्नेव मृधे विष्णो!शक्राय सुमहात्मने।<br>
एवमुक्तो भगवता ब्रह्मणा हरिरव्ययः ॥  १७८.६४ ॥<br>
<br>
देवांश्छक्रमुखान् सर्वानुवाच शुभया गिरा।<br>
विष्णुरुवाच।<br>
श्रृण्वन्तु त्रिदशाः सर्वे यावन्तोऽत्र समागताः ॥  १७८.६५ ॥<br>
<br>
श्रवणावहितैः श्रोत्रैः पुरस्कृत्य पुरन्दरम्।<br>
अस्मिन् महति संग्रामे दैतेयौ द्वौ विनिःसृतौ॥  १७८.६६ ॥<br>
<br>
विरोचनश्च दैत्येन्द्रः स्वर्भानुश्च महाग्रहः।<br>
स्वां दिशं भजतां शक्रो दिशं वरुण एव च ॥  १७८.६७ ॥<br>
<br>
याम्यां यमः पालयितामुत्तराञ्च धनाधिपः।<br>
स्वां दिशं भजतां शक्रो दिशं वरुण एव च ॥  १७८.६८ ॥<br>
<br>
याम्यां यमः पालयितामुत्तराञ्च धनाधिपः।<br>
ऋक्षेः सह यथायोगं गच्छतां चैव चन्द्रमाः ॥  १७८.६९ ॥<br>
<br>
अब्दं ऋतुमुखे सूर्यो भजतामयनैः सह।<br>
आज्यभागाः प्रवर्तन्तां सदस्यैरभिपूजिताः ॥  १७८.७० ॥<br>
<br>
हूयन्तामग्नयो विप्रैर्वेददृष्टेन कर्मणा।<br>
देवाश्चाप्यग्निहोमेन स्वाध्यायेन महर्षयः ॥  १७८.७१ ॥<br>
<br>
श्राद्धेन पितरश्चैव तृप्ति यान्तु यथासुखम्।<br>
वायुश्चरतु मार्गस्थस्त्रिधा दीप्यतु पावकः ॥  १७८.७२ ॥<br>
<br>
त्रींस्तु वर्णांश्च लोकांस्त्रींस्तर्पयंश्चात्मजैर्गुणैः।<br>
क्रतवः सम्प्रवर्तन्तां दीक्षणीयैर्द्विजातिभिः ॥  १७८.७३ ॥<br>
<br>
दक्षिणाश्चोपपाद्यन्तां याज्ञिकेभ्यः पृथक् पृथक् ।<br>
गान्तु सूर्यो रसान् सोमो वायुः प्राणांश्च प्राणिषु ॥  १७८.७४ ॥<br>
<br>
तर्पयन्तः प्रवर्तन्तां सर्व एव स्वकर्मभिः।<br>
यथावदानुपूर्व्येण महेन्द्रमलयोद्भवाः ॥  १७८.७५ ॥<br>
<br>
त्रैलोक्यमातरः सर्वाः समुद्रं यान्तु सिन्धवः।<br>
दैत्येभ्यस्त्यज्यतां भीश्च शांन्ति व्रजत देवताः ॥  १७८.७६ ॥<br>
<br>
स्वस्ति वोऽस्तु गमिष्यामि ब्रह्मलोकं सनातनम्।<br>
स्वगृहे स्वर्गलोके वा संग्रामे वा विशेषतः ॥  १७८.७७ ॥<br>
<br>
विश्रम्भो वो न मन्तव्यो नित्यं क्षुद्रा हि दानवाः।<br>
छिद्रेषु प्रहरन्त्येते न तेषां संस्थितिर्ध्रुवा ॥  १७८.७८ ॥<br>
<br>
सौम्यानामृजुभावानां भवतामार्जबन्धनम्।<br>
एवमुक्त्वा सुरगणान् विष्णुसत्य पराक्रमः ॥ १७८.७९ ॥<br>
<br>
जगाम ब्रह्मणा सार्द्धं स्वलोकन्तु महायशाः।<br>
एतदाश्चर्यमभवत् संग्रामे तारकामये। <br>
दानवानाञ्च विष्णोश्च यन्मान्त्वं परिपृष्टवान् ॥  १७८.८० ॥<br>
