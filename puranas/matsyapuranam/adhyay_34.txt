<br>
ययात्युपाख्यानम्।<br>
<br>
शौनक उवाच।<br>
एवमुक्तः सराजर्षिः काव्यं स्मृत्वा महाव्रतम्। <br>
संक्रामयामास जरां तदा पुत्रे महात्मनि।। ३४.१ ।।<br>
<br>
पौरवेणाथ वयसा ययातिर्नहुषात्मजः। <br>
प्रीतियुक्तो नर श्रेष्टश्चचार विषयान् प्रियान्।। ३४.२ ।।<br>
<br>
यथा कामं यथोत्साहं यथा कालं यथासुखम्। <br>
धर्माविरुद्धान् राजेन्द्रो यथार्हति स एव हि।। ३४.३ ।।<br>
<br>
देवानतर्पयद् यज्ञैः श्राद्धैरपि पितामहान्। <br>
दीनाननुग्रहैरिष्टैः कामैश्च द्विजसत्तमान्।। ३४.४ ।।<br>
<br>
अतिथीनन्नपानैश्च विशश्च प्रतिपालनैः। <br>
आनृशंस्येन शूद्रांश्च दस्यून्निग्रहणेन च।। ३४.५ ।।<br>
<br>
धर्मेण च प्रजाः सर्वा यथावदनुरञ्जयन्। <br>
ययातिः पालयामास साक्षादिन्द्र इवापरः।। ३४.६ ।।<br>
<br>
स राजा सिंहविक्रान्तो युवा विषयगोचरः। <br>
अविरोधेन धर्मस्य चचार सुखमुत्तमम्।। ३४.७ ।।<br>
<br>
स सम्प्राप्य शुभान् कामान् तृप्तः खिन्नश्च पार्थिवः। <br>
कालं वर्षसहस्रान्तं सस्मारमनुजाधिपः।। ३४.८ ।।<br>
<br>
परिचिन्त्य स कालज्ञः कलाः काष्ठाश्च वीर्यवान्। <br>
पूर्णं मत्वा ततः कालं पूरुं पुत्रमुवाच ह।। ३४.९ ।।<br>
<br>
न जातुकामः कामानामुपभोगेन शाम्यति। <br>
हविषा कृष्णवर्त्मेव भूय एवाभिवर्द्धते।। ३४.१० ।।<br>
<br>
यत् पृथिव्यां व्रीहियवं हिरण्यं पशवः स्त्रियः। <br>
नालमेकस्य तत्सर्वमिति मत्वा शमं व्रजेत्।। ३४.११ ।।<br>
<br>
यथासुखं यथोत्साहं यथाकाममरिन्दम!। <br>
सेविता विषयाः पुत्र! यौवनेन मया तव।। ३४.१२ ।।<br>
<br>
पूरो! प्रीतोऽस्मि भद्रं ते गृहाणेदं स्वयौवनम्। <br>
राज्यञ्चैवगृहाणेदं त्वं हि मे प्रियकृत्सुतः।। ३४.१३ ।।<br>
<br>
प्रतिपेदे जरां राजा ययातिर्नाहुषस्तदा। <br>
यौवनं प्रतिपेदे स पूरुः स्वं पुनरात्मनः।। ३४.१४ ।।<br>
<br>
अभिषेक्तुकामञ्च नृपं पूरुं पुत्रं कनीयसम्। <br>
ब्राह्मणप्रमुखा वर्णा इदं वचनमब्रुवन्।। ३४.१५ ।।<br>
<br>
कथं शुक्रस्य दौहित्रं देवयान्याः सुतं प्रभो!। <br>
ज्येष्ठं यदुमतिक्रम्य राज्यं पूरोः प्रदास्यसि।। ३४.१६ ।।<br>
<br>
ज्येष्ठो यदुस्तवसुतस्तुर्वसुस्तदनन्तरम्। <br>
शर्मिष्ठायाः सुतो द्रुह्यस्तथानुः पूरुरेव च।। ३४.१७ ।।<br>
<br>
कथं ज्येष्ठमतिक्रम्य कनीयान् राज्यमर्हति। <br>
एतत्सम्बोधयामस्त्वां स्वधर्ममनुपालय।। ३४.१८ ।।<br>
<br>
ययातिरुवाच।<br>
ब्राह्मणप्रमुखा वर्णाः सर्वे श्रृण्वन्तु मे वचः। <br>
ज्येष्ठं प्रति यतो राज्यं न देयं मे कथञ्चन।। ३४.१९ ।।<br>
<br>
मम ज्येष्ठेन यदुना नियोगो नानुपालितः। <br>
प्रतिकूलः पितुर्यश्च न स पुत्रः सतां मतः।। ३४.२० ।।<br>
<br>
मातापित्रोर्वचनकृद्धितः पथ्यश्च यः सुतः। <br>
स पुत्रः पुत्रवद्यश्च वर्तते पितृमातृषु।। ३४.२१ ।।<br>
<br>
यदुनाहमवाज्ञातस्तथा तुर्वसु नापि वा। <br>
द्रुह्येण चानुना चैव मय्यवज्ञा कृता भृशम्।। ३४.२२ ।।<br>
<br>
पूरुणा मे कृतं वाक्यं मानितञ्च विशेषतः। <br>
कनीयान्मम दायादो जरा येन धृता मम।। ३४.२३ ।।<br>
<br>
मम कामः स च कृतः पूरुणा पुत्ररूपिणा। <br>
शुक्रेण च वरो दत्तः काव्येनोशनसा स्वयम्।। ३४.२४ ।।<br>
<br>
पुत्रो यस्त्वानुवर्तेत सराजा पृथिवीपतिः। <br>
भवन्तः प्रतिजानन्तु पूरुं राज्येऽभिषिच्यताम्।। ३४.२५ ।।<br>
<br>
यः पुत्रोगुणसम्पन्नो मातापित्रोर्हितः सदा। <br>
सर्वं सोऽर्हति कल्याणं कनीयानपि स प्रभुः।। ३४.२६ ।।<br>
<br>
अर्हं पूरोरिदं राज्यं यः प्रियः प्रियकृत्तव। <br>
वरदानेन शुक्रस्य न शक्यं वक्तुमुत्तरम्।। ३४.२७ ।।<br>
<br>
शौनक उवाच।<br>
पौरजानपदैस्तुष्टैरित्युक्तो नाहुषस्तदा। <br>
अभिषिच्य ततः पूरुं राज्ये स्वसुतमात्मजम्।। ३४.२८ ।।<br>
<br>
दत्त्वा च पूरवे राज्यं वनवासाय दीक्षितः। <br>
पुरात् स निर्ययौ राजा ब्राह्मणैस्तापसैः सह।। ३४.२९ ।।<br>
<br>
यदोस्तु यादवा जाता तुर्वसोर्यवनाः सुताः। <br>
द्रुह्यस्य तु सुताभोजा अनोस्तु म्लेच्छजातयः।। ३४.३० ।।<br>
<br>
पूरोस्तु पौरवो वंशो यत्र जातोऽसि पार्थिव!। <br>
इदं वर्षसहस्रात्तु राज्यं कुरु कुलागतम्।। ३४.३१ ।।<br>
