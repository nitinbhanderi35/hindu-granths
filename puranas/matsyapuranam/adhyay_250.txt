क्षीरोदमथनवर्णनम्।<br>
सूत उवाच।<br>
नारायण वचः श्रुत्वा बलिनस्ते महोदधिम्।<br>
तत्पयः सहिता भूत्वा चक्रिरे भृशमाकुलम् ।। २५०.१ ।।<br>
<br>
ततः शतसहस्रांशु समान इव सागरात्।<br>
प्रसन्नाभः समुत्पन्नः सोमः शीतांशुरुज्ज्वलः ।। २५०.२ ।।<br>
<br>
श्रीरनन्तरमुत्पन्ना घृतात् पाण्डुरवासिनी।<br>
सुरादेवी समुत्पन्ना तुरगः पाण्डुरस्तथा ।। २५०.३ ।।<br>
<br>
कौस्तुभश्च मणिर्दिव्यश्चोत्पन्नोऽमृतसम्भवः।<br>
मरीचिविकचः श्रीमान् नारायण उरोगतः ।। २५०.४ ।।<br>
<br>
पारिजातश्च विकच कुसुमस्तवकाञ्चितः।<br>
अनन्तरमपश्यंस्ते धूममम्बरसन्निभम् ।। २५०.५ ।।<br>
<br>
आपूरितदिशाम्भागं दुःसहं सर्वदेहिनाम् ।<br>
तमाघ्राय सुराः सर्वे मूर्च्छितापरिलङ्घिताः ।। २५०.६ ।।<br>
<br>
उपाविशन्नब्धितटे शिरः संगृह्य पाणिना।<br>
ततः क्रमेण दुर्वारः सोऽनलः प्रत्यदृश्यत ।। २५०.७ ।।<br>
<br>
ज्वालामालाकुलाकारः समन्ताद् भीषणोऽर्चिषा।<br>
तेनाग्निनापरिक्षिप्ताः प्रायशस्तु सुरासुराः ।। २५०.८ ।।<br>
<br>
दग्धाश्चाप्यर्द्धदग्धाश्च बभ्रमुः सकला दिशः।<br>
प्रधाना देवदैत्याश्च भीषितास्तेन वह्निना ।। २५०.९ ।।<br>
<br>
अनन्तरं समुद्भूतास्तस्मात् डुण्डुभजातयः।<br>
कृष्णसर्पा महादंष्ट्रा रक्ताश्च पवनाशनाः ।। २५०.१० ।।<br>
&nbsp;<br>
श्वेतपीतास्तथा चान्ये तथा गोनस-जातयः।<br>
मशकाभ्रमरा दंशा मक्षिकाः शलभास्तथा ।। २५०.११ ।।<br>
<br>
कर्णशल्याः कृकलासा अनेकाश्चैव बभ्रमुः।<br>
प्रापिनो दंष्ट्रिणो रौद्रास्तथा हि विषजातयः ।। २५०.१२ ।।<br>
<br>
शाङ्गहालाहलामुस्त वत्सकं गुरुभस्मगाः।<br>
नीलपत्रादयश्चान्ये शतशो बहुभेदिनः।<br>
येषां गन्धेन दह्यन्ते गिरिश्रृङ्गाण्यपि द्रुतम् ।। २५०.१३ ।।<br>
&nbsp;<br>
अनन्तरं नीलरसौघभृङ्ग भिन्नाञ्जनाभं विषमं श्वसन्तम्।<br>
कायेन लोकान्तरपूरकेण केशैश्च वह्निप्रतिमैर्ज्वलद्भिः ।। २५०.१४ ।।<br>
<br>
सुवर्णमुक्ताफलभूषिताङ्गं किरीटिनं पीतदुकूलजुष्टम्।<br>
नीलोत्पलाभैः कुसुमैः कृतार्धं गर्जन्तमम्भोधरभीमवेगम् ।। २५०.१५ ।।<br>
<br>
अद्राक्षुरम्भोनिधिमध्यसंस्थं सविग्रहं देहि भयाश्रयन्तम्।<br>
विलोक्य तं भीषणमुग्रनेत्रं भूताश्च वित्रेसुरथापि सर्वे ।। २५०.१६ ।।<br>
<br>
केचिद्विलोक्यैव गता ह्यभावं निःसंज्ञतां चाप्यपरे प्रपन्नाः।<br>
वेमुर्मुखेभ्योऽपि च फेनमन्ये केचित्त्ववाप्ता विषमामवस्थाम् ।। २५०.१७ ।।<br>
&nbsp;<br>
श्वासेन तस्य निर्दग्धा ततो विष्ण्विन्द्रदानवाः।<br>
दग्धाङ्गारनिभा जाता ये भूता दिव्यरूपिणः।<br>
ततस्तु सम्भ्रमाद्विष्णुस्तमुवाच सुरात्मकम्।। २५०.१८ ।।<br>
<br>
श्रीभगवानुवाच।<br>
को भवानन्तकप्रख्यः किमिच्छसि कुतो।़पि च।<br>
किं कृत्वा ते प्रियं जाये देवमाचक्ष्व मेऽखिलम् ।। २५०.१९ ।।<br>
<br>
तच्च तस्य वचः श्रुत्वा विष्णोः कालाग्निसन्निभः।<br>
उवाच कालकूटस्तु भिन्नदुन्दुभि निस्वनः ।। २५०.२० ।।<br>
<br>
कालकूट उवाच।<br>
अहं हि कालकूटाख्यो विषोऽम्बुधिसमुद्भवः।<br>
यदा तीव्रतरामर्षैः परस्परवधैषिभिः ।। २५०.२१ ।।<br>
<br>
सुरासुरैर्विमथितो दुग्धाम्भो निधिरद्भुतः।<br>
सम्भूतोऽहं तदा सर्वान् हन्तुं देवान् सदानवान् ।। २५०.२२ ।।<br>
<br>
सर्वानिह हनिष्यामि क्षणमात्रेण देहिनः।<br>
मा मां ग्रसत वै सर्वे यात वा गिरिशान्तिकम् ।। २५०.२३ ।।<br>
&nbsp;<br>
श्रुत्वैतद्वचनं तस्य ततो भीताः सुरासुराः।<br>
ब्रह्मविष्णू पुरस्कृत्य गतास्ते शङ्करान्तिकम् ।। २५०.२४ ।।<br>
<br>
निवेदितास्ततो द्वास्थैस्ते गणेशैः सुरासुराः।<br>
अनुज्ञाताः शिवेनाथ विविशुर्गिरिशान्तिकम् ।। २५०.२५ ।।<br>
<br>
मन्दरस्य गुहां हैमीं मुक्ता माला विभूषिताम्।<br>
सुखच्छमणि सोपानं वैढूर्य्यस्तम्भ मण्डिताम् ।। २५०.२६ ।।<br>
<br>
तत्र देवासुरैः सर्वैर्जानुभिर्धरणीं गतैः।<br>
ब्रह्मणामग्रतः कृत्वा इदं स्तोत्रमुदाहृतम् ।। २५०.२७ ।।<br>
<br>
देवदानवा ऊचुः।<br>
नमस्तुभ्यं विरूपाक्ष! सर्वतोऽनन्तचक्षुषे।<br>
नमः पिनाकहस्ताय वज्रहस्ताय धन्विने । २५०.२८ ।।<br>
<br>
नमस्त्रिशूलहस्ताय दण्डहस्ताय धूर्जटे।<br>
नमस्त्रैलोक्यनाथाय भूतग्रामशरीरिणे ।। २५०.२९ ।।<br>
&nbsp;<br>
नमः सुरारिहन्त्रे च सोमाग्न्यर्काग्य्रचक्षुषे।<br>
ब्रह्मणे चैव रुद्राय नमस्ते विष्णुरुपिणे ।। २५०.३० ।।<br>
<br>
ब्रह्मणे वेदरूपाय नमस्ते देवरूपिणे।<br>
साङ्ख्ययोगाय भूतानां नमस्ते शम्भवाय ते ।। २५०.३१ ।।<br>
<br>
मन्मथाङ्गविनाशाय नमः कालक्षयङ्कर।<br>
रंहसे देवदेवाय नमस्ते च सुरोत्तम! ।। २५०.३२ ।।<br>
<br>
एकवीराय शर्वायः नमः पिङ्गकपर्दिने।<br>
उमाभर्त्रे नमस्तुभ्यं यज्ञत्रिपुरघातिने ।। २५०.३३ ।।<br>
<br>
शुद्धबोधप्रबुद्धाय मुक्तकैवल्यरूपिणे।<br>
लोकत्रयविधात्रे च वरुणेन्द्राग्निरूपिणे ।। २५०.३४ ।।<br>
<br>
ऋग्यजुः सामवेदाय पुरुषायेश्वराय च।<br>
अग्य्राय चैव चोग्राय विप्राय श्रुतिचक्षुषे ।। २५०.३५ ।।<br>
<br>
रजसे चैवसत्त्वाय नमस्ते स्तिमितात्मने।<br>
अनित्यनित्यभावाय नमो नित्यचरात्मने ।। २५०.३६ ।।<br>
<br>
व्यक्ताय चैवाव्यक्ताय व्यक्ताव्यक्ताय वै नमः।<br>
भक्तानामार्तिनाशाय प्रियनारायणाय च ।। २५०.३७ ।।<br>
<br>
उमाप्रियाय शर्वाय नन्दिवक्त्राञ्चिताय च।<br>
ऋतुमन्वन्तकल्पाय पक्षमासदिनात्मने ।। २५०.३८ ।।<br>
<br>
नानारुपाय मुण्डाय वरूथ पृथुदण्डिने।<br>
नमः कमलहस्ताय दिग्वासाय शिखण्डिने ।। २५०.३९ ।।<br>
<br>
धन्विने रथिने चैव यतये ब्रह्मचारिणे।<br>
इत्येवमादिचरितैः स्तुतं तुभ्यं नमो नमः ।। २५०.४० ।।<br>
<br>
एवं सुरासुरै स्थाणुस्ततस्तोषमुपागतः।<br>
उवाच वाक्यं भीतानां स्मितान्वित शुभाक्षरम् ।। २५०.४१ ।।<br>
<br>
श्रीशङ्कर उवाच।<br>
किमर्थमागता ब्रूत त्रासग्लानमुखाम्बुजा!।<br>
किं वाऽभीष्टं ददाम्यद्य कामं प्रब्रूत मा चिरम् ।<br>
इत्युक्तास्ते तु देवेन प्रोचुस्तं ससुरासुराः ।। २५०.४२ ।।<br>
<br>
सुरासुरा ऊचुः।<br>
अमृतार्थे महादेव! मथ्यमाने महोदधौ।<br>
विषमद्भुतमुद्भूतं लोकसंक्षयकारकम् ।। २५०.४३ ।।<br>
<br>
स उवाचाथ सर्वेषां देवानां भयकारकः।<br>
सर्वान्वा भक्षयिष्यामि अथवा मा पिबस्तथा ।। २५०.४४ ।।<br>
<br>
तमशक्ताः वयं ग्रस्तुं सोऽस्मान् शक्तो बलोत्कटः।<br>
एषनिश्वासमात्रेण शतपर्वसमद्युतिः ।। २५०.४५ ।।<br>
<br>
विष्णुः कृष्णः कृतस्तेन यमश्च विषमात्मवान्।<br>
मूर्च्छिताः पतिताश्चान्ये विप्रनाशङ्गताः परे ।। २५०.४६ ।।<br>
<br>
अर्थाऽनर्थक्रियां याति दुर्भगानां यथा विभो!<br>
दुर्बलानाञ्च संकल्पो यथा भवति चापदि ।। २५०.४७ ।।<br>
<br>
विषमेतत्समुद्भूतं तस्माद्वामृतकाक्षया। <br>
अस्माद् भयान् मोचयत्वं गतिस्त्वञ्च परायणम्।। २५०.४८ ।।<br>
<br>
भक्तानुकम्पी भावज्ञो भुवनादीश्वरो विभुः।<br>
यज्ञाग्रभुक्त सर्वहविः सौम्यः सोमः स्मरान्तकृत् ।। २५०.४९ ।।<br>
<br>
त्वमेको नो गतिर्देव गीर्वाणगणशर्मकृत्।<br>
रक्षास्मान् भक्षसंकल्पाद् विरूपाक्ष! विषज्वरात् ।। २५०.५० ।।<br>
<br>
तच्छ्रुत्वा भगवानाह भगनेत्रान्तकृद्भवः।<br>
भक्षयिष्याम्यहं घोरं कालकूटं महाविषम् ।। २५०.५१ ।।<br>
<br>
तथान्यदपि यत्कृत्यं कृच्छ्रसाध्यं सुरासुराः!।<br>
तच्चापि साधयिष्यामि तिष्ठध्वं विगतज्वराः ।। २५०.५२ ।।<br>
<br>
इत्युक्त्वा हृष्टरोमाणो बाष्पगद्गदकण्ठिनः।<br>
आनन्दाश्रु परीताक्षाः स नाथा इव मेनिरे ।।<br>
सुरा ब्रह्मादय सर्वे समाश्वस्ताः सुमानसाः ।। २५०.५३ ।।<br>
<br>
ततोऽव्रजद् द्रुतगतिना ककुद्मिना हरोऽम्बरे पवनगतिर्जगत्पतिः।<br>
प्रधावितैरसुरसुरेन्द्रनायकैः स्ववाहनैर्विगृहीत शुभ्रचामरैः।<br>
पुरः सरैः स तु शुशुभे शुभाश्रयैः शिवो वशी शिखिकपिशोर्ध्वजूटकः ।। २५०.५४ ।।<br>
<br>
आसाद्य दुग्धसिन्धुं तं कालकूटं विषं यतः।<br>
ततो देवो महादेवो विलोक्य विषमं विषम् ।। २५०.५५ ।।<br>
<br>
च्छाया स्थानकमास्थाय सोऽपिबद्वामपाणिना।<br>
पीयमाने विषे तस्मिंस्ततो देवाः महासुराः ।। २५०.५६ ।।<br>
<br>
जगुश्च ननृतुश्चापि सिंहनादांश्च पुष्कलान्।<br>
चक्रुः शक्रमुखाद्याश्च हिरण्याक्षादयस्तथा ।। २५०.५७ ।।<br>
<br>
स्तुवन्तश्चैव देवेशं प्रसन्नाश्चाभवंस्तदा।<br>
कण्ठदेशे ततः प्राप्तो विषे देवमथाब्रुवन् ।। २५०.५८ ।।<br>
<br>
विरिञ्चिप्रमुखा देवा बलिप्रमुखतोऽसुराः। <br>
शोभते देव! कण्ठस्ते गात्रे कुन्दनिभप्रभे ।। २५०.५९ ।।<br>
<br>
भृङ्गमालानिभं कण्ठेऽप्यत्रैवास्तु विषं तव।<br>
इत्युक्तः शङ्करो देवस्तथा प्राह पुरान्तकृत् ।। २५०.६० ।।<br>
<br>
पीते विषे देवगणान् विमुच्य गतो हरो मन्दरशैलमेव।<br>
तस्मिन् गते देवगणाः पुनस्तं ममन्थुरब्धिं विविधप्रकारैः ।। २५०.६१ ।। <br>
	<br>
<br>
<br>
