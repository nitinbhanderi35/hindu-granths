<br>
विष्णोः	प्रादुर्भाव वर्णनम्।<br>
मत्स्य उवाच।<br>
विष्णुत्वं श्रृणु विष्णोश्च हरित्वञ्च कृते युगे।<br>
वैकुण्ठत्वञ्च देवेषु कृष्णत्वं मानुषेषु च ।। १७२.१ ।।<br>
<br>
ईश्वरस्य हितस्यैषा कर्म्मणां गहनागतिः।<br>
संप्रत्यतीतान् भव्यांश्च श्रृणु राजन्! यथातथम् ।। १७२.२ ।।<br>
<br>
अव्यक्तो व्यक्तलिङ्गस्थो य एष भगवान् प्रभुः।<br>
नारायणोह्यनन्तात्मा प्रभवोऽव्यय एव च ।। १७२.३ ।।<br>
<br>
एष नारायणो भूत्वा हरिरासीत् सनातनः।<br>
ब्रह्मा वायुश्च सोमश्च धर्म्मः शक्रो बृहस्पतिः ।। १७२.४ ।।<br>
<br>
अदितेरपि पुत्रत्वं समेत्य रविनन्दन!।<br>
एष विष्णुरितिख्यात इन्द्रस्यावरजो विभुः ।। १७२.५ ।।<br>
<br>
प्रसादजं ह्यस्य विभोरदित्याः पुत्रकारणम्।<br>
वधार्थं सुरशत्रूणां दैत्यदानवरक्षसाम् ।। १७२.६ ।।<br>
<br>
प्रधानात्मा पुरा ह्येष ब्रह्माणमसृजत् प्रभुः।<br>
सोऽसृजत् पूर्वपुरुषः पुराकल्पे प्रजापतीन् ।। १७२.७ ।।<br>
<br>
असृजन्मानवांस्तत्र ब्रह्मवंशाननुत्तमान्।<br>
तेभ्योऽभवन्महात्मभ्यो बहुधा ब्रह्म शाश्वतम् ।। १७२.८ ।।<br>
<br>
एतदाश्चर्यभूतस्य विष्णोः कर्मानुकीर्तनम्।<br>
कीर्तनीयस्य लोकेषु कीर्त्यमानं निबोध मे ।। १७२.९ ।।<br>
<br>
वृत्ते वृत्रवधे तत्र वर्तमाने कृते युगे।<br>
आसीत्त्रैलोक्य विख्यातः संग्रामस्तारकामयः ।। १७२.१० ।।<br>
<br>
यत्र ते दानवा घोराः सर्वे संग्रामदुर्जयाः।<br>
घ्नन्तिदेवगणान् सर्वान् सयक्षोरगराक्षसान् ।। १७२.११ ।।<br>
<br>
ते वध्यमाना विमुखाः क्षीणप्रहरणा रणे।<br>
त्रातारं मनसा जग्मुर्देवं नारायणं प्रभुः ।। १७२.१२ ।।<br>
<br>
एतस्मिन्नन्तरे मेघा निर्वाणाङ्गारवर्चसः।<br>
सार्कचन्द्रग्रहगणं छादयन्तोः नभस्तलम् ।। १७२.१३ ।।<br>
<br>
वेणुर्विद्युद् गणोपेता घोरनिह्राद कारिणः।<br>
अन्योन्य- वेगांभिहताः प्रववुः सप्त मारुताः ।। १७२.१४ ।।<br>
<br>
दीप्त तोयाशनिघनैर्वज्रवेगानलानिलैः।<br>
रवैः सुघोरैरुत्पातैर्दह्यमानमिवाम्बरम् ।। १७२.१५ ।।<br>
<br>
तत उल्कासहस्राणि निपेतुः खगतान्यपि।<br>
दिव्यानि च विमानानि प्रपतन्त्युत्पतन्ति च ।। १७२.१६ ।।<br>
<br>
चतुर्युगान्ते पर्याये लोकानां यद्भयं भवेत्।<br>
अरूपवन्ति रूपाणि तस्मिन्नुत्पात लक्षणे ।। १७२.१७ ।।<br>
<br>
जातञ्च निष्प्रभं सर्वं न प्राज्ञायत किञ्चन।<br>
तिमिरौघपरिक्षिप्ता न रेजुश्च दिशो दश ।। १७२.१८ ।।<br>
<br>
विवेश रूपिणी काली कालमेघावगुण्ठिता।<br>
द्यौर्न भात्यभिभूतार्का घोरेण तमसा वृता ।। १७२.१९ ।।<br>
<br>
तान् घनौघान् सतिमिरान् दोर्भ्यामाक्षिप्य स प्रभुः।<br>
वपुः सर्वं दर्शयामास दिव्यं कृष्णवपुर्हरिः ।। १७२.२० ।।<br>
<br>
बलाहकाञ्जनमिमं बलाहकतनूरुहम्।<br>
तेजसा वपुषा चैव कृष्णं कृष्णमिवाचलम् ।। १७२.२१ ।।<br>
<br>
दीप्ता पीताम्बरधरं तप्तकाञ्चन भूषणम्।<br>
धूमान्धकारवपुषं युगान्ताग्निमिवोत्थितम् ।। १७२.२२ ।।<br>
<br>
चतुर्द्विगुणपीनांसं किरीटच्छन्नमूर्द्धजम्।<br>
बभौ चामीरप्रख्यै रायुधैरुपशोभितम् ।। १७२.२३ ।।<br>
<br>
चन्द्रार्क किरणोद्योतं गिरिकूटमिवोच्छ्रितम्।<br>
नन्दकानन्दितकरं शराशी विष धारिणम्।। १७२.२४ ।।<br>
<br>
शक्तिचित्रफलोदग्र शङ्ख चक्र गदाधरम्।<br>
विष्णुशैलं क्षमामूलं श्रीवृक्षं शार्ङ्गधन्विनम् ।। १७२.२५ ।।<br>
<br>
त्रिदशोदारफलदं स्वर्गस्त्रीचारुपल्लवम्।<br>
सर्वलोकमनः कान्तं सर्वसत्वमनोहरम् ।। १७२.२६ ।।<br>
<br>
नानाविमानविटपन्तोयदाम्बु मधुस्रवम्।<br>
विद्याहङ्कारसाराद्यं महाभूत प्ररोहणम् ।। १७२.२७ ।।<br>
<br>
विशेषपत्रैर्निचितं ग्रहनक्षत्र पुष्पितम्।<br>
दैत्यलोकमहास्कन्धं मर्त्यलोके प्रकाशितम् ।। १७२.२८ ।।<br>
<br>
सागराकारनिर्हादं रसातल महाश्रयम्।<br>
मृगेन्द्रपाशैर्विततं पक्षजन्तु निषेवितम् ।। १७२.२९ ।।<br>
<br>
शीलार्थ चारु गन्धाढ्यं सर्वलोकमहाद्रुमम्।<br>
अव्यक्तानन्तसलिलं व्यक्ताहङ्कारफेनिलम् ।। १७२.३० ।।<br>
<br>
महाभूततरङ्गौघं ग्रहनक्षत्र बुद्बुदम्।<br>
विमानगरुतव्याप्तं तोयदाडम्बरा कुलम् ।। १७२.३१ ।।<br>
<br>
जन्तुमत्सजनाकीर्णं शैल शङ्ख कुलैर्युतम्।<br>
त्रैगुण्यविषयावर्तं सर्वलोक तिमिङ्गिलम् ।। १७२.३२ ।।<br>
<br>
वीरवृक्षलतागुल्मं भुजगोत्कृष्ट शैवलम्।<br>
द्वादशार्कमहाद्वीपं रुद्रैकादश पत्तनम् ।। १७२.३३ ।।<br>
<br>
वस्वष्ट पर्वतोपेतं त्रैलोक्याम्भो महोदधिम्।<br>
सन्ध्या सङ्ख्योर्मि सलिलं सुपर्णानिल सेवितम् ।। १७२.३४ ।।<br>
<br>
दैत्यरक्षोगणग्राहं यक्षोरग झषाकुलम्।<br>
पितामहमहावीर्य्यं सर्वस्त्री रत्नशोभितम् ।। १७२.३५ ।।<br>
<br>
श्रीर्कीर्तिकान्तिलक्ष्मीभिर्नदीभिरुपशोभितम्।<br>
कालयोगि महापर्व प्रलयोत्पत्ति वेगिनम् ।। १७२.३६ ।।<br>
<br>
तन्तु योगमहापारं नारायणमहार्णवम्।<br>
देवाधिदेवं वरदं भक्तानां भक्ति वत्सलम् ।। १७२.३७ ।।<br>
<br>
अनुग्रहकरं देवं प्रशान्तिकरणं शुभम्।<br>
हर्यश्वरथसंयुक्ते सुपर्णध्वजसेविते ।। १७२.३८ ।।<br>
<br>
ग्रहचन्द्रार्करचिते मन्दराक्ष-वरावृते।<br>
अनन्तरश्मिभिर्युक्ते विस्तीर्णे मेरुगह्वरे ।। १७२.३९ ।।<br>
<br>
तारकाचित्रकुसुमे ग्रहनक्षत्रबन्धुरे।<br>
भयेष्वभयदं व्योम्नि देवा दैत्यपराजिताः ।। १७२.४० ।।<br>
<br>
ददृशुस्तेस्थितं देवं दिव्ये लोकमये रथे।<br>
ते कृताञ्जलयः सर्वे देवाः शक्रपुरोगमाः ।। १७२.४१ ।।<br>
<br>
जयशब्दं पुरस्कृत्य शरण्यं शरणङ्गताः।<br>
स तेषां ताङ्गिरं श्रुत्वा विष्णुर्दैवत दैवतम् ।। १७२.४२ ।।<br>
<br>
मनश्चक्रे विनाशाय दानवानां महामृधे।<br>
आकाशे तु स्थितो विष्णुरुत्तमं वपुरास्थितः ।। १७२.४३ ।।<br>
<br>
उवाच देवताः सर्वाः सप्रतिज्ञमिदं वचः।<br>
शान्तिं व्रजत भद्रं वो मा भैष्ट मरुताङ्गणाः ।। १७२.४४ ।।<br>
<br>
जिता मे दानवाः सर्वे त्रैलोक्यं परिगृह्यताम्।<br>
ते तस्य सत्यसन्धस्य विष्णोर्वाक्येन तोषिताः ।। १७२.४५ ।।<br>
<br>
देवाः प्रीतिं समाजग्मुः प्राश्यामृतमनुत्तमम्।<br>
ततस्तमः संहृतं तद्विनेशुश्च बलाहकाः ।। १७२.४६ ।।<br>
<br>
प्रववुश्च शिवा वाताः प्रशान्ताश्च दिशो दश।<br>
शुद्धप्रभाणि ज्योतींषि सोमञ्चक्रुः प्रदक्षिणम् ।। १७२.४७ ।।<br>
<br>
न विग्रहं ग्रहाश्चक्रुः प्रशान्ताश्चापि सिन्धवः।<br>
विरजस्का भवन्मार्गा नाकवर्गादयस्त्रयः ।। १७२.४८ ।।<br>
<br>
यथार्थमूहुः सरितो नापि चुक्षुभिरेऽर्णवाः।<br>
आसंश्छुभानीन्द्रियाणि नराणामन्तरात्मसु ।। १७२.४९ ।।<br>
<br>
महर्षयो वीतशोका वेदानुच्चैरधीयत।<br>
यज्ञेषु च हविः पाकं शिवमाप च पावकः ।। १७२.५० ।।<br>
<br>
प्रवृत्तधर्माः संवृत्ता लोका मुदितमानसाः।<br>
विष्णोर्दत्तप्रतिज्ञस्य श्रुत्वारि-निधने गिरम् ।। १७२.५१ ।।<br>
