सूत उवाच।<br>
प्रादुरासीत् प्रतीहारः शुभ्रनीलांशुकाम्वरः।<br>
स जानुभ्यां महीं गत्वा पिहितास्यः स्वपाणिना ॥ १५४.१<br>
उवाचानाविलं वाक्यमल्पाक्षरपरिस्फुटम्।<br>
दैत्येन्द्रमर्कवृन्दानां विभ्रन्तं भास्वरं वपुः ॥ १५४.२<br>
कालनेमिः सुरान् बद्धांश्चादायद्वारि तिष्ठति।<br>
सविज्ञापयति स्थेयं क्व वन्दिभिरिति प्रभो! ॥ १५४.३<br>
तन्निशम्याब्रवीद् दैत्यः प्रतीहारस्य भाषितम्।<br>
यथेष्टं स्थीयतामेभिर्गृहं मे भुवनत्रयम् ॥ १५४.४<br>
केवलं पाशबन्धेन विमुक्तैरविलम्बितम्।<br>
एवं कृते ततो देवा दूयमानेन चेतसा ॥ १५४.५<br>
जग्मुर्जगद्गुरुं द्रष्टुं शरणं कमलोद्भवम्।<br>
निवेदितास्ते शक्राद्याः शिरोभिर्धरणिङ्गताः ॥<br>
तुष्टुवुः स्पष्टवर्णार्थैर्वचोभिः कमलासनम् ॥ १५४.६<br>
देवा ऊचुः।<br>
त्वमोङ्कारोऽस्यङ्कुराय प्रसूतो विश्वस्यात्मानन्तभेदस्य पूर्वम्।<br>
सम्भूतस्यानन्तरं सत्वमूर्ते! संहारेच्छास्ते नमो रुद्रमूर्त्ते&nbsp;! ॥ १५४.७<br>
व्यक्तिं नीत्वा त्वं वपुः स्वं महिम्ना तस्मादण्डात् स्वाभिधानादचिन्त्यः ।<br>
द्यावापृथिव्योरूर्ध्वखण्डावराभ्याम् ह्यण्डादस्मात्त्वं विभागङ्करोषि ॥ १५४.८<br>
व्यक्तं मेरौ यज्जनायुस्तवाभूदेवं विद्मस्त्वत्प्रणीतश्चकास्ति।<br>
व्यक्तं देवा जन्मनः शाश्वतस्य द्यौस्ते मूर्द्धा लोचने चन्द्रसूर्यौः ॥ १५४.९<br>
व्यालाः केशाः श्रोत्ररन्ध्रा दिशस्ते पादौ भूमिर्नाभिरन्ध्रे समुद्राः।<br>
मायाकरः कारणस्त्वं प्रसिद्धो वेदैः शान्तो ज्योतिषा त्वं विमुक्तः ॥ १५४.१०<br>
वेदार्थेषु त्वां विवृण्वन्ति बुद्ध्वा हृत्पद्मान्तः सन्निविष्टं पुराणम्।<br>
त्वामात्मानं लब्धयोगा गृणन्ति साङ्क्यैर्यास्ताः सप्त सूक्ष्माः प्रणीताः ॥ १५४.११<br>
तासां हेतुर्याष्टमी चापि गीता तस्यां तस्याङ्गीयसे वै त्वमन्तम्।<br>
दृष्ट्वा मूर्तिं स्थूलसूक्ष्माञ्चकार देवैर्भावाः कारणैः कैश्चिदुक्ताः ॥ १५४.१२<br>
सम्भूतास्ते त्वत्त एवादिसर्गे भूयस्तां तां वासनान्तेऽभ्युपेयुः।<br>
त्वत्सङ्कल्पेनान्तमायाप्तिगूढ़ः कालो मेघो ध्वस्तसंख्याविकल्पः ॥ १५४.१३<br>
भावाभावव्यक्तिसंहारहेतुस्त्वं सोऽनन्तस्तस्य कर्त्तासि चात्मन्।<br>
येऽन्ये सूक्ष्माः सन्ति तेभ्योऽभिगीतः स्थूला भावाश्चावृतारश्च तेषाम् ॥ १५४.१४<br>
तेभ्यः स्थूलैस्तैः पुराणैः प्रतीतो भूतं भव्यं चैवमुद्भूतिभाजाम्।<br>
भावे भावे भावितं त्वा युनक्ति युक्तं युक्तं व्यक्तिभावान्निरस्य।<br>
इत्थं देवो भक्तिभाजां शरण्यस्त्राता गोप्ता नो भवानन्तमूर्तिः ॥ १५४.१५<br>
विरिञ्चिममराः स्तुत्वा ब्रह्माणमविकारिणम्।<br>
तस्थुर्मनोभिरिष्टार्थ सम्प्राप्तिप्रार्थनास्ततः ॥ १५४.१६<br>
एवं स्तुतो विरिञ्चिस्तु प्रसादं परमं गतः।<br>
अमरान्वरदेनाह वामहस्तेन निर्दिशन् ॥ १५४.१७<br>
ब्रह्मोवाच।<br>
नारी याऽभर्तृकाऽकस्मात् तनुस्ते त्यक्तभूषणा।<br>
न राजते तथा शक्र! म्लानवक्त्रशिरोरुहा ॥ १५४.१८<br>
हुताशन! विमुक्तोऽपि न धूमेन विराजसे।<br>
भस्मनेव प्रतिच्छन्नो दग्धदावश्चिरोषितः ॥ १५४.१९<br>
यमामयमयेनैव शरीरे त्वं विराजसे।<br>
दण्डस्यालम्बनेनेव ह्यकृच्छुस्तु पदे पदे ॥ १५४.२०<br>
रजनीचरनाथोऽपि किं भीत इव भाष्यते।<br>
राक्षसेन्द्र क्षताराते त्वमरातिक्षतो यथा ॥ १५४.२१<br>
तनुस्ते वरुणीच्छुष्का परीतस्येव वह्निना।<br>
विमुक्तरुधिरं पाशं फणिभिः प्रविलोकयन् ॥ १५४.२२<br>
वायो! भवान् विचेतस्कस्त्वं स्निग्धैरिव निर्जितः।<br>
किन्त्वं विभेषि धनद! संन्यस्तैव कुबेरताम् ॥ १५४.२३<br>
रुद्रास्त्रिशूलिनः सन्तो वदध्वं बहुशूलताम्।<br>
भवन्तः केन तत् क्षिप्तं तेजस्तु भवतामपि ॥ १५४.२४<br>
अकिञ्चित्करतां यातः करस्तेन विभासते।<br>
अलं नीलोत्पलाभेन चक्रेण मधुसूदन! ॥ १५४.२५<br>
किं त्वयानुदरालीन भुवनं प्रविलोकनम्।<br>
क्रियते स्तिमिताक्षेण भवता विश्वतोमुख!॥ १५४.२६<br>
एवमुक्ताः सुरास्तेन ब्रह्मणा ब्रह्ममूर्तिना।<br>
वाचां प्रधानभूतत्वान्मरुतं तमचोदयन् ॥ १५४.२७<br>
अथ विष्णुमुखैर्देवैः श्वसनः प्रतिबोधितः।<br>
चतुर्मुखं तदा प्राह चराचर गुरं विभुम् ॥ १५४.२८<br>
न तु वेत्सि चराचरभूतगतं भवभावमतीव महानुच्छ्रितः प्रभवः।<br>
पुनरर्थि-ववोविस्तृतश्रवणोपमकौतुकभावकृतः ॥ १५४.२९<br>
त्वमनन्त करोषि जगद्भवताम् स चराचरगर्भविभिन्नगुणाम्।<br>
अमरासुरमेतदशेषमपि त्वयि तुल्यमहो न कोऽसि यतः।<br>
पितुरस्ति तथापि मनो विकृतिः सगुणो विगुणो बलवानबलः ॥ १५४.३०<br>
भवतो वरलाभनिवृत्तभयः कुलिसाङ्गसुतो दितिजोऽतिबलः।<br>
सचराचरनिर्मथने किमिति कितवस्तु कृतो विहितो भवता ॥ १५४.३१<br>
किल देव त्वया स्थितये जगताम् महदद्भुतचित्रविचित्रगुणाः।<br>
अपि तुष्टिकृतः श्रुतकामफला विहिता द्विजनायक देवगणाः ॥ १५४.३२<br>
अपि नाकमभूत्किलयज्ञभुजाम् भवतो विनियोगवशात्सततम्।<br>
अपहृत्य विमानगणं स कृतो दितिजेन महामरुभूमिसमः ॥ १५४.३३<br>
कृतवानसि सर्वगुणातिशयं यमशेषमहीधरराजतया।<br>
सममिङ्गितभावविधिः स च गिरिर्गगनेन सदोच्छ्रयतां हि गतः ॥ १५४.३४<br>
अधिवासविहारविधावुचितो दितिजेन पविक्षतश्रृङ्गतटः।<br>
परिलुण्ठितरत्नगुहानिवहो बहुदैत्यसमाश्रयताङ्गमितः ॥ १५४.३५<br>
सुरराज! स तस्य भयेन गतं व्यदधादशरीर इतोऽपि वृथा।<br>
उपयोग्यतया विवृतं सुचिरं विमलद्युतिपूरितदिग्वदनम् ॥ १५४.३६<br>
भवतेव विनिर्मितमादियुगे सुरहेतिसमूहमनुत्थमिदम्।<br>
दितिजस्य शरीरमवाप्य गतं शतधा मतिबेदमिवाल्पमनाः॥ १५४.३७<br>
आसारधूलि द्वस्ताङ्गा द्वारस्थाः स्थ कदर्थिनः।<br>
लब्धप्रवेशाः कृच्छेण वयं तस्यामरद्विषः ॥ १५४.३८<br>
सभायाममरा देव! निकृष्टेप्युपवेशिताः। <br>
वेत्रहस्तैरजल्पन्तस्ततोऽपहसितास्तु तैः ॥ १५४.३९<br>
महार्याः सिद्धसर्वार्था भवन्तः स्वल्पभाषिणः।<br>
चाटुयुक्तमथो कर्म्म ह्यमरा बहुभाषत ॥ १५४.४०<br>
सभयं दैत्यसिंहस्य सशक्रस्य तु संश्थिताः।<br>
वदतेति च दैत्यस्य प्रेष्यैर्विहसिता बहु ॥ १५४.४१<br>
ऋतवो मूर्तिमन्तस्तमुपासन्ते ह्यहर्निशम्।<br>
कृतापराधसन्त्रासं न त्यजन्ति कदाचन ॥ १५४.४२<br>
तन्त्रीत्रयलयोपेतं सिद्धगन्धर्वकिन्नरैः।<br>
सुरागमुपधा नित्यं गीयते तस्य वेश्मसु ॥ १५४.४३<br>
हन्ताकृतोपकरणैर्मित्राणि गुरुलाघवैः।<br>
शरणागतसन्त्यागी त्यक्तसत्यपरिश्रयः ॥ १५४.४४<br>
इति निःशेषमथवा निःशेषं वै न शक्यते।<br>
तस्याविनयमाख्यातुं स्रष्टा तत्र परायणम् ॥ १५४.४५<br>
इत्युक्तः स्वात्मभूर्देवः सुरैर्दैत्यविचेष्टिते।<br>
सुरानुवाच भगवांस्ततः स्मितमुखाम्बुजः ॥ १५४.४६<br>
ब्रह्मोवाच।<br>
अबध्यस्तारको दैत्यः सर्वैरपि सुरासुरैः।<br>
यस्य वध्यः स नाद्यापि जातस्त्रिभुवने पुमान् ॥ १५४.४७<br>
मया स वरदानेन छन्दयित्वा निवारितः।<br>
तपसः साम्प्रतं राजा त्रैलोक्यदहनात्मकात् ॥ १५४.४८<br>
स च वव्रे वधं दैत्यः शिशुतः सप्तवासरात्। <br>
स सप्तदिवसो बालः शङ्कराद्यो भविष्यति ॥ १५४.४९<br>
तारकस्य निहन्ता स भास्करा भो भविष्यति।<br>
साम्प्रतं चाप्यपत्नीकः शङ्करो भगवान् प्रभुः ॥ १५४.५०<br>
यच्चाह मुक्तवान् यस्या ह्युतानकरता सदा।<br>
उत्तानो वरदः पाणिरेष देव्याः सदैव तु ॥ १५४.५१<br>
हिमाचलस्य दुहिता सा तु देवी भविष्यति।<br>
तस्याः सकाशाद्यः शर्वस्त्वरण्यां पावको यथा ॥ १५४.५२<br>
जनयिष्यति तं प्राप्य तारकोऽभिभविष्यति।<br>
मयाप्युपायः सकृतो यथैवं हि भविष्यति ॥ १५४.५३<br>
शेषश्चाप्यस्य विभवो विनश्येत्तदनन्तरम्।<br>
स्तोककालं प्रतीक्षध्वन्निर्विशङ्केन चेतसा ॥ १५४.५४<br>
इत्युक्तास्त्रिदशास्तेन साक्षात् कमलजन्मना।<br>
जग्मुस्तं प्रणिपत्येशं यथायोगं दिवौकसः ॥ १५४.५५<br>
ततो गतेषु देवेषु ब्रह्मा लोकपितामहः।<br>
निशां सस्मार भगवान् स्वतनोः पूर्वसम्भवाम् ॥ १५४.५६<br>
ततो भगवती रात्रिरुपतस्थे पितामहम्।<br>
तां विविक्ते समालोक्य ब्रह्मोवाच विभावरीम् ॥ १५४.५७<br>
ब्रह्मोवाच।<br>
विभावरि! महत्कार्यं विबुधानामुपस्थितम्।<br>
तत्कर्तव्यं त्वया देवि! श्रृणु कार्यस्य निश्चयम् ॥ १५४.५८<br>
तारको नाम दैत्येन्द्रः सुरकेतुरनिर्जितः।<br>
तस्याभावाय भगवान् जनयिष्यति चेश्वरः ॥ १५४.५९<br>
सुतं स भविता तस्य तारकस्यान्तकारकः।<br>
शङ्करस्याभवत् पत्नी सती दक्षसुता तु या ॥ १५४.६०<br>
सा मृता कुपिता देवी कस्मिंश्चित्कारणान्तरे।<br>
भविता हिमशैलस्य दुहिता लोकभावनी ॥ १५४.६१<br>
विरहेण हरस्तस्या मत्वा शून्यं जगत्त्रयम्।<br>
तपस्यन् हिमशैलस्य कन्दरे सिद्धसेविते ॥ १५४.६२<br>
प्रतीक्षमाणस्तज्जन्म कञ्चित्कालं निवत्स्यति।<br>
तयोः सुतप्त तपसोर्भविता यो महाबलः ॥ १५४.६३<br>
स भविष्यति दैत्यस्य तारकस्य विनाशकः।<br>
जातमात्रातु सा देवी स्वल्प संज्ञा च भामिनी ॥ १५४.६४<br>
विरहोत्कण्ठिता गाढं हरसङ्गमलालसा।<br>
तयोः सुतप्ततपसोः संयोगः स्याच्छुभानने ॥ १५४.६५<br>
ततस्ताभ्यान्तु जनितः स्वल्पो वाक्कलहोऽभवत्।<br>
ततोऽपि संशयो भूयस्तारकं प्रतिदृश्यते ॥ १५४.६६<br>
तयोः संयुक्तयोस्तस्मात् सुरतासक्तिकारणे।<br>
विघ्नस्त्वया विधातव्यो यथा ताभ्यां तथा श्रृणु ॥ १५४.६७<br>
गर्भस्थाने च तन्मातुः स्वेन रूपेण रञ्जय।<br>
ततो विहाय शर्वस्तां विश्रान्तो नर्म पूर्वकम् ॥ १५४.६८<br>
भर्त्सयिष्यति तां देवीं ततः सा कुपिता सती।<br>
प्रयास्यति तपश्चर्तुं तत्तस्मात्तपसा पुनः ॥ १५४.६९<br>
जनयिष्यति यं शर्वादमितद्युतिमण्डितम्।<br>
स भविष्यति हन्ता वै सुरारीणामसंशयम् ॥ १५४.७०<br>
त्वयापि दानवा देवि! हन्तव्या लोकदुर्जयाः।<br>
यावच्च न सती देह संक्रान्तगुणसञ्चया ॥ १५४.७१<br>
तत् सङ्गमेन तावत्त्वं दैत्यान् हन्तुं न शक्ष्यसे।<br>
एवं कृते तपस्तप्त्वा सृष्टिसंहार कारिणी॥ १५४.७२<br>
समाप्तनियमा देवी यदा चोमा भविष्यति। <br>
तदा स्वमेव तद्रूपं शैलजा प्रतिपत्स्यते ॥ १५४.७३<br>
तनुस्तवापि सहजा सैकानंशा भविष्यति।<br>
रूपांशेन तु संयुक्ता त्वमुमायां भविष्यसि ॥ १५४.७४<br>
एकानंशेति लोकस्त्वां वरदे! पूजयिष्यति।<br>
भेदैर्बहुविधाकारैः सर्वगा कामसाधिनी ॥ १५४.७५<br>
ओङ्कारवक्त्रा गायत्री त्वमिति ब्रह्मवादिभिः।<br>
आक्रान्तिरूर्जिताकारा राजभिश्च महाभुजैः ॥ १५४.७६<br>
त्वं भूरिति विशां माता शूद्रैः शैवीति पूजिता।<br>
क्षान्तिर्मुनीनामक्षोभ्या दया नियमिनामिति ॥ १५४.७७<br>
त्वं महोपायसन्दोहा नीतिर्नयविसर्पिणाम्।<br>
परिच्छित्तिस्त्वमर्थानां त्वं मही प्राणिहृच्छया ॥ १५४.७८<br>
त्वं मुक्तिः सर्वभूतानां त्वं गतिः सर्वदेहिनाम्।<br>
त्वञ्चकीर्तिमतां कीर्तिस्त्वं मूर्तिः सर्वदेहिनाम् ॥ १५४.७९<br>
रतिस्त्वं रक्तचित्तानां प्रीतिस्त्वं हृष्टदर्शिनाम्।<br>
त्वं कान्तिः कृतभूषाणां त्वं शान्तिर्दुःखकर्म्मणाम् ॥ १५४.८०<br>
त्वं भ्रान्तिः सर्वबोधानां त्वं गतिः क्रतुयाजिनाम्।<br>
जलधीनां महावेला त्वञ्च लीला विलासिनाम् ॥ १५४.८१<br>
सम्भूतिस्त्वं पदार्थानां स्थितिस्त्वं लोकपालिनी।<br>
त्वं कालरात्रिर्निः शेष भुवनावलिनाशिनी ॥ १५४.८२<br>
प्रियकण्ठग्रहानन्द दायिनी त्वं विभावरी।<br>
इत्यनेकविधैर्देवि! रूपैर्लोके त्वमर्चिता ॥ १५४.८३<br>
ये त्त्वां स्तोष्यन्ति वरदे! पूजयिष्यन्ति वापि ये।<br>
ते सर्वकामानाप्स्यन्ति नियता नात्र संशयः ॥ १५४.८४<br>
इत्युक्ता तु निशा देवी तथेत्युक्त्वा कृताञ्जलिः।<br>
जगाम त्वरिता तूर्णं गृहं हिमगिरेः परम् ॥ १५४.८५<br>
तत्रासीनां महाहर्म्ये रत्नभित्ति समाश्रयाम्। <br>
ददर्श मेनामापाण्डुच्छ्रविवक्त्र सरोरुहाम् ॥ १५४.८६<br>
किञ्चिच्छ्याममुखोदग्र स्तनभारावनामिताम्।<br>
महौषधि गणाबद्ध मन्त्रराज निषेविताम् ॥ १५४.८७<br>
उद्वहत्कनकोन्नद्ध जीवरक्षामहोरगाम्।<br>
मणिदीपगणज्योतिर्महालोक प्रकाशिते ॥ १५४.८८<br>
प्रकीर्ण बहुसिद्धार्थे मनोजपरिवारके। <br>
शुचिन्यं शुकसच्छन्न भूशय्यास्तरणोज्वले ॥ १५४.८९<br>
धूपामोदमनोरम्ये सज्जसर्वोपयोगिके।<br>
ततः क्रमेण दिवसे गते दूरं विभावरी ॥ १५४.९०<br>
व्यजृम्भत सुखोदर्के ततो मेनामहागृहे।<br>
प्रसुप्तप्रायपुरुषे निद्रा भूतोपचारिके ॥ १५४.९१<br>
स्फुटालोके शशभृति भ्रान्ति रात्रि विहङ्गमे।<br>
रजनीचरभूतानां सङ्घैरावृतचत्वरे ॥ १५४.९२<br>
गाढकण्ठग्रहालग्न सुभगेष्टजने ततः।<br>
किञ्चिदाकुलतां प्राप्तो मेना नेत्राम्बुजद्वये ॥ १५४.९३<br>
आविवेश मुखो रात्रिः सुचिरस्फुटसङ्गमा।<br>
जन्मदाया जगन्मातुः क्रमेण जठरान्तरे ॥ १५४.९४<br>
आविवेशान्तरं जन्म मन्यमाना क्षपा तु वै।<br>
अरञ्जयच्छविन्देव्या गुहारण्ये विभावरी ॥ १५४.९५<br>
ततो जगत्पतिप्राण हेतुर्हिमगिरि प्रिया।<br>
ब्राह्मो मुहूर्ते सुभगे व्यसूयत गुहारणिम् ॥ १५४.९६<br>
तस्यान्तु जायमानायां जन्तवः स्थाणुजङ्गमाः।<br>
अभवन् सुखिनः सर्वे सर्वे लोकनिवासिनः ॥ १५४.९७<br>
नारकाणामपि तदा सुखं स्वर्गसमं महत्।<br>
अभवत् क्रूरसत्वानां चेतः शान्तं च देहिनाम् ॥ १५४.९८<br>
ज्योतिषामपि तेजस्त्वमभवत् सुरतोन्नता।<br>
वनाश्रिताश्चौषधयः स्वादुवन्ति फलानि च ॥ १५४.९९<br>
गन्धवन्ति च माल्यानि विमलञ्च नभोऽभवत्।<br>
मारुतश्चसुखस्पर्शो दिशाश्च सुमनोहराः ॥ १५४.१००<br>
तेन चोद्भूतफलित परिपाक गुणोज्वलाः।<br>
अभवत् पृथिवी देवी शालिमाला कुलापि च ॥ १५४.१०१<br>
तपांसि दीर्घचीर्णानि मुनीनां भावितात्मनाम्।<br>
तस्मिन् गतानि साफल्यं काले निर्मलचेतसाम् ॥ १५४.१०२<br>
विस्मृतानि च शस्त्राणि प्रादुर्भावं प्रपेदिरे।<br>
प्रभावस्तीर्थमुख्यानां तदा पुण्यतमोऽभवत् ॥ १५४.१०३<br>
अन्तरिक्षे सुराश्चासन् विमानेषु सहस्रशः।<br>
समहेन्द्रहरिब्रह्मवायुवह्निपुरोगमाः ॥ १५४.१०४<br>
पुष्पवृष्टिं प्रमुमुचुस्तस्मिंस्तु हिमभूधरे। <br>
जगुर्गन्धर्वमुख्याश्च ननृतु श्चाप्सरो गणाः ॥ १५४.१०५<br>
मेरु प्रभृतयश्चापि मूर्तिमन्तो महाबलाः।<br>
तस्मिन् महोत्सवे प्राप्तो दिव्य प्रभृत पाणयः ॥ १५४.१०६<br>
सरितः सागराश्चैव समाजग्मुश्च सर्वशः।<br>
हिमशैलोऽभवल्लोके तथा सर्वैश्चराचरैः ॥ १५४.१०७<br>
सेव्यश्चाप्यभिगम्यश्च सश्रेयां श्चाचलोत्तमः।<br>
अनुभूयोत्सवं देवा जग्मुः स्वानालयान् मुदा ॥ १५४.१०८<br>
देवगन्धर्वनागेन्द्र सैलशीलावनी गुणैः।<br>
हिमशैलसुता देवी स्वयं पूर्विकया ततः ॥ १५४.१०९<br>
क्रमेण वृद्धिमानीता लक्ष्मीं वानलसैर्बुधैः।<br>
क्रमेण रूपसौभाग्य प्रबोधैर्भुवनत्रयम् ॥ १५४.११०<br>
अजयद् भूषयच्चाति निःसाधारैर्नगात्मजा।<br>
एतस्मिन्नन्तरे शक्रो नारदं देवसम्मतम् ॥ १५४.१११<br>
देवर्षिमथ सस्मार कार्य्यसाधनसत्वरम्।<br>
स्मृति शक्रस्य विज्ञाय जातान्तु भगवांस्तदा ॥ १५४.११२<br>
आजगाम मुदा युक्तो महेन्द्रस्य निवेशनम्।<br>
तं सुदृष्ट्वा सहस्राक्षः समुत्थाय महासनात् ॥ १५४.११३<br>
यतार्हेण तु पाद्येन पूजयामास वासवः।<br>
शक्रप्रणीतात्तां पूजां प्रतिगृह्य यथाविधि ॥ १५४.११४<br>
नारदः कुशलं देवमपृच्छत् पाकशासनम्।<br>
पृष्टे च कुशले सक्तः प्रोवाच वचनं प्रभुः ॥ १५४.११५<br>
इन्द्र उवाच।<br>
कुशलस्याङ्कुरे तावत् सम्भूते भुवनत्रये।<br>
तत्फलोद्भवसम्पत्तौ त्वं भवा तन्द्रितो मुने!॥ १५४.११६<br>
वेत्सि चैतत् समस्तं त्वं तथापि परिचोदकः।<br>
निर्वृत्तिं परमां याति निवेद्यार्थं सुहृज्जने ॥ १५४.११७<br>
तद्यथा शैलजा देवी योगं यायात् पिनाकिना।<br>
शीघ्रं तदुद्यमः सर्वैरस्मत्पक्षैर्विधीयताम् ॥ १५४.११८<br>
अवगम्यार्थमखिलन्तत आमन्त्र्य नारदः।<br>
शक्रं जगाम भगवान् हिमशैल निवेशनम् ॥ १५४.११९<br>
तत्र द्वारे स विप्रेन्द्रश्चित्रवेत्रलताकुले।<br>
वन्दितो हिमशैलेन निर्गतेन पुरो मुनिः ॥ १५४.१२०<br>
सह प्रविश्य भवनं भुवो भूषणताङ्गतम्।<br>
निवेदिते स्वयं हैमे हिमशैलेन विस्तृते ॥ १५४.१२१<br>
महासने मुनिवरो निषसादानुलद्युतिः।<br>
यथार्हं चार्घ्यपाद्यञ्च शैलस्तस्मै न्यवेदयत् ॥ १५४.१२२<br>
मुनिस्तु प्रतिजग्राह तमर्घ्यं विधिवत्तदा।<br>
गृहीतार्घ्यं मुनिवरमपृच्छच्छ्लक्ष्णया गिरा ॥ १५४.१२३<br>
कुशलं तपसः शैलः शनैः स्फुल्लाननाम्बुजः।<br>
मुनिरप्यद्रिराजानमपृच्छत् कुशलं तदा ॥ १५४.१२४<br>
नारद उवाच।<br>
अहोऽवतारिताः सर्वे सन्निवेशे महागिरे!। <br>
पृथुत्वं मनसा तुल्यं कन्दराणां तथाचल!॥ १५४.१२५<br>
गुरुत्वन्ते गुणौघानां स्थावरादतिरिच्यते।<br>
प्रसन्नता च तोयस्य मनसोऽप्यधिकाचले ॥ १५४.१२६<br>
न लक्षयामः शैलेन्द्र! शिष्यते कन्दरोदरात्।<br>
न च लक्ष्मीस्तथा स्वर्गे कुत्राधिक तयास्थिता ॥ १२४.१२७<br>
नानातपोभिर्मुनिभिः ज्वलनार्कसमप्रभैः।<br>
पावनैः पावितो नित्यं त्वत्कन्दरसमाश्रितैः ॥ १५४.१२८<br>
अवमत्य विमानानि स्वर्गवासविरागिणः।<br>
पितुर्गृह इवासन्ना देवगन्धर्वकिन्नराः ॥ १५४.१२९<br>
अहो! धन्योऽसि शैलेन्द्र! यस्य ते कन्दरं हरः।<br>
अध्यास्ते लोकनाथोऽपि समाधानपरायणः ॥ १५४.१३०<br>
इत्युक्तवति देवर्षे नारदे सादरङ्गिरा।<br>
हिमशैलस्य महिषी मेना मुनिदिदृक्षया ॥ १५४.१३१<br>
अनुयाता दुहित्रा तु स्वल्पालि परिचारिका।<br>
लज्जा प्रणयनम्राङ्गी प्रविवेश निवेशनम् ॥ १५४.१३२<br>
तत्र स्थितो मुनिवरः शैलेन सहितो वशी।<br>
दृष्टा तु तेजसो राशिं मुनिं सैलप्रिया तदा ॥ १५४.१३३<br>
ववन्दे गूढवदना पाणिपद्म कृताञ्जलिः।<br>
तां विलोक्य महाभागो महर्षिरमितद्युतिः ॥ १५४.१३४<br>
आशीर्भिरमृतोद्गार रूपाभिस्तां व्यवर्धय।<br>
ततो विस्मितचित्ता तु हिमवद्गिरिपुत्रिका ॥ १५४.१३५<br>
उदैक्षन्नारदं देवी मुनिमद्भुत रूपिणम्।<br>
एहि वत्सेति चाप्युक्ता ऋषिणा स्निग्धया गिरा ॥ १५४.१३६<br>
कण्ठे गृहीत्वा पितरमुत्सङ्गे समुपाविशत्।<br>
उवाच माता तां देवीमभिवन्दय पुत्रिके! ॥ १५४.१३७<br>
भगवन्तं ततो धन्यं पतिमाप्स्यसि सम्मतम्।<br>
इत्युक्त्वातु ततो मात्रा वस्त्रान्तपिहितानना ॥ १५४.१३८<br>
किञ्चित् कम्पितमूर्द्धा तु वाक्यं नोवाच किञ्चन।<br>
ततः पुनरुवाचेदं वाक्यं माता सुतान्तदा ॥ १५४.१३९<br>
वत्से! वन्दय देवर्षिं ततो दास्यामि ते शुभम्।<br>
रत्नक्रीड़नकं रम्यं स्थापितं यच्चिरं मया ॥ १५४.१४०<br>
इत्युक्त्वा तु ततो वेगादुद्धृत्य चरणौ तदा।<br>
ववन्दे मूर्ध्नि सन्धाय करपङ्कज कुड्मलम् ॥ १५४.१४१<br>
कृते तु वन्दने तस्या माता सखिमुखेन तु।<br>
चोदयामास शनकैस्तस्याः सौभाग्य शंसिनाम् ॥ १५४.१४१<br>
शरीर लक्षणानान्तु विज्ञानाय तु कौतुकात्।<br>
स्त्री स्वभावाद्यद्दुहितुश्चिन्तां हृदि समुद्वहन् ॥ १५४.१४२<br>
ज्ञात्वा तदिङ्गितं शैलो महिष्या हृदयेन तु।<br>
अनुद्गीर्णोक्षतिर्मेने रम्यमेतदुपस्थितम् ॥ १५४.१४३<br>
चोदितः शैलमहिषी संख्या मुनिवरस्तदा।<br>
स्मिताननो महाभागो वाक्यं प्रोवाच नारदः ॥ १५४.१४४<br>
न जातोऽस्याः पतिर्भद्रे! लक्षणैश्च विवर्जिता।<br>
उत्तानहस्ता सततं चरणैर्व्यभिचारिभिः ॥ १५४.१४५<br>
स्वच्छायया भविष्येयं किमन्यद् बहु भाष्यते।<br>
श्रुत्वैतत्सम्भ्रमाविष्टो ध्वस्तधैर्यो महाबलः ॥ १५४.१४६<br>
नारदं प्रत्युवाचाथ साश्रुकण्ठो महागिरिः।<br>
संसारस्यातिदोषस्य दुर्विज्ञेया गतिर्यतः ॥ १५४.१४७<br>
सृष्ट्यां चावश्यभाविन्यां केनाप्यतिशयात्मना।<br>
कर्त्रा प्रणीता मर्य्यादा स्थिता संसारिणामियम् ॥ १५४.१४८<br>
यो जायते हियद्वीजो जनितुः सह्यसार्थकः।<br>
जनिता चापि जातस्य न कश्चिदिति यत्स्फुटम्॥ १५४.१४९<br>
स्वकर्मणैव जायन्ते विविधा भूतजातयः।<br>
अण्डजो ह्यण्डजाज्जातः पुनर्जायेन मानवः॥ १५४.१५०<br>
मानुषाच्च सरीसृप्यां मनुष्यत्वेन जायते।<br>
तत्रापि जातौ श्रेष्ठायां धर्म्मस्योत्कर्षणेन तु ॥ १५४.१५१<br>
क्रमेणाश्रमसंप्राप्तिः बह्मचारिव्रतादनु।<br>
तस्य कर्तुर्नियोगेन संसारो येन वर्द्धितः ॥ १५४.१५२<br>
अपुत्रजन्मिनः शेषाः प्राणिनः समवस्थिताः।<br>
मनुजास्तत्र जायन्ते यतो न गृहधर्मिणः ॥ १५४.१५३<br>
संसारस्य कुतो वृद्धिः सर्वेस्युर्य्यदतिग्रहाः।<br>
अतः कर्त्रा तु शास्त्रेषु सुतलाभः प्रशंसितः ॥ १५४.१५४<br>
प्राणिनां मोहनार्थाय नरकत्राणसंश्रयात्।<br>
स्त्रिया विरहिता सृष्टिर्जन्तूनां नोपपद्यते ॥ १५४.१५५<br>
स्त्रीजातिस्तु प्रकृत्यैव कृपणा दैन्यभाषिणी।<br>
शास्त्रालोचन सामर्थ्यामुज्झितं तासु वेधसा ॥ १५४.१५६<br>
शास्त्रेषूक्तमसन्दिग्धं बहुवारं महाफलम्।<br>
दशपुत्रसमा कन्या या नस्याच्छील वर्जिता ॥ १५४.१५७<br>
वाक्यमेतत् फलभ्रष्टं पुंसि ग्लानिकरम्परम्।<br>
कन्या हि कृपणाऽशोच्या पितुर्दुःख विवर्द्धिनी ॥ १५४.१५८<br>
यापि स्यात् पूर्णसर्वाढ्या पतिपुत्रधनादिभिः।<br>
किंपुनर्दुर्भगा हीना पतिपुत्र धनादिभिः ॥ १५४.१५९<br>
त्वं चोक्तवान् सुतायामे शरीरे दोषसंग्रहम्।<br>
अहो! मुह्यामि शुष्यामि ग्लामि सीदामि नारद! ॥ १५४.१६०<br>
अयुक्तमथ वक्तव्यमप्राप्यमपि साम्प्रतम्।<br>
अनुग्रहेण मे च्छिन्धि दुःखं कन्याश्रयं मुने! ॥ १५४.१६१<br>
परिच्छिन्नेऽप्यसन्दिग्धे मनः परिभवाश्रयम्।<br>
तृष्णा मुष्णाति निष्णाता फल लोभाश्रया शुभा ॥ १५४.१६२<br>
स्त्रीणां हि परमं जन्म कुलानामुभयात्मनाम्।<br>
इहामुत्रसुखायोक्तं सत्पति प्राप्तिसंज्ञितम् ॥ १५४.१६३<br>
दुर्लभः सत्पतिःस्त्रीणां विगुणोऽपि पतिः किल।<br>
न प्राप्यते विना पुण्यैः पतिर्नार्या कदाचन ॥ १५४.१६४<br>
यतो निःसाधनो धर्म्मः परिमाणोज्झिता रतिः।<br>
धनं जीवितपर्याप्तं पतौ नार्याः प्रतिष्ठितम् ॥ १५४.१६५<br>
निर्धनो दुर्भगो मूर्खः सर्वलक्षणवर्जितः।<br>
दैवतं परमं नार्याः पतिरुक्तः सदैव हि ॥ १५४.१६६<br>
त्वया चोक्तं हि देवर्षे! न जातोऽस्याः पतिः किल।<br>
एतद्दौर्भाग्यमतुलमसंख्यं गुरु दुःसहम् ॥ १५४.१६७<br>
चराचरे भूतसर्गे यदद्यापि च नो मुने।<br>
न स जात इति ब्रूषे तेन मे व्याकुलं मनः ॥ १५४.१६८<br>
मनुष्यदेवजातीनां शुभाशुभनिवेदकम्।<br>
लक्षणं हस्तपादादौ विहितैर्लक्षणैः किल ॥ १५४.१६९<br>
सेयमुत्तानहस्तेति त्वयोक्ता मुनिपुङ्गव!।<br>
उत्तानहस्तता प्रोक्ता यावतामेव नित्यदा ॥ १५४.१७०<br>
शुभोदयानां धन्यानां न कदाचित् प्रयच्छताम्।<br>
स्वच्छायया स्याश्चरणौ त्वयोक्तौ व्यभिचारिणौ ॥ १५४.१७१<br>
तत्रापि श्रेयतां ह्याशा मुने! तु प्रतिभाति नः।<br>
शरीरलक्षणाश्चान्ये पृथक्फलनिवेदिनः ॥ १५४.१७२<br>
सौभाग्यधनपुत्रायुः पतिलाभानु शंसनम्।<br>
तैश्च सर्वैर्विहीनेयं त्वमात्थ मुनिपुङ्गव॥ १५४.१७३<br>
त्वं मे सर्वं विजानासि सत्यवागसि चाप्यतः।<br>
मुह्यामि मुनिशार्दूल! हृदयं दीर्यतीव मे ॥ १५४.१७४<br>
इत्युक्त्वा विरतः शैलो महादुःख विचारणात्।<br>
श्रुत्वैतदखिलं तस्माच्छैलराज मुकाम्बुजात् ॥ १५४.१७५<br>
स्मितपूर्वमुवाचेदं नारदो देवचोदितः।<br>
हर्षस्थानेऽपि महति त्वया दुःखं निरूप्यते ॥ १५४.१७६<br>
अपरिच्छिन्नवाक्यार्थे मोहं यासि महागिरे!।<br>
इमां श्रृणु गिरं मत्तो रहस्यापरिनिष्ठताम् ॥ १५४.१७७<br>
समाहितो महाशैल! मयोक्तस्य विचारणे।<br>
न जातोऽस्याः पतिर्देव्या यन्मयोक्तं महाबल! ॥ १५४.१७८<br>
न स जातो महादेव भूतभव्य भवोद्भवः।<br>
शरण्यः शाश्वत शास्ता शङ्करः परमेश्वरः ॥ १५४.१७९<br>
ब्रह्मविष्णिवन्द्रमुनयो जन्ममृत्युजरार्दिताः।<br>
तस्यैते परमेशस्य सर्वे क्रीड़नका गिरे! ॥ १५४.१८०<br>
आस्ते ब्रह्मा तदिच्छातः संभूतो भुवनप्रभुः।<br>
विष्णुर्युगे युगे जातो नानाजातिर्महातनुः ॥ १५४.१८१<br>
मन्यसे मायया जातं विष्णुञ्चापि युगे युगे।<br>
आत्मनो न विनाशोऽस्ति स्थावरान्तेऽपि भूधर!॥ १५४.१८२<br>
संसारे जायमानस्य म्रियमाणस्य देहिनः।<br>
नश्यते देह एवात्र नात्मनो नाश उच्यते॥ १५४.१८३<br>
ब्रह्मादिस्थावरान्तोऽयं संसारो यः प्रकीर्त्तितः।<br>
स जन्ममृत्युदुःखार्त्तो ह्यवशः परिवर्त्तते ॥ १५४.१८४<br>
महादेवोऽचलः स्थाणर्न जातो जनकोऽजरः।<br>
भविष्यति पतिः सोऽस्या जगन्नाथो निरामयः ॥ १५४.१८५<br>
यदुक्तञ्च मया देवी लक्षणैर्वर्जिता तव।<br>
श्रृणु तस्यापि वाक्यस्य सम्यक्त्वेन विचारणम् ॥ १५४.१८६<br>
लक्षणं दैविको ह्यङ्कः शरीरावयवाश्रयः।<br>
सर्वायुर्द्धनसौभाग्य परिमाण प्रकाशकः ॥ १५४.१८७<br>
अनन्तस्याप्रमेयस्य सौभाग्यस्यास्य भूधर!।<br>
नैवाङ्को लक्षणाकारः शरीरे संविधीयते ॥ १५४.१८८<br>
अतोऽस्या लक्षणं गात्रे शैल! नास्ति महामते!।<br>
यताहमुक्तवानस्याह्युत्तानकरतां सदा ॥ १५४.१८९<br>
उत्तानो वरदः पाणिरेष देव्याः सदैव तु।<br>
सुरासुरमुनिव्रात वरदेयं भविष्यति ॥ १५४.१९०<br>
यथा प्रोक्तं तदा पादौ स्वच्छाया व्यभिचारिणौ।<br>
अस्याः श्रृणु ममात्रापि वाग्युक्तिं शैलसत्तम!॥ १५४.१९१<br>
चरणौ पद्मसङ्काशावस्याः स्वच्छनखोज्वलौ।<br>
सुरासुराणां नमतां किरीट मणिकान्तिभिः ॥१५४.१९२<br>
विचित्रवर्णैर्भासन्तौ स्वच्छाया प्रतिबिम्बितौ।<br>
भार्या जगद्गुरोर्ह्येषा वृषाङ्कस्य महीधर! ॥ १५४.१९३<br>
जननी लोकधर्म्मस्य सम्भूता भूतभावनी।<br>
शिवेयं पावनायैव त्वत्क्षेत्रे पावकद्युतिः ॥ १५४.१९४<br>
तद्यथा शीग्रमेवैषा योगं यायात् पिनाकिना।<br>
तथा विधेयं विधिवत्त्वया शैलेन्द्रसत्तम! ॥ १५४.१९५<br>
अत्यन्तं हि महत्कार्यं देवानां हिमभूधर!।<br>
सूत उवाच।<br>
एवं श्रुत्वा तु शैलेन्द्रो नारदात् सर्वमेव हि ॥ १५४.१९६<br>
आत्मानं स पुनर्जातं मेने मेनापतिस्तदा।<br>
नमस्कृत्य वृषाङ्काय तदा देवाय धीमते ॥ १५४.१९७<br>
उवाच सोऽपि संहृष्टो नारदन्तु हिमाचलः।<br>
दुस्तरान्नरकात् घोरादुद्धृतोऽस्मि त्वया मुने! ॥ १५४.१९८<br>
पातालादहमुद्धृत्य सप्तलोकाधिपः कृतः।<br>
हिमाचलोऽस्मि विक्यातस्त्वया मुनिवराधुना ॥ १५४.१९९<br>
हिमाचले चलगुणां प्रापितोऽस्मि समुन्नतिम्।<br>
आनन्ददिवसाहारि हृदयं मेऽधुना मुने! ॥ १५४.२००<br>
नाव्यवस्यति कृत्यानां प्रविभाग विचारणम्।<br>
यदि वाचामधीशः स्यान्त्वद्गुणानां विचारणे ॥ १५४.२०१<br>
भवद्विधानां नियतममोघं दर्शनं मुने!।<br>
तवास्मान्प्रति चापल्यं व्यक्तं मम महामुने!॥ १५४.२०२<br>
भवद्भिरेव कृत्योऽहं निवासायात्मरूपिणम्।<br>
मुनीनां देवतानांच स्वयं कर्तापि कल्मषम् ॥ १५४.२०३<br>
तथापि वस्तुन्येकस्मिन्नाज्ञा मे सम्प्रदीयताम्।<br>
इत्युक्तवति शैलेन्द्रे स तदा हर्षनिर्भरे ॥ १५४.२०४<br>
तथाच नारदो वाक्यं कृतं सर्वमिति प्रभो!।<br>
सुरकार्ये य एवार्थस्तवापि सुमहत्तरः ॥ १५४.२०५<br>
इत्युक्त्वा नारदः शीघ्रं जगाम त्रिदिवं प्रति।<br>
स गत्वा शक्रभवनममरं सन्ददर्श ह ॥ १५४.२०६<br>
ततोऽभिरूपे स मुनिरुपविष्टो महासने।<br>
पृष्टः शक्रेण प्रोवाच हिमजा संश्रयां कथाम् ॥ १५४.२०७<br>
नारद उवाच।<br>
समूह्य यत्तु कर्तव्यं तन्मया कृतमेव हि।<br>
किन्तु पञ्चशरस्यैव समयोऽयमुपस्थितः ॥ १५४.२०८<br>
इत्युक्तो देवराजस्तु मुनिना कार्यदर्शिना। <br>
चूताङ्कुरास्त्रं सस्मार भगवान् पाकशासनः ॥ १५४.२०९<br>
संस्मृतस्तु तदा क्षिप्रं सहस्राक्षेप धीमता।<br>
उपतस्थे रतियुतः सविलासो झषध्वजः ॥ १५४.२१०<br>
प्रादुर्भूतन्तु तं दृष्ट्वा शक्रः प्रोवाच सादरम्।<br>
उपदेशेन बहुना किन्त्वां प्रतिवदे प्रियम् ॥ १५४.२११<br>
मनोभवासि तेन त्वं वेत्सि भूतमनोगतम्।<br>
तद्यथार्थकमेवत्त्वं कुरु नाकसदाम्प्रियम् ॥ १५४.२१२<br>
शङ्करं योजय क्षिप्रं गिरिपुत्र्या मनो भव!।<br>
संयुतो मधुना चैव ऋतुराजेन दुर्जय!॥ १५४.२१३<br>
इत्युक्तो मदनस्तेन शक्रेण स्वार्थसिद्धये।<br>
काम उवाच।<br>
अनया देवसामग्य्रा मुनिदानवभीमया ॥ १५४.२१४<br>
दुःसाध्यः शङ्करो देवः किन्न वेत्सि जगत्प्रभो!।<br>
तस्य देवस्य वेत्थ त्वं कारणन्तु यदव्ययम् ॥ १५४.२१५<br>
प्रायः प्रसादः कोपोऽपि सर्वो हि महतां महान्।<br>
सर्वोपभोगसारा हि सुन्दर्यः स्वर्गसम्भवाः ॥ १५४.२१६<br>
अध्याश्रितञ्च यत्सौख्यं भवता नष्टचेष्टितम्।<br>
प्रमादादथ विभ्रश्येदीशम्प्रति विचिन्त्यताम् ॥ १५४.२१७<br>
प्रागेव चेह दृश्यन्ते भूतानां कार्यसम्भवाः।<br>
विशेषं काङ्क्षतां शक्र! सामान्याद् भ्रंशनं फलम् ॥ १५४.२१८<br>
श्रुत्वैतद्वचनं शक्रस्तमुवाचामरैर्युतः।<br>
शक्र उवाच।<br>
वयं प्रमाणास्ते ह्यत्र रतिकान्त! न संशयः ॥ १५४.२१९<br>
सन्देशेन विना शक्तिरपकारस्य नेष्यते।<br>
सस्यचिच्च क्वचिद्दृष्टं समर्थ्यं न तु सर्वतः ॥ १५४.२२०<br>
इत्युक्तः प्रययौ कामः सखायं मधुमाक्षितः।<br>
रतियुक्तो जगामाशु प्रस्थन्तु हिमभूभृतः ॥ १५४.२२१<br>
स तु तत्राकरोच्चिन्तां कार्यस्योपायपूर्विकाम्।<br>
महात्मा ये हि निष्कम्पा मनस्तेषां सुदुर्जयम् ॥ १५४.२२२<br>
तदादावेव संक्षोभ्य नियतं सुजयो भवेत्।<br>
संसिद्धिं प्राप्नुयुश्चैव पूर्वे संशोद्यमानसम् ॥ १५४.२२३<br>
कथञ्च विविधैर्भावैः द्वेषानुगमनं विना।<br>
क्रोधः क्रूरतरासङ्गाद्रावणेर्ष्यां महासखीम् ॥ १५४.२२४<br>
चापल्यमूर्ध्नि विध्वस्त धैर्याधारां महाबलाम्।<br>
तामस्य विनियोक्ष्यामि मनसो विकृतिम्पराम् ॥ १५४.२२५<br>
पिधाय धैर्यद्वाराणि सन्तोषमपकृष्य च।<br>
अवगन्तुं हि मां तत्र न कश्चिदतिपण्डितः ॥ १५४.२२६<br>
विकल्प मात्रावस्थाने वैरूप्यं मनसो भवेत्।<br>
पश्चान्मूलक्रियारम्भ गम्भीरावर्तदुस्तरः॥ १५४.२२७<br>
हरिष्यामि हरस्याहं तपस्तस्य स्थिरात्मनः।<br>
इन्द्रियग्राममावृत्य रम्यसाधनसंविधिः ॥ १५४.२२८<br>
चिन्तयित्वेति मदनो भूतभर्तुस्तदाश्रमम्।<br>
जगाम जगतीसारं सरलद्रुम वेदिकम् ॥ १५४.२२९<br>
शान्तसत्वसमाकीर्णमचल प्राणसङ्कुलम्।<br>
नानापुष्पलताजालं गगनस्थ गणेश्वरम् ॥ १५४.२३०<br>
निर्व्यग्रवृषभाध्युष्ट नीलसाद्वलसानुकम्।<br>
तत्रापश्यत् त्रिनेत्रस्य रम्यं कञ्चिद्द्वितीयकम् ॥ १५४.२३१<br>
वीरकं लोकवीरेशमीशान सदृशद्युतिम्।<br>
यक्षकुङ्कुमकिञ्जल्क पुञ्जपिङ्ग जटासटम् ॥ १५४.२३२<br>
वेत्रपाणिनमव्यग्रमुग्रभोगीन्द्र भूषणम्।<br>
ततो निमीलितोन्निद्र पद्म पत्राभलोचनम् ॥ १५४.२३३<br>
प्रेक्षमाणमृजुस्थान स्थितनासाग्र लोचनम्।<br>
श्रवस्तरस सिंहेन्द्र चर्मलम्बोत्तरीयकम् ॥ १५४.२३४<br>
श्रवणा हि फलन् मुक्त निःश्वासानलपिङ्गलम्।<br>
प्रेङ्खत्कपालपर्य्यन्त तुम्बिलं विजटाचयम् ॥ १५४.२३५<br>
कृतवासुकिपर्यङ्क नाभिमूलनिवेशितम्।<br>
ब्रह्माञ्जलिस्थपुच्छाग्र निबद्धोरगभूषणम् ॥ १५४.२३६<br>
ददर्श शङ्करं कामः क्रम प्राप्तान्तिकं शनैः। <br>
ततो भ्रमरझेङ्कारमालम्बि-द्रुमसानुकम् ॥ १५४.२३७<br>
प्रविष्टः कर्णरन्ध्रेण भवस्य मदनो मनः।<br>
शङ्करस्तमथाकर्ण्य मधुरं मदनाश्रयम् ॥ १५४.२३८<br>
सस्मार दक्षदुहितान्दयितां रक्तमानसः।<br>
ततः सा तस्य शनकैस्तिरोभूयाति निर्मला॥ १५४.२३९<br>
समाधिभावना तस्थौ लक्ष्य प्रत्यक्ष रूपिणी।<br>
ततस्तन्मयतां यातः प्रत्यूह पिहिताशयः ॥ १५४.२४०<br>
वशित्वेन बुबोधेशो विकृतिं मदनात्मिकम्।<br>
ईषत्कोपसमाविष्टो धैर्यमालम्ब्य धूर्ज्जटिः॥ १५४.२४१<br>
निरासे मदनस्थित्या योगमाया समावृतः।<br>
तया माययाविष्टो जज्वाल मदनस्ततः ॥ १५४.२४२<br>
इच्छा शरीरे दुर्जेयो रोष दोष महाश्रयः।<br>
हृदयान्निर्गतः सोऽथ वासनाव्यसनात्मकः ॥ १५४.२४३<br>
बहिस्थलं समालम्ब्य ह्युपतस्थौ झषध्वजः।<br>
अनुयातोऽथ हृद्येन मित्रेण मधुना सह॥ १५४.२४४<br>
सहकारतरौ दृष्ट्वा मृदुमारुत निर्धुतम्।<br>
स्तवकं मदनोरम्यं हर वक्षसि सत्वरम् ॥ १५४.२४५<br>
मुमोच मोहनं नाम मार्गणं मकरध्वजः।<br>
शिवस्य हृदये शुद्धे नाशशाली महाशरः॥ १५४.२४६<br>
पपात परुषप्रांशुः पुष्पबाणो विमोहनः।<br>
ततः प्रभुत्वाद् भावानां संक्षोभं समपद्यत ॥ १५४.२४७<br>
बभूव भूधरौपम्य धैर्योऽपि मदनोन्मुकः।<br>
ततः प्रभुत्वाद् भावानां संक्षोभं समपद्यत ॥ १५४.२४८<br>
बाह्यं बहु समासाद्य प्रत्यूहप्रसवात्मकम्।<br>
ततः कोपानलोद्भूत घोरहुङ्कार भीषणे॥ १५४.२४९<br>
बभूव वदने नेत्रं तृतीयमनलाकुलम्।<br>
रुद्रस्य रौद्रवपुषो जगत्संहार भैरवम् ॥ १५४.२५०<br>
तदन्तिकस्थे मदने व्यस्फारयत धूर्जटिः।<br>
तं नेत्रविस्फुलिङ्गेन क्रोशतान्नाकवासिनाम् ॥ १५४.२५१<br>
गमितो भस्मसात्तूर्णं कन्दर्पः कामिदर्पकः।<br>
स तु तं भस्मसात् कृत्वा हरनेत्रोद्भवोऽनलः ॥ १५४.२५२<br>
व्यजृम्भत जगद् दग्धुं ज्वालाहुङ्कार घस्मरः।<br>
ततो भवो जगद्धेतोः व्यभजज्जातवेदसम् ॥ १५४.२५३<br>
सहकारे मधौ चन्द्र सुमनः सुपरेष्वपि।<br>
भृङ्गेषु कोकिलास्येषु विभागेन स्मरानलम् ॥ १५४.२५४<br>
स बाह्यान्तरविद्धेन हरेण स्मरमार्गणः।<br>
रागस्नेहसमिद्धान्तर्धावन् तीव्र हुताशनः ॥ १५४.२५५<br>
विभक्तलोकसंक्षोभ करोदुर्वार जृम्भितः।<br>
संप्राप्य स्नेहसंपृक्तं कामिनां हृदयं किला ॥ १५४.२५६<br>
ज्वलत्यहर्निशं भीमो दुश्चिकित्स्य-मुखात्मकः।<br>
विलोक्य हरहुङ्कार ज्वाला भस्मकृतं स्मरम् ॥ १५४.२५७<br>
विललाप रतिः क्रूरं बन्धुना मधुना सह।<br>
ततो विलप्य बहुशो मधुना परिसान्त्विता ॥ १५४.२५८<br>
जगाम शरणं देवमिन्दुमौलिं त्रिलोचनम्।<br>
भृङ्गानुयातां संगृह्य पुष्पितां सहकारजाम् ॥ १५४.२५९<br>
लतां पवित्रकस्थाने पाणौ परभृतां सखीम्।<br>
निर्बध्य तु जटाजूटं कुटिलैरलकै रतिः ॥ १५४.२६०<br>
उद्धूल्य गात्रं शुभ्रेण हृद्येन स्मरभस्मना।<br>
जानुभ्यामवनिङ्गत्वा प्रोवाचेन्दुविभूषणम् ॥ १५४.२६१<br>
रतिरुवाच। नमः शिवायास्तु निरामयाय नमः शिवायास्तु मनोमयाय।<br>
नमः शिवायास्तु सुरार्चिताय तुभ्यं सदा भक्तकृपापराय ॥ १५४.२६२<br>
नमो भवायास्तु भवोद्भवाय नमोऽस्तु ते ध्वस्तमनोभवाय।<br>
नमोऽस्तु ते गूढमहाव्रताय नमोऽस्तु मायागहनाश्रयाय ॥ १५४.२६३<br>
नमोऽस्तु शर्वाय नमः शिवाय नमोऽस्तु सिद्धाय पुरातनाय।<br>
नमोऽस्तु कालाय नमः कलाय नमोस्तु ते ज्ञानवरप्रदाय॥ १५४.२६४<br>
नमोऽस्तु ते कालकलातिगाय नमो निसर्गामलभूषणाय।<br>
नमोऽस्त्वमेयान्धकमर्दकाय नमः शरण्याय नमोऽगुणाय ॥ १५४.२६५<br>
नमोऽस्तु ते भोमगणानुगाय नमोऽस्तु नानाभुवनादिकर्त्रे।<br>
नमोऽस्तु नानाजगतां विधात्रे नमोऽस्तु ते चित्रफलप्रयोक्त्रे ॥ १५४.२६६<br>
सर्वावसाने ह्यविनाशनेत्रे नमोऽस्तु चित्राध्वर भागभोक्त्रे।<br>
नमोऽस्तु भक्ताभिमतप्रदात्रे नमः सदा ते भवसङ्गहर्त्रे ॥ १५४.२६७<br>
अनन्तरूपाय सदैव तुभ्यमसह्यकोपाय नमोऽस्तु तुभ्यम्।<br>
शशाङ्कचिह्नाय सदैव तुभ्यममेयमानाय नमः स्तुताय ॥ १५४.२६८<br>
वृषेन्द्रयानाय पुरान्तकाय नमः प्रसिद्धाय महौषधाय।<br>
नमोऽस्तु भक्त्याभिमतप्रदाय नमोऽस्तु सर्वार्ति हराय तुभ्यम् ॥ १५४.२६९<br>
चराचराचारविचारवर्यमाचार्यमुत्प्रेक्षितभूतसर्गम्।<br>
त्वामिन्दुमौलिं शरणं प्रपन्ना प्रिया प्रमेयं महतां महेशम् ॥ १५४.२७०<br>
प्रयच्छ मे कामयशः समृद्धि पुनः प्रभो! जीवतु कामदेवः।<br>
प्रियं विना त्वा प्रियजीवितेषु त्वत्तोऽपरः को भुवनेष्विहास्ति ॥ १५४.२७१<br>
प्रभुः प्रियायाः प्रसवः प्रियाणां प्रणीत पर्याय परापरार्थः।<br>
त्वमेवमेको भुवनस्य नाथो दयालुरुन्मुलित भक्तभीतिः ॥ १५४.२७२<br>
इत्थं स्तुतः शङ्कर ईड्य ईशो वृषाकपिर्मन्मथ कान्तया तु।<br>
तुतोष दोषाकरखण्डधारी उवाच चैनां मधुरं निरीक्ष्य ॥ १५४.२७३<br>
शङ्कर उवाच।<br>
भवितेति च कामोऽयं कालात् कान्तोऽचिरादपि।<br>
अनङ्ग इति लोकेषु स विख्यातिं गमिष्यति ॥ १५४.२७४<br>
इत्युक्त्वा शिरसा वन्द्य गिरिशङ्काम वल्लभा।<br>
जगामोपवनं रम्यं रतिस्तु हिमभूभृतः॥ १५४.२७५<br>
रुरोद चापि बहुशो दीना रम्ये स्थले तु सा।<br>
मरणव्यवसायात्तु निवृत्ता सा हराज्ञया ॥ १५४.२७६<br>
अथ नारदवाक्येन चोदितो हिमभूधरः।<br>
कृताभरणसंस्कारां कृतकौतुकमङ्गलाम् ॥ १५४.२७७<br>
स्वर्ग पुष्पकृता पीडां शुभ्रचीनां शुकाम्बराम्।<br>
सखीभ्यां संयुतां शैलो गृहीत्वा स्वसुतान्ततः ॥ १५४.२७८<br>
जगाम शुभयोगेन तदा संपूर्णमानसः। <br>
सकाननान्युपाक्रम्य वनान्युपवनानि च ॥ १५४.२७९<br>
ददर्श रुदतीं नारीमप्रतर्क्य महौजसम्।<br>
रूपेणासदृशीं लोके रम्येषु वनसानुषु ॥ १५४.२८०<br>
कौतुकेन परामृश्य तां दृष्ट्वा रुदतीं गिरिः।<br>
उपसर्प्य ततस्तस्या निकटे सोऽभ्यगच्छत ॥ १५४.२८१<br>
हिमवानुवाच।<br>
कासि कस्यासि कल्याणि! किमर्थञ्चापि रोदिषि।<br>
नैतदल्पं महासत्वे कारणं लोकसुन्दरि! ॥ १५४.२८२<br>
सा तस्य वचनं श्रुत्वा उवाच मधुना सह।<br>
रुदती शोकजननं श्वसती दैत्यवर्द्धनम् ॥ १५४.२८३<br>
रतिरुवाच।<br>
कामस्य दयितां भार्यां रतिं मां विद्धि सुव्रत!।<br>
गिरावस्मिन्हाभाग! गिरिशस्तपसि स्थितः ॥ १५४.२८४<br>
तेन प्रत्यूहदृष्टेन विस्फार्यालोक्य लोचनम्।<br>
दग्धोऽसौ झषकेतुस्तु ममकान्तोऽतिवल्लभः ॥ १५४.२८५<br>
अहन्तु शरणं याता तं देवं भयविह्वला।<br>
स्तुतवत्यथ संस्तुत्या ततो मां गिरिशोब्रवीत् ॥ १५४.२८६<br>
तुष्टोऽहं कामदयिते! कामोऽयन्ते भविष्यति।<br>
त्वत्स्तुतिं चाप्यधीयानो नरो भक्त्या मदाश्रयः ॥ १५४.२८७<br>
लप्स्यते काङ्क्षितं कामं निवर्त्य मरणादितः।<br>
प्रतीक्ष्यती च तद्वाक्यमाशावेशादिभिर्ह्यहम् ॥ १५४.२८८<br>
शरीरं परिरक्षिष्ये कञ्चित् कालं महाद्युते!।<br>
इत्युक्तस्तु तदा रत्या शैलः सम्भ्रमभीषितः ॥ १५४.२८९<br>
पाणावादाय हि सुतां गन्तुमैच्छत् स्वकम्पुरम्।<br>
भाविनोऽवश्यभावित्वाद् भवित्रीभूतभाविनीः ॥ १५४.२९०<br>
लज्जमाना सखीमुखैरुवाच पितरङ्गिरिम्।<br>
शैलदुहितोवाच।<br>
दुर्भाग्येन शरीरेण किं ममानेन कारणम् ॥ १५४.२९१<br>
कथं च तादृशं प्राप्तं सुखं मे स पतिर्भवेत्।<br>
तपोभिः प्राप्यतेऽभीष्टं नासाध्यं हि तपस्यतः ॥ १५४.२९२<br>
दुर्भगत्वं वृथा लोको वहते सति साधने।<br>
जीविताद्दुर्भगाच्छ्रेयो मरणं हि तपस्यतः ॥ १५४.२९३<br>
भविष्यामि न सन्देहो नियमैः शोषये तनुम्।<br>
तपसि भ्रष्टसन्देहे उद्यमोऽर्थ जिगीषया ॥ १५४.२९४<br>
साहन्तपः करिष्यामि यदहं प्राप्य दुर्लभा।<br>
इत्युक्तः शैलराजस्तु दुहित्रा स्नेहविक्लवः॥ १५४.२९५<br>
उवाच वाचा शैलेन्द्रो स्नेहगद्गद वर्णया।<br>
उमेति चपले! पुत्रि! न क्षमं तावकं वपुः ॥ १५४.२९६<br>
ततः स चिन्तयाविष्टो दुहितां प्रशशंस च।<br>
ततोऽन्तरिक्षे दिव्या वागभूद् भुवनभूतले॥ १५४.२९७<br>
उमेति चपले!पुत्रि! त्वयोक्ता तनया ततः।<br>
उमेति नाम तेनास्या भुवनेषु भविष्यति ॥ १५४.२९८<br>
सिद्धिं च मूर्तिमत्येषा साधयिष्यति चिन्तिताम्।<br>
इति श्रुत्वा तु वचनमाकाशात् काशपाण्डुरः॥ १५४.२९९<br>
अनुज्ञाय सुतां शैलो जगामाशु स्वमन्दिरम्। <br>
शैलजापि ययौ शैलमगम्यमपि दैवतैः ॥ १५४.३००<br>
सखीभ्यामनुयातानु नियता नगराजजा।<br>
श्रृङ्गं हिमवतः पुण्यं नानाधातुविभुषितम् ॥ १५४.३०१<br>
दिव्यपुष्पलताकीर्णं सिद्धगन्धर्वसेवितम्।<br>
नानामृगगणाकीर्णं भ्रमराभ्युष्टपादपम् ॥ १५४.३०२<br>
दिव्यप्रस्रवणोपेतं दीर्घिकाभिरलङ्कृम्।<br>
नानापक्षिगणाकीर्णं चक्रवाकोपशोभितम् ॥ १५४.३०३<br>
जलजस्थलजैः पुष्पैः प्रोत्फुल्लैरुपशोभितम्।<br>
चित्रकन्दरसंस्थानां गुहागृहमनोहरम् ॥ १५४.३०४<br>
विहङ्गसङ्घसंजुष्टं कल्पपादप सङ्कटम्।<br>
तत्रापश्यन्महाशाखं शाखिनं हरितच्छदम् ॥ १५४.३०५<br>
सर्वर्तुकुसुमोपेतं मनोरथ शतोज्वलम्।<br>
नानापुष्पसमाकीर्णं नानाविध फलान्वितम् ॥ १५४.३०६<br>
न तं सूर्यस्य रुचिभिर्भिन्नसंहृत पल्लवम्।<br>
तत्राम्बराणि सन्त्यज्य भूषणानि च शैलजा ॥ १५४.३०७<br>
संवीता वल्कलैर्दिव्यैर्दर्भनिर्मित मेखला।<br>
त्रिः स्नातपाटलाहारा बभूव शरदां शतम् ॥ १५४.३०८<br>
शतमेकेन शीर्णेन पर्णेनावर्त्तयत्तदा।<br>
निराहारा शतं साभूत्सा नाना तपसान्निधिः ॥ १५४.३०९<br>
तत उद्वेजिताः सर्वे प्राणिनस्तत्तपोऽग्निना।<br>
ततः सस्मार भगवान् मुनीन्सप्तशतक्रतुः ॥ १५४.३१०<br>
ते समागम्य मुनयः सर्वे समुदितास्ततः।<br>
पूजिताश्च महेन्द्रेण पप्रच्छुस्तं प्रयोजनम्॥ १५४.३११<br>
किमर्थन्तु सुरश्रेष्ठ! संस्मृतास्तु वचन्त्वया।<br>
शक्रः प्रोवाच श्रृण्वन्तु भगवन्तः! प्रयोजनम् ॥ १५४.३१२<br>
हिमाचले तपो घोरं तप्यते भूधरात्मजा।<br>
तस्या ह्यभिमतं कामं भवन्तः कर्तुमर्हथ ॥ १५४.३१३<br>
ततः समापतन् देव्या जगदर्थं त्वरान्विताः।<br>
तथेत्युक्त्वातु शैलेन्द्रं सिद्धसङ्घात सेवितम् ॥ १५४. ३१४<br>
ऊचुरागत्य मुनयस्तामथो मधुराक्षरम्।<br>
पुत्रि! किन्ते व्यवसितः कामः कमललोचने! ॥ १५४.३१५<br>
तानुवाच ततो देवी सलज्जा चित्रवाङ्मुखी।<br>
तपस्यतो महाभागाः प्राप्य मौनं भवादृशान् ॥ १५४.३१६<br>
वन्दनाय नियुक्ता धीः पावयत्यविकल्पितम्।<br>
प्रश्नोन्मुखत्वाद् भवतां युक्तमासनमादितः ॥ १५४.३१७<br>
उपविष्टाः श्रमोन्मुक्तास्ततः प्रक्ष्यथ मामतः।<br>
इत्युक्त्वा सा ततश्चक्रे कृतासन परिग्रहान् ॥ १५४.३१८<br>
सा तु तान् विधिवत्पूज्यान् पूजयित्वा विधानतः।<br>
उवाचादित्यसंकाशान् मुनीन् सप्त सती शनैः ॥ १५४.३१९<br>
त्यक्त्वा व्रतात्मकं मौनं मौनं जग्राह ह्रीमयम्।<br>
भावं तस्यास्तु मौनान्तं तस्याः सप्तर्षयो यथा ॥ १५४.३२०<br>
गौरवाधीनतां प्राप्ताः पप्रच्छुस्तां पुनस्तथा।<br>
सापि गौरवगर्भेण मनसा चारुहासिनी ॥ १५४.३२१<br>
मुनीन् शान्तकथालापान् प्रोवाच प्रोज्झय वाग्यमम्।<br>
भगवन्तो विजानन्ति प्राणिनां मानसं हितम् ॥ १५४.३२२<br>
मनोवागभिरत्यर्थं कन्दर्पं ते हि देहिनः।<br>
केचित्तु निपुणास्तत्र घटन्ते विवुधोद्यमैः ॥ १५४.३२३<br>
उपायैर्दुर्लभान्भावान् प्राप्नुवन्तिह्यतन्द्रिताः।<br>
अपरेतु परिच्छिन्ना नानाकाराभ्युपक्रमाः ॥ १५४.३२४<br>
देहान्तरार्थमारम्भमापतन्ति हितप्रदम्। <br>
मम त्वाकाशसम्भूत पुष्पदाम विभूषितम् ॥ १५४.३२५<br>
वन्ध्यासुतं प्राप्तुकामा मनः प्रसरते मुहुः।<br>
अहं किल भवं देवं पतिं प्राप्तुं समुद्यता ॥ १५४.३२६<br>
प्रकृत्यैव दुराधर्षं तपस्यन्तं तु संप्रति।<br>
सुरासुरैरनिर्णीत परमार्थ क्रियाश्रयम् ॥ १५४.३२७<br>
साम्प्रतं चापि निर्दग्धमदनं वीतरागिणम्।<br>
कथमाराधयेदीशं मादृशी तादृशं शिवम् ॥ १५४.३२८<br>
इत्युक्ता मुनयस्तेतु स्थिरतां मनसस्ततः।<br>
ज्ञातुमस्या वचः प्रोचुः प्रक्रमात्प्रकृतार्थकम् ॥ १५४.३२९<br>
मुनयः ऊचुः।<br>
द्विविधन्तु सुखन्तावत्पुत्रि! लोकेषु भाष्यते। <br>
शरीरस्यास्य सम्भोगैश्चेतसश्चापि निर्वृतिः ॥ १५४.३३०<br>
प्रकृत्या स तु दिग्वासा भीमः पितृवनेशयः।<br>
कपाली भिक्षुको नग्नो विरूपाक्षः स्थिरक्रियः ॥ १५४.३३१<br>
प्रमत्तोन्मत्तकाकारो वीभत्संस्कृतसंग्रहः।<br>
यतिनानेन कः स्वार्थो मूर्त्तानर्थेन काङ्क्षितः ॥ १५४.३३२<br>
यदि ह्यस्य शरीरस्य भोगमिच्छसि साम्प्रतम्।<br>
तत् कथन्ते महादेवात् भयभाजो जुगुप्सिताम् ॥ १५४. ३३३<br>
स्रवद्रक्तवसाभ्यक्त कपाल कृतभूषणात्।<br>
श्वसदुग्रभुजङ्गेन्द्र कृतभूषण भीषणात् ॥ १५४.३३४<br>
श्मशानवासिनो रौद्र प्रमथानुगतात् सति!।<br>
सुरेन्द्रमुकुटव्राति निघृष्ट चरणोऽरिहा ॥ १५४.३३५<br>
हरिरस्ति जगद्धाता श्रीकान्तोऽनन्तमूर्तिमान्।<br>
नाथो यज्ञभुजामस्ति तथेन्द्रः पाकशासनः ॥ १५४.३३६<br>
देवतानां निधिश्चास्ति ज्वलनः सर्वकामकृत्।<br>
वायुरस्ति जगद्धाता यः प्राणः सर्वदेहिनाम् ॥ १५४.३३७<br>
तथा वैश्रवणो राजा सर्वार्थ मतिमान् विभुः।<br>
एभ्य एकतमं कस्मात् न त्वं सम्प्राप्तुमिच्छसि ॥ १५४.३३८<br>
उत्तान देहसम्प्राप्त्या सुखं मनसेप्सितम्।<br>
एवमेतत्तवाप्यत्र प्रभवो नाकसम्पदाम् ॥१५४.३३९<br>
अस्मिन्नेह परत्रापि कल्याण प्राप्तयस्तव।<br>
पितुरेवास्ति तत् सर्वं सुरेभ्यो यन्न विद्यते। १५४.३४०<br>
अतस्तत्प्राप्तये क्लेशः स वाप्यत्राफलस्तव।<br>
प्रायेण प्रार्थितो भद्रे! सुखल्पोह्यतिदुर्लभः ॥ १५४.३४१<br>
अस्य ते विधियोगस्य धाता कर्तात्र चैव हि।<br>
सूत उवाच।<br>
इत्युक्ता सा तु कुपिता मुनिवर्येषु शैलजा ॥ १५४.३४२<br>
उवाच कोपरक्ताक्षी स्फुरद्भिर्दशनच्छदैः।<br>
देव्युवाच।<br>
असद् ग्रहस्य का प्रीतिर्व्यसनस्य क्व यन्त्रणा ॥ १५४.३४३<br>
विपरीतार्थबोद्धारः सत्पथे केन योजिताः।<br>
एवं मां वेत्थदुष्प्रज्ञां ह्यस्थानासद्ग्रहप्रियाम् ॥ १५४.३४४<br>
न मां प्रति विचारोऽस्ति यत्रेहासद्ग्रहावितौ।<br>
प्रजापतिसमाः सर्वे भवन्तः सर्वदर्शिनः ॥ १५४.३४५<br>
नूनं न वेत्थं तं देवं शाश्वतं जगतः प्रभुम्।<br>
अजमीशानमव्यक्तममेयमहिमोदयम् ॥ १५४.३४६<br>
आस्तान्तद्धर्म्मसद्भाव सम्बोधस्तावदद्भुतः।<br>
विदुर्यन्न हरिब्रह्म प्रमुखाहि सुरेश्वराः ॥ १५४.३४७<br>
यत्तस्य विभवात्स्वोत्थं भुवनेषु विजृम्भितम्।<br>
प्रकटं सर्वभूतानां तदप्यत्र न वेत्थकिम् ॥ १५४.३४८<br>
कस्यैतद्गगनं मूर्त्तिः कस्याग्निः कस्य मारुतः।<br>
कस्य भूः कस्य वरुणः कश्चन्द्रार्क विलोचनः ॥ १५४.३४९<br>
कस्यार्चयन्ति लोकेषु लिङ्गं भक्त्या सुरासुराः।<br>
यं ब्रुवन्तीश्वरं देवा विधीन्द्राद्या महर्षयः ॥ १५४.३५०<br>
प्रभावं प्रभवञ्चैव तेषामपि न वेत्थ किम्।<br>
अदितिः कस्य मातेयं कस्माज्जातो जनार्दनः ॥ १५४.३५१<br>
अदितेः कश्यपाज्जाता देवा नारायणादयः।<br>
मरीचेः कश्यपः पुत्रो ह्यदितिर्दक्षपुत्रिका ॥ १५४.३५२<br>
मरीचिश्चापि दक्षश्च पुत्रौ तौ ब्रह्मणः किल।<br>
ब्रह्मा हिरण्मयात् वण्डाद्दिव्यसिद्धि विभूषितात् ॥ १५४.३५३<br>
कस्य प्रादुरभूद्ध्यानात् प्रक्षुब्धाः प्राकृतांशकाः।<br>
प्रकृतौ तु तृतीयायां मधुद्विड् जननक्रिया ॥ १५४.३५४<br>
जाता ससर्ज षड्वर्गान् बुद्धिपूर्वान् स्वकर्म्मजान्।<br>
अजातकोऽभवद्वेधा ब्रह्मणोऽव्यक्तजन्मनः ॥ १५४.३५५<br>
यः स्वयोगेन संक्षोभ्य प्राकृतं कृतवानिदम्।<br>
ब्रह्मणः सिद्धि सर्वार्थमैश्वर्यलोककर्तृताम् ॥ १५४.३५६<br>
विदुर्विष्ण्वादयो यच्च स्वमहिम्नासदैव हि।<br>
कृत्वान्यदेहमन्यादृक्तादृक् कृत्वा पुनर्हरिः ॥ १५४.३५७<br>
कुरुते जगतः कृत्यमुत्तमाधममध्यमम्।<br>
एवमेव हि संसारो यो जन्म मरणात्मकः ॥ १५४.३५८<br>
कर्म्मणश्च फलं ह्येतत् नानारूपसमुद्भवम्।<br>
अथ नारायणो देवः स्वकां च्छायां समाश्रयत् ॥ १५४.३५९<br>
तत्प्रेरितः प्रकुरुते जन्म नाना प्रकारकम्।<br>
सापि कर्म्मण एवोक्ता प्रेरणी विवशात्मनाम् ॥ १५४.३६०<br>
यथोन्मादादिजुष्टस्य मतिरेव हि सा भवेत्।<br>
इष्टान्येव यथार्थानि विपरीतानि मन्यते ॥ १५४.३६१<br>
लोकस्य व्यवहारेषु सृष्टेषु सहते सदा।<br>
धर्माधर्म्मफलावाप्तौ विष्णुरेव निबोधितः ॥ १५४.३६२<br>
अथानादित्वमस्यास्ति सामान्यात्तु तदात्मना।<br>
न ह्यस्य जीवितं दीर्घदृष्टं देहे तु कुत्रचित् ॥ १५४.३६३<br>
भवद्भिर्यस्य नोदृष्टमन्तमग्रमथापि वा।<br>
देहिनां धर्म्म एवैष क्वचिज्जायेत् क्वचिन् म्रियेत् ॥ १५४.३६४<br>
क्वचिद् गर्भगतो नश्येत् क्वचिज्जीवेज्जरामयः।<br>
क्वचित्समाः शतं जीवेत् क्वचिद् बाल्ये विपद्यते ॥ १५४.३६५<br>
शतायुः पुरुषो यस्तु सोऽनन्तः स्वल्पजन्मनः।<br>
जीवितो नम्रियत्यग्रे तस्मात्सोऽमर उच्यते ॥ १५४.३६६<br>
अट्टष्टजन्मनिधना ह्येवं विष्ण्वादयो मताः।<br>
एतत् संशुद्धमैश्वर्यं संसारे को लभेदिह ॥ १५४.३६७<br>
तत्र क्षयादियोगात्तु नानाश्चर्य्य स्वरूपिणी।<br>
तस्माद्दिवश्चरान् सर्वान् मलिनान् स्वल्पभूतिकान् ॥ १५४.३६८<br>
नाहं भद्राः! किलेच्छामि ऋते शर्वात् पिनाकिनः।<br>
स्थितञ्च तारतम्येन प्राणिनां परमन्त्विदम् ॥ १५४.३६९<br>
धीबलैश्वर्यकार्यादि प्रमाणं महतां महत्।<br>
यस्मान्न किञ्चिदपरं सर्वं यस्मात् प्रवर्त्तते ॥ १५४.३७०<br>
यस्यैश्वर्यमनाद्यन्तं तमहं शरणं गता।<br>
एष मे व्यवसायश्च दीर्घोऽतिविपरीतकः ॥ १५४.३७१<br>
यात वा तिष्ठतै वाथ मुनयो! मद्विधायकाः!। <br>
एवं निशम्य वचनं देव्या मुनिवरास्तदा ॥ १५४.३७२<br>
आनन्दाश्रु परीताक्षाः सस्वजुस्तां तपस्विनीम्।<br>
ऊचुश्च परमप्रीताः शैलजां मधुरं वचः ॥ १५४.३७३<br>
ऋषय उचुः।<br>
अत्यद्भुतास्यहो देवि! ज्ञानमूर्तिरिवामला।<br>
प्रसादयति नो भावं भवभाव प्रतिश्रयात्। १५४.३७४<br>
न तु विद्मो वयन्तस्य देवस्यैश्वर्यमद्भुतम्।<br>
त्वन्निश्चयस्य दृढ़तां वेत्तुं वयमिहागताः ॥ १५४.३७५<br>
अतिरादेव तन्वङ्गि! कामस्तेयं भविष्यति।<br>
क्वादित्यस्य प्रभा याति रत्नेभ्यः क्व ध्युतिः पृथक् ॥ १५४.३७६<br>
कोऽर्थोवर्णालिका व्यक्तः कथं त्वं गिरिशं विना।<br>
यामो नैकाभ्युपायेन तमभ्यर्थयितुं वयम् ॥ १५४.३७७<br>
अस्माकमपि वै सोऽर्थः सुतरां हृदि वर्त्तते।<br>
अतस्त्वमेव सा बुद्धिर्यतो नीतिस्त्वमेव हि ॥ १५४.३७८<br>
अतो निःसंशयं कार्यं शङ्करोऽपि विधास्यति।<br>
इत्युक्ताः पूजितायाता मुनयो गिरिकन्यया ॥ १५४.३७९<br>
प्रययुर्गिरिशं द्रष्टुं प्रस्थं हिमवतो महत्।<br>
गङ्गाम्बुप्लावितात्मानं पिङ्ग बद्ध जटासटम् ॥ १५४.३८०<br>
भृङ्गानु यात पाणिस्थ मन्दार कुसुमस्रजम्।<br>
गिरेः संप्राप्य ते प्रस्थ ददृशुः शङ्कराश्रमम् ॥ १५४.३८१<br>
प्रशान्ताशेषसत्वौघं नवस्तिमितकाननम्।<br>
निःशब्दाक्षोभसलिल प्रपातं सर्वतो दिशम् ॥ १५४.३८२<br>
तत्रापश्यंस्ततो द्वारि वीरकं वेत्रपाणिनम् ।<br>
सप्त ते मुनयः पूज्या विनीताः कार्य्य गौरवात् ॥ १५४.३८३<br>
ऊचुर्मधुरभाषिण्या वाचा ते वाग्मिनाम्वराः।<br>
द्रष्टं वयमिहायाताः शरण्यं गणनायकम् ॥ १५४.३८४<br>
त्रिलोचनं विजानीहि सुरकार्य्य प्रचोदिताः।<br>
त्वमेव नो गतिस्तत्त्वं यथा कालानतिक्रमः ॥ १५४.३८५<br>
सत्कारितैष प्रायेण प्रतीहारमयः प्रभुः।<br>
इत्युक्तो मुनिभिः सोऽथ गौरवात्तानुवाच सः ॥ १५४.३८६<br>
समन्वास्यापरां सन्ध्यां स्नातुं मन्दाकिनी जले।<br>
क्षणेन भविता विप्रास्तत्र द्रक्ष्यथ शूलिनम् ॥ १५४.३८७<br>
इत्युक्ता मुनयस्तस्थुस्ते तत्कालप्रतीक्षिणः।<br>
गम्भीराम्बुधरं प्रावृट् तृषिताश्चातका यथा ॥ १५४.३८८<br>
ततः क्षणेन निष्पन्न समाधान क्रियाविधिः! वीरासनं बिभेदेशो मृगचर्म निवासितम् ॥ १५४.३८९<br>
ततो विनीतो जानुभ्यामवलम्ब्य महीस्थितिम्।<br>
उवाच वीरको देवं प्रणामैकसमाश्रयः ॥ १५४.३९०<br>
संप्राप्ता मुनयः सप्त त्वां द्रष्टुं दीप्तचेतसः।<br>
विभो! समादिश द्रष्टुमवगन्तुमिहार्हसि ॥ १५४.३९१<br>
इत्युक्तो धूर्जटिस्तेन वीरकेण महात्मना।<br>
भ्रूभङ्गसंज्ञया तेषां प्रवेशाज्ञां ददौ तदा ॥ १५४.३९२<br>
मूर्द्धकम्पेन तान् सर्वान्‌ वीरकोऽपि महामुनीन्।<br>
आजुहाव विदूरस्थान् दर्शनाय पिनाकिनः ॥ १५४.३९३<br>
त्वराबद्धार्द्धचूड़ास्ते लम्बमानाजिनाम्बराः।<br>
विविशुर्वेदिकां सिद्धां गिरिशस्य विभूतिभिः १५४.३९४<br>
बद्धपाणि पुटाक्षिप्त नाकपुष्पोत्करास्ततः।<br>
पिनाकिपादयुगलं यथा नाकनिवासिनः ॥ १५४.३९५<br>
ततः स्निग्धेक्षिताः शान्ता मुनयः शूलपाणिना।<br>
मन्मथारिं ततो हृष्टाः सम्यक् तुष्टुवुरादृताः ॥ १५४.३९६<br>
मुनयः ऊचुः।<br>
अहो कृतार्था वयमेव साम्प्रतं सुरेश्वरोऽप्यत्र पुरो भविष्यति।<br>
भवत्प्रसादामलवारि सेकतः फलेन काचित्तपसा नियुज्यते ॥ १५४.३९७<br>
जयत्यसौ धन्यतरो हिमाचलस्तदाश्रयं यस्य सुता तपस्यति।<br>
सदैत्यराजोऽपि महाफलोदयो विमूलिताशेषसुरो हि तारकः ॥ १५४.३९८<br>
त्वदीयमंशम्प्रविलोक्य कल्मषात् स्वकं शरीरं परिमोक्ष्यते हि यः।<br>
स धन्यधीर्लोकपिता चतुर्मुखो हरिश्च यत्सम्भ्रमवह्निदीपितः ॥ १५४.३९९<br>
त्वदङ्घ्रि युग्मं हृदयेन बिभ्रतो महाभिताप प्रशमैकहेतुकम्।<br>
त्वमेव चैको विविधकृतक्रियः किलेति वाचा विधुरैर्विभाष्यते ॥ १५४.४००<br>
अथाद्य एकस्त्वमवैषि नान्यथा जगत्तथा निर्घृणतान्तव स्पृशेत्।<br>
न वेत्सि वा दुःखमिदं भवात्मिकं विहन्यते ते खलु सर्वनिष्क्रिया ॥ १५४.४०१<br>
उपेक्षसे चेज्जगतामुपद्रवं दयामयत्वं तव केन कथ्यते।<br>
स्वयोगमाया महिमागुहाश्रयं न विद्यते निर्मल भूतिगौरवम् ॥ १५४.४०२<br>
वयं च ते धन्यतराः शरीरिणां यदीदृशं त्वं प्रविलोकयामहे।<br>
अदर्शनं तेन मनोरथो यथा प्रयाति साफल्यतया मनोगतम् ॥ १५४.४०३<br>
जगद्विधानैकविधौ जगन्मुखे करिष्यसेतो वलभिच्चरा वयम्।<br>
विनेमुरित्थं मुनयो विसृज्य तां गिरं गिरीश श्रुतिभूमि सन्निधौ।<br>
उत्कृष्टकेदार इवावनीतले सुवीजमुष्टिं सुफलाय कर्षकाः ॥ १५४.४०४<br>
तेषां श्रुत्वा ततो रम्यां प्रक्रमोपक्रमक्रियाम्।<br>
वाचं वाचस्पतिरिव प्रोवाच स्मितसुन्दरः ॥ १५४.४०५<br>
शर्व उवाच।<br>
जाने लोकविधानस्य कन्या सत्कार्य्यमुत्तमम्।<br>
जाता प्रलेयशैलस्य सङ्केतकनिरूपणाः ॥ १५४.४०६<br>
सत्यमुत्कण्ठिताः सर्वे देवकार्यार्थमुद्यताः।<br>
तेषां त्वरन्ति चेतांसि किन्तु कार्यं विवक्षितम् ॥ १५४.४०७<br>
लोकयात्रानुगन्तव्या विशेषेण विचक्षणैः।<br>
सेवन्ते ते यतो धर्मं तत्प्रामाण्यात्परे स्थिताः ॥ १५४.४०८<br>
इत्युक्त्वा मुनयो जग्मुस्त्वरितास्तु हिमाचलम्।<br>
तत्र ते पूजितास्तेन हिमशैलेन सादरम् ॥ १५४.४०९<br>
ऊचुर्मुनिवराः प्रीताः स्वल्पवर्णन्त्वरान्विताः।<br>
मुनय ऊचुः।<br>
देवो दुहितरं साक्षात् पिनाकी तव मार्गते ॥ १५४.४१०<br>
तच्छीघ्रं पावयात्मानमाहुत्येवानलार्पणात्।<br>
कार्यमेतच्च देवानां सुचिरं परिवर्तते ॥ १५४.४११<br>
जगदुद्धरणायैव क्रियतां वै समुद्यमः।<br>
इत्युक्तस्तैस्तदा शैलो हर्षाविष्टोऽवदन्मुनीन् ॥ १५४.४१२<br>
असमर्थोऽभवद्वक्तुमुत्तरं प्रार्थयञ्छिवम्।<br>
ततो मेना मुनीन्वन्द्य प्रोवाच स्नेहविक्लवा ॥ १५४.४१३<br>
दुहितस्तान् मुनींश्चैव चरणाश्रयमर्थवित्।<br>
मेनोवाच।<br>
यदर्थं दुहितुर्जन्म नेच्छन्त्यपि महाफलम् ॥ १५४.४१४<br>
तदेवोपस्थितं सर्वं प्रक्रमेणैव साम्प्रतम्।<br>
कुलजन्मवयोरूपविभूत्यर्द्धियुतोऽपि यः ॥ १५४.४१५<br>
वरस्तस्यापि चाहूय सुता देवा ह्ययाचतः।<br>
तत्समस्त तपो घोरं कथं पुत्री प्रयास्यति॥ १५४.४१६<br>
पुत्रीवाक्याद्यदत्रास्ति विधेयं तद्विधीयताम्।<br>
इत्युक्ता मुनयस्ते तु प्रियया हिमभूभृतः ॥ १५४.४१७<br>
ऊचुः पुनरुदारार्थं नारीचित्त प्रसादकम्।<br>
मुनयः ऊचुः।<br>
ऐश्वर्यमवगच्छस्व शङ्करस्य सुरासुरैः ॥ १५४.४१८<br>
आराध्यमानपादाब्ज युगलत्वात् सुनिर्वृतिः।<br>
यस्योपयोगि यद्रूपं सा च तत्प्राप्तये चिरम् ॥ १५४.४१९<br>
घोरं तपस्यते बाला तेन रूपेण निर्वृतिः।<br>
यस्तद्व्रतानि दिव्यानि न यिष्यति समापनम् ॥ १५४.४२०<br>
तत्र सावहिता तावत्तस्मात् सैव भविष्यति।<br>
इत्युक्ता गिरिणा सार्द्धन्ते ययुर्यत्र शैलजा ॥ १५४.४२१<br>
जितार्कज्वलनज्वाला तपस्तेजो मयीह्युमा।<br>
प्रोचुस्तां मुनयः स्निग्धं सन्मान्य पथमागतम् ॥ १५४.४२२<br>
रम्यं प्रियं मनोहारि मारूपं तपसा दह।<br>
प्रातस्ते शङ्करः पाणिमेष पुत्रि! ग्रहीष्यति॥ १५४.४२३<br>
वयमर्थितवन्तस्ते पितरं पूर्वमागताः।<br>
पित्रा सह गृहङ्गच्छ वयं यामः स्वमन्दिरम्॥ १५४.४२४<br>
इत्युक्त्वा तपसः सत्यं फलमस्तीति चिन्त्य मा।<br>
त्वरमाणा ययौ वेश्म पितुर्दिव्यार्थशोभितम् ॥ १५४.४२५<br>
सा तत्र रजनीं मेने वर्षायुतसमां सतीम्।<br>
हरदर्शनसञ्जातमहोत्कण्ठा हिमाद्रिजा ॥ १५४.४२६<br>
ततो मुहूर्ते ब्राह्मे तु तस्याश्चक्रुः सुरस्त्रियः।<br>
नानामङ्गलसन्दोहान्यथावक्त्रमपूर्वकम् ॥ १५४.४२७<br>
दिव्यमण्डनमङ्गानां मन्दिरे बहुमङ्गले।<br>
उपासत गिरिं मूर्ता ऋतवः सार्वकामिकाः॥ १५४.४२८<br>
वायवो वारिदाश्चासन् संमार्जनविधौ गिरेः।<br>
हर्म्येषु श्रीः स्वयं देवी कृत नाना प्रसाधना ॥ १५४.४२९<br>
कान्तिः सर्वेषु भावेषु ऋद्धिश्चाभवदाकुला।<br>
चिन्ता मणिप्रभृतयो रत्नाः शैलं समन्ततः ॥ १५४.४३०<br>
उपतस्थुर्नगाश्चापि कल्पकाम महाद्रुमाः।<br>
ओषध्यो मूर्तिमत्यश्च दिव्यौषधि समन्विताः ॥ १५४.४३१<br>
रसाश्च धातवश्चैव सर्वे शैलस्य किङ्कराः।<br>
किङ्करास्तस्य शैलस्य व्यग्राश्चाज्ञानुवर्तिनः ॥ १५४.४३२<br>
नद्यः समुद्रा निखिलाः स्तावरं जङ्गमञ्च यत्।<br>
तत् सर्वं हिमशैलस्य महिमानमवर्द्धयत् ॥ १५४.४३३<br>
अभवन्मुनयो नागा यक्षगन्धर्वकिन्नराः।<br>
शङ्करस्यापि विबुधा गन्धमादनपर्वते ॥ १५४.४३४<br>
सर्वे मण्डनसम्भारा तस्थुर्निर्मल मूर्तयः।<br>
सर्वस्यापि जटा जूटे चन्द्रखण्डं पितामहः॥ १५४.४३५<br>
बबन्ध प्रणयोदार विस्फारित विलोचनः।<br>
कपालमालां विपुलां चामुण्डा मूर्ध्न्यबन्धत ॥ १५४.४३६<br>
उवाच चापि वचनं पुत्रं जनय शङ्कर!।<br>
यो दैत्येन्द्रकुलं हत्वा मारक्तैस्तर्पयिष्यति ॥ १५४.४३७<br>
सौरिर्ज्वलच्छिरोरत्न मुकुटञ्चानलोल्बणम्।<br>
भुजगाभरणं गृह्य सज्जं शम्भोः पुरोऽभवत् ॥ १५४.४३८<br>
शक्रो गजाजिनं तस्य वसाभ्यक्ताग्र पल्लवम्।<br>
दध्रे सरभसं स्विद्यद्विस्तीर्ण मुख पङ्कजम् ॥ १५४.४३९<br>
वायुश्च विपुलं तीक्ष्ण श्रृङ्गं हिमगिरिप्रभम्।<br>
वृषं विभूषयामास हरयानं महौजसम् ॥ १५४.४४०<br>
वितेनुर्नयनान्तस्थाः शम्भोः सूर्यानलेन्दवः।<br>
स्वान्द्युतिं लोकनाथस्य जगतः कर्म्मसाक्षिणः ॥ १५४.४४१<br>
चिताभस्म समाधाय कपाले रजतप्रभम्।<br>
मनुजास्थिमयीं मालामाबबन्ध च पाणिना ॥ १५४.४४२<br>
प्रेताधिपः पुरो द्वारे सगदः समवर्तत।<br>
नानाकारमहारत्न भूषणं धनदाहृतम् ॥ १५४.४४३<br>
विहायोदग्रसर्पेन्द्र कटकेन स्वपाणिना।<br>
कर्णोत्तंसञ्चकारेशो वासुकिन्तक्षकं स्वयम् ॥ १५४.४४४<br>
जलाधीशाहृतां स्थास्तु प्रसूनावेष्टितां पृथक्।<br>
ततस्तुते गणाधीशा विनयात्तत्र वीरकम् ॥ १५४.४४५<br>
प्रोचुर्व्यग्राकृते! त्वन्नो समावेदय शूलिने।<br>
निष्पन्नाभरणं देवं प्रसाध्येशम्प्रसाधनः॥ १५४.४४६<br>
सप्तवारिधयस्तस्थुः कर्तुं दर्पणविभ्रमम्।<br>
ततो विलोकितात्मानं महाम्बुधिजलोदरे॥ १५४.४४७<br>
धरामालिङ्ग्य जानुभ्यां स्थाणुं प्रोवाच केशवः।<br>
शोभसे देव! रूपेण जगदानन्ददायिना ॥ १५४.४४८<br>
मातरः प्रेरयाकाम वधूं वैधव्य चिह्निताम्।<br>
कालोऽयमिति चालक्ष्य प्रकारेङ्गितसंज्ञया॥ १५४.४४९<br>
ततस्ताश्चोदिता देवमूचुः प्रहसिताननाः।<br>
रतिः पुरस्तव प्राप्ता नाभाति मदनोज्झिता ॥ १५४.४५०<br>
ततस्तां सन्निवार्याह वामहस्ताग्र संज्ञया।<br>
प्रयाणे गिरिजा वक्त्र दर्शनोत्सुकमानसः ॥ १५४.४५१<br>
ततो हरो हिमगिरिकन्दराकृतिम् समुन्नतं मृदुगतिभिः प्रचोदयन्।<br>
महावृषङ्गणतुमुलाहितेक्षणं स भूधरानशनिरिव प्रकम्पयन् ॥ १५४.४५२<br>
ततो हरिर्द्रुतपदपद्धतिः पुरःसरः श्रमात् द्रुमनिकरेषु विश्रमन्।<br>
धरारजः शवलितभूषणोऽब्रवीत् प्रयात मा कुरुत पथोऽस्य संकटम् ॥ १५४.४५३<br>
प्रभोः पुनः प्रथमनियोगमूर्जयन् सुतोऽब्रवीद्भ्रुकुटिमुखोऽपि वीरकः।<br>
वियच्चरा वियति किमस्तिकान्तकम् प्रयात नो धरणिधराऽविदूरतः ॥ १५४.४५४<br>
महार्णवाः कुरुत शिलोपमम्पयः सुरद्विषा गमनमहातिकर्दमान्।<br>
गणेश्वराश्चपलतया न गम्यताम् सुरेश्वरैः स्थिरमतिभिश्च गम्यताम् ॥ १५४.४५५<br>
न भृङ्गिणा स्वतनुमवेक्ष्य नीयते पिनाकिनः पृथुमुखमण्डमग्रतः।<br>
वृथायमप्रकटितदन्तकोटरम् त्वमायुधं वहसि विहाय पञ्चरम् ॥ १५४.४५६<br>
पदन्नयद्रथतुरगैः पुरद्विषा प्रमुच्यते बहुतरमातृ सङ्कुलम्।<br>
अमी सुराः पृथगनुयायिभिर्वृताः पदातयो द्विगुणपथान् हरप्रियाः ॥ १५४.४५७<br>
स्ववाहनैः पवनविधूतचामरै श्चलध्वजैर्व्रजत विहारशालिभिः।<br>
सुराः स्वकं किमिति न रागमूर्जितं विचार्यते नियतलयत्रयानुगम् ॥ १५४.४५८<br>
न किन्नरैरभिभवितुं हि शक्यते विभूषण प्रचयसमुद्भवो ध्वनिः।<br>
स्वजातिकाः किमिति नषड्जमध्यम पृथुस्वरं बहुतरमत्र वक्ष्यते ॥ १५४.४५९<br>
नतानता नतन तनताङ्गताः पृथक् तया समयकृता विभिन्नताम्।<br>
विशङ्किता भवदतिभेदशीलिनः प्रयान्त्यमी द्रुतपदमेव गौडकाः ॥ १५४.४६०<br>
विसंहताः किमिति न षाड्गवादयः स्वगीतकैर्ललितपदप्रयोगजैः।<br>
प्रभोः पुरो भवति हि यस्य चाक्षतं समुद्गतार्थकमिति तत्प्रतीयते ॥ १५४.४६१<br>
अमी पृथग्विरचितरम्यरासकं विलासिनो बहुगमक-स्वभावकम्।<br>
प्रयुञ्जते गिरिशयशो विसारिणं प्रकीर्णकं बहुतर नागजातयः ॥ १५४.४६२<br>
अमी कथं ककुभिकथाः प्रतिक्षणं ध्वनन्ति ते विविध वधूविमिश्रिताः।<br>
न जातयो ध्वनिमुरजा समीरिता न मूर्च्छिताः किमिति च मूर्च्छनात्मिकाः ॥ १५४.४६३<br>
श्रुतिप्रिय क्रमगति भेदसाधनं ततादिकं किमिति न तुम्वरेरितम्।<br>
न हन्यते बहुविधवाद्यडम्बरं प्रकीर्णवीणामुरजादि नाम यत् ॥ १५४.४६४<br>
इतीरिते गिरिमवदानशालिनः सुरासुराः सपदि तु वीरकाज्ञया।<br>
नियामितीः प्रययुरतीव हर्षिताश्चराचरं जगदखिलं ह्यपूरयन् ॥ १५४.४६५<br>
इतीस्तनत्ककुभिरसन्महार्णवे स्तनद्घने विदलितशैलकन्दरे।<br>
जगत्यभूत्तुमुल इवाकुलीकृतः पिनाकिना त्वरितगतेन भूधरः ॥ १५४.४६६<br>
परिज्वलत् कनकसहस्रतोरणं क्वचिन्मिलन्मरकत वेश्मवेदिकम्।<br>
क्वचित् क्वचिद्विमलवैढूर्यभूमिकं क्वचिद्गलज्जलधर रम्यनिर्झरम् ॥ १५४.४६७<br>
चलध्वजप्रवरसहस्रमण्डितं सुरद्रुमस्तवक विकीर्ण चत्वरम्।<br>
सिता सितारुणरुचिदातुवर्णकं श्रियोज्ज्वलं प्रविततमार्गगोपुरम् ॥ १५४.४६८<br>
विजृम्भिताप्रतिम-ध्वनिवारिदं सुगन्धिभिः पुरपवनैर्मनोहरम्।<br>
हरो महागिरिनगरं समासदत् क्षणादिव प्रवरसुरासुरस्तुतः ॥ १५४.४६९<br>
तं प्रविशन्तमगात् प्रविलोक्य व्याकुलतां नगरं गिरिभर्तुः।<br>
व्यग्रपुरन्ध्रिजनञ्जवियानं धावितमार्गजनाकुल रथ्यम् ॥ १५४.४७०<br>
हर्म्यगवाक्षगतामरनारी लोचन नील सरोरुह मालम्।<br>
सुप्रकटासमदृश्यत काचित्स्वाभरणांशुवितानविगूढा ॥ १५४.४७१<br>
काप्यखिलीकृतमण्डनभूषा त्यक्तसखी प्रणयाहरमैक्षत्।<br>
काचिदुवाच कलङ्गतमाना कातरतां सखि! मा कुरु मूढे ॥ १५४.४७२<br>
दग्धमनोभव एव पिनाकी कामयते स्वयमेव विहर्तुम्।<br>
काचिदपि स्वयमेव पतन्ति प्राह परां विरहस्खलिताङ्गीम् ॥ १५४.४७३<br>
मा चपले मदनव्यतिषङ्गं शङ्करजं स्खलनेन वद त्वम्।<br>
कापि कृतव्यवधानमदृष्ट्वा युक्तिवशाद्गिरिशो ह्ययमूचे ॥ १५४.४७४<br>
एष स यत्र सहस्रमखाद्या नाकसदामधिपाः स्वयमुक्तैः।<br>
नामभिरिन्दुजटं निजसेवा प्राप्तिफलायनतास्तु घटन्ते ॥ १५४.४७५<br>
एष न चैष स एष यदग्रे घर्मपरीततनुः शशिमौली।<br>
धावति वज्रधरोऽमरराजो मार्गममुं विवृतीकरणाय ॥ १५४.४७६<br>
एष स पद्मभवोऽयमुपेत्य प्रांशुजटामृगचर्मनिगूढ़ः।<br>
सप्रणयङ्करघट्टितचक्रं किञ्चिदुवाच मितं श्रुतिमूले ॥ १५४.४७७<br>
एवमभूत् सुरनारिकुलानां चित्तविसंष्ठुलता गुररागात्।<br>
शङ्कर संश्रयणादि-गिरिजाया जन्मफलं परमन्त्विति चोचुः ॥ १५४.४७८<br>
ततो हिमगिरेर्वेश्म विश्वकर्म्म निवेदितम्।<br>
महानीलमयस्तम्भ ज्वलत्काञ्चन कुट्टिमम् ॥ १५४.४७९<br>
मुक्ताजाल-परिष्कारं ज्वलितौषधि दीपितम्।<br>
क्रीड़ोद्यानसहस्राढ्यं काञ्चना बद्धदीर्घिकम् ॥ १५४.४८०<br>
महेन्द्रप्रमुकाः सर्वे सुरा दृष्ट्वा तदद्भुतम्।<br>
नेत्राणि सफलान्यद्य मनोभिरिति ते दधुः ॥ १५४.४८१<br>
विमर्दकीर्ण०-केयूरा हरिणा द्वारिरोधिताः।<br>
कथञ्चित् प्रमुकास्तत्र विविशुर्नाकवासिनः ॥ १५४.४८२<br>
प्रणतेनाचलेन्द्रेण पूजितोऽथ चतुर्मुखः।<br>
चकार विधिना सर्वं विधिमन्त्रपुरःसरम् ॥ १५४.४८३<br>
शर्वेण पाणिग्रहणमग्निसाक्षिकमक्षतम्। <br>
दाता महीभृतान्नाथो होता देवश्चतुर्मुखः ॥ १५४.४८४<br>
वरः पशुपति साक्षात् कन्या विश्वारणिस्तथा।<br>
चराचराणि भूतानि सुरासुरवराणि च ॥ १५४.४८५<br>
तत्राप्येते नियमतो ह्यभवन्व्यग्रमूर्तयः।<br>
मुमोचाभिनवान्सर्वान्‌ सस्यशालीन्रसौषधीः ॥ १५४.४८६<br>
व्यग्रा तु पृथिवी देवी सर्वभावमनोरमा।<br>
गृहीत्वा वरुणः सर्व रत्नान्याभारणानि च ॥ १५४.४८७<br>
पुण्यानि च पवित्राणि नानारत्नमयानि तु।<br>
तस्थौ स्वाभरणो देवो हर्षदः सर्वदेहिनाम् ॥ १५४.४८८<br>
धनदश्चापि दिव्यानि हैमान्याभरणानि च ।<br>
जातरूपविचित्राणि प्रयतः समुपस्थितः ॥ १५४.४८९<br>
वायुर्ववौ सुसुरभिः सुखसंस्पर्शनो विभुः।<br>
छत्रमिन्दुकरोद्गारं सुसितञ्च शतक्रतुः ॥ १५४.४९०<br>
जग्राह मुदितः स्रग्वी बाहुभिर्बहुभूषणैः।<br>
जगुर्गन्धर्वमुख्याश्च ननृतुश्चाप्सरोगणाः ॥ १५४.४९१<br>
वादयन्तोऽतिमधुरं जगुर्गन्धर्वकिन्नराः।<br>
मूर्त्ताश्च ऋतवस्तत्र जगुश्च ननृतुश्च वै ॥ १५४.४९२<br>
चपलाश्च गणास्तस्थुर्लोलयन्तो हिमाचलम्।<br>
उत्तिष्ठन् क्रमशश्चान्न विश्वभुग्भगनेत्रहा ॥ १५४.४९३<br>
चकारौद्वाहिकं कृत्यं पत्न्या सह यथोचितम्।<br>
दत्तार्घो गिरिराजेन सुरवृन्दैर्विनोदितः ॥ १५४.४९४<br>
अवसत् तां क्षपान्तत्र पत्न्या सह पुरान्तकः।<br>
ततो गन्धर्वगीतेन नृत्येनाप्सरसामपि ॥ १५४.४९५<br>
स्तुतिभिर्देवदैत्यानां विबुधो विबुधाधिपः।<br>
आमन्त्र्य हिमशैलेन्द्रं प्रभाते चोमया सह ॥<br>
जगाम मन्दरगिरिं वायुवेगेन श्रृङ्गिणा ॥ १५४.४९६<br>
ततो गते भगवति नीललोहिते सहोमया रतिमलभन्न भूधरः।<br>
सबान्धवो भवति च कस्य नो मनो विह्वलञ्च जगति हि कन्यकापितुः ॥ १५४.४९७<br>
ज्वलन्मणिस्फटिकहाटकोत्कटं स्फुटद्युतिस्फटिकगोपुरं पुरम्।<br>
हरो गिरौ चिरमनुकल्पितन्तदा विसर्जितामरनिवहोऽविशत्स्वकम् ॥ १५४.४९८<br>
तदोमासहितो देवो विजहार भगाक्षिहा।<br>
पुरोद्यानेषु रम्येषु विविक्तेषु वनेषु च ॥ १५४.४९९<br>
सुरक्तहृदयो देव्या मकराङ्कपुरः सरः।<br>
ततो बहुतिथे काले सुतकामा गिरेः सुता ॥ १५४.५००<br>
सखीभिः सहिता क्रीडां चक्रे कृत्रिमपुत्रकैः।<br>
कदाचिद् गन्ध तैलेन गात्रमभ्यज्य शैलजा ॥ १५४.५०१<br>
चूर्णैरुद्वर्तयामास मलिनां तरितान्तनुम्।<br>
तदुद्वर्तनकं गृह्य नरं चक्रे गजाननम् ॥ १५४.५०२<br>
पुत्रकं क्रीडती देवी तं चाक्षिपयदम्भसि।<br>
जाह्नव्यास्तु शिवासख्यास्ततः सोऽभूद्वहत् वपुः ॥ १५४.५०३<br>
कायेनातिविशालेन जगदापूरयत्तदा।<br>
पुत्रेत्युवाच तं देवी पुत्रेत्यूचे च जाह्नवी ॥ १५४.५०४<br>
गाङ्गेय इति देवैस्तु पूजितोऽभूद्गजाननः।<br>
विनायकाधिपत्यञ्च ददावस्य पितामहः ॥ १५४.५०५<br>
पुनः सा क्रीडनं चक्रे पुत्रार्थं वरवर्णिना।<br>
मनोज्ञमङ्कुरं रूढमशोकस्य शुभानना ॥ १५४.५०६<br>
वर्द्धयामास तां चापि कृत संस्कारमङ्गला।<br>
बृहस्पतिमुखैर्विप्रैः दिवस्पति पुरोगमैः ॥ १५४.५०७<br>
ततो देवैश्च मुनिभिः प्रोक्ता देवी त्विदम्वचः।<br>
भवानी भवती भव्या संभूता लोकभूयते ॥ १५४.५०८<br>
प्रायः सुतफलो लोकः पुत्रपौत्रैश्च लभ्यते।<br>
अपुत्राश्च प्रजाः प्रायो दृश्यन्ते दैवहेतवः ॥ १५४.५०९<br>
अधुना दर्शिते मार्गे मर्यादां कर्तुमर्हसि।<br>
फलं किम्भविता देवि! कल्पितैस्तरु पुत्रकैः ॥ १५४.५१०<br>
इत्युक्ता हर्षपूर्णाङ्गी प्रोवाचोमा शुभाङ्गिरम्।<br>
देव्युवाच।<br>
एवं निरुदके देशे यः कूपं कारयेद् बुधः ॥ १५४.५११<br>
बिन्दौ बिन्दौ च तोयस्य वसेत् सम्वत्सरन्दिवि।<br>
दशकूपसमावापी दशवापी समो ह्रदः ॥ १५४.५१२<br>
दशह्रदसमः पुत्रो दशपुत्रसमो द्रुमः।<br>
एषैव मम मर्यादा नियता लोकभाविनी ॥ १५४.५१३<br>
इत्युक्तास्तु ततो विप्रा बृहस्पति-पुरोगमाः।<br>
जग्मुः स्वमन्दिराण्येव भवानीं वन्द्य सादरम् ॥ १५४.५१४<br>
गतेषु तेषु देवोऽपि शङ्करः पर्वतात्मजाम्।<br>
पाणिना लम्बमानेन शनैः प्रावेशयच्छुभाम् ॥ १५४.५१५<br>
चित्तप्रसादजननं प्रासादमनुगोपुरम्।<br>
लम्बमौक्तिकदामानं मालिका कुल वेदिकम् ॥ १५४.५१६<br>
निर्धौत कल धौतं च क्रीडागृह मनोरमम्।<br>
प्रकीर्णकुसुमोद्दाम मत्तालि कुल कूजितम् ॥ १५४.५१७<br>
किन्नरोद्गीतसङ्गीत गृहान्तरित भित्तिकम्।<br>
सुगन्धिधूपसङ्घात मनः प्रार्थ्यमलं हितम्॥ १५४.५१८<br>
क्रीडन्मयूरनारीभिः वृतं वै तत्ववादिभिः।<br>
हंस सङ्घातसंघुष्टं स्फाटिकस्तम्भवेदिकम् ॥ १५४.५१९<br>
अनारतमतिप्रीत्या बहुशः किन्नराकुलम्।<br>
शुकेर्यत्राभिहन्यन्ते पद्म राग विनिर्मिताः ॥ १५४.५२०<br>
भित्तयो दाडिमभ्रान्त्या प्रति बिम्बितमौक्तिकाः।<br>
तत्राक्षक्रीडया देवो विहर्तमुपचक्रमे ॥ १५४.५२१<br>
स्वच्छेन्द्रनीलभूभागे क्रीडने यत्र धिष्ठितौ।<br>
वपुः सहायतां प्राप्तौ विनोदरसनिर्वृतौ ॥ १५४.५२२<br>
एवं प्रक्रीडतोस्तत्र देवीशङ्करयोस्तदा।<br>
प्रादुर्भवन्महाशब्दस्तद्गृहोदरगोचरः ॥ १५४.५२३<br>
तच्छ्रुत्वा कौतुकाद्देवी किमेतदिति शङ्करम्।<br>
पप्रच्छ तं शुभतनुर्हरं विस्मयपूर्वकम् ॥ १५४.५२४<br>
उवाच देवीं नैतत्ते दृष्टपूर्वं सुविस्मिते।<br>
एते गणेशाः क्रीडन्ते शैलेऽस्मिन् मत्प्रियाः सदा ॥ १५४.५२५<br>
तपसा ब्रह्मचर्येण नियमैः क्षेत्रसेवनैः।<br>
यैरहंतोषितः पूर्वं त एते मनुजोत्तमाः ॥ १५४.५२६<br>
मत्समीपमनु प्राप्ता मम हृद्याः शुभानने।<br>
कामरूपा महोत्साहा महारूपगुणान्विताः ॥ १५४.५२७<br>
कर्मभिर्विस्मयं तेषां प्रयामि बलशालिनाम्।<br>
सामरस्यास्य जगतः सृष्टिसंहरण क्षमाः॥ १५४.५२८<br>
ब्रह्मविष्णवीन्द्रगन्धर्वैः सकिन्नरमहोरगैः।<br>
विवर्जितोऽप्यहं नित्यं नैभिर्विरहितो रमे ॥ १५४.५२९<br>
हृद्या मे चारु सर्वाङ्गास्त एते क्रीडते गिरौ।<br>
इत्युक्त्वा तु ततो देवी त्यक्त्वा तद्विस्मयाकुला ॥ १५४.५३०<br>
गवाक्षान्तरमासाद्य प्रेक्षते विस्मितानना।<br>
यावन्तस्ते कृशा दीर्घा ह्रस्वा स्थूला महोदराः ॥ १५४.५३१<br>
व्याघ्रेभवदनाः केचित् केचिन्मेषाज रूपिणः।<br>
अनेक प्राणिरूपाश्च ज्वालास्याः कृष्णपिङ्गलाः ॥ १५४.५३२<br>
सौम्या भीमाः स्मितमुखाः कृष्णपिङ्गजटासटाः।<br>
नानाविहङ्गवदना नानाविधमृगाननाः ॥ १५४.५३३<br>
कौशेयचर्म्मवसना नग्नाश्चान्ये विरुपिणः।<br>
गोकर्णा गजकर्णाश्च बहुवक्त्रेक्षणोदराः ॥ १५४.५३४<br>
बहुपादा बहुभुजा दिव्य नानास्त्रपाणयः।<br>
अनेककुसुमापीडा नाना व्यालविभूषणाः ॥ १५४.५३५<br>
वृत्ताननायुधधरा नाना कवचभूषणः।<br>
विचित्रवाहनारूढा दिव्यरूपा वियच्चराः ॥ १५४.५३६<br>
वीणा वाद्यरवाघुष्टा नाना स्थानक नर्तकाः।<br>
गणेशांस्तांस्तथा दृष्ट्वा देवी प्रोवाच शङ्करम् ॥ १५४.५३७<br>
देव्युवाच।<br>
गणेशाः कति सङ्ख्याताः किं नामानः किमात्मकाः।<br>
एकैकशो मम ब्रूहि धिष्ठिता ये पृथक् पृथक् ॥ १५४.५३८<br>
शङ्कर उवाच।<br>
कोटिसङ्क्या ह्यसङ्ख्याता नाना विख्यातपौरुषाः।<br>
जगदापूरितं सर्वैरेभिभीमैर्महाबलैः ॥ १५४.५३९<br>
सिद्धक्षेत्रेषु रथ्यासु जीर्णोद्यानेषु वेश्मसु।<br>
दानवानां शरीरेषु बालेषून्मत्तकेषु च ॥ १५४.५४०<br>
एते विशन्ति मुदिता नानाहार विहारिणः।<br>
ऊष्मपाः फेनपाश्चैव धूमपा मधुपायिनः ॥ १५४.५४१<br>
रक्तपाः सर्वभक्षाश्च वायुपा ह्यम्बुभोजनाः।<br>
गेय नृत्योपहाराश्च नाना वाद्यरवप्रियाः ॥ १५४.५४२<br>
न ह्येषां वै अनन्तत्वाद् गुणान् वक्तुं हि शक्यते।<br>
देव्युवाच।<br>
मार्गत्वगुत्तरासङ्गः शुद्धाङ्गो मुञ्जमेखली ॥ १५४.५४३<br>
वामस्थेन च शिक्येन चपलो रञ्जिताननः।<br>
मृगदंष्ट्रो ह्युत्पलानां स्रग्दामो मधुराकृतिः ॥ १४५.५४४<br>
पाषाणशकलोत्तान कांस्यताल प्रवर्तकः।<br>
असौ गणेश्वरो देव! किन्नामाकिन्नरानुगाः ॥ १५४.५४५<br>
य एष गणगीतेषु दत्तकर्णो मुहुर्मुहुः।<br>
शर्व उवाच।<br>
स एष वीरको देवि! सदा मद्धृदयप्रियः ॥ १५४.५४६<br>
नानाश्चर्य्यगुणाधारो गणेश्वरगणार्चितः।<br>
देव्युवाच।<br>
ईदृशस्य सुतस्यास्ति ममोत्कण्ठा पुरान्तक ॥ १५४.५४७<br>
कदाहमीदृशं पुत्रं द्रक्ष्याम्यानन्ददायिनम्।<br>
शर्व उवाच।<br>
एष एव सुतस्तेऽस्तु नयनानन्दहेतुकः ॥ १५४.५४८<br>
त्वया मात्रा कृतार्थस्तु वीरकोऽपि सुमध्यमे!।<br>
इत्युक्त्वा प्रेषयामास विजयां हर्षणोत्सुका ॥ १५४.५४९<br>
वीरकानयनायाशु दुहिता हिमभूभृतः।<br>
सावरुह्य त्वरा युक्ता प्रासादादम्बरस्पृशः॥ १५४.५५०<br>
विजयोवाच गणपङ्गणमध्ये प्रवर्तिता।<br>
विजयोवाच।<br>
एहि वीरक! चापल्यात् त्वया देवः प्रकोपितः ॥ १५४.५५१<br>
किमुत्तरं वदत्यर्थे नृत्यरंगे तु शैलजा।<br>
इत्युक्तस्त्यक्तपाषाण शकलो मार्जिताननः ॥ १५४.५५२<br>
आहूतस्तु तयोद्भूत मूलप्रस्ताव शंसकः।<br>
देव्याः समीपमागच्छज्जययानुगतः शनैः ॥ १५४.५५३<br>
प्रासादशिखरात्फुल्ल रक्ताम्बुज निभद्युतिः।<br>
तं दृष्ट्वा प्रस्रुतानल्प स्वादुक्षीर पयोधरा ॥ <br>
गिरिजोवाच सस्नेहं गिरा मधुरवर्णया ॥ १५४.५५४<br>
उमोवाच।<br>
एह्येहि यातोऽसि मे पुत्रतां देव देवेन दत्तोऽधुना वीरक! ॥ १५४.५५५<br>
इत्येवमङ्के निधायाथ तं पर्यष्वजत् कपोले कलवादिनम् ॥ १५४.५५६<br>
मूर्ध्न्युपाघ्राय संमार्ज्यगात्राणि भूषयामास दिव्यैः स्वयंभूषणैः किङ्किणीमेखलानूपुरै-र्माणिक्य केयूरहारोरुमूलगुणैः ॥ १५४.५५७<br>
कामलैः पल्लवै श्चित्रितै श्चारुभि-र्दिव्यमन्त्रोद्भवैस्तस्य शुभैस्ततो भूरिभिश्चाकरोन्मिश्रसिद्धार्थकै रङ्गरक्षाविधिः ॥ १५४.५५८<br>
एवमादाय चोवाच कृत्वा संमूर्ध्नि गोरेचनां पत्रभङ्गोज्ज्वलैः ॥ १५४.५५९<br>
गच्छगच्छाधुना क्रीडसार्द्धं गणैरप्रमत्तोवसं श्वभ्रवर्जाशनैर्व्याल माला कुलाशैलसानुद्रुमदन्तिभि-र्भिन्नसाराः परे संगिनः ॥ १५४.५६०<br>
जाह्नवीयं जलं क्षुब्धतोयाकुलम् कूलं मा विशेथा बहुव्याघ्रदुष्टे वने ॥ १५४.५६१<br>
वत्सा संख्येषु दुर्गागणेशेष्वेतस्मिन् वीरके पुत्रभावोपतुष्टान्तः करणातिष्ठतु ॥ १५४.५६२<br>
स्वस्य पितृजनप्रार्थितं भव्यमायाति भाविन्यसौ भव्यता ॥ १५४.५६३<br>
सोऽपि निभृत्य सर्वगणैः सस्मयमाह बालत्वलीलारसाविष्टधीः ॥ १५४.५६४<br>
एषमात्रा स्वयं मे कृतभूषणोऽत्र एषपटः पटलैर्विन्दुभिः सिन्दुवारस्य पुष्पैरियं मालतीमिश्रितामालिका मे शिरस्याहिता ॥ १५४.५६५<br>
कोऽयमातोद्यधारीगणस्तस्य दास्यामि हस्तादिदं क्रीडनम् ॥ १५४.५६६<br>
दक्षिणात् पश्चिमं पश्चिमादुत्तरमुत्तरात् पूर्वमभ्येत्य सख्या युता प्रेक्षती तं गवक्षान्तराद्वीरकं शैलपुत्री बहिः क्रीडनं यज्जगन्मातुरेष चित्तभ्रमः ॥ १५४.५६७<br>
पुत्रलुब्धो जनस्तत्र को मोहमायाति न स्वल्पचेताजडो मांसविण्मूत्रसङ्घातदेहः ॥ १५४.५६८<br>
द्रष्टुमब्यन्तरन्नाकवासेश्वरैरिन्दुमौलिं प्रविष्टेषु कक्षान्तरम् ॥ १५४.५६९<br>
वाहनात्यावरोहागणास्तैर्युतोलोकपालास्त्रमूर्तोह्ययं खड्गो विखड्ग-करोनिर्ममः कृतान्तः कस्य केनाहतो ब्रूत मौने भवन्तोऽस्त्रदण्डन किं दुस्पृहा ॥ १५४.५७०<br>
भीममूर्त्यानने नास्ति कृत्यङ्गिरौ य एषोऽस्त्रज्ञेन किं वध्यते ॥ १५४.५७१<br>
मावृथा लोकपालानुगचित्तता एव मेवैतदित्यूचुरस्मै तदा देवताः ॥ १५४.५७२<br>
देवदेवानुगं वीरकं लक्षणाप्राह देवी वनं पर्वतानिर्झराण्यग्निदेव्यान्यथोभूतपानिर्झराम्भोनिपातेषु निमज्जत ॥ १५४.५७३<br>
पुष्पजालावनद्धेषु धामस्वपिशेत प्रोत्तुङ्गनाद्रिकुञ्जेष्वनुगर्जन्तु हे मारुतां स्फोटसंक्षेपणान् कामतः ॥ १५४.५७४<br>
काञ्चनोत्तुंग श्रृङ्गावरोहक्षितौ हेमरेणूत्करा सङ्गद्युतिम्।<br>
खेचराणां वनाधायिनि रम्ये बहुरूपसम्पत्प्रकरेगणान्वासितम् मन्दरकन्दरे सुन्दरमन्दारपुष्पप्रवालाम्बुजे सिद्धनारीभिरापीतरूपामृतं विस्तृतैर्नेत्रपात्रैरनुन्मेषिभिर्वीरकं शैलपुत्री निमेषान्तरादस्मरत् पुत्रगृध्नी विनोदार्थिनी ॥ १५४.५७५<br>
सोऽपि तादृक् क्षणावाप्तपुण्योदयो योऽपि जन्मान्तरस्यात्मजत्वंगतः ॥ १५४.५७६<br>
क्रीडतस्तस्य तृप्तिः कथं जायते योऽपि भाविजगद्वेधसा तेजसः कल्पितः प्रतिक्षणं दिव्यगीतक्षणो नृत्यलोलो गणेशैः स्वप्रणत्यक्षणः सिंहनादाकुले गण्डशैलेऽसृजद्रत्नजाले बृहत्सालताले क्षणे फुल्लनानातमालालिकाले क्षणं वृक्षमूले विलोलोमराले क्षणे स्वल्पपङ्केजले पङ्कजाढ्ये क्षणं मातुरङ्के शुभे निष्कलङ्के ॥ १५४.५७७<br>
परिक्रीडते बाललीलाविहारी गणेशाधिपो देवतानन्दकारी।<br>
निकुञ्जेषु विद्याधरै-र्गीतशीलः पिनाकीव लीलाविलासैः सलीलः ॥ १५४.५७८<br>
प्रकाश्य भुवना भोगी ततो दिनकरे गते।<br>
देशान्तरं तदा पश्चाद्दूरमस्तावनीधरम् ॥ १५४.५७९<br>
उदयास्ते पुरो भावी यो हि चास्तेऽवनीधरः।<br>
मित्रत्वमस्य सुदृढं हृदये परिचिन्त्यताम् ॥ १५४.५८०<br>
नित्यमाराधितः श्रीमान् पृथुमूलः समुन्नतः।<br>
नाकरोत् सेवितुं मेरुरुपहारं पतिष्यतः ॥ १५४.५८१<br>
यतिष्ये मा व्यवस्थिति संश्रयेणाखिलं बुधः।<br>
दिनान्तानुगतो भानुः स्वजनत्वमपूरयत् ॥ १५४.५८२<br>
सन्ध्या बद्धाञ्जलिपुटा मुनयोभिमुखा रविम्।<br>
याचन्त्याङ्गमनं शीघ्रं निवार्यात्मनि भाविताम् ॥ १५४.५८३<br>
व्यजृम्भदथ लोकेऽस्मिन् क्रमाद्वैभावरन्तमः।<br>
कुटिलस्येव हृदये कालुष्यन्दूषयन्मनः ॥ १५४.५८४<br>
ज्वलत्फणिफणारत्न दीपोद्योतितभित्तिके।<br>
शयनं शशिसङ्घात शुभ्रवस्त्रोत्तरच्छदम्॥ १५४.५८५<br>
नानारत्नद्युतिलसच्छक्रचाप विडम्बकम्।<br>
रत्नकिङ्किणिकाजालं लम्बमुक्ताकलापकम् ॥ १५४.५८६<br>
कमनीयचलल्लोलवितानाच्छादिताम्वरम्।<br>
मन्दिरे मन्दसञ्चारः शनैर्गिरिसुतायुतः ॥ १५४.५८७<br>
तस्थौ गिरिसुताबाहु लतामीलितकन्धरः।<br>
शशिमौलिसितज्योत्स्ना शुचिपूरितगोचरः ॥ १५४.५८८<br>
गिरिजाप्यसितापाङ्गी नीलोत्पलदलच्छविः।<br>
विभावर्या च संपृक्ता बभूवातितमोमयी।<br>
तामुवाच ततो देवः क्रीडाकेलिकलायुतम् ॥ १५४.५८९<br>
