सावित्र्युपाख्यानम्।<br>
सावित्र्युवाच।<br>
धर्मार्जने सुरश्रेष्ठ! कुतो ग्लानिः क्लमस्तथा। <br>
त्वपादमूलसेवा च परमं धर्मकारणम् ।। २१२.१ ।।<br>
<br>
धर्मार्जनन्तथा कार्यं पुरुषेण विजानता। <br>
तल्लाभः सर्वलाभेभ्यो यदा देव विशिष्यते ।। २१२.२ ।।<br>
<br>
धर्मश्चार्थश्च कामश्च त्रिवर्गो जन्मनः फलम्।<br>
धर्महीनस्य कामार्थौ वन्ध्यासुतसमौ प्रभो! ।। २१२.३ ।।<br>
<br>
धर्मादर्थस्तथा कामो धर्माल्लोकद्वयं तथा।<br>
धर्मएकोऽनुयात्येनं यत्र क्वचन गामिनम् ।। २१२.४ ।।<br>
<br>
शरीरेण समं नाशं सर्वमन्यद्धि गच्छति।<br>
एको हि जायते जन्तुरेक एव विपद्यते ।। २१२.५ ।।<br>
<br>
धर्मस्तमनुयात्येको न सुहृन्न च बान्धवाः।<br>
क्रिया सौभाग्यलावण्यं सर्वं धर्मेण लभ्यते ।। २१२.६ ।।<br>
<br>
ब्रह्मोन्द्रोपेन्द्रशर्वेन्दुर्यमार्काग्न्यनिलाम्भसाम्।<br>
वस्वश्विधनदाद्यानां ये लोकाः सर्वकामदाः ।। २१२.७ ।।<br>
<br>
धर्मेण तानवाप्नोति पुरुषः पुरुषान्तक!।<br>
मनोहराणि द्वीपानि वर्षाणि सुसुखानि च ।। २१२.८ ।।<br>
<br>
प्रयान्ति धर्मेण नरास्तथैव नरगण्डिकाः।<br>
नन्दनादीनि मुख्यानि देवोद्यानानि यानि च ।। २१२.९ ।।<br>
<br>
तानि पुण्येन लभ्यन्ते नाकपृष्ठन्तथा नरैः।<br>
विमानानि विचित्राणि तथैवाप्सरसः शुभाः ।। २१२.१० ।।<br>
<br>
तैजसानि शरीराणि सदा पुण्यवतां फलम्।<br>
राज्यं नृपतिपूजा च कामसिद्धिस्तथेप्सिता ।। २१२.११ ।।<br>
<br>
संस्काराणि च मुख्यानि फलं पुण्यस्य दृश्यते।<br>
रुर्क्मवैदूर्यदण्डानि चण्डांशुसदृशानिच ।। २१२.१२ ।।<br>
<br>
चामराणि सुराध्यक्ष! भवन्ति शुभकर्मणाम्।<br>
पूर्णोन्दुमण्डलाभेन रत्नांशुकविकाशिना ।। २१२.१३ ।।<br>
<br>
धार्यतां याति छत्रेण नरः पुण्येन कर्मणा।<br>
जयशङ्खस्वरौघेण सूतमागधनिःस्वनैः ।। २१२.१४ ।।<br>
<br>
वरासनं सभृङ्गरं फलं पुण्यस्य कर्मणः।<br>
वरान्नपानं गीतञ्च भृत्यमाल्यानुलेपनम् ।। २१२.१५ ।।<br>
<br>
रत्नवस्त्राणि मुख्यानि फलं पुण्यस्य कर्मणः।<br>
रूपौदार्यगुणोपेतास्त्रियश्चातिमनोहराः ।। २१२.१६ ।।<br>
<br>
वासः प्रासादपृष्ठेषु भवन्ति शुभकर्मिणः।<br>
सुवर्णकिङ्किणीमिश्रचामरापीडधारिणः ।। २१२.१७ ।।<br>
<br>
वहन्ति तुरगा देव नरं पुण्येन कर्मणा।<br>
तस्य द्वाराणि यजनन्तपोदानन्दमः क्षमा।। २१२.१८ ।।<br>
<br>
ब्रह्मचर्यं तथा सत्यन्तीर्थानुमरणं शुभम्।<br>
स्वाध्याय-सेवा-साधूनां सहवासः सुरार्चनम् ।। २१२.१९ ।।<br>
<br>
गुरुणां चैव शुश्रूषा ब्राह्मणानां च पूजनम्।<br>
इन्द्रियाणां जयश्चैव ब्रह्मचर्यममत्सरम् ।। २१२.२० ।।<br>
<br>
तस्माद्धर्मः सदा कार्यो नित्यमेव विजानता।<br>
नहि प्रतीक्षते मृत्युः कृतमस्य च वा कृतम् ।। २१२.२१ ।।<br>
<br>
बाल-एव-चरेद्धर्ममनित्यं देव! जीवितम्।<br>
कोहि जानाति कस्याद्य मृत्युरेवापतिष्यति ।। २१२.२२ ।।<br>
<br>
पश्यतोऽप्यस्य लोकस्य मरणं पुरतः स्थितम्।<br>
अमरस्येव चरितमत्याश्चर्यं सुरोत्तम! ।। २१२.२३ ।।<br>
<br>
युवत्वापेक्षया बालो वृद्धत्वापेक्षया युवा।<br>
मृत्योरुत्सङ्गमारूढः स्थविरः किमपेक्षते ।। २१२.२४ ।।<br>
<br>
तत्रापि विन्दतस्त्राणां मृत्युना तस्य का गतिः।<br>
न भयं मरणञ्चैव प्राणिनामभयं क्वचित् ।। २१२.२५ ।।<br>
<br>
यम उवाच।<br>
तुष्टोऽस्मि ते विशालाक्षि! वचनैर्धर्मसङ्गतैः।<br>
विना सत्यवतः प्राणान् वरं वरयमाचिरम् ।। २१२.२६ ।।<br>
<br>
सावित्र्युवाच।<br>
वरयामि त्वया दत्तं पुत्राणां शतमौरसम्।<br>
अनपत्यस्य लोकेषु गतिः किल न विद्यते ।। २१२.२७ ।।<br>
<br>
यम उवाच।<br>
कृतेन कामेन निवर्त भद्रे! भविष्यतीदं सकलं यथोक्तम्।<br>
ममोपरोधस्तव च क्लमः स्यात्तथाऽधुना तेन तव ब्रवीमि ।। २१२.२८ ।।<br>
<br>
<br>
<br>
