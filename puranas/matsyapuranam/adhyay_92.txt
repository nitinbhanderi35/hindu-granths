शर्कराशैलदानवर्णनम्।<br>
<br>
अथातः संप्रवक्ष्यामि शर्कराशैलमुत्तमम्। <br>
यस्य प्रदानाद्विष्ण्वर्करुद्रास्तुष्यन्ति सर्वदा।। ९२.१ ।।<br>
<br>
अष्टाभिः शर्कराभारैरुत्तमः स्यान्महाचलः। <br>
चतुर्भिर्मध्यमः प्रोक्तो भाराभ्यामदमः स्मृतः।। ९२.२ ।।<br>
<br>
भारेण वार्द्धभारेण कुर्याद्यः स्वल्पवित्तवान्। <br>
विष्कम्भपर्वतान्‌ कुर्यात्तुरीयांशेन मानवः।। ९२.३ ।।<br>
<br>
धान्यपर्वतवत् सर्वमासाद्यामरसंयुतम्। <br>
मेरोरुपरि तद्वच्च स्थाप्य हेमतरुत्रयम्।। ९२.४ ।।<br>
<br>
मन्दारः पारिजातश्च तृतीयः कल्पपादपः। <br>
एतद्‌ वृक्षत्रयं मूर्ध्नि सर्वेष्वपि नियोजयेत्।। ९२.५ ।।<br>
<br>
हरिचन्दनसन्तानौ पूर्वपश्चिमभागयोः। <br>
निवेश्यौ सर्वशैलेषु विशेषाच्छर्कारचले।। ९२.६ ।।<br>
<br>
मन्दरे कामदेवस्तु प्रत्यग्वक्त्रः सदा भवेत्। <br>
गन्धमादनश्रृङ्गे तु धनदः स्यादुदङ्‌मुखः।। ९२.७ ।।<br>
<br>
प्राङ्मुखो वेदमूर्तिस्तु हंसः स्याद्विपुलाचले। <br>
हैमी सुपार्श्वेसुरभिर्दक्षिणाभिमुखो भवेत्।। ९२.८ ।।<br>
<br>
धान्यपर्वतवत् सर्वमावाहनविधानकम्। <br>
कृत्वा तु गुरवे दद्यान्मध्यमं पर्वतोत्तमम्।।<br>
ऋत्विग्म्यश्चतुरः शैलानिमान्मन्त्रानुदीरयन्।। ९२.९ ।।<br>
<br>
सौभाग्यामृतसारोऽयं पर्वतः शर्करायुतः। <br>
तस्मादानन्दकारीत्वं भवशैलेन्द्र! सर्वदा।। ९२.१० ।।<br>
<br>
अमृतं पिबतां ये तु निपेतुर्भुवि शीकराः। <br>
देवानां तत्समुत्थस्त्वं पाहि नः शर्कराचल!।। ९२.११ ।।<br>
<br>
मनो भवधनुर्मध्यादुद्‌भूता शर्करायतः। <br>
तन्मयोऽसि महाशैल! पाहि संसारसागरात्।। ९२.१२ ।।<br>
<br>
यो दद्याच्छर्कराशैलमनेन विधिना नरः। <br>
सर्वपापैर्विनिर्मुक्तः स याति परमम्पदम्।। ९२.१३ ।।<br>
<br>
चन्द्रतारार्कसङ्काशमधिरुह्यानुजीविभिः। <br>
सहैव यानमातिष्ठेत् तत्र विष्णुप्रचोदितः।। ९२.१४ ।।<br>
<br>
ततः कल्पशतान्ते तु सप्तद्वीपाधिपो भवेत्। <br>
आयुरारोग्यसम्पन्नो यावज्जन्मार्बुदत्रयम्।। ९२.१५ ।।<br>
<br>
भोजनं शक्तितः कुर्यात् सर्वशैलेष्वमत्सरः। <br>
सर्वत्र क्षारलवणमश्नीयात्तदनुज्ञया।<br>
पर्वतोपस्करान् सर्वान् प्रापयेद् ब्राह्मणालयम्।। ९२.१६ ।।<br>
<br>
ईश्वर उवाच।<br>
आसीत् पुरा बृहत्कल्पे धर्म्ममूर्त्तिर्जनाधिपः। <br>
सुहृच्छक्रस्य निहता येन दैत्याः सहस्रशः।। ९२.१७ ।।<br>
<br>
सोमसूर्यादयो यस्य तेजसा विगतप्रभाः। <br>
भवन्ति शतशो येन शत्रवश्चापराजिताः।<br>
यथेच्छारूपधारी च मनुष्योऽप्यपराजितः।। ९२.१८ ।।<br>
<br>
तस्य भानुमती नाम भार्या त्रैलोक्यसुन्दरी। <br>
लक्ष्मीवद्दिव्यरूपेण निर्जितामरसुन्दरी।। ९२.१९ ।।<br>
<br>
राज्ञस्तस्याग्रमहिषी प्राणेभ्योऽपि गरीयसी। <br>
दशनारीसहस्राणां मध्ये श्रीरिव राजते।। ९२.२० ।।<br>
<br>
नृपकोटिसहस्रेण न कादिचत् समुच्यते। <br>
कदाचिदास्थानगतः पप्रच्छ स पुरोधसम्।<br>
विस्मयेनावृतो राजा वसिष्ठमृषिसत्तमम्।। ९२.२१ ।।<br>
<br>
भगवन्! केन धर्मेण मम लक्ष्मीरनुत्तमा। <br>
कस्माच्च विपुलन्तेजो मच्छरीरे सदोत्तमम्।। ९२.२२ ।।<br>
<br>
पुरा लीलावती नाम वेश्या शिवपरायणा। <br>
तथा दत्तश्चतुर्दश्याङ्गुरवे लवणाचलः।<br>
हेमवृक्षादिभिः सार्द्धं यथावद्विधिपूर्वकम्।। ९२.२३ ।।<br>
<br>
शूद्रः सुवर्णकारश्च नाम्ना शौण्डोऽभवत्तदा। <br>
भृत्योलीलावती गेहे तेन हेम्ना विनिर्मिताः।। ९२.२४ ।।<br>
<br>
तरवः सुरमुख्याश्च श्रद्‌धायुक्तेन पार्थिव। <br>
अतिरूपेण संपन्ना घटयित्वा विनाभृतिम्।।<br>
धर्म्मकार्य्यमिति ज्ञात्वा न गृह्णाति कथञ्चन।। ९२.२५ ।।<br>
<br>
उज्वलिताश्च तत्पत्न्या सौवर्णामरपादपाः। <br>
लीलावतीगिरेः पार्श्वे परिचर्याञ्च पार्थिव।। ९२.२६ ।।<br>
<br>
कृत्वा ताभ्यामशाठ्ये न गुरुशुश्रूषणादिकम्। <br>
सा च लीलावतीवेश्या कालेन महतापि च।। ९२.२७ ।।<br>
<br>
कालधर्म्ममनुप्राप्ता कर्म्मयोगेन नारद। <br>
सर्वपापविनिर्मुक्ता जगाम शिवमन्दिरम्।। ९२.२८ ।।<br>
<br>
योऽसौ सुवर्णकारस्तु दरिद्रोऽप्यतिसत्ववान्।<br>
न मौल्यमादाद्वेश्यातः स भवानिह साम्प्रतम्।। ९२.२९ ।।<br>
<br>
सप्तद्वीपपतिर्जातः सूर्यायुतसमप्रभः। <br>
यया सुवर्णकारस्य तरवो हेमनिर्मिताः।<br>
सम्यगुज्वालिताः पत्न्या सेयम्भानुमती तव ।। ९२.३० ।।<br>
<br>
उज्वालनादुज्वलरूपमस्याः सञ्जातमस्मिन् भुवनाधिपत्यम्।<br>
यस्मात् कृतं तत्परिकर्म्म रात्रावनुद्धाताभ्यां लवणाचलस्य।<br>
तस्माच्च लोकेष्वपराजितत्वमारोग्यसौभाग्युयुता च लक्ष्मीः।। ९२.३१ ।।<br>
<br>
तस्मात्त्वमप्यत्र विधानपूर्वं धान्याचलादीन् दशधा कुरुष्व।<br>
तथेति सत्कृत्य स धर्म्ममूर्तिर्वचो वसिष्ठस्य ददौ च सर्वान्।<br>
धान्याचलादीन् शतशो मुरारेर्लोकं जगामामरपूज्यमानः।। ९२.३२ ।।<br>
<br>
पश्येदपीमान्नधनोऽति भक्त्या स्पृशेन्मनुष्यैरपि दीयमानान्।<br>
श्रृणोति भक्त्याऽथ मतिं ददाति विकल्मषः सोऽपि दिवं प्रयाति।। ९२.३३ ।।<br>
<br>
दुःस्वप्नं प्रशममुपैति पठ्यमानैः शैलेन्द्रैर्भवभयभेदनैर्मनुष्यः।<br>
यः कुर्यात् किमु मुनिपुङ्गवेह सम्यक् शान्तात्मा सकलगिरीन्द्रसम्प्रदानम्।। ९२.३४ ।।<br>
