लवणाचलदानवर्णनम्।<br>
<br>
ईश्वर उवाच।<br>
अथातः सम्प्रवक्ष्यामि लवणाचलमुत्तमम्। <br>
यत्प्रदानान्नरोलोकानाप्नोति शिवसंयुतान्।। ८४.१ ।।<br>
<br>
उत्तमः षोड़शद्रोणैः कर्त्तव्यो लवणाचलः। <br>
मध्यमः स्यात्तदर्द्धेन चतुर्भिरधमः स्मृतः।। ८४.१ ।।<br>
<br>
वित्तहीनो यथाशक्त्या द्रोणादूद्‌र्ध्वन्तु कारयेत्। <br>
चतुर्थांशेन विष्कम्भ पर्वतान्‌ कारयेत् पृथक्।। ८४.३ ।।<br>
<br>
विधानं पूर्ववत्कुर्य्याद् ब्रह्मादीनाञ्च सर्वदा।<br>
तद्वद् हेममयान् सर्व्वान् लोकपालान्निवेशयेत्।। ८४.४ ।।<br>
<br>
सरांसि कामदेवादींस्तद्वदत्रापि कारयेत्। <br>
कुर्य्याज्जागरणञ्चापि दानमन्त्रान्निबोधत।। ८४.५ ।।<br>
<br>
सौभाग्यसरसम्भूतो यतोऽयं लवणो रसः। <br>
तद्दानकर्तृकत्वेन त्वं मां पाहि नगोत्तम।। ८४.६ ।।<br>
<br>
यस्मादन्नरसाः सर्वे नोत्कटालवणं विना। <br>
प्रियञ्चशिवयोर्नित्यं तस्माच्छान्तिं प्रयच्छ मे।। ८४.७ ।।<br>
<br>
विष्णुदेहसमुद्‌भूतं यस्मादारोग्यवर्द्धनम्। <br>
तस्मात्पर्वतरूपेण पाहि संसारसागरात्।। ८४.८ ।।<br>
<br>
अनेन विधिना यस्तु दद्याल्लवणपर्वतम्। <br>
उमालोके वसेत्कल्पं ततो याति परां गतिम्।। ८४.९ ।।<br>
