<br>
दैत्यसैन्यविस्तारवर्णनम्।<br>
मत्स्य उवाच।<br>
ततो भयं विष्णुवचः श्रुत्वा दैत्याश्च दानवाः।<br>
उद्योग विपुलं चक्रुर्युद्धाय विजयाय च ॥  १७३.१ ॥<br>
<br>
मयस्तु काञ्चनमयं त्रिनल्वायतमक्षयम्।<br>
चतुश्चक्रं सुविपुलं सुकल्पित महायुगम् ॥  १७३.२ ॥<br>
<br>
किङ्किणीजालनिर्घोषं द्वीपिचर्मपरिष्कृतम्।<br>
रुचिरं रत्नजालैश्च हेमजालैश्च शोभितम् ॥  १७३.३ ॥<br>
<br>
ईहामृगगणाकीर्णं पक्षिपङ्क्ति विराजितम्।<br>
दिव्यास्त्रतूणीरधरं पयोधर विनादितम् ॥  १७३.४ ॥<br>
<br>
स्वक्षं रथवरोदारं सूपस्थं गगनोपमम्।<br>
गदापरिघसंपूर्णं मूर्तिमन्तमिवार्णवम् ॥  १७३.५ ॥<br>
<br>
हेमकेयूरवलयं स्वर्णमण्डल कूवरम्।<br>
सपताक ध्वजोपेतं सादित्यमिव मन्दरम् ॥  १७३.६ ॥<br>
<br>
गजेन्द्रा भोगवपुषं क्वचित् केसरि वर्चसम्।<br>
युक्तमृक्षसहस्रेण समृद्धाम्बुद नादितम् ॥  १७३.७ ॥<br>
<br>
दीप्तमाकाशगं दिव्यं रथं पररथारुजम्।<br>
अध्यतिष्ठद्रणाकाङ्क्षी मेरुं दीप्तमिवांशुमान् ॥  १७३.८ ॥<br>
<br>
तारमुत्क्रोशविस्तारं सर्वं हेममयं रथम्।<br>
शैलाकारमसम्बाधं नीलाञ्जन च योपमम् ॥  १७३.९ ॥<br>
<br>
कार्ष्णायसमयं दिव्यं लोहेषा बद्ध कूबरम्।<br>
तिमिरोद्गारि किरणं गर्जन्तमिव तोयदम् ॥  १७३.१० ॥<br>
<br>
लोहजालेन महता सगवाक्षेण दंशितम्।<br>
आयसैः परिधैः पूर्णं क्षेपणीयैश्च मुद्गरैः ॥  १७३.११ ॥<br>
<br>
प्रासैः पाशैश्च विततैर्नर संयुक्त कण्टकैः।<br>
शोभितं त्रासयानैश्च तोमरैश्च परश्वधैः ॥  १७३.१२ ॥<br>
<br>
उद्यन्तं द्विषतां हेतोर्द्वितीयमिव मन्दरम्।<br>
युक्तं खरसहस्रेण सोऽध्यारोहद्रथोत्तमम् ॥  १७३.१३ ॥<br>
<br>
विरोचनस्तु संक्रुद्धो गदापाणिरवस्थितः।<br>
प्रमुखे तस्य सैन्यस्य दीप्तग्रह इवाचलः ॥  १७३.१४ ॥<br>
<br>
युक्तं रथसहस्रेण हयग्रीवस्तु दानवः।<br>
स्यन्दनं वाहयामास सपत्नानीक मर्दनः ॥  १७३.१५ ॥<br>
<br>
व्यायतं किष्कु साहस्रं धनुर्विस्फारयन्महत्।<br>
वाराहः प्रमुखे तस्थौ सप्ररोह इवाचलः ॥  १७३.१६ ॥<br>
<br>
खरस्तु विक्षरन्दर्पान्नेत्राभ्यां रोषजं जलम्।<br>
स्फुरद्दन्तोष्ठ नयनं संग्रामं सोऽभ्यकाङ्क्षत ॥  १७३.१७ ॥<br>
<br>
त्वष्टा त्वष्टगजं घोरं यानमास्थाय दानवः।<br>
व्यूहितुं दानवव्यूहं परिचक्राम वीर्यवान् ॥  १७३.१८ ॥<br>
<br>
विप्रचित्ति वपुश्चैव श्वेत कुण्डल भूषणः।<br>
श्वेतः श्वेतप्रतीकाशो युद्धायाभिमुखे स्थितः ॥  १७३.१९ ॥<br>
<br>
अरिष्टो बलिपुत्रश्च वरिष्ठाद्रि शिलायुधः।<br>
युद्धायाभिमुखस्तस्थौ धराधर विकम्पनः ॥  १७३.२० ॥<br>
<br>
किशोरस्त्वभिसंघर्षात् किशोर इति चोदितः।<br>
सबला दानवाश्चैव सन्नह्यन्ते यताक्रमम् ॥  १७३.२१ ॥<br>
<br>
अभवद्दैत्यसैन्यस्य मध्ये रविरिवोदितः।<br>
लम्बस्तु नवमेघाभः प्रलम्बाम्बर भूषणः ॥  १७३.२२ ॥<br>
<br>
दैत्यव्यूहगतो भाति सनीहार इवांशुमान्।<br>
स्वर्भानुरास्ययोधी तु दशनौष्ठे क्षणायुधः ॥  १७३.२३ ॥<br>
<br>
हसंस्तिष्ठति दैत्यानां प्रमुखे स महाग्रहः।<br>
अन्ये हयगतास्तत्र गजस्कन्धगताः परे ॥  १७३.२४ ॥<br>
<br>
सिंहव्याघ्रगताश्चान्ये वराहर्क्षेषु चापरे।<br>
केचित् खरोष्ट्रयातारः केचिच्छ्वापदवाहनाः ॥  १७३.२५ ॥<br>
<br>
पतिनस्त्वपरे दैत्या भीषणा विकृताननाः।<br>
एकपादार्द्धपादाश्च ननृतुर्युद्दकाङ्क्षिणः ॥  १७३.२६ ॥<br>
<br>
आस्फोटयन्तो बहवः क्ष्वेडन्तश्च तथापरे।<br>
हृष्टशार्दूलनिर्घोषा नेदुर्दानव पुङ्गवाः ॥  १७३.२७ ॥<br>
<br>
ते गदापरिघैरुग्रैः शिलामुसलपाणयः।<br>
बाहुभिः परिघाकारैस्तर्जयन्तिस्म देवताः ॥  १७३.२८ ॥<br>
<br>
पाशैः प्रासैश्च परिघैस्तोमराङ्कुश पट्टिशैः।<br>
चिक्रीडुस्ते शतघ्नीभिः शतधारैश्च मुद्गरैः ॥  १७३.२९ ॥<br>
<br>
गण्डशैलैश्च शैलैश्च परिघैश्चोत्तमायसैः।<br>
चक्रैश्च दैत्यप्रवरा श्चक्रुरानन्दितं बलम् ॥  १७३.३० ॥<br>
<br>
एतद्दानवसैन्यं तत्सर्वं युद्ध मदोत्कटम्।<br>
देवानभिमुखे तस्थौ मेघानीकमिवोद्धतम् ॥  १७३.३१ ॥<br>
<br>
तदद्भुतं दैत्यसहस्रगाढं वाय्वग्नि शैलाम्बुद तोयकल्पम्।<br>
बलं रणौघाभ्युदयेऽभ्युदीर्णं युयुत्सयोन्मत्तमिवावभासे ॥  १७३.३२ ॥<br>
