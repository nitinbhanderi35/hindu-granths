पतिव्रतामाहात्म्ये सावित्र्युपाख्यानम्।<br>
सूत उवाच।<br>
ततः स राजा देवेशं पप्रच्छामितविक्रमः।<br>
पतिव्रतानां माहात्म्यं तत्सम्बन्धां कथामपि ।।  २०८.१ ।।<br>
<br>
मनुरुवाच।<br>
पतिव्रतानां का श्रेष्ठा कया मृत्युः पराजितः ।<br>
नामसङ्कीर्तनं कस्याः कीर्तनीयं सदा नरैः ।।  २०८.२ ।।<br>
<br>
मत्स्य उवाच।<br>
वैलोम्यं धर्मराजोऽपि नाचरत्यथ योषिताम्।<br>
पतिव्रतानां धर्मज्ञ! पूज्यास्तस्यापि ताः सदा ।।  २०८.३ ।।<br>
<br>
अत्र ते वर्णयिष्यामि कथां पापप्रणाशिनीम्।<br>
यथा विमोक्षितो भर्त्ता मृत्युपाशाद्यतः स्त्रिया ।।  २०८.४ ।।<br>
<br>
मद्रेषु शाकलो राजा बभूवाश्वपतिः पुरा।<br>
अपुत्रस्तप्यमानोऽसौ पुत्रार्थी सर्वकामदाम् ।।  २०८.५ ।।<br>
<br>
आराधयति सावित्रीं लक्षितोऽसौ द्विजोत्तमैः।<br>
सिद्धार्थकैर्हूयमानां सावित्रीं प्रत्यहं द्विजैः ।।  २०८.६ ।।<br>
<br>
शतसंख्यैश्चतुर्थ्यान्तु दशमासागते दिने।<br>
काले तु दर्शयामास स्वान्तनुं मनुजेश्वरम् ।।  २०८.७ ।।<br>
<br>
सावित्र्युवाच।<br>
राजन्! भक्तोऽसि मे नित्यं दास्यामि त्वां सुतां सदा।<br>
तां दत्तां मत्प्रसादेन पुत्रीं प्राप्स्यसि शोभनाम् ।।  २०८.८ ।।<br>
<br>
एतावदुक्त्वा सा राज्ञः प्रणतस्यैव पार्थिव!।<br>
जगामादर्शनं देवी यथा वै नृप! चञ्चला ।।  २०८.९ ।।<br>
<br>
मालती नाम तस्यासीद्राज्ञः पत्नी पतिव्रता।<br>
सुषुवे तनयां काले सावित्रीमिव रूपतः ।।  २०८.१० ।।<br>
<br>
सावित्र्याहूतया दत्ता तद्रूपसदृशी तथा। <br>
सावित्री च भवत्वेषा जगाद नृपतिर्द्विजान्।।  २०८.११ ।।<br>
<br>
कालेन यौवनं प्राप्ता ददौ सत्यवते पिता।<br>
नारदस्तु ततः प्राह राजानं दीप्ततेजसम् ।।  २०८.१२ ।।<br>
<br>
संवत्सरेण क्षीणायुः भविष्यति तृपात्मजः।<br>
सकृत्कन्याः प्रदीयन्ते चिन्तयित्वा नराधिपः ।।  २०८.१३ ।।<br>
<br>
तथापि प्रददौ कन्यां द्युमत्सेनात्मजे शुभे।<br>
सावित्र्यापि च भर्तारमासाद्य नृपमन्दिरे ।।  २०८.१४ ।।<br>
<br>
नारदस्य तु वाक्येन दूयमानेन चेतसा।<br>
शुश्रूषां परमां चक्रे भर्तृश्वशुरयोर्वने ।।  २०८.१५ ।।<br>
<br>
राज्याद् भ्रष्टः सभार्यस्तु नष्टचक्षुर्नराधिपः।<br>
न तुतोष समासाद्य राजपुत्रीं तथा स्नुषाम् ।।  २०८.१६ ।।<br>
<br>
चतुर्थेऽहनि मर्तव्यं तथा सत्यवता द्विजाः!।<br>
श्वशुरेणाभ्यनुज्ञाता तदा राजसुतापि सा ।।  २०८.१७ ।।<br>
<br>
चक्रे त्रिरात्रं धर्मज्ञा प्राप्ते तस्मिंस्तदा दिने।<br>
चारुपुष्पफलाहारः सत्यवांस्तु ययौ वनम् ।।  २०८.१८ ।।<br>
<br>
श्वशुरेणाभ्यनुज्ञाता याचना भङ्गभीरुणा।<br>
सावित्र्यपि जगामार्ता सह भर्त्रा महद्वनम् ।।  २०८.१९ ।।<br>
<br>
चेतसा दूयमानेन गूहमाना महद् भयम्।<br>
वने पप्रच्छ भर्तारं द्रुमाश्चासदृशांस्तथा ।।  २०८.२० ।।<br>
<br>
आश्वासयामास स राजपुत्रीं क्लान्तां वने पद्मविशालनेत्राम्।<br>
सन्दर्शनेनाथ द्रुमद्विजानान्तथा मृगाणां विपिने नृवीरः ।।  २०८.२१ ।।<br>
<br>
<br>
