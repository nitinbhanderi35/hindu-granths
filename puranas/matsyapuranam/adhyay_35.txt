<br>
ययात्युपाख्यानम्।<br>
<br>
शौनक उवाच।<br>
एवं स नाहुषो राजा ययातिः पुत्रमीप्सितम्। <br>
राज्येऽभिषिच्य मुदितो वानप्रस्थोऽभवन्मुनिः।। ३५.१ ।।<br>
<br>
उषित्वा वनवासं स ब्राह्मणैः सह संश्रितः। <br>
फलमूलाशनोदान्तो यथा स्वर्गमितो गतः।। ३५.२ ।।<br>
<br>
स गतः स्वर्गवासन्तु न्यवसन् मुदितः सुखी। <br>
कालस्य नातिमहतः पुनः शक्रेण पातितः।। ३५.३ ।।<br>
<br>
विवशः प्रच्युतः स्वर्गादप्राप्तो मेदिनी तलम्। <br>
स्थितश्चासीदन्तरीक्षे स तदेति श्रुतं मया।। ३५.४ ।।<br>
<br>
तत एव पुनश्चापि गतः स्वर्गमिति श्रुतिः। <br>
राज्ञा वसुमता सार्द्धमष्टकेन च वीर्य्यवान्।।<br>
प्रतर्दनेन शिबिना समेत्य किल संसदि।। ३५.५ ।।<br>
<br>
शतानीक उवाच।<br>
कर्मणा केन स दिवं पुनः प्राप्तो महीपतिः। <br>
कथमिन्द्रेण भगवन्! पातितो मेदिनीतले।। ३५.६ ।।<br>
<br>
सर्वमेदशेषेण श्रोतुमिच्छामि तत्वतः। <br>
कथ्यमानं त्वया विप्र! देवर्षिगणसन्निधौ।। ३५.७ ।।<br>
<br>
देवराजसमोह्यासीद्ययातिः पृथिवीपतिः। <br>
वर्द्धनः कुरुवंशस्य विभावसुसमद्युतिः।। ३५.८ ।।<br>
<br>
तस्य विस्तीर्ण यशसः सत्यकीर्तेर्महात्मनः। <br>
श्रोतुमिच्छामि देवेश! दिवि चेह च सर्वशः।। ३५.९ ।।<br>
<br>
शौनक उवाच।<br>
हन्त ते कथयिष्यामि ययातेरुत्तमां कथाम्। <br>
दिवि चेह च पुण्यार्थां सर्वपापप्रणाशिनीम्।। ३५.१० ।।<br>
<br>
ययाति र्नाहुषो राजा पूर्वं पुत्रं कनीयसम्। <br>
राज्येऽभिषिच्य मुदितः प्रवव्राज वनं तदा।। ३५.११ ।।<br>
<br>
अन्तेषु स विनिक्षिप्य पुत्रान् यदु पुरोगमान्। <br>
फलमूलाशनो राजा वनेऽसौ न्यवसच्चिरम्।। ३५.१२ ।।<br>
<br>
स जितात्मा जितक्रोध स्तर्पयन् पितृदेवताः। <br>
अग्नींश्च विधिवज्जुह्वन् वानप्रस्थ विधानतः।। ३५.१३ ।।<br>
<br>
अतिथीन् पूजयन्नित्यं वन्येन हविषा विभुः। <br>
शिलोञ्छवृत्तिमास्थाय शेषान्न कृतभोजनः।। ३५.१४ ।।<br>
<br>
पूर्णं सहस्रं वर्षाणामेवं वृत्तिरभून्नृपः। <br>
अम्बुभक्षः स चाब्दास्त्रीनासीन्नियतवाङ्मनाः।। ३५.१५ ।।<br>
<br>
ततस्तु वायुभक्षोऽभूत्सम्वत्सरमतन्द्रितः। <br>
पञ्चाग्निमध्ये च तपस्तेपे सम्वत्सरं पुनः।। ३५.१६ ।।<br>
<br>
एक पादस्थितश्चासीत् षण्मासाननिलाशनः। <br>
पुण्यकीर्तिस्ततः स्वर्गं जगामावृत्यरोदसी।। ३५.१७ ।।<br>
<br>
