श्राद्धमाहात्म्ये कौशिकसूनुकथानकम्।<br>
<br>
ऋषय ऊचुः।<br>
कथं कौशिकदायादाः प्राप्तास्ते योगमुत्तमम्। <br>
पञ्चभिर्जन्मसम्बन्धैः कथं कर्म्मक्षयोऽभवत्।। २०.१ ।।<br>
<br>
कौशिको नाम धर्म्मात्मा कुरुक्षेत्रे महान्‌ ऋषिः। <br>
नामतः कर्म्मतस्तस्य सूतान्‌ सप्त निबोधत।। २०.२ ।।<br>
<br>
स्वसृपः क्रोधनो हिंस्रः पिशुनः कविरेव च। <br>
वाग्दुष्टः पितृवर्ती च गर्गशिष्यास्तदाभवन्।। २०.३ ।।<br>
<br>
पितर्य्युपरते तेषामभूद्‌ दुर्भिक्षमुल्बणम्। <br>
अनावृष्टिश्च महती सर्वलोकभयङ्करी।। २०.४ ।।<br>
<br>
गर्गादेशाद्वने दोग्‌ध्रीं रक्षन्तस्ते तपोधनाः। <br>
खादामः कपिलामेता वयं क्षुत्‌पीड़िता भृशम्। २०.५ ।।<br>
<br>
इति चिन्तयतां पापं लघुः प्राह तदानुजः। <br>
यद्यवश्यमियं बध्या श्राद्धरूपेण योज्यताम्।। २०.६ ।।<br>
<br>
श्राद्धे नियोज्यमानेयं पापात् त्रास्यति नोध्रुवम्। <br>
एवं कुर्वित्यनुज्ञातः पितृवर्ती तदानुजैः।। २०.७ ।।<br>
<br>
चक्रे समाहितः श्राद्धमुपयुज्य च तां पुनः। <br>
द्वौ देवे भ्रातरौ कृत्वा पित्रे त्रीनप्यनुक्रमात्।। २०.८ ।।<br>
<br>
तथैकमतिथिं कृत्वा श्राद्धदः स्वयमेव तु। <br>
चकार मन्त्रवच्छ्राद्धं स्मरन् पितृपरायणः।। २०.९ ।।<br>
<br>
विना गवा वत्सकोऽपि गुरवे विनिवेदितः। <br>
व्याघ्रेण निहता धेनुर्वत्सोऽयं प्रतिगृह्यताम्।। २०.१० ।।<br>
<br>
एवं साभक्षिताधेनुः सप्तभिस्तैस्तपोधनैः। <br>
वैदिकं बलमाश्रित्य क्रूरे कर्म्मणि निर्भयाः।। २०.११ ।।<br>
ततः कालावकृष्टास्ते व्याधा दासपुरेऽभवन्। <br>
जातिस्मरत्वं प्राप्तास्ते पितृभावेन भाविताः।। २०.१२ ।।<br>
<br>
यत् कृतं क्रूरकर्म्मापि श्राद्धरूपेण तैस्तदा। <br>
तेन ते भवने जाता व्याधानां क्रूरकर्मिणाम्।। २०.१३ ।।<br>
<br>
पितॄणाञ्चैव माहात्म्याज्जाता जातिस्मरास्तु ते। <br>
ते तु वैराग्ययोगेन आस्थायानशनं पुनः।। २०.१४ ।।<br>
<br>
जातिस्मराः सप्तजाता मृगाः कालञ्जरे गिरौ। <br>
नीलकण्ठस्य पुरतः पितृभावानुभाविताः।। २०.१५ ।।<br>
<br>
तत्रापि ज्ञानवैराग्यात् प्राणानुत्सृज्य धर्म्मतः। <br>
लोकैरवेक्ष्यमाणास्ते तीर्थान्तेऽनशनेन तु।। २०.१६ ।।<br>
<br>
मानसे चक्रवाकास्ते सञ्जाताः सप्तयोगिनः। <br>
नामतः कर्मतः सर्व्वान् श्रृणुध्वं द्विजसत्तमाः।। २०.१७ ।।<br>
<br>
सुमनाः कुमुदः शुद्धश्छिद्रदर्शी सुनेत्रकः। <br>
सुनेत्रश्चांशुमांश्चैव सप्तैते योगपारगाः।। २०.१८ ।।<br>
<br>
योगभ्रष्टास्त्रय स्तेषां वभ्रमुश्चाल्पचेतनाः। <br>
द्रृष्ट्वा विभ्राजमानं तमुद्याने स्त्रीभिरन्वितम्।। २०.१९ ।।<br>
<br>
क्रीड़न्तं विविधैर्भावै र्महाबलपराक्रमम्। <br>
पाञ्चालान्वयसम्भूतं प्रभूतबलवाहनम्।। २०.२० ।।<br>
<br>
राज्यकामोभवच्चैकस्तेषां मध्ये जलौकसाम्।<br>
पितृवर्ती च यो विप्रः श्राद्धकृत्‌ पितृवत्सलः।। २०.२१ ।।<br>
<br>
अपरौ मन्त्रिणौ द्रृष्ट्वा प्रभूतबलवाहनौ। <br>
मन्त्रित्वे च क्रतुश्चेच्छामस्मिन्मर्त्ये द्विजोत्तमाः।। २०.२२ ।।<br>
<br>
तन्मध्ये ये तु निष्कामास्ते बभूवुर्द्विजोत्तमाः।<br>
विभ्राजमानस्त्वेकोऽभूत् ब्रह्मदत्त इति स्मृतः।। १०.२३ ।।<br>
मन्त्रिपुत्रौ तथा चोभौ कण्डरीकसुबालकौ। <br>
ब्रह्मदत्तोऽभिषिक्तः सन् पुरोहितविपश्चिता।। २०.२४ ।।<br>
<br>
पाञ्चालराजो विक्रान्तः सर्वशास्त्रविशारदः। <br>
योगवित् सर्वजन्तूनां रुतवेत्ताऽभवत्तदा।। २०.२५ ।।<br>
<br>
तस्य राज्ञोऽभवद् भार्य्या देवलस्यात्मजा शुभा। <br>
सन्नतिर्नामविख्याता कपिलायाभवत्‌ पुरा।। २०.२६ ।।<br>
<br>
पितृकार्यो नियुक्तत्वादभवद्‌ ब्रह्मवादिनी। <br>
तया चकार सहितः सराज्यं राजनन्दनः।। २०.२७ ।।<br>
<br>
कदाचिदुद्यानगः तया सह स पार्थिवः। <br>
ददर्श कीटमिथुनमनङ्ग कलहाकुलम्।। २०.२८ ।।<br>
<br>
पिपीलकामनुनयन् परितः कीटकामुकः। <br>
पञ्चबाणाभितप्ताङ्गः स गद्गदमुवाच ह।। २०.२९ ।।<br>
<br>
न त्वयासद्रृशी लोके कामिनी विद्यते क्वचित्। <br>
मध्यक्षामातिजघना बृहद्वक्षोऽभिगामिनी।। २०.३०।।<br>
<br>
सुवर्णवर्णा सुश्रोणी मञ्जूक्ता चारुहासिनी। <br>
सुलक्षनेत्ररसना गुड़शर्करवत्सला।। २०.३१ ।।<br>
<br>
भोक्ष्यसे मयि भुंक्ते त्वं स्नासि स्नाते तथा मयि। <br>
प्रोषिते सति दीनत्वं क्रुद्धेऽपि भयचञ्चला।। २०.३२ ।।<br>
<br>
किमर्थं वद कल्याणि! सरोषवदनास्थिता। <br>
सा तमाह सकोपा तु किमालपसि मां शठ।। ३०.३३ ।।<br>
<br>
त्वया मोदकचूर्णन्तु मां विहाय विनेष्यता। <br>
प्रदत्तं समतिक्रान्ते दिनेऽन्यस्याः समन्मथ!।। २०.३४ ।।<br>
<br>
त्वत्साद्रृशान् मया दत्तमन्यस्यै वरवर्णिनि!। <br>
तदेकमपराधं मे क्षन्तुमर्हसि भामिनि!।। ३०.३५ ।।<br>
नैतदेवं करिष्यामि पुनः क्वापीह सुव्रते!। <br>
स्पृशामि पादौ सत्येन प्रसीद प्रणतस्य मे।। २०.३६ ।।<br>
<br>
सूत उवाच।<br>
इति तद्वचनं श्रुत्वा सा प्रसन्नाऽभवत्ततः। <br>
आत्मानमर्पयामास मोहनाय पिपीलिका।। २०.३७ ।।<br>
<br>
ब्रह्मदत्तोऽप्यशेषन्तं ज्ञात्वा विस्मयमागमत्। <br>
सर्वसत्वरुतज्ञत्वात् प्रसादाच्चक्रपाणिनः।। २०.३८ ।।<br>
