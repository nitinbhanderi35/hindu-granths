राजकृत्यवर्णनम्।<br>
मत्स्य उवाच।<br>
यथा न वर्तितव्यं स्यान्मनो राज्ञोऽनुजीविना।<br>
तथा ते कथयिष्यामि निबोध गदतो मम ॥  २१६.१ ॥<br>
<br>
राजा यत्तु वदेद्वाक्यं श्रोतव्यं तत्प्रयत्नतः। <br>
आक्षिप्य वचनं तस्य न वक्तव्यं तथा वचः ॥  २१६.२ ॥<br>
<br>
अनुकूलं प्रियं तस्य वक्तव्यं जनसंसदि। <br>
रहो गतस्य वक्तव्यमप्रियं यद्धितं भवेत् ॥  २१६.३ ॥<br>
<br>
परार्थमस्य वक्तव्यं समे चेतसि पार्थिव। <br>
स्वार्थः सुहृद्भिः वक्तव्यो न स्वयं तु कथञ्चन ॥  २१६.४ ॥<br>
कार्य्यातिपातः सर्वेषु रक्षितव्यः प्रयत्नतः। <br>
नच हिंस्यं धनं किञ्चत् नियुक्तेन च कर्मणि ॥  २१६.५ ॥<br>
<br>
नोपेक्ष्यस्तस्य मानश्च तथा राज्ञः प्रियो भवेत्। <br>
राज्ञश्च न तथा कार्य्यं वेषभाषित चेष्टितम् ॥  २१६.६ ॥<br>
<br>
राजलीला न कर्तव्या तद्विद्विष्टञ्च वर्जयेत्।<br>
राज्ञः समोऽधिको वानकार्य्यो वेषो विजानता॥  २१६.७ ॥<br>
<br>
द्युतादिषु तथैवान्यत् कौशलं तु प्रदर्शयेत्।<br>
प्रदर्श्यकौशलं चास्य राजानन्तु विशेषयेत् ॥  २१६.८ ॥<br>
<br>
अन्तःपुरजनाध्यक्षै र्वैरिदूतैः निराकृतैः।<br>
संसर्गं न व्रजेद्राजन् विना पार्थिवशासनात् ॥  २१६.९ ॥<br>
<br>
निस्नेहताञ्चावमानं प्रयत्नेन तु गोपयेत्।<br>
यच्च गुह्यं भवेद्राज्ञो न तल्लोके प्रकाशयेत् ॥  २१६.१० ॥<br>
<br>
नृपेण श्रावितं यत्स्याद् वाच्यावाच्यं नृपोत्तम!।<br>
न तत् संश्रावयेल्लोके तथा राज्ञोऽप्रियो भवेत् ॥  २१६.११ ॥<br>
<br>
आज्ञाप्यमाने वान्यस्मिन् समुत्थायत् वरान्वितः।<br>
किमहङ्करवाणीति वाच्यो राजा विजानता ॥  २१६.१२ ॥<br>
<br>
कार्यावस्थां च विज्ञाय कार्यमेव यथा भवेत्।<br>
सततं क्रियमाणेऽस्मिन् लाघवन्तु व्रजेद् ध्रुवम् ॥  २१६.१३ ॥<br>
<br>
राज्ञः प्रियाणि वाक्यानि न चात्यर्थं पुनः पुनः।<br>
महासुशीलस्तु भवेत् न चापि भृकुटीमुखः ॥  २१६.१४ ॥<br>
<br>
नातिवक्ता न निर्वक्ता न च मात्सरिकस्तथा।<br>
आत्मसम्भावितश्चैव न भवेत्तु कथञ्चन ॥  २१६.१५ ॥<br>
<br>
दुष्कृतानि नरेन्द्रस्य न तु सङ्कीर्तयेत् क्वचित्।<br>
वस्त्रमस्त्रमलङ्कारं राज्ञा दत्तं तु धारधेत् ॥  २१६.१६ ॥<br>
 <br>
औदार्येण न तद्देयमन्यस्मै भूतिमिच्छता।<br>
तत्रैवात्मासनं कार्यं दिवा स्वप्नं न कारयेत् ॥  २१६.१७ ॥<br>
 <br>
नानिर्दिष्टे तथा द्वारे प्रविशेत्तु कथञ्चन।<br>
न च पश्येत्तु राजानमयोग्यासु च भूमिषु ॥  २१६.१८ ॥<br>
<br>
राज्ञस्तु दक्षिणे पार्श्वे वामे चोपविशेत्तदा।<br>
पुरस्ताच्च तथापश्चादासनन्तु विगर्हितम् ॥  २१६.१९ ॥<br>
<br>
जृम्भां निष्ठीवनङ्कासं कोपं पर्यस्तिकाश्रयम्।<br>
भृकुटिं वान्तमुद्गारन्तत्समीपे विवर्जयेत् ॥  २६१.२० ॥<br>
<br>
स्वयं तत्र न कुर्वीत स्वगुणाख्यापनं बुधः।<br>
स्वगुणाख्यापने युक्ता परमेव प्रयोजयेत् ॥  २६१.२१ ॥<br>
<br>
हृदयं निर्मलं कृत्वा परां भक्तिमुपाश्रितैः।<br>
अनुजीविगणैर्भाव्यं नित्यं राज्ञामतन्द्रितैः ॥  २६१.२२ ॥<br>
<br>
शाठ्यं लौल्यं च पैशून्यं नास्तिक्यं क्षुद्रता तथा।<br>
चापल्यञ्च परित्याज्यं नित्यं राज्ञोऽनुजीविभिः ॥  २६१.२३ ॥<br>
<br>
श्रुति-विद्या-सुशीलैश्च संयोज्यात्मानमात्मना।<br>
राजसेवान्ततः कुर्याद् भूतये भूतिवर्द्धनीम् ॥  २६१.२४ ॥<br>
<br>
नमस्कार्याः सदा चास्य पुत्रवल्लभ मन्त्रिणः।<br>
सचिवैः चास्य विश्वासो न तु कार्यः कथञ्चन ॥  २६१.२५ ॥<br>
<br>
अपृष्टश्चास्य न ब्रूयात् कामं ब्रूयात्तथा यदि।<br>
हितं तथ्यञ्च वचनं हितैः सह सुनिश्चितम् ॥  २६१.२६ ॥<br>
<br>
चित्तञ्चैवास्य विज्ञेयं नित्यमेवानुजीविना।<br>
भर्त्तुराराधनं कुर्याच्चित्तज्ञो मानवः सुखम् ॥  २६१.२७ ॥<br>
<br>
रागापरागौ चैवास्य विज्ञेयौ भूतिमिच्छता।<br>
त्यजेद्विरक्तो नृपती रक्त वृत्तिन्तु कारयेत् ॥  २६१.२८ ॥<br>
<br>
विरक्तः कारयेन्नाशं विपक्षाभ्युदयं तथा।<br>
आशावर्द्धनकं कृत्वा फलनाशं करोति च ॥  २६१.२९ ॥<br>
<br>
अकोपोऽपि सकोपाभः प्रसन्नोऽपि च निष्फलः।<br>
वाक्यं च समदं वक्ति वृत्तिच्छेदं करोति वै ॥  २६१.३० ॥<br>
<br>
प्रदेशवाक्यमुदितो न सम्भावयतेऽन्यथा।<br>
आराधनासु सर्वासु सुप्तवच्च विचेष्टते ॥  २६१.३१ ॥<br>
<br>
कथासु दोषं क्षिपति वाक्यभङ्गं करोति च।<br>
लक्ष्यते विमुखश्चैव गुणसङ्कीर्तनेऽपि च ॥  २६१.३२ ॥<br>
<br>
दृष्टिं क्षिपति चान्यत्र क्रियमाणे च कर्मणि।<br>
विरक्तलक्षणं चैतत् श्रृणु रक्तस्य लक्षणम् ॥  २६१.३३ ॥<br>
<br>
दृष्ट्वा प्रसन्नो भवति वाक्यं गृह्णाति चादरात्।<br>
कुशलादि परिप्रश्नं संप्रयच्छति चासनम् ॥  २६१.३४ ॥<br>
<br>
विविक्तदर्शने चास्य रहस्येनं न शङ्कते।<br>
जायते हृष्टवदनः श्रुत्वा तस्य तु तत्कथाम् ॥  २६१.३५ ॥<br>
<br>
अप्रियाण्यपि वाक्यानि तदुक्तान्यभिनन्दते।<br>
उपायनञ्च गृह्णाति स्तोकमप्यादरात्तथा॥  २६१.३६ ॥<br>
<br>
कथान्तरेषु स्मरति प्रहृष्टवदनस्तथा।<br>
इति रक्तस्य कर्तव्या सेवा रविकुलोद्वह! ॥  २६१.३७ ॥<br>
<br>
मित्रं न चापत्सु तथा च भृत्या भजन्ति ये निर्गुणमप्रमेयम्।<br>
विभुं विशेषेण च ते व्रजन्ति सुरेन्द्रधामामरवृन्दजुष्टम् ॥  २६१.३८ ॥
