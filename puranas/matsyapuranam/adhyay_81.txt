विशोकद्वादशीव्रतकथनम्।<br>
<br>
मनुरुवाच।<br>
किमभीष्टवियोगशोकसङ्घादलमुद्धर्तुमुपोषणं व्रतं वा।<br>
विभवोद्भवकारि भूतलेऽस्मिन् भवभीतेरपि सूदनञ्च पुंसः।। ८१.१ ।।<br>
<br>
मत्स्य उवाच।<br>
परिपृष्टमिदं जगत् प्रियन्ते विबुधानामपि दुर्लभं महत्त्वात्।<br>
तव भक्तिमतस्तथापि वक्ष्ये व्रतमिन्द्रासुरमानवेषु गुह्यम्। ८१.२ ।।<br>
<br>
पुण्यमाश्वयुजे मासि विशोकद्वादशीव्रतम्। <br>
दशम्यां लघुभुग्विद्वानारभेन्नियमेन तु।। ८१.३ ।।<br>
<br>
उदङ्‌मुखः प्राङ्‌मुखो वा दन्तधावनपूर्वकम्।<br>
एकादश्यां निराहारः समभ्यर्च्य तु पूर्वकम्<br>
श्रियं वाऽभ्यर्च्य विधिवद्भोक्ष्यामि त्वपरेऽहनि।। ८१.४।।<br>
<br>
एवं नियमकृत्सुप्ता प्रातरुत्थाय मानवः। <br>
स्नानं सर्वौषधैः कुर्यात्पञ्चगव्यजलेन तु।।<br>
शुक्लमाल्याम्बरधरः पूजयेच्छ्रीशमुत्पलैः।। ८१.५ ।।<br>
<br>
विशोकाय नमः पादौ जङ्घे च वरदाय वै। <br>
श्रीशाय जानुनी तद्वदूरू च जलशायिने।। ८१.६ ।।<br>
<br>
कन्दर्पाय नमो गुह्यं माधवाय नमः कटिम्। <br>
दामोदरायेत्युदरम्पार्श्वे च विपुलाय वै।। ८१.७ ।।<br>
<br>
नाभिञ्च पद्मनाभाय हृदयं मन्मथाय वै। <br>
श्रीधराय विभोर्वक्षः करौ मधुजिते नमः।। ८१.८ ।।<br>
<br>
चक्रिणे वामबाहुञ्च दक्षिणङ्गदिने नमः। <br>
वैकुण्ठाय नमः कण्ठमास्यां यज्ञमुखाय वै।। ८१.९ ।।<br>
<br>
नासामशोकनिधये वासुदेवाय चाक्षिणी। <br>
ललाटं वामनायेति हरयेति पुनर्भ्रुवौ।। ८१.१० ।।<br>
<br>
अलकान् माधवायेति किरीटं विश्वरूपिणे। <br>
नमः सर्वात्मने तद्वच्छिर इत्यभिपूजयेत्।। ८१.११ ।।<br>
<br>
एवं संपूज्य गोविन्दं फलमाल्यानुलेपनैः। <br>
ततस्तु मण्डलं कृत्वा स्तण्डिलं कारयेन्मृदा।। ८१.१२ ।।<br>
<br>
चतुरस्रं समन्ताच्च रत्निमात्रमुदक्‌प्लवम्। <br>
श्लक्ष्णं हृद्यं च परितो विप्रत्रयसमावृतम्।। ८१.१३ ।।<br>
<br>
अङ्गुलेनोच्छृता विप्रास्तद्विस्तारस्तु द्वयङ्गुलः।<br>
स्थण्डिलस्योपरिष्टाच्च भित्तिरष्टाङ्गुला भवेत्।। ८१.१४ ।।<br>
<br>
नदीवालुकया शूर्पे लक्ष्म्याः प्रतिकृतिं न्यसेत्। <br>
स्थण्डिकले शूर्पमारोप्य लक्ष्मीमित्यर्चयेद्‌ बुधः।। ८१.१५ ।।<br>
<br>
नमो देव्यै नमः शान्त्यै नमो लक्ष्म्यै नमः श्रियै। <br>
नमः पुष्ट्‌यै नमस्तुष्ट्यै वृष्ट्‌यै हृष्टयै नमो नमः।। ८१.१६ ।।<br>
विशोका दुःखनाशाय विशोका वरदास्तु मे। <br>
विशोका चास्तु सम्पत्यै विशोका सर्वसिद्धये।। ८१.१७ ।।<br>
<br>
ततः शुक्लाम्बरैः शूर्पं वेष्ट्य संपूजयेत् फलैः। <br>
वस्त्रैर्नानाविधैस्तद्वत् सुवर्णकमलेन च।। ८१.१८ ।।<br>
<br>
रजनीषु च सर्वासु पिबेद्दर्भोदकं बुधः। <br>
ततस्तु गीतनृत्यादि कारयेत् सकलान्निशाम्।। ८१.१९ ।।<br>
<br>
यामत्रये व्यतीते तु सुप्त्वाप्युत्थाय मानवः। <br>
अभिगम्य च विप्राणां मिथुनानि तदार्चयेत्।। ८१.२० ।।<br>
<br>
शक्तितस्त्रीणिचैकं वा वस्त्रमाल्यानुलेपनैः। <br>
शयनस्थानि पूज्यानि नमोऽस्तु जलशायिने।। ८१.२१ ।।<br>
<br>
ततस्तु गीतवाद्येन रात्रिजागरणे कृते। <br>
प्रभाते च ततः स्नानं कृत्वा दाम्पत्यमर्चयेत्।। ८१.२२ ।।<br>
<br>
भोजनञ्च यथाशक्त्या वित्तशाठ्यविवर्जितः। <br>
भुक्त्वा श्रुत्वा पुराणानि तद्दिनञ्चातिवाहयेत्।। ८१.२३ ।।<br>
<br>
अनेन विधिना सर्वं मासि मासि समाचरेत्। <br>
व्रतान्ते शयनं दद्याद्‌ गुड़धेनुसमन्वितम्।।<br>
सोपधानकविश्रामं सास्तरावरणं शुभम्।। ८१.२४ ।।<br>
<br>
यथा न लक्ष्मीर्देवेश! त्वां परित्यज्य गच्छति। <br>
तथा सुरूपतारोग्यमशोकश्चास्तु मे सदा।। ८१.२५ ।।<br>
<br>
यथा देवेन रहिता न लक्ष्मीर्जायते क्वचित्। <br>
तथा विशोकिता मेऽस्तु भक्तिरग्र्या च केशवे।। ८१.२६ ।।<br>
<br>
मन्त्रेणानेन शयनं गुड़धेनुसमन्वितम्। <br>
शूर्पञ्च लक्ष्म्या सहितं दातव्यं भूतिमिच्छता।। ८१.२७ ।।<br>
<br>
उत्पलं करवीरञ्च बाणमम्लानकुङ्कुमम्। <br>
केतकी सिन्दुवारञ्च मल्लिका गन्दपाटका।। <br>
कदम्बं कुब्जकं जातिः शस्तान्येतानि सर्वदा।। ८१.२८ ।।<br>
