द्वीपसमुद्रपर्वतानां वर्णनम्।<br>
ऋषय ऊचुः।<br>
कति द्वीपाः समुद्रा वा पर्वता वा कति प्रभो!। <br>
कियन्ति चैव वर्षाणि तेषु नद्यश्च काः स्मृताः।। ११३.१ ।।<br>
<br>
महाभूमिप्रमाणञ्च लोकालोकस्तथैव च। <br>
पर्याप्तिं परिमाणञ्च गतिश्चन्द्रार्कयोस्तथा।। ११३.२ ।।<br>
<br>
एतद्‌ ब्रवीहि नः सर्वं विस्तरेण यथार्थवित्। <br>
त्वदुक्तमेतत् सकलं श्रोतुमिच्छामहे वयम्।। ११३.३ ।।<br>
<br>
सूत उवाच।<br>
द्वीपभेदसहस्राणि सप्तचान्तर्गतानिच। <br>
न शक्यन्ते क्रमेणेह वक्तुं वै सकलं जगत्।। ११३.४ ।।<br>
<br>
सप्तैव तु प्रवक्ष्यामि चन्द्रादित्यग्रहैः सह। <br>
तेषां मनुष्यतर्केण प्रमाणानि प्रचक्षते।। ११३.५ ।।<br>
<br>
अचिन्त्याः खलु ये भावास्तांस्तु तर्केण साधयेत्।<br>
प्रकृतिभ्यः परं यच्च तदचिन्त्यस्य लक्षणम्।। ११३.६ ।।<br>
<br>
सप्तवर्षाणि वक्ष्यामि जम्बूद्वीपं यथाविधम्। <br>
विस्तरं मण्डलं यच्च योजनैस्तं निबोधत।। ११३.७ ।।<br>
<br>
योजनानां सहस्राणि शतं द्वीपस्य विस्तरः। <br>
नानाजनपदाकीर्णं पुरैश्च विवधैः शुभैः।। ११३.८ ।।<br>
<br>
सिद्धचारणसंकीर्णं पर्वतैरुपशोभितम्। <br>
सर्वधातुपिनद्धैस्तैः शिलाजालसमुद्गतैः।। ११३.९ ।।<br>
<br>
पर्वतप्रसवाभिश्च नदीभिस्तु समन्ततः। <br>
प्रागायता महापार्श्वाः षडिमे वर्षपर्वताः।। ११३.१० ।।<br>
<br>
अवगाह्य ह्युभयतः समुद्रौ पूर्वपश्चिमौ। <br>
हिमप्रायश्च हिमवान् हेमकूटश्च हेमवान्।। ११३.११ ।।<br>
<br>
चातुर्वर्ण्यस्तु सौवर्णोमेरुश्चोल्वमयः स्मृतः। <br>
चतुर्विंशत्सहस्राणि विस्तीर्णश्च चतुर्दिशम्।। ११३.१२ ।।<br>
<br>
वृत्ताकृतिप्रमाणश्च चतुरस्रः समाहितः। <br>
नानावर्णैः समः पाश्वैः प्रजापतिगुणान्वितः।। ११३.१३ ।।<br>
<br>
नाभिबन्धनसम्भूतो ब्रह्मणो व्यक्तजन्मनः।<br>
पर्वतः श्वेतवर्णस्तु ब्राह्मण्यं तस्य तेन वै।। ११३.१४ ।।<br>
<br>
पीतश्च दक्षिणेनासौ तेन वैश्यत्वमिष्यते। <br>
भृङ्गिपत्रनिभश्चैव पश्चिमेन समन्वितः।।<br>
तेनास्य शूद्रता सिद्धा मेरोर्नामार्थकर्म्मतः।। ११३.१५ ।।<br>
<br>
पार्श्वमुत्तरतस्तस्य रक्तवर्णं स्वभावतः। <br>
तेनास्य क्षत्रभावः स्यादितिवर्णाः प्रकीर्त्तिताः।। ११३.१६ ।।<br>
<br>
नलश्च वैढूर्यमयः श्वेतः पीतो हिरण्मयः। <br>
मयूरबर्हवर्णश्च शातकौम्भः स श्रृङ्गवान्।। ११३.१७ ।।<br>
<br>
एते पर्वतराजानः सिद्धचारणसेविताः। <br>
तेषामन्तरविष्कम्भो नवसाहस्रमुच्यते।। ११३.१८ ।।<br>
<br>
मध्ये त्विलावृतं नाम महामेरोः समन्ततः।<br>
चतुर्विशत्‌सहस्राणि विस्तीर्णो योजनैः समः।। ११३.१९ ।।<br>
<br>
मध्ये तस्य महामेरुर्विधूम इव पावकः। <br>
वेद्यर्द्धं दक्षिणं मेरोरुत्तरार्द्धं तथोत्तरम्।। ११३.२० ।।<br>
<br>
वर्षाणि यानि सप्तात्र तेषां वा वर्षपर्वताः। <br>
द्वे द्वे सहस्रे विस्तीर्णा योजनैर्दक्षिणोत्तरम्।। ११३.२१ ।।<br>
<br>
जम्बूद्वीपस्य विस्तारस्तेषामायाम उच्यते। <br>
नीलश्च निषधश्चैव तेषां हीनाश्च ये परे।। ११३.२२ ।।<br>
<br>
श्वेतश्च हेमकूटश्च हिमवान् श्रृङ्गवांश्च यः। <br>
जम्बूद्वीपप्रमाणेन ऋषभः परिकीर्त्यते।। ११३.२३ ।।<br>
तस्माद्‌द्वादशभागेन हेमकूटोऽपि हीयते। <br>
हिमवान् विंशभागेन तस्मादेव प्रहीयते।।<br>
अष्टाशीतिसहस्राणि हेमकूटो महागिरिः।। ११३.२४ ।।<br>
<br>
अशीतिर्हिमवांश्चैल आयतः पूर्वपश्चिमे!। <br>
द्वीपस्य मण्डलीभावाद्‌ध्रासवृद्धी प्रकीर्त्तिते।। ११३.२५ ।।<br>
<br>
वर्षाणां पर्वतानाञ्च यथाभेदं तथोत्तरम्। <br>
तेषां मध्ये जनपदास्तानि वर्षाणि सप्त वै।। ११३.२६ ।।<br>
<br>
प्रपातविषमेस्तैस्तु पर्वतैरावृतानि तु। <br>
सप्त तानि नदीभेदैरगम्यानि परस्परम्।। ११३.२७ ।।<br>
<br>
वसन्ति तेषु सत्वानि नानाजातीनि सर्वशः। <br>
इमं हैमवतं वर्षं भारतं नाम विश्रुतम्।। ११३.२८ ।।<br>
<br>
हेमकूटं परं तस्मान्नाम्ना किं पुरुषं स्मृतम्। <br>
हेमकूटाच्च निषधं हरिवर्षं तदुच्यते।। ११३.२९ ।।<br>
<br>
हरिवर्षात्परञ्चापि मेरोस्तु तदिलावृतम्। <br>
इलावृतात्परं नीलं रम्यकं नाम विश्रुतम्।। ११३.३० ।।<br>
<br>
रम्यकादपरं श्वेतं विश्रुतं तद्धिरण्यकम्। <br>
हिरण्यकात्परञ्चैव श्रृङ्गशाकं कुरं स्मृतम्।। ११३.३१ ।।<br>
<br>
धनुः संस्थे तु विज्ञेयो देवर्षे! दक्षिणोत्तरे। <br>
दीर्घाणि तस्य चत्वारि मध्यमं तदिलावृतम्।। ११३.३२ ।।<br>
<br>
पूर्वतो निषधस्येदं वेद्यर्द्धं दक्षिणं स्मृतम्। <br>
परन्त्विलावृतं पश्चाद्वेद्यर्द्धन्तु तदुत्तरम्।। ११३.३३ ।।<br>
<br>
तयोर्मध्ये तु विज्ञेयो मेरुर्यत्र त्विलावृतम्। <br>
दक्षिणेन तु नीलस्य निषधस्योत्तरेण तु।। ११३.३४ ।।<br>
<br>
उद्‌गायतो महाशैलो माल्यवान् नाम पर्वतः।<br>
द्वात्रिंशता सहस्रेण प्रतीच्यां सागरानुगः।। ११३.३५ ।।<br>
माल्यवान् वै सहस्रैक आनील निषधायतः। <br>
द्वात्रिंशत्त्वेवमप्युक्तः पर्वतो गन्धमादनः।। ११३.३६ ।।<br>
<br>
परिमण्डलयोर्मध्ये मेरुः कनकपर्वतः। <br>
चातुर्वर्ण्यसमोवर्णश्चतुरस्रः समुच्छ्रिता।। ११३.३७ ।।<br>
<br>
नानावर्णः सपार्श्वेषु पूर्वान्ते श्वेत उच्यते।<br>
पीतन्तु दक्षिणं तस्य भृङ्गिपत्रनिभम्परम्।<br>
उत्तरं तस्य रक्तं वा इति वर्णसमन्वितः।। ११३.३८ ।।<br>
<br>
मेरुस्तु शुशुभे दिव्यो राजवत्स तु वेष्टितः। <br>
आदित्यतरुणाभासो विधूम इव पावकः।। ११३.३९ ।।<br>
<br>
योजनानां सहस्राणि चतुराशीति उच्छ्रितः। <br>
प्रविष्टः षोड़शाधस्तादष्टाविंशतिविस्तृतः।। ११३.४० ।।<br>
<br>
विस्तराद्‌द्विगुणश्चास्य परीणाहः समन्ततः। <br>
स पर्वतो महादिव्यो दिव्यौषधिसमन्वितः।। ११३.४१ ।।<br>
<br>
भुवनैरावृतः सर्वैर्जातरूपपरिष्कृतैः। <br>
तत्र देवगणाश्चैव गन्धर्वासुरराक्षसाः।।<br>
शैलराजे प्रमोदन्ते सर्वतोऽप्सरसाङ्गणैः।। ११३.४२ ।।<br>
<br>
स तु मेरुः परिवृतो भुवनैर्भूतभावनैः। <br>
यस्येमे चतुरो देशा नानापार्श्वेषु संस्थिताः।। ११३.४३ ।।<br>
<br>
भद्राश्वं भारतञ्चैव केतुमालञ्च पश्चिमे। <br>
उत्तराश्चैव कुरवः कृतपुण्यप्रतिश्रयाः।। ११३.४४ ।।<br>
<br>
विष्कम्भपर्वतास्तद्वन्मन्दरो गन्धमादनः। <br>
विपुलश्च सुपार्श्वश्च सर्वरत्नविभूषितः।। ११३.४५ ।।<br>
<br>
अरुणोदं मानसञ्च सितोदं भद्रसंज्ञितम्। <br>
तेषामुपरि चत्वारि सरांसि च वनानि च।। ११३.४६ ।।<br>
<br>
तथा भद्रकदम्बस्तु पर्वते गन्धमादने। <br>
जम्बूवृक्षस्तथाश्वत्थो विपुलोऽथ वटः परम्।। ११३.४७ ।।<br>
<br>
गन्धमादनपार्श्वे तु पश्चिमेऽमरगण्डिकः। <br>
द्वात्रिंशति सहस्राणि योजनैः सर्वतः समः।। ११३.४८ ।।<br>
<br>
तत्र ते शुभकर्माणः केतुमालाः परिश्रुताः। <br>
तत्र कालानलाः सर्वे महासत्वा महाबलाः।। ११३.४९ ।।<br>
<br>
स्त्रियश्चोत्पलवर्णाभाः सुन्दर्यः प्रियदर्शनाः। <br>
तत्र दिव्यो महावृक्षः पनसः पत्रभासुरः।। ११३.५० ।।<br>
<br>
तस्य पीत्वा फलरसं संजीवन्ति समायुतम्। <br>
तस्य माल्यवतः पार्श्वे पूर्वे पूर्वातुगण्डिका <br>
द्वात्रिंशच्च सहस्राणि तत्राणि शतमुच्यते।। ११३.५१ ।।<br>
<br>
भद्रश्च तत्र विज्ञेयो नित्यं मुदितमानसः। <br>
भद्रमालवनं तत्र कालाम्रश्च महाद्रुमः।। ११३.५२ ।।<br>
<br>
तत्र ते पुरुषाः श्वेता महासत्वा महाबलाः। <br>
स्त्रियः कुमुदवर्णाभाः सुन्दर्यः प्रियदर्शनाः।। ११३.५३ ।।<br>
<br>
चन्द्रप्रभाश्चन्द्रवर्णाः पूर्णचन्द्रनिभाननाः। <br>
चन्द्रशीतलगात्राश्च स्त्रियोह्युत्पलगन्धिकाः।। ११३.३४ ।।<br>
<br>
दशवर्षसहस्राणि आयुस्तेषामनामयम्। <br>
कालाम्रस्य रसं पीत्वा ते सर्वे स्थिरयौवनाः।। ११३.५५ ।।<br>
<br>
सूत उवाच।<br>
इत्युक्तवान् ऋषीन् ब्रह्मा वर्षाणि च निसर्गतः। <br>
पूर्वं ममानुग्रहकृद्‌भूयः किं वर्णयामि वः।। ११३.५६ ।।<br>
<br>
एकाहाज्जायते युग्मं समञ्चैव विवर्द्धते। <br>
समं रूपं च शीलञ्च समञ्चैव म्रियन्ति वै।। ११३.५७ ।।<br>
<br>
ऋषय ऊचुः।<br>
पूर्वापरौ समाख्यातौ यौ देशौ तौ त्वया मुने!। <br>
उत्तराणाञ्च वर्षाणां पर्वतानाञ्च सर्वशः।। ११३.५८ ।।<br>
<br>
आख्याहिनो यथातथ्यं ये च पर्वतवासिनः। <br>
एवमुक्तस्तु ऋषिभिस्तेभ्यस्त्वाख्यातवान् पुनः।। ११३.५९ ।।<br>
<br>
सूत उवाच।<br>
श्रृणुध्वं यानि वर्षाणि पूर्वोक्तानि च वै मया। <br>
दक्षिणेन तु नीलस्य निषधस्योत्तरेणतु।। ११३.६० ।।<br>
<br>
वर्षं रमणकं नाम जायन्ते यत्र वै प्रजाः। <br>
रतिप्रधाना विमला जायन्ते यत्र मानवाः।।<br>
शुक्लाभिजनसम्पन्नाः सर्वे ते प्रियदर्शनाः।। ११३.६१ ।।<br>
<br>
तत्रापि च महावृक्षो न्यग्रोधो रोहिणो महान्। <br>
तस्यापि ते फलरसं पिबन्तो वर्तयन्ति हि।। ११३.६२ ।।<br>
<br>
दशवर्षसहस्राणि दशवर्षशतानि च। <br>
जीवन्ति ते महाभागाः सदा हृष्टा नरोत्तमाः।। ११३.६३ ।।<br>
<br>
उत्तरेण तु श्वेतस्य पार्श्वे श्रृङ्गस्य दक्षिणे। <br>
वर्षं हिरण्वतं नाम यत्र हैरण्वती नदी।। ११३.६४ ।।<br>
<br>
महाबला महासत्वा नित्यं मुदितमानसाः। <br>
शुक्लाभिजनसम्पन्नाः सर्वे च प्रियदर्शनाः।। ११३.६५ ।।<br>
<br>
एकादशसहस्राणि वर्षाणां ते नरोत्तमाः। <br>
आयुः प्रमाणां जीवन्ति शतानि दशपञ्च च।। ११३.६६ ।।<br>
<br>
तस्मिन् वर्षे महावृक्षौ लिकुचः पत्रसंश्रयः। <br>
तस्य पीत्वा फलरसं तत्र जीवन्ति मानवाः।। ११३.६७ ।।<br>
<br>
श्रृङ्गसाह्वस्य श्रृह्गाणि त्रीणि तानि महान्ति वै। <br>
एकं मणियुतं तत्र एकन्तु कनकान्वितम्।।<br>
सर्वरत्नमयं चैकं भुवनैरुपशोभितम्।। ११३.६८ ।।<br>
<br>
उत्तरे चास्य श्रृङ्गस्य समुद्रान्ते च दक्षिणे। <br>
कुरवस्तत्रतद्वर्षं पुण्यं सिद्धनिषेवितम्।। ११३.६९ ।।<br>
<br>
तत्र वृक्षा मधुफला दिव्यामृतमयापगाः। <br>
वस्त्राणि ते प्रसूयन्ते फलैश्चाभरणानि च।। ११३.७० ।।<br>
<br>
सर्वकामप्रदातारः केचिद् वृक्षा मनोरमाः। <br>
अपरे क्षीरिणो नाम वृक्षास्तत्र मनोरमाः।।<br>
ये रक्षन्ति सदा क्षीरं षट्‌पञ्चामृतोपमम्।। ११३.७१ ।।<br>
<br>
सर्वा मणिमयी भूमिः सूक्ष्मा काञ्चनबालुका।<br>
सर्वत्र सुखसंस्पर्शा निःशब्दाः पवनाः शुभाः।। ११३.७२ ।।<br>
<br>
देवलोकच्युतास्तत्र जायन्ते मानवाः शुभाः। <br>
शुक्लाभिजनसम्पन्नाः सर्वे ते स्थिरयौवनाः।। ११३.७३ ।।<br>
<br>
मिथुनानि प्रजायन्ते स्त्रियश्चाप्सरसोपमाः। <br>
तेषान्ते क्षीरिणां क्षीरं पिबन्ति ह्यमृतोपमम्।। ११३.७४ ।।<br>
<br>
एकाहाज्जायते युग्मं समञ्चैव विवर्द्धते। <br>
समं रूपं च शीलञ्च समञ्चैव म्रियन्ति वै।। ११३.७५ ।।<br>
<br>
एकैकमनुरक्ताश्च चक्रवाकमिव ध्रुवम्। <br>
अनामया ह्यशोकाश्च नित्यं मुदितमानसाः।। ११३.७६ ।।<br>
<br>
दशवर्षसहस्राणि दशवर्षशतानि च। <br>
जीवन्ति च महासत्वा न चान्या स्त्री प्रवर्त्तते।। ११३.७७ ।।<br>
<br>
सूत उवाच।<br>
एवमेव निसर्गो वै वर्षाणां भारते युगे। <br>
द्रृष्टः परमधर्मज्ञाः किम्भूयः कथयामि वः।। ११३.७८ ।।<br>
<br>
आख्यातास्त्वेवमृषयः सूतपुत्रेण धीमता। <br>
उत्तरश्रवणे भूयः पप्रच्छ्रुः सूतनन्दनम्।। ११३.७९ ।।<br>
<br>
