मनुमत्स्यसंवादे पितृगाथावर्णनम्।<br>
मत्स्य उवाच।<br>
एतद्वंशभवा विप्राः श्राद्धे भोज्याः प्रयत्नतः।<br>
पितॄणां वल्लभं यस्मादेषु श्राद्धं नरेश्वर! ।।  २०४.१ ।।<br>
<br>
अतः परं प्रवक्ष्यामि पितृभिर्याः प्रकीर्तिताः।<br>
गाथाः पार्थिवशार्दूल! कामयद्भिः पुरे स्वके ।।  २०४.२ ।।<br>
<br>
अपि स्यात्स कुलेऽस्माकं यो नो दद्याज्जलाञ्जलिम्।<br>
नदीषु बहुतो यासु शीतलासु विशेषतः ।।  २०४.३ ।।<br>
<br>
अपि स्यात्स कुलेऽस्माकं यः श्राद्धं नित्यमाचरेत्।<br>
पयोमूलफलैर्भक्ष्ये स्तिलतोयेन वा पुनः ।।  २०४.४ ।।<br>
<br>
अपि स्यात्सकुलेऽस्माकं योनो दद्यात्त्रयोदशीम्।<br>
पायसं मधुसर्पिभ्यां वर्षासु च मघासु च ।।  २०४.५ ।।<br>
<br>
अपि स्यात्स कुलेऽस्माकं खड्गमांसेन यः सकृत्।<br>
श्राद्धं कुर्यात्प्रयत्नेन कालशाकेन वा पुनः ।।  २०४.६ ।।<br>
<br>
कालशाकं महाशाकं मधु मुन्यन्नमेव च।<br>
विषाणवर्जा ये खड्गा आसूर्यं तदशीमहि ।।  २०४.७ ।।<br>
<br>
गयायां दर्शने राहोः खड्गमांसेन योगिनाम्।<br>
भोजयेत्कः कुलेऽस्माकं च्छायायां कुञ्जरस्य च ।।  २०४.८ ।।<br>
<br>
आकल्पकालिकी तृप्तिस्तेनास्माकं भविष्यति।<br>
दाता सर्वेषु लोकेषु कामचारो भविष्यति ।।  २०४.९ ।।<br>
<br>
आभूतसंप्लवं कालं नात्र कार्या विचारणा।<br>
यदेतत्पञ्चकं तस्मादेकेनापि च यः सदा ।।  २०४.१० ।।<br>
<br>
तृप्तिं प्राप्स्याम चानन्तां किं पुनः सर्वसम्पदा।<br>
अपि स्यात्स कुलेऽस्माकं दद्यात् कृष्णाजिनञ्च यः ।।  २०४.११ ।।<br>
<br>
अपि स्यात्स कुलेऽस्माकं कश्चित् पुरुषसत्तमः।<br>
प्रसूयमानां यो धेनुं दद्यात् ब्राह्मणपुङ्गवे ।।  २०४.१२ ।।<br>
<br>
अपि स्यात्स कुलेऽस्माकं वृषभं यः समुत्सृजेत्।<br>
सर्ववर्णविशेषेण शुक्लनीलं वृषन्तथा ।।  २०४.१३ ।।<br>
<br>
अपि स्यात्स कुलेऽस्माकं यः कुर्यात् श्रद्धयान्वितः।<br>
सुवर्णदानं गोदानं पृथिवीदानमेव च ।।  २०४.१४ ।।<br>
<br>
अपि स्यात्स कुलेऽस्माकं कश्चित् पुरुषसत्तमः।<br>
कूपारामतडागानां वापीनां यश्च कारकः ।।  २०४.१५ ।।<br>
<br>
अपि स्यात्स कुलेऽस्माकं सर्वभावेन यो हरिम्।<br>
प्रयायाच्छरणं विष्णुं देवेशं मधुसूदनम् ।।  २०४.१६ ।।<br>
<br>
अपिनः सकुले भूयात् कश्चिद्विद्वान् विचक्षणः।<br>
धर्मशास्त्राणि यो दद्याद् विधिना विदुषामपि ।।  २०४.१७ ।।<br>
<br>
एतावदुक्तं तव भूमिपाल! श्राद्धस्य कल्पं मुनिसम्प्रदिष्टम्।<br>
पापापहं पुण्यविवर्द्धनञ्च लोकेषु मुख्यत्वकरन्तथैव ।।  २०४.१८ ।।<br>
<br>
