<br>
यज्ञावतारवर्णनम्।<br>
मत्स्य उवाच।<br>
एकार्णवीभूते शेते लोके महाद्युतिः।<br>
प्रच्छाद्य सलिलेनोर्वीं हंसो नारायणस्तदा ।। १६७.१ ।। <br>
महतो रजसो मध्ये महार्णव सरःसु वै।<br>
विरजस्कं महाबाहुमक्षयं ब्रह्म यं विदुः ।। १६७.२ ।। <br>
आत्मरूपप्रकाशेन तमसा संवृतः प्रभुः।<br>
मनः सात्त्विकमाधाय यत्र तत् सत्यमासत ।। १६७.३ ।। <br>
याथातथ्यं परं ज्ञानं भूतन्तद्ब्रह्मणा पुरा!<br>
रहस्यारण्यकोद्दिष्टं यच्चौपनिषदं स्मृतम् ।। १६७.४ ।। <br>
पुरुषो यज्ञ इत्येतत् यत्परं परिकीर्तितम्।<br>
यश्चान्यः पुरुषाख्यः स्यात् स एष पुरुषोत्तमः ।। १६७.५ ।। <br>
ये च यज्ञ करा विप्रा येचर्त्विज इति स्मृताः।<br>
अस्मादेवपुरा भूता यज्ञेभ्यः श्रूयतां तथा ।। १६७.६ ।। <br>
ब्रह्माणं प्रथमं वक्त्रादुद्गातारञ्च सागरम्।<br>
होतारमपि चाध्वर्युं बाहुभ्यामसृजत् प्रभुः ।। १६७.७ ।। <br>
ब्रह्मणो ब्राह्मणाच्छंसि प्रस्तोतारञ्च सर्वशः।<br>
तौ मित्रावरुणौ पृष्ठात् प्रतिप्रस्तारमेव च ।। १६७.८ ।। <br>
उदरात् प्रतिहर्त्तारं होतारञ्चैव पार्थिव!।<br>
अच्छावाकमथोरुभ्यां न्नेष्टारञ्चैव पार्थिव!।। १६७.९ ।। <br>
पाणिभ्यामथ चाग्नीध्रं सुब्रह्मण्यञ्च जानुतः।<br>
ग्रावस्तुतन्तु पादाभ्यामुन्नेतारञ्च याजुषम् ।। १६७.१० ।। <br>
एवमेवैष भगवान् षोडशैव जगत्पतिः।<br>
प्रवक्तॄन् सर्वयज्ञानामृत्विजोऽसृजदुत्तमान् ।। १६७.११ ।। <br>
तदेष वै वेदमयः पुरुषो यज्ञसंस्थितः।<br>
वेदाश्चैतन्मयाः सर्वे साङ्गोपनिषदक्रियाः ।। १६७.१२ ।। <br>
स्वपित्येकार्णवे चैव यदाश्चर्यमभूत् पुरा।<br>
श्रूयन्तां तद्यथा विप्रा! मार्कण्डेय कुतूहलम्।। १६७.१३ ।। <br>
गीर्णा भगवतस्तस्य कुक्षावेव महामुनिः।<br>
बहुवर्षसहस्रायुस्तस्यैव वरतेजसा ।। १६७.१४ ।। <br>
अटंस्तीर्थप्रसङ्गेन पृथिवीतीर्थगोचरान्।<br>
आश्रमाणि च पुण्यानि देवतायतनानि च ।। १६७.१५ ।। <br>
देशान् राष्ट्राणि चित्राणि पुराणि विविधानि च।<br>
जप होमपरः शान्तस्तपोघोरं समास्थितः ।। १६७.१६ ।। <br>
मार्कण्डेयस्ततस्तस्य शनैर्वक्त्त्राद्विनिः सृतः।<br>
स निष्क्रामन्नचात्मानं जानीते देवमायया ।। १६७.१७ ।। <br>
निष्क्रम्याप्यस्य वदनादेकार्णवमथो जगत्।<br>
सर्वतस्तमसाच्छन्नं मार्कण्डेयोऽन्ववैक्षत ।। १६७.१८ ।। <br>
तस्योत्पन्नं भयन्तीव्रं संशयश्चात्मजीविते।<br>
देवदर्शन संहृष्टो विस्मयं परमङ्गतः ।। १६७.१९ ।। <br>
चिन्तयन् जलमध्यस्थो मार्कण्डेयोऽन्ववैक्षतः।<br>
किन्तु स्यान्मम चिन्तेयं मोहः स्वप्नोऽनुभूयते ।। १६७.२० ।। <br>
व्यक्तमन्यतमोभावस्तेषां सम्भावितो मम।<br>
नहीदृशं जगत् क्लेशमयुक्तं सत्यमर्हति ।। १६७.२१ ।। <br>
नष्टचन्द्रार्कपवने नष्टपर्वतभूतले।<br>
कतमः स्यादयं लोक इति चिन्तामवस्थितः ।। १६७.२२ ।। <br>
ददर्श चापि पुरुषं स्वपन्तं पर्वतोपमम्।<br>
सलिलेऽर्द्धमथो मग्नं जीमूतमिव सागरे ।। १६७.२३ ।। <br>
ज्वलन्तमिव तेजोभिः गोयुक्तमिव भास्करम्।<br>
शर्वर्यां जाग्रतमिव भासन्तं स्वेन तेजसा ।। १६७.२४ ।। <br>
देवं द्रष्टुमिहायातः को भवानिति विस्मयात्।<br>
तथैव स मुनिः कुक्षिं पुनरेव प्रवेशितः ।। १६७.२५ ।। <br>
सम्प्रविष्टः पुनः कुक्षिं मार्कण्डेयोऽतिविस्मयः।<br>
तथैव च पुनर्भूयो विजानन् स्वप्नदर्शनम् ।। १६७.२६ ।। <br>
स तथैव यथा पूर्वं यो धरामटते पुरा।<br>
पुण्यतीर्थ जलोपेतां विविधान्याश्रमाणि च ।। १६७.२७ ।। <br>
क्रतुभिर्यजमानांश्च समाप्तवरदक्षिणान्।<br>
अपश्यद्दैवकुक्षिस्थान् याजकान् शतशोद्विजान् ।। १६७.२८ ।। <br>
सद्वृत्तमास्थिताः सर्वे वर्णा ब्राह्मणपूर्वकाः।<br>
चत्वारश्चाश्रमाः सम्यग्यथोद्दिष्टा मया तव ।। १६७. २९ ।। <br>
एवं वर्षशतं साग्रं मार्कण्डेयस्य धीमतः।<br>
चरतः पृथिवीं सर्वान्न कुक्ष्यन्तः समीक्षितः ।। १६७.३० ।। <br>
ततः कदाचिदथ वै पुनर्वक्त्राद्विनिस्सृतः।<br>
गुप्तं न्यग्रोधशाखायां बालमेकं निरैक्षत ।। १६७.३१ ।। <br>
तथैवैकार्णव जले नीहारेणावृताम्बरे।<br>
अव्यग्रः क्रीडते लोके सर्वभूत विवर्जिते ।। १६७.३२ ।। <br>
स मुनिर्विस्मयाविष्टः कौतूहल समन्वितः।<br>
बालमादित्यसङ्काशं नाशक्नोदभिवीक्षितुम् ।। १६७.३३ ।। <br>
स चिन्तयन् तथैकान्ते स्थित्वा सलिलसन्निधौ।<br>
पूर्वदृष्टमिदं मन्ये शङ्कितो देवमायया ।। १६७.३४ ।। <br>
अगाधसलिले तस्मिन् मार्कण्डेयः सुविस्मयः।<br>
प्लवंस्तथार्त्तिमगमत् भयात् सन्त्रस्तलोचनः ।। १६७.३५ ।। <br>
स तस्मै भगवानाह स्वागतं बालयोगवान्।<br>
बभाषे मेघतुल्येन स्वरेण पुरुषोत्तमः ।। १६७.३६ ।। <br>
माभै र्वत्स! न भेतव्यमिहैवायाहि मेऽन्तिकम्।<br>
मार्कण्डेयो मुनिस्त्वाह बालन्तं श्रमपीडितः ।। १६७.३७ ।। <br>
मार्कण्डेय उवाच।<br>
कोमान्नाम्ना कीर्तयति तपः परिभवन्मम।<br>
दिव्यं वर्षसहस्राख्यं धर्षयन्निवमेव यः ।। १६७.३८ ।। <br>
नह्येष वः समाचारो देवेष्वपि ममोचितः।<br>
मां ब्रह्मापि हि देवेशो दीर्घायुरिति भाषते ।। १६७.३९ ।। <br>
कस्तपो घोरमासाद्य मामद्य त्यक्तजीवितः।<br>
मार्कण्डेयेति मामुक्त्वा मृत्युमीक्षितुमर्हति ।। १६७.४० ।। <br>
एवमाभाष्य तं क्रोधान्मार्कण्डेयो महामुनिः।<br>
तथैव भगवान् भूयो बभाषे मधुसूदनः ।। १६७.४१ ।। <br>
भगवानुवाच।<br>
अहं ते जनको वत्स! हृषीकेशः पिता गुरुः।<br>
आयुः प्रदाता पौराणः किं मां त्वन्नोपसर्पसि ।। १६७.४२ ।। <br>
मां पुत्रकामः प्रथमं पिता तेऽङ्गिरसो मुनिः।<br>
पूर्वमाराधयामास तपस्तीव्रं समाश्रितः ।। १६७.४३ ।। <br>
ततस्त्वां घोरतपसा प्रावृणोदमितौजसम्।<br>
उक्तवानहमात्मस्थं महर्षिममितौजसम् ।। १६७.४४ ।। <br>
कः समुत्सहते चान्यो यो न भूतात्मकात्मजः।<br>
द्रष्टुमेकार्णवगतं क्रीडन्तं योगवर्त्मना ।। १६७.४५ ।। <br>
ततः प्रहृष्टवदनो विस्मयोत्फुल्ललोचनः।<br>
मूर्ध्नि बद्धाञ्जलिपुटो मार्कण्डेयो महातपाः ।। १६७.४६ ।। <br>
नामगोत्रे ततः प्रोच्य दीर्घायुर्लोकपूजितः।<br>
तस्मै भगवते भक्त्या नमस्कारमथाकरोत् ।। १६७.४७ ।। <br>
मार्कण्डेय उवाच।<br>
इच्छेयं तत्त्वतो मायामिमां ज्ञातुं तवानघ!।<br>
यदेकार्णवमध्यस्थः शेषे त्वं बालरूपवान् ।। १६७.४८ ।। <br>
किं संज्ञश्चैव भगवन्! लोके विज्ञायसे प्रभो!<br>
तर्कये त्वां महात्मानं को ह्यन्यः स्थातुमर्हति ।। १६७.४९ ।। <br>
श्रीभगवानुवाच।<br>
अहं नारायणो ब्रह्मन्! सर्वभूः सर्वनाशनः।<br>
अहं सहस्रशीर्षाख्यैः यः पदैरभिसंज्ञितः ।। १६७.५० ।। <br>
आदित्यवर्णः पुरुषो मखे ब्रह्ममयो मखः।<br>
अहमग्निर्हव्यवाहो यादसां पतिरव्ययः ।। १६७.५१ ।। <br>
अहमिन्द्रपदे शक्रो वर्षाणां परिवत्सरः।<br>
अहं योगी युगाख्यश्च युगान्तावर्त एव च ।। १६७.५२ ।। <br>
अहं सर्वाणि सत्वानि दैवतान्यखिलानि तु।<br>
भुजङ्गानामहं शेषो तार्क्ष्यो वै सर्वपक्षिणाम् ।। १६७.५३ ।। <br>
कृतान्तः सर्वभूतानां विश्वेषां कालसंज्ञितः।<br>
अहं धर्म्मस्तपश्चाहं सर्वाश्रमनिवासिनाम् ।। १६७.५४ ।। <br>
अहं चैव सरिद्दिव्या क्षीरोदश्च महार्णवः।<br>
यत्तत् सत्यं च परममहमेकः प्रजापतिः ।। १६७.५५ ।। <br>
अहं सांख्यमहं योगोऽप्यहं तत्परमम्पदम्।<br>
अहमिज्या क्रिया चाहमहं विद्याधिपःस्मृतः ।। १६७.५६ ।। <br>
अहं ज्योतिरहं वायुरहं भूमिरहं नभः।<br>
अहमापः समुद्राश्च नक्षत्राणि दिशो दश ।। १६७.५७ ।। <br>
अहं वर्षमहं सोमः पर्जन्योऽहमहं रविः। <br>
क्षीरोदसागरे चाहं समुद्रे वडवामुखः ।। १६७.५८ ।। <br>
वह्निः संवर्तको भूत्वा पिबंस्तोयमयं हविः।<br>
अहं पुराणः परमं तथैवाहं परायणम्।। १६७.५९ ।। <br>
अहं भूतस्य भव्यस्य वर्तमानस्य सम्भवः।<br>
यत् किञ्चित् पश्यसे विप्र! यच्छृणोषि च किञ्चन ।। १६७.६० ।। <br>
यल्लोके चानुभवसि तत् सर्वं मामनुस्मर।<br>
विश्वं सृष्टं मया पूर्वं सृज्यं चाद्यापि पश्य माम् ।। १६७.६१ ।। <br>
युगे युगे च स्रक्ष्यामि मार्कण्डेयाखिलं जगत्।<br>
तदेतदखिलं सर्वं मार्कण्कडेयावधारय ।। १६७.६२ ।। <br>
शुश्रूषुर्मम धर्माश्च कुक्षौ चर सुखं मम।<br>
मम ब्रह्मा शरीरस्थो देवैश्च ऋषिभिः सह ।। १६७.६३ ।। <br>
व्यक्तमव्यक्तयोगं मामवगच्छासुरद्विषम्।<br>
अहमेकाक्षरो मन्त्रस्त्र्यक्षरश्चैव तारकः ।। १६७.६४ ।। <br>
परस्त्रिवर्गादोङ्कार स्त्रिवर्गार्थनिदर्शनः।<br>
एवमादिपुराणेशो वदन्नेव महामतिः ।। १६७.६५ ।। <br>
वक्त्रमाहृतवानाशु मार्कण्डेयं महामुनिम्।<br>
ततो भगवतः कुक्षि प्रविष्टो मुनिसत्तमः ।। १६७.६६ ।। <br>
स तस्मिन् सुखमेकान्ते शुश्रूषुर्हंसमव्ययम्।<br>
योऽहमेव विविधतनुं परिश्रितो महार्णवे व्यपगतचन्द्रभास्करे।<br>
शनैश्चरन् प्रभुरपि हंससंज्ञितोऽसृजं जगद्विरहितकालपर्यये ।। १६७.६७ ।। 