<br>
ब्रह्माण्डमहादानविधिवर्णनम्।<br>
<br>
मत्स्य उवाच।<br>
अथातः सम्प्रवक्ष्यामि ब्रह्माण्डविधिमुत्तमम्।<br>
यच्छ्रेष्ठं सर्वदानानां महापातकनाशनम् ॥  २७६.१<br>
<br>
पुण्यं दिनमथासाद्य तुला पुरुष दानवत्।<br>
ऋत्विग्मण्डपसम्भार भूषणाच्छादनादिकम् ॥  २७६.२<br>
<br>
लोकेशावाहनं कुर्य्यादधिवासनकं तथा।<br>
कुर्य्याद्विंशपलादूर्ध्वमासहस्राच्च शक्तितः ॥  २७६.३<br>
<br>
कलशद्वयसंयुक्तं ब्रह्माण्डं काञ्चनं बुधः।<br>
दिग्गजाष्टकसंयुक्तं षड्वेदाङ्ग समन्वितम् ॥  २७६.४<br>
<br>
लोकपालाष्टकोपेतं मध्यस्थित चतुर्मुखम्।<br>
शिवाच्युतार्कशिखरमुमा लक्ष्मी समन्वितम् ॥  २७६.५<br>
<br>
वस्वादित्यमरुद्गर्भं महारत्नसमन्वितम्।<br>
वितस्तेरं गुलशतं यावदायाम विस्तरम् ॥  २७६.६<br>
<br>
कौशेयवस्त्रसम्वीतं तिलद्रोणोपरि न्यसेत्।<br>
तथाष्टादश धान्यानि समन्तात् परिकल्पयेत् ॥  २७६.७<br>
<br>
पूर्वेणानन्तशयनं प्रद्युम्नं पूर्वदक्षिणे।<br>
प्रकृतिं दक्षिणे देशे सङ्कर्षणमतः परम् ॥  २७६.८<br>
<br>
पश्चिमे चतुरो वेदाननिरुद्धमतः परम्।<br>
अग्निमुत्तरतो हैमं वासुदेवमतः परम् ॥  २७६.९<br>
<br>
समन्ताद् गुड़पीठस्थानर्चयेत् काञ्चनान् बुधः।<br>
स्थापयेद्वस्त्रसम्वीतान् पूर्णकुम्भान् दशैव तु ॥  २७६.१०<br>
<br>
दशैव धेनवो देयाः सहैवाम्बरदोहनाः।<br>
पादुकोपानहच्छत्र चामरासनदर्पणैः।<br>
भक्ष्यभोज्यान्नदी पेक्षु फलमाल्यानुलेपनैः ॥  २७६.११<br>
<br>
होमाधिवासनान्ते च स्नापितो वेदपुङ्गवैः।<br>
इममुच्चारयेन्मन्त्रं त्रिः कृत्वाथ प्रदक्षिणम् ॥  २७६.१२<br>
<br>
नमोऽस्तु विश्वेश्वर! विश्वधाम! जगत्सवित्रे भगवन्नमस्ते।<br>
सप्तर्षिलोकामरभूतलेश! गर्भेण सार्धं वितराभिरक्षाम् ॥  २७६.१३<br>
<br>
ये दुःखितास्ते सुखिनो भवन्तु प्रयान्तु पापानि चराचराणाम्।<br>
त्वद्दानशस्त्राहतपातकानां ब्रह्माण्डदोषः प्रलयं व्रजन्तु ॥  २७६.१४<br>
<br>
एवं प्रणम्यामरविश्वगर्भं दद्याद् द्विजेभ्यो दशधा विभज्य।<br>
भागद्वयं तत्र गुरो प्रकल्प्य समं भजेच्छेषमनुक्रमेण ॥  २७६.१५<br>
<br>
स्वल्पे च होमं गुरुरेक एव कुर्य्यादथैकाग्निविधानयुक्त्या।<br>
स एव सम्पूज्यतमोऽल्पवित्ते यतोक्तवस्त्राभरणादिकेन ॥  २७६.१६<br>
<br>
इत्थं य एतदखिलं पुरुषोऽत्र कुर्य्याद् ब्रह्माण्डदानमधिगम्य महद्विमानम्।<br>
निर्धूतकल्मषविशुद्धतनुर्मुरारे रानन्दकृत्पदमुपैति सहाप्सरोभिः ॥  २७६.१७<br>
<br>
सन्तारयेत् पितृपितामहपुत्रपौत्र बन्धुप्रियातिथि कलत्र शताष्टकं सः।<br>
ब्रह्माण्डदानशकलीकृतपातकौघमानन्दयेच्च जननीकुलमप्यशेषम् ॥  २७६.१८<br>
<br>
इति पठति श्रुणोति वा य एतत् सुरभवनेषु गृहेषु धार्मिकाणाम्।<br>
मतिमपि च ददाति मोदतेऽसावमरपतेर्भवने सहाप्सरोभिः ॥  २७६.१९<br>
