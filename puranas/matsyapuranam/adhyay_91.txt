रौप्याचलदानवर्णनम्।<br>
<br>
अतः परं प्रवक्ष्यामि रौप्याचलमनुत्तमम्। <br>
यत्प्रदानान्नरो याति सोमलोकमनुत्तमम्॥ ९१.१ ॥<br>
<br>
दशभिः पलसाहस्रैरुत्तमो रजताचलः। <br>
पञ्चभिर्मध्यमः प्रोक्तस्तदर्द्धेनाधमः स्मृतः॥ ९१.२ ॥<br>
<br>
अशक्तो विंशतेरूर्द्ध्वं कारयेच्छक्तितस्तदा। <br>
विष्कम्भपर्वतास्तद्वत्तुरीयांशेन कल्पयेत्॥ ९१.३ ॥<br>
<br>
पूर्ववद्राजतान् कुर्वन् मन्दरादीन् विधानतः। <br>
कलधौतमयांस्तद्वल्लोकेशानर्चयेद् बुधः॥ ९१.४ ॥<br>
<br>
ब्रह्मविष्ण्वर्कवान् कार्यो नितम्बोऽत्र हिरण्मयः।<br>
राजतं स्याद्यदन्येषां सर्वं तदिह काञ्चनम्॥ ९१.५ ॥<br>
<br>
शेषन्तु पूर्ववत् कुर्यात् होमजागरणादिकम्। <br>
दद्यात्ततः प्रभाते तु गुरवे रौप्यपर्वतम्॥ ९१.६ ॥<br>
<br>
विष्कम्भशैलानृत्विग्‌भ्यः पूज्य वस्त्रविभूषणैः। <br>
इमं मन्त्रं पठन्‌ दद्याद्दर्भपाणिर्विमत्सरः॥ ९१.७ ॥<br>
<br>
पितॄणां वल्लभो यस्माद् हरीन्द्राणां शिवस्य च। <br>
पाहि राजत! तस्मात् त्वं शोकसंसारसागरात्॥ ९१.८ ॥<br>
<br>
इत्थं निवेद्य यो दद्याद्रजताचलमुत्तमम्। <br>
गवामयुतदानस्य फलं प्राप्नोति मानवः॥ ९१.९ ॥<br>
<br>
सोमलोकेसगन्धर्वैः किन्नराप्सरसाङ्गणैः। <br>
पूज्यमानो वसेद्‌विद्वान्‌ यावदाभूतसंप्लवम्॥ ९१.१० ॥<br>
