सप्तमीस्नपनव्रतकथनम्।<br>
<br>
नारद उवाच।<br>
किमुद्वेगाद्भुते कृत्यमलक्ष्मीः केन हन्यते। <br>
मृतवत्साभिषेकादि कार्येषु च किमिष्यते।। ६८.१ ।।<br>
<br>
श्रीभगवानुवाच।<br>
पुरा कृतानि पापानि फलन्त्यस्मिंस्तपोधन। <br>
रोगदौर्गत्यरूपेण तथैवेष्टवधेन च।। ६८.२ ।।<br>
<br>
तद्विगाताय वक्ष्यामि सदा कल्याणकारकम्। <br>
सप्तमीस्नपनं नाम जनपीडाविनाशनम्।। ६८.३ ।।<br>
<br>
शान्तये तत्र वक्ष्यामि मृतवत्‌साभिषेचनम्। <br>
एतदेवाद्भुतोद्वेग चित्तभ्रमविनाशनम्।। ६८.४ ।।<br>
<br>
भविष्यति च वाराहो यत्र कल्पस्तपोधन!। <br>
वैवस्वतश्च तत्रापि यदा तु मनुरुत्तमः।। ६८.५ ।।<br>
<br>
भविष्यति च तत्रैव पञ्चविंशतिमं यदा। <br>
कृतं नामयुगं तत्र हैहयान्वयवर्द्धनः।।<br>
<br>
भविता नृपतिर्वीरः कृतवीर्यः प्रतापवान्।। ६८.७ ।।<br>
ससप्तद्वीपमखिलं पालयिष्यति भूतलम्। <br>
यावद्वर्षसहस्राणि सप्तसप्तति नारद!।। ६८.८ ।।<br>
<br>
जातमात्रञ्ज तस्यापि यावत् पुत्रशतं तथा।<br>
<br>
च्यवनस्यतु शपेन विनाशमुपयास्यति।। ६८.९ ।।<br>
सहस्रबाहुश्च यदा भविता तस्य वै सुतः। <br>
कुरङ्गनयनः श्रीमान् सम्भृतो नृपलक्षणैः।। ६८.१० ।।<br>
<br>
कृतवीर्य्यस्तदाराध्य सहस्रांशुं दिवाकरम्। <br>
उपवासैर्व्रतैर्दिव्यैर्वेदसूक्तैश्च नारद!।। <br>
पुत्रस्य जीवनायालमेतत्‌ स्नानमवाप्स्यति।। ६८.११ ।।<br>
<br>
कृतवीर्य्येण वै पृष्ट इदं वक्ष्यति भास्करः। <br>
अशेषदुष्टशमनं सदा कल्मषनाशनम्।। ६८.१२ ।।<br>
<br>
सूर्य्य उवाच।<br>
अलं क्लेशेन महता पुत्रस्तव नराधिप!। <br>
भविष्यति चिरञ्जवो किन्तु कल्मषनाशनम्।। ६८.१३ ।।<br>
<br>
सप्तमी स्नपनं वक्ष्ये सर्वलोकहिताय वै। <br>
जातस्य मृतवत्सायाः सप्तमे मासि नारद!।। <br>
अथवा शुक्लसप्तम्यामेतत् सर्वं प्रशस्यते।। ६८.१४ ।।<br>
<br>
ग्रहताराबलं लब्ध्वा कृत्वा ब्राह्मणवाचनम्।<br>
बालस्य जन्मनक्षत्रं वर्जयेत्तां तिथिं बुधः। <br>
तद्वद्‌ वृद्धेतराणाञ्च कृत्यं स्यादितरेषु च।। ६८.१५ ।।<br>
<br>
गोमयेनानुलिप्तायां भूमावेकाग्निवत् तदा। <br>
तण्डुलैरक्तशालीयैश्चरुं गोक्षीरसंयुतम्।।<br>
निर्वपेत् सूर्य्यरुद्राभ्यां तन्मन्त्राभ्यां विधानतः।। ६८.१६ ।।<br>
<br>
कीर्तयेत् सूर्य्यदैवत्यं सप्तर्चिं च घृताहुतीः। <br>
जुहुयाद्रुद्रसूक्तेन तद्वद्रुद्राय नारद!।। ६८.१७ ।।<br>
<br>
होतव्याः समिधश्चात्र तथैवार्कपलाशयोः। <br>
यवकृष्णतिलैर्होमः कर्त्तव्योऽष्टशतं पुनः।। ६८.१८ ।।<br>
<br>
व्याहृतीभिस्तथाज्येन तथैवाष्टशतं पुनः। <br>
हुत्वा स्नानञ्च कर्तव्यं मङ्गलं येन धीमता।। ६८.१९ ।।<br>
<br>
विप्रेण वेदविदुषा विधिवद्दर्भपाणिना। <br>
स्थापयित्वा तु चतुरः कुम्भान्कोणेषु शोभनान्।। ६८.२० ।।<br>
<br>
पञ्चमञ्च पुनर्मध्ये दध्यक्षतविभूषितम्। <br>
स्थापयेदव्रणं कुम्भं सप्तर्चेनाभिमन्त्रितम्।। ६८.२१ ।।<br>
<br>
सौरेण तीर्थतोयेन पूर्णं रत्नसमन्वितान्। <br>
सर्वान्सर्वौषधैर्युक्तान् पञ्चगव्यसमन्विताम्।।<br>
पञ्चरत्नफलैः पुष्पैर्वासोभिः परिवेष्टयेत्।। ६८.२२ ।।<br>
<br>
गजाश्वरथ्यावल्मीकात् सङ्गमाद्‌ध्रदगोकुलात्। <br>
संशुद्धां मृदमानीय सर्वेष्वेवविनिक्षिपेत्।। ६८.२३ ।।<br>
<br>
चतुर्ष्वपि च कुम्भेषु रत्नगर्भेषु मध्यमम्। <br>
गृहीत्वा ब्राह्मणस्तत्र सौरान्मन्त्रानुदीरयेत्।। ६८.२४ ।।<br>
<br>
नारीभिः सप्तसंख्याभिरव्यङ्गाङ्गीभिरत्र च। <br>
पूजिताभिर्यथाशक्त्या माल्यवस्त्रविभूषणैः<br>
सविप्राभिश्च कर्त्तव्यं मृतवत्साभिषेचनम्।। ६८.२५ ।।<br>
<br>
दीर्घायुरस्तु बालोऽयं जीवत्पुत्रा च भामिनी। <br>
आदित्यश्चन्द्रमा सार्द्धं ग्रहनक्षत्रमण्डलैः।। ६८.२६ ।।<br>
<br>
सशक्रा लोकपाला वै ब्रह्मविष्णुमहेश्वराः। <br>
एते चान्ये च देवौघाः सदा पान्तु कुमारकम्।। ६८.२७ ।।<br>
<br>
मित्रोशनिर्वा हुतभुक् ये च बालग्रहाः क्वचित्। <br>
पीड़ां कुर्वन्तु बालस्य मम तुर्जनकस्य वै।। ६८.२८ ।।<br>
<br>
ततः शुक्लाम्बरधरा कुमारपतिसंयुता। <br>
सप्तकं पूजयेद्‌ भक्त्या स्त्रीणामथ गुरुं पुनः।। ६८.२९ ।।<br>
<br>
काञ्चनीञ्च ततः कुर्यात् ताम्रपात्रोपरि स्थिताम्। <br>
प्रतिमां धर्म्मराजस्य गुरवे विनिवेदयेत्।। ६८.३० ।।<br>
<br>
वस्त्रकाञ्चनरत्नोघैर्भक्ष्यैः सघृतपायसैः। <br>
पूजयेद्‌ ब्राह्मणां स्तद्वत् वित्तशाठ्य विवर्जितः।। ६८.३१ ।।<br>
<br>
भुक्त्वा च गुरुणा चेयमुच्चार्या मन्त्रसन्ततिः। <br>
दीर्घायुरस्तु बालोऽयं यावद्वर्षशतं सुखी।। ६८.३२ ।।<br>
<br>
यत् किञ्चिदस्य दुरितं तत् क्षिप्तं वडवानले। <br>
ब्रह्मा रुद्रो वसुः स्कन्दो विष्णुः शक्रो हुताशनः।। ६८.३३ ।।<br>
<br>
रक्षन्तु सर्वे दुष्ठेभ्यो वरदाः सन्तु सर्वदा। <br>
एवमादीनि वाक्यानि वदन्तं पूजयेद्‌ गुरुम्।। ६८.३४ ।।<br>
<br>
शक्तितः कपिलां दद्यात् प्रणम्य च विसर्जयेत्। <br>
चरुञ्च पुत्रसहिता प्रणम्य रविशङ्करौ।। ६८.३५ ।।<br>
<br>
हुतशेषं तदाश्नीयादादित्याय नमोऽस्त्विति। <br>
इदमेवाद्भुतोद्वेग दुःस्वप्नेषु प्रशस्यते।। ६८.३६ ।।<br>
कर्तुर्जन्मदिनर्क्षञ्च त्यक्त्वा संपूजयेत् सदा। <br>
शान्त्यर्थं शुक्लसप्तम्यामेतत्कुर्वन्न सीदति।। ६८.३७ ।।<br>
<br>
सदानेन विधानेन दीर्घायुरभवन्नरः। <br>
सम्वत्सराणां प्रयुतं शशास पृथिवीमिमाम्।। ६८.३८ ।।<br>
<br>
पुण्यं पवित्रमायुष्यं सप्तमीस्नपनं रविः। <br>
कथयित्वा द्विजश्रेष्ठ! तर्त्रैवान्तरधीयत।। ६८.३९ ।।<br>
<br>
एतत् सर्वं समाख्यातं सप्तमी स्नानमुत्तमम्। <br>
सर्वदुष्टोपशमनं बालानां परमं हितम्।। ६८.४० ।।<br>
<br>
आरोग्यं भास्करादिच्छेद्धनमिच्छेद्धुताशनात् ।<br>
ईश्वराज्ज्ञानमिच्छेच्च मोक्षमिच्छेज्जनार्दनात् ।। ६८.४१ ।।<br>
<br>
एतन्महापातकनाशनं स्यात्परं हितं बालविवर्द्धनञ्च।<br>
श्रृणोति यश्चैनमनन्यचेतास्तस्यापि सिद्धिं मुनयो वदन्ति।। ६८.४२ ।।<br>
