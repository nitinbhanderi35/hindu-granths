शुक्लतृतीयाव्रतकथनम्।<br>
<br>
ईश्वर उवाच।<br>
तथैवान्यां प्रवक्ष्यामि तृतीयां पापनाशिनीम्।<br>
नाम्ना च लोके विख्यातां आर्द्रानन्दकरीमिमाम्।। ६४.१ ।।<br>
<br>
यदा शुक्लतृतीयायामाषाढर्क्षं भवेत् क्वचित्। <br>
ब्रह्मर्क्षं वा मृगर्क्षं वा हस्तो मूलमथापि वा।।<br>
दर्भगन्धोदकैः स्नानं तदा सम्यक् समाचरेत्।। ६४.२ ।।<br>
<br>
शुक्लमाल्याम्बरधरः शुक्लगन्धानुलेपनः। <br>
भवानीमर्चयेद्‌ भक्त्या शुक्लपुष्पैः सुगन्धिभिः।। <br>
महादेवेन सहितामुपविष्टां महासने।। ६४.३ ।।<br>
<br>
वासुदेव्यै नमः पादौ शङ्कराय नमो हरम्। <br>
जङ्घे शोकविनाशिन्यै नमः आनन्दाय नमः प्रभोः।। ६४.४ ।।<br>
<br>
रम्भायै पूजयेद् रुद्रं शिवाय च पिनाकिनः। <br>
अदित्यै च कटिं देव्याः शूलिनः शूलपाणये।। ६४.५ ।।<br>
<br>
माधव्यै च तथा नाभिमथ शम्भोर्भवाय च। <br>
स्तनावानन्दकारिण्यै शङ्करस्येन्दुधारिणे।। ६४.६ ।।<br>
<br>
उत्कण्ठिन्यै नमः कण्ठं नीलकण्ठाय वै हरम्। <br>
करावुत्पलधारिण्यै रुद्राय च जगत्पते।<br>
<br>
बाहू च परिरम्भिण्यै त्रिशूलाय हराय च।। ६३.७ ।।<br>
देव्या मुखं विलासिन्यै वृषेशाय पुनर्विभोः।<br>
<br>
स्मितं सस्मेरलीलायै विश्ववक्त्राय वै विभोः।। ६४.८ ।।<br>
नेत्रे मदनवासिन्यै विश्वधाम्ने त्रिशूलिनः।<br>
<br>
भ्रुवौ नित्यप्रियायै तु ताण्डवेशाय शूलिनः।। ६४.९ ।।<br>
देव्या ललाटमिन्द्राण्यै हव्यवाहाय वै विभोः।<br>
<br>
स्वाहायै मुकुटं देव्या विभोर्गङ्गाधराय वै।। ६४.१० ।।<br>
विश्वकायौ विश्वमुखौ विश्वपादकरौ शिवौ।<br>
<br>
प्रसन्नवदनौ वन्दे पार्वतीपरमेश्वरौ।। ६४.११ ।।<br>
एवं संपूज्य विधिवदग्रतः शिवयोः पुनः।<br>
<br>
पद्मोत्पलानि रजसा नानावर्णेन कारयेत्।। ६४.१२ ।।<br>
शङ्खचक्रे सकटके स्वस्तिकाङ्कुशचामरान्।<br>
<br>
यावन्तः पांसवस्तत्र रजसः पतिता भुवि।<br>
तावद्वर्षसहस्राणि शिवलोके महीयते।। ६४.१३ ।।<br>
<br>
चत्वारि घृतपात्राणि सहिरण्यानि शक्तितः। <br>
दत्त्वा द्विजाय करकमुदकान्नसमन्वितम्।।<br>
प्रतिपक्षं चतुर्मासं यावदेतन्निवेदयत्।। ६४.१४ ।।<br>
<br>
ततस्तु चतुरो मासान्‌ पूर्ववत्‌ करकोपरि। <br>
चत्वारि सक्तुपात्राणि तिलपात्राण्यतः परम्।। ६४.१५ ।।<br>
<br>
गन्धोदकं पुष्पवारि चन्दनं कुङ्कुमोदकम्। <br>
अपक्वं दधिदुग्धञ्च गोश्रृङ्गोदकमेव च।। ६४.१६ ।।<br>
<br>
पिष्टोदकं तथा वारि कुष्ठचूर्णान्वितं पुनः। <br>
उशीरसलिलं तद्वद्यवचूर्णोदकं पुनः।। ६४.१७ ।।<br>
<br>
तिलोदकञ्च संप्राश्य स्वपेन्मार्गशिरादिषु। <br>
मासेषु पक्षद्वितयं प्राशनं समुदाहृतम्।। ६४.१८ ।।<br>
सर्वत्र शुक्लपुष्पाणि प्रशस्तानि सदार्चने। <br>
दानकाले च सर्वत्र मन्त्रमेतमुदीरयेत्।। ६४.१९ ।।<br>
<br>
गौरी मे प्रियतां नित्यमघनाशाय मङ्गला। <br>
सौभाग्यायास्तु ललिता भवानी सर्वसिद्धये।। ६४.२० ।।<br>
<br>
संवत्सरान्ते लवणं गुडकुम्भञ्च सर्जिकाम्। <br>
चन्दनं नेत्रपट्टञ्च सहिरण्याम्बुजेन तु।। ६४.२१ ।।<br>
<br>
उमामहेश्वरं हैमं तद्वदिक्षुफलैर्युतम्। <br>
सतूलावरणां शय्यां सविश्रामां निवेदयेत्।<br>
सपत्नीकाय विप्राय गौरी मे प्रीयतामिति।। ६४.२२ ।।<br>
<br>
आर्द्रानन्दकरी नाम्ना तृतीयैषां सनातनी। <br>
यामुपोष्य नरो याति शम्भोर्यत्परमम्पदम्।। ६४.२३ ।।<br>
<br>
इहलोके सदानन्दमाप्नोति धनसम्पदः। <br>
आयुरारोग्यसन्तप्तो न कश्चिच्छोकमाप्नुयात्।। ६४.२४ ।।<br>
<br>
नारी वा कुरुते या तु कुमारी विधवा च या।<br>
सापि तत् फलमाप्नोति देव्यनुग्रहलालिता।। ६४.२५ ।।<br>
<br>
प्रतिपक्षमुपोष्यैवं मन्त्रार्चनविधानवित्। <br>
रुद्राणी लोकमभ्येति पुनरावृत्तिदुर्लभम्।। ६४.२६ ।।<br>
<br>
य इदं श्रृणुयान्नित्यं श्रावयेद्वाऽपि मानवः। <br>
शक्रलोके सगन्धर्वैः पूज्यतेऽपि युगत्रयम्।। ६४.२७ ।।<br>
<br>
आनन्ददां सकलदुःखहरां तृतीयां या स्त्री करोत्यविधवाऽविधवाथ वापि।<br>
सा स्वे गृहे मुखशतान्यनुभूय भूयो गौरीपदं सदयिता दयिता प्रयाति।। ६४.२८ ।।<br>
