कर्मयोगवर्णनम्।<br>
<br>
ऋषय ऊचुः।<br>
इदानीं प्राह यद्विष्णुः पृष्टः परममुत्तमम्। <br>
तमिदानीं समाचक्ष्व धर्माधर्मस्य विस्तरम्॥ ५२.१ ॥<br>
<br>
सूत उवाच।<br>
एवमेकार्णवे तस्मिन् मत्स्यरूपी जनार्दनः। <br>
विस्तारमादिसर्गस्य प्रतिसर्गस्य चाखिलम्॥ ५२.२ ॥<br>
<br>
कथयामास विश्वात्मा मनवे सूर्यसूनवे। <br>
कर्म्मयोगञ्च साङ्ख्यञ्च यथावद्विस्तरान्वितम्॥ ५२.३ ॥<br>
<br>
ऋषय ऊचुः।<br>
श्रोतुमिच्छामहे सूत! कर्म्मयोगस्य लक्षणम्। <br>
यस्मादविदितं लोके न किञ्चित् तव सुव्रत॥ ५२.४ ॥<br>
<br>
सूत उवाच।<br>
कर्म्मयोगञ्च वक्ष्यामि यथा विष्णु विभाषितम्। <br>
ज्ञानयोगसहस्राद्धि कर्म्मयोगः प्रशस्यते॥ ५२.५ ॥<br>
<br>
कर्म्मयोगोद्भवं ज्ञानं तस्मात् तत् परमं पदम्। <br>
कर्म्म ज्ञानोद्भवं ब्रह्म न च ज्ञानमकर्म्मणः॥ ५२.६ ॥<br>
<br>
तस्मात् कर्मणि युक्तात्मा तत्वमाप्नोति शाश्वतम्। <br>
वेदोऽखिलो धनं मूलमाचारश्चैव तद्धितम्॥ ५२.७ ॥<br>
<br>
अष्टावात्मगुणास्तस्मिन् प्रधानत्वेन संस्थिताः। <br>
दया सर्वेषु भूतेषु क्षान्तीर क्षातुरस्य च॥ ५२.८ ॥<br>
<br>
अनसूया तथा लोके शौचमन्तर्बहिर्द्विजाः। <br>
अनायासेषु कार्येषु माङ्गल्याचारसेवनम्॥ ५२.९ ॥<br>
<br>
न च द्रव्येषु कार्पण्यमार्तेषूपार्जितेषु च। <br>
तथा स्पृहा परद्रव्ये परस्त्रीषु च सर्वदा॥ ५२.१० ॥<br>
<br>
अष्टावात्मगुणाः प्रोक्ताः पुराणस्य तु कोविदैः। <br>
अयमेव क्रियायोगो ज्ञानयोगस्य साधकः॥ ५२.११ ॥<br>
<br>
कर्म्मयोगं विना ज्ञानं कस्यचिन्नेह द्रृश्यते। <br>
श्रुतिस्मृत्युदितं धर्ममुपतिष्ठेत् प्रयत्नतः॥ ५२.१२ ॥<br>
<br>
देवतानां पितॄणाञ्च मनुष्याणाञ्च सर्वदा। <br>
कुर्यादहरहर्यज्ञैर्भूतर्षि गणतर्पणम्॥ ५२.१३ ॥<br>
स्वाध्यायैरर्चयेच्चर्षीन् होमैर्विद्वान् यथाविधि। <br>
पितृन् श्राद्धैरन्नदानैर्भूतानि बलिकर्मभिः॥ ५२.१४ ॥<br>
<br>
पञ्चैते विहिता यज्ञाः पञ्चसूनापनुत्तये। <br>
कण्डनी पेषणी चुल्ली जलकुम्भी प्रमार्जनी॥ ५२.१५ ॥<br>
<br>
पञ्चसूना गृहस्थस्य तेन स्वर्गे न गच्छति। <br>
तत्पापनाशनायामी पञ्चयज्ञाः प्रकीर्त्तिताः॥ ५२.१६ ॥<br>
<br>
द्वाविंशति तथाष्टौ च ये संस्काराः प्रकीर्त्तिताः।<br>
तद्युक्तोऽपि न मोक्षाय यस्त्वात्मगुणवर्जितः॥ ५२.१७ ॥<br>
<br>
तस्मादात्मगुणोपेतः श्रुतिकर्म्म समाचरेत्। <br>
गोब्राह्मणानां वित्तेन सर्वदा भद्रमाचरेत्॥ ५२.१८ ॥<br>
<br>
गोभूहिरण्यवासोभिर्गन्धमाल्योदकेन च। <br>
पूजयेद्‌ ब्रह्मविष्ण्वर्क रुद्रवस्वात्मकं शिवम्॥ ५२.१९ ॥<br>
<br>
व्रतोपवासैर्विधिवत् श्रद्धया च विमत्सरः।<br>
योऽसावतीन्द्रियः शान्तः सूक्ष्मोऽव्यक्तः सनातनः॥<br>
<br>
वासुदेवो जगन्मूर्त्तिस्तस्य सम्भूतयो ह्यमी॥ ५२.२० ॥<br>
ब्रह्मा विष्णुश्च भगवान् मार्त्तण्डो वृषवाहनः। <br>
अष्टौ च वसवस्तद्वदेकादशगणाधिपाः। <br>
लोकपालाधिपालैश्च पितरो मातरस्तथा॥ ५२.२१ ॥<br>
<br>
इमा विभूतयः प्रोक्ता श्चराचरसमन्विताः। <br>
ब्रह्माद्याश्चतुरो मूलमव्यक्ताधिपतिः स्मृतः॥ ५२.२२ ॥<br>
<br>
ब्रह्मणा चाथ सूर्य्येण विष्णुनाथ शिवेन वा। <br>
अभेदात् पूजितेन स्यात् पूजितं सचराचरम्॥ ५२.२३ ॥<br>
<br>
ब्रह्मादीनां परन्धाम त्रयाणामपि संस्थितिः। <br>
वेदमूर्तावतः पूषा पूजनीयः प्रयत्नतः॥ ५२.२४ ॥<br>
<br>
तस्मादग्निद्विजमुखान् कृत्वा संपूजयेदिमान्। <br>
दानेर्व्रतोपवासैश्च जपहोमादिना नरः॥ ५२.२५ ॥<br>
<br>
इति क्रियायोगपरायणस्य वेदान्तशास्त्रस्मृतिवत्सलस्य।<br>
विकर्म्मभीतस्य सदा न किञ्चित् प्राप्तव्यमस्तीह परे च लोके ॥ ५२.२६ ॥<br>
