<br>
नन्दिकेश्वर उवाच।<br>
नैर्मल्यं भावशुद्धिश्च विना स्नानं न विद्यते। <br>
तस्मान्मनोविशुद्ध्यर्थं स्नानमादौ विधीयते॥ १०२.१ ॥<br>
<br>
अनुद्धृतैरुद्धृतैर्वा जलैः स्नानं समाचरेत्। <br>
तीर्थञ्च कल्पयेद् विद्वान्मूलमन्त्रेण मन्त्रवित्<br>
नमो नारायणायेति मूलमन्त्र उदाहृतः॥ १०२.२ ॥<br>
<br>
दर्भपाणिस्तु विधिना आचान्तः प्रयतः शुचिः। <br>
चतुर्हस्तसमायुक्तं चतुरस्रं समन्ततः॥<br>
प्रकल्प्यावाहयेद्गङ्गामेभिर्मन्त्रैर्विचक्षणः॥ १०२.३ ॥<br>
<br>
विष्णोः पादप्रसूतासि वैष्णवी विष्णुदेवता। <br>
त्राहि नस्त्वेनसस्तस्मादाजन्ममरणान्तिकात्॥ १०२.४ ॥<br>
<br>
तिस्रः कोट्योऽर्द्धकोटी च तीर्थानां वायुरब्रवीत्। <br>
दिवि भूम्यन्तरिक्षे च तानि ते सन्तु जाह्नवि॥ १०२.५ ॥<br>
<br>
नन्दिनीत्येव ते नाम देवेषु नलिनीति च। <br>
दक्षा पृथ्वी च विहगा विश्वकायाऽमृता शिवा॥ १०२.६ ॥<br>
<br>
विद्याधरी सुप्रशान्ता तथा विश्वप्रसादिनी। <br>
क्षेमा च जाह्नवी चैव शान्ता शान्तिप्रदायिनी॥ १०२.७ ॥<br>
<br>
एतानि पुण्यनामानि स्नानकाले प्रकीर्तयेत्। <br>
भवेत्सन्निहिता तत्र गङ्गा त्रिपथगामिनी॥ १०२.८ ॥<br>
<br>
सप्तवाराभिजप्तेन करसंपुटयोजितः। <br>
मूद्र्ध्नि कुर्य्याज्जलं भूयस्त्रिचतुः पञ्चसप्तकम्॥<br>
स्नानं कुर्यान्मुदा तद्वदामन्त्र्य तु विधानतः॥ १०२.९ ॥<br>
<br>
अश्वक्रान्ते रथक्रान्ते विष्णुक्रान्ते वसुन्धरे। <br>
मृत्तिके! हर मे पापं यन्मया दुष्कृतं कृतम्॥ १०२.१० ॥<br>
<br>
उद्धृतासि वराहेण कृष्णेन शतबाहुना। <br>
नमस्ते सर्वलोकानां प्रभवारणि सुव्रते!॥ १०२.११ ॥<br>
<br>
एवं स्नात्वा ततः पश्चादाचम्य च विधानतः। <br>
उत्थाय वाससी शुक्ले शुद्धे तु परिधाय वै।<br>
ततस्तु तर्पणं कुर्य्यात्त्रैलोक्याप्यायनाय वै॥ १०२.१२ ॥<br>
<br>
देवा यक्षास्तथानागा गन्धर्वाप्सरसः सुराः। <br>
क्रूराः सर्पाः सुपर्णाश्च तरवो जम्बुकाः खगाः॥ १०२.१३ ॥<br>
<br>
वाय्वाधारा जलाधारास्तथैवाकाशगामिनः। <br>
निराधाराश्च ये जीवा ये तु धर्म्मरतास्तथा॥ १०२.१४ ॥<br>
<br>
तेषामाप्यायनायैतद्दीयते सलिलं मया। <br>
कृतोपवीती देवेभ्यो निवीती च भवेत्ततः॥ १०२.१५ ॥<br>
<br>
मनुष्यांस्तर्पयेद्भक्त्या ब्रह्मपुत्रानृषींस्तथा। <br>
सनकश्च सनन्दश्च तृतीयश्च सनातनः॥ १०२.१६ ॥<br>
<br>
कपिलश्चासुरिश्चैव वोढुः पञ्चशिखस्तथा। <br>
सर्वे ते तृप्तिमायान्तु मद्दत्तेनाम्बुना सदा॥ १०२.१७ ॥<br>
<br>
मरीचिमत्र्यङ्गिरसं पुलस्त्यं पुलहं क्रतुम्। <br>
प्रचेतसं वशिष्ठञ्च भृगुन्नारदमेव च।<br>
देवब्रह्मऋषीन् सर्वांस्तर्पयेदक्षतोदकैः॥ १०२.१८ ॥<br>
<br>
अपसव्यं ततः कृत्वा सव्यं जान्वाच्य भूतले।<br>
अग्निष्वात्तास्तथा सौम्या हविष्मन्तस्तथोष्मपाः॥ १०२.१९ ॥<br>
<br>
सुकालिनो बर्हिषदस्तथान्ये वाज्यपाः पुनः। <br>
सन्तर्प्य पितरो भक्त्या सतिलोदकचन्दनैः॥ १०२.२० ॥<br>
<br>
यमाय धर्मराजाय मृत्यवे चान्तकाय च। <br>
वैवस्वताय कालाय सर्वभूतक्षयाय च॥ १०२.२१ ॥<br>
<br>
औदुम्बराय दध्नाय नीलाय परमेष्ठिने। <br>
वृकोदराय चित्राय चित्रगुप्ताय वै नमः॥ <br>
दर्भपाणिस्तु विधिना पितॄन् सन्तर्पयेद् बुधः॥ १०२.२२ ॥<br>
<br>
पित्रादीन्नामगोत्रेण तथा मातामहानपि।<br>
सन्तर्प्य विधिना भक्त्या इमं मन्त्रमुदीरयेत्॥ १०२.२३ ॥<br>
<br>
ये बान्धवाः बान्धवेया येऽन्यजन्मनि बान्धवाः।<br>
ते तृप्तिमखिला यान्तु यश्चास्मत्तोऽभिवाञ्छति॥ १०२.२४ ॥<br>
<br>
ततश्चाचम्य विधिवदालिखेत्पद्ममग्रतः। <br>
अक्षताभिः सपुष्पाभिः सजलारुणचन्दनम्।<br>
अर्घ्यं दद्यात्प्रयत्नेन सूर्य्यनामानि कीर्तयेत्॥ १०२.२५ ॥<br>
<br>
नमस्ते विष्णुरूपाय नमो विष्णुमुखाय वै। <br>
सहस्ररश्मये नित्यं नमस्ते सर्वतेजसे॥ १०२.२६ ॥<br>
<br>
नमस्ते शिव! सर्वेश! नमस्ते सर्ववत्सल। <br>
जगत्स्वामिन्नमस्तेऽस्तु दिव्यचन्दनभूषित॥ १०२.२७ ॥<br>
<br>
पद्मासन! नमस्तेऽस्तु कुण्डलाङ्गदभूषित। <br>
नमस्ते सर्वलोकेश! जगत्सर्वं विबोधसे॥ १०२.२८ ॥<br>
<br>
सुकृतं दुष्कृतं चैव सर्वं पश्यसि सर्वग। <br>
सत्यदेव! नमस्तेऽस्तु प्रसीद मम भास्कर॥ १०२.२९ ॥<br>
<br>
दिवाकर! नमस्तेऽस्तु प्रभाकर! नमोऽस्तुते। <br>
एवं सूर्य्यं नमस्कृत्य त्रिः कृत्वाथ प्रदक्षिणम्॥<br>
द्विजङ्गां काञ्चनं स्पृष्ट्वा ततो विष्णुगृहं व्रजेत्॥ १०२.३० ॥<br>
