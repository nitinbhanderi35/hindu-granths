क्षीरोदमथनप्रकरणवर्णनम्।<br>
ऋषय ऊचुः।<br>
नारायणस्य माहात्म्यं श्रुत्वा सूत! यथाक्रमम्।<br>
न तृप्तिर्जायतेऽस्माकमतः पुनरिहोच्यताम् ॥ २४९.१ ॥<br>
<br>
कथं देवा गताः पूर्वममरत्वं विचक्षणाः।<br>
तपसा कर्मणा वापि प्रसादात्कस्य तेजसा ॥ २४९.२ ॥<br>
<br>
सूत उवाच।<br>
यत्र नारायणो देवो महादेवश्च शूलधृक्।<br>
तत्रामरत्वे सर्वेषां सहायौ तत्र तौ स्मृतौ ॥ २४९.३ ॥<br>
<br>
पुरा देवासुरे युद्धे हताश्च शतशः सुरैः।<br>
पुनः सञ्जीविनीं विद्यां प्रयोज्य भृगुनन्दनः ॥ २४९.४ ॥<br>
<br>
जीवापयति दैत्येन्द्रान् यथा सुप्तोत्थितानिव।<br>
तस्य तुष्टेन देवेन शङ्करेण महात्मना ॥ २४९.५ ॥<br>
<br>
मृतसञ्जीविनी नाम विद्या दत्ता महाप्रभा।<br>
तां तु माहेश्वरीं विद्यां महेश्वर मुखोद्गताम् ॥ २४९.६ ॥<br>
<br>
भार्गवे संस्थितां दृष्ट्वा मुमुहुः सर्वदानवाः।<br>
ततोऽमरत्वं दैत्यानां कृतं शुक्रेण धीमता ॥ २४९.७ ॥<br>
<br>
या नास्ति सर्वलोकानां देवानां सर्वरक्षसाम्।<br>
न नागानामृषीणाञ्च न च ब्रह्मेन्द्र विष्णुषु ॥ २४९.८ ॥<br>
<br>
तां लब्ध्वा शङ्कराच्छुक्रः परां निर्गतिमागतः।<br>
ततो दैवासुरो घोरः समरः सुमहानभूत् ॥ २४९.९ ॥<br>
<br>
तत्र देवैर्हतान् दैत्यान् शुक्रो विद्याबलेन च।<br>
उत्थापयति दैत्येन्द्रान् लीलयैव विचक्षणः ॥ २४९.१० ॥<br>
<br>
एवम्विधेन शक्रस्तु बृहस्पतिरुदारधीः। <br>
हन्यमानास्ततो देवाः शतशोऽथ सहस्रशः ॥ २४९.११ ॥<br>
<br>
विषण्णवदनाः सर्वे बभूवुर्विकलेन्द्रियाः।<br>
ततस्तेषु विषण्णेषु भगवान् कमलोद्भवः ।<br>
मेरुपृष्ठे सुरेन्द्राणामिदमाह जगत्पतिः ॥ २४९.१२ ॥<br>
<br>
<br>
ब्रह्मोवाच।<br>
देवाः! श्रुणुत मद्वाक्यं तत्तथैव निरूप्यताम्।<br>
क्षिपतां दानवै- सार्द्धं सख्यमत्र प्रवर्तताम् ॥ २४९.१३ ॥<br>
<br>
क्रियताममृतोद्योगो मथ्यतां क्षीरवारिधिः।<br>
सहायं वरुणं कृत्वा चक्रपाणिर्विबोध्यताम् ॥ २४९.१४ ॥<br>
<br>
मन्थानं मन्दरं कृत्वा शेषनेत्रेण वेष्टितम्।<br>
दानवेन्द्रो बलि स्वामी स्तोककालं निवेश्यताम् ॥ २४९.१५ ॥<br>
<br>
प्रार्थ्यतां कूर्मरूपश्च पाताले विष्णुरव्ययः।<br>
प्रार्थ्यतां मन्दरः शैलः मन्थकार्यं प्रवर्त्यताम् ॥ २४९.१६ ॥<br>
<br>
तच्छ्रुत्वा वचनं देवा जग्मुर्दानवमन्दिरम्।<br>
अलं विरोधेन वयं भृत्यास्तव बले!ऽधुना ॥ २४९.१७ ॥<br>
<br>
क्रियताममृतोद्योगो व्रियतां शेषनेत्रकम्।<br>
त्वया चोत्पादिते दैत्य! अमृतेऽमृतमन्थने ॥ २४९.१८ ॥<br>
<br>
भविष्यामोऽमराः सर्वे त्वत्प्रसादान्न संशयः।<br>
एवमुक्तस्तदा देवैः परितुष्टः स दानवः ॥ २४९.१९ ॥<br>
<br>
यथा वदत हे देवाः! तथा कार्यं मयाऽधुना।<br>
शक्तोऽहमेक एवात्र मथितुं क्षीरवारिधिम् ॥ २४९.२० ॥<br>
<br>
आहरिष्येऽमृतं दिव्यममृतत्वाय वोऽधुना।<br>
सुदूरादाश्रयं प्राप्तान् प्रणतानपि वैरिणः ॥ २४९.२१ ॥<br>
<br>
यो न पूजयते भक्त्या प्रेत्य चेह विनश्यति।<br>
पालयिष्यामि वः सर्वानधुना स्नेहमास्तितः ॥ २४९.२२ ॥<br>
<br>
एवमुक्त्वा स दैत्येन्द्रो देवैः सह ययौ तदा।<br>
मन्दरं प्रार्थयामास सहायत्वे धराधरम् ॥ २४९.२३ ॥<br>
<br>
सखा भवत्वमस्माकमधुनाऽमृतमन्थने।<br>
सुरासुराणां सर्वेषां महत्कार्यमिदं जगत् ॥ २४९.२४ ॥<br>
<br>
तथेति मन्दरः प्राह यद्याधारो भवेन् मम।<br>
यत्र स्थित्वा भ्रमिष्यामि मथिष्ये वरुणालयम् ॥ २४९.२५ ॥<br>
<br>
कल्प्यतां नेत्रकार्ये यः शक्तः स्याद्वेष्टने मम।<br>
ततस्तु निर्गतौ देवौ कूर्मशेषौ महाबलौ ॥ २४९.२६ ॥<br>
<br>
विष्णोर्भागौ चतुर्थांशाद्धरण्या धारणे स्थितौ।<br>
ऊचतुर्गर्वसंयुक्तं वचनं शेषकच्छपौ॥ २४९.२७ ॥<br>
<br>
त्रैलोक्यधारणेनापि न ग्लानिर्मम जायते।<br>
किमु मन्दरकात्क्षुद्रात् घुटिकासन्निभादिह ॥ २४९.२८ ॥<br>
<br>
<br>
शेष उवाच।<br>
ब्रह्माण्डवेष्टनेनापि ब्रह्माण्डमथनेन वा।<br>
न मे ग्लानिर्भवेद्देहे किमु मन्दरवर्तने ॥ २४९.२९ ॥<br>
<br>
तत उत्पाट्य तं शैलं तत्क्षणात् क्षीरसागरे।<br>
चिक्षेप लीलया नागः कूर्मश्चाधः स्थितस्तदा ॥ २४९.३० ॥<br>
<br>
निराधारं यदा शैलं नशेकुर्देवदानवाः।<br>
मन्दरभ्रमणं कर्तुं क्षीरोदमथने तथा ॥ २४९.३१ ॥<br>
<br>
नारायणनिवासन्ते जग्मुर्बलि समन्विताः।<br>
यत्रास्ते देवदेवेशः स्वयमेव जनार्दनः ॥ २४९.३२ ॥<br>
<br>
तत्रापश्यन्त तन्देवं सितपद्मप्रभं शुभम् ।<br>
योगनिद्रासु निरतं पीतवाससमच्युतम् ॥ २४९.३३ ॥<br>
<br>
हारकेयूरनद्धाङ्गमहिपर्यङ्क संस्थितम्।<br>
पादपद्मेन पद्मायाः स्पृशन्तं नाभिमण्डलम् ॥ २४९.३४ ॥<br>
<br>
स्वपक्षव्यजनेनाथ वीज्यमानङ्गरुत्मता।<br>
स्तूयमानं समन्ताच्च सिद्धचारणकिन्नरैः ॥ २४९.३५ ॥<br>
<br>
आम्नायैर्मूर्त्तिमद्भिश्च स्तूयमानं समन्ततः।<br>
सव्यबाहूपधानं तन्तुष्टुवुर्देवदानवाः ॥ २४९.३६ ॥<br>
<br>
कृताञ्जलिपुटाः सर्वे प्रणताः सर्वतो दिशम्।<br>
<br>
देवदानवा ऊचुः।<br>
नमो लोकत्रयाध्यक्ष! तेजसा जितभास्कर! ॥ २४९.३७ ॥<br>
<br>
नमो विष्णो! नमो जिष्णो! नमस्ते कैटभार्दन!।<br>
नमः सर्गक्रियाकर्त्रे जगत्पालयते नमः ॥ २४९.३८ ॥<br>
<br>
रुद्ररूपाय शर्व्वाय नमः संहारकारिणे।<br>
नमः शूलाबुधाधृष्य नमो दानवघातिने ॥ २४९.३९ ॥<br>
&nbsp;<br>
नमः क्रमत्रयाक्रान्त त्रैलोक्यायाभवाय च।<br>
नमः प्रचण्डदैत्येन्द्र कुलकाल महानल! ॥ २४९.४० ॥<br>
&nbsp;<br>
नमो नाभहृदोद्भूत पद्मगर्भ महाचल!।<br>
पद्मभूत! महाभूत! कर्त्रे हर्त्रे जगत्प्रिय! ॥ २४९.४१ ॥<br>
<br>
जनिता सर्वलोकेश! क्रिया कारणकारिणे।<br>
अमरारि विनाशाय महासमरशालिने ॥ २४९.४२ ॥<br>
<br>
लक्ष्मीमुखाब्ज मधुप! नमः कीर्तिनिवासिने।<br>
अस्माकममरत्वाय ध्रियतां ध्रियतामयम् ॥ २४९.४३ ॥<br>
<br>
मन्दरः सर्वशैलानामयुतायुत विस्तृतः।<br>
अनन्तबलबाहुभ्यामवष्टभ्यैकपाणिना ॥ २४९.४४ ॥ <br>
मथ्यताममृतं देव! स्वधा स्वाहार्थकामिनाम्।<br>
ततः श्रुत्वा स भगवान् स्तोत्रपूर्व्वं वचस्तदा।<br>
विहाय योगनिद्रान्तामुवाच मधुसूदनः ॥ २४९.४५ ॥<br>
<br>
श्रीभगवानुवाच।<br>
स्वागतं विबुधाः! सर्वे किमागमनकारणम्।<br>
यस्मात्कार्य्यादिह प्राप्तस्तद् ब्रूत विगतज्वराः ॥ २४९.४६ ॥<br>
<br>
नारायणेनैव मुक्ताः प्रोचुस्तत्र दिवौकसः।<br>
अमरत्वाय देवेश! मथ्यमाने महोदधौ ॥ २४९.४७ ॥<br>
<br>
यथाऽमृतत्वं देवेश! तथा नः कुरु माधव!।<br>
त्वया विना न तच्छक्यमस्माभिः कैटभार्दन! ॥ २४९.४८ ॥<br>
<br>
प्राप्तुं तदमृतं नाथ! ततोऽग्रे भव नो विभो!।<br>
इत्युक्तश्च ततो विष्णुरप्रधृष्योऽरिमर्दनः ॥ २४९.४९ ॥<br>
<br>
जगाम देवैः सहितो यत्रासौ मन्दराचलः।<br>
वेष्टितो भोगिभोगेन धृतश्चामरदानवैः ॥ २४९.५० ॥<br>
<br>
विषभीतास्ततो देवा यतः पुच्छं ततः स्थिताः।<br>
मुखतो दैत्यसङ्घास्तु सैंहिकेयपुरः सराः ॥ २४९.५१ ॥<br>
<br>
सहस्रवदनं चास्य शिरः सव्येन पाणिना।<br>
दक्षिणेन बलिर्देहं नागस्याकृष्टवांस्तथा ॥ २४९.५२ ॥<br>
<br>
दधारामृतमन्थानं मन्दरं चारुकन्दरम्।<br>
नारायणः स भगवान् भुजयुग्मद्वयेन तु ॥ २४९.५३ ॥<br>
<br>
ततो देवासुरैः सर्वैर्जयशब्दपुरः सरम्।<br>
दिव्यं वर्षशतं साग्रं मथितः क्षीरसागरः ॥ २४९.५४ ॥<br>
<br>
ततः श्रान्तास्तु ते सर्वे देवाः दैत्यपुरः सरः।<br>
श्रान्तेषु तेषु देवेन्द्रो मेघो भूत्वाम्बुशीकरान् ॥ २४९.५५ ॥<br>
<br>
ववर्षामृतकल्पांस्तान् ववौ वायुश्च शीतलः।<br>
भग्नप्रायेषु देवेषु शान्तेषु कमलासनः ॥ २४९.५६ ॥<br>
<br>
मथ्यतां मथ्यतां सिन्धुरित्युवाच पुनः पुनः।<br>
अवश्यमुद्योगवतां श्रीरपारा भवेत्सदा ॥ २४९.५७ ॥<br>
<br>
ब्रह्मप्रोत्साहिताः देवा ममन्थुः पुनरम्बुधिम्।<br>
भ्राम्यमाणे ततः शैले योजनायुतशेखरे ॥ २४९.५८ ॥<br>
<br>
निपेतुर्हस्तियूथानि वराहशरभादयः।<br>
श्वापदायुतलक्षाणि तथा पुष्पफलाद्रुमाः ॥ २४९.५९ ॥<br>
<br>
ततः फलानां वीर्य्येण पुष्पौषधिरसेन च।<br>
क्षीरसङ्घर्षणाच्चापि दधिरूपमजायत ॥ २४९.६० ॥<br>
<br>
ततस्तु सर्वजीवेषु चूर्णितेषु सहस्रशः।<br>
तदम्बुमेदसोत्सर्गाद् वारुणी समपद्यत ॥ २४९.६१ ॥<br>
<br>
वारुणीगन्धमाघ्राय मुमुदुर्देवदानवाः।<br>
तदा स्वादेन बलिनो देवदैत्यादयोऽभवन् ॥ २४९.६२ ॥<br>
<br>
ततोऽतिवेगाज्जगृहुर्नागेन्द्रं सर्वतोऽसुराः।<br>
मन्थानं मन्थयष्टिस्तु मेरुस्तत्राचलोऽभवत् ॥ २४९.६३ ॥<br>
<br>
अभवच्चाग्रतो विष्णुर्भुजमन्दरबन्धनः।<br>
स वासुकिफणालग्न पाणिः कृष्णो व्यराजत ॥ २४९.६४ ॥<br>
<br>
यथा नीलोत्पलैर्युक्तो ब्रह्मदण्डोऽतिविस्तरः।<br>
ध्वनिर्मेघसहस्रस्य जलधेरुत्थितस्तदा ॥ २४९.६५ ॥<br>
<br>
भागे द्वितीये मघवानादित्यस्तु ततःपरम्।<br>
ततो रुद्रा महोत्साहा वसवो गुह्यकादयः ॥ २४९.६६ ॥<br>
<br>
पुरतो विप्रचित्तिश्च नमुचिर्वृत्रशम्बरौ।<br>
द्विमूर्द्धा वज्रदंष्ट्रश्च सौंहिकेयो बलिस्तथा ॥ २४९.६७ ॥<br>
<br>
एते चान्ये च बहवो मुखभागमुपस्थिताः।<br>
ममन्थुरम्बुधिं दृप्ता बलतेजो विभूषिताः ॥ २४९.६८ ॥<br>
<br>
बभूवात्र महाघोषो महामेघरवोपमः।<br>
उदधेर्मथ्यमानस्य मन्दरेण सुरासुरैः ॥ २४९.६९ ॥<br>
<br>
तत्र नानाजलचरा वनिर्धूता महाद्रिणा।<br>
विलयं समुपाजग्मुः शतशोऽथ सहस्रशः ॥ २४९.७० ॥<br>
<br>
वारुणानि च भूतानि विविधानि महेश्वरः।<br>
पातालतलवासीनि विलयं समुपानयत् ॥ २४९.७१ ॥<br>
<br>
तस्मिंश्च भ्राम्यमाणेऽद्रौ संघृष्टाश्च परस्परम्।<br>
न्यपतन् पतगोपेताः पर्वताग्रान्महाद्रुमाः ॥ २४९.७२ ॥<br>
<br>
तेषां सङ्घर्षणाच्चाग्निरर्चिभिः प्रज्वलन् मुहुः।<br>
विद्युद्भिरिव नीलाभ्रमावृणोत् मन्दरं गिरिम् ॥ २४९.७३ ॥<br>
<br>
ददाह कुञ्जरांश्चैव सिंहांश्चैव विनिःसृतान्। <br>
विगतासूनि सर्वाणि सत्वानि विविधानि च ॥ २४९.७४ ॥<br>
<br>
तमग्निममरश्रेष्ठः प्रदहन्तमितस्ततः।<br>
वारिणा मेघजेनेन्द्रः शमयामास सर्वतः ॥ २४९.७५ ॥<br>
<br>
ततो नाना रसास्तत्र सुस्रुवुः सागराम्भसि।<br>
महाद्रुमाणां निर्यासा बहवश्चौषधीरसाः ॥ २४९.७६ ॥<br>
<br>
तेषाममृतवीर्य्याणां रसानां पयसैव च।<br>
अमरत्वं सुरा जग्मुः काञ्चनच्छविसन्निभाः ॥ २४९.७७ ॥<br>
<br>
अथ तस्य समुद्रस्य तज्जातमुदकं पयः।<br>
रसान्तरैर्विमिश्रञ्च ततः क्षीरादभूद् घृतम् ॥ २४९.७८ ॥<br>
<br>
तता ब्रह्माणमासीनं देवा वचनमब्रुवन्।<br>
श्रान्ताः स्म सुभृशं ब्रह्मन्नोद्भवत्यमृतञ्च यत् ॥ २४९.७९ ॥<br>
<br>
ऋते नारायणात् सर्वे दैत्या देवोत्तमास्तथा।<br>
चिरायितमिदञ्चापि सागरस्य तु मन्थनम् ॥ २४९.८० ॥<br>
<br>
ततो नारायणं देवं ब्रह्मा वचनमब्रवीत्।<br>
विधत्स्वैषां बलं विष्णो! भवानेव परायणम् ॥ २४९.८१ ॥<br>
<br>
विष्णुरुवाच।<br>
बलं ददामि सर्वेषां कर्मैतद्ये समास्थिताः।<br>
क्षुभ्यतां क्रमशः सर्वैर्मन्दरः परिवर्त्यताम् ॥ २४९.८२ ॥<br>
<br>
