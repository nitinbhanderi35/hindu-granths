<br>
शान्तिविधानवर्णनम्।<br>
<br>
गर्ग उवाच।<br>
पुरेषु येषु दृश्यन्ते पादपादेव चोदिता।<br>
रुदन्तो वा हसन्तो वा स्रवन्तो वा रसान्बहून् ॥ २३२.१ ॥<br>
<br>
अरोगा वा विना वातं शाखां मुञ्चत्यथ द्रुमाः।<br>
फलं मूलं तथा कालं दर्शयन्ति त्रिहायनाः ॥ २३२.२ ॥<br>
<br>
पूर्ववत्स्वं दर्शयन्ति फलं पुष्पं तथान्तरे।<br>
क्षीरं स्नेहं तथा रक्त मधु तोयं स्रवन्ति च ॥ २३२.३ ॥<br>
<br>
शुष्यन्त्यरोगाः सहसा शुष्का रोहन्ति वा पुनः।<br>
उत्तिष्ठन्तीह पतिताः पतन्ति च तथोत्थिताः ॥ २३२.४ ॥<br>
<br>
तत्र वक्ष्यामि ते ब्रह्मन्! विपाकं फलमेव च।<br>
रोदने व्याधिमभ्येति हसने देशविभ्रमम् ॥ २३२.५ ॥<br>
<br>
शाखाप्रपतनं कुर्यात् संग्रामे योधपातनम्।<br>
बालानां मरणं कुर्यात् बालानां बालपुष्पिता॥ २३२.६ ॥<br>
<br>
स्वराष्ट्रभेदं कुरुते फलपुष्पमथान्तरे।<br>
क्षयः सर्वत्र गोक्षीरे स्नेहे दुर्भिक्षलक्षणम् ॥ २३२.७ ॥<br>
<br>
वाहनापचयं मद्ये रक्ते संग्राममाविशेत्।<br>
मधुस्रावे भवेद् व्याधिर्जलस्रावे न वर्षति ॥ २३२.८ ॥<br>
<br>
अरोगशोषणं ज्ञेयं ब्रह्मन्! दुर्भिक्षलक्षणम्।<br>
शुष्केषु संप्रहरोहस्तु वीर्यमन्त्रञ्च हीयते ॥ २३२.९ ॥<br>
<br>
उत्थाने पतितानाञ्च नयं भेदकरम्भवेत्।<br>
स्थानात् स्तानन्तु गमने देशभङ्गस्तथा भवेत् ॥ २३२.१० ॥<br>
<br>
ज्वलत्स्वपि च वृक्षेषु रुद्रत्स्वपि धनक्षयम्।<br>
एतत्पूजितवृक्षेषु सर्वं राज्ञो विपद्यते ॥ २३२.११ ॥<br>
<br>
पुष्पे फले वा विकृते राज्ञो मृत्यु तथादिशेत्।<br>
अन्येषु चैव वृक्षेषु वृक्षोत्पातेष्वतन्द्रितः ॥ २३२.१२ ॥<br>
<br>
आच्छादयित्वा तं वृक्षं गन्धमाल्यैर्विभूषयेत्।<br>
वृक्षोपरि तथा छत्रं कुर्यात् पापप्रशान्तये ॥ २३२.१३ ॥<br>
<br>
शिवमभ्यर्चयेद्देवं पशुञ्चास्मै निवेदयेत्।<br>
रुद्रेभ्य इति वृक्षेषु हुत्वा रुद्रं जपेत्ततः ॥ २३२.१४ ॥<br>
<br>
मध्वाज्ययुक्तेन तु पायसेन संपूज्य विप्रांश्च भुवञ्च दद्यात्।<br>
गीतेन नृत्येन तथार्चयेत्तु देवं हरं पापविनाशहेतोः ॥ २३२.१५ ॥ <br>
	<br>
<br>
