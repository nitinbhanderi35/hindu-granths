ऋषीणां नामगोत्रवंशप्रवरवर्णनम्।<br>
मत्स्य उवाच।<br>
अतः परमगस्त्यस्य वक्ष्ये वंशोद्भवान् द्विजान्।<br>
अगस्त्यश्च करम्भश्च कौशल्यः करटस्तथा ।। २०२.१ ।।<br>
<br>
सुमेधसो मयोभुवस्तथा गान्धारकायणाः।<br>
पौलस्त्याः पौलहाश्चैव क्रतुवंशभवास्तथा ।। २०२.२ ।।<br>
<br>
आर्षेयाभिमताश्चैषां सर्वेषां प्रवराः शुभाः।<br>
अगस्त्यश्च महेन्द्रश्च ऋषिश्चैव मयोभुवः ।। २०२.३ ।।<br>
<br>
परस्परमवैवाह्या ऋषयः परिकीर्तिताः। <br>
पौर्णमासाः पारणाश्च आर्षेयाः परिकीर्तिताः ।। २०२.४ ।।<br>
<br>
अगस्त्यः पौर्णमासश्च पारणश्च महातपाः।<br>
परस्परमवैवाह्याः पौर्णमासास्तु पारणैः।। २०२.५ ।।<br>
<br>
एवमुक्तो ऋषीणान्तु वंश उत्तमपौरुषः।<br>
अत परं प्रवक्ष्यामि किम्भवानद्य कथ्यताम् ।। २०२.६ ।।<br>
<br>
मनुरुवाच।<br>
पुलहस्य पुलस्त्यस्य क्रतोश्चैवमहात्मनः।<br>
अगस्त्यस्य तथा चैव कथं वंशस्तदुच्यताम् ।। २०२.७ ।।<br>
<br>
मत्स्य उवाच।<br>
क्रतुः खल्वनपत्योऽभूद्राजन्वैवस्वतेऽन्तरै।<br>
इध्मवाहं स पुत्रत्वे जग्राह ऋषिसत्तमः ।। २०२.८ ।।<br>
<br>
अगस्त्यपुत्रं धर्मज्ञं आगस्त्याः क्रतवस्ततः।<br>
पुलहस्य तथा पुत्रास्त्रयश्च पृथिवीपते! ।। २०२.९ ।।<br>
<br>
तेषान्तु जन्म वक्ष्यामि उत्तरत्र यथाविधि।<br>
पुलहस्तु प्रजां दृष्ट्वा नातिप्रीतमनाः स्वकाम् ।। २०२.१० ।।<br>
<br>
अगस्त्यजं दृढास्यन्तु पुत्रत्वे वृतवांस्ततः।<br>
पौलहाश्च तथा राजन्! आगस्त्याः परिकीर्तिताः ।। २०२.११ ।।<br>
<br>
पुलस्त्यान्वयसम्भूतान् दृष्ट्वा रक्षः समुद्भवान्।<br>
अगस्त्यस्य सुतान् धीमान् पुत्रत्वे वृतवांस्ततः ।। २०२.१२ ।।<br>
<br>
पौलस्त्याश्च तथा राजन्नागस्त्याः परिकीर्तिताः।<br>
सगोत्रत्वादिमे सर्वे परस्परमनन्वयाः ।। २०२.१३ ।।<br>
<br>
एते तवोक्ताः प्रवरा द्विजानीं महानुभावा नृपवंशकाराः।<br>
एषान्तु नाम्ना परिकीर्तितेन पापं समग्रं पुरुषो जहाति ।। २०२.१४ ।।<br>
<br>
<br>
