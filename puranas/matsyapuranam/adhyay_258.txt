<br>
क्रियायोगविधिवर्णनम्।<br>
<br>
ऋषय ऊचुः।<br>
क्रियायोगः कथं सिद्ध्येद् गृहस्थादिषु सर्वदा।<br>
ज्ञानयोगसहस्राद्धि कर्मयोगो विशिष्यते ॥ २५८.१<br>
<br>
सूत उवाच।<br>
क्रियायोगं प्रवक्ष्यामि देवतार्चानुकीर्तनम्।<br>
भुक्तिमुक्तिप्रदं यस्मान्नान्यत् लोकेषु विद्यते ॥ २५८.२<br>
<br>
प्रतिष्ठायां सुराणां तु देवतार्चानुकीर्तनम्।<br>
देवयज्ञोत्सवञ्चापि बन्धनाद्ये न मुच्यते ॥ २५८.३<br>
<br>
विष्णौस्तावत् प्रवक्ष्यामि यादृग्रूपं प्रशस्यते।<br>
शङ्खचक्रधरं शान्तं पद्महस्तं गदाधरम् ॥ २५८.४<br>
<br>
च्छत्राकारं शिरस्तस्य कम्बुग्रीवं शुभेक्षणम्।<br>
तुङ्गनाशं शुक्तिकर्णं प्रशान्तोरुभुजक्रमम् ॥ २५८.५<br>
<br>
क्वचिदष्टभुजं विद्याच्चतुर्भुजमथापरम्।<br>
द्विभुजश्चापि कर्तव्यो भवनेषु पुरोधसा ॥ २५८.६<br>
<br>
देवस्याष्टभुजस्यास्य यथा स्थानं निबोधत।<br>
खड्गो गदाशरः पद्मं दिव्यं दक्षिणतो हरेः॥ २५८.७<br>
<br>
धनुश्च खेटकञ्चैव शङ्खचक्रे च वामतः ।<br>
चतुर्भुजस्य वक्ष्यामि यथैवायुधसंस्थितिः ॥ २५८.८<br>
<br>
दक्षिणेन गदापद्मं वासुदेवस्य कारयेत्।<br>
वामतः शङ्खचक्रे च कर्तव्ये भूतिमिच्छता ॥ २५८.९<br>
<br>
कृष्णावतारे तु गदा वामहस्ते प्रशस्यते।<br>
यथेच्छया शङ्खचक्रे चोपरिष्टात् प्रकल्पयेत् ॥ २५८.१०<br>
<br>
अधस्तात् पृथिवी तस्य कर्तव्या पादमध्यतः।<br>
दक्षिणे प्रणतं तद्वद् गरुत्मन्तं निवेशयेत् ॥ २५८.११<br>
<br>
वामतस्तु भवेल्लक्ष्मीः पद्महस्ता शुभानना।<br>
गरुत्मानग्रतो वापि संस्थाप्यो भूतिमिच्छता ॥ २५८.१२<br>
<br>
श्रीश्चपुष्टिष्च कर्तव्ये पार्श्वयोः पद्मसंयुते।<br>
तोरणञ्चोपरिष्टात्तु विद्याधरसमन्वितम् ॥ २५८.१३<br>
<br>
देवदुन्दुभिसंयुक्तं गन्धर्व मिथुनान्वितम्।<br>
पत्रवल्लीसमोपेतं सिंहव्याघ्र समन्वितम् ॥ २५८.१४<br>
<br>
तथा कल्पतलोपेतं स्तुवद्भिरमरेश्वरैः।<br>
एवं विधो भवेद् विष्णो स्त्रिभागेनास्य पीठिका ॥ २५८.१५<br>
<br>
नवतालप्रमाणास्तु देवदानवकिन्नराः।<br>
अतःपरं प्रवक्ष्यामि मानोन्मानं विशेषतः ॥ २५८.१६<br>
<br>
जालान्तरप्रविष्टानां भानूनां यद्रजःस्फुटम्।<br>
त्रसरेणुः सविज्ञेयो वालाग्रं तैरथाष्टभिः ॥ २५८.१७<br>
<br>
तदष्टकेन लिक्षा तु यूकालिक्षाष्टकैर्मता।<br>
यवो यूकाष्टकं तद्वदष्टभिस्तैस्तदंगुलम्॥ २५८.१८<br>
<br>
स्वकीयांगुलिमानेन मुखं स्याद् द्वादशांगुलम्।<br>
मुखमानेन कर्तव्या सर्वावयवकल्पना ॥ २५८.१९<br>
<br>
सौवर्णी राजती वापि ताम्री रत्नमयी तथा।<br>
शैलीदारुमयीचापि लोहसंघमयी तथा ॥ २५८.२०<br>
<br>
रीतिकाधातुयुक्ता वा ताम्रकांस्यमयी तथा।<br>
शुभदारुमयीवापि देवतार्चा प्रशस्यते ॥ २५८.२१<br>
<br>
अंगुष्ठपर्वादारभ्य वितस्तिर्यावदेव तु।<br>
गृहेषु प्रतिमा कार्या नाधिका शस्यते बुधैः ॥ २५८.२२<br>
<br>
आषोडशा तु प्रासादे कर्तव्या नाधिका ततः।<br>
मध्योत्तमकनिष्ठा तु कार्या वित्तानुसारतः ॥ २५८.२३<br>
<br>
द्वारोच्छ्रायस्य यन्मानमष्टधा तत्तु कारयेत्।<br>
बागमेकं ततस्त्यक्त्वा परिशिष्टन्तु यद् भवेत् ॥ २५८.२४<br>
<br>
भागद्वयेन प्रतिमा त्रिभागीकृत्य तत्पुनः।<br>
पीठिका भागतः कार्या नातिनीचा न चोच्छ्रिता ॥ २५८.२५<br>
<br>
प्रतिमामुखमानेन नवभागान् प्रकल्पयेत्।<br>
चतुरंगुला भवेद् ग्रीवा भागेन हृदयं पुनः ॥ २५८.२६<br>
<br>
नाभिस्तस्मादधः कार्या भागेनैकेन शोभना।<br>
निम्नत्वे विस्तरत्वे च अंगुलं परिकीर्तितम् ॥ २५८.२७<br>
<br>
नाभेरधस्तथा मेढ्रं भागेनैकेन कल्पयेत्।<br>
द्विभागेनायतावूरू जानुनी चतुरंगुले ॥ २५८.२८<br>
<br>
जङ्घे द्विभागे विख्याते पादौ च चतुरंगुलौ।<br>
चतुर्दशांगुलस्तद्वत् मौलिरस्य प्रकीर्तितः ॥ २५८.२९<br>
<br>
ऊर्ध्वं मानमिदं प्रोक्तं पृथुत्वञ्च निबोधतः।<br>
सर्वावयवमानेषु विस्तारं क्षृणुत द्विजाः&nbsp;! ॥ २५८.३०<br>
<br>
चतुरंगुलं ललाटं स्यादूर्ध्वं नासा तथैव च।<br>
द्व्यंगुलन्तु हनुर्ज्ञेयमोष्ठः स्वांगुलसम्मितः ॥ २५८.३१<br>
<br>
अष्टांगुले ललाटे च तावन्मात्रे भ्रुवौ मते।<br>
अर्द्धांगुला भ्रुवोर्लेखा मध्ये धनुरिवानता ॥ २५८.३२<br>
<br>
उन्नताग्रा भवेत्पार्श्वे श्लक्ष्ण तीक्ष्ण प्रसस्यते।<br>
अक्षिणी द्व्यंगुला यामे तदर्धं चैव विस्तरे ॥ २५८.३३<br>
<br>
उन्नतोदरमध्ये तु रक्तान्ते शुभलक्षणे।<br>
तारकार्धविभागेन दृष्टिः स्यात् पञ्चभागिका ॥ २५८.३४<br>
<br>
द्वंयगुलन्तु भ्रुवोर्मध्ये नासा मूलमथांगुलम्।<br>
नासाग्रविस्तरं तद्वत् पुटद्वयमथानतम् ॥ २५८.३५<br>
<br>
नासा पुटबिलं तद्वदर्धांगुलमुदाहृतम्।<br>
कपोले द्व्यंगुले तद्वत् कर्णमूलाद्विनिर्गते ॥ २५८.३६<br>
<br>
हन्वग्रमंगुलं तद्वद्विस्तारो द्व्यंगुलो भवेत्।<br>
अर्द्धांगुला भ्रुवो राजी प्रणालसदृशी समा ॥ २५८.३७<br>
<br>
अर्द्धांगुल समस्तद्वदुत्तरोष्ठस्तु विस्तरे।<br>
निष्पावसदृशन्तद्वन्नासा पुटदलं भवेत् ॥ २५८.३८<br>
<br>
खृक्किणी ज्योतिस्तुल्ये तु कर्णमूलात् षडंगुले।<br>
कर्णौ तु भ्रूसमौ ज्ञेयौ ऊर्ध्वन्तु चतुरंगुलौ ॥ २५८.३९<br>
<br>
द्व्यंगुलौ कर्णपार्श्वौ तु मात्रामेकान्तु विस्तृतौ।<br>
कर्णयोरुपरिष्टाच्च मस्तकं द्वादशांगुलम् ॥ २५८.४०<br>
<br>
ललाटात्पृष्ठतोऽर्धेन प्रोक्तमष्टादशांगुलम्।<br>
षट्त्रिंशदङ्गुलश्चास्य परिणाहः शिरोगतः ॥ २५८.४१<br>
<br>
सकेशनिचयो यस्य द्विचत्वारिंशदंगुलः।<br>
केशान्तात्हनुका तद्वदंगुलानि तु षोडश ॥ २५८.४२<br>
<br>
ग्रीवा मध्यपरीणाह चतुर्विंशतिकांगुलः।<br>
अष्टांगुला भवेद् ग्रीवा पृथुत्वेन प्रशस्यते ॥ २५८.४३<br>
<br>
स्तनग्रीवान्तरं प्रोक्तमेकतालं स्वयम्भुवा।<br>
स्तनयोरन्तरं तद्वद् द्वादशांगुलमिष्यते ॥ २५८.४४<br>
<br>
स्तनयोर्मण्डलं तद्वद् द्व्यङ्गुलं परिकीर्तितम्।<br>
चूचुकौ मण्डलस्यान्तर्यवमात्रा वुभौ स्मृतौ ॥ २५८.४५<br>
<br>
द्वितालञ्चापि विस्ताराद् वक्षस्थलमुदाहृतम्।<br>
कक्षे षड़ंगुले प्रोक्ते बाहुमूलस्तनान्तरे ॥ २५८.४६<br>
<br>
चतुर्दशांगुलौ पादावङ्गुष्ठौ तु त्रियंगुलौ।<br>
पञ्चांगुलपरीणाहमङ्गुष्ठाग्रं तथोन्नतम् ॥ २५८.४७<br>
<br>
अंगुष्ठकसमा तद्वदायामा स्यात्प्रदेशिनी।<br>
तस्याः षोड़शभागेन हीयते मध्यमांगुली ॥ २५८.४८<br>
<br>
अनामिकाष्टभागेन कनिष्ठा चापि हीयते।<br>
पर्वत्रयेण चांगुल्यो गुल्फौ द्व्यंगुलकौ मतौ॥ २५८.४९<br>
<br>
पार्ष्णिर्द्व्यंगुलमात्रस्तु कलयोच्चः प्रकीर्तितः।<br>
द्विपर्वांगुष्ठकः प्रोक्त परीणाहश्च द्व्यंगुलः ॥ २५८.५०<br>
<br>
प्रदेशिनी परीणाहस्त्र्यंगुलः समुदाहृतः।<br>
कन्यसा चाष्टभागेन हीयते क्रमशो द्विजाः ॥ २५८.५१<br>
<br>
अंगुलेनोच्छ्रयः कार्यो ह्यंगुष्ठस्य विशेषतः।<br>
तदर्धेन तु शेषाणामंगुलीनान्तथोच्छ्रयः ॥ २५८.५२<br>
<br>
जङ्घाग्रे परिणाहस्तु अंगुलानि चतुर्दश।<br>
जङ्घा मध्ये परीणाहस्तथैवाष्टादशांगुलः ॥ २५८.५३<br>
<br>
जानुमध्ये परीणाह एकविशतिरंगुलः।<br>
जानूच्छ्रयोऽङ्गुलप्रोक्ते मण्डलन्तु त्रिरंगुलम् ॥ २५८.५४<br>
<br>
उरुमध्ये परीणाहो ह्यष्टाविंशतिकांगुलः।<br>
एकत्रिंशोपरिष्टाच्च वृषणौ तु त्रिरंगुलौ॥ २५८.५५<br>
<br>
द्व्यंगुलश्च तथा मेढ्रं परीणाहः षड़ंगुलम्।<br>
मणिबन्धादधो विद्यात् केशरेकास्तथैव च॥ २५८.५६<br>
<br>
मणिकोशपरीणाहश्चतुरंगुल इष्यते।<br>
विस्तरेण भवेत्तद्वत्कटिरष्टादशांगुला ॥ २५८.५७<br>
<br>
द्वाविंशति तथा स्त्रीणां स्तनौ च द्वादशांगुलौ।<br>
नाभिमध्यपरीणाहो द्विचत्वारिंशदंगुलः ॥ २५८.५८<br>
<br>
पुरुषे पञ्चपञ्चाशत् कट्याञ्चैव तु वेष्टनम्।<br>
कक्षयोरुपरिष्टात्तु स्कन्धौ प्रोक्तौ षडंगुलौ ॥ २५८.५९<br>
<br>
अष्टांगुलान्तु विस्तारे ग्रीवाञ्चैव विनिर्दिशेत्।<br>
परीणाहे तथा ग्रीवां कला द्वादश निर्दिशेत् ॥ २५८.६०<br>
<br>
आयामो भुजयोस्तद्वत् द्विचत्वारिंशदंगुलः।<br>
कार्यन्तु बाहुशिखरं प्रमाणे षोड़शांगुलम् ॥ २५८.६१<br>
<br>
ऊर्ध्वं यद् बाहुपर्यंन्तं विन्द्यादष्टांगुलं शतम्।<br>
तथैकांगुलहीनन्तु द्वितीयं पर्व उच्यते ॥ २५८.६२<br>
<br>
बाहुमध्ये परीणाहो भवेदष्टादशांगुलः।<br>
षोड़शोक्तः प्रबाहुस्तु षट्कलोग्र करोमतः ॥ २५८.६३<br>
<br>
सप्तांगुलं करतलं पञ्चमध्यांगुलीमता।<br>
अनामिका मध्यमायाः सप्तभागेन हीयते ॥ २५८.६४<br>
<br>
तस्यास्तु पञ्चभागेन कनिष्ठा परिहीयते।<br>
मध्यमायास्तु हीना वै पञ्चभागेन तर्जनी ॥ २५८.६५<br>
<br>
अंगुष्ठस्तर्जनीमूलादधः प्रोक्तस्तु तत्समः।<br>
अंगुष्ठपरिणाहस्तु विज्ञेयश्चतुरंगुलः ॥ २५८.६६<br>
<br>
शेषाणामंगुलीनान्तु भागो भागेन हीयते।<br>
मध्यमा मध्यभागन्तु अंगुलद्वयमायतम् ॥ २५८.६७<br>
<br>
यवो यवेन सर्वासान्तस्यास्तस्याः प्रहीयते।<br>
अंगुष्ठपर्वमध्यन्तु तर्जन्या सदृशं भवेत्॥ २५८.६८<br>
यवद्वयाधिकं तद्वदग्रपर्व उदाहृतम्।<br>
पर्वार्धे तु नखान्विद्यादंगुलीषु समन्ततः ॥ २५८.६९<br>
<br>
स्निग्धं श्लक्ष्णं प्रकुर्वीत ईषद्रक्तं तथाग्रतः।<br>
निम्नपृष्टं भवेन्मध्ये पार्श्वतः कलयोच्छ्रितम् ॥ २५८.७०<br>
<br>
तत्रैव केशवल्लीयं स्कन्धोपरि दशाङ्गुला।<br>
स्त्रियः कार्यास्तु तन्वङ्ग्यः स्तनोरुजघनाधिकाः ॥ २५८.७१<br>
<br>
चतुर्दशांगुलायाममुदरं नाम निर्दिशेत्।<br>
नानाभरणसम्पन्नाः किञ्चित् श्लक्ष्णभुजास्ततः ॥ २५८.७२<br>
<br>
किञ्चिद्धीर्घं भवेद्वक्त्रमलकावलिरुत्तमा।<br>
नासाग्रीवा ललाटञ्च सार्द्धमात्रं त्रिरंगुलम् ॥ २५८.७३<br>
<br>
अध्यर्द्धांगुलविस्तारः शस्यतेऽधरपल्लवः।<br>
अधिकं नेत्रयुग्मन्तु चतुर्भागेन निर्दिशेत् ॥ २५८.७४<br>
<br>
ग्रीवावलिश्च कर्तव्या किञ्चिदर्धांगुलोच्छ्रया।<br>
एवं वारीषु सर्वासु देवानां प्रतिमासु च ।<br>
तव चालमिदं प्रोक्तं लक्षणं पापनाशनम् ॥ २५८.७५<br>
