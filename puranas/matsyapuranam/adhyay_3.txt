सृष्टिप्रकरणम्।<br>
<br>
मनुरुवाच।<br>
चतुर्मुखत्वमगमत् कस्माल्लोकपितामहः।<br>
कथं तु लोकानसृजत् ब्रह्मा ब्रह्मविदाम्वरः।। ३.१ ।।<br>
<br>
तपश्चचार प्रथमममराणां पितामहः।<br>
आविर्भूतास्ततो वेदाः साङ्गोपाङ्गपदक्रमाः।। ३.२ ।।<br>
<br>
पुराणं सर्वशास्त्राणं प्रथमं ब्रह्मणा स्मृतम्।<br>
नित्यं शब्दमयं पुण्यं शतकोटिप्रविस्तरम्।। ३.३ ।।<br>
<br>
अनन्तरञ्च वक्त्रेभ्यो वेदास्तस्य विनिःसृताः। <br>
मीमांसान्यायविद्याश्च प्रमाणाष्टक संयुताः।। ३.४ ।।<br>
<br>
वेदाभ्यासरतस्यास्य प्रजाकामस्य मानसाः।<br>
मनसः पूर्वसृष्टा वै जातायत्तेन मानसाः।। ३.५ ।।<br>
<br>
मरीचिरभवत्‌ पूर्व ततोऽत्रिर्भगवान् ऋषिः।<br>
अङिगराश्चाभवत्पश्चात् पुलस्त्यस्तदनन्तरम्।। ३.६ ।।<br>
<br>
ततः पुलहनामा वै ततः क्रतुरजायत। <br>
प्रचेताश्च ततः पुत्रो वशिष्ठश्चाभवत् पुनः।। ३.७ ।।<br>
<br>
पुत्रो भृगुरभूत्तद्वन्नारदोऽप्यचिरादभूत्। <br>
दशेमान्‌ मानसान्‌ ब्रह्मा मुनीन् पुत्रानजीजनत्।। ३.८ ।।<br>
<br>
शारीरानथ वक्ष्यामि मातृहीनान् प्रजापतेः। <br>
अङ्गुष्ठाद्दक्षिणाद्दक्षः प्रजापतिरजायतः।। ३.९ ।।<br>
<br>
धर्मस्तनान्तादभवत् हृदयात्‌ कुसुमायुधः। <br>
भ्रूमध्यादभवत्‌ क्रोधो लोभश्चाधरसम्भवः।। ३.१० ।।<br>
<br>
बुद्धे र्मोहः समभवदहङ्कारादभून्मदः। <br>
प्रमोदश्चाभवत्कण्ठान्‌ मृत्युर्लोचनतो नृप।। ३.११ ।।<br>
<br>
भरतः करमध्यात्तु ब्रह्मसूनुरभूत्ततः। <br>
एते नव! सुताः राजन्! कन्या च दशमी पुनः।। <br>
अङ्गजा इति विख्याता दशमी ब्रह्मणः सुता।। ३.१२ ।।<br>
<br>
मनुरुवाच।<br>
बुद्धेर्मोहः समभवदिति यत्परिकीर्त्तितम्।<br>
अहङ्कारः स्मृतः क्रोधो बुद्धिर्नाम किमुच्यते।। ३.१३ ।।<br>
<br>
मत्स्य उवाच।<br>
सत्वं रजस्तमश्चैव गुणत्रयमुदाहृतम्। <br>
साम्यावस्थितिरेतेषां प्रकृतिः परिकीर्तिता।। ३.१४ ।।<br>
<br>
केचित् प्रधानमित्याहुरव्यक्तमपरै जगुः। <br>
एतदेव प्रजासृष्टिं करोति विकरोति च।। ३.१५ ।।<br>
<br>
गुणेभ्यः क्षोभमाणेभ्य स्त्रयो देवा विजज्ञिरे। <br>
एकामूर्तिस्त्रयो भागा ब्रह्मविष्णुमहेश्वराः।। ३.१६ ।।<br>
<br>
स विकारात् प्रधानात्तु महत्तत्त्वं प्रजायते। <br>
महानिति यतः ख्यातिर्लोकानां जायते सदा।। ३.१७ ।।<br>
<br>
अहङ्कारश्च महतो जायते मानवर्धनः।<br>
इन्द्रियाणि ततः पञ्च वक्ष्ये बुद्धिवशानि तु।। <br>
प्रादुर्भवन्ति चान्यानि तथा कर्म्मवशानि तु।। ३.१८ ।।<br>
<br>
श्रोत्रं त्वक्‌ चक्षुषी जिह्वा नासिका च यथाक्रमम्। <br>
पायूपस्थं हस्तपादं वाक्‌चेतीन्द्रियसंग्रहः।। ३.१९ ।।<br>
<br>
शब्दः स्पर्शश्च रूपञ्च रसोगन्धश्च पञ्चमः। <br>
उत्सर्गानन्दनादान गत्यालापाश्च तत्क्रियाः।। ३.२० ।।<br>
<br>
मन एकादशं तेषां कर्म्मबुद्धिगुणान्वितम्। <br>
इन्द्रियावयवाः सूक्ष्मास्तस्य मूर्तिमनीषिणः।। ३.२१ ।।<br>
<br>
श्रयन्ति यस्मात्तन्मात्राः शरीरं तेन संस्मृतम्।<br>
शरीरयोगाज्जीवोऽपि शरीरीगद्यतेबुधैः।। ३.२२ ।।<br>
<br>
मनः सृष्टिं विकुरुते चोद्यमानं सिसृक्षया।<br>
आकाशं शब्दतन्मात्रादभूच्छव्दगुणात्मकम्।। ३.२३ ।।<br>
<br>
आकाशविकृतेर्वायुः शब्दस्पर्शगुणोऽभवत्। <br>
वायोश्च स्पर्शतन्मात्रात्तेजश्चाविरभूत्ततः।। ३.२४ ।।<br>
<br>
त्रिगुणं तद्विकारेण तच्छब्दस्पर्शरूपवत्। <br>
तेजोविकारादभवद्वारि राजं श्चतुर्गुणम्।। ३.२५ ।।<br>
<br>
रसतन्मात्रसम्भूतं प्रायो रसगुणात्मकम्। <br>
भूमिस्तु गन्धतन्मात्रादभूत्पञ्चगुणान्विता।। ३.२६ ।।<br>
<br>
प्रायो गन्धगुणा सा तु बुद्धिरेषा गरीयसी।<br>
एभिः सम्पादितं भुङ्क्ते पुरुषः पञ्चविंशकः।। ३.२७ ।।<br>
<br>
ईश्वरेच्छावशः सोऽपि जीवात्मा कथ्यते बुधैः।<br>
एवं षड्‌विंशकं प्रोक्तं शरीर इह मानवे।। ३.२८ ।।<br>
<br>
सांख्यं संख्यात्मकत्वाच्च कपिलादिभिरुच्यते।<br>
एतत्तत्त्वात्मकं कृत्वा जगद्वेधा अजीजनत्।। ३.२९ ।।<br>
<br>
सावित्रीं लोकसृष्ट्यर्थं हृदि कृत्वा समास्थितः।<br>
ततः सञ्जपतस्तस्य भित्वा देहमकल्मषम्।। ३.३० ।।<br>
<br>
स्त्रीरूपमर्द्धमकरोदर्द्धं पुरुषरुपवत्। <br>
शतरूपा च सा ख्याता सावित्री च निगद्यते।। ३.३१ ।।<br>
<br>
सरस्वत्यथ गायत्री ब्रह्माणी च परन्तप!। <br>
ततः स्वदेहसम्भूतामात्मजामित्यकल्पयत्।। ३.३२ ।।<br>
<br>
दृष्ट्वा तां व्यथितस्तावत्कामबाणार्दितो विभुः।<br>
अहो रूपमहोरूपमितिचाह प्रजापतिः।। ३.३३ ।।<br>
<br>
ततो वशिष्ठप्रमुखाः भगिनीमिति चुक्रुशुः।<br>
ब्रह्मा न किञ्चिद्ददृशे तन्मुखालोकनादृते।। ३.३४ ।।<br>
<br>
अहो रूपमहोरूपमिति प्राह पुनः पुनः। <br>
ततः प्रणामनम्रान्तां पुनरेवाभ्यलोकयत्।। ३.३५ ।।<br>
<br>
अथ प्रदक्षिणं चक्रे सा पितुर्वरवर्णिनी। <br>
पुत्रेभ्यो लज्जितस्यास्य तद्रूपालोकनेच्छया।। ३.३६ ।।<br>
<br>
आविर्भूतं ततो वक्त्रं दक्षिणं पाण्डुगण्डवत्।<br>
विस्मयस्फुरदोष्ठञ्च पाश्चात्यमुदगात्ततः।। ३.३७।।<br>
<br>
चतुर्थमभवत्पश्चाद्वामं कामशरातुरम्।<br>
ततोऽन्यदभवत्तस्य कामातुर तया तथा।। ३.३८ ।।<br>
<br>
उत्पतन्त्यास्तदाकारा आलोकन कुतूहलात्।<br>
सृष्ट्यर्थं यत् कृतं तेन तपः परमदारुणम्।। ३.३९ ।।<br>
<br>
तत्‌ सर्वं नाशमगमत् स्वसुतोपगमेच्छया। <br>
तेनोर्ध्वं वक्त्रमभवत् पञ्चमं तस्य धीमतः।। <br>
आविर्भवज्जटाभिश्च तद्वक्त्रंञ्चावृणोत्प्रभुः।। ३.४०।।<br>
<br>
ततस्तानब्रवीत् ब्रह्मा पुत्रानात्मसमुद्भवान्। <br>
प्रजाः सृजध्वमभितः सदेवासुरमानुषी।। ३.४१ ।।<br>
<br>
एवमुक्तास्ततः सर्वे ससृजुर्विविधाः प्रजाः।<br>
गतेषु तेषु सृष्ट्यर्थं प्रणामावनतामिमाम्।। ३.४२ ।।<br>
<br>
उपयेमे स विश्वात्मा शतरूपामनिन्दिताम्।<br>
सम्बभूव तया सार्द्धमतिकामातुरो विभुः।।<br>
सलज्जाञ्चकमे देवः कमलोदरमन्दिरे।। ३.४३ ।।<br>
<br>
यावदब्दशतं दिव्यं यथान्यः प्राकृतो जनः।<br>
ततः कालेन महता तस्याः पुत्रोऽभवन्मनुः।।३.४४<br>
<br>
स्वायम्भुव इति ख्यातः स विराडिति नः श्रुतम्।<br>
तद्रूपगुणसामान्यादधिपूरुष उच्यते।। ३.४५ ।।<br>
<br>
वैराजा यत्र ते जाता बहवः शंसितव्रताः।<br>
स्वायम्भुवा महाभागाः सप्त सप्त तथापरे।। ३.४६ ।।<br>
<br>
स्वारोचिषाद्याः सर्वे ते ब्रह्मतुल्यस्वरूपिणः। <br>
औत्तमिप्रमुखास्तद्वद्येषान्त्वं सप्तमोऽधुना।। ३.४९ ।।<br>
