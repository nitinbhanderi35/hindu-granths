ज्यौतिषचक्रवर्णनम्।<br>
ऋषय ऊचुः।<br>
एवं श्रुत्वा कथां दिव्यामब्रुवन् लोमहर्षणिम्।<br>
सूर्याश्चन्द्रमसोचारं ग्रहाणाञ्चैव सर्वशः।। १२५.१ ।।<br>
<br>
भ्रमन्ति कथमेतानि ज्योतींषि रविमण्डले।<br>
अव्यूहेनैव सर्वाणि तथा चासङ्गरेण वा।। १२५.२ ।।<br>
<br>
कश्च भ्रामयते तानि भ्रमन्ति यदि वा स्वयम्।<br>
एतद्वेदितुमिच्छामस्ततो निगदसत्तम!।। १२५.३ ।।<br>
<br>
सूत उवाच।<br>
भूतसंमोहनं ह्येतद्‌ ब्रुवतो मे निबोध तम्।<br>
प्रत्यक्षमपि द्रृश्यं तत् संमोहयति वै प्रजाः।। १२५.४ ।।<br>
<br>
योऽसौ चतुर्दशर्क्षेषु शिंशुमारो व्यवस्थितः।<br>
उत्तानपादपुत्रोऽसौ मेढीभूतो ध्रुवो दिवि।। १२५.५ ।।<br>
<br>
सैष भ्रमन् भ्रामयते चन्द्रादित्यौ ग्रहैः सह।<br>
भ्रमन्तमनुसर्पन्ति नक्षत्राणि च चक्रवत्।। १२५.६ ।।<br>
<br>
ध्रुवस्य मनसा यौ वै भ्रमते ज्योतिषाङ्गणः। <br>
वातानीकमयैर्बन्धैर्ध्रुवे बद्धः प्रसर्पति।। १२५.७ ।।<br>
<br>
तेषां भेदश्च योगश्च तथा कालस्य निश्चयः। <br>
अस्तोदयास्तथोत्पाता अयने दक्षिणोत्तरे ।। १२५.८ ।।<br>
<br>
विषुवद्‌ग्रहवर्णश्च सर्वमेतद्‌ ध्रुवेरितम्।<br>
जीमूता नाम ते मेघा यदेभ्यो जीवसम्भवः।। १२५.९ ।।<br>
<br>
द्वितीय आवहन् वायुर्मेघास्ते त्वभिसंश्रिताः।<br>
इतो योजनमात्राच्च अध्यर्द्धविकृता अपि।। १२५.१० ।।<br>
<br>
वृष्टिसर्गस्तथा तेषां धाराधारः प्रकीर्तिताः।<br>
पुष्करावर्तका नाम ये मेघाः पक्षसम्भवाः।। १२५.११ ।।<br>
<br>
शक्रेण पक्षाश्छिन्ना वै पर्वतानां महौजसा।<br>
कामगानां समृद्धानां भूतानां नाशमिच्छताम्।। १२५.१२ ।।<br>
<br>
पुष्करा नाम ते पक्षा बृहन्तस्तोयधारिणः।<br>
पुष्करावर्तका नाम कारणेनेह शब्दिताः।। १२५.१३ ।।<br>
<br>
नानारूपधराश्चैव महाघोरस्वराश्च ते।<br>
कल्पान्तवृष्टिकर्तारः कल्पान्ताग्नेर्नियामकाः।। १२५.१४ ।।<br>
<br>
वाय्वाधारा वहन्ते वै सामृताः कल्पसाधकाः।<br>
यान्यस्याण्डस्य भिन्नस्य प्राकृतान्यभवंस्तदा।। १२५.१५ ।।<br>
<br>
यस्मिन् ब्रह्मा समुत्पन्नश्चतुर्वक्त्रः स्वयं प्रभुः।<br>
तान्येवाण्डकपालानि सर्वे मेघाः प्रकीर्तिताः।। १२५.१६ ।।<br>
<br>
तेषामप्यायनं धूमः सर्वेषामविशेषतः।<br>
तेषां श्रेष्ठश्च पर्जन्यश्चत्वारश्चैव दिग्गजाः।। १२५.१७ ।।<br>
<br>
गजनां पर्वतानाञ्च मेघानां भोगिभिः सह।<br>
कुलमेकं द्विधाभूतं योनिरेका जलं स्मृतम्।। १२५.१८ ।।<br>
<br>
पर्जन्यो दिग्गजाश्चैव हेमन्ते शीतसम्भवम्।<br>
तुषारवर्षं वर्षन्ति वृद्धा ह्यन्नविवृद्धये।। १२५.१९ ।।<br>
<br>
षष्ठः परिवहो नाम वायुस्तेषां परायणः।<br>
योऽसौ बिभर्ति भगवन्! गङ्गामाकाशगोचराम्।। १२५.२० ।।<br>
<br>
दिव्यामृतजलां पुण्यां त्रिपथामिति विश्रुताम्।<br>
तस्या विस्पन्दितन्तोयं दिग्गजाः पृथुभिः करैः।। १२५.२१ ।।<br>
<br>
शीकरान् सम्प्रमुञ्चन्ति नीहार इति स स्मृतः।<br>
दक्षिणेन गिरिर्योऽसौ हेमकूट इति स्मृतः।। १२५.२२ ।।<br>
<br>
उदग्‌हिमवतः शैलस्योत्तरे चैव दक्षिणे।<br>
पुण्ड्रं नाम समाख्यातं सम्यग्‌वृष्टिविवृद्धये।। १२५.२३ ।।<br>
<br>
तस्मिन् प्रवर्तते वर्षं तत्तुषारसमुद्भवम्।<br>
ततो हिमवतो वायुर्हिमं तत्र समुद्भवम्।। १२५.२४ ।।<br>
<br>
आनयत्यात्मवेगेन सिञ्चयानो महागिरिम्।<br>
हिमवन्तमतिक्रम्य वृष्टिशेषं ततः परम्।। १२५.२५ ।।<br>
<br>
इभास्ये च ततः पश्चादिदम्भूतविवृद्धये।<br>
वर्षद्वयं समाख्यातं सम्यग् वृष्टिविवृद्धये।। १२५.२६ ।।<br>
<br>
मेघाश्चाप्यायनं चैव सर्वमेतत् प्रकीर्त्तितम्।<br>
सूर्य्य एव तु वृष्टीनां स्रष्टा समुपदिश्यते।। १२५.२७ ।।<br>
<br>
वर्षं धर्मं हिमं रात्रिं सन्ध्ये चैव दिनं तथा।<br>
शुभाशुभफलानीह ध्रुवात् सर्व प्रवर्त्तते।। १२५.२८ ।।<br>
<br>
ध्रुवेणाधिष्ठिताश्चापः सूर्य्यो वै गृह्य तिष्ठति। <br>
सर्वभूतशरीरेषु त्वापो ह्यानुश्चिताश्चयाः।। १२५.२९ ।।<br>
<br>
दह्यमानेषु तेष्वेह जङ्गमस्थावरेषु च।<br>
धूमधूतास्तु ता ह्यापो निष्क्रामन्तीह सर्वशः।। १२५.३० ।।<br>
<br>
तेन चास्त्राणि जायन्ते स्थानमभ्रमयं स्मृतम्।<br>
तेजोभिः सर्वलोकेभ्य आदत्ते रश्मिभिर्जलम्।। १२५.३१ ।।<br>
<br>
समुद्राद्वायुसंयोगात् वहन्त्यापो गभस्तयः।<br>
ततस्त्वृतुवशात् काले परिवर्त्तन् दिवाकरः।। १२५.३२ ।।<br>
<br>
नियच्छत्यापो मेघेभ्यः शुक्लाः शुक्लैस्तु रश्मिभिः।<br>
अभ्रस्थाः प्रपतन्त्यापो वायुना समुदीरिताः।। १२५.३३ ।।<br>
<br>
ततो वर्षति षण्मासान् सर्वभूतविवृद्धये।<br>
वायुभिस्तनितं चैव विद्युतस्त्वग्निजाः स्मृताः।। १२५.३४ ।।<br>
<br>
मेहनाच्च मिहेर्धातोर्मेघत्वं व्यञ्जयन्ति च।<br>
न भ्रश्यन्ते ततो ह्यापस्तस्मादभ्रस्य वै स्थितः।।<br>
स्रष्टाऽसौ वृष्टिसर्गस्य ध्रुवेणाधिष्ठितो रविः १२५.३५ ।।<br>
<br>
ध्रुवेणाधिष्ठितो वायुर्वृष्टिं संहरते पुनः।<br>
ग्रहान्निवृत्या सूर्य्यात्तु चरते ऋक्षमण्डलम्।। १२५.३६ ।।<br>
<br>
चारस्यान्ते विशत्यर्कं ध्रुवेण समधिष्ठितम्।<br>
अतः सूर्य्यरथस्यापि सन्निवेशं प्रचक्षते।। १२५.३७ ।।<br>
<br>
स्थितेन त्वेकचक्रेण पञ्चारेण त्रिनाभिना। <br>
हिरण्मयेनाणुना वै अष्टचक्रैक नेमिना।।<br>
चक्रेण भास्वता सूर्य्यः स्यन्दनेन प्रसर्पिणा।। १२५.३८ ।।<br>
<br>
शतयोजनसाहस्रो विस्तारायाम उच्यते। <br>
द्विगुणा च रथोपस्थादीषादण्डः प्रमाणत।। १२५.३९ ।।<br>
<br>
स तस्य ब्रह्मणा सृष्टो रथोह्यर्थवशेन तु।<br>
असङ्गः काञ्चनो दिव्यो युक्तः पर्वतगैर्हयैः।। १२५.४० ।।<br>
<br>
च्छन्दोभिर्वाजिरूपैस्तैर्यथाचक्रं समास्थितैः।<br>
वारुणस्य रथस्येह लक्षणैः सद्रृशश्च सः।। १२५.४१ ।।<br>
<br>
तेनासौ चरति व्योम्नि भास्वाननुदिनन् दिवि।<br>
अथाङ्गानि तु सूर्य्यस्य प्रत्यङ्गानि रथस्य च।। <br>
सम्वत्सरस्यावयवैः कल्पितानि यथाक्रमम्।। १२५.४२ ।।<br>
<br>
अहर्नाभिस्तु सूर्य्यस्य एकचक्रस्य वै स्मृतः।<br>
अरात् सम्वत्सरास्तस्य नेम्यः षड् ऋतवः स्मृताः।। १२५.४३ ।।<br>
<br>
रात्रिर्वरूथोधर्म्मश्च ध्वजऊर्ध्वं व्यवस्थितः।<br>
अक्षकोट्योर्युगान्यस्य अर्तवाहाः कलाः स्मृताः।। १२५.४४ ।।<br>
<br>
तस्य काष्ठा स्मृता घोणा दन्तपङ्क्तिः क्षणास्तु वै।<br>
निमेषश्चानुकर्षोऽस्य ईषा चास्य कला स्मृता।। १२५.४५ ।।<br>
<br>
युगाक्षकोटी ते तस्य अर्थकामावुभौ स्मृतौ। <br>
सप्ता (मा) श्चरूपाश्छन्दांसि वहन्ते वायुरंहसा।। १२५.४६ ।।<br>
<br>
गायत्री चैव त्रिष्टुप् च जगत्यनुष्टुप् तथैव च।<br>
पङ्‌क्तिश्च बृहतीचैव उष्णिगेव तु सप्तमः।। १२५.४७ ।।<br>
<br>
चक्रमक्षे निबद्धन्तु ध्रुवे चाक्षः समर्पितः।<br>
सहचक्रो भ्रमत्यक्षः सहाक्षो भ्रमति ध्रुवम्।। १२५.४८ ।।<br>
<br>
अक्षः सहैव चक्रेण भ्रमतेऽसौ ध्रुवेरितः।<br>
एवमर्थवशात्तस्य सन्निवेशो रथस्य तु।। १२५.४९ ।।<br>
<br>
तथा संयोगभागेन सिद्धो वै भास्करो रथः।<br>
तेनाऽसौ तरणिर्मध्ये नभसः सर्पते दिवम्।। १२५.५० ।।<br>
<br>
युगाक्षकोटी ते तस्य दक्षिणे स्यन्दनस्य तु।<br>
भ्रमतो भ्रमतो रश्मी तौ चक्रयुगयोस्तु वै।। १२५.५१ ।।<br>
<br>
मण्डलानि भ्रमतेऽस्य खेचरस्य रथस्य तु।<br>
कुलालचक्रभ्रमवन्‌मण्डलं सर्वतो दिशम्।। १२५.५२ ।।<br>
<br>
युगाक्षकोटि ते तस्य वातोर्मीस्यन्दनस्य तु।<br>
संक्रमे ते ध्रुवमहो मण्डले पर्वतो दिशम्।। १२५.५३ ।।<br>
<br>
भ्रमतस्तस्य रश्मी ते मण्डले तूत्तरायणे।<br>
वर्द्धेते दक्षिणेष्वत्र भ्रमतो मण्डलानि तु।। १२५.५४ ।।<br>
<br>
युगाक्षकोटी सम्बद्धौ द्वे रश्मीस्यन्दनस्य ते।<br>
ध्रुवेण प्रगृहीतौ तौ रश्मी धारयता रविम्।। १२५.५५ ।।<br>
<br>
आकृष्यते यदा ते तु ध्रुवेण समधिष्ठिते।<br>
तदा सोऽभ्यन्तरे सूर्य्यो भ्रमते मण्डलानि तु।। १२५.५६ ।।<br>
<br>
अशीतिमण्‍डलशतं काष्ठयोरुभयोश्चरन्।<br>
ध्रुवेण मुच्यमाने न पुना रश्मियुगेन च।। १२५.५७ ।।<br>
<br>
तथैव बाह्यतः सूर्य्यो भ्रमते मण्डलानि तु।<br>
उद्वेष्टयन् वै वेगेन मण्डलानि तु गच्छति।। १२५.५८ ।।<br>
<br>
<br>
