ऋषय ऊचुः।<br>
कस्मिन्‌ काले च तच्छ्राद्धमनन्तफलदं भवेत्। <br>
कस्मिन् वासरभागे तु श्राद्धकृच्छ्राद्धमाचरेत् ।। २२.१ ।।<br>
<br>
तीर्थेषु केषु च कृतं श्राद्धं बहुफलं भवेत्।<br>
सूत उवाच।<br>
अपराह्णे तु संप्राप्ते अभिजिद्रौहिणोदये।। २२.२ ।।<br>
<br>
यत्किञ्चिद्दीयते तत्र तदक्षयमुदाहृतम्। <br>
तीर्थानि कानि शस्तानि पितृणां वल्लभानि च।। २२.३ ।।<br>
<br>
नामतस्तानि वक्ष्यामि संक्षेपेण द्विजोत्तमाः!। <br>
पितृतीर्थं गया नाम सर्वतीर्थवरं शुभम्।। २२.४ ।।<br>
<br>
यत्रास्ते देवदेवेशः स्वयमेव पितामहः। <br>
तत्रैषा पितृभिर्गीता गाथा भागमभीप्सुभिः।। २२.५ ।।<br>
<br>
एष्टव्या बहवः पुत्रा यद्येकोऽपि गयां व्रजेत्। <br>
यजेत वाश्वमेधेन नीलं वा वृषमुत्सृजेत्।। २२.६ ।।<br>
<br>
तथावाराणसी पुण्या पितॄणां वल्लभा सदा। <br>
यत्राविमुक्तसान्निध्यं भुक्ति मुक्ति फलप्रदम्।। २२.७ ।।<br>
<br>
<br>
पितॄणां वल्लभं तद्वत् पुण्यञ्च विमलेश्वरम्। <br>
पितृतीर्थं प्रयागन्तु सर्वकाम फलप्रदम्।। २२.८ ।।<br>
<br>
वटेश्वरस्तु भगवान् माधवेन समन्वितः। <br>
योगनिद्राशयस्तद्वत् सदा वसति केशवः।। २२.९ ।।<br>
<br>
दशाश्वमेधिकं पुण्यं गङ्गा द्वारं तथैव च। <br>
नन्दाथ ललिता तद्वत्तीर्थं मायापुरी शुभा।। २२.१० ।।<br>
<br>
तथा मित्रपदं नाम ततः केदारमुत्तमम्। <br>
गङ्गा सागरमित्याहुः सर्वतीर्थमयं शुभम्।। २२.११ ।।<br>
<br>
तीर्थं ब्रह्मसरस्तद्वच्छतद्रु सलिले ह्रदे। <br>
तीर्थन्तु नैमिषं नाम सर्वतीर्थफलप्रदम्।। २२.१२ ।।<br>
<br>
गङ्गोद्भेदस्तु गोमत्यां यत्रोद्‌भूतः सनातनः। <br>
तथा यज्ञवराहस्तु देवदेवश्च शूलभृत्।। २२.१३ ।।<br>
<br>
यत्र तत्काञ्चनं द्वारमष्टादशभुजो हरः। <br>
नेमिस्तु हरिचक्रस्य शीर्णा यत्राभवत्पुरा।। २२.१४ ।।<br>
<br>
तदेतन्नैमिषारण्यं सर्वतीर्थनिषेवितम्।<br>
देवदेवस्य तत्रापि वाराहस्य तु दर्शनम्।। २२.१५ ।।<br>
<br>
यः प्रयाति स पूतात्मा नारायणपदं व्रजेत्। <br>
कृतशौचं महापुण्यं सर्वपापनिषूदनम्।। २२.१६ ।।<br>
<br>
यत्रास्ते नारसिंहस्तु स्वयमेव जनार्दनः। <br>
तीर्थमिक्षुमती नाम पितॄणां वल्लभं सदा।। २२.१७ ।।<br>
<br>
सङ्गमे यत्र तिष्ठन्ति गङ्गायाः पितरः सदा। <br>
कुरुक्षेत्रं महापुण्यं सर्वतीर्थ समन्वितम्।। २२.१८ ।।<br>
<br>
तथा च सरयूः पुण्या सर्वदेवनमस्कृता। <br>
इरावती नदी तद्वत् पितृतीर्थाधिवासिनी।। २२.१९ ।।<br>
<br>
यमुना देविका काली चन्द्रभागा दृषद्वती। <br>
नदी वेणुमती पुण्या परा वेत्रवती तथा।। २२.२० ।।<br>
<br>
पितॄणां वल्लभा ह्येताः श्राद्धे कोटिगुणा मताः। <br>
जम्बूमार्गं महापुण्यं यत्र मार्गो हि लक्ष्यते।। २२.२१ ।।<br>
<br>
अद्यापि पितृतीर्थं तत् सर्वकामफलप्रदम्। <br>
नीलकुण्डमितिख्यातं पितृतीर्थं द्विजोत्तमाः!।। २२.२२ ।।<br>
<br>
तथा रुद्रसरः पुण्यं सरोमानसमेव च। <br>
मन्दाकिनी तथाच्छोदा विपाशाथ सरस्वती।। २२.२३ ।।<br>
<br>
पूर्वे मित्रपदन्तद्वत् वैद्यनाथं महाफलम्। <br>
क्षिप्रा नदी महाकालस्तथा कालञ्जरं शुभम्।। २२.२४ ।।<br>
<br>
वंशोद्भेदं हरोद्भेदं गङ्गोद्भेदं महाफलम्। <br>
भद्रेश्वरं विष्णुपदं नर्मदा द्वारमेव च।। २२. २५ ।।<br>
<br>
गयापिण्डप्रदानेन समान्याहुर्महर्षयः। <br>
एतानि पितृतीर्थानि सर्वपापहराणि च।। २२.२६ ।।<br>
<br>
स्मरणादपि लोकानां किमु श्राद्धकृतां नृणाम्। <br>
ओङ्कारं पितृतीर्थञ्च कावेरी कपिलोदकम्।। २२.२७ ।।<br>
<br>
सम्भेदश्चण्डवेगायास्तथैवामर कण्टकम्। <br>
कुरुक्षेत्राच्छतगुणं तस्मिन् स्नानादिकं भवेत्।। २२.२८ ।।<br>
<br>
शुक्रतीर्थञ्च विख्यातं तीर्थं सोमेश्वरं परम्। <br>
सर्वव्याधिहरं पुण्यं शतकोटि फलाधिकम्।। २२.२९ ।।<br>
<br>
श्राद्धे दाने तथा होमे स्वाध्याये जलसन्निधौ। <br>
कायावरोहणं नाम तथा चर्मण्वतीनदी।। २२.३० ।।<br>
<br>
गोमती वरुणा तद्वत्तीर्थमौशनसम्परम्। <br>
भैरवं भृगुतुङ्गञ्च गौरीतीर्थमनुत्तमम्।। २२.३१ ।।<br>
<br>
तीर्थं वैनायकं नाम भद्रेश्वरमतः परम्। <br>
तथा पापहरं नाम पुण्याथ तपती नदी।। २२.३२ ।।<br>
<br>
मूलतापीपयोष्णी च पयोष्णीसङ्गमस्तथा। <br>
महावोधिः पाटला च नागतीर्थमवन्तिका।। २२.३३ ।।<br>
<br>
तथा वेणा नदी पुण्या महाशालं तथैव च। <br>
महारुद्रं महालिङ्गं दशार्णा च नदी शुभा।। २२.३४ ।।<br>
<br>
शतरुद्रा शताह्वा च तथा विश्वपदं परम्। <br>
अङ्गारवाहिका तद्वन्नदौ तौ शोणघर्घरौ।। २२.३५ ।।<br>
<br>
कालिका च नदी पुण्या वितस्ता च नदी तथा।<br>
एतानि पितृतीर्थानि शस्यन्ते स्नानदानयोः।। २२.३६ ।।<br>
<br>
श्राद्धमेतेषु यद्दत्तन्तदनन्तफलं स्मृतम्। <br>
द्रोणी वाटनदी धारा सरित् क्षीरनदी तथा।। २२.३७ ।।<br>
<br>
गोकर्णं गजकर्णञ्च तथा च पुरुषोत्तमः। <br>
द्वारका कृष्णतीर्थञ्च तथार्बुदसरस्वती।। २२.३८ ।।<br>
<br>
नदी मणिमती नाम तथा च गिरिकर्णिका। <br>
धूतपापं तथा तीर्थं समुद्रो दक्षिणस्तथा।। २२.३९ ।।<br>
<br>
एतेषु पितृतीर्थेषु श्राद्धमानन्त्यमश्नुते। <br>
तीर्थं मेघकरं<sup id="cite_ref-1" class="reference"><a href="#cite_note-1">[१]</a></sup> नाम स्वयमेव जनार्दनः।। २२.४० ।।<br>
<br>
यत्र शार्ङ्गधरो विष्णुर्मेखला<sup id="cite_ref-2" class="reference"><a href="#cite_note-2">[२]</a></sup>यामवस्थितः। <br>
तथा मन्दोदरी तीर्थं तीर्थं चम्पा नदी शुभा।। २२.४१ ।।<br>
<br>
तथा सा मलनाथश्च महाशाल नदी तथा। <br>
चक्रवाकं चर्म्मकोटं तथा जन्मेश्वरं महत्।। २२.४२ ।।<br>
<br>
अर्जुनं त्रिपुरं चैव सिद्धेश्वरमतः परम्। <br>
श्रीशैलं शाङ्करं तीर्थं नारसिंहमतः परम्।। २२ .४३ ।।<br>
<br>
महेन्द्रञ्च तथा पुण्यमथ श्रीरङ्गसंज्ञितम्। <br>
एतेष्वपि सदा श्राद्धमनन्तफलदं स्मृतम्।। २२.४४ ।।<br>
<br>
दर्शनादपि चैतानि सद्यः पापहराणि वै। <br>
तुङ्गभद्रा नदी पुण्या तथा भीमरथी सरित्।। २२.४५ ।।<br>
<br>
भीमेश्वरं कृष्णवेणा कावेरी कुड्‌मलानदी। <br>
नदी गोदावरी नाम त्रिसन्ध्या तीर्थमुत्तमम्।। २२.४६ ।।<br>
<br>
तीर्थं त्रैयम्बकं नाम सर्वतीर्थ नमस्कृतम्। <br>
यत्रास्ते भगवानीशः स्वयमेव त्रिलोचनः।। २२.४७ ।।<br>
<br>
श्राद्धमेतेषु सर्वेषु कोटिकोटिगुणं भवेत्। <br>
स्मरणादपि पापानि नश्यन्ति शतधा द्विजः।। २२.४८ ।।<br>
<br>
श्रीपर्णी ताम्रपर्णी च जया तीर्थमनुत्तमम्। <br>
तथा मत्स्यनदी पुण्या शिवधारं तथैव च।। २२.४९ ।।<br>
<br>
भद्रतीर्थञ्च विख्यातं पम्पातीर्थञ्च शाश्वतम्। <br>
पुण्यं रामेश्वरं तद्वदेलापुरमलं पुरम्।। २२.५० ।।<br>
<br>
अङ्गभूतञ्च विख्यातमानन्दकमलं बुधम्। <br>
आम्रातकेश्वरं तद्वदेकाम्भकमतः परम्। २२.५१ ।।<br>
<br>
गोवर्धनं हरिश्चन्द्रं कृपुचन्द्रं पृथूदकम्। <br>
सहस्राक्षं हिरण्याक्षं तथा च कदली नदी।। २२. ५२ ।।<br>
<br>
रामाधिवासस्तत्रापि तथा सौमित्रिसङ्गमः। <br>
इन्द्रकीलं महानादन्तथा च प्रियमेलकम्।। २२.५३ ।।<br>
<br>
एतान्यपि सदा श्राद्धे प्रशस्तान्यधिकानि तु। <br>
एतेषु सर्वदेवानां सान्निध्यं द्रृश्यते यतः।। २२.५४ ।।<br>
<br>
दानमेतेषु सर्वेषु दत्तं कोटिशताधिकम्।<br>
बाहुदा च नदी पुण्या तथा सिद्धवनं शुभम्।। २२.५५ ।।<br>
<br>
तीर्थं पाशुपतं नाम नदी पार्वतिका शुभा। <br>
श्राद्धमेतेषु सर्वेषु दत्तं कोटिशतोत्तरम्।। २२.५६ ।।<br>
<br>
तथैव पितृतीर्थन्तु यत्र गोदावरी नदी। <br>
युतालिङ्गसहस्रेण सर्वान्तरजलावहा।। २२.५७ ।।<br>
<br>
जामदग्न्यस्य तत्तीर्थं क्रमादायातमुत्तमम्। <br>
प्रतीकस्य भयाद्भिन्नं यत्र गोदावरी नदी।। २२.५८ ।।<br>
<br>
तत्तीर्थं हव्यकव्यानामप्सरो युगसंज्ञितम्। <br>
श्राद्धाग्निकार्यदानेषु तथा कोटि शताधिकम्।। २२.५९ ।।<br>
<br>
तथा सहस्रलिङ्गञ्च राघवेश्वरमुत्तमम्। <br>
सेन्द्रफेना नदी पुण्या यत्रेन्द्रः पतितः पुरा।। २२.६० ।।<br>
<br>
निहत्य नमुचिं शक्रस्तपसा स्वर्गमाप्तवान्। <br>
तत्र दत्तं नरैः श्राद्धमनन्तफलदं भवेत्।। २२.६१ ।।<br>
<br>
तीर्थन्तु पुष्करं नाम शालग्रामं तथैव च। <br>
सोमपानञ्च विख्यातं यत्र वैश्वानरालयम्।। २२.६२ ।।<br>
<br>
तीर्थं सारस्वतं नाम स्वामितीर्थं तथैव च। <br>
मलन्दरा नदीपुण्या कोशिकी चन्द्रिका तथा।। २२.६३ ।।<br>
<br>
वैदर्भावाथ वैरा च पयोष्णी प्राङ्मुखापरा। <br>
कावेरी चोत्तरापुण्या तथाजालन्धरो गिरिः।। २२.६४ ।।<br>
<br>
एतेषु श्राद्धतीर्थेषु श्राद्धमानन्त्यमश्नुते। <br>
लोहदण्डं तथा तीर्थं चित्रकूटस्तथैव च।। २२.६५ ।।<br>
<br>
विन्ध्ययोगश्च गङ्गायास्तथा नदीतटं शुभम्। <br>
कुब्जाम्रन्तु तथा तीर्थं उर्वशी पुलिनं तथा।। २२.६६ ।।<br>
<br>
संसारमोचनं तीर्थं तथैव ऋणमोचनम्। <br>
एतेषु पितृतीर्थेषु श्राद्धमानन्त्यमश्नुते।। २२.६७ ।।<br>
<br>
अट्टहासं तथा तीर्थं गौतमेश्वरमेव च। <br>
तथा वशिष्ठं तीर्थन्तु हारितं तु ततः परम्।। २२. ६८ ।।<br>
<br>
ब्रह्मावर्तं कुशावर्तं हयतीर्थं तथैव च। <br>
पिण्डाारकञ्च विख्यातं शङ्खोद्धारं तथैव च।। २२.६९ ।।<br>
<br>
घण्टेाश्वरं बिल्वकञ्च नीलपर्वतमेव च। <br>
तथा च धरणी तीर्थं रामतीर्थं तथैव च।। २२. ७० ।।<br>
<br>
अश्वतीर्थञ्च विख्यातमनन्तं श्राद्धदानयोः। <br>
तीर्थं वेदशिरो नाम तथैवौघवती नदी।। २२.७१ ।।<br>
<br>
तीर्थं वसुप्रदं नाम च्छागलाण्डं तथैव च। <br>
एतेषु श्राद्धदातारः प्रयान्ति परमं पदम्।। २२.७२ ।।<br>
<br>
तथा च बदरी तीर्थं गणतीर्थं तथैव च। <br>
जयन्तं विजयञ्चैव शुक्रतीर्थं तथैव च।। २२.७३ ।।<br>
<br>
श्रीपतेश्च तथा तीर्थं तीर्थं रैवतकं तथा। <br>
तथैव शारदा तीर्थं भद्रकालेश्वरं तथा।। २२.७४ ।।<br>
<br>
वैकुण्ठतीर्थञ्च परं भीमेश्वरमथापि वा। <br>
एतेषु श्राद्धदातारः प्रयान्ति परमां गतिम्।। २२.७५ ।।<br>
<br>
तीर्थं मातृगृहं नाम करवीरपुरं तथा। <br>
कुशेशरञ्च विख्यातं गौरी शिखरमेव च।। २२. ७६ ।।<br>
<br>
नकुलेशस्य तीर्थञ्च कर्दमालं तथैव च। <br>
दिण्डिपुण्यकरं तद्वत् पुण्डरीकपुरं तथा।। २२.७७ ।।<br>
<br>
सप्त गोदावरी तीर्थं सर्वतीर्थेश्वरेश्वरम्। <br>
तत्र श्राद्धं प्रदातव्यमनन्तफलमीप्सुभिः।। २२.७८ ।।<br>
<br>
एषतूद्देशतः प्रोक्तस्तीर्थानां संग्रहो मया। <br>
वागीशोऽपि न शक्नोति विस्तरान् किमु मानुषः।। २२.७९ ।।<br>
<br>
सत्यं तीर्थं दया तीर्थं तीर्थमिन्द्रियनिग्रहः। <br>
वर्णाश्रमाणां गेहेऽपि तीर्थन्तु समुदाहृतम्।। २२. ८० ।।<br>
<br>
एतत्तीर्थेषु यच्छ्राद्धं तत्कोटि गुणमिष्यते। <br>
यस्मात्तस्मात् प्रयत्नेन तीर्थे श्राद्धं समाचरेत्।। २२ .८१ ।।<br>
<br>
प्रातः कालो मुहूर्तांस्त्रीन् सङ्गवस्तावदेव तु। <br>
मध्याह्न स्त्रिमुहूर्तस्यादपराह्णस्ततः परम्।। २२.८२ ।।<br>
<br>
सायाह्नस्त्रिमुहूर्तः स्याच्छ्राद्धं तत्र न कारयेत्। <br>
राक्षसी नाम सा वेला गर्हिता सर्वकर्मसु।। २२.८३ ।।<br>
<br>
अह्नो मुहूर्तो विख्याता दश पञ्च च सर्वदा। <br>
तत्राष्टमो मुहूर्तो यः सकालः कुतपः स्मृतः।। २२.८४ ।।<br>
<br>
मध्याह्ने सर्वदा यस्मान्मन्दीभवति भास्करः। <br>
तस्मादनन्तफलद स्तदारम्भो भविष्यति।। २२.८५ ।।<br>
<br>
मध्याह्नखड्ग पात्रञ्च तथा नेपालकम्बलः। <br>
रूप्यं दर्भास्तिला गावो दौहित्रश्चाष्टमः स्मृतः।। २२.८६ ।।<br>
<br>
पापं कुत्सितमित्याहुस्तस्य सन्तापकारिणः। <br>
अष्टावेतेयतस्तस्मात् कुतपा इति विश्रुता।। २२.८७ ।।<br>
<br>
ऊर्ध्वं मुहूर्तात् कुतपाद्यन्‌मुहूर्तचतुष्टयम्। <br>
मुहूर्तपञ्चकञ्चैतत्‌ स्वधाभवनमिष्यते।। २२.८८ ।।<br>
<br>
विष्णोर्देहसमुद्‌भूताः कुशाः कृष्णास्तिलास्तथा।<br>
श्राद्धस्य रक्षणायालमेतत् प्राहुर्दिवौकसः।। २२.८९ ।।<br>
<br>
तिलोदकाञ्जलिर्देय जलस्थैस्तीर्थवासिभिः। <br>
सदर्भहस्तेनैकेन श्राद्धमेवं विशिष्यते।। २२.९० ।।<br>
<br>
श्राद्धसाधनकाले तु पाणिनैकेन दीयते। <br>
तर्पणन्तू भयेनैव विधिरेष सदा स्मृतः।। २२.९१ ।।<br>
<br>
पुण्यं पवित्रामायुष्यं सर्वपापविनाशनम्। <br>
पुरा मत्स्येन कथितन्तीर्थश्राद्धानुकीर्तनम्।। <br>
श्रृणोति यः पठेद्वापि श्रीमान् सञ्जायते नरः।। २२.९२ ।।<br>
<br>
श्राद्धकाले च वक्तव्यं तथा तीर्थनिवासिभिः। <br>
सर्वपापोपशान्त्यर्थमलक्ष्मीनाशनं परम्।। २२.९३ ।।<br>
<br>
इदं पवित्रं यशयो निधानमिदं महापापहरञ्च पुंसाम्।<br>
ब्रह्मार्करुद्रैरपि पूजितञ्च श्राद्धस्य माहात्म्यमुशन्ति तज्ज्ञाः।। २२.९४ ।।<br>
<br>
