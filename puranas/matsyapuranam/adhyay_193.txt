नर्मदामाहात्म्ये नानाविधतीर्थमाहात्म्यवर्णनम्।<br>
<br>
मार्कण्डेय उवाच।<br>
ततस्त्वनरकं गच्छेत् स्नानं तत्र समाचरेत्।<br>
स्नातमात्रो नरस्तत्र नरकञ्च न पश्यति।। १९३.१<br>
<br>
तस्य तीर्थस्य माहात्म्यं श्रृणु त्वं पाण्डुनन्दन!।<br>
तस्मिंस्तीर्थे तु राजेन्द्र! यस्यास्थीनि विनिक्षिपेत् ।। १९३.२<br>
<br>
विलयं यान्ति सर्वाणि रूपवान् जायते नरः।<br>
गोतीर्थन्तु ततो गत्वा सर्वपापात् प्रमुच्यते ।। १९३.३<br>
<br>
ततो गच्छेत्तु राजेन्द्र कपिलातीर्थमुत्तमम्।<br>
तत्र गत्वा नरो राजन्! गोसहस्रफलं लभेत् ।। १९३.४<br>
<br>
ज्यैष्ठमासे तु संप्राप्ते चतुर्दश्यां विशेषतः।<br>
तत्रोपोष्य नरो भक्त्या कपिलां यः प्रयच्छति ।। १९३.५<br>
<br>
घृतेन दीपं प्रज्वाल्य घृतेन स्नापयेच्छिवम्।<br>
सघृतं श्रीफलं जग्ध्वा दत्त्वा चान्ते प्रदक्षिणम् ।। १९३.६<br>
<br>
घण्टाभरणसंयुक्तां कपिलां यः प्रयच्छति।<br>
शिवतुल्यबलो भूत्वा नैवासौ जायते पुनः ।। १९३.७<br>
<br>
अङ्गारकदिने प्राप्ते चतुर्थ्यां तु विशेषतः।<br>
पूजयेत्तु शिवं भक्त्या ब्राह्मणेभ्यश्च भोजनम् ।। १९३.८<br>
<br>
अङ्गारकनवम्यां तु अमायाञ्च विशेषतः।<br>
स्नापयेत्तत्र यत्नेन रूपवान् सुभगो भवेत् ।। १३३.९<br>
<br>
घृतेन स्नापयेल्लिङ्गं पूजयेद् भक्तितो द्विजान्।<br>
पुष्पकेण विमानेन सहस्रैः परिवारितः ।। १९३.१०<br>
<br>
शैवं पदमवाप्नोति यत्र चाभिमतं भवेत्।<br>
अक्षयं मोदते कालं यथा रुद्रस्तथैव सः ।। १९३.११<br>
<br>
यदा तु कर्मसंयोगान्मर्त्यलोकमुपागतः।<br>
राजा भवति धर्मिष्ठो रूपवान् जायते कुले ।। १९३.१२<br>
<br>
ततो गच्छेच्च राजेन्द्र! ऋषितीर्थमनुत्तमम्।<br>
तृणबिन्दुर्नाम ऋषिः पापदग्धो व्यवस्थितः ।। १९३.१३<br>
<br>
तत्तीर्थस्य प्रभावेण शापमुक्तोऽभवद्द्विजः।<br>
तथा गच्छेत्तु राजेन्द्र! गङ्गेश्वरमनुत्तमम् ।। १९३.१४<br>
<br>
श्रावणे तर्पणं कृत्वा मुच्यते च ऋणत्रयात्।<br>
गङ्गेश्वरसमीपे तु गङ्गावदनमुत्तमम् ।। १९३.१५<br>
<br>
पितॄणां तर्पणं कृत्वा मुच्यते च ऋणत्रयात्।<br>
गङ्गेश्वरसमीपे तु गङ्गावदनमुत्तमम् ।। १९३.१६<br>
<br>
अकामो वा सकामो वा तत्र स्नात्वा तु मानवः।<br>
आजन्मजनितैः पापैर्मुच्यते नात्र संशयः ।। १९३.१७<br>
<br>
तत्र तीर्थे नरः स्नात्वा व्रजेद्वै यत्र शङ्करः।<br>
सर्वदा पर्वदिवसे स्नानं तत्र समाचरेत् ।। १९८.१८<br>
<br>
पितॄणां तर्पणं कृत्वा ह्यश्वमेधफलं लभेत्।<br>
प्रयागे यत् फलं दृष्टं शङ्करेण महात्मना ।। १९३.१९<br>
<br>
तदेव निखिलं दृष्टं गङ्गावदनसङ्गमे।<br>
तस्यैव पश्चिमे स्थाने समीपे नातिदूरतः ।। १९३.२०<br>
<br>
दशाश्वमेधजननं त्रिषु लोकेषु विश्रुतम्।<br>
उपोष्य रजनीमेकां मासि भाद्रपदे तथा ।। १९३.२१<br>
<br>
अमायाञ्च नरः स्नात्वा व्रजते यत्र शङ्करः।<br>
सर्वदा पर्वदिवसे स्नानं तत्र समाचरेत् ।। १९३.२२<br>
<br>
पितॄणां तर्पणं कृत्वा चाश्वमेधफलं लभेत्।<br>
दशाश्वमेधात् पश्चिमतो भृगुर्ब्राह्मणसत्तमः ।। १९३.२३<br>
<br>
दिव्यं वर्षसहस्रन्तु ईस्वरं पर्युपासत।<br>
वल्मीकवेष्टितश्चासौ पक्षिणाञ्च निकेतनः ।। १९३.२४<br>
<br>
आश्चर्यं सुमहज्जातमुमायाः शङ्करस्य च।<br>
गौरी पप्रच्छ देवेशं कोऽयमेवन्तु संस्थिता(तः) ।। १९३.२५<br>
<br>
देवो वा दानवो वाथ कथयस्व महेश्वर!।<br>
महेश्वर उवाच।<br>
भृगुर्नाम द्विजश्रेष्ठ ऋषीणां प्रवरो मुनिः ।। १९३.२६<br>
<br>
मान्ध्यायते समाधिस्थो वरं प्रार्थयते प्रिये!।<br>
ततः प्रहसिता देवी ईश्वरं प्रत्यभाषत।। १९३.२७<br>
<br>
धूमवत्तच्छिखाजाता ततोऽद्यापि न तुष्यसे।<br>
दुराराध्योऽसि तेन त्वं नात्र कार्या विचारणा ।। १९३.२८<br>
<br>
महेश्वर उवाच।<br>
न जानासि महादेवि ह्ययं क्रोधेन वेष्टितः।<br>
दर्शयामि यथातथ्यं प्रत्ययं ते करोम्यहम् ।। १९३.२९<br>
<br>
ततः स्मृतोऽथ देवेन धर्म्मरूपो वृषस्तदा।<br>
स्मरणात्तस्य देवस्य वृषः शीघ्रमुपस्थितः ।। १९३.३०<br>
<br>
वदंस्तु मानुषीं वाचमादेशो दीयतां प्रभो!।<br>
वल्मीकं त्वं खनस्वैनं विप्रं भूमौ निपातय ।। १९३.३१<br>
<br>
योगस्थस्तु ततो ध्यायन् भृगुस्तेन निपातितः।<br>
तत्क्षणात् क्रोधसन्तप्तो हस्तमुत्क्षिप्य सोऽशपत् ।। १९३.३२<br>
<br>
एवं स भाषमाणस्तु कुत्र गच्छसि भो वृष!।<br>
अद्याहं संप्रकोपेन प्रलयं त्वान्नये वृष! ।। १९३.३३<br>
<br>
धर्षितस्तु तदा विप्रश्चान्तरिक्षङ्गतो वृषम्।<br>
आकाशे प्रेक्षते विप्र एतदद्भुतमुत्तमम् ।। १९३.३४<br>
<br>
तत्र प्रहसिते रुद्र ऋषिरग्रे व्यवस्थितः।<br>
तृतीयलोचनं दृष्ट्वा वैलक्ष्यात् पतितो भुवि ।। १९३.३५<br>
<br>
प्रणम्य दण्डवद् भूमौ तुष्टाव परमेश्वरम्।<br>
प्रणिपत्य भूतनाथं भवोद्भवं त्वामहं दिव्यरूपम् <br>
भवातीतो भुवनपते प्रभो! तु विज्ञापये किञ्चित् ।। १९३.३६<br>
<br>
त्वद्गुणनिकरान् वक्तुं कः शक्तो भवति मानुषो नाम।<br>
वासुकिरपि हि कदाचिद्वदनसहस्रं भवेद्यस्य ।। १९३.३७<br>
<br>
भक्त्या तथापि शङ्कर भुवनपते! त्वत्सुतो मुखरः।<br>
वदतः क्षमस्व भगवन्! प्रसीद मे तव चरणपतितस्य ।। १९३.३८<br>
<br>
सत्वं रजस्तमस्त्वं स्थित्युत्पत्योर्विनाशने देव!।<br>
त्वां मुक्त्वा भुवनपते! भुवनेश्वर नैव दैवतं किञ्चित् ।। १९३.३९<br>
<br>
यमनियमयज्ञदानवेदाभ्यासाश्च धारणा योगः।<br>
त्वद्भक्तेः सर्वमिदं नार्हति हि कलासहस्रांशम् ।। १९३.४०<br>
<br>
उच्छिष्टरसरसायनखड्गाजनपादुका विवरसिद्धिर्वा।<br>
चिह्नं भवव्रतानां दृश्यति चेह जन्मनि प्रकटम् ।। १९३.४१<br>
<br>
शाठ्येन नमति यद्यपि ददासि त्वं भूतिमिच्छतो देव!।<br>
भक्तिर्भवभेदकरी मोक्षाय विनिर्मिता नाथ ।। १९३.४२<br>
<br>
परदारपरस्वरतं परपरिभवदुःखशोकसन्तप्तम्।<br>
परवदनवीक्षणपरं परमेश्वर!। मां परित्राहि ।। १९३.४३<br>
<br>
मिथ्याभिमानदग्धं क्षणभङ्गुरविभवविलसन्तम्।<br>
क्रूरं कुपथ्याभिमुखं पतितं मां पाहि देवेश! ।। १९३.४४<br>
<br>
दीने द्विजगणसार्थे बन्धुजनेनैव दूषिता ह्याशा।<br>
तृष्णा तथाऽपि शङ्कर! किं मूढ़ं मां विडम्बयति ।। १९३.४५<br>
<br>
तृष्णा हरस्व शीघ्रं लक्ष्मीं प्रदस्व यावदासिनीं नित्यम्।<br>
छिन्धि मदमोहपाशानुत्तारय मां महादेव! ।। १९३.४६<br>
<br>
करुणाभ्युदयं नाम स्तोत्रमिदं सर्वसिद्धिदं दिव्यम्।<br>
यः पठति भक्तियुक्तस्तस्य तुष्येत् भृगोर्यथा च शिवः ।। १९३.४७<br>
<br>
ईश्वर उवाच।<br>
अहं तुष्टोऽस्मि ते वत्स! प्रार्थयस्वेप्सितं वरम्।<br>
उमया सहितो देवो वरं तस्य ह्यदापयत् ।। १९३.४८<br>
<br>
भृगुरुवाच।<br>
यदि तुष्टोसि देवेश! यदि देयो वरो मम।<br>
रुद्रवेदी भवेदेवमेतत्सम्पादयस्व मे ।। १९३.४९<br>
<br>
ईश्वर उवाच।<br>
एवं भवतु विप्रेन्द्र! क्रोधस्त्वा न भविष्यति। <br>
न पितापुत्रयोश्चैव त्वैकमत्यं भविष्यति ।। १९३.५०<br>
<br>
तदा प्रभृति ब्रह्माद्या सर्वदेवाः सकिन्नराः।<br>
उपासन्ते भृगोस्तीर्थं तुष्टो यत्र महेश्वरः ।। १९३.५१<br>
<br>
दर्शनात्तस्य तीर्थस्य सद्यः पापत् प्रमुच्यते।<br>
अवशाः स्ववशा वापि म्रियन्ते यत्र मानवाः ।। १९३.५२<br>
<br>
गुह्यातिगुह्यासु गतिस्तेषां निःसंशयं भवेत्।<br>
एतत् क्षेत्रं सुविपुलं सर्वपापप्रणाशनम् ।। १९३.५३<br>
<br>
तत्र स्नात्वा दिवं यान्ति ये मृतास्ते पुनर्भवाः।<br>
उपानहौच छत्रञ्च देवमन्नञ्च काञ्चनम् ।। १९३.५४<br>
<br>
भोजनञ्च यथाशक्त्या ह्यक्षयञ्च तथा भवेत्।<br>
सूर्योपरागे यो दद्याद्दानं चैव यथेच्छया ।। १९३.५५<br>
<br>
दीयमानस्तु तद्दानमक्षयं तस्य तद् भवेत्।<br>
चन्द्रसूर्योपरागेषु यत् फलं त्वमरकण्टके ।। १९३.५६<br>
<br>
तदेव निखिलं पुण्यं भृगुतीर्थे न संश्यः।<br>
क्षरन्ति सर्वदानानि यज्ञदानतपः क्रियाः ।। १९३.५७<br>
<br>
न क्षरेत्तु तपस्तप्तं भृगुतीर्थे युधिष्ठिरः।<br>
यस्य वै तपसोग्रेण तुष्टेनैव तु शम्भुना ।। १९३.५८<br>
सान्निध्यं तत्र कथितं भृगुतीर्थे नराधिप!।<br>
प्रख्यातं त्रिषु लोकेषु यत्र तुष्टो महेश्वरः ।। १९३.५९<br>
<br>
एवं तु वदतो देवीं भृगुतीर्थमनुत्तमम्।<br>
न जानन्ति नरा मूढा विष्णुमाया विमोहिताः ।। १९३.६०<br>
<br>
नर्म्मदायां स्थितं दिव्यं भृगुतीर्थं नराधिप!।<br>
भृगुतीर्थस्य माहात्म्यं यः श्रृणोति नरः क्वचित् ।। १९३.६१<br>
<br>
विमुक्तः सर्वपापेभ्यो रुद्रलोकं स गच्छति।<br>
ततो गच्छेत्तु राजेन्द्र! गौतमेश्वरमुत्तमम् ।। १९३.६२<br>
<br>
तत्र स्नात्वा नरो राजन्नुपवासपरायणः।<br>
काञ्चनेन विमानेन ब्रह्मलोके महीयते ।। १९३.६३<br>
<br>
धौतपापं ततो गच्छेत् क्षेत्रं यत्र वृषेण तु।<br>
नर्म्मदायां कृतं राजन्! सर्वपातकनाशनम् ।। १९३.६४<br>
<br>
तत्र तीर्थे नरः स्नात्वा ब्रह्महत्यां विमुञ्चति।<br>
तस्मिंस्तीर्थे तु राजेन्द्र! प्राणत्यागं करोति यः ।। १९३.६५<br>
<br>
चतुर्भुजस्त्रिनेत्रश्च शिवतुल्यबलो भवेत्।<br>
वसेत् कल्पायुतं साग्रं शिवतुल्यपराक्रमः ।। १९३.६६<br>
<br>
कालेनमहता प्राप्तः पृथिव्यामेकराट् भवेत्।<br>
ततो गच्छेच्च राजेन्द्र! ऐरण्डी तीर्थमुत्तमम् ।। १९३.६७<br>
प्रयागे यत् फलं दृष्टं मार्कण्डेयेन भाषितम्।<br>
तत् फलं लभते राजन्! स्नातमात्रो हि मानवः ।। १९३.६८<br>
<br>
मासि भाद्रपदे चैव शुक्लपक्षे चतुर्दशी।<br>
उपोष्य रजनीमेकां तस्मिन् स्नानं समाचरेत् ।। १९३.६९<br>
<br>
यमदूतैर्न बाध्येत रुद्रलोकं स गच्छति।<br>
ततो गच्छेत्तु राजेन्द्र! सिद्धो यत्र जनार्दनः ।। १९३.७०<br>
<br>
हिरण्यदीपेति विख्यातं सर्वपापप्रणाशनम्।<br>
तत्र स्नात्वा नरो राजन्! धनवान् रूपवान् भवेत् ।। १९३.७१<br>
<br>
ततो गच्छेत्तु राजेन्द्र! तीर्थङ्कनखलं महत्।<br>
गरुडेन तपस्तप्तं तस्मिंस्तीर्थे नराधिप ।। १९३.७२<br>
<br>
प्रख्यातं त्रिषु लोकेषु योगिनी तत्र तिष्ठति।<br>
क्रीडते योगिभिः सार्द्धं शिवेन सह नृत्यति ।। १९३.७३<br>
<br>
तत्र स्नात्वा नरो राजन्! रुद्रलोके महीयते।<br>
ततो गच्छेत्तु राजेन्द्र! हंसतीर्थमनुत्तमम् ।। १९३.७४<br>
<br>
हंसास्तत्र विनिर्मुक्ता गता ऊद्‌र्ध्वं न संशयः।<br>
ततो गच्छेत्तु राजेन्द्र! सिद्धो यत्र जनार्दनः ।। १९३.७५<br>
<br>
वाराहं रुपमास्थाय अर्चितः परमेश्वरः।<br>
वराहतीर्थे नरः स्नात्वा द्वादश्यान्तु विशेषतः ।। १९३.७६<br>
<br>
विष्णुलोकमवाप्नोति नरकं न च पश्यति।<br>
ततो गच्छेत्तु राजेन्द्र! चन्द्रदीर्थमनुत्तमम् ।। १९३.७७<br>
<br>
पौर्णमास्यां विशेषेण स्नानं तत्र समाचरेत्।<br>
स्नातमात्रो नरस्तत्र चन्द्रलोके महीयते ।। १९३.७८<br>
<br>
दक्षिणेन तु तीरेण कन्यातीर्थन्तु विश्रुतम्।<br>
शुक्लपक्षे तृतीयायां स्नानं तत्र समारेत् ।। १९३.७९<br>
<br>
प्रणिपत्य तु चेशानं बलिस्तेन प्रसीदति।<br>
हरिश्चन्द्रपुरं दिव्यमन्तरिक्षे च दृश्यते ।। १९३.८०<br>
<br>
शक्रध्वजे समावृत्ते सुप्ते नागरिके जने।<br>
नर्मदा सलिलौघेन तरून् संप्लावयिष्यति ।। १९३.८१<br>
<br>
अस्मिन् स्थाने निवासः स्यात् विष्णुः शङ्करमब्रबीत्।<br>
दीपेश्वरे नरः स्नात्वा लभेद् बहु सुवर्णकम् ।। १९३.८२<br>
<br>
ततो गच्छेत्तु राजेन्द्र! कन्यातीर्थे सुसङ्गमे।<br>
स्नातमात्रो नरस्तत्र देव्याः स्थानमवाप्नुयात् ।। १९३.८३<br>
<br>
देवतीर्थं ततो गच्छेत् सर्वतीर्थमनुत्तमम्।<br>
तत्र स्नात्वा तु राजेन्द्र! दैवतैः सह मोदते ।। १९३.८४<br>
<br>
ततो गच्छेच्च राजेन्द्र! शिखि तीर्थमनुत्तमम्‍।<br>
यत्तत्र दीयते दानं सर्वं कोटिगुणं भवेत् ।। १९३.८५<br>
<br>
अपरपक्षे त्वमायान्तु स्नानं तत्र समाचरेत्।<br>
ब्राह्मणं भोजयेदेकं कोटिर्भवति भोजिता ।। १९३.८६<br>
<br>
भृगुतीर्थन्तु राजेन्द्र! तीर्थकोटिर्व्यवस्थिता।<br>
आकामो व सकामो वा तत्र स्नानं समाचरेत् ।। १९३.८७<br>
<br>
अश्वमेधमवाप्नोति दैवतैः सह मोदते।<br>
तत्र सिद्धिं परां प्राप्तो भृगुस्तु मुनिपुङ्गवः।<br>
अवतारः कृतस्तत्र शङ्करेण महात्मना ।। १९३.८८<br>
