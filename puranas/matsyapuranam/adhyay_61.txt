सप्तलोकाधिपत्यप्राप्तिव्रतकथनम्।<br>
<br>
नारद उवाच।<br>
भूलोकोऽथभुवर्लोकः स्वर्लोकोऽथमहर्जनः। <br>
तपः सत्यञ्च सप्तैते देवलोकाः प्रकीर्तिताः।। ६१.१ ।।<br>
<br>
पर्यायेण तु सर्वेषामाधिपत्यं कथं भवेत्। <br>
इह लोके शुभं रूपमायुः सौभाग्यमेव च। <br>
लक्ष्मीश्च विपुला नाथ! कथं स्यात् पुरसूदन!।। ६१.२ ।।<br>
<br>
पुरा हुताशनः सार्द्धं मारुतेन महीतले। <br>
आदिष्टः पुरुहूतेन विनाशाय सुरद्विषाम्।। ६१.३ ।।<br>
<br>
निर्दग्धेषु ततस्तेन दानवेषु सहस्रशः। <br>
तारकः कमलाक्षश्च कालदंष्ट्रः परावसुः।<br>
विरोचनश्च संग्रामादपलायं स्तपोधन!।। ६१.४ ।।<br>
<br>
अम्भः सामुद्रमाविश्य सन्निवेशमकुर्वत। <br>
अशक्या इति तेऽप्यग्नि मारुताभ्यामुपेक्षिताः।। ६१.५ ।।<br>
<br>
ततः प्रभृति ते देवान् मनुष्यान् सह जङ्गमान्। <br>
संपीड्य च मुनीन् प्रविशन्ति पुनर्जलम्।। ६१.६ ।।<br>
<br>
एवं वर्षसहस्राणि वीराः पञ्च स सप्त च। <br>
जलदुर्गबलाद्‌ ब्रह्मन्! पीडयन्ति जगत्त्रयम्।। ६१.७ ।।<br>
<br>
ततः परमथो वह्नि मारुतावमराधिपः। <br>
आदिदेश चिरादम्बु निधिरेष विशोष्यताम्।। ६१.८ ।।<br>
<br>
यस्मादस्माद्‌ द्विषामेष शरणं वरुणालयः। <br>
तस्माद् भवद्भ्यामद्यैव क्षयमेष प्रणीयताम्।। ६१.९ ।।<br>
<br>
तावूचतुस्ततः शक्रमुभौ शम्बरसूदनम्। <br>
अधर्म्म एष देवेन्द्र! सागरस्य विनाशनम्।। ६१.१० ।।<br>
<br>
यस्माज्जीवनिकायस्य महतः संक्षयो भवेत्। <br>
तस्मान्न पापमद्यावाङ्करवावः पुरन्दर!।। ६१.११ ।।<br>
<br>
अस्य योजनमात्रेऽपि जीवकोटिशतानि च। <br>
निवसन्ति सुरश्रेष्ठ! सकथं नाशमर्हति।। ६१.१२ ।।<br>
<br>
एवमुक्तः सुरेन्द्रस्तु कोपात् संरक्तलोचनः। <br>
उवाचेदं वचो रोषान्निर्दहन्निवपावकम्।। ६१.१३ ।।<br>
<br>
न धर्माधर्म्मसंयोगं प्राप्नुवन्त्यमराः क्वचित्। <br>
भवतस्तु विशेषेण माहात्म्यञ्चाधितिष्ठति।। ६१.१४ ।।<br>
<br>
मदाज्ञालङ्घनं यस्मान्‌मारुतेन समन्त्वया। <br>
मुनिव्रतमहिंसादि परिगृह्य त्वया कृतम्।। <br>
धर्मार्थशास्त्ररहितं शत्रुं प्रति विभावसो!।। ६१.१५ ।।<br>
<br>
तस्मादेकेन वपुषा मुनिरूपेण मानुषे। <br>
मारुतेन समं लोके तव जन्म भविष्यति।। ६१.१६ ।।<br>
<br>
यदा च मानुषत्वेऽपि त्वयाऽगस्त्येन शोषितः। <br>
भविष्यत्युदधिर्वह्ने! तदा देवत्वमाप्स्यसि।। ६१.१७ ।।<br>
<br>
इतीन्द्रशापात् पतितौ तत्क्षणात् तौ महीतले। <br>
अवाप्तावेकदेहेन कुम्भाज्जन्म तपोधन!।। ६१.१८ ।।<br>
<br>
मित्रावरुणयोर्व्वीर्य्याद्वसिष्ठस्यानुजोऽभवत्। <br>
अगस्त्य इत्युग्रतपाः सम्बभूव पुनर्मुनिः।। ६१.१९ ।।<br>
<br>
नारद उवाच।<br>
सम्भूतः सकथं भ्राता वसिष्ठस्याभवन्मुनिः। <br>
कथञ्च मित्रावरुणौ पितरावस्य तौ स्मृतौ।।<br>
जन्मकुम्भादगस्त्यस्य कथं स्यात् पुरसूदन!।। ६१.२० ।।<br>
<br>
ईश्वर उवाच।<br>
पुरा पुराणपुरुषः कदाचिद् गन्धमादने। <br>
भूत्वा धर्मसुतो विष्णुश्चचार विपुलन्तपः।। ६१.२१ ।।<br>
<br>
तपसा तस्य भीतेन विघ्नार्थं प्रेषितावुभौ। <br>
शक्रेण माधवानङ्गावप्सरोगणसंयुतौ।। ६१.२२ ।।<br>
<br>
तदा तद्गीतवाद्येन नाङ्गरागादिना हरिः। <br>
न काममाधवाभ्याञ्च विषयान् प्रतिचुक्षुभे।। ६१.२३ ।।<br>
<br>
तदा काममधुस्त्रीणां विषादमगमद्‌ गणः। <br>
संक्षोभाय ततस्तेषां स्वोरुदेशान्नराग्रजः।।<br>
नारीमुत्पादयामास त्रैलोक्यजनमोहिनीम्।। ६१.२४ ।।<br>
<br>
संक्षुब्धास्तु तया देवास्तौ तु देववरावुभौ। <br>
अप्सरोभिः समक्षं हि देवानामब्रवीद्धरिः।। ६१.२५ ।।<br>
<br>
अप्सरा इति सामान्या देवानामब्रवीद्धरिः।<br>
उर्वशीति च नाम्नेयं लोके ख्यातिं गमिष्यति।। ६१.२६ ।।<br>
<br>
ततः कामयमानेन मित्रेणाहूय सोर्वशी। <br>
उक्ता मां रमयस्वेति बाढमित्यब्रवीत्तु सा।। ६१.२७ ।।<br>
<br>
गच्छन्ती चाम्बरं तद्वत् स्तोकमिन्दीवरेक्षणा। <br>
वरुणेन धृता पश्चात् वरुणां नाभ्यनन्दत ।। ६१.२८ ।।<br>
<br>
मित्रेणाहं वृतापूर्वमद्य भार्या न ते विभो!। <br>
उवाच वरुणश्चित्तं मयि सन्न्यस्य गम्यताम्।। ६१.२९ ।।<br>
<br>
गतायां बाढमित्युक्त्वा मित्रः शापमदात्तदा।<br>
तस्यै मानुषलोके त्वं गच्छ सोमसुतात्मजम्।। ६१.३० ।।<br>
<br>
भजस्वेति यतो वेश्या धर्म एष त्वया कृतः <br>
जलकुम्भे ततो वीर्यं मित्रेण वरुणेन च।<br>
प्रक्षिप्तमथ सञ्जातौ द्वावेव मुनिसत्तमौ।। ६१.३१ ।।<br>
<br>
निमिर्नाम सह स्त्रीभिः पुरा द्यूतमदीव्यतः।<br>
तत्रान्तरेऽभ्याजगाम वसिष्ठो ब्रह्मसम्भवः।। ६१.३२ ।।<br>
<br>
तस्य पूजामकुर्वन्तं शशाप समुनिर्नृपम्। <br>
विदेहस्त्वं भवस्वेति ततस्तेनाप्यसौ मुनिः।। ६१.३३ ।।<br>
<br>
अन्योन्यशापाच्च तयो र्विगते इव चेतसी। <br>
जग्मतुः शापमानाय ब्रह्माणं जगतः पतिम्।। ६१.६.३४ ।।<br>
<br>
अथ ब्रह्मण आदेशाल्लोचनेष्ववसन्निमिः। <br>
निमेषाः स्युश्च लोकानां तद्विश्रामाय नारद!।। ६१.३५ ।।<br>
<br>
वसिष्ठोऽप्यभवत् तस्मिन् जलकुम्भे च पूर्ववत्। <br>
ततः श्वेतश्चतुर्बाहुः साक्षसूत्रकमण्डलुः।। <br>
अगस्त्य इति शान्तात्मा बभूव ऋषिसत्तमः।। ६१.३६ ।।<br>
<br>
मलयस्यैकदेशे तु वैखानसविधानतः। <br>
सभार्यः संवृतो विप्रैस्तपश्चक्रे सुदुश्चरम्।। ६१.३७ ।।<br>
<br>
ततः कालेन महता तारकादतिपीडितम्। <br>
जगद्वीक्ष्य स कोपेन पीतवान्वरुणालयम्।। ६१.३८ ।।<br>
<br>
ततोऽस्य वरदाः सर्वे बभूवुः शङ्करादयः। <br>
ब्रह्मा विष्णुश्च भगवान् वरदानाय जग्मतुः।<br>
वरं वृणीष्व भद्रन्ते यदभीष्टञ्च वै मुने!।। ६१.३९ ।।<br>
<br>
यावद्‌ ब्रह्मसहस्राणां पञ्चविंशतिकोटयः। <br>
वैमानिको भविष्यामि दक्षिणाचलवर्त्मनि।। ६१.४० ।।<br>
<br>
मद्विमानोदये कुर्याद्यः कश्चित् पूजनं मम। <br>
स सप्तलोकाधिपतिः पर्यायेण भविष्यति।। ६१.४१ ।।<br>
<br>
ईश्वर उवाच।<br>
एवमस्त्विति तेप्युक्त्वा जग्मुर्देवा यथागतम्। <br>
तस्मादर्घः प्रदातव्यो ह्यगस्त्यस्य सदा बुधैः।। ६१.४२ ।।<br>
<br>
नारद उवाच।<br>
कथमर्घप्रदानन्तु कर्त्तव्यं तस्य वै विभो!। <br>
विधानं यदगस्त्यस्य पूजने तद्वदस्व मे।। ६१.४३ ।।<br>
<br>
ईश्वर उवाच।<br>
प्रत्यूषसमये विद्वान् कुर्यादस्योदये निशि। <br>
स्नानं शुक्लतिलैस्तद्वत् शुक्लमाल्याम्बरो गृही।। ६१.४४ ।।<br>
<br>
ख्थापयेदव्रणं कुम्भं माल्यवस्त्रविभूषितम्। <br>
पञ्चरत्नसमायुक्तं घृतपात्रसमन्वितम्।। ६१.४५ ।।<br>
<br>
अङ्गुष्ठमात्रं पुरुषं तथैव सौवर्णमेवायतबाहुदण्डम्।<br>
चतुर्मुखं कुम्भमुखे निधाय धान्यानि सप्ताम्बरसंयुतानि।। ६१.४६ ।।<br>
<br>
सकांस्यपात्राक्षतशुक्तियुक्तं मन्त्रेण दद्यात् द्विजपुङ्गवाय।<br>
उत्‌क्षिप्य लम्बोदरदीर्घबाहुमनन्यचेता यमदिङ्‌मुखः सन्।। ६१.४७ ।।<br>
<br>
श्वेताञ्च दद्याद्यदि शक्तिरस्ति रोप्यैः खुरैर्हेममुखीं सवत्साम्।<br>
धेनुं नरः क्षीरवतीं प्रणम्य सवत्सघण्टाभरणां द्विजाय।। ६१.४८ ।।<br>
<br>
आसप्तरात्रोदयमेतदस्य दातव्यमेतत् सकलं नरेण।<br>
यावत् समाः सप्तदशाथ वास्युरथोर्ध्वमप्यत्र वदन्ति केचित्।। ६१.४९ ।।<br>
<br>
काशपुष्पप्रतीकाश! अग्निमारुतसम्भव।<br>
मित्रावरुणयोः पुत्र! कुम्भयोने! नमोऽस्तु ते ।<br>
प्रत्यब्दन्तु फलैर्यागमेवं कुर्वन्न सीदति।। ६१.५० ।।<br>
<br>
होमं कृत्वा ततः पश्चाद्वर्जयेन्मानवः फलम्। <br>
अनेन विधिनायस्तु पुमानर्घ्यं निवेदयेत्।। ६१.५१ ।।<br>
<br>
इमं लोकं स चाप्नोति रूपारोग्यसमन्वितः। <br>
द्वितीयेन भुवर्लोकं स्वर्लोकञ्च ततः परम्।। ६१.५२ ।।<br>
<br>
सप्तैव लोकानाप्नोति सप्तार्घ्यान्यः प्रयच्छति। <br>
यावदायुश्च यः कुर्यात् परं ब्रह्माधिगच्छति।। ६१.५३ ।।<br>
इह पठति श्रृणोति वा य एतद्युगलमुनिप्रभवार्घ्यसंप्रदानम्।।<br>
<br>
मतिमपि च ददाति सोऽपि विष्णोर्भवनगतः परिपूज्यतेऽमरौघैः।। ६१.५४ ।।<br>
