<br>
<br>
तारकासुरोपाख्याने देवासुरयुद्धवर्णनम्।<br>
<br>
सूत उवाच।<br>
तमालोक्य पलायन्तं विभ्रष्टध्वज कार्मुकम्।<br>
हरिं देवः सहस्राक्षो मेने भग्नं दुराहवे ॥ १५३.१<br>
<br>
दैत्यांश्च मुदितान् दृष्ट्वा कर्तव्यं नाध्यगच्छत।<br>
अथायान्निकटे विष्णोः सुरेशः पाकशासनः ॥ १५३.२<br>
<br>
उवाच चैनं मधुरं प्रोत्साह परिबृंहकम्। <br>
किमेभिः क्रीडसे देव! दानवैर्दुष्टमानसैः ॥ १५३.३<br>
<br>
दुर्जनैर्लब्धरन्ध्रस्य पुरुषस्य कुतः क्रियाः।<br>
शक्तेनोपेक्षितो नीचो मन्यते बलमात्मनः ॥ १५३.४<br>
<br>
तस्मान्न नीचं मतिमान् दुर्गहीनं हि सन्त्यजेत्।<br>
अथाग्रे सरसंपत्त्यां रथिनो जयमाप्नुयुः॥ १५३.५<br>
<br>
कस्ते सखाभवत् चाग्रे हिरण्याक्षवधे विभो!।<br>
हिरण्यकशिपुर्दैत्यो वीर्यशाली मदोद्धतः॥ १५३.६<br>
<br>
त्वां प्राप्यापश्यदसुरो विषमं स्मृतिविभ्रमम्।<br>
पूर्वेऽप्यतिबलाये च दैत्येन्द्राः सुरविद्विषः ॥ १५३.७<br>
<br>
विनाशमागताः प्राप्य शलभा इव पावकम्।<br>
युगे युगे च दैत्यानां त्वमेवान्तकरो हरे॥ १५३.८<br>
<br>
तथैवाद्येह मग्नानां भव विष्णो! सुराश्रयः।<br>
एवमुक्तस्ततो विष्णुर्व्यवर्द्धत महाभुजः ॥ १५३.९<br>
<br>
ऋद्ध्या परमया युक्तः सर्वभूताश्रयोऽरिहा।<br>
अथोवाच सरस्राक्षं कालक्षममधोक्षजः ॥ १५३.१०<br>
<br>
दैत्येन्द्रा स्वर्वधोपायैः शक्त्या हन्तुं हि नान्यतः।<br>
दुर्जयस्तारको दैत्यो मुक्त्वा सप्तदिनं शिशुम् ॥ १५३.११ ॥<br>
<br>
कश्चित् स्त्रीवध्यतां प्राप्तो वधेऽन्यस्य कुमारिका।<br>
जम्भस्तु वध्यतां प्राप्तो दानवः क्रूरविक्रमः ॥ १५३.१२<br>
<br>
तस्माद्वीर्येण दिव्येन जहि जम्भं जगद्वरम्।<br>
अवध्यः सर्वभूतानां त्वां विना स तु दानवः ॥ १५३.१३<br>
<br>
मया गुप्तो रणे जम्भं जगत्कण्टकमुद्धर।<br>
तद्वैकुण्ठवचः श्रुत्वा सहस्राक्षोऽमरारिहा॥ १५३.१४<br>
<br>
समादिशत् सुरान् सर्वान् सैन्यस्य रचनां प्रति।<br>
यत्सारं सर्वलोकेषु वीर्य्यस्य तपसोऽपि च॥ १५३.१५<br>
<br>
तदेकादशरुद्रांस्तु चकाराग्रेसरान् हरिः।<br>
व्यालभोगाङ्गसन्नद्धा बलिनो नीलकन्धराः ॥ १५३.१६<br>
<br>
चन्द्रलेखन- चूडाला मण्डिता नु शिखण्डिनः।<br>
शूलज्वालीभिषङ्गाढ्या भुजमण्डलभैरवाः ॥ १५३.१७<br>
<br>
पिङ्गोत्तुङ्गजटाजूटाः सिंहचर्मानुषङ्गिनः।<br>
कपालीशादयो रुद्रा विद्रावितमहासुराः ॥ १५३.१८<br>
<br>
कपाली पिङ्गलो भीमो विरुपाक्षो विलोहितः।<br>
अजेशः शासनः शास्ता शम्भुः खण्डो ध्रुवस्तथा ॥ १५३.१९<br>
<br>
एते एकादशानन्त बला रुद्राः प्रभाविनः।<br>
पालयन्तो बलस्याग्रे दारयन्तश्च दानवान् ॥ १५३.२०<br>
<br>
आप्याययन्तस्त्रिदशान् गर्जन्त इव चाम्बुदाः।<br>
हिमाचलाभे महति काञ्चनाम्बुरुहस्रजि ॥ १५३.२१<br>
<br>
प्रचलच्चामरे हेम घण्टासङ्घातमण्डिते।<br>
ऐरावते चतुर्दन्ते मातङ्गेऽचलसंस्थिते ॥ १५३.२२<br>
<br>
महामदजलस्रावे कामरूपे शतक्रुतः।<br>
तस्थौ हिमगिरेः श्रृङ्गे भानुमानिव दीप्तिमान् ॥ १५३.२३<br>
<br>
तस्यारक्षत् पदं सव्यं मारुतोऽमितविक्रमः।<br>
जुगोपापरमग्निस्तु ज्वाला पूरितदिङ्मुखः ॥ १५३.२४<br>
<br>
पृष्ठरक्षोऽभवद्विष्णुः ससैन्यस्य शतक्रतोः।<br>
आदित्या वसवो विश्वे मरुतश्चाश्विनावपि ॥ १५३.२५<br>
<br>
गन्धर्वा राक्षसा यक्षाः सकिन्नरमहोरगाः।<br>
नानाविधायुधाश्चित्रा दधाना हेमभूषणम् ॥ १५३.२६<br>
<br>
कोटिशः कोटिशः कृत्वा वृन्दं चिह्नोपलक्षितम्।<br>
विश्रावयन्तः स्वाङ्कीर्तिं बन्दिवृन्दपुरःसरा।<br>
<br>
चेरुर्दैत्यवधे हृष्टाः सहेन्द्राः सुरजातयः ॥ १५३.२७ ॥<br>
<br>
शतक्रतोरमरनिकायपालिता पताकिनी गजशत वाजिनादिता।<br>
सितातपत्रध्वजपटकोटिमण्डिता बभूव सा दितिसुतशोकवर्धिनी ॥ १५३.२८<br>
<br>
आयान्तीमवलोक्याथ सुरसेनाङ्गजासुरः। <br>
गजरूपी महाम्भोद सङ्घातो भाति भैरवः॥ १५३.२९<br>
<br>
परश्वधायुधो धैत्यो दंशितोष्ठकसंपुटः।<br>
ममर्दचरणे देवांश्चिक्षेपान्यान् करेण तु ॥ १५३.३०<br>
<br>
परान् परशुना जघ्ने दैत्येन्द्रो रौद्रविक्रमः। <br>
तस्य पातयतः सेनां यक्षगन्धर्वकिन्नराः ॥ १५३.३१<br>
<br>
मुमुचुः संहताः सर्वे चित्रशस्त्रास्त्रसंहतिम्।<br>
पाशान् परश्वधांश्चक्रान् भिन्दिपालान् समुद्गरान् ॥ १५३.३२<br>
<br>
कुन्तान्प्राशानसींस्तीक्ष्णान् मुद्गरांश्चापि दुःसहान्।<br>
तान् सर्वान् सोऽग्रसद्दैत्यः कवलानिव यूथपः ॥ १५३.३३<br>
<br>
कोपास्फालितदीर्घाग्र करास्फोटेन पातयन्।<br>
विचचार रणे देवान् दुष्प्रेक्ष्यो गजदानवः ॥ १५३.३४<br>
<br>
यस्मिन् यस्मिन्निपतति सुरवृन्दे गजासुरः।<br>
तस्मिन् तस्मिन् महाशब्दो हाहाकारकृतोऽभवत् ॥ १५३.३५<br>
<br>
अथ विद्रवमाणं तद् बलं प्रेक्ष्य समन्ततः।<br>
रुद्राः परस्परं प्रोचुरहङ्कारोत्थितार्चिषः ॥ १५३.३६<br>
<br>
भो!भो! गृह्णीत दैत्येन्द्रं मर्दतैनं हताश्रयम्।<br>
कर्षतैनं शितैः शूलैर्भञ्जतैनञ्च मर्म्मसु ॥ १५३.३७<br>
<br>
कपाली वाक्यमाकर्ण्य शूलं शितशिखामुखम्।<br>
सम्मार्ज्य वामहस्तेन संरम्भ- विवृते क्षणः ॥ १५३.३८<br>
<br>
अधावद् ब्रुकुटीवक्रो दैत्येन्द्राभिमुखो रणे।<br>
दूढेन मुष्टिबन्धेन शूलं विष्टभ्य निर्मलम् ॥ १५३.३९<br>
<br>
जघान कुम्भदेशे तु कपाली गजदानवम्।<br>
ततो दशापि ते रुद्रा निर्म्मलायोमायै रणे॥ १५३.४०<br>
<br>
जघ्नुः शूलैश्च दैत्येन्द्रं शैलवर्ष्माणमाहवे।<br>
स्रुतशोपित रन्ध्रस्तु शितशूलमुखादितः॥ १५३.४१<br>
<br>
बभौ कृष्णच्छविर्दैत्यः शरदीवामलं सरः। <br>
प्रोत्फुल्लारुण नीलाब्ज सङ्घातः सर्वतो दिशम् ॥ १५३.४२<br>
<br>
भस्म शुभ्र तनुच्छायै रुद्रैर्हंसैरिवावृतः। <br>
उपस्थितार्तिर्दैत्योऽथ प्रचलत्कर्णपल्लवः ॥ १५३.४३<br>
<br>
शम्भुं बिभेद दशनैर्नाभिदेशे गजासुरः।<br>
दृष्ट्वा सक्तन्तु रुद्राभ्यां नवरुद्रास्ततोऽद्भुतम्॥ १५३.४४<br>
<br>
ततक्षुर्विविधैः शस्त्रै शरीरममरद्विषः।<br>
निर्भया बलिनो युद्धे रणभूमौ व्यवस्थिताः॥<br>
<br>
मृतं महिषमासाद्य वने गोमायवो यथा।<br>
कपालिनौ परित्यज्य गतश्चासुर पुङ्गवः ॥ १५३.४५<br>
<br>
वेगेन कुपितो दैत्यो नवरुद्रानुपाद्रवत्। <br>
ममर्द चरणाघातैर्दन्तैश्चापि करेण च ॥ १५३.४६<br>
<br>
स तैस्तुमुलयुद्धेन श्रममासादितो यदा।<br>
तदा कपाली जग्राह करन्तस्यामरद्विषः ॥ १५३.४७<br>
<br>
भ्रामयामास वेगेन ह्यतीव च गजासुरम्।<br>
दृष्ट्वा श्रमातुरं दैत्यं किञ्चित्स्फुरितजीवितम्॥ १५३.४८<br>
<br>
निरुत्साहं रणे तस्मिन् गतयुद्धोत्सवोद्यमम्।<br>
ततः पतत एवास्य चर्म चोत्कृत्य भैरवम् ॥ १५३.४९<br>
<br>
स्रवत्सर्वाङ्गरक्तौघं चकाराम्बरमात्मनः।<br>
दृष्ट्वा विनिहतं दैत्यं दानवेन्द्रा महाबलाः ॥ १५३.५०<br>
<br>
वित्रेसुर्दुद्रुवुर्जग्मुर्निपेतुश्च सहस्रशः।<br>
दृष्ट्वा कपालिनो रूपं गजचर्माम्बरावृतम् ॥ १५३.५१<br>
<br>
दिक्षु भूमौ तमेवोग्रं रुद्रं दैत्या व्यलोकयन्।<br>
एवं विलुलिते तस्मिन् दानवेन्द्रे महाबले ॥ १५३.५२<br>
<br>
द्विपाधिरूढो दैत्येन्द्रो हतदुन्दुभिना ततः।<br>
कल्पान्ताम्बुधराभेन दुर्द्धरेणापि दानवः॥ १५३.५३<br>
<br>
निमिरभ्यपतत्तूर्णं सुरसैन्यानि लोडयन्।<br>
यां यां निमिगजो याति दिशं तां तां सवाहनाः ॥ १५३.५४<br>
<br>
सन्त्यज्य दुद्रुवुर्देवा भयार्तास्त्यक्तहेतवः।<br>
गन्धेन सुरमातङ्गा दुद्रुवुस्तस्य हस्तिनः॥ १५३.५५<br>
<br>
पलायितेषु सैन्येषु सुराणां पाकशासनः।<br>
तस्थौ दिक्पालकैः सार्द्धमष्टभिः केशवेन च ॥ १५३.५६<br>
<br>
संप्राप्तो निमिमातङ्गो यावच्छक्रगजं प्रति।<br>
तावच्छ्रक्रगजो यातो मुक्त्वा नादं स भैरवम् ॥ १५३.५७<br>
<br>
ध्रियमाणोऽपि यत्नेन न स्वकैरवतिष्ठति।<br>
पलायिते गजे तस्मिन्नारूढः पाकशासनः॥ १५३.५८<br>
<br>
विपरीतमुखो युद्ध्यद्दानवेन्द्रबलं प्रति।<br>
शतक्रतुस्तु वज्रेण निमिं वक्षस्यताडयत्॥ १५३.५९<br>
<br>
गदया दन्तिनश्चास्य गण्डदेशेऽहनद् दृढम्।<br>
तत्प्रहारमचिन्त्यैव निमिर्निर्भयपौरुषः ॥ १५३.६०<br>
<br>
ऐरावतं कटीदेशे मुद्गरेणाभ्यताडयत्।<br>
स हतो मुद्गरेणाथ शक्रकुञ्जर आहवे ॥ १५३.६१<br>
<br>
जगाम पश्चाच्चरणैर्धरणीं भूधराकृतिः।<br>
लाघवात् क्षिप्रमुत्थाय ततोऽमरमहागजः ॥ १५३.६२<br>
<br>
रणादपससर्पाशु भीषितो निमिहस्तिना।<br>
ततो वायुर्ववौ रुक्षो बहुशर्करपांसुलः ॥ १५३.६३<br>
<br>
सम्मुखो निमिमातङ्गो जवनाचलकम्पनः।<br>
स्रुतरक्तो बभौ शैलो घनचारुह्रदो यथा ॥ १५३.६४<br>
<br>
धनेशोऽपि गदां गुर्वीन्तस्य दानवहस्तिनः।<br>
चिक्षेप वेगाद्दैत्येन्द्रो निपपातास्य मूर्द्धनि ॥ १५३.६५<br>
<br>
गजो गदा निपातेन स तेन परिमूर्च्छितः।<br>
दन्तैर्भित्वा धरां वेगात् पपाताचलसन्निभः ॥ १५३.६६<br>
<br>
पतिते तु गजे तस्मिन् सिंहनादो महानभूत्।<br>
सर्वतः सुरसैन्यानां गजबृंहितबृंहितैः ॥ १५३.६७<br>
<br>
ह्रेषारवेण चाश्वानां गुणास्फोटैश्च धन्विनाम्।<br>
गजन्तं निहतं दृष्ट्वा निमिश्चापि पराङ्मुखः ॥ १५३.६८<br>
<br>
श्रुत्वा च सिंहनादश्च सुराणामतिकोपतः।<br>
जम्भो जज्वाल कोपेन पीताज्य इव पावकः ॥ १५३.६९<br>
<br>
स सुरान्कोपरक्ताक्षो धनुष्यारोप्य सायकम्।<br>
यथादित्यसहस्रस्याभ्युदितस्योदयाचले ॥ १५३.७०<br>
<br>
वेगेन चलतस्तस्य तद्रथस्याभवद् द्युतिः।<br>
यथादित्यसहस्रस्याभ्युदितस्योदयाचले ॥ १५३.७१<br>
<br>
पताकिना रथेनाजौ किङ्किणी जालमालिना। <br>
शशिशुभ्रातपत्रेण स तेन स्यन्दनेन तु॥१५३.७२<br>
<br>
घट्टयन् सुरसैन्यानां हृदयं समदृश्यत।<br>
तमायान्तमभिप्रेक्ष्य धनुष्याहितसायकम् ॥ १५३.७३<br>
<br>
शतक्रतुरदीनात्मा दृढ़माधत्त कार्मुकम्।<br>
बाणञ्च तैलधौताग्रमर्द्धचन्द्रमजिह्मगम् ॥ १५३.७४<br>
<br>
तेनास्य सशरञ्चापं रणे चिन्छेद वृत्रहा।<br>
क्षिप्रं सन्त्यज्यतच्चापं जम्भो दानवनन्दनः॥ १५३.७५<br>
<br>
अन्यत् कार्मुकमादाय वेगवद्भारसाधनम्।<br>
शरांश्चाशीविषाकारांस्तैलधौतानजिह्मगान् ॥ १५३.७६<br>
<br>
शक्रं विव्याधदशभिर्जत्रुदेशे तु पत्रिभिः।<br>
हृदये च त्रिभिश्चापि द्वाभ्याञ्च स्कन्धयोर्द्वयोः ॥ १५३.७७<br>
<br>
शक्रोऽपि दानवेन्द्राय बाणजालमपीदृशाम्।<br>
अप्राप्तान् दानवेन्द्रस्तु शरान् शक्रभुजेरितान् ॥ १५३.७८<br>
<br>
चिच्छेद दशधाकाशे शरैरग्निशिखोपमैः।<br>
ततस्तु शरजालेन देवेन्द्रो दानवेश्वरम्॥ १५३.७९<br>
<br>
आच्छादयत यत्नेन वर्षास्विव घनैर्नभः।<br>
दैत्योऽपि बाणजालन्त द्व्यधमत्सायकैः शितैः ॥ १५३.८०<br>
<br>
यथा वायुर्घनाटोपं परिवार्य दिशो मुखे।<br>
शक्रोऽथ क्रोधसंरम्भान्न विशेषयते यदा॥ १५३.८१<br>
<br>
दानवेन्द्रं तदा चक्रे गन्धर्वास्त्रं महाद्भुतम्।<br>
तदुत्थतेजसा व्याप्तमभूत् गगनगोचरम् ॥ १५३.८२<br>
<br>
गन्धर्वनगरैश्चापि नाना प्राकारतोरणैः।<br>
अञ्चद्भिरद्भुताकारैरस्त्रवृष्टिः समन्ततः ॥ १५३.८३<br>
<br>
अथास्त्रवृष्ट्या दैत्यानां हन्यमाना महाचमूः। <br>
जम्भं शरणमागच्छदप्रमेयपराक्रमम् ॥ १५३.८४<br>
<br>
व्याकुलेऽपि स्वयं दैत्यः सहस्राक्षास्त्रपीडितः।<br>
स्मरन् साधुसमाचारं भीतत्राणपरोऽभवत् ॥ १५३.८५<br>
<br>
अथास्त्रं मौसलं नाम मुमोच दितिनन्दनः। <br>
ततो यो मुसलैः सर्वमभवत् पूरितं जगत् ॥ १५३.८६<br>
<br>
एकप्रहारकरणैरप्रधृष्यैः समन्ततः।<br>
गन्धर्वनगरन्तेषु गन्धर्वास्त्रविनिर्मितान् ॥ १५३.८७<br>
<br>
गान्धर्वमस्त्रं सन्धाय सुरसैन्येषु चापरम्।<br>
एकैकेन प्रहारेण गजानश्वान्महारथान् ॥ १५३.८८<br>
<br>
रथाश्वान् सोऽहनत् क्षिप्रं शतशोऽथसहस्रशः।<br>
ततः सुराधिपस्त्वाष्ट्रमस्त्रञ्च समुदीरयन् ॥ १५३.८९<br>
<br>
सन्ध्यमाने ततस्त्वाष्ट्रे निश्चेरुः पावकार्चिषः।<br>
ततो यन्त्रमयान् दिव्यानायुधान् दुष्प्रधर्षिणः ॥ १५३.९०<br>
<br>
तैर्यैन्त्रैरभवद्द्वन्द्वमन्तरिक्षे वितानकम्।<br>
वितानकेन तेनाथ प्रथमं मौसले गते ॥ १५३.९१<br>
<br>
शैलास्त्रं मुमुचे जम्भो यन्त्रसङ्घात ताडनम्।<br>
व्योमप्रमाणैरुपलैस्ततो वर्षमवर्तत ॥ १५३.९२<br>
<br>
त्वाष्ट्रस्य निर्मितान्याशु यन्त्राणि तदनन्तरम्।<br>
तेनोपलनिपातेन गतानि तिलशस्ततः ॥ १५३.९३<br>
<br>
यन्त्राणि तिलशः कृत्वा शैलास्त्रं परिमूर्धसु।<br>
निपपातातिवेगेनादारयत् पृथिवीं ततः ॥ १५३.९४<br>
<br>
ततो वज्रास्त्रमकरोत् सहस्राक्षः पुरन्दरः।<br>
तदोपलमहाहर्षं व्यशीर्यत समन्ततः ॥ १५३.९५<br>
<br>
ततः प्रशान्ते शैलास्त्रे जम्भो भूधरसन्निभः।<br>
ऐषीकमस्त्रमकरोदभीतोऽतिपराक्रमः॥ १५३.९६<br>
<br>
एषीकेनागमन्नाशं वज्रास्त्रं शक्रवल्लभम्।<br>
विजृम्भत्यथ चैषीके परमास्त्रेति दुर्धरे ॥ १५३.९७<br>
<br>
जज्वलुर्देवसैन्यानि सस्यन्दनगजानि तु।<br>
दह्यमानेष्वनीकेषु तेजसा सुरसत्तमः ॥ १५३.९८<br>
<br>
आग्नेयमस्त्रमकरोद् बलवान् पाकशासनः।<br>
तेनास्त्रेण ततस्त्वैन्द्रमग्रसत्तदनन्तरम्॥ १५३.९९<br>
<br>
तस्मिन् प्रतिहते चास्त्रे पावकास्त्रं व्यजृम्भत।<br>
जज्वालकायं जम्भस्य सरथञ्च ससारथिम् ॥ १५३.१००<br>
<br>
ततः प्रतिहतः सोऽथ दैत्येन्द्रः प्रतिभानवान्।<br>
वारुणास्त्रं मुमोचाथ शमनं पावकार्चिषाम् ॥ १५३.१०१<br>
<br>
ततो जलधरैर्व्योम स्फुरद्विद्युल्लताकुलैः।<br>
गम्भीरमुरजध्वानैरापूरितमिवाम्बरम् ॥ १५३.१०२<br>
<br>
करीन्द्रकरतुल्याभिर्जलधाराभिरम्बरम्।<br>
पतन्तीभिर्जगत् सर्वं क्षणेनापूरितं बभौ ॥ १५३.१०३<br>
<br>
शान्तमाग्नेयमस्त्रं तत् प्रविलोक्यसुराधिपः।<br>
वायव्यमस्त्रमकरोत् मेघसङ्घातनाशनम्॥ १५३.१०४<br>
<br>
वायव्यास्त्रबलेनाथ निर्धूते मेघमण्डले।<br>
बभूव विमलं व्योम नीलोत्पलदलप्रभम् ॥ १५३.१०५<br>
<br>
वायुना चातिघोरेण कम्पितास्ते तु दानवाः।<br>
न शेकुस्तत्र ते स्थातुं रणेऽतिबलिनोऽपि ये ॥ १५३.१०६<br>
<br>
तदा जम्भोऽभवच्छैलो दशयोजनविस्तृतः।<br>
मारुतप्रतिघातार्थं दानवानां भयापहः ॥ १५३.१०७<br>
<br>
मुक्तनानायुधोदग्र तेजोऽभिज्वलित द्रुमः।<br>
ततः प्रशमिते वायौ दैत्येन्द्रे पर्वताकृतौ॥ १५३.१०८<br>
<br>
महाशनीं वज्रमयीं मुमोचाशु शतक्रतुः।<br>
तयाशन्या पतितया दैत्यस्याचलरूपिणः ॥ १५३.१०९<br>
<br>
कन्दराणि व्यशीर्यन्त समन्तान्निर्झराणि तु।<br>
ततः सा दानवेन्द्रस्य शैलमाया न्यवर्तत ॥ १५३.११०<br>
<br>
निवृत्तशैलमायोऽथ दानवेन्द्रो महोत्कटः।<br>
बभूव कुञ्जरो भीमो महाशैलसमाकृतिः॥ १५३.१११<br>
<br>
स ममर्द सुरानीकं दन्तैश्चाप्यहनत् सुरान्।<br>
बभञ्ज पृष्ठतः कांश्चित् करेणावेष्ट्य दानवः ॥ १५३.११२<br>
<br>
ततः क्षपयतस्तस्य सुरसैन्यानि वृत्रहा।<br>
अस्त्रं त्रैलोक्यदुर्धर्षं नारसिंहं मुमोच ह ॥ १५३.११३<br>
<br>
ततः सिंहसहस्राणि निश्चेरुर्मन्त्रतेजसः।<br>
कृष्णदंष्ट्राट्टहासानि क्रकचाभ नखानि च ॥ १५३.११४<br>
<br>
तैर्विपादितगात्रोऽसौ गजमायां व्यपोथयत्।<br>
ततश्चासौ विषो घोरोऽभवत्फणशताकुलः ॥ १५३.११५<br>
<br>
विषनिश्वासनिर्दग्धं सुरसैन्यं महारथः।<br>
ततोऽस्त्रं गारुडं चक्रे शक्रश्चारुभुजस्तदा ॥ १५३.११६<br>
<br>
ततो गरुत्मतस्तस्मात् सहस्राणि विनिर्ययुः।<br>
तैर्गरुत्मभिरासाद्य जम्भं भुजगरूपिणम् ॥ १५३.११७<br>
<br>
कृतन्तु खण्डशो दैत्यं सास्यमाया व्यनश्यत।<br>
प्रनष्टायान्तु मायायां ततो जम्भो महासुरः ॥ १५३.११८<br>
<br>
चकार रूपमतुलं चन्द्रादित्यपथानुगम्।<br>
विवृत्तवदनो ग्रस्तुमियेष सुरपुङ्गवान् ॥ १५३.११९<br>
<br>
ततोऽस्य विविशुर्वक्त्रं समहारथकुञ्जराः।<br>
सुरसेनाविशत् भीमं पातालोत्तानतालुकम् ॥ १५३.१२०<br>
<br>
सैन्येषु ग्रस्यमानेषु दानवेन बलीयसा।<br>
शक्रो दैन्यं समापन्नः श्रान्तबाहुः सवाहनः ॥<br>
कर्तव्यतां नाध्यगच्छत् प्रोवाचेदं जनार्दनम्।<br>
किमनन्तरमत्रास्ति कर्तव्यस्यावशेषितम् ॥ १५३.१२२<br>
<br>
यदाश्रित्य घटामोऽस्य दानवस्य युयुत्सवः।<br>
ततो हरिरुवाचेदं वज्रायुधमुदारधीः ॥ १५३.१२३<br>
<br>
न साम्प्रतं रणस्त्याज्य स्त्वया कातरभैरवः।<br>
वर्द्धस्वाशु महामायां पुरन्दर! रिपुम्प्रति ॥ १५३.१२४<br>
<br>
मयैष लक्षितो दैत्योऽधिष्ठितः प्राप्तपौरुषः।<br>
मा शक्र! मोहमागच्छ क्षिप्रमस्त्रं स्मर प्रभो॥ १५३.१२५<br>
<br>
ततः शक्र प्रकुपितो दानवं प्रति देवराट्।<br>
नारायणास्त्रं प्रयतो मुमोचासुर वक्षसि ॥ १५३.१२६<br>
<br>
एतस्मिन्नन्तरे दैत्य विवृतास्योऽग्रसत् क्षणात्।<br>
त्रीणि लक्षाणि गन्धर्व किन्नरोरगराक्षसान् ॥ १५३.१२७<br>
<br>
ततो नारायणास्त्रं तत् पपातासुरवक्षसि।<br>
महास्त्रभिन्नहृदयः सुस्राव रुधिरञ्च सः ॥ १५३.१२८<br>
<br>
रणागारमिवोद्गारं तत्याजासुरनन्दनः।<br>
तदस्त्रतेजसा तस्य रूपं दैत्यस्य नाशितम् ॥ १५३.१२९<br>
<br>
तत एवान्तर्दधे दैत्यो वियत्यनुपलक्षितः।<br>
गगनस्थः स दैत्येन्द्रः शस्त्रासनमतीन्द्रियम् ॥ १५३.१३०<br>
<br>
मुमोच सुरसैन्यानां संहारे कारणम्परम्।<br>
प्रासान् परश्वधांश्चक्रान् बाणान् वज्रान् समुद्गरान् ॥ १५३.१३१<br>
<br>
कुठारान् सह खड्गैश्च भिन्दिपालानयोगुडान्।<br>
ववर्ष दानवो रौद्रो ह्यबन्ध्यानक्षयानपि ॥ १५३.१३२<br>
<br>
तैरस्त्रैर्दानवैर्मुक्तै र्देवानीकेषु भीषणैः।<br>
बाहुभिर्द्धरणिः पूर्णा शिरोभिश्च सकुण्डलैः ॥ १५३.१३३<br>
<br>
ऊरुभिर्गजहस्ताभैः करीन्द्रैर्वाचलोपमैः।<br>
भग्नेषा दण्डचक्राक्षै रथैः सारथिभिः सह ॥ १५३.१३४<br>
<br>
दुःसञ्चाराभवत् पृथ्वी मांसशोणितकर्दमा।<br>
रुधिरौगह्रदावर्ता शवराशिशिलोच्चयैः ॥ १५३.१३५<br>
<br>
कबन्ध नृत्यसङ्कुले स्रवद्वसास्रकर्दमे।<br>
जगत्त्रयोपसंहृतौ समे समस्तदेहिनाम् ॥ १५३.१३६<br>
<br>
श्रृगालगृध्रवायसाः परं प्रमोदमादधुः।<br>
क्वचिद्विकृष्टलोचनः शवस्य रौति वायसः ॥ १५३.१३७<br>
<br>
विकृष्टपीवरान्त्रकाः प्रयान्ति जम्बुकाः क्वचित्।<br>
क्वचित् स्थितोऽतिभीषणः स्वतुण्डनिहितौरसः ॥ १५३.१३८<br>
<br>
मृतस्य मांसमादाय श्वजातयश्च संस्थिताः।<br>
क्वचिद् वृको गजासृजम्पपौ निलीयतान्त्रतः ॥ १५५.१३९<br>
<br>
क्वचित्तुरङ्गमण्डली विकृष्यते श्वजातिभिः।<br>
क्वचित् पिशाचजातकैः प्रपीतशोणितासवैः ॥ १५३.१४०<br>
<br>
स्वकामिनीयुतैर्द्रुतं प्रमोदमत्तसम्भ्रमैः।<br>
ममैतदानयाननं खुरो यमस्तु मे प्रियः ॥ १५३.१४१<br>
<br>
करोऽयमज्वमन्निभो(?)ममास्तु कर्णपूरकः।<br>
सरोषमीक्षते परा वपां विना प्रियं तदा ॥ १५३.१४२<br>
<br>
परा प्रिया ह्यवापयत् धृतोष्णशोणितासवम्।<br>
विकृष्य शावचर्म तत्प्रवद्ध सान्द्रपल्लवम् ॥ १५३.१४३<br>
<br>
चकार यक्षकामिनी तरुं कुठारपाटितम्।<br>
गजस्य दन्तमासृजं प्रगृह्य कुम्भसम्पुटम् ॥ १५३.१४४<br>
<br>
विपाट्य मौक्तिकं परं प्रिया प्रसादमिच्छते।<br>
समांसशोणितासवं पपुश्च यक्षराक्षसाः ॥ १५३.१४५<br>
<br>
मृताश्च केशवासितं रसं प्रगृह्य पाणिना।<br>
प्रिया विमुक्तजीवितं समानया मृगासवम्॥ १५३.१४६<br>
<br>
न पथ्यतां प्रयाति मे गतं श्मशानगोचरम्।<br>
नरस्य तज्जहात्यसौ प्रशस्य किन्नराननम् ॥ १५३.१४७<br>
<br>
सनाग एव नोभयं दधाति मुक्तजीवितः।<br>
तदानतस्य शक्यवे मया तदेकयाननम् ॥ १५३.१४८<br>
<br>
इति प्रियाय वल्लभा वदन्ति यक्षयोषितः।<br>
परे कपालपामयः पिशाचयक्षराक्षसाः ॥ १५३.१४९<br>
<br>
वदन्ति देहि मे मम ममातिभक्ष्यचारिणः।<br>
परेऽवतीर्य शोणितापगासु धौतमूर्तयः॥ १५३.१५०<br>
<br>
पितॄन् प्रतर्प्य देवताः समर्चयन्ति चामिषैः।<br>
गजोडुपे सुसंस्थितास्तरन्ति शोणितं ह्रदम् ॥ १५३.१५१<br>
<br>
इति प्रगाढसङ्कटे सुरासुरे सुसङ्गरे।<br>
भयं समुज्भयदुर्जया भटाः स्फुटन्ति मानिनः ॥ १५३.१५२<br>
<br>
ततः शक्रो धनेशश्च वरुणः पवानोऽनलः।<br>
यमोऽपि निर्ऋतिश्चापि दिव्यास्त्राणि महाबलाः ॥ १५३.१५३<br>
<br>
आकाशे ममुचुः सर्वे दानवानभिसन्ध्य ते।<br>
अस्त्राणि व्यर्थतां जग्मुर्देवानां दानवान् प्रति ॥ १५३.१५४<br>
<br>
संरम्भेणाप्ययुद्ध्यन्त संहतास्तुमुलेन च।<br>
गतिं न विविदुश्चापि श्रान्ता दैत्यस्य देवताः ॥ १५३.१५५<br>
<br>
दैत्यास्त्रभिन्नसर्वाङ्गा ह्यकिञ्चित्करताङ्गताः।<br>
परस्परं व्यलीयन्त गावः शीतार्दिता इव ॥ १५३.१५६<br>
<br>
तदवस्थान् हरिर्दृष्ट्वा देवान् शक्रमुवाच ह।<br>
ब्रह्मास्त्रं स्मर देवेन्द्र! यस्याबद्ध्यो न विद्यते <br>
विष्णुना चोदितः शक्रः सस्मारास्त्रं महौजसम् ॥ १५३.१५७<br>
<br>
संपूजितं नित्यमरातिनाशनं समाहितं बाणममित्रघातने।<br>
धनुष्यजय्ये विनियोज्य बुद्धिमानभूत्ततो मन्त्रसमाधिमानसः ॥ १५३.१५८<br>
<br>
स मन्त्रमुच्चार्य यतान्तराशयो वधाय दैत्यस्य धियाभिसन्ध्य तु।<br>
विकृष्य कर्णान्तमकुण्ठदीधितिम् मुमोच वीक्ष्याम्बरमार्गमुन्मुखः ॥ १५३.१५९<br>
<br>
अथासुरः प्रेक्ष्य महास्त्रमाहितं विहाय मायामवनौ व्यतिष्टत।<br>
प्रवेशमानेन मुखेन शुष्यता बलेन गात्रेण च सम्भ्रमाकुलः ॥ १५३.१६०<br>
<br>
ततस्तु तस्यास्त्रवराभिमन्त्रितः शरोऽर्द्धचन्द्रप्रतिमो महारणे।<br>
पुरन्दरस्यासनबन्धुताङ्गतो नवार्कबिम्बं वपुषा विडम्बयन् ॥ १५३.१६१<br>
<br>
किरीटकोटिस्फुटकान्तिसङ्कटं सुगन्धिनानाकुसुमाधिवासितम्।<br>
प्रकीर्णधूमज्वलनाभमूर्द्धजम् पपात जम्भस्य शिरः सकुण्डलम् ॥ १५३.१६२<br>
<br>
तस्मिन् विनिहते जम्भे दानवेन्द्राः पराङ्मुखाः। <br>
ततस्ते भग्नसंकल्पाः प्रययुर्यत्र तारकः ॥ १५३.१६३<br>
<br>
तांस्तु त्रस्तान् समालोक्य श्रुत्वा रोषमगात्परम्।<br>
सजम्भदानवेन्द्रन्तु सुरैः रणमुखे हतम् ॥ १५३.१६४<br>
<br>
सावलेपं ससंरम्भं सगर्वं सपराक्रमम्।<br>
साविष्कारमनाकारं तारको भावमाविशत् ॥ १५३.१६५<br>
<br>
सावलेपं ससंरम्भं सगर्वं सपराक्रमम्।<br>
स कोपाद्दानवेन्द्राणां सुरै रणमुखे गतः ॥ १५३.१६६<br>
<br>
सर्वायुधपरिष्कारः सर्वास्त्रपरिरक्षितः।<br>
त्रैलोक्य ऋद्धिसंपन्नः सुविस्तृतमहाननः ॥ १५३.१६७<br>
<br>
रणायाभ्यपतत्तर्णं सैन्येन महता वृतः।<br>
जम्भास्त्रक्षतसर्वाङ्गं त्यक्तैरावतदन्तिनम् ॥ १५३.१६८<br>
<br>
सज्जं मातलिना गुप्तं रथमिन्द्रस्य तेजसा।<br>
तप्तहेमपरिष्कारं महारत्न समन्वितम् ॥ १५३.१६९<br>
<br>
चतुर्योजनविस्तीर्ण सिद्धसङ्घपरिष्कृतम्।<br>
गन्धर्वकिन्नरोद्गीतमप्सरो नृत्यसङ्कुलम् ॥ १५३.१७०<br>
<br>
सर्वायुधमसम्बाधं विचित्ररचनोज्वलम्।<br>
तं रथं देवराजस्य परिवार्य समन्ततः ॥ १५३.१७१<br>
<br>
दंशिता लोकपालास्तु तस्थुः सागरुडध्वजाः।<br>
ततश्चचाल वसुधा ततो रूक्षो मरुद्ववौ ॥ १५३.१७२<br>
<br>
ततोऽम्बुधय उद्भूतास्ततो नष्टा रविप्रभा। <br>
ततस्तमः समुद्भूतं नातोऽदृश्यन्त तारकाः ॥ १५३.१७३<br>
<br>
ततो जज्वलुरस्त्राणि ततोऽकम्पत वाहिनी।<br>
एकतस्तारको दैत्यः सुरसङ्घास्तु चैकतः ॥ १५३.१७४<br>
<br>
लोकावसादमेकत्र जगत्पालनमेकतः। <br>
चराचराणि भूतानि सुरासुरविभेदतः ॥ १५३.१७५<br>
<br>
तद्द्विधाप्येकतां यातं ददृशुः प्रेक्षका इव।<br>
यद्वस्तु किञ्चिल्लोकेषु त्रिषु सत्ता स्वरूपकम् <br>
तत्त्वत्रादृश्यदखिलं खिलीभूतविभूतिकम् ॥ १५३.१७६<br>
<br>
अस्त्राणि तेजांसि धनानि धैर्यं सेनाबलं वीर्य्यपराक्रमौ च।<br>
सत्वौजसां तन्निकरं बभूव सुरासुराणां तपसो बलेन ॥ १५३.१७७<br>
<br>
अथाभिमुकमायान्तं नवभिर्नतपर्वभिः।<br>
बाणैरनलकल्पाग्रै र्विभिदुस्तारकं हृदि ॥ १५३.१७८<br>
<br>
स तानचिन्त्य दैत्येन्द्रः सुरबाणान् गतान् हृदि।<br>
नवभिर्नवभिर्बाणैः सुरान् विव्याध दानवः ॥ १५३.१७९<br>
<br>
जगद्धरणसम्भूतैः शल्यैरिव पुरःसरैः।<br>
ततश्छिन्नं शरव्रातं संग्रामे मुमुचुः सुराः ॥ १५३.१८०<br>
<br>
अनन्तरं च कान्तानामश्रुपातमिवानिशम्।<br>
तदप्राप्तं वियत्येव नाशयामास दानवः ॥ १५३.१८१<br>
<br>
शरैर्यथा कुचरितैः प्रख्यातं परमागतम्।<br>
सुनिर्मलं क्रमायातं कुपुत्रः स्वं महाकुलम् ॥ १५३.१८२<br>
<br>
ततो निवार्य तद्बाणजालं सुरभुजेरितम्।<br>
बाणैर्व्योम दिशः पृथ्वीं पूरयामास दानवः ॥ १५३.१८३<br>
<br>
चिच्छेद पुङ्खदेशेषु स्वकैः स्थाने च लाघवात्।<br>
बाणजालैः सुतीक्ष्णाग्रैः कङ्कबर्हिणवाजितैः ॥ १५३.१८४<br>
<br>
कर्णान्तकृष्टैर्विमलैः सुवर्णरजतोज्जवलैः शास्त्रार्थैः छ<br>
संशयप्राप्तानयथार्थान् वै विकल्पितैः ॥ १५३.१८५<br>
<br>
ततः शतेन बाणानां शक्रं विव्याध दानवः।<br>
नारायणं च सप्तत्या नवत्या च हुताशनम् ॥ १५३.१८६<br>
<br>
दशभिर्मारुतं मूर्ध्नि यमं दशभिरेव च।<br>
धनदञ्चैव सप्तत्या वरुणञ्च तथाष्टभिः ॥ १५३.१८७<br>
<br>
विंशत्या निर्ऋतिं दैत्यः पुनश्चाष्टाभिरैव च।<br>
विव्याध पुनरेकैकं दशभिर्दशभिः शरैः ॥ १५३.१८८<br>
<br>
तथा च मातलिं दैत्यो विव्याध त्रिभिराशुगैः।<br>
गरुडं दशभिश्चैव स विव्याध पतत्रिभिः ॥ १५३.१८९<br>
<br>
पुनश्च दैत्यो देवानां तिलशो नतपर्वभिः।<br>
चकार वर्मजातानि चिच्छेद च धनूंषि तु।<br>
<br>
ततो विकवचा देवा विधानुष्काः शरैः कृताः ॥ १५३.१९०<br>
<br>
अथान्यानि चापानि तस्मिन् सरोषा रणे लोकपाला गृहीत्वा समन्तात्।<br>
शरैरक्षयैर्दानवेन्द्रं ततस्तु तदा दानवोऽमर्षसंरक्तनेत्रः ॥ १५३.१९१<br>
<br>
शरानग्निकल्पान् ववर्षामराणाम् ततो बाणमादाय कल्पानलाभम्।<br>
जघानोरसि क्षिप्रमिन्द्रं सुबाहुम् महेन्द्रोऽप्यकम्पद्रथोपस्थ एव ॥ १५३.१९२<br>
<br>
विलोक्यान्तरिक्षे सहस्रार्कबिम्बम् पुनर्दानवो विष्णुमुद्भूतवीर्य्यम्।<br>
शराभ्यां जघानांसमूले सलीलम् ततः केशवस्यापतच्छार्ङ्गमग्रे ॥ १५३.१९३<br>
<br>
ततस्तारकः प्रेतनाथं पृषत्कैर्वसुं तस्य सव्ये स्मरन् क्षुद्रभावम्।<br>
शरैरग्निकल्पैर्जलेशस्य कायम् रणे शोषयद् दुर्जयो दैत्यराजः ॥ १५३.१९४<br>
<br>
शरैरग्निकल्पैश्चकाराशु दैत्यस्तथा राक्षसान् भीतभीतान् दिशासु।<br>
पृषत्कैश्च रुक्षैविकारप्रयुक्तं चकारानिलं लीलयैवासुरेशः ॥ १५३.१९५<br>
<br>
क्षणाल्लुब्धचित्ताः स्वयं विष्णुशक्रानलाद्याः सुसंहत्य तीक्ष्णैः पृषत्कैः।<br>
प्रचक्रुः प्रचण्डेन दैत्येन सार्द्धम् महासङ्गरं सङ्गरग्रासकल्पम् ॥ १५३.१९६<br>
<br>
अथानम्य चापं हरिस्तीक्ष्णबाणैर्हनत् सारथिं दैत्यराजस्य हृद्यम् ॥<br>
ध्वजं धूमकेतुः किरीटं महेन्द्रो धनेशो धनुः काञ्चनानद्धपृष्ठम्।<br>
यमो बाहुदण्डं रथाङ्गानि वायुर्निशाचारिणामीश्वरस्यापि वर्म्म ॥ १५३.१९७<br>
<br>
दृष्ट्वा तद्युद्धममरैरकृत्रिमपराक्रमम्।<br>
दैत्यनाथः कृतं संख्ये स्वबाहुयुगबान्धवः ॥ १५३.१९८<br>
<br>
मुमोच मुद्गरं भीमं सहस्राक्षाय सङ्गरे।<br>
दृष्ट्वा मुद्गरमायान्तमनिवार्यमथाम्बरे ॥ १५३.१९९<br>
<br>
रथादाप्लुत्य धरणीमगमत् पाकशासनः।<br>
मुद्गरोऽपि रथोपस्थे पपात परुषस्वनः ॥ १५३.२००<br>
<br>
स रथं चूर्णयामास न ममार च मातलिः।<br>
गृहीत्वा पट्टिशं दैत्यो जघानोरसि केशवम् ॥ १५३.२०१<br>
<br>
स्कन्धे गरुत्मतः सोऽपि निषसाद विचेतनः।<br>
खड्गेन राक्षसेन्द्रश्च चकर्त्त नरवाहनम् ॥ १५३.२०२<br>
<br>
यमञ्च पातयामास भूमौ दैत्यो भुशुण्डिना।<br>
वह्निञ्च भिन्दिपालेन ताडयामास मूर्द्धनि ॥ १५३.२०३<br>
<br>
वायुञ्च दोर्भ्यामुत्क्षिप्य पातयामास भूतले।<br>
जलेशञ्च धनुष्कोट्या कुट्टयामासकोपतः ॥ १५३.२०४<br>
<br>
ततो देवनिकायानामेकैकं समरे ततः।<br>
जघानास्त्रैरसंख्येयैर्दैत्येन्द्रोऽमितविक्रमः ॥ १५३.२०५<br>
<br>
लब्धसंज्ञः क्षणाद्विष्णुश्चक्रं जग्राह दुर्द्धरम्।<br>
दानवेन्द्रवसासिक्तं पिशिताशनकोन्मुखम् ॥ १५३.२०६<br>
<br>
मुमोच दानवेन्द्रस्य दृढं वक्षसि केशवः।<br>
पपात चक्रं दैत्यस्य हृदये भास्करद्युति ॥ १५३.२०७<br>
<br>
व्यशीर्यत ततः काये नीलोत्पलमिवाश्मनि।<br>
ततो वज्रं महेन्द्रस्तु प्रमुमोचार्चितञ्चिरम् ॥ १५३.२०८<br>
<br>
यस्मिन् जयाशा शक्रस्य दानवेन्द्ररणे त्वभूत्।<br>
तारकस्य सुसंप्राप्य शरीरं शौर्यशालिनः ॥ १५३.२०९<br>
<br>
व्यशीर्यत विकीर्णार्चिः शतधा खण्डताङ्गतम्।<br>
विनाशमगमन्मुक्तं वायुना सुरवक्षसि ॥ १५३.२१०<br>
<br>
ज्वलितं ज्वलनाभासमङ्कुशं कुलिशं यथा। <br>
विनाशमागतं दृष्ट्वा वायुश्चाङ्कुशमाहवे ॥ १५३.२११<br>
<br>
रुष्टः शैलेन्द्रमुत्पाट्य पुष्पितद्रुमकन्दरम्।<br>
चिक्षेप दानवेन्द्राय पञ्चयोजनविस्तृतम् ॥ १५३.२१२<br>
<br>
महीधरं तमायान्तं दैत्यः स्मितमुखस्तदा।<br>
जग्राह वामहस्तेन शैलं कन्दुकलीलया ॥ १५३.२१३<br>
<br>
ततो दण्डं समुद्यम्य कृतान्तः क्रोधमूर्च्छितः।<br>
दैत्येन्द्रं मूर्ध्नि चिक्षेप भ्राम्य वेगेन दुर्जयः ॥ १५३.२१४<br>
<br>
सोऽसुरस्यापतन्मूर्ध्नि दैत्यस्तञ्च न बुद्धवान्।<br>
कल्पान्तदहनालोक्यामजय्यां ज्वलनस्ततः ॥ १५३.२१५<br>
<br>
शक्तिं चिक्षेप दुर्द्धर्षां दानवेन्द्राय संयुगे।<br>
न वा शिरीषमालेव सास्य वक्षस्यराजत ॥ १५३.२१६<br>
<br>
ततः खड्गं समाकृष्य कोशादाकाशनिर्मलम्।<br>
भासितासितदिग्भागं लोकपालोपि निर्ऋतिः ॥ १५३.२१७<br>
<br>
चिक्षेप दानवेन्द्राय तस्य मूर्ध्नि पपात च।<br>
पतितश्चागमत् खड्गं स शीघ्रं शतखण्डताम् ॥ १५३.२१८<br>
<br>
जलेशस्तूग्रदुर्द्धर्षं विषपावक भैरवम्।<br>
मुमोच पाशं दैत्यस्य भुजबन्धाभिलाषकः ॥ १५३.२१९<br>
<br>
सदैत्यभुजमायाद्य सर्पः सद्यो व्यपद्यत।<br>
स्फुटितक्रूरविक्रूर दशनाहिमहाहनुः ॥ १५३.२२०<br>
<br>
ततोऽश्विनौ समरुतः ससाध्याः समहोरगाः।<br>
यक्षराक्षसगन्धर्वा दिव्यनानास्त्रपाणयः ॥ १५३.२२१<br>
<br>
जघ्नुर्दैत्येश्वरं सर्वे संभूय सुमहाबलाः।<br>
न चास्त्राण्यस्य सज्जन्त गात्रे वज्राचलोपमे ॥ १५३.२२२<br>
<br>
ततो रथादवप्लुत्य तारको दानवाधिपः।<br>
जघान कोटिशो देवान् करपार्ष्णिभिरेव च ॥ १५३.२२३<br>
<br>
हतशेषानि सैन्यानि देवानां विप्रदुद्रुवुः।<br>
दिशो भीतानि सन्त्यज्य रणोपकरणानि तु ॥ १५३.२२४<br>
<br>
लोकपालांस्ततो दैत्यो बबन्धेन्द्रमुखान् रणे।<br>
सकेशवान् दृढैः पाशैः पशुमारः पशूनिव ॥ १५३.२२५<br>
<br>
स भूयो रथमास्थाय जगाम स्वकमालयम्।<br>
सिद्धगन्धर्वसंघुष्ट विपुलाचलमस्तकम्॥ १५३.२२६<br>
<br>
स्तूयमानो दितिसुतैरप्सरोभिर्विनोदितः।<br>
त्रैलोक्यलक्ष्मीस्तद्देशे प्राविशत् स्वपुरं यथा ॥ १५३.२२७<br>
<br>
निषसादासने पद्मरागरत्नविनिर्मिते।<br>
ततः किन्नरगन्धर्व नागनारीविनोदितैः ॥<br>
क्षणं विनोद्यमानस्तु प्रचलन्मणिकुण्डलः ॥ १५३.२२८<br>
<br>
