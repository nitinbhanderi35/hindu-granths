द्वापरयुग विवरणवर्णनम्।<br>
<br>
सूत उवाच।<br>
अत ऊद्‌र्ध्व प्रवक्ष्यामि द्वापरस्य विधिं पुनः।<br>
तत्र त्रेतायुगे क्षीणे द्वापरं प्रतिपद्यते।। १४४.१ ।।<br>
<br>
द्वापरादौ प्रजानान्तु सिद्धिस्त्रेतायुगे तु या।<br>
परिवृत्ते युगे तस्मिंस्ततः सा वै प्रणश्यति।। १४४.२ ।।<br>
<br>
ततः प्रवर्त्तिते तासां प्रजानां द्वापरे पुनः।<br>
लोभो धृतिर्वणिग्युद्धं तत्त्वानामविनिश्चयः।। १४४.३ ।।<br>
<br>
प्रध्वंसश्चैव वर्णानां कर्म्मणान्तु विपर्ययः।<br>
यात्रा वधः परो दण्डो मानो दर्पोऽक्षमाबलम्।। १४४.४ ।।<br>
<br>
तथा रजस्तमो भूयः प्रवृत्ते द्वापरे पुनः।<br>
आद्ये कृतेनाधर्मोऽस्ति स त्रेतायां प्रवर्त्तितः।। १४४.५ ।।<br>
<br>
द्वापरे व्याकुलो भूत्वा प्रणश्यति कलौ पुनः।<br>
वर्णानां द्वापरे धर्माः सङ्कीर्यन्ते तथाश्रमाः।। १४४.६ ।।<br>
<br>
द्वैधमुत्पद्यते चेव युगे तस्मिन्‌ श्रुतिस्मृतौ।<br>
द्विधा श्रुतिः स्मृतिश्चैव निश्चयो नाधिगम्यते।। १४४.७ ।।<br>
<br>
अनिश्चयावगमनाद्धर्मतत्त्वं न विद्यते।<br>
धर्मतत्त्वे ह्यविज्ञाते मतिभेदस्तु जायते।। १४४.८ ।।<br>
परस्परं विभिन्नास्ते द्रृष्टीनां विभ्रमेण तु।<br>
अतो द्रष्टिविभिन्नैस्तैः कृतमत्याकुलन्त्विदम्।। १४४.९ ।।<br>
<br>
एको वेदश्चतुष्पादः संहृत्य तु पुनः पुनः।<br>
संक्षेपादायुषश्चैव व्यस्यते द्वापरेष्विहः।। १४४.१० ।।<br>
<br>
वेदश्चैकश्चतुर्धा तु व्यस्यते द्वापारदिषु।<br>
ऋषिपुत्रैः पुनर्वेदा भिद्यन्ते द्रृष्टिविभ्रमैः।। १४४.११ ।।<br>
<br>
ते तु ब्राह्मणविन्यासैः स्वरक्रमविपर्ययैः।<br>
संहृता ऋग्यजुः साम्नां संहितास्तैर्महर्षिभिः।। १४४.१२ ।।<br>
<br>
सामान्याद्वैकृताच्चैव द्रृष्टिभिन्नैः क्वचित् क्वचित्।<br>
ब्राह्मणं कल्पसूत्राणि भाष्यविद्यास्तथैव च।। १४४.१३ ।।<br>
<br>
अन्ये तु प्रस्थितास्तान्वै केचित्तान् प्रत्यवस्थिताः।<br>
द्वापरेषु प्रवर्तन्ते भिन्नार्थैस्तैः स्वदर्शनैः।। १४४.१४ ।।<br>
<br>
एकमाध्वर्यवं पूर्वमासीद्‌द्वैधन्तु तत् पुनः।<br>
सामान्यविपरीतार्थैः कृतं शस्त्राकुलन्त्विदम्।। १४४.१५ ।।<br>
<br>
आध्वर्यवञ्च प्रस्थानैर्बहुधा व्याकुलीकृतम्।<br>
तथैवाथर्वणां साम्नां विकल्पैः स्वस्य संक्षयैः।। १४४.१६ ।।<br>
<br>
व्याकुलो द्वापरेष्वर्थः क्रियते भिन्नदर्शनैः। <br>
द्वापरे सन्निवृत्ते ते वेदा नश्यन्ति वै कलौ।। १४४.१७ ।।<br>
<br>
तेषां विपर्ययोत्पन्ना भवन्ति द्वापरे पुनः।<br>
अद्रृष्टिर्मरणं चैव तथैव व्याध्युपद्रवाः।। १४४.१८ ।।<br>
<br>
वाङ्नः कर्मभिर्दुः खैर्निर्वेदो जायते ततः।<br>
निर्वेदाज्जायते तेषां दुः खमोक्षविचारणा।। १४४.१९ ।।<br>
<br>
विचारणायां वैराग्यं वैराग्याद्दोषदर्शनम्।<br>
दोषाणां दर्शनाच्चैव ज्ञानोत्पत्तिस्तु जायते।। १४४.२० ।।<br>
<br>
तेषां मेधाविनां पूर्वं मर्त्ये स्वायम्भुवेऽन्तरे।<br>
उत्पत्स्यन्तीह शास्त्राणां द्वापरे परिपन्थिनः।। १४४.२१ ।।<br>
<br>
आयुर्वेदविकल्पाश्च अङ्गानां ज्योतिषस्य च।<br>
अर्थशास्त्रविकल्पाश्च हेतुशास्त्रविकल्पनम्।। १४४.२२ ।।<br>
<br>
प्रक्रिया कल्पसूत्राणां भाष्यविद्याविकत्थनम्।<br>
स्मृतिशास्त्रप्रभेदाश्च प्रस्थानानि पृथक्‌ पृथक्।। १४४.२३ ।।<br>
<br>
द्वापरेष्वभिवर्त्तन्ते मतिभेदास्तथा नृणाम्।<br>
मनसा कर्म्मणा वाचा कृच्छ्राद्वार्त्ता प्रसिध्यति।। १४४.२४ ।।<br>
<br>
द्वापरे सर्वभूतानां कालः क्लेशपरः स्मृतः।<br>
लोभो धृतिर्वणिग्युद्धन्तत्त्वानामविनिश्चयः।। १४४.२५ ।।<br>
<br>
वेदशास्त्रप्रणयनं वर्णानां सङ्करस्तथा।<br>
वर्णाश्रमपरिध्वंसः कामद्वेषौ तथैव च।। १४४.२६ ।।<br>
<br>
पूर्णो वर्षसहस्रेद्वे परमायुस्तदा नृणाम्।<br>
निः शेषे द्वापरे तस्मिंस्तस्य सन्ध्या तु पादतः।। १४४.२७ ।।<br>
<br>
गुणहीनास्तु तिष्ठन्ति धर्म्मस्य द्वापरस्य तु।<br>
तथैव सन्ध्या पादेन अंशस्तस्यां प्रतिष्ठितः।। १४४.२८ ।।<br>
<br>
द्वापरस्य तु पर्येषा पुष्यस्य च निबोधत।<br>
द्वापरस्यांशशेषे तु प्रतिपत्तिः कलेरथ।। १४४.२९ ।।<br>
<br>
हिंसास्तेयानृतं माया दम्भश्चैव तपस्विनाम्।<br>
एते स्वभावाः पुष्यस्य साधयन्ति च ताः प्रजाः।। १४४.३० ।।<br>
<br>
एष धर्म्मः स्मृतः कृत्स्नो धर्म्मश्च परिहीयते।<br>
मनसा कर्मणा वाचा वार्त्ताः सिद्‌ध्यन्ति वानवा।। १४४.३१ ।।<br>
<br>
कलिः प्रमारको रोगः सततं चापि क्षुद् भयम्।<br>
अनावृष्टिभयञ्चैव देशानाञ्च विपर्ययः।। १४४.३२ ।।<br>
<br>
न प्रमाणे स्थिति हर्यस्ति पुष्ये घोरे युगे कलौ।<br>
गर्भस्थो म्रियते कश्चिद्‌ यौवनस्थस्तथापरः।। १४४.३३ ।।<br>
<br>
स्थावर्ये मध्यकौमारे म्रियन्ते च कलौ प्रजाः।<br>
अल्प तेजो बलाः पापा महाकोपा ह्यधार्मिकाः।। १४४.३४ ।।<br>
<br>
अनृतव्रतलुब्धाश्च पुष्ये चैव प्रजाः स्थिताः।<br>
दुरिष्टैर्दुरधीतैश्च दुराचारैर्दुरागमैः।। १४४.३५ ।।<br>
<br>
विप्राणां कर्म्मदोषैस्तैः प्रजानां जायते भयम्।<br>
हिंसा मानस्तथेर्ष्याच क्रोधोऽसूयाऽक्षमाऽधृतिः।। १४४.३६ ।।<br>
<br>
पुष्ये भवन्ति जन्तूनां लोभो मोहश्च सर्वशः।<br>
सङ्‌क्षोभो जायतेऽत्यर्थं कलिमासाद्य वै युगम्।। १४४.३७ ।।<br>
<br>
नाधीयन्ते तथा वेदान् यजन्ते वै द्विजातयः।<br>
उत्सीदन्ति यथा चैव वैश्यैः सार्द्धन्तु क्षत्रियाः।। १४४.३८ ।।<br>
<br>
शूद्राणां मन्त्रयोनिस्तु सम्बन्धो ब्राह्मणैः सह।<br>
भवतीह कलौ तस्मिन्‌ शयनासनभोजनैः।। १४४.३९ ।।<br>
<br>
राजानः शूद्रभूयिष्ठाः पाषण्डानां प्रवृत्तयः।<br>
काषायिणश्च निष्कच्छास्तथा कापालिनश्च ह।। १४४.४० ।।<br>
<br>
ये चान्ये देवव्रतिनस्तथा ये धर्म्मदूषकाः। <br>
दिव्यवृत्ताश्च ये केचिद्‌वृत्त्यर्थं श्रुतिलिङ्गनः।। १४४.४१ ।।<br>
<br>
एवम्विधाश्च ये केचिद् भवन्तीह कलौ युगे।<br>
अधीयते तदा वेदान् शूद्रा धर्मार्थकोविदाः।। १४४.४२ ।।<br>
<br>
यजन्ति ह्यश्वमेधैस्तु राजानः शूद्रयोनयः।<br>
स्त्रीबालगोवधं कृत्वा हत्वा चैव परस्परम्।। १४४.४३ ।।<br>
<br>
उपहृत्य तथान्योन्यं साधयन्ति तदा प्रजाः।<br>
दुः खप्रचुरताल्पायुर्देशोत्सादः सरोगताः।। १४४.४४ ।।<br>
<br>
अधर्माभिनिवृत्तत्वं कलौ वृत्तं कलौस्मृतम्।<br>
भ्रूणहत्या प्रजानाञ्च तथा ह्येवं प्रवर्त्तते।। १४४.४५ ।।<br>
<br>
तस्मादायुर्बलं रूपं प्रहीयन्ते कलौ युगे।<br>
दुः खेनाभिप्लुतानां च परमायुः शतं नृणाम्।। १४४.४६ ।।<br>
<br>
भूत्वा च न भवन्तीह वेदाः कलियुगेऽखिलाः।<br>
उत्सीदन्ते तथा यज्ञाः केवलं धर्महेतवः।। १४४.४७ ।।<br>
<br>
एषा कलियुगावस्था सन्ध्यांशौ तु निबोधत।<br>
युगे युगे तु हीयन्ते त्रींस्त्रीन् पादांश्च सिद्धयः।। १४४.४८ ।।<br>
<br>
युगस्वभावाः सन्ध्यासु अवतिष्ठन्ति पादतः।<br>
सन्ध्यास्वभावाः स्वांशेषु पादेनैवावतस्थिरे।। १४४.४९ ।।<br>
<br>
एवं सन्ध्यांशके काले सम्प्राप्ते च युगान्तिके।<br>
तेषामधर्मिणां शास्ता भृगुणाञ्च कुले स्थितः।। १४४.५० ।।<br>
<br>
गोत्रेण वै चन्द्रमसे नाम्ना प्रमतिरुच्यते।<br>
कलिसन्ध्यांशभागेषु मनोः स्वायम्भुवेऽन्तरे।। १४४.५१ ।।<br>
<br>
समास्त्रिंशत्तु सम्पूर्णाः पर्यटन्वै वसुन्धराम्।<br>
अस्त्रकर्मा स वै सेना हस्त्यश्वरथसङ्कुलाम्।। १४४.५२ ।।<br>
<br>
प्रगृहीतायुधैर्विप्रैः शतशोऽथ सहस्रशः।<br>
स तदातैः परिवृतो म्लेच्छान् सर्वान्निजघ्निवान्।। १४४.५३ ।।<br>
<br>
स हत्वा सर्वशश्चैव राजानः शूद्रयोनयः।। १४४.५४ ।।<br>
<br>
पाषण्डान् स तदा सर्वान्निः शेषानकरोत् प्रभुः।। १४४.५५ ।।<br>
<br>
अधार्मिकाश्च ये केचित्तान्‌ सर्वान् हन्ति सर्वशः।<br>
औदीच्यान्मध्यदेशांश्च पार्वतीयांस्तथैव च।। १४४.५६ ।।<br>
<br>
प्राच्यान् प्रतीच्यांश्च तथा विन्ध्यपृष्ठा परान्तिकान्।<br>
तथैव दाक्षिणात्यांश्च द्रविडान् सिंहलैः सह।। १४४.५७ ।।<br>
<br>
गन्धारान् पारदांश्चैव पह्लवान् यवनान् शकान्।<br>
तुषारान् बर्बशान् श्वेतान् पुलिन्दान् बर्बरान् श्वसान्।। १४४.५८ ।।<br>
<br>
लम्पकानान्ध्रकांश्चापि चोरजातींस्तथैव च।<br>
प्रवृत्तचक्रो बलवान्शूद्राणामन्तकृद् बभौ।। १४४.५९ ।।<br>
<br>
विद्राव्य सर्वभूतानि चचार वसुधामिमाम्।<br>
मानवस्य तु वंशे तु नृदेवस्येह जज्ञिवान्।। १४४.६० ।।<br>
<br>
पूर्वजन्मनि विष्णुश्च प्रमतिर्नाम वीर्यवान्।<br>
स्वतः स वै चन्द्रमसः पूर्वं कलियुगे प्रभुः।। १४४.६१ ।।<br>
<br>
द्वात्रिंशेऽभ्युदिते वर्षे प्रकान्तो विंशतिं समाः।<br>
निजघ्ने सर्वभूतानि मानुषाण्येव सर्वशः।। १४४.६२ ।।<br>
<br>
कृत्वा वाजावशिष्टान्तां पृथ्वीं क्रूरेण कर्मणा।<br>
परस्परनिमित्तेन कालेनाकस्मिकेन च।। १४४.६३ ।।<br>
<br>
संस्थिता सह सायासे सेना प्रमतिना सह।<br>
गङ्गायमुनयोर्मध्ये सिद्धिं प्राप्ताः समाधिना।। १४४.६४ ।।<br>
<br>
ततस्तेषु प्रनष्टेषु सन्ध्यांशे क्रूरकर्म्मसु।<br>
उत्साद्य पार्थिवान् सर्वान् तेष्वतीतेषु वे तदा ।। १४४.६५ ।।<br>
<br>
ततः सन्ध्यांशके काले संप्राप्ते च युगान्तके।<br>
स्थिताः स्वल्पावशिष्टासु प्रजास्विह क्वचित् क्वचित्।। १४४.६६ ।।<br>
<br>
स्वाप्रदानास्तथा ते वै लोभाविष्टास्तु वृन्दशः।<br>
उपहिंसन्ति चान्योन्यं प्रलुम्पन्ति परस्परम्।। १४४.६७ ।।<br>
<br>
अराजके युगांशे तु सङ्क्षये समुपस्थिते।<br>
प्रजास्ता वै तदा सर्वाः परस्परभयार्दिताः।। १४४.६८ ।।<br>
<br>
व्याकुलास्ताः परावृत्तास्त्यज्य देवगृहाणि तु।<br>
स्वान् स्वान् प्राणानवेक्षन्तो निष्कारुण्यात् सुदुः खिताः।। १४४.६९ ।।<br>
<br>
नष्टे श्रौतस्मृते धर्मे कामक्रोधवशानुगाः।<br>
निर्मर्यादा निरानन्दा निः स्नेहानिरपत्रपाः।। १४४.७० ।।<br>
<br>
नष्टे धर्मे प्रतिहता हृस्वकाः पञ्चविंशकाः।<br>
हित्वा दारांश्च पुत्रांश्च विषादव्याकुलप्रजाः।। १४४.७१ ।।<br>
<br>
अनावृष्टिहतास्ते वै वार्त्तामुत्सृज्यदुः खिताः।<br>
चीरकृष्णाजिनधरा निष्क्रुद्धानिष्परिग्रहाः।। १४४.७२ ।।<br>
<br>
वर्णाश्रमपरिभ्रष्टाः सङ्करङ्घोरमास्थिताः।<br>
एवं कष्टमनुप्राप्ता ह्यल्पशेषाः प्रजास्ततः।। १४४.७३ ।।<br>
<br>
जन्तवश्च क्षुधाविष्टा दुः खान्निर्वेदमागमन्।<br>
संश्रयन्तिच देशांस्तांश्चक्रवत् परिवर्त्तनाः।। १४४.७४ ।।<br>
<br>
ततः प्रजास्तु ताः सर्वा मांसाहारा भवन्ति हि।<br>
मृगान् वराहान् वृषभान्ये चान्ये वनचारिणः।। १४४.७५ ।।<br>
<br>
भक्ष्यांश्चैवाप्यभक्ष्यांश्च सर्वांस्तान् भक्षयन्ति ताः।<br>
समुद्रं संश्रिता यास्तु नदींश्चैव प्रजास्तु ताः।। १४४.७६ ।।<br>
<br>
तेऽपि मत्स्यान् हरन्तीह आहारार्थं च सर्वशः।<br>
अभक्ष्याहारदोषेण एकवर्णगता प्रजाः।। १४४.७७ ।।<br>
<br>
यथा कृतयुगे पूर्वमेकवर्णमभूत्किल।<br>
तथा कलियुगस्यान्ते शूद्रीभूताः प्रजास्तथा।। १४४.७८ ।।<br>
<br>
एवं वर्षशतं पूर्णं दिव्यं तेषां न्यवर्त्तत।<br>
षट्‌त्रिंशच्च सहस्राणि मानुषाणितु तानि वै।। १४४.७९ ।।<br>
<br>
अथ दीर्घेण कालेन पक्षिणः पशवस्तथा।<br>
मत्स्याश्चैव हताः सर्वैः क्षुधाविष्टैश्च सर्वशः।। १४४.८० ।।<br>
<br>
निः शेषेष्वथ सर्वेषु मत्स्यपक्षिपशुष्वथ।<br>
सन्ध्यांशे प्रतिपन्नेतु निः शेषास्तु तदा कृताः।। १४४.८१ ।।<br>
<br>
ततः प्रजास्तु सम्भूय कन्दमूलमथोऽखनन्।<br>
फलमूलाशनाः सर्वे अनिकेतास्तथैव च।। १४४.८२ ।।<br>
<br>
वल्कलान्यथ वासांसि अधः शय्याश्च सर्वशः।<br>
परिग्रहो न तेष्वस्ति धनशुद्धिमवाप्नुयुः।। १४४.८३ ।।<br>
<br>
एवं क्षयं गमिष्यन्ति ह्यल्पशिष्टाः प्रजास्तदा।<br>
तासामल्पावशिष्टनामाहाराद् वृद्धिरिष्यते।। १४४.८४ ।।<br>
<br>
एवं वर्षशतं दिव्यं सन्ध्यांशस्तस्य वर्त्तते।<br>
ततो वर्षसहस्रान्ते अल्पशिष्टाः स्त्रियः सुताः।। १४४.८५ ।।<br>
<br>
मिथुनानि तु ताः सर्वाह्यन्योन्यं संप्रजज्ञिरे।<br>
ततस्तास्तु म्रियन्ते वै पूर्वोत्पन्नाः प्रजास्तु याः।। १४४.८६ ।।<br>
<br>
जातमात्रेष्वपत्येषु ततः कृतमवर्त्तत।<br>
यथा स्वर्गे शरीराणि नरके चैव देहिनाम्।। १४४.८७ ।।<br>
<br>
उपभोगसमर्थानि एवं कृतयुगादिषु।<br>
एवं कृतस्य सन्तानः कलेश्चैव क्षयस्तथा।। १४४.८८ ।।<br>
<br>
विचारणात्तु निर्वेदः साम्यावस्थात्मना तथा।<br>
ततश्चैवात्मसम्बोधः सम्बोधाद्धर्म्मशीलता।। १४४.८९ ।।<br>
<br>
कलिशिष्टेषु तेष्वेवं जायन्ते पूर्ववत् प्रजाः।<br>
भाविनोऽर्थस्य च बलात्ततः कृतमवर्त्तत।। १४४.९० ।।<br>
<br>
अतीतानागतानि स्युर्य्यानि मन्वन्तरेष्विह!।<br>
एते युगस्वभावास्तु मयोक्तास्तु समासतः।। १४४.९१ ।।<br>
<br>
विस्तरेणानुपूर्व्याच्च नमस्कृत्य स्वयम्भुवे।<br>
प्रवृत्तेतु ततस्तस्मिन् पुनः कृतयुगे तु वै।। १४४.९२ ।।<br>
<br>
उत्पन्नाः कलिशिष्टेषु प्रजाः कार्त्तयुगास्तथा।<br>
तिष्ठन्ति चेह ये सिद्धा अद्रृष्टा विहरन्ति च।। १४४.९३ ।।<br>
<br>
सह सप्तर्षिभिर्ये तु तत्र ये च व्यवस्थिताः।<br>
ब्रह्मक्षत्रविशः शूद्रा बीजार्थे य इह स्मृताः।। १४४.९४ ।।<br>
<br>
तेषां सप्तर्षयो धर्मं कथयन्तीह तेषु च।<br>
वर्णाश्रमाचारयुतं श्रौतस्मार्त्तविधानतः।। १४४.९५ ।।<br>
<br>
एवं तेषु क्रियावत्सु प्रवर्त्तन्तीह वै कृते।। १४४.९६ ।।<br>
श्रौतस्मार्त्तस्थितानान्तु धर्मे सप्तर्षिदर्शिते।<br>
ते तु धर्मव्यवस्थार्थं तिष्ठन्तीह कृते युगे।। १४४.९७ ।।<br>
<br>
मन्वन्तराधिकारेषु तिष्ठन्ति ऋषयस्तु ते।<br>
यथा दावप्रदग्धेषु तृणेष्वेवापनक्षितौ।। १४४.९८ ।।<br>
<br>
वनानां प्रथमं द्रृष्ट्वा तेषां मूलेषु सम्भवः।<br>
एवं युगाद्‌युगानां वै सन्तानस्तु परस्परम्।। १४४.९९ ।।<br>
<br>
प्रवर्त्तते ह्यविच्छेदाद्यावन्मन्वन्तरक्षयः।<br>
सुखमायुर्बलं रूपं धर्मार्थौ काम एव च।। १४४.१०० ।।<br>
<br>
युगेष्वेतानि हीयन्ते त्रयः पादाः क्रमेण तु।<br>
इत्येषः प्रतिसन्धिर्वः कीर्त्तितस्तु मया द्विजाः!।। १४४.१०१ ।।<br>
<br>
चतुर्युगाणां सर्वेषामेतदेव प्रसाधनम्।<br>
एषां चतुर्युगाणान्तु गणिता ह्येकसप्ततिः।। १४४.१०२ ।।<br>
<br>
क्रमेण परिवृत्तास्ता मनोरन्तरमुच्यते।<br>
युगाख्यासु तु सर्वासु भवतीह यदा च यत्।। १४४.१०३ ।।<br>
<br>
तदेव च तदन्यासु पुनस्तद्वै यथाक्रमम्।<br>
सर्गे सर्गे यथा भेदा ह्युत्पद्यन्ते तथैव च।। १४४.१०४ ।।<br>
<br>
चतुर्दशसु तावन्तो ज्ञेया मन्वन्तरेष्विह।<br>
आसुरी यातुधानी च पैशाची यक्षराक्षसी।। १४४.१०५ ।।<br>
<br>
युगे युगे तदा काले प्रजा जायन्ति ताः श्रृणु।<br>
यथाकल्पं युगैः सार्द्धं भवन्ति तुल्यलक्षणा।<br>
इत्येतल्लक्षणं प्रोक्तं युगानां वै यथाक्रमम्।। १४४.१०६ ।।<br>
<br>
मन्वन्तराणां परिवर्तनानि चिरप्रवृत्तातियुगस्वभावात्।<br>
क्षणं न संतिष्ठति जीवलोकः क्षयोदयाभ्यां परिवर्त्तमानः।। १४४.१०७ ।।<br>
<br>
एते युगस्वभावा वः परिक्रान्ता यथाक्रमम्।<br>
मन्वन्तराणि यान्यस्मिन् कल्पे वक्ष्यामि तानि च।। १४४.१०८ ।।<br>
