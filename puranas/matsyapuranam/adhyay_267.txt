<br>
देवप्रतिष्ठाविधिवर्णनम्।<br>
<br>
सूत उवाच।<br>
अथातः संप्रवक्ष्यामि देवस्नपनमुत्तमम्।<br>
अर्घस्यापि समासेन श्रृणुत्वं विधिमुत्तमम् ॥  २६७.१<br>
<br>
दध्यक्षतकुशाग्राणि क्षीरं दूर्वा तथा मधु।<br>
यवाः सिद्धार्थकास्तद्वदष्टाङ्गोऽर्घः फलैः सह ॥  २६७.२<br>
<br>
गजाश्वरथ्यावल्मीकवराहोत्खातमण्डलाम्।<br>
अग्न्यागारात्तथा तीर्थाद् व्रजाद् गोमण्डलादपि ॥  २६७.३<br>
<br>
कुम्भे तु मृत्तिकां दद्यादुद्धृतासीति मन्त्रवित्।<br>
शन्नोदेवीत्यपां मन्त्रमापोहिष्ठेति वै तथा ॥  २६७.४<br>
<br>
सावित्र्यादाय गोमूत्रं गन्धद्वारेति गोमयम्।<br>
आप्यायस्वेति च क्षीरं दधिक्राव्णोति वै दधि ॥  २६७.५<br>
<br>
तेजोसीति घृतं तद्वद्देवस्यत्वेति चोदकम्।<br>
कुशमिश्रं क्षिपेद्विद्वान् पञ्चगव्यं भवेत्ततः ॥  २६७.६<br>
<br>
स्नाप्याथ पञ्चगव्येन दघ्ना शुद्धेन वै ततः।<br>
दधिक्राव्णोति मन्त्रेण स्नापयेद् रत्नवारिणा ॥  २६७.७<br>
<br>
कुशाम्भसा ततः स्नानं देवस्यत्वेति कारयेत्।<br>
फलोदकेन च स्नानमग्न आयाहि कारयेत् ॥  २६७.८<br>
<br>
ततस्तु गन्धतोयेन सावित्र्या चाभिमन्त्रयेत्।<br>
ततो घटसहस्रेण सहस्रार्द्धेन वा पुनः ॥  २६७.९<br>
<br>
तस्याप्यर्धेन वा कुर्यात् सपादेन शतेन वा।<br>
चतुः षष्ट्या ततोर्धेन तदर्धार्धेन वा पुनः ॥  २६७.१०<br>
<br>
चतुर्भिरथवा कुर्याद् धटानामल्पवित्तवान्।<br>
सौवर्णै राजतैर्वापि ताम्रैर्वा रीतिकोद्भवैः ॥  २६७.११<br>
<br>
कांस्यैर्वा पार्थिवैर्वापि स्नपनं शक्तितो भवेत्।<br>
सहदेवी वचाव्याघ्री बला चातिबला तथा ॥  २६७.१२<br>
<br>
शङ्खपुष्पी तथा सिंही ह्यष्टमी च सुवर्चला।<br>
महौषध्यष्टकं ह्येतत् महास्नानेषु योजयेत् ॥  २६७.१३<br>
<br>
यवगोधूमनीवार तिलश्यामाकशालयः।<br>
प्रियङ्गवो व्रीहयश्च स्नानेषु परिकल्पिताः ॥  २६७.१४<br>
<br>
स्वस्तिकं पद्मकं शङ्खमुत्पलं कमलं तथा।<br>
श्रीवत्सं दर्पणन्तद्वन्नन्द्यावर्तमथाष्टकम् ॥  २६७.१५<br>
<br>
एतानि गोमयैः कुर्य्यान् मृदा च शुभया ततः।<br>
पञ्चवर्णादिकं तद्वत् पञ्चवर्णं रजस्तथा ॥  २६७.१६<br>
<br>
दूर्वा कृष्णतिलान् दद्यान्नीराजनविधिं ततः।<br>
एवं नीराजनं कृत्वा दद्यादाचमनं बुधः ॥  २६७.१७<br>
<br>
मन्दाकिन्यास्तु यद्वारि सर्वपापापहं शुभम्।<br>
ततो वस्त्रयुगं दद्यात् मन्त्रेणानेन यत्नतः ॥  २६७.१८<br>
<br>
देवसूत्रसमायुक्ते यज्ञदानसमन्विते।<br>
सर्ववर्णे शुभे देव वाससी ते विनिर्मिते ॥  २६७.१९<br>
<br>
ततस्तु चन्दनं दद्यात् समं कर्पूरकुङ्कुमैः।<br>
इममुच्चारयेन्मन्त्रं दर्भपाणिः प्रयत्नतः ॥  २६७.२०<br>
<br>
शरीरन्ते न जानामि चेष्टां नैव च नैव च।<br>
मया निवेदितान् गन्धान् प्रतिगृह्य विलिप्यताम् ॥  २६७.२१<br>
<br>
चत्वारिंशत्ततो दीपान् दद्याच्चैव प्रदक्षिणान्।<br>
त्वं सूर्यचन्द्रज्योतींषि विद्युदग्निस्तथैव च ॥  २६७.२२<br>
<br>
त्वमेव सर्वज्योतींषि दीपोऽयं प्रतिगृह्यताम्।<br>
ततस्त्वनेन मन्त्रेण धूपं दद्याद्विचक्षणः ॥  २६७.२३<br>
<br>
वनस्पतिरसो दिव्यो गन्धाढ्यो गन्ध उत्तमः।<br>
मया निवेदितो भक्त्या धूपोऽयं प्रतिगृह्यताम् ॥  २६७.२४<br>
<br>
ततस्त्वाभरणं दद्यान् महाभूषाय ते नमः।<br>
अनेन विधिना कृत्वा सप्तरात्रं महोत्सवम् ॥  २६७.२५<br>
<br>
देवकुम्भैस्ततः कुर्याद् यजमानोऽभिषेचनम्।<br>
चतुर्भिरष्टभिर्वापि द्वाभ्यामेकेन वा पुनः ॥  २६७.२६<br>
<br>
स पञ्चरत्नकलशैः सितवस्त्राभिवेष्टितैः।<br>
देवस्यत्वेति मन्त्रेण साम्ना चाथर्वणेन च ॥  २६७.२७<br>
<br>
अभिषेके च ये मन्त्रा नवग्रहमखे स्मृताः।<br>
सिताम्बरधरः स्नात्वा देवान् संपूज्य यत्नतः ॥  २६७.२८<br>
<br>
स्थापकं पूजयेद् भक्त्या वस्त्रालङ्कारभूषणैः।<br>
यज्ञभाण्डानि सर्वाणि मण्डपोपस्करादिकम् ॥  २६७.२९<br>
<br>
यच्चान्यदपि तद् गेहे तदाचार्याय दापयेत्।<br>
सुप्रसन्ने गुरौ यस्मात्तुष्यन्ते सर्वदेवताः ॥  २६७.३०<br>
<br>
नैतद्विशीलेन च दाम्भिकेन न लिङ्गिना स्थापनमत्र कार्यम्।<br>
विप्रेण कार्यं श्रुतिपारगेण गृहस्थधर्माभि रतेन नित्यम् ॥  २६७.३१<br>
<br>
पाखण्डिनं यस्तु करोति भक्त्या विहाय विप्रान् श्रुतिधर्मयुक्तान्।<br>
गुरुं प्रतिष्ठादिषु तत्र नूनं कुलक्षयः स्यादचिरादपूज्यः ॥  २६७.३२<br>
<br>
स्थानं पिशाचैः परिगृह्यते वा अपूज्यतां यात्यचिरेण शोकः।<br>
विप्रैः कृतं यच्छुभदं कुले स्यात् प्रपूज्यतां याति चिरञ्च कालम् ॥  २६७.३३<br>
