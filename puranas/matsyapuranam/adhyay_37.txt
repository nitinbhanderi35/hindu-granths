<br>
ययातिशक्रसम्वादवर्णनम्।<br>
<br>
इन्द्र उवाच।<br>
सर्वाणि कार्याणि समाप्य राजन्! <br>
गृहान् परित्यज्य वनं गतोऽसि।। <br>
तत्त्वां पृच्छामि नहुषस्य पुत्र! <br>
केनापि तुल्यस्तपसा ययाते।। ३७.१।।<br>
<br>
ययातिरुवाच।<br>
नाहं देवमनुष्येषु न गन्धर्वमहर्षिषु। <br>
आत्मनस्तपसा तुल्यं कञ्चित् पश्यामि वासव।। ३७.२।।<br>
<br>
इन्द्र उवाच।<br>
यदावमंस्थाः सदृशः श्रेयसश्च पापीयसश्चाविदितप्रभावः।<br>
तस्माल्लोकाऽह्यन्तवन्तस्तवेमे क्षीणे पुण्ये पतितोऽस्यद्य राजन्।। ३७.३ ।।<br>
<br>
ययातिरुवाच।<br>
सुरर्षि गन्धर्व नरावमानात् क्षयं गता मे यदि शक्रलोकाः।<br>
इच्छाम्यहं सुरलोकाद्विहीनः सतां मध्ये पतितुं देवराज।। ३७.४ ।।<br>
<br>
इन्द्र उवाच।<br>
सतां सकाशे पतितोऽसि राजन्! श्च्युतः प्रतिष्ठां यत्र लब्धासि भूयः।<br>
एवं विदित्वा तु पुनर्ययाति न तेऽवमान्याः सद्रृशः श्रेयसे च।। ३७.५ ।।<br>
<br>
शौनक उवाच।<br>
ततः पपातामरराजजुष्टात् पुण्याल्लोकात्पतमानं ययातिम्।<br>
संप्रेक्ष्य राजर्षिवरोष्टकस्तमुवाच सद्धर्मविधानगोप्ता।। ३७.६ ।।<br>
<br>
अष्टक उवाच।<br>
कस्त्वं युवा वासवतुल्यरूपः स्वतेजसा दीप्यमानो यथाग्निः।<br>
पतस्युदीर्णोऽम्बुधरप्रकाशः खे खेचराणां प्रवरो यथाऽर्कः।। ३७.७ ।।<br>
<br>
द्रृष्ट्वा च त्वां सूर्यपथात् पतन्तं वैश्वानरार्कद्युतिमप्रमेयम्।<br>
किन्नु स्विदे तत् पततीव सर्वे वितर्कयन्तः परिमोहिताः स्मः।। ३७.८ ।।<br>
<br>
द्रृष्ट्वा च त्वा धिष्ठितं देवमार्गे शक्रार्कविष्णुप्रतिमप्रभावम्।<br>
प्रत्युद्गतास्त्वां वयमद्यसर्वे तस्मात्पाते तव जिज्ञासमानाः।। ३७.९ ।।<br>
<br>
न चापि त्वां धृष्णवः प्रष्टुमग्रे न च त्वमस्मान् पृच्छसि के वयं स्म।<br>
तत्त्वां पृच्छामि स्पृहणीयरूपं कस्य त्वं वा किन्निमित्तं त्वमागाः।। ३७.१० ।।<br>
<br>
भयन्तु तेऽव्येतु विषादमोहौ त्यजाशु देवेन्द्रसमानरूप!।।<br>
त्वां वर्तमानं हि सतां सकाशे नालं प्रसोढुं बलहापि शक्तः।। ३७.११ ।।<br>
<br>
सन्तः प्रतिष्ठा हि सुखच्युतानां सतां सदैवामरराजकल्प!।।<br>
ते सङ्गताः स्थावरजङ्गमेशाः प्रतिष्ठितस्त्वं सद्रृशेषु सत्सु।। ३७.१२।।<br>
<br>
प्रभुरग्निः प्रतपने भूमिरावपने प्रभुः।<br>
प्रभुः सूर्य्य प्रकाशाच्च सतां चाभ्यागतः प्रभुः।। ३७.१३ ।।<br>
