अङ्गस्फुरणविचारवर्णनम्।<br>
<br>
मनुरुवाच।<br>
ब्रूहि मे त्वं निमित्तानि अशुभानि शुभानि च।<br>
सर्वधर्मभृतां श्रेष्ठ! त्वं हि सर्वविदुच्यते ॥ २४१.१ ॥<br>
<br>
मत्स्य उवाच।<br>
अङ्गदक्षिणभागे तु शस्तं प्रस्फुरणम्भवेत्।<br>
अथ शस्तं तथा वामे पृष्ठस्य हृदयस्य च ॥ २४१.२ ॥<br>
<br>
मनुरुवाच।<br>
अङ्गानां स्पन्दनञ्चैव शुभाशुभविचेष्टितम्।<br>
तन्मे विस्तरतो ब्रूहि येन स्यात्तद्विधो भुवि ॥ २४१.३ ॥<br>
<br>
मत्स्य उवाच।<br>
पृथ्वीलाभो भवेन्मूद्र्ध्नि ललाटे रविनन्दन! <br>
स्थानं विवृद्धिमायाति भ्रूनसोः प्रियसङ्गमः ॥ २४१.४ ॥<br>
<br>
भृत्यलब्धिश्चाक्षिदेशे भृगुपान्ते धनागमः।<br>
उत्कण्ठोपगमो मध्ये दृष्टं राजन्! विचक्षणैः ॥ २४१.५ ॥<br>
<br>
दृग्बन्धने सङ्गरे च जयं शीघ्रमवाप्नुयात्।<br>
योषिद् भोगोऽपाङ्गदेशे श्रवणान्ते प्रिया श्रुतिः ॥ २४१.६ ॥<br>
<br>
नासिकायां प्रीतिसौख्यं प्रजाप्तिरघरोष्ठजे।<br>
कण्ठे तु भोगलाभः स्याद् भोगवृद्दिरथांसयोः ॥ २४१.७ ॥<br>
<br>
सुहृत्स्नेहश्च बाहुभ्यां हस्ते चैव धनागमः।<br>
पृष्ठे पराजयः सद्यः जयो वक्षःस्थले भवेत् ॥ २४१.८ ॥<br>
<br>
कुक्षिभ्यां प्रीतिरुद्दिष्टा स्त्रियाः प्रजननं स्तने।<br>
स्थानभ्रंशो नाभिदेशे अन्त्रे चैव धनागमः ॥ २४१.९ ॥<br>
<br>
जानुसन्धौ परैः सन्धिर्बलवद्भिर्भवेन्नृप!।<br>
दिशैकदेश-नाशोऽथ जङ्घायां रविनन्दन!॥  २४१.१० ॥<br>
<br>
उत्तमं स्थानमाप्नोति पद्भ्यां प्रस्फुरणान्नृप!।<br>
सलाभञ्चाध्वगमनं भवेत्पादतले नृप! ॥ २४१.११ ॥<br>
<br>
लाञ्छनं पिटकञ्चैव ज्ञेयं स्फुरणवत्तथा।<br>
विपर्ययेण विहिता सर्वस्त्रीणां फलागमः।<br>
दक्षिणेऽपि प्रशस्तेऽङ्गे प्रशस्तं स्याद्विशेषतः ॥ २४१.१२ ॥<br>
<br>
अतोऽन्यथा सिद्धिप्रजल्पनात्तु फलस्य शस्तस्य च निन्दितस्य।<br>
अनिष्टचिह्नोपगमे द्विजानां कार्यं सुवर्णेन तु तर्पणं स्यात् ॥ २४१.१३ ॥<br>
<br>
