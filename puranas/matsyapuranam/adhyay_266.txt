<br>
देवप्रतिष्ठाविधिवर्णनम्।<br>
<br>
सूत उवाच।<br>
कृत्वाधिवासं देवानां शुभं कुर्य्यात् समाहितः।<br>
प्रासादस्यानुरूपेण मानं लिङ्गस्य वा पुनः ॥  २६६.१<br>
<br>
पुष्पोदकेन प्रासादं प्रोक्ष्य मन्त्रयुतेन तु।<br>
पातयेत् पक्षसूत्रन्तु द्वारसूत्रं तथैव च ॥  २६६.२<br>
<br>
आश्रयेत् किञ्चिदीशानीं मध्यं ज्ञात्वा दिशं बुधः।<br>
ईशानीमाश्रितं देवं पूजयन्ति दिवौकसः ॥  २६६.३<br>
<br>
आयुरारोग्यफलदमथोत्तरसमाश्रितम्।<br>
शुभं स्यादशुभं प्रोक्तमन्यथा स्थापनं बुधैः ॥  २६६.४<br>
<br>
अधः कूर्मशिला प्रोक्ता सदा ब्रह्म शिलाधिका।<br>
उपर्यवस्थिता तस्या ब्रह्मभागाधिका शिला ॥  २६६.५<br>
<br>
ततस्तु पिण्डिका कार्या पूर्वोक्तैः नामलक्षणैः।<br>
ततः प्रक्षालितां कृत्वा पञ्चगव्येन पिण्डिकाम् ॥  २६६.६<br>
<br>
कषाय तोयेन पुनर्मन्त्र युक्तेन सर्वतः।<br>
देवतार्चास्त्रयं मन्त्रं पिण्डिकासु नियोजयेत् ॥  २६६.७<br>
<br>
तत उत्थाप्य देवेशं उत्तिष्ठ ब्रह्मणेति च।<br>
आनीय गर्भभवनं पीठान्ते स्थापयेत्पुनः ॥  २६६.८<br>
<br>
अर्घ्यपाद्यादिकं तत्र मधुपर्कं प्रयोजयेत्।<br>
ततो मुहूर्तं विश्रम्य रत्नन्यासं समाचरेत् ॥  २६६.९<br>
<br>
वज्र-मौक्तिक-वैढूर्य शङ्खस्फटिकमेव च।<br>
पुष्परागेन्द्रनीलञ्च नीलं पूर्वादितः क्रमात् ॥  २६६.१०<br>
<br>
तालकञ्च शिलावज्रमञ्जनं श्याममेव च।<br>
काक्षी काशी समाक्षीकं गौरिकञ्चादितः क्रमात् ॥  २६६.११<br>
<br>
गोधूमञ्च यवं तद्वत्तिलमुद्गं तथैव च।<br>
नीवारमथ श्यामाकं सर्षपं व्रीहिमेव च ॥  २६६.१२<br>
<br>
न्यस्य क्रमेण पूर्वादि चन्दनं रक्तचन्दनम्।<br>
अगरुञ्चादनञ्चापि उशीरञ्च ततः परम् ॥  २६६.१३<br>
<br>
वैष्णवीं सहदेवीञ्च लक्ष्मणाञ्च ततः परम्।<br>
स्वर्लोक पालनाम्नातु न्यसेदोङ्कारपूर्वकम् ॥  २६६.१४<br>
<br>
सर्वबीजानि धातूंश्च रत्नान्योषधयस्तथा।<br>
काञ्चनं पद्मरागन्तु पारदं पद्ममेव च ॥  २६६.१५<br>
<br>
कूर्मं धरां वृषं तत्र न्यसेत्पूर्वादितः क्रमात्।<br>
ब्रह्मस्थाने तु दातव्या संहता स्युः परस्परम् ॥  २६६.१६<br>
<br>
कनकं विद्रुमं ताम्रं कांस्यञ्चैवारकूटकम्।<br>
रजतं विमलं पुष्पं लोहञ्चैव क्रमेण तु ॥  २६६.१७<br>
<br>
काञ्चनं हरितालञ्च सर्वाभावेऽपि निक्षिपेत्।<br>
दद्यात् बीजौषधिस्थाने सहदेवीं यवानपि॥  २६६.१८<br>
<br>
न्यासमन्त्रानतो वक्ष्ये लोकपालात्मकानिह।<br>
इन्द्रस्तु सहसा दीप्तः सर्वदेवाधिपो महान् ॥  २६६.१९<br>
<br>
वज्रहस्तो महासत्वस्तस्मै नित्यं नमो नमः।<br>
आग्नेयः पुरुषो रक्तः सर्वदेवमयः शिखी ॥  २६६.२०<br>
<br>
धूमकेतुरनाधृष्यस्तस्मै नित्यं नमो नमः।<br>
यमश्चोत्पलवर्णाभः किरीटी दण्कडधृक् सदा ॥  २६६.२१<br>
<br>
धर्मसाक्षी विशुद्धात्मा तस्मै नित्यं नमो नमः ।<br>
निर्ऋतिस्तु पुमान् कृष्णः सर्वरक्षोऽधिपो महान् ॥  २६६.२२<br>
<br>
खड्गहस्तो महासत्वस्तस्मै नित्यं नमो नमः।<br>
वरुणो धवलो विष्णुः पुरुषो निम्नगाधिपः ॥  २६६.२३<br>
<br>
पाशहस्तो महाबाहुस्तस्मै नित्यं नमो नमः।<br>
वायुश्च सर्ववर्णो वै सर्वगन्धवहः शुभः ॥  २६६.२४<br>
<br>
पुरुषोध्वजहस्तश्च तस्मै नित्यं नमो नमः।<br>
गौरो यश्च पुमान् सौम्यः सर्वौषधिसमन्वितः ॥  २६६.२५<br>
<br>
नक्षत्राधिपतिः सोमस्तस्मै नित्यं नमो नमः।<br>
ईशानपुरुषः शुक्लः सर्वविद्याधिपो महान् ॥  २६६.२६<br>
<br>
शूलहस्तो विरूपक्षस्तस्मै नित्यं नमो नमः।<br>
पद्मयोनिश्चतुर्मूर्ति र्वेदवासाः पितामहः ॥  २६६.२७<br>
<br>
यज्ञाद्यक्षश्चतुर्वक्त्रस्तस्मै नित्यं नमो नमः।<br>
योऽसावनन्तरुपेण ब्रह्माण्डं सचराचरम् ॥  २६६.२८<br>
<br>
पुष्पवद्धारयेन्मूर्ध्नि तस्मै नित्यं नमो नमः।<br>
ओङ्कारपूर्वका ह्येते न्यासे बलिनिवेदने ॥  २६६.२९<br>
<br>
मन्त्राःस्तु सर्वकार्य्याणां वृद्धिपुत्रफलप्रदाः।<br>
न्यासं कृत्वा तु मन्त्राणां पायसेनानुलेपितम् ॥  २६६.३०<br>
<br>
पाटेनाच्छादयेत् श्वभ्रं शुक्लेनोपरि यत्नतः।<br>
तत उत्थाप्य देवेशमिष्टदेशे तु शोभने ॥  २६६.३१<br>
<br>
ध्रुवा द्यौरिति मन्त्रेण श्वभ्रोपरि निवेशयेत्।<br>
ततः स्थिरीकृतस्यास्य हस्तं दत्वा तु मस्तके ॥  २६६.३२<br>
<br>
ध्यात्वा परमसद्भावाद् देवदेवञ्च निष्कलम्।<br>
देवव्रतं तथा सोमं रुद्रसूक्तं तथैव च ॥  २६६.३३<br>
<br>
आत्मानमीश्वरं कृत्वा नानाभरणभूषितम्।<br>
यस्य देवस्य यद्रूपं तद्ध्याने संस्मरेत् तथा ॥  २६६.३४<br>
<br>
अतसीपुष्पसङ्काशं शङ्कचक्रगदाधरम्।<br>
संस्थापयामि देवेशं देवो भूत्वा जनार्दनम् ॥  २६६.३५<br>
<br>
त्र्यक्षञ्च दशबाहुञ्च चन्द्रार्ध कृतशेखरम्।<br>
गणेशं वृषसंस्थञ्च स्थापयामि त्रिलोचनम् ॥  २६६.३६<br>
<br>
ऋषिभिः संस्तुतं देवं चतुर्वक्त्रं जटाधरम्।<br>
पितामहं महाबाहुं स्थापयाम्यम्बुजोद्भवम् ॥  २६६.३७<br>
<br>
सहस्रकिरणं शान्तमप्सरोगणसंयुक्तम्।<br>
पद्महस्तं महाबाहुं स्थापयामि दिवाकरम् ॥  २६६.३८<br>
<br>
देवमन्त्रां स्तथा रौद्रान् रुद्रस्य स्थापने जपेत्।<br>
विष्णोस्तु वैष्णवांस्तद्वत् ब्राह्मणान् वै ब्रह्मणो बुधैः ॥  २६६.३९<br>
<br>
सौराः सूर्यस्य जप्तव्यास्तथान्येषु तदाश्रयाः।<br>
वेदमन्त्रप्रतिष्ठा तु यस्मादानन्ददायिनी ॥  २६६.४०<br>
<br>
स्थापयेद्यन्तु देवेशन्तं प्रधानं प्रकल्पयेत्।<br>
तस्य पार्श्वस्थितानन्यान् संस्मरेत् परिवारितः ॥  २६६.४१<br>
<br>
गणं नन्दिमहाकालं वृषभृङ्गिरिटिं गुहम्।<br>
देवीं विनायकञ्चैव विष्णुं ब्रह्माणमेव च ॥  २६६.४२<br>
<br>
रुद्रं शक्रं जयन्तञ्च लोकपालान् समन्ततः।<br>
तथैवाप्सरसः सर्वा गन्धर्वगणगुह्यकान् ॥  २६६.४३<br>
<br>
यो यत्र स्थाप्यते देवस्तस्य तान् परितः स्मरेत्।<br>
आवाहयेत्तथा रुद्रं मन्त्रेणानेन यत्नतः ॥  २६६.४४<br>
<br>
यस्य सिंहा रथे युक्ता व्याघ्रभूतास्तथोरगाः।<br>
ऋषयो लोकपालाश्च देवःस्कन्दस्तथा वृषः ॥  २६६.४५<br>
<br>
प्रियो गणो मातरश्च सोमो विष्णुः पितामहः।<br>
नागा यक्षाः सगन्धर्वा ये च दिव्या नभश्चराः ॥  २६६.४६<br>
<br>
तमहं ऋक्षमींशानं शिवं रुद्रमुमापतिम्।<br>
आवाहयामि सगणं सपत्नीकं वृषध्वजम् ॥  २६६.४७<br>
<br>
आगच्छ भगवन्! रुद्रानुग्रहाय शिवो भव।<br>
शाश्वतो भवपूजां मे गृहाण त्वं नमो नमः ॥  २६६.४८<br>
<br>
ॐ नमः स्वागतं भगवते नमः ॐ नमः सोमाय सगणाय सपरिवाराय प्रतिगृह्णात् <br>
भगवन्! मन्त्रपूतमिदं सर्वमर्घ्यपाद्यमाचमनीयमासनं ब्रह्मणाभिहितं नमो नमः स्वाहा ॥ २६६. ४९<br>
<br>
ततः पुण्याहघोषेण ब्रह्मघोषैश्च पुष्कलैः।<br>
स्नापयेत्तु ततो देवं दधिक्षीरघृतेन च ॥  २६६.५०<br>
<br>
मधुशर्करया तद्वत् पुष्पगन्धोदकेन च।<br>
शिवध्यानैकचित्तस्तु मन्त्रानेतानुदीरयेत् ॥  २६६.५१<br>
<br>
यज्जाग्रतो दूरमुदेति। ततो विराडजायत इति च। सहस्रशीर्षा पुरुष इति च। अभित्वा शूरनोनम इति च। पुरुष एवेदं सर्वमिति। त्रिपादूर्ध्वमिति। येनेदं भूतमिति। नत्वा अवीन्य इति।<br>
सर्वांश्चैतान् प्रतिष्ठासु मन्त्रान् जप्त्वा पुनः पुनः।<br>
चतुः कृत्वा स्पृशेदद्भिर्मूलमध्ये शिरस्यपि ॥  २६६.५२<br>
<br>
स्थापिते तु ततो देवे यजमानोऽथ मूर्तिपम्।<br>
आचार्यं पूजयेद् भक्त्या वस्त्रालङ्कारभूषणैः ॥  २६६.५३<br>
<br>
दीनान्धकृपणांस्तद्वत् ये चान्ये समुपस्थिताः।<br>
ततस्तु मधुना देवं प्रथमेऽहनि लेपयेत् ॥  २६६.५४<br>
<br>
हरिद्रयाऽथ सिद्धार्थैर्द्वितीयेऽहनि तत्वतः।<br>
चन्दनेन यवैस्तद्वत् तृतीयेऽहनि लेपयेत् ॥  २६६.५५<br>
<br>
मनः शिला प्रियङ्गुभ्यां चतुर्थेऽहनि लेपयेत्।<br>
सौभाग्यशुभदं यस्माल्लेपनं व्याधिनाशनम् ॥  २६६.५६<br>
<br>
परम्प्रीतिकरन्नॄणामेतद्वेदविदो विदुः।<br>
कृष्णाञ्चनन्तिलं तद्वत् पञ्चमेऽपि निवेदयेत् ॥  २६६.५७<br>
<br>
षष्ठे तु सघृतं दद्याच्चन्दनं पद्मकेसरम्।<br>
रोचनागुरुपुष्पं तु सप्तमेऽहनि दापयेत् ॥  २६६.५८<br>
<br>
यत्र सद्योऽधिवासः स्यात् तत्र सर्वं निवेदयेत्।<br>
स्थितं न चालयेद्देवमन्यथा दोषभाग्भवेत् ॥  २६६.५९<br>
<br>
पूरयेत्सिकताभिस्तु निच्छ्रिद्रं सर्वतो भवेत्।<br>
लोकपालस्य दिग्भागे यस्य सञ्चलते विभुः ॥  २६६.६०<br>
<br>
तस्य लोकपतेः शान्तिर्देयांश्चेमाश्च दक्षिणाः।<br>
इन्द्रायाभरणं दद्यात् काञ्चनं चाल्पवित्तवान् ॥  २६६.६१<br>
<br>
अग्नेः सुवर्णमेवस्याद्यमस्य महिषं तथा।<br>
अन्नञ्च काञ्चनं तद्यान्नैर्ऋतं राक्षसं प्रति ॥  २६६.६२<br>
<br>
वरुणं प्रतिमुक्तानि सशुक्तीनि प्रदापयेत्।<br>
रीतिकं वायवे दद्यात् वस्त्रयुग्मेन साम्प्रतम् ॥  २६६.६३<br>
<br>
सोमाय धेनुर्दातव्या रजतं सवृषं शिवे।<br>
यस्यां यस्यां सञ्चलनं शान्तिः स्यात्तत्र तत्र तु ॥  २६६.६४<br>
<br>
अन्यथा तु भवेद् धोरं भयं कुलविनाशनम्।<br>
अचलं कारयेत्तस्मात् सिकताभिः सुरेश्वरम् ॥  २६६.६५<br>
<br>
अन्नं वस्त्रञ्च दातव्यं पुण्याह जयमङ्गलम्।<br>
त्रिः पञ्च सप्त दश वा दिनानि स्यात् महोत्सवः ॥  २६६.६६<br>
<br>
चतुर्थेऽह्नि महास्नानं चतुर्थी कर्मकारयेत्।<br>
दक्षिणा च पुनस्तद्वद्देया तत्रातिभक्तितः ॥  २६६.६७<br>
<br>
देवप्रतिष्ठा-विधिरेषु तुभ्यं निवेदितः पापविनाशहेतोः।<br>
यस्माद् बुधैः पूर्वमनन्तमुक्तमनेकविद्याधरदेवपूज्यम् ॥  २६६.६८<br>
