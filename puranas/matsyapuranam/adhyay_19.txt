श्राद्धप्रकरणम्।<br>
<br>
ऋषय ऊचुः।<br>
कथं कव्यानि देयानि हव्यानि च जनैरिह। <br>
गच्छन्ति पितृलोकस्थान्‌ प्रापकः कोऽत्र गद्यते।। १९.१ ।।<br>
<br>
यदि मर्त्यो द्विजो भुङ्क्ते हूयते यदिवानले। <br>
शुभाशुभात्मकैः प्रेतै र्दत्तं तद्‌भुज्यते कथम्।।१९.२ ।।<br>
<br>
सूत उवाच।<br>
वसून्‌ वदन्ति च पितॄन्‌ रुद्रांश्चैव पितामहान्। <br>
प्रपितामहांस्तथादित्यानित्येवं वैदिकी श्रुतिः।। १९.३ ।।<br>
<br>
नामगोत्रं पितॄणान्तु प्रापकं हव्य कव्ययोः। <br>
श्राद्धस्य मन्त्राः श्रद्धा च उपयोज्यातिभक्तितः।। १९.४ ।।<br>
<br>
अग्निष्वात्तादयस्तेषामाधिपत्ये व्यवस्थिताः। <br>
नाम गोत्र काल देशा भवान्तरगतानपि।। १९.५ ।।<br>
<br>
प्राणिनः प्रीणयन्त्येते तदाहारत्वमागतान्। <br>
देवो यदि पिता जातः शुभकर्म्मानुयोगतः।। १९.६ ।।<br>
<br>
तस्यान्नममृतं भूत्वा दिव्यत्वेऽप्यनुगच्छति। <br>
दैत्यत्त्वे भोगरूपेण पशुत्त्वे च तृणं भवेत्।। १९.७ ।।<br>
<br>
श्राद्धान्नं वायुरूपेण सर्पत्त्वेप्युपतिष्ठति। <br>
पानं भवति यक्षत्वे गृध्रत्वेऽपि तथामिषम्।। १९.८ ।।<br>
<br>
दनुजत्वे तथा माया प्रेतत्त्वे रुधिरोदकम्। <br>
मनुष्यत्त्वेऽन्नपानानि नानाभोगरसं भवेत्।। १९.९ ।।<br>
<br>
रतिशक्तिः स्त्रियः कान्ता भोज्यं भोजन शक्तिता। <br>
दानशक्तिः सविभवा रूपसारोग्यमेव च।। १९.१० ।।<br>
<br>
श्रद्धा पुष्पमिदं प्रोक्तं फलं बह्मसमागमः। <br>
आयुः पत्रान्धनं विद्यां स्वर्गं मोक्षं सुखानि च।। १९.११ ।।<br>
<br>
राज्यं चैव प्रयच्छन्ति प्रीताः पितृगणा नृणाम्। <br>
श्रूयते च पुरा मोक्षं प्राप्ताः कौशिकसूनवः।। <br>
पञ्चभिर्जन्मसम्बन्धै र्गता विष्णोः परं पदम्।। १९.१२ ।।<br>
<br>
इति श्रीमत्स्यपुराणे श्राद्धकल्पे फलानुगमनो नाम एकोनविंशोऽध्यायः।।<br>
