<br>
स्तम्भमाननिर्णयवर्णनम्।<br>
<br>
सूत उवाच।<br>
अथातः संप्रवक्ष्यामि स्तम्भमान विनिर्णयम्।<br>
कृत्वा स्वभुवनोच्छ्रायं सदा सप्तगुणं बुधैः ।। २५५.१<br>
<br>
अशीत्यंशः पृथुत्वं स्यादग्रेणावगुणैः सह।<br>
रुचकश्चतुरः स्यात्तु अष्टास्रो वज्र उच्यते ।। २५५.२<br>
<br>
द्विवज्र षोड़शास्त्रस्तु द्वात्रिंशास्त्रः प्रलीनकः।<br>
मध्यप्रदेशे यस्तम्भो वृत्तो वृत्त इति स्मृतः ।। २५५.३<br>
<br>
एते पञ्च महास्तम्भाः प्रशस्ताः सर्ववास्तुषु।<br>
पद्म वल्ली लता कुम्भ पत्र दर्पण रूपिताः ।। २५५.४<br>
<br>
स्तम्भस्य नवमांशेन पद्मकुम्भान्तराणि तु।<br>
स्तम्भतुल्या तुला प्रोक्ता हीना चोपतुला ततः ।। २५५.५<br>
<br>
त्रिभागेनेह सर्वत्र चतुर्भागेन वा पुनः।<br>
हीनं हीनं चतुर्थांशात् तथा सर्वासु भूमिषु ।। २५५.६<br>
<br>
वासगेहानि सर्वेषां प्रवेशे दक्षिणेन तु।<br>
द्वाराणि तु प्रवक्ष्यामि प्रशस्तानीह यानि तु ।। २५५.७<br>
<br>
पूर्वेणेन्द्रं जयन्तञ्च द्वारं सर्वत्र शस्यते।<br>
याम्यञ्च वितथञ्चैव दक्षिणेन विदुर्बुधाः ।। २५५.८<br>
<br>
पश्चिमे पुष्पदन्तं च वारुणञ्च प्रशस्यते।<br>
उत्तरेण तु भल्लाटं सौम्यं तु शुभदम्भवेत् ।। २५५.९<br>
<br>
तथा वास्तुषु सर्वत्र वेधं द्वारस्य वर्जयेत्।<br>
द्वारे तु रथ्यया विद्धे भवेत् सर्वकुलक्षयः ।। २५५.१०<br>
<br>
तरुणाद्वेष बाहुल्यं शोकः पङ्केन जायते।<br>
अपस्मारो भवेन्नूनं कूपवेधेन सर्वदा ।। २५५.११<br>
<br>
व्यथा प्रस्रवणेन स्यात् कीलेनाग्नि भयं भवेत्।<br>
विनाशो देवता विद्धे स्तम्भेन स्त्रीकृतं भवेत् ।। २५५.१२<br>
<br>
गृहभर्तुर्विनाशः स्यात् गृहेण च गृहे कृते।<br>
अमेध्यावस्करैर्विद्धे गृहिणी बन्धकी भवेत् ।। २५५.१३<br>
<br>
तथा शस्त्रमयं विन्द्यादन्त्यजस्य गृहेण तु।<br>
उच्छ्राया द्विगुणां भूमिं त्यक्त्वा वेधो न जायते ।। २५५.१४<br>
<br>
स्वयमुत्पाटिते द्वारे उन्मादो गृहवासिनाम्।<br>
स्वयं वा पिहिते विद्यात् कुलनाशं विचक्षणः ।। २५५.१५<br>
<br>
मानाधिके राजभयं न्यूने तस्करतो भवेत्।<br>
द्वारोपरि च यद्द्वारं तदन्तकमुखं स्मृतम् ।। २५५.१६<br>
<br>
अध्वनो मध्यदेशे तु अधिको यस्य विस्तरः।<br>
वज्रन्तु सङ्कटं मध्ये सद्योभर्तुर्विनाशनम् ।। २५५.१७<br>
<br>
तथान्यपीड़ितं द्वारं बहुदोषकरं भवेत्।<br>
मूलद्वारा तथान्यत्तु नाधिकं शोभनं भवेत् ।। २५५.१८<br>
<br>
कुम्भश्रीपर्णि वल्लीभिर्मूलद्वारन्तु शोभयेत्।<br>
पूजयेच्चापि तन्नित्यं बलिना चाक्षतोदकैः ।। २५५.१९<br>
<br>
भवनस्य वटः पूर्वे दिग्भागे सर्वकामिकः।<br>
उदुम्बरस्तथा याम्ये वारुण्यां पिप्पलः शुभः ।। २५५.२०<br>
<br>
प्लक्षश्चोत्तरतो धन्यो विपरीतास्त्वसिद्धये।<br>
कण्टकीक्षीरवृक्षश्च आसनः सफलो द्रुमः ।। २५५.२१<br>
<br>
भार्य्याहानौ प्रजाहानौ भवेतां क्रमशस्तदा।<br>
न च्छिन्द्यात् यदि तानन्यानन्तरे स्थापयेच्छुभान् ।। २५५.२२<br>
<br>
पुन्नागा शोक बकुल शमी तिलक चम्पकान्।<br>
दाड़िमी पिप्पली द्राक्षा तथा कुसुममण्डपान् ।। २५५.२३<br>
<br>
जम्बीरपूगपनसद्रुमकेतकीभिर्जातीसरोजशतपत्रिकमल्लिकाभिः।<br>
यन्नालिकेरकदलीदलपाटलाभिर्युक्तं तदत्र भवनं श्रियमातनोति ।। २५५.२४<br>
