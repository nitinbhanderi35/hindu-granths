<br>
यदुवंशवर्णने क्रोष्टुवंशवर्णनम्।<br>
<br>
ऋषय ऊचुः।<br>
किमर्थं तद्वनं दग्धमापवस्य महात्मनः। <br>
कार्तवीर्येण विक्रम्य सूत! प्रब्रूहि तत्वतः।। ४४.१ ।।<br>
<br>
रक्षिता स तु राजर्षिः प्रजानामिति नः श्रुतम्। <br>
सकथं रक्षिता भूत्वा अदहत्तत्तपोवनम्।। ४४.२ ।।<br>
<br>
सूत उवाच।<br>
आदित्यो द्विजरूपेण कार्तवीर्यमुपस्थितः। <br>
तृप्तिमेकां प्रयच्छस्व आदित्योऽहं नरेश्वर।। ४४.३ ।।<br>
<br>
राजोवाच।<br>
भगवन्! केन तृप्तिस्ते भवत्येव दिवाकर। <br>
कीद्रृशं भोजनं दद्मि श्रुत्वा तु विदधाम्यहम्।। ४४.४ ।।<br>
<br>
आदित्य उवाच।<br>
स्थावरन्देहि मे सर्वमाहारं ददतां वर। <br>
तेन तृप्तो भवेयं वै सा मे तृप्तिर्हि पार्थिव।। ४४.५ ।।<br>
<br>
कार्तवीर्य उवाच।<br>
न शक्याः स्थावराः सर्वे तेजसा च बलेन च। <br>
निर्दग्धुं तपतां श्रेष्ठ! तेन त्वां प्रणमाम्यहम्।। ४४.६ ।।<br>
<br>
आदित्य उवाच।<br>
तुष्टस्तेऽहं शरान् दद्मि अक्षयान् सर्वतो मुखान्। <br>
ये प्रक्षिप्ता ज्वलिष्यन्ति मम तेजः समन्।। ४४.७ ।।<br>
<br>
आविष्टा मम तेजोभिः शेषयिष्यन्ति स्थावरान्। <br>
शुष्कान् भस्मीकरिष्यन्ति तेन तृप्तिर्नराधिप।। ४४.८ ।।<br>
<br>
सूत उवाच।<br>
ततः शरांस्तदादित्य स्त्वर्जुनाय प्रयच्छत। <br>
ततो ददाह संप्राप्तान् स्थावरान् सर्वमेव च।। ४४.९ ।।<br>
<br>
ग्रामां स्तथाश्रमांश्चैव घोषाणि नगराणि च।<br>
तथा वनानि रम्याणि वनान्युपवनानि च।। ४४.१० ।।<br>
<br>
एवं प्राचीं समदहत् ततः सर्वांश्च पक्षिणः। <br>
निर्वृक्षा निस्तृणा भूमिर्हता घोरेण तेजसा।। ४४.११ ।।<br>
<br>
एतस्मिन्नेव काले तु आपो वा जलमास्थितः। <br>
दश वर्षसहस्राणि तत्रास्ते समहानृषिः।। ४४.१२ ।।<br>
<br>
पूर्णे व्रते महातेजा उदतिष्ठं स्तपोधनः। <br>
सोऽपश्यदाश्रमं दग्धमर्जुनेन महामुनिः।। ४४.१३ ।।<br>
<br>
क्रोधाच्छशाप राजर्षि कीर्तितं वो यथा मया। <br>
क्रोष्टोः श्रृणुतराजर्षे र्वंशमुत्तमपौरुषम्।। ४४.१४ ।।<br>
<br>
यस्यान्ववाये सम्भूतो विष्णुर्वृष्णिकुलोद्वहः।<br>
क्रोष्टोरेवाभवत् पुत्रो वृजिनीवान् महारथः।। ४४.१५ ।।<br>
<br>
वृजनीवतश्च पुत्रोऽभूत् स्वाहो नाम महाबलः। <br>
स्वाह पुत्रोऽभवद्राजन्!रुषङ्गर्वदतां वरः।। ४४.१६ ।।<br>
<br>
स तु प्रसूतिमिच्छन् वैरुषङ्गुः सौम्यमात्मजम्।<br>
चित्रश्चित्ररथश्चास्य पुत्रः कर्मभिरन्वितः।। ४४.१७ ।।<br>
<br>
अथ चैत्ररथिर्वीरो जज्ञे विपुलदक्षिणः। <br>
शशबिन्दुरिति ख्यातश्चक्रवर्त्ती बभूव ह।। ४४.१८ ।।<br>
<br>
अत्रानुवंश श्लोकोऽयं गीतस्तस्मिन् पुराऽभवत्।<br>
शशबिन्दोस्तु पुत्राणां शत नामभवच्छतम्।। ४४.१९ ।।<br>
<br>
धीमतां चाभिरूपाणां भूरि द्रविण तेजसाम्। <br>
तोषां शतप्रधानानां पृथुसाह्वा महाबलाः।। ४४.२० ।।<br>
<br>
पृथुश्रवाः पृथुयशाः पृथुधर्मा पृथुञ्जयः। <br>
पृथुकीर्त्तिः पृथुमना राजानः शशबिन्दवः।। ४४.२१ ।।<br>
<br>
शंसन्ति च पुराणज्ञाः पृथुश्रवसमुत्तमम्। <br>
अन्तरस्य सुयज्ञस्य सुयज्ञस्तनयोऽभवत्।। ४४.२२ ।।<br>
<br>
उशना तु सुयज्ञस्य यो रक्षन् पृथिवीमिमाम्। <br>
आजहाराश्वमेधानां शतमुत्तमधार्मिकः।। ४४.२३ ।।<br>
<br>
तितिक्षुरभवत् पुत्र औशनः शत्रुतापनः। <br>
मरुत्तस्तस्य तनयो राजर्षीणामनुत्तमः।। ४४.२४ ।।<br>
<br>
आसीन् मरुत्त तनयो वीरः कम्बलबर्हिषः। <br>
पुत्रस्तु रुक्मकवचो विद्वान् कम्बलबर्हिषः।। ४४.२५ ।।<br>
<br>
निहत्य रुक्मकवचः परान् कवचधारिणः।<br>
धन्विनो विविधै र्बाणै रवाप्य पृथिवीमिमाम्।। ४४.२६ ।।<br>
<br>
अश्वमेधे ददौ राजा ब्राह्मणेभ्यस्तु दक्षिणाम्। <br>
यज्ञे तु रुक्मकवचः कदाचित् परवीरहा।। ४४.२७ ।।<br>
<br>
जज्ञिरे पञ्चपुत्रास्तु महावीर्या धनुर्भृतः। <br>
रुक्मेषु पृथुरुक्मश्च ज्यामघः परिघो हरिः।। ४४.२८ ।।<br>
<br>
परिधं च हरिं चैव विदेहेऽस्थापयत् पिता। <br>
रुक्मेषुरभवद्राजा पृथुरुक्मस्तदाश्रयः।। ४४.२९ ।।<br>
<br>
तेभ्यः प्रव्राजितो राज्यात् ज्यामघस्तु तदाश्रमे। <br>
प्रशान्तश्चाश्रमस्थश्च ब्राह्मणेनावबोधितः।। ४४.३० ।।<br>
<br>
जगाम धनुरादाय देशमन्यं ध्वजी रथी। <br>
नर्म्मदां नृप एकाकी केवलं वृत्तिकामतः।। ४४.३१ ।।<br>
<br>
ऋक्षवन्तं गिरिं गत्वा भुक्तमन्यैरुपाविशत्। <br>
ज्यामघस्याभवद् भार्या चैत्रापरिणतासती।। ४४.३२ ।।<br>
<br>
अपुत्रो न्यवसद्राजा भार्यामन्यान्नविन्दत। <br>
तस्यासीद्विजयो युद्धे तत्र कन्यामवाप्य सः।। ४४.३३ ।।<br>
<br>
भार्यामुवाच सन्त्रासात् स्नुषेयं ते शुचिस्मिते। <br>
एव मुक्ताब्रवीदेन कस्य चेयं स्नुषेति च।। ४४.३४ ।।<br>
<br>
राजोवाच।<br>
यस्तेजनिष्यते पुत्रस्तस्य भार्या भविष्यति। <br>
तस्मात् सा तपसोग्रेण कन्यायाः सम्प्रसूयत।। ४४.३५ ।।<br>
<br>
पुत्रं विदर्भं सुभगा चैत्रा परिणता सती।<br>
राजपुत्र्यां च विद्वान् स स्नुषायां क्रथ कैशिकौ।। <br>
लोमपादं तृतीयन्तु पुत्रं परमधार्मिकम्।। ४४.३६ ।।<br>
<br>
तस्यां विदर्भोऽजनयच्छूरान् रणविशारदान्।<br>
लोमपादान्मनुः पुत्रो ज्ञातिस्तस्य तु चात्मजः।। ४४.३७ ।।<br>
<br>
कैशिकस्य चिदिः पुत्रो तस्माच्चैद्या नृपाः स्मृताः।<br>
क्रथो विदर्भपुत्रस्तु कुन्ति स्तस्यात्मजोऽभवत्।। ४४.३८ ।।<br>
<br>
कुन्ते र्धृतः सुतो जज्ञे रणधृष्टः प्रतापवान्। <br>
धृष्टस्य पुत्रो धर्मात्मा निर्वृतिः परवीरहा।। ४४.३९ ।।<br>
<br>
तदेको निर्वृतेः पुत्रो नाम्ना स तु विदूरथः। <br>
दशार्हिस्तस्य वै पुत्रो व्योमस्तस्य च वै स्मृतः।।<br>
दाशार्हाच्चैव व्योमात्तु पुत्रो जीमूत उच्यते।। ४४.४० ।।<br>
<br>
जीमूतपुत्रो विमलस्तस्य भीमरथः सुतः। <br>
सुतो भीमरथस्यासीत् स्मृतो नवरथः किल।। ४४.४१ ।।<br>
<br>
तस्य चासीद् दृढरथः शकुनिस्तस्य चात्मजः। <br>
तस्मात् करम्भः कारम्भि र्देवरातो बभूव ह।। ४४.४२ ।।<br>
<br>
देवक्षत्रोऽभवद्राजा दैवरातिर्महायशाः। <br>
देवगर्भसमो जज्ञे देवनक्षत्रनन्दनः।। ४४.४३ ।।<br>
<br>
मधुर्नाम महातेजा मधोः पुरवसस्तथा। <br>
आसीत् पुरवसः पुत्रः पुरुद्वान् पुरुषोत्तमः।। ४४.४४ ।।<br>
<br>
जन्तुर्जज्ञेऽथ वैदर्भ्यां भद्रसेन्यां पुरुद्वतः। <br>
ऐक्ष्वाकी चाभवद् भार्या जन्तोस्तस्यामजायत।। ४४.४५ ।।<br>
<br>
सात्वतः सत्वसंयुक्तः सात्वतां कीर्तिवर्द्धनः। <br>
इमां विसृष्टिं विज्ञाय ज्यामघस्य महात्मनः।।<br>
प्रजावानेति सायुज्यं राज्ञः सोमस्य धीमतः।। ४४.४६ ।।<br>
<br>
सात्वतान् सत्वसम्पन्नान् कौसल्या सुषुवे सुतान्। <br>
भजिनं भजमानन्तु दिव्यं देवावृधं नृप!।। ४४.४७ ।।<br>
<br>
अन्धकञ्च महाभोजं वृष्णिं च यदुनन्दनम्! <br>
तेषां तु सर्गा श्चत्वारो विस्तरेणैव तच्छृणु।। ४४.४८ ।।<br>
<br>
भजमानस्य सृञ्जय्यां बाह्यकायाञ्च बाह्यकाः। <br>
सृञ्जयस्य सुते द्वे तु बाह्यकास्तु तदाभवन्।। ४४.४९ ।।<br>
<br>
तस्य भार्ये भगिन्यौ द्वे सुषुवाते बहून् सुतान्। <br>
निमिंश्च कृमिलं श्चैव वृष्णिं पर पुरञ्जयम्।।<br>
ते बाह्यकायां सृञ्जय्यां भजमानाद् विजज्ञिरे।। ४४.५० ।।<br>
<br>
जज्ञे देवावृधो राजा बन्धूनां मित्रवर्द्धनः। <br>
अपुत्रस्त्वभवद्राजा चचार परमन्तपः।।<br>
पुत्रः सर्वगुणोपेतो मम भूयादिति स्पृहन्।। ४४.५१ ।।<br>
<br>
संयोज्य मन्त्रमेवाथ पर्णाशा जलमस्पृशत्। <br>
तदोपस्पशेनात्तस्य चकार प्रियमापगा।। ४४.५२ ।।<br>
<br>
कल्याणत्वान्नरपते स्तस्मै सा निम्नगोत्तमा। <br>
चिन्तयाथ परीतात्मा जगामाथ विनिश्चयम्।। ४४.५३ ।।<br>
<br>
नाधिगच्छाम्यहं नारीं यस्यामेवं विधः सुतः। <br>
जायेत तस्माद्दद्याहं भवाम्यथ सहस्रशः।। ४४.५४ ।।<br>
<br>
अथ भूत्वा कुमारी सा बिभ्रती परमं वपुः। <br>
ज्ञापयामास राजानं तामियेष महाव्रतः।। ४४.५५ ।।<br>
<br>
अथ सा नवमे मासि सुषुवे सरितां वरा। <br>
पुत्रं सर्वगुणोपेतं बभ्रुं देवावृधान्नृपात्।। ४४.५६ ।।<br>
<br>
अनुवंशे पुराणज्ञा गायन्तीति परिश्रुतम्। <br>
गुणान् देवावृधस्यापि कीर्त्तयन्तो महात्मनः।। ४४.५७ ।।<br>
<br>
यथैवं श्रृणुमो दूरादपश्यामस्तथान्तिकात्। <br>
बभ्रुः श्रेष्ठो मनुष्याणां देवै र्देवावृधः समः।। ४४.५८ ।।<br>
<br>
षष्टिश्च पूर्वपुरुषाः सहस्राणि च सप्ततिः। <br>
एतेऽमृतत्वं संप्राप्ता बभ्रो र्देवावृधान्नृप!।। ४४.५९ ।।<br>
<br>
यज्वा दान पतिर्वीरो ब्रह्मण्यश्च दृढव्रतः। <br>
रूपवान् सुमहातेजाः श्रुतवीर्य्य धरस्तथा।। ४४.६० ।।<br>
<br>
अथ कङ्कस्य दुहिता सुषुवे चतुरः सुतान्। <br>
कुकुरं भजमानञ्च शशिं कम्बलबर्हिषम्।। ४४.६१ ।।<br>
<br>
कुकुरस्य सुतो वृष्णि वृष्णेस्तु तनयो धृतिः। <br>
कपोत रोमा तस्याथ तैत्तिरिस्तस्य चात्मजः।। ४४.६२ ।।<br>
<br>
तस्यासीत्तनुजा पुत्रो सखा विद्वान्नलः किल। <br>
ख्यायते तस्य नाम्ना च नन्दनोदरदुन्दुभिः।। ४४.६३ ।।<br>
<br>
तस्मिन्प्रवितते यज्ञे अभिजातः पुनर्वसुः। <br>
अश्वमेधं च पुत्रार्थमाजहार नरोत्तमः।। ४४.६४ ।।<br>
<br>
तस्य मध्येति रात्रस्य सभा मध्यात् समुत्थितः। <br>
अतस्तु विद्वान् कर्मज्ञो यज्वा दाता पुनर्वसु।। ४४.६५ ।।<br>
<br>
तस्यासीत् पुत्रमिथुनं बभूवाविजितं किल। <br>
आहुकश्चाहुकी चैव ख्यातं मतिमतां वर!।। ४४.६६ ।।<br>
<br>
इमांश्चोदाहरन्त्यत्र श्लोकान् प्रतितमाहुकम्। <br>
सोपासङ्गानुकर्षाणां सध्वजाना वरूथिनाम्।। ४४.६७ ।।<br>
<br>
रथानां मेघघोषाणां सहस्राणि दशैव तु। <br>
नासत्यवादी नातेजा नायज्वा नासहस्रदः।। ४४.६८ ।।<br>
<br>
नाशुचिर्नाप्यविद्वान् हि यो भोजेष्वभ्यजायत। <br>
आहुकस्य भृतिं प्राप्ता इत्येतद्वै तदुच्यते।। ४४.६९ ।।<br>
<br>
आहुकश्चाप्यवन्तीषु स्वसारं चाहुकीं ददौ। <br>
आहुकात् काश्यदुहिता द्वौ पुत्रौ समसूयत।। ४४.७० ।।<br>
<br>
देवकश्चोग्रसेनश्च देवगर्भसमावुभौ। <br>
देवकस्य सुता वीरा जज्ञिरे त्रिदशोपमाः।। ४४.७१ ।।<br>
<br>
देवानुपदेवश्च सुदेवो देवरक्षितः। <br>
तेषां स्वसारः सप्तासन् वसुदेवाय ता ददौ।। ४४.७२ ।।<br>
<br>
देवकी श्रुतदेवी च यशोदा च यशोधरा। <br>
श्री देवी सत्यदेवी च सुतापी चेति सप्तमी।। ४४.७३ ।।<br>
<br>
नवोग्रसेनस्य सुताः कंसस्तेषां तु पूर्वज। <br>
न्यग्रोधश्च सुनामा च कङ्कः शङ्कश्च भूयसः।। ४४.७४ ।।<br>
<br>
सुतन्तू राष्ट्रपालश्च युद्धमुष्टिः सुमुष्टिदः। <br>
तेषां स्वसारः पञ्चासन् कंसा कंसवती तथा।। ४४.७५ ।।<br>
<br>
सुतलन्तू राष्ट्रपाली च कङ्का चेति वराङ्गनाः। <br>
उग्रसेनः सहापत्यो व्याख्यातः कुकुरोद्भवः।। ४४.७६ ।।<br>
<br>
भजमानस्य पुत्रोऽथ रथिमुख्यो विदूरथः। <br>
राजाधिदेवः शूरश्च विदूरथ सुतोऽभवत्।। ४४.७७ ।।<br>
<br>
राजाधिदेवस्य सुतौ जज्ञाते देवसंमितौ। <br>
नियमव्रतप्रधानौ शोणाश्वः श्वेतवाहनः।। ४४.७८ ।।<br>
<br>
शोणाश्वस्य सुताः पञ्च शूरा रणविशारदाः। <br>
शमीच वेदशर्मा च निकुन्तः शक्रशत्रुजित्।। ४४.७९ ।।<br>
<br>
शमिपुत्रः प्रतिक्षत्रः प्रतिक्षत्रस्य चात्मजः। <br>
प्रतिक्षेत्रः सुतो भोजो हृदीकस्तस्य चात्मजः।। ४४.८० ।।<br>
<br>
हृदीकस्याभवन् पुत्रा दश भीमपराक्रमाः। <br>
कृतवर्माग्रजस्तेषां शतधन्वा च मध्यमः।। ४४.८१ ।।<br>
<br>
देवार्हश्चैव नाभश्च भीषणश्च महाबलः। <br>
अजातो वनजातश्च कनीयक करम्बकौ।। ४४.८२ ।।<br>
<br>
देवार्हस्य सुतो विद्वान् जज्ञे कम्बलबर्हिषः। <br>
असमञ्जाः सुतस्तस्य तमोजास्तस्य चात्मजः।। ४४.८३ ।।<br>
<br>
अजातपुत्रा विक्रान्ता स्त्रयः परमकीर्त्तयः। <br>
सुदंष्ट्रश्च सुनाभश्च कृष्ण इत्यन्धकामताः।। ४४.८४ ।।<br>
<br>
अन्धकानामिमं वंशं यः कीर्त्तयति नित्यशः। <br>
आत्मनो विपुलं वंशं प्रजावानाप्नुते नरः।। ४४.८५ ।।<br>
<br>
