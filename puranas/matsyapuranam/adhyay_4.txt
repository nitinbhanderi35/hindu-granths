<br>
<br>
सृष्टिप्रकरणम्।<br>
<br>
मनुरुवाच।<br>
अहो कष्टतरञ्चैतदङ्गजागमनं विभो!। <br>
कथं न दोषमगमत् कर्मणानेन पद्मभूः॥ ४.१ ॥<br>
<br>
परस्परञ्च सम्बन्धः सगोत्राणामभूत्कथम्। <br>
वैवाहिकस्तत्सुतानाच्छिन्धि मे संशयं विभो॥ ४.२ ॥<br>
<br>
दिव्येयमादिसृष्टिस्तु रजोगुणसमुद्भवा।<br>
अतीन्द्रियेन्द्रिया तद्वदतीन्द्रिय शरीरिका।४.३<br>
<br>
दिव्यतेजोमयी भूप! दिव्यज्ञानसमुद्भवा। <br>
न मर्त्यैरभितः शक्त्या वक्तुं वै मांसचक्षुभिः॥ ४.४ ॥<br>
<br>
यथा भुजङ्गाः सर्पाणामाकाशं विश्वपक्षिणाम्।<br>
विदन्ति मार्गं दिव्यानां दिव्या एव न मानवाः॥ ४.६ ॥<br>
<br>
कार्य्याकार्ये न देवानां शुभाशुभफलप्रदे।<br>
यस्मात्तस्मान्न राजेन्द्र! तद्विचारो नृणां शुभः॥ ४.६ ॥<br>
<br>
अन्यच्च सर्ववेदानामधिष्ठाता चतुर्मुखः।<br>
गायत्री ब्रह्मणस्तद्वदङ्गभूता निगद्यते॥ ४.७ ॥<br>
<br>
अमूर्तं मूर्तिमद्वापि मिथुनं तत्प्रचक्षते। <br>
विरिञ्चिर्यत्र भगवांस्तत्र देवी सरस्वती॥<br>
भारती यत्र यत्रैव तत्र तत्र प्रजापतिः॥ ४.८ ॥<br>
<br>
यथा तपो न रहितश्छायया दृश्यते क्वचित्।<br>
गायत्री ब्रह्मणः पार्श्वं तथैव न विमुञ्चति॥ ४.९ ॥<br>
<br>
वेदराशिः स्मृतो ब्रह्मा सावित्री तदधिष्ठिता। <br>
तस्मान्नकश्चिद्दोषः स्यात् सावित्री गमने विभो॥ ४.१० ॥<br>
<br>
तथापि लज्जावनतः प्रजापतिरभूत् पुरा। <br>
स्वसुतोपगमात् ब्रह्मा शशाप कुसुमायुधम्॥ ४.११ ॥<br>
<br>
यस्मान्ममापि भवता मनः संक्षोभितं शरैः।<br>
तस्मात्वद्देहमचिराद्रुद्रो भस्मीकरिष्यति॥ ४.१२ ॥<br>
<br>
ततः प्रसादयामास कामदेवश्चतुर्मुखम्।<br>
न मामकारणे शप्तुं त्वमिहार्हसि मानद!॥ ४.१३ ॥<br>
<br>
अहमेवंविधः सृष्टस्त्वयैव चतुरानन!। <br>
इन्द्रियक्षोभजनकः सर्वेषामेव देहिनाम्॥ ४.१४ ॥<br>
<br>
स्त्रीपुंसोरविचारेण मया सर्वत्र सर्वदा। <br>
क्षोभ्यं मनः प्रयत्नेन त्वयैवोक्तं पुरा विभो॥ ४.१६ ॥<br>
<br>
तस्मादनपराधेन त्वयाशप्तस्तथा विभो!।<br>
कुरु प्रसादं भगवन्! स्वशरीराप्तये पुनः॥ ४.१६ ॥<br>
<br>
ब्रह्मोवाच।<br>
वैवस्वतेऽन्तरे प्राप्ते यादवान्वयसम्भवः।<br>
रामो नाम यदा मर्त्यो मत्सत्वबलमाश्रितः॥ ४.१७ ॥<br>
<br>
अवतीर्य्यासुरध्वंसी द्वारकामधिवत्स्यति।<br>
तद्‌ भ्रातुस्तत्समस्य त्वन्तदा पुत्रत्वमेष्यसि॥ ४.१८ ॥<br>
<br>
एवं शरीरमासाद्य भुक्त्वा भोगानशेषतः। <br>
ततो भरतवंशान्ते भूत्वा वत्स नृपात्मजः॥ ४.१९ ॥<br>
<br>
विद्याधराधिपत्वं च यावदाभूतसंप्लवम्।<br>
सुखानि धर्म्मतः प्राप्य मत्समीपङ्गमिष्यसि॥ ४.२० ॥<br>
<br>
एवं शापप्रसादाभ्यामुपेतः कुसुमायुधः।<br>
शोकप्रमोदाभियुतो जगाम स यथागतम्॥ ४.२१ ॥<br>
<br>
मनुरुवाच। <br>
कोऽसौ यदुरिति प्रोक्तो यद्वंशे कामसम्भवः।<br>
कथञ्च दग्धो रुद्रेण किमर्थं कुसुमायुधः॥ ४.२२ ॥<br>
<br>
भरतस्यान्वये कस्य का च सृष्टिः पुराभवत्। <br>
एतत्सर्वं समाचक्ष्व मूलतः संशयो हि मे॥ ४.२३ ॥<br>
<br>
मत्स्य उवाच।<br>
या सा देहार्घसम्भूता गायत्री ब्रह्मवादिनी। <br>
जननी या मनोर्देवी शतरूपा शतेन्द्रिया॥ ४.२४ ॥<br>
<br>
रतिर्मनस्तपो बुद्धि महदादि समुद्भवः।<br>
ततः स शतरूपायां सप्तापत्यान्यजीजनत्॥ ४.२६ ॥<br>
<br>
ये मरीच्यादयः पुत्रा मानसास्तस्य धीमतः।<br>
तेषामयमभूल्लोकः सर्वज्ञानात्मकः पुरा॥ ४.२६ ॥<br>
<br>
ततोऽसृजद्वामदेवं त्रिशूलवरधारिणम्!। <br>
सनत्कुमारं च विभुं पूर्वेषामपि पूर्वजम्॥ ४.२७ ॥<br>
<br>
वामदेवस्तु भगवानसृजन् मुखतो द्विजान्।<br>
राजन्यानसृजद्‌ बाह्वोर्विट्‌शूद्रानूरुपादयोः॥ ४.२८ ॥<br>
<br>
विद्युतोऽशनिमेघाश्च रोहितेन्द्रधनूंषि च। <br>
छन्दांसि च ससर्जादौ पर्जन्यं च ततः परम्॥ ४.२९ ॥<br>
<br>
ततः साध्यगणानीशस्त्रिनेत्रानसृजत् पुनः।<br>
कोटयश्चतुराशीतिर्जरामरणवर्जिताः॥ ४.३० ॥<br>
<br>
वामोऽसृजन्नमर्त्यांस्तान् ब्रह्मणाविनिवारितः।<br>
नैवंविधाभवेत् सृष्टिर्जरामरणवर्जिता॥ ४.३१ ॥<br>
<br>
शुभाशुभात्मिका यातु सैव सृष्टिः प्रशस्यते।<br>
एवं स्थितः स तेनादौ सृष्टौ स्थाणुरतोऽभवत्॥ ४.३२ ॥<br>
<br>
स्वायम्भुवो मनुर्धीमांस्तपस्तप्त्वा सुदुश्चरम्।<br>
पत्नीमेवापरूपाढ्यामनन्तीं नाम नामतः॥ ४.३३ ॥<br>
<br>
प्रियव्रतोत्तानपादौ मनुस्तस्यामजीजनत्। <br>
धर्मस्य कन्या चतुरा सूनृता नाम भामिनी॥ ४.३४ ॥<br>
<br>
उत्तानपादात्तनयान् प्राप मन्थरगामिनी।<br>
अपस्यतिमपस्यन्तं कीर्तिमन्तं ध्रुवं तथा॥४.३६<br>
<br>
उत्तानपादोऽजनयत् सूनृतायां प्रजापतिः। <br>
ध्रुवो वर्षसहस्राणि त्रीणि कृत्वातपः पुरा॥ ४.३६ ॥<br>
<br>
दिव्यमाप ततः स्थानमचलं ब्रह्मणो वरात्। <br>
मतेव पुरतः कृत्वा ध्रुवं सप्तर्षयः स्थिताः॥ ४.३७ ॥<br>
<br>
धन्या नाम मनोः कन्या ध्रुवाच्छिष्टमजीजनत्।<br>
अग्निकन्या तु सुच्छाया शिष्टात्मा सुषुवे सुतान्॥ ४.३८ ॥<br>
<br>
कृपं रिपुं जयं वृत्तं वृकं च वृकतेजसम्।<br>
चक्षुषं ब्रह्मदौहित्र्यां वीरिण्यां स रिपुञ्जयः॥ ४.३९ ॥<br>
<br>
वीरणस्यात्मजायान्तु चक्षुर्मनुमजीजनत्। <br>
मनु र्वैराजकन्यायां नड्‌वलायां स चाक्षुषः॥ ४.४० ॥<br>
<br>
जनयामास तनयान्दश शूरानकल्मषान्।<br>
ऊरुः पूरुः शतद्युग्न स्तपस्वी सत्यवाक्‌ हविः॥ ४.४१ ॥<br>
<br>
अग्निष्टुदतिरात्रश्च सुद्युम्नश्चापराजितः।<br>
अभिमन्युस्तु दशमो ऩड्वलायामजायत॥ ४.४२ ॥<br>
<br>
ऊरोरजनयत् पुत्रान् षडाग्नेयी तु सुप्रभान्। <br>
अग्निं सुमनसं ख्यातिं क्रतुमङ्गिरसं गयम्॥ ४.४३ ॥<br>
<br>
पितृकन्या सुनीथा तु वेनमङ्गादजीजनत्।<br>
वेनमन्यायितं विप्रा ममन्थुस्तत्करादभूत्॥<br>
पृथुर्नाम महातेजाः स पुत्रौ द्वावजीजनत्॥ ४.४४ ॥<br>
<br>
अन्तर्धानस्तु मारीचं शिखण्डिन्यामजीजनत्।<br>
हविर्धानात् ष़डाग्नेयी धिषणाऽजनयत् सुतान्॥<br>
प्राचीनबर्हिषं साङ्गं यमं शुक्रं बलं शुभम्॥ ४.४६ ॥<br>
<br>
प्राचीनबर्हिर्भगवान् महानासीत्प्रजापतिः। <br>
हविर्धानाः प्रजास्तेन बहवः सम्प्रवर्त्तिताः॥ ४.४६ ॥<br>
<br>
सवर्णायान्तु सामुद्र्यान्दशाधत्त सुतान्‌ प्रभुः।<br>
सर्वे प्रचेतसो नाम धनुर्वेदस्य पारगाः॥ ४.४७ ॥<br>
<br>
तत्तपो रक्षिता वृक्षा बभुर्लोके समन्ततः।<br>
देवादेशाश्च तानग्निरदहद्रविनन्दन!॥ ४.४८ ॥<br>
<br>
सोमकन्याऽभवत्पत्नी मारिषा नाम विश्रुता। <br>
तेभ्यस्तु दक्षमेकं सा पुत्र मग्र्‌यमजीजनत्॥ ४.४९ ॥<br>
<br>
दक्षादनन्तरं वृक्षानौषधानि च सर्वशः।<br>
अजीजनत्सोमकन्या नन्दीं चन्द्रवतीं तथा॥ ४.६० ॥<br>
<br>
सोमांशस्य च तस्यापि दक्षस्याशीतिकोटयः। <br>
तासां तु विस्तरं वक्ष्ये लोके यः सुप्रतिष्ठितः॥ ४.६१ ॥<br>
<br>
द्विपदश्चाभवन् केचित् केचिद्‌ बहुपदा नराः।<br>
बलीमुखाः शङ्कुकर्णाः कर्णप्रावरणास्तथा॥ ४.६२ ॥<br>
<br>
अश्वऋक्षमुखाः केचित् केचित् सिंहाननास्तथा।<br>
श्वशूकरमुखाः केचित् केचिदुष्ट्रमुखास्तथा॥ ४.६३ ॥<br>
<br>
जनयामास धर्मात्मा म्लेच्छान् सर्व्वाननेकशः। <br>
ससृष्ट्वा मनसा दक्षः स्त्रियः पश्चादजीजनत्॥ ४.६४ ॥<br>
<br>
ददौ स दश दर्माय कश्यपाय त्रयोदश।<br>
सप्तविंशतिः सोमाय ददौ नक्षत्रसंज्ञिताः॥<br>
देवासुरमनुष्यादि ताभ्यः सर्वमभूज्जगत्॥ ४.६६ ॥<br>
