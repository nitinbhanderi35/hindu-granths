<br>
<br>
मनुमत्स्यसंवादे धर्मवंशवर्णनम्।<br>
मत्स्य उवाच।<br>
अस्मिन् वैवस्वते प्राप्ते श्रुणु धर्मस्य पार्थिव!।<br>
दाक्षायणीभ्यः सकलं वंशं दैवतमुत्तमम् ॥  २०३.१ ॥<br>
<br>
पर्वतादिमहादुर्ग शरीराणि नराधिप!।<br>
अरुन्धत्याः प्रसूतानि धर्माद्वैवस्वतेऽन्तरे ॥  २०३.२ ॥<br>
<br>
अष्टौ च वसवः पुत्रा सोमपाश्च विभोस्तथा।<br>
धरोध्रुवश्च सोमश्च पश्चैवानिलानलौ ॥  २०३.३ ॥<br>
<br>
प्रत्यूषश्च प्रभासश्च वसवोऽष्टौ प्रकीर्तिताः।<br>
धरस्य पुत्रो द्रविणः कालः पुत्रो ध्रुवस्य तु ॥  २०३.४ ॥<br>
<br>
कालस्यावयवानान्तु शरीराणि नराधिप!।<br>
मूर्तिमन्ति च कालाद्धि संप्रसूतान्यशेषतः ॥  २०३.५ ॥<br>
<br>
सोमस्य भगवान् वर्चाः श्रीमांश्चापस्य कीर्त्यते।<br>
अनेकजन्मजननः कुमारस्त्वनलस्य तु ॥  २०३.६ ॥<br>
<br>
पुरोजवाश्चानिलस्य प्रत्यूषस्य तु देवलः।<br>
विश्वकर्मा प्रभासस्य त्रिदशानां स वर्धकिः ॥  २०३.७ ॥<br>
<br>
समीहितकराः प्रोक्ता नागवीथ्यादयो नव।<br>
लम्बापुत्रः स्मृतो घोषो भानोः पुत्राश्च भानवः ॥  २०३.८ ॥<br>
<br>
ग्रहर्क्षाणाञ्च सर्वेषामन्येषां चामितौजसाम्।<br>
मरुत्वत्यां मरुत्वन्तः सर्वे पुत्राः प्रकीर्तिताः ॥  २०३.९ ॥<br>
<br>
सङ्कल्पायाश्च सङ्कल्पस्तथा पुत्रः प्रकीर्तितः।<br>
मुहूर्ताश्च मुहूर्तायाः साध्याः साध्यासुताः स्मृताः॥  २०३.१० ॥<br>
<br>
मनोर्मनुश्च प्राणश्च नरोषानौ च वीर्यवान्।<br>
चित्तहार्योऽयनश्चैव हंसो नारायणस्तथा ॥  २०३.११ ॥<br>
<br>
विभुश्चापि प्रभुश्चैव साध्या द्वादशकीर्तिताः।<br>
विश्वायाश्च तथा पुत्रा विश्वेदेवाः प्रकीर्तिताः ॥  २०३.१२ ॥<br>
<br>
क्रतुर्दक्षोवसुः सत्यः कालकामो मुनिस्तथा।<br>
कुरजो मनुजो बीजो रोचमानश्च ते दश ॥  २०३.१३ ॥<br>
<br>
एतावदुक्तस्तव धर्मवंशः संक्षेपतः पार्थिववंशमुख्य!।<br>
व्यासेन वक्तुं न हि शक्यमस्ति राजन् विना वर्षशतैरनेकैः ॥  २०३.१४ ॥<br>
<br>
<br>
<br>
