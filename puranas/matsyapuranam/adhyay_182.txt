वारणसीमाहात्म्यम्।<br>
सूत उवाच।<br>
कैलासपृष्ठमासीनं स्कन्दं ब्रह्म विदाम्वरम्।<br>
पृच्छन्ति ऋषयः सर्वे सनकाद्या स्तपोधना ।। १८२.१ ।।<br>
<br>
तथा राजर्षयः सर्वे ये भक्तास्तु महेश्वरे।<br>
ब्रूहि त्वं स्कन्द! भूलोके यत्र नित्यं भवः स्थितः ।। १८२.२ ।।<br>
<br>
स्कन्द उवाच।<br>
महात्मा सर्वभूतात्मा देवदेवः सनातनः।<br>
घोररूपं समास्थाय दुष्करं देवदानवैः ।। १८२.३ ।।<br>
<br>
आभूतसम्प्लवं यावत् स्थाणु भूतस्थितः प्रभुः।<br>
गुह्यानां परमं गुह्यमविमुक्तमिति स्मृतम् ।। १८२.४ ।।<br>
<br>
अविमुक्ते सदा सिद्धिर्यत्र नित्यं व्यवस्थितः।<br>
अस्य क्षेत्रस्य माहात्म्यं यदुक्तंत्वीश्वरेण तु ।। १८२.५ ।।<br>
<br>
स्थानान्तरं पवित्रञ्च तीर्थमायतनं तथा।<br>
श्मशान संस्थितं वेश्म दिव्यमन्तर्हितञ्च यत् ।। १८२.६ ।।<br>
<br>
भूलोकेनैव संयुक्तमन्तरिक्षे शिवालयम्।<br>
अयुक्तास्तु न पश्यन्ति युक्ताः पश्यन्ति चेतसा ।। १८२.७ ।।<br>
<br>
ब्रह्मचर्यव्रतोपेताः सिद्धा वेदान्तकोविदाः।<br>
आदेहपतनाद्यावत् तत्क्षेत्रं यो न मुञ्चति ।। १८२.८ ।।<br>
<br>
ब्रह्मचर्यव्रतैः सम्यक् सम्यगिष्टं मुखैर्भवेत्।<br>
अपापात्मागतिः सर्वा यातूक्ता च क्रियावताम् ।। १८२.९ ।।<br>
<br>
यस्तत्र निवसेद्विप्रो संयुक्तात्मा समाहितः।<br>
त्रिकालमपि भुञ्जानो वायुभक्षसमो भवेत् ।। १८२.१० ।।<br>
<br>
निमेषमात्रमपि यो ह्यविमुक्ते तु भक्तिमान्।<br>
ब्रह्मचर्यसमायुक्तः परमं प्राप्नुयात्तपः ।। १८२.११ ।।<br>
<br>
यत्र मासं वसेद्धीरोः लघ्वाहारो जितेन्द्रियः।<br>
सम्यक् तेन व्रतं चीर्णं दिव्यं पाशुपतं महत् ।। १८२.१२ ।।<br>
<br>
जन्ममृत्युभयन्तीर्त्वा स याति परमाङ्गतिम्।<br>
नैश्रेयसीं गतिं पुण्यां तथा योग गतिं व्रजेत् ।। १८२.१३ ।।<br>
<br>
न हि योगगतिर्दिव्या जन्मान्तर शतैरपि।<br>
तस्य क्षेत्रस्य माहात्म्यात् ब्रह्महत्या निवर्तते ।। १८२.१४ ।।<br>
<br>
ब्रह्महा योऽभिगच्छेत्तु अविमुक्तं कदाचन।<br>
तस्य क्षेत्रस्य माहात्म्यात् ब्रह्महत्या निवर्तते ।। १८२.१५ ।।<br>
<br>
आदेह पतनाद्यावत् क्षेत्रं यो न विमुञ्चति।<br>
न केवलं ब्रह्महत्या प्राक्कृता च निवर्तते ।। १८२.१६ ।।<br>
<br>
<br>
प्राप्य विश्वेश्वरं देवं न सा भूयोऽभिजायते।<br>
अनन्यमानसोभूत्वा यो विमुक्तं न मुञ्चति ।। १८२.१७ ।।<br>
<br>
तस्य दैवः सदा तुष्टः सर्वान् कामान् प्रयच्छति।<br>
द्वारं यत् साङ्ख्ययोगानां स तत्र वसति प्रभुः ।। १८२.१८ ।।<br>
<br>
सगणो हि भवो देवो भक्तानामनुकम्पया।<br>
अविमुक्तं परं क्षेत्रमविमुक्ते परा गतिः।। १८२.१९ ।।<br>
<br>
अविमुक्ते परा सिद्धिरविमुक्ते परं पदम्।<br>
अविमुक्तं निषेवेत देवर्षिगणसेवितम् ।। १८२.२० ।।<br>
<br>
यदीच्छेन्मानवो धीमान् न पुनर्जायते क्वचित्।<br>
मेरोः शक्तो गुणान्वक्तुं द्वीपानाञ्च तथैव च ।। १८२.२१ ।।<br>
<br>
समुद्राणाञ्च सर्वेषां नाविमुक्तस्य शक्यते।<br>
अन्तकाले मनुष्याणां छिद्यमानेषु मर्मसु ।। १८२.२२ ।।<br>
<br>
वायुना प्रेर्यमाणानां स्मृतिर्नैवोपजायते।<br>
अविमुक्ते ह्यन्तकाले भक्तानामीश्वरः स्वयम् ।। १८२.२३ ।।<br>
<br>
कर्मभिः प्रेर्यमाणानां कर्णजापं प्रयच्छति।<br>
मणिकर्ण्यां त्यजन्देहं गतिमिष्टां व्रजेन्नरः ।। १८२.२४ ।।<br>
<br>
ईश्वरप्रेरितो याति दुष्प्रापमकृतात्मभिः।<br>
अशाश्वतमिदं ज्ञात्वा मानुषं बहुकिल्बिषम् ।। १८२.२५ ।।<br>
<br>
अविमुक्तं निषेवेत संसारभयमोचनम्।<br>
योगक्षेमप्रदं दिव्यं बहुविघ्नविनाशनम् ।। १८२.२६ ।।<br>
<br>
विघ्नैश्चालोड्यमानोऽपि यो ऽविमुक्तं न मुञ्चति। <br>
स मुञ्चति जरा मृत्युं जन्म चैतदशाश्वतम् <br>
अविमुक्ते प्रसादात्तु शिवसायुज्यमाप्नुयात् ।। १८२.२७ ।।<br>
