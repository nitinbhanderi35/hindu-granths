<br>
कल्याणसप्तमीव्रतकथनम्।<br>
<br>
ब्रह्मोवाच।<br>
भगवन्! भव! संसार सागरोत्तराकारक!। <br>
किञ्चिद्‌ व्रतं समाचक्ष्व स्वर्गारोग्यसुखप्रदम्।. ७४.१ ।।<br>
<br>
ईश्वर उवाच।<br>
सौरं धर्मं प्रवक्ष्यामि नाम्ना कल्याणसप्तमीम्।<br>
विशोकसप्तमीं तद्वत् फलाढ्यां पापनाशिनीम्।। ७४.२ ।।<br>
<br>
शर्करासप्तमीं पुण्यां तथा कमलसप्तमीम्। <br>
मन्दारसप्तमीं तद्वच्छुभदां शुभसप्तमीम्।। ७४.३ ।।<br>
<br>
सर्वाननन्तफलाः प्रोक्ताः सर्वा देवर्षिपूजिताः। <br>
विधानमासां वक्ष्यामि यथावदनुपूर्वशः।। ७४.४ ।।<br>
<br>
यदा तु शुक्लसप्तम्यामादित्यस्य दिनं भवेत्। <br>
सातु कल्याणिनी नाम विजया च निगद्यते।। ७४.५ ।।<br>
<br>
प्रातर्गव्ये पयसा स्नानमस्यां समाचरेत्। <br>
ततः शुक्लाम्वरः पद्ममक्षताभिः प्रकल्पयेत्।। ७४.६ ।।<br>
<br>
प्राङ्‌मुखोऽष्टदलं मध्ये तद्वद् वृत्ताञ्च कर्णिकाम्।<br>
पुष्पाक्षताभिर्देवेशं विन्यसेत् सर्वतः क्रमात्।। ७४.७ ।।<br>
<br>
पूर्वेण तपनायेति मार्त्तण्डायेति चानले। <br>
याम्ये दिवाकरायेति विधात्र इति नैर्ऋते।। ७४.८ ।।<br>
<br>
पश्चिमे वरुणायेति भास्करायेति चानिले। <br>
सोम्ये वेकर्तनायेति रवये चाष्टमे दले।। ७४.९ ।।<br>
<br>
आदावन्ते च मध्ये च नमोऽस्तु परमात्मने। <br>
मन्त्रैरेभिः समभ्यर्च्य नमस्कारान्तदीपितैः।। ७४.१० ।।<br>
<br>
शुक्लवस्त्रैः फलैर्भक्ष्यैर्धूपमाल्यानुलेपनैः। <br>
स्थण्डिले पूजयेद् भक्त्या गुडेन लवणेन च।। ७४.११ ।।<br>
<br>
ततो व्याहृतिमन्त्रेण विसर्जेद्‌ द्विजपुङ्गवान्। <br>
शक्तितः पूजयेद् भक्त्या गुडक्षीरघृतादिभिः।। <br>
तिलपात्रं हिरण्यं च ब्राह्मणाय निवेदयेत्।। ७४.१२ ।।<br>
<br>
एवं नियमकृत्‌ सुप्त्वा प्रातरुत्थाय मानवः। <br>
कृतस्नानजपो विप्रैः सहैव घृतपायसम्।। ७४.१३ ।।<br>
<br>
भुक्त्वा च वेदविदुषि बिडालव्रतवर्जिते। <br>
घृतपात्रं सकनकं सोदकुम्भं निवेदयेत्।। ७४.१४ ।।<br>
<br>
प्रीयतामत्र भगवान् परमात्मा दिवाकरः। <br>
अनेन विधिना सर्वं मासिमासि व्रतं चरेत्।। ७४.१५ ।।<br>
<br>
ततस्त्रयोदशे मासि गा वै दद्यात्त्रयोदश। <br>
वस्त्रालङ्गारसंयुक्ताः सुवर्णास्याः पयस्विनीः।। ७४.१६ ।।<br>
<br>
एकामपि प्रदद्याद्वा वित्तहीनो विमत्सरः। <br>
न वित्तशाठ्यं कुर्वीत यतो मोहात् पतत्यधः।। ७४.१७ ।।<br>
<br>
अनेन विधिनायस्तु कुर्यान् कल्याणसप्तमीम्। <br>
सर्वपापविनिर्मुक्तः सूर्य्यलोके महीयते।। <br>
आयुरारोग्यमैश्वर्यमनन्तमिह जायते।। ७४.१८ ।।<br>
<br>
सर्वपापहरा नित्यं सर्वदैवतपूजिता। <br>
सर्वदुष्टोपशमनी सदा कल्याणसप्तमी।। ७४.१९ ।।<br>
<br>
इमामनन्तफलदां यस्तु कल्याणसप्तमीम्। <br>
श्रृणोति पठते चेह सर्वपापैः प्रमुच्यते।। ७४.२० ।।<br>
