ययाति चरित्रम्।<br>
<br>
शौनक उवाच।<br>
श्रुत्वा कुमारञ्जातं सा देवयानी शुचिस्मिता। <br>
चिन्तायाविष्टदुःखार्ता शर्मिष्ठां प्रत्यभाषत।। ३२.१।।<br>
<br>
ततोऽभिगम्य शर्मिष्ठां देवयान्ब्रवीदिदम्। <br>
किमर्थं वृजिनं सुभ्रु! कृतन्ते कामलुब्धया।। ३२.२ ।।<br>
<br>
शर्मिष्ठोवाच।<br>
ऋषिरभ्यागतः कश्चिद्धर्मात्मा वेदपारगः। <br>
समया तु वरः कामं याचितो धर्म्मसंहतम्।। ३२.३ ।।<br>
<br>
नाहमन्यायतः काममाचरामि शुचिस्मिते।<br>
तस्माद्रृषेर्ममापत्यमिति सत्यं ब्रवीमि ते।। ३२.४ ।।<br>
<br>
देवयान्युवाच।<br>
यद्येतदेवं शर्मिष्ठे न मन्युर्विद्यते मम। <br>
अपत्यं यदि ते लब्धं ज्येष्ठा च्छ्रेष्ठाच्च वै द्विजात्।। ३२.५ ।।<br>
<br>
शोभनं भीरु! सत्यं चेत्‌ कथं स ज्ञायते द्विजः।<br>
गोत्रनामाभिजनंतः श्रोतुमिच्छामि तं द्विजम्।। ३२.६ ।।<br>
<br>
शर्मिष्ठोवाच।<br>
ओजसा तेजसा चैव दीप्यमानं रविं यथा। <br>
तं द्रृष्ट्वा मम संप्रष्टु शक्तिर्नासीच्छुचिस्मृते।। ३२.७ ।।<br>
<br>
शौनक उवाच।<br>
अन्योन्यमेवमुक्त्वा च संप्रहस्य च ते मिथः। <br>
जगाम भार्गवी वेश्म तथ्यमित्यभिजानती।। ३२.८ ।।<br>
<br>
ययातिर्देवयान्यासु पुत्रावजनयन् नृपः। <br>
यदुञ्च तुर्वसुञ्चैव शक्रविष्णू इवापरौ।। ३२.९ ।।<br>
<br>
तस्मादेव तु राजर्षेः शर्मिष्ठावार्षपर्वणी। <br>
द्रुह्यां चानुञ्च पूरुञ्च त्रीन् कुमारानजीजनत्।। ३२.१० ।।<br>
<br>
ततः काले च कस्मिंश्चित् देवयानी शुचिस्मिता। <br>
ययाति सहिता राजन्! जगाम हरितं वनम्।। ३२.११ ।।<br>
<br>
ददर्श च तदा तत्र कुमारान्देवरूपिणः। <br>
क्रीडमानान् सुविश्रब्धान् विस्मिता चेदमब्रवीत्।। ३२.१२ ।।<br>
<br>
कस्यैते दारका राजन्! देवपुत्रोपमाः शुभाः। <br>
वर्चसा रूपतश्चैव द्रृश्यन्ते सद्रृशास्तव।। ३२.१३ ।।<br>
<br>
एवं पृष्ट्वा तु राजानं कुमारान् पर्यपृच्छत। <br>
किं नामधेय गोत्रे वः पुत्रका ब्राह्मणः पिता।। ३२.१४ ।।<br>
<br>
बिब्रूत मे यथातथ्यं श्रोतुकामास्म्यतो ह्यहम्। <br>
ते दर्शयन् प्रदेशिन्या तमेव नृपसत्तमम्।। ३२.१५ ।।<br>
<br>
शर्मिष्ठां मातरञ्चैव तस्या ऊचुः कुमारकाः। <br>
इत्युक्ताः सहितास्तेन राजानमुपचक्रमु।। ३२.१६ ।।<br>
<br>
नाभ्यनन्दत तान्‌ राजा देवयान्यास्तदान्तिके। <br>
रुदन्तस्तेऽथ शर्मिष्ठामभ्ययुर्वालकास्तदा।। ३२.१७ ।।<br>
<br>
द्रृष्ट्वा तेषान्तु बालानां प्रणयं पार्थिवं प्रति। <br>
बुध्वा च तत्वतो देवी शर्मिष्ठामिदमब्रवीत्।। ३२.१८ ।।<br>
<br>
मदधीना सती कस्मादकार्षी र्विप्रियं मम। <br>
तमेवासुरधर्मत्वमास्थिता न बिभेषि किम्।। ३२.१९ ।।<br>
<br>
शर्मिष्ठोवाच।<br>
यदुक्तमृषिरित्येव तत् सत्यञ्चारुहासिनि!। <br>
न्यायतो धर्मतश्चैव चरन्ती न बिभेमि ते।। ३२.२० ।।<br>
<br>
यदा त्वया वृता राजो वृत एव तदा मया। <br>
सखिभर्ता हि धर्मेण भर्ता भवति शोभने!।। ३२.२१ ।।<br>
<br>
पूज्यासि मम मान्या च श्रेष्ठा ज्येष्ठा च ब्राह्मणी।<br>
त्वत्तो हि मे पूज्यतरो राजर्षिः किन्न वेत्सि तत्। ३२.२२ ।।<br>
<br>
शौनक उवाच।<br>
श्रुत्वा तस्या स्ततो वाक्यं देवयान्यब्रवीदिदम्। <br>
राजन्नाद्येह वत्स्यामि विप्रियं मे त्वया कृतम्।। ३२.२३ ।।<br>
<br>
सहसोत्पतितां श्यामां द्रृष्ट्वा तां साश्रुलोचनाम्।<br>
तूर्णां सकाशं काव्यस्य प्रस्थितां व्यथितस्तदा।। ३२.२४ ।।<br>
<br>
अनुवव्राज सम्भ्रान्तः पृष्ठतः सान्त्वयन् नृपः। <br>
न्यवर्तत न सा चैव क्रोधसंरक्तलोचना।। ३२.२५ ।।<br>
<br>
अपि ब्रुवन्ती किञ्चिच्च राजानं साश्रुलोचना।<br>
अचिरादेव संप्राप्तः काव्यस्योशनशोऽन्तिकम्।। ३२.२६ ।।<br>
<br>
सातु द्रृष्ट्वैव पितरमभिवाद्याग्रतः स्थिता। <br>
अनन्तरं ययातिस्तु पूजयामास भार्गवम्।। ३२.२७ ।।<br>
<br>
देवयान्युवाच।<br>
अधर्मेण जितोधर्मः प्रवृत्तमधरोत्तरम्। <br>
शर्मिष्ठा याति वृत्तास्ति दुहिता वृषपर्वणः।। ३२.२८ ।।<br>
<br>
त्रयोऽस्याञ्जनिताः पुत्रा राज्ञानेन ययातिना। <br>
दुर्भगाया मम द्वौ तु पुत्रौ तात!ब्रवीमि ते।। ३२.२९ ।।<br>
<br>
धर्मज्ञ इति विख्यात एष राजा भृगूद्वह!। <br>
अतिक्रान्तश्च मर्यादां काव्यैतत्कथयामि ते।। ३२.३० ।।<br>
<br>
शुक्र उवाच।<br>
धर्मज्ञस्त्वं महाराज! योऽधर्ममकृथाः प्रियम्। <br>
तस्माज्जरात्वामचिराद् दूषयिष्यति दुर्जया।। ३२.३१ ।।<br>
<br>
ययातिरुवाच।<br>
ऋतुं यो याच्यमानाया न ददाति पुमान्‌ वृतः <br>
भ्रूणहेत्युच्यते ब्रह्मन्!स चेह ब्रह्मवादिभिः।। ३२.३२ ।।<br>
<br>
ऋतुकामां स्त्रियं यस्तु गम्यां रहसि याचितः। <br>
नयाति योहि धर्मेण ब्रह्महेत्युच्यते बुधैः।। ३२.३३ ।।<br>
<br>
इत्येतानि समीक्ष्याहं कारणानि भृगूद्वह! <br>
अधर्म्मभयसंविग्नः शर्मिष्ठामुपजग्मिवान्।। ३२.३४ ।।<br>
<br>
शुक्र उवाच।<br>
न त्वहं प्रत्यवेक्ष्यस्ते मदधीनोऽसि पार्थिव!। <br>
मिथ्याचरणधर्मेषु चौर्यं भवति नाहुष।। ३२.३५ ।।<br>
<br>
शौनक उवाच।<br>
क्रोधेनोशनसा शप्तो ययाति नाहुषस्तथा। <br>
पूर्वं वयः परित्यज्य जरां सद्योन्वपद्यत।। ३२.३६ ।।<br>
<br>
ययारिरुवाच।<br>
अतृप्तो यौवनस्याहं देवयान्यां भृगूद्वह!। <br>
प्रसादं कुरु मे ब्रह्मन्! जरेयं माविशेत माम्।। ३२.३७ ।।<br>
<br>
शुक्र उवाच।<br>
नाहं मृषा वदाम्येतज्जरां प्राप्तोऽसि भूमिप! <br>
जरान्त्वेतां त्वमन्यस्मिन्‌ संक्रमाय यदीच्छसि।। ३२.३८ ।।<br>
<br>
ययातिरुवाच।<br>
राज्यभाक् स भवेद् ब्रह्मन्! पुण्यभाक् कीर्तिभाक् तथा।<br>
यो दद्यान्‌ मे वयः शुक्र तद् भवाननुमन्यताम्।। ३२.३९ ।।<br>
<br>
शुक्र उवाच।<br>
संक्रामयिष्यसि जरां यथेष्टं नहुषात्मजः। <br>
मामनुध्याय तत्वेन न च पापमवाप्स्यसि ।। ३२.४० ।।<br>
<br>
वयो दास्यति ते पुत्रो यः सराजाभिविष्यति। <br>
आयुष्मान् कीर्तिमांश्चैव बह्वपत्यस्तथैव च।। ३२.४१ ।।<br>
