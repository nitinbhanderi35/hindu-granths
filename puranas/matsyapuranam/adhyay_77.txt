शर्करासप्तमीव्रतकथनम्।<br>
<br>
ईश्वर उवाच।<br>
शर्करासप्तमीं वक्ष्ये तद्वत्कल्मषनाशिनीम्। <br>
आयुरारोग्यमैश्वर्यं ययाऽनन्तं प्रजायते॥ ७७.१ ॥<br>
<br>
माधवस्य सिते पक्षे सप्तम्यां नियतव्रतः। <br>
प्रातः स्नात्वा तिलैः शुक्लैः शुक्लमाल्यानुलेपनैः॥ ७७.२ ॥<br>
<br>
स्थण्डिले पद्ममालिख्य कुङ्कुमेन सकर्णिकम्। <br>
तस्मिन्नमः सवित्रे तु गन्धधूपौ निवेदयेत्॥ ७७.३ ॥<br>
<br>
स्थापयेदुदकुम्भञ्च शर्करापात्रसंयुतम्। <br>
शुक्लवस्त्रैरलङ्कृत्य शुक्लमाल्यानुलेपनैः॥<br>
सुवर्णेन समायुक्तं मन्त्रेणानेन पूजयेत्॥ ७७.४ ॥<br>
<br>
विश्ववेदमयो यस्माद्वेदवादीति पठ्यसे। <br>
सर्वस्यामृतमेव त्वमतः शान्तिं प्रयच्छ मे ॥ ७७.५ ॥<br>
<br>
पञ्चगव्यं ततः पीत्वा स्वपेत्तत् पार्श्वतः क्षितौ। <br>
सौरसूक्तं स्मरन्नास्ते पुराणश्रवणेन च॥ ७७.६ ॥<br>
<br>
अहोरात्रे गते पश्चादष्टम्यां कृतनैत्यकः। <br>
तत्सर्वं विदुषे तद्वद् ब्राह्मणाय निवेदयेत्॥ ७७.७ ॥<br>
<br>
भोजयेच्छक्तितो विप्रान् शर्कराघृतपायसैः। <br>
भुञ्जीतातैललवणं स्वयमप्यथ वाग्यतः॥ ७७.८ ॥<br>
<br>
अनेन विधिना सर्वं मासि मासि समाचरेत्। <br>
संवत्सरान्ते शयनं शर्कराकलशान्वितम्॥ ७७.९ ॥<br>
<br>
सर्वोपस्करसंयुक्तं तथैकाङ्गां पयस्विनीम्। <br>
गृहं च शक्तिमान् दद्यात् समस्तोपस्करान्वितम्॥ ७७.१० ॥<br>
<br>
सहस्रेणाथ निष्काणां कृत्वा दद्याच्छतेन वा। <br>
दशभिर्वाथ निष्केण तदर्धेनापि शक्तितः॥ ७७.११ ॥<br>
<br>
सुवर्णाश्वः प्रदातव्यः पूर्ववन् मन्त्रवादनम्। <br>
न वित्तशाठ्यं कुर्वीत कुर्वन्दोषं समश्नुते॥ ७७.१२ ॥<br>
<br>
अमृतं पिबतो वक्त्रात् सूर्य्यस्यामृतबिन्दवः। <br>
निपेतुर्ये तदुत्थामी शालिमुद्गेक्षवः स्मृताः॥ ७७.१३ ॥<br>
<br>
शर्करा तु परा तस्मादिक्षुसारोऽमृतात्मवान्। <br>
इष्टा रवेरतः पुण्या शर्करा हव्यकव्ययोः॥ ७७.१४ ॥<br>
<br>
शर्करासप्तमी चेयं वाजिमेधफलप्रदा। <br>
सर्वदुष्टप्रशमनी पुत्रपौत्रप्रवर्द्धिनी॥ ७७.१५ ॥<br>
<br>
यः कुर्यात् परया भक्त्या स वै सद्गतिमाप्नुयात्।<br>
कल्पमेकं वसेत् स्वर्गे ततो याति परम्पदम्॥ ७७.१६ ॥<br>
<br>
इममनघं यः श्रृणोति स्मरेद्वा परिपठतीह सुरेश्वरस्य लोके।<br>
मतिमपि च ददाति सोऽपि देवैरमरवधूजनमालयाऽभिपूज्यः॥ ७७.१७ ॥<br>
