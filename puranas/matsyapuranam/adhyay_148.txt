तारकासुरोपाख्यानम्।<br>
<br>
तारक उवाच।<br>
श्रृणुध्वमसुराः! सर्वे वाक्यं मम महाबलाः। <br>
श्रेयसे क्रियतां बुद्धिः सर्वैः कृत्यस्य सम्विधौ ॥ १४८.१<br>
वंशक्षयकरा देवाः सर्वेषामेव दानवाः। <br>
अस्माकं जातिधर्मो वै विरूढं वैरमक्षयम् ॥ १४८.२<br>
वयमद्य गमिष्यामः सुराणां निग्रहाय तु। <br>
स्वबाहु बलमाश्रित्य सर्व एवमसंशयः ॥ १४८.३<br>
किन्तु ना तपसा युक्तो मन्येऽहं सुरसङ्गमम्।<br>
अहमादौ करिष्यामि तपो घोरन्दितेः सुताः॥ १४८.४<br>
ततः सुरान् विजेष्यामो भोक्ष्यामोऽथ जगत्त्रयम्।<br>
स्थिरोपायो हि पुरुषः स्थिरश्रीरपि जायते ॥ १४८.५<br>
रक्षितुं नैव शक्नोति चपलश्चपलाः श्रियः। <br>
तच्छ्रुत्वा दानवाः सर्वे वाक्यं तस्यासुरस्य तु ॥ १४८.६<br>
साधु साध्वित्यवोचंस्ते तत्र दैत्याः सविस्मयाः।<br>
सोऽगच्छत्पारियात्रस्य गिरैः कन्दरमुत्तमम् ॥ १४८.७<br>
सर्वर्तु कुसुमाकीर्णं नानौषधि विदीपितम्।<br>
नानाधातुरसस्राव चित्रं नानागुहागृहम् ॥ १४८.८<br>
गहनैः सर्वतो गूढं चित्रकल्प द्रुमाश्रयम्। <br>
अनेकाकारबहुलं पृथक् पक्षि कुलाकुलम् ॥ १४८.९<br>
नानाप्रस्रवणोपेतं नानाविधजलाशयम्। <br>
प्राप्य तत् कन्दरं दैत्यश्चचार विपुलं तपः ॥ १४८.१०<br>
निराहारः पञ्चतपा पत्रभुग्वारिभोजनः।<br>
शतं शतं समानान्तु तपांस्येतानि सोऽकरोत् ॥ १४८.११<br>
ततः स्वदेहादुत्कृत्य कर्षं कर्षं दिने दिने।<br>
मांसस्याग्नौ जुहावासौ ततो निर्मांसताङ्गतः ॥ १४८.१२<br>
तस्मिन्निर्मांसतां याते तपोराशित्वमागते। <br>
जज्वलुः सर्वभूतानि तेजसा तस्य सर्वतः ॥ १४८.१३<br>
उद्विग्नाश्च सुराः सर्वे तपसा तस्य भीषिताः।<br>
एतस्मिन्नन्तरे ब्रह्मा परमं तोषमागतः ॥ १४८.१४<br>
तारकस्य वरं दातुं जगाम त्रिदशालयात्। <br>
प्राप्य तं शैलराजानं स गिरेः कन्दरस्थितम्<br>
उवाच तारकं देवो गिरा मधुरया युतः॥ १४९.१५<br>
पुत्रालं तपसा तेऽस्तु नास्त्यसाध्यं तवाऽधुना ॥ १४८.१६<br>
वरं वृणीष्व रुचिरं यत्ते मनसि वर्त्तते। <br>
इत्युक्तस्यारको दैत्यः प्रणम्यात्मभुवं विभुम् <br>
उवाच प्राञ्जलिर्भूत्वा प्रणतः पृथुविक्रमः॥ १४८.१७<br>
तारक उवाच।<br>
देव! भूतमनोवास! वेत्सि जन्तुविचेष्टितम् ॥ १४८.१८<br>
कृतप्रतिकृताकाङ्क्षी जिगीषुः प्रायशो जनः।<br>
वयञ्च जातिधर्मेण कृतवैराः सहामरैः॥ १४८.१९<br>
तैश्च निःशेषिता दैत्याः क्रूरैः सन्त्यज्य धर्मिताम्।<br>
तेषामहं समुद्धर्त्ता भवेयमिति मे मतिः ॥ १४८.२०<br>
अवध्यं सर्वभूतानामस्त्राणाञ्च महौजसाम्। <br>
स्यामहं परमो ह्येष वरो मम हुदि स्थितः ॥ १४८.२१<br>
एतन्मे देहि देवेश! नान्यो मे रोचते वरः<br>
तमुवाच ततो दैत्यं विरिञ्चिः सुरनायकः ॥ १४८.२२<br>
न युज्यन्ते विना मृत्युं देहिनो दैत्यसत्तम। <br>
यतस्ततोऽपि वरय मृत्युं यस्मान्न शङ्खसे ॥ १४८.२३<br>
ततः सञ्चिन्त्य दैत्येन्द्रः शिशोर्वै सप्तवासरात्। <br>
वव्रे महासुरो मृत्युमवलेपनमोहितः ॥ १४८.२४<br>
ब्रह्मा चास्मै वरं दत्वा यत्किञ्चिन्मनसेप्सितम्। <br>
जगाम त्रिदिवं देवो दैत्योऽपि स्वकमालयम् ॥ १४८.२५<br>
उत्तीर्णं तपसस्तं तु दैत्यं दैत्येश्वरास्तथा।<br>
परिबब्रुः सहस्राक्षं दिवि देवगणा यथा॥ १४८.२६<br>
तस्मिन् महति राज्यस्य तारके दैत्यनन्दने।<br>
ऋतवो मूर्त्तिमन्तश्च स्वकाल गुणबृंहिताः १४८.२७<br>
अभवन् किङ्करास्तस्य लोकपालाश्च सर्वशः।<br>
कान्तिद्युतिर्धृतिर्मेधाः श्रीरवेक्ष्य च दानवम् ॥ १४८.२८<br>
परिबब्रुर्गुणाकीर्णा निश्छिद्राः सर्व एव हि। <br>
कालागुरुविलिप्ताङ्गं महामुकुटभूषणम् ॥ १४८.२९<br>
रुचिराङ्गदनद्धाङ्गं महासिंहासने स्थितम्।<br>
वीजयन्त्यप्सरः श्रेष्ठाः भृशं मुञ्चन्ति नैव ताः ॥ १४८.३०<br>
चन्द्रार्कौ दीपमार्गेषु व्यजनेषु च मारुतः।<br>
कृतान्तोऽग्रेसरस्तस्य बभूवुर्मुनिसत्तमाः॥ १४८.३१<br>
एवं प्रयाति काले तु वितते तारकासुरः।<br>
बभाषे सचिवान् दैत्यः प्रभूतवरदर्पितः॥ १४८.३२<br>
तारक उवाच।<br>
राज्येन कारणं किं मे त्वनाक्रम्य त्रिविष्टपम्। <br>
अनिर्याप्य सुरैर्वैरं का शान्तिर्हृदये मम ॥ १४८.३३<br>
भुञ्जतेऽद्यापि यज्ञांशानमरा नाक एव हि।<br>
विष्णुः श्रियं न जहति तिष्ठते च गतभ्रमः ॥ १४८.३४<br>
स्वस्थाभिः स्वर्गनारीभिः पीड्यन्तेऽमरवल्लभाः। <br>
सोत्पलामदिरामोदा दिविक्रीड़ायनेषु च ॥ १४८.३५<br>
लब्ध्वा जन्म न यः कश्चिद् घटयेत् पौरुषं नरः।<br>
जन्म तस्य वृथा भूतम् जन्मना तु विशिष्यते ॥ १४८.३६<br>
माता पितृभ्यां न करोति कामान् बन्धूनशोकान् न करोति यो वा।<br>
कीर्त्तिं हि वानार्जयते हिमाभां पुमान् स जातोऽपि मृतो मतं मे ॥ १४८.३७<br>
तस्माज्जयायामरपुङ्गवानां त्रैलोक्यलक्ष्मीहरणाय शीघ्रम्।<br>
संयोज्यतां मे रथमष्टचक्रं बलञ्च मे दुर्जय दैत्यचक्रम्।<br>
ध्वजञ्च मे काञ्चनपट्टनद्धं छत्रञ्च मे मौक्तिकजालबद्धम् ॥ १४८.३८<br>
तारकस्य वचः श्रुत्वा ग्रसनो नाम दानवः।<br>
सेनानीर्दैत्यराजस्य तथा चक्रे बलान्वितः ॥ १४८.३९<br>
आहत्य भेरीं गम्भीरां दैत्यानाहूय सत्वरः।<br>
तुरगाणां सहस्रेण चक्राष्टकविधूषितम् ॥ १४९.४०<br>
शुक्लाम्बरपरिष्कारं चतुर्थोजन विस्तृतम्।<br>
नानाक्रीडागृहयुतं गीतवाद्यमनोहरम् ॥ १४८.४१<br>
विमानमिव देवस्य सुरभर्त्तुः शतक्रतोः।<br>
दशकोटीश्वरा दैत्या दैत्यास्ते चण्डविक्रमाः ॥ १४८.४२<br>
तेषामग्रेसरो जम्भः कुजम्भोऽनन्तरस्ततः।<br>
महिषः कुञ्जरो मेघः कालनेमिर्निमिस्तथा॥ १४८.४३<br>
मथनो जम्भकः शुम्भो दैत्येन्द्रा दश नायकाः।<br>
अन्येऽपि शतशस्तस्य पृथिवी दलन क्षमाः ॥ १४८.४४<br>
दैत्येन्द्रा गिरिवर्ष्माणः सन्ति चण्डपराक्रमाः।<br>
नानायुधप्रहरणा नानाशस्त्रास्त्रपारगाः १४८.४५<br>
तारकस्याभवत् केतू रौद्रः कनकभूषण।<br>
केतुना मकरेणापि सेनानीर्ग्रसनोऽरिहा ॥ १४८.४६<br>
पैशाचं यस्य वदनं जम्भस्यासीदयोमयम्।<br>
स्वरं विधूतलाङ्गूलं कुजम्भस्याभवद् ध्वजे ॥ १४८.४७<br>
महिषस्य तु गोमायुङ्केतोर्हैमं तदा भवत्।<br>
ध्वाङ्क्षं ध्वजेतु शुम्भस्य कृष्णायोमयमुच्छ्रितम् ॥ १४८.४८<br>
अनेकाकारविन्यासाश्चान्येषान्तु ध्वजास्तथा।<br>
शतेन शीघ्रवेगानां व्याघ्राणां हेममालिनाम् ॥ १४८.४९<br>
ग्रसनस्य रथो युक्तो किङ्किणी जालमालिनाम्।<br>
शतेनापि च सिंहानां रथो जम्भस्य दुर्जयः ॥ १४८.५०<br>
कुजम्भस्य रथो युक्तः पिशाचवदनैः खरैः।<br>
रथस्तु महिषस्योष्ट्रैर्गजस्य तु तुरङ्गमैः॥ १४८.५१<br>
मेघस्य द्वीपिभिर्भीमैः कुञ्जरैः कालनेमिनः।<br>
पर्वताभैः समारूढो निमिर्मत्तैर्महागजैः ॥ १४८.५२<br>
चतुर्दन्तैर्गन्धवद्भिः शिक्षितैर्मेघभैरवैः।<br>
शतहस्तायते कृष्णे तुरङ्गैर्हेमभूषणैः ॥ १४८.५३<br>
सितचामरजालेन शोभिते दक्षिणां दिशम्।<br>
सितचन्दन चार्वङ्गो नानापुष्पस्रजोज्ज्वलः ॥ १४८.५४<br>
मथनो नाम दैत्येन्द्रः पाशहस्तो व्यराजत।<br>
जम्भकः किङ्किणीजाल मालमुष्ट्रं समास्थितः ॥१४८.५५<br>
कालशुक्लमहामेषमारूढः शुम्भदानवः।<br>
अन्वेऽपि दानवा वीरा नाना वाहनगामिणः॥१४८.५६<br>
प्रचण्डचित्रकर्माणः कुण्डलोष्णीषभूषणाः।<br>
नानाविधोत्तरासङ्गा नानामाल्यविभूषणाः ॥ १४८.५७<br>
नानासुगन्धिगन्धाढ्या नानाबन्दिजनस्तुताः।<br>
नानावाद्यपरिष्पन्दा श्चाग्रेसरमहारथा ॥ १४८.५८<br>
नानाशौर्यकथासक्तास्तस्मिन् सैन्ये महासुराः।<br>
तद् बलं दैत्यसिंहस्य भीमरूपं व्यजायत ॥ १४८.५९<br>
प्रमत्त चण्डमातङ्ग तुरङ्ग रथसङ्कुलम्।<br>
प्रतस्थेमरयुद्धाय बहुपत्तिपताकिनम् १४८.६०<br>
एतस्मिन्नन्तरे वायुर्देवदूतोऽम्बरालये।<br>
दृष्ट्वा स दानवबलं जगामेन्द्रस्य शंसितम् ॥ १४८.६१<br>
स गत्वा तु सभां दिव्यां महेन्द्रस्य महात्मनः।<br>
शशंस मध्ये देवानां तत्कार्यं समुपस्थितम् ॥ ६२<br>
तच्छ्रुत्वा देवराजस्तु निमीलित विलोचनः।<br>
बृहस्पतिमुवाचेदं वाक्यं काले महाभुजः॥ ६३<br>
इन्द्र उवाच।<br>
संप्राप्नोति विमर्दोऽयं देवानां दानवैः सह।<br>
कार्यं किमिति तद् ब्रूहि नीत्युपाय समन्वितम् ॥ ६४<br>
एतच्छ्रुत्वा तु वचनं महेन्द्रस्य गिरां पतिः।<br>
इत्युवाच महाभागे बृहस्पतिरुदारधीः ॥ ६५<br>
सामपूर्वा स्मृता नीतिश्चतुरङ्गां पताकिनीम्।<br>
जिगीषतां सुरश्रेष्ठ! स्थितिरेषा सनातनी ॥ ६६<br>
सामभेदस्तथा दानं दण्डश्चाङ्गचतुष्टयम्।<br>
नीतौ क्रमाद्देशकाल रिपुयोग्य क्रमादिदम् ॥ ६७<br>
सामदैत्येषु नैवास्ति यतस्ते लब्धसंश्रयाः।<br>
जातिधर्मेण वा भेद्या दानं प्राप्त श्रिये च किम् ॥ ६८<br>
एकोऽभ्युपायो दण्डोऽत्र भवता यदि रोचते।<br>
दुर्जनेषु कृतं साम महद्याति च वन्ध्यताम् ॥ ६९<br>
भयादिति व्यवस्यन्ति क्रूराः साम महात्मनाम्।<br>
ऋजुतामार्य्यबुद्धित्वं दयानीति व्यतिक्रमम् ॥ ७०<br>
मन्यन्ते दुर्जना नित्यं साम चापि भयोदयात्।<br>
तस्माद् दुर्जनमाक्रान्तुं श्रेयान् पौरुषसंश्रयः ॥ ७१<br>
आक्रान्ते तु क्रिया युक्ता सतामेतन्महाव्रतम्।<br>
दुर्जनः सुजनत्वाय कल्पते न कदाचन॥ ७२<br>
सुजनोऽपि स्वभावस्य त्यागं वाञ्छेत् कदाचन।<br>
एवं मे बुद्ध्यते बुद्धिर्भवन्तोऽत्र व्यवस्यताम् ॥ ७३<br>
एवमुक्तः सहस्राक्ष एवमेवेत्युवाच तम्।<br>
कर्त्तव्यतां स सञ्चिन्त्य प्रोवाचामरसंसदि ॥ ७४<br>
इन्द्र उवाच।<br>
सावधानेन मे वाचं श्रृणुध्वं नाकवासिनः! ।<br>
भवन्तो यज्ञभोक्तारः तुष्टात्मानोऽतिसात्विकाः ॥ ७५<br>
स्वे महिम्नि स्थिता नित्यं जगतः परिपालकाः।<br>
भवतश्चानिमेत्तेन बाधन्ते दानवेश्वराः ॥ ७६<br>
तेषां सामादि नैषास्ति दण्ड एव विधीयताम्।<br>
क्रियतां समरोद्योगः सैन्यं संयुज्यतां मम ॥ ७७<br>
आद्रियन्तां च शस्त्राणि पूज्यन्तामस्त्रदेवताः।<br>
वाहनानि च यानानि योजयन्तु सहामराः ॥ ७८<br>
यमं सेनापतिं कृत्वा शीग्रमेवं दिवौकसः।<br>
इत्युक्ताः समनह्यन्त देवानां ये प्रधानतः ॥७९<br>
वाजिनाम युतेनाजौ हेमघण्टापरिष्कृतम्।<br>
नानाश्चर्यगुणोपेतं संप्राप्तं सर्वदैवतैः ॥ ८०<br>
रथं मातलिना क्लृप्तं देवराजस्य दुर्जयम्।<br>
यमो महिषमास्थाय सेनाग्रे समवर्त्तत ॥ ८१<br>
चण्डकिङ्करवृन्देन सर्वतः परिवारितः।<br>
कल्पकालोद्धतज्वाला पूरिताम्बरलोचनः ॥ ८२<br>
हुताशनश्छागरूढः शक्तिहस्तो व्यवस्थितः।<br>
पवनोऽङ्कुशपाणिस्तु विस्तारित महाजवः ॥ ८३<br>
भुजगेन्द्रसमारूढो जलेशो भगवान् स्वयम्।<br>
नरयुक्तरथे देवो राक्षसेशो वियच्चरः ॥ ८४<br>
तीक्ष्णखङ्गयुतो भीमः समरे समवस्थितः।<br>
महासिंहरवो देवो धनाध्यक्षो गदायुधः ॥ ८५<br>
चन्द्रादित्यावश्विनौ च चतुरङ्गबलान्वितौ।<br>
राजभिः सहितास्तस्थुर्गन्धर्वा हेमभूषणाः ॥ ८६<br>
हेमपीठोत्तरासङ्गा- श्चित्रधर्म-रथायुधाः।<br>
नाकपृष्ठ शिखण्डास्तु वैढूर्य्य-मकरध्वजाः ॥ ८७<br>
जपारक्तोत्तरासङ्गा राक्षसा रक्तमूर्द्धजाः।<br>
गृध्रध्वजा महावीर्या निर्मलायो विभूषणाः ॥ ८८<br>
मुसलासिगदाहस्ता रथे चोष्णीष दंशिताः।<br>
महामेघरवा नागा भीमोल्काशनिहेतयः ॥ ८९<br>
यक्षाः कृष्णाम्बरभृतो भीमबाणधनुर्द्धराः।<br>
ताम्रोलूकध्वजा रौद्रा हेमरत्न विभूषणाः ॥ ९०<br>
द्वीपिचर्मोत्तरासङ्गं निशाचरबलं बभौ।<br>
गार्धपत्रध्वजप्रायमस्थिभूषण भूषितम् ॥ ९१<br>
मुसलायुध दुष्प्रेक्ष्यं नाना प्राणि महारवम्।<br>
किन्नराः श्वेतवसनाः सितपत्रिपताकिनः ॥ ९२<br>
मत्तेभवाहनप्रायाः तीक्ष्ण तोमरहेतयः।<br>
मुक्ताजालपरिष्कारो हंसो रजतनिर्मितः ॥ ९३<br>
केतुर्जलाधिनाथस्य भीमधूम ध्वजानिलः।<br>
पद्मरागमहारत्न-विटपं धनदस्य तु ॥ ९४<br>
ध्वजं समुच्छ्रितं भाति गन्तुकाममिवाम्बरम्।<br>
वृकेण काष्ठलोहेन यमस्यासीत् महाध्वजः ॥ ९५<br>
राक्षसेशस्य केतोर्वै प्रेतस्य सुखमाबभौ।<br>
हेमसिंहध्वजौ देवो चन्द्रार्कावमितद्युती ॥ ९६<br>
कुम्भेन रत्नचित्रेण केतुरश्विनयोरभूत्।<br>
हेममातङ्गरचितं चित्र रत्न परिष्कृतम् ॥ ९७<br>
ध्वजं शतक्रतोरासीत् सितचामरमण्डितम्।<br>
सनाग यक्ष गन्धर्व महोरगनिशाचरा ॥ ९८<br>
सेना सा देवराजस्य दुर्जया भुवनत्रये।<br>
कोटयस्तास्त्रयस्त्रिंशद्दैवे देवनिकायिनाम् ॥ ९९<br>
हिमाचलाभे सितकर्णचामरे सुवर्ण पद्मामल सुन्दरस्रजि।<br>
कृताभिरागोज्ज्वलकुङ्कुमाङ्कुरे कपोललीलालिकदम्बसङ्कुले ॥ १००<br>
स्थितस्तदैरावतनामकुञ्जरे महाबलश्चित्रविभूषणाम्बरः ।<br>
विशालवस्त्रांशु-वितानभूषितः प्रकीर्णकेयूर-भुजाग्रमण्डलः ॥ <br>
सहस्रदृक् वन्दिसहस्रसंस्तुत-स्त्रिविष्टपेऽशोभत पाकशासनः ॥ १०१<br>
तुरङ्ग मातङ्ग बलौध सङ्कुला सितात पत्रध्वज राजिशालिनी।<br>
चमूश्च सा दुर्जयपत्रिसन्तता विभाति नानायुधयोधदुस्तरा ॥ १०२<br>
<br>
<br>
