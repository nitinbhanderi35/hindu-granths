<br>
पूरुवंशवर्णनम्।<br>
<br>
पूरोः पुत्रो महातेजा राजा स जनमेजयः। <br>
प्राची ततः सुतस्तस्य यः प्राचीमकरोद्दिशम्॥ ४९.१ ॥<br>
<br>
प्राचीत तस्य तनयो मनस्युश्च तथा भवत्। <br>
राजा पीतायुधो नाम मनस्योरभवत् सुतः॥ ४९.२ ॥<br>
<br>
दायादस्तस्य चाप्यासीद् धुन्धुर्नाम महीपतिः। <br>
धुन्धोर्बहुविधः पुत्रः सम्पातिस्तस्य चात्मजः॥ ४९.३ ॥<br>
<br>
सम्पातेस्तु रहं वर्चा भद्राश्वस्तस्य चात्मजः। <br>
भद्राश्वस्य धृतायां(घृतायां) तु दशाप्सरसि सूनवः॥ ४९.४ ॥<br>
<br>
औचेयुश्च हृषेयुश्च कक्षेयुश्च सनेयुकः।<br>
घृतेयुश्च विनेयुश्च स्थलेयुश्चैव सत्तमः॥ ४९.५ ॥<br>
<br>
धर्मेयुः सन्नतेयुश्च पुण्येयुश्चेति ते दश। <br>
औचेयोर्ज्वलना नाम भार्या वै तक्षकात्मजा॥ ४९.६ ॥<br>
<br>
तस्यां स जनयामास रन्तिनारं महीपतिम्।<br>
रन्तिनारो मनस्विन्यां पुत्रान् जज्ञे परान् शुभान्॥ ४९.७ ॥<br>
<br>
अमूर्तरयसंवीरं त्रिवनञ्चैव धार्मिकम्। <br>
गौरी कन्या तृतीया च मान्धातुर्जननी शुभा॥ ४९.८ ॥<br>
<br>
इलिना तु यमस्यासीत् कन्यायाजनयत् सुतान्। <br>
ब्रह्मवादपराक्रान्ताञ्छुभदा त्विलिना ह्यभूत्॥ ४९.९ ॥<br>
<br>
उपदानवी सुतान् लेभे चतुरस्त्विलिनात्मजात्।<br>
ऋष्यन्तमथ दुष्यन्तं प्रवीरमनघं तथा॥ ४९.१० ॥<br>
<br>
चक्रवर्त्ती ततो जज्ञे दुष्यन्तात् समितिञ्जयः। <br>
शकुन्तलायां भरतो यस्य नाम्ना च भारताः॥ ४९.११ ॥<br>
<br>
दौष्यन्तिं प्रति राजानं वागूचे चाशरीरिणी। <br>
माता भस्त्रा पितुः पुत्रो येन जातः स एव सः॥ ४९.१२ ॥<br>
<br>
भर स्वपुत्रं दुष्यन्त! मावमंस्थाः शकुन्तलाम्। <br>
रेतोधां नयते पुत्रः परेतं यमसादनात्॥ <br>
त्वं चास्य धाता गर्भस्य सत्यमाह शकुन्तला॥ ४९.१३ ॥<br>
<br>
भरतस्य विनष्टेषु तनयेषु पुरा किल। <br>
पुत्राणां मातृकात् कोपात् सुमहान् संक्षयः कृतः॥ ४९.१४ ॥<br>
<br>
ततो मरुद्भिरानीय पुत्रः स तु बृहस्पतेः। <br>
संक्रामितो भरद्वाजो मरुद्बिर्भरतस्य तु॥ ४९.१५ ॥<br>
<br>
ऋषय ऊचुः।<br>
भरतस्य भरद्वाजः पुत्रार्थं मारुतैः कथम्। <br>
संक्रामितो महातेजास्तन्नो ब्रूहि यथातथम्॥ ४९.१६ ॥<br>
<br>
सूत उवाच।<br>
पत्न्यामापन्नसत्वायामुशिजः सः स्थितो भुवि। <br>
भ्रातुर्भार्य्यां सद्रृष्ट्वा तु बृहस्पतिरुवाच ह॥ ४९.१७ ॥<br>
<br>
उपतिष्ठ स्वलङ्कृत्य मैथुनाय च मां शुभे!। <br>
एव मुक्ताऽब्रवीदेनं स्वयमेव बृहस्पतिम्॥ ४९.१८ ॥<br>
<br>
गर्भः परिणतश्चायं ब्रह्म व्याहरते गिरा। <br>
अमोघरेतास्त्वञ्चापि धर्मञ्चैवं विगर्हितम्॥ ४९.१९ ॥<br>
<br>
एवमुक्तोऽब्रवीदेनां स्वयमेव बृहस्पतिः। <br>
नोपदेष्टव्यो विनयस्त्वया मे वरवर्णिनि!॥ ४९.२० ॥<br>
<br>
धर्षमाणः प्रसह्यैनां मैथुनायोपचक्रमे। <br>
ततो बृहस्पतिं गर्भो धर्षमाणमुवाच ह॥ ४९.२१ ॥<br>
<br>
सन्निविष्टो ह्यहं पूर्वमिह नाम बृहस्पते!। <br>
अमोघरेताश्च भवान् नावकाश इह द्वयोः॥ ४९.२२ ॥<br>
<br>
एवमुक्तः स गर्भेण कुपितः प्रत्युवाच ह। <br>
यस्मात्त्वमीद्रृशे काले सर्वभूतेप्सिते सति॥ <br>
अभिषेधसि तस्मात्त्वं तमो दीर्घं प्रवेक्ष्यसि॥ ४९.२३ ॥<br>
<br>
ततः कामं सन्निवर्त्य तस्यानन्दाद् बृहस्पतेः। <br>
तद्रेतस्त्वपतद् भूमौ निवृत्तं शिशुकोऽभवत्॥ ४९.२४ ॥<br>
<br>
सद्यो जातं कुमारं तु द्रृष्ट्वा तं ममताऽब्रवीत्। <br>
गमिष्यामि गृहं स्वं वै भरस्वैनं बृहस्पते॥ ४९.२५ ॥<br>
<br>
एवमुक्त्वागता सा तु गतायां सोऽपि तं त्यजन्। <br>
मातापितृभ्यां त्यक्तन्तु द्रृष्ट्वा तं मारुतः शिशुम् <br>
जगृहुस्तं भरद्वाजं मरुतः कृपया स्थिताः॥ ४९.२६ ॥<br>
<br>
तस्मिन् काले तु भरतो बहुभिः ऋतुभि र्विभुः। <br>
पुत्रनैमित्तिकैर्यज्ञैरयजत् पुत्रलिप्सया॥ ४९.२७ ॥<br>
<br>
यदा स यजमानस्तु पुत्रं नासादयत् प्रभुः। <br>
ततः क्रतुं मरुत्सोमं पुत्रार्थे समुपाहरत्॥ ४९.२८ ॥<br>
<br>
तेन ते मरुतस्तस्य मरुत्सोमेन तुष्टुवुः। <br>
उपनिन्युर्भरद्वाजं पुत्रार्थं भरताय वै॥ ४९.२९ ॥<br>
<br>
दायादोऽङ्गिरसः सूनो रौरसस्तु बृहस्पतेः। <br>
संक्रामितो भरद्वाजो मरुद्भिर्मरुतं प्रति॥ ४९.३० ॥<br>
<br>
भरतस्तु भरद्वाजं पुत्रं प्राप्य विभुरब्रवीत्। <br>
आदावात्महितायः त्वं कृतार्थोऽहं त्वया विभो॥ ४९.३१ ॥<br>
<br>
पूर्वं तु वितथो तस्मिन् कृते वै पुत्रजन्मनि। <br>
ततस्तु वितथो नाम भरद्वाजो नृपोऽभवत्॥ ४९.३२ ॥<br>
<br>
तस्मादपि भरद्वाजाद् ब्राह्मणाः क्षत्रिया भुवि।<br>
द्व्यामुष्यायणकौलीनाः स्मृतास्ते द्विविधेन च॥ ४९.३३ ॥<br>
<br>
ततो जाते हि वितथे भरतश्च दिवं ययौ। <br>
भरद्वाजो दिवं यातो ह्यभिषिच्यसुतं ऋषिः॥ ४९.३४ ॥<br>
<br>
दायादो वितथस्यासीद् भुवमन्युर्महायशाः। <br>
महाभूतोपमाः पुत्रा श्चत्वारो भुवमन्यवः॥ ४९.३५ ॥<br>
<br>
बृहत् क्षेत्रो महावीर्यः नरो गर्गश्च वीर्य्यवान्।<br>
नरस्य संकृतिः पुत्रस्तस्य पुत्रो महायशाः॥ ४९.३६ ॥<br>
<br>
गुरुधीरन्तिदेवश्च सत्कृत्यान्तावुभौ स्मृतौ।<br>
गर्गस्य चैव दायादः शिबिर्विद्वानजायत॥ ४९.३७ ॥<br>
<br>
स्मृताः शैव्यास्ततो गर्गाः क्षत्रोपेता द्विजातयः। <br>
आहार्यतनयश्चैव धीमानासीदुरुक्षवः॥ ४९.३८ ॥<br>
<br>
तस्य भार्या विशाला तु सुषुवे पुत्रकत्रयम्। <br>
त्र्युषणं पुष्करिं चैव कविं चैव महायशाः॥ ४९.३९ ॥<br>
<br>
उरुक्षवाः स्मृता ह्येते सर्वे ब्राह्मणताङ्गताः। <br>
काव्यानान्तु वरा ह्येते त्रयः प्रोक्ता महर्षयः॥ ४९.४० ॥<br>
<br>
गर्गाः संकृतयः काव्याः क्षत्रोपेताद्विजातयः। <br>
संभृताङ्गिरसो दक्षाः बृहत् क्षत्रस्य च क्षितिः॥ ४९.४१ ॥<br>
<br>
बृहत् क्षत्रस्य दायादो हस्ति नामा बभूव ह। <br>
तेनेदं निर्मितं पूर्वं पुरन्तु गजसाह्वयम्॥ ४९.४२ ॥<br>
<br>
हस्तिनश्चैव दायादा स्त्रयः परमकीर्त्तयः। <br>
अजमीढो द्विमीढश्च पुरुमीढस्तथैव च॥ ४९.४३ ॥<br>
<br>
अजमीढस्य पत्न्यस्तु तिस्त्रः कुरुकुलोद्वहाः। <br>
नीलिनी धूमिनीचैव केशिनी चैव विश्रुताः॥ ४९.४४ ॥<br>
<br>
स तासु जनयामास पुत्रान् वै देववर्चसः। <br>
तपसोऽन्ते महातेजा जाता वृद्धस्य धार्मिकाः॥ ४९.४५ ॥<br>
<br>
भारद्वाजप्रसादेन विस्तरं तेषु मे श्रृणु।<br>
अजमीढस्य केशिन्यां कण्वः समभवत् किल॥ ४९.४६ ॥<br>
<br>
मेधातिथिः सुतस्तस्य तस्मात् काण्वायना द्विजाः। <br>
अजमीढस्य भूमिन्यां जज्ञे बृहदनुर्नृपः॥ ४९.४७ ॥<br>
<br>
बृहदनोर्बृहन्तोऽथ बृहन्तस्य बृहन् मनाः। <br>
बृहन्मनः सुतश्चापि बृहद्धनुरिति श्रुतः॥ ४९.४८ ॥<br>
<br>
बृहद्धनोर्बृहदिषुः पुत्रस्तस्य जयद्रथः। <br>
अश्वजित् तनयस्तस्य सेनजित् तस्य चात्मजः॥ ४९.४९ ॥<br>
<br>
अथ सेनजितः पुत्रा श्चत्वारो लोकविश्रुताः। <br>
रुचिराश्वश्च काव्यश्च राजा द्रृढरथस्तथा॥ ४९.५० ॥<br>
<br>
वत्सश्चावर्तको राजा यस्यैते परिवत्सकाः। <br>
रुचिराश्वस्य दायादः पृथुसेनो महायशाः॥ ४९.५१ ॥<br>
<br>
पृथुसेनस्य पौरस्तु पौरान्नीपोऽथ जज्ञिवान्।<br>
नीपस्यैक शतं त्वासीत् पुत्राणाममितौजसाम्॥ ४९.५२ ॥<br>
<br>
नीपा इति समाख्याताः राजानः सर्व एव ते। <br>
तेषां वंशकरः श्रीमान् नीपानां कीर्त्तिवर्द्धनः॥ ४९.५३ ॥<br>
<br>
काव्याच्च समरो नाम सदेष्टसमरोऽभवत्।<br>
समरस्य पारसम्पारौ सदश्व इति ते त्रयः॥ ४९.५४ ॥<br>
<br>
पुत्राः सर्वगुणोपेता जाता वै विश्रुता भुवि। <br>
पारपुत्रः पृथुर्जातः पृथोस्तु सुकृतोऽभवत्॥ ४९.५५ ॥<br>
<br>
जज्ञे सर्वगुणोपेतो विभ्राजस्तस्य चात्मजः। <br>
विभ्राजस्य तु दायाद स्त्वणुहो नाम वीर्य्यवान्॥ ४९.५६ ॥<br>
<br>
बभूव शुकजामाता कृत्वी भर्ता महायशाः। <br>
अणुहस्य तु दायादो ब्रह्मदत्तो महीपतिः॥ ४९.५७ ॥<br>
<br>
युगदत्तः सुतस्तस्य विष्वक्सेनो महायशाः। <br>
विभ्राजः पुनराजातो सुकृतेनेह कर्मणा॥ ४९.५८ ॥<br>
<br>
विष्वक्सेनस्य पुत्रस्तु उदक्सोनो बभूव ह। <br>
भल्लाटस्तस्य पुत्रस्तु तस्यासीज्जनमेजयः।<br>
उग्रायुधेन तस्यार्थे सर्वे नीपाः प्रणाशिताः॥ ४९.५९ ॥<br>
<br>
ऋषय ऊचुः।<br>
उग्रायुधः कस्य सुतः कस्य वंशे स कथ्यते। <br>
किमर्थं तेन ते नीपाः सर्वे चैव प्रणाशिताः॥ ४९.६० ॥<br>
<br>
सूत उवाच।<br>
उग्रायुधः सूर्य्यवंश्य स्तपस्तेपे वराश्रमे। <br>
स्थाणुभूतोऽष्टसाहस्रं तं भेजे जनमेजयः॥ ४९.६१ ॥<br>
<br>
तस्य राज्यं प्रतिश्रुत्य नीपानाजघ्निवान् प्रभुः। <br>
उवाच सान्त्वं विविधं जघ्नुस्ते वै ह्युभावपि॥ ४९.६२ ॥<br>
<br>
हन्यमाना गतानूचे यस्माद्धेतोर्न मे वचः। <br>
शरणागतरक्षार्थं तस्मादेवं शपामि वः॥ ४९.६३ ॥<br>
<br>
यदि मेऽस्ति तपस्तप्तं सर्वान्नयतु वो यमः। <br>
ततस्तान् कृष्यमाणांस्तु यमेन पुरतः स तु॥ ४९.६४ ॥<br>
<br>
कृपया परयाविष्टो जनमेजयमूचिवान्। <br>
गतानेतानिमान् वीरांस्त्वं मे रक्षितुमर्हसि॥ ४९.६५ ॥<br>
<br>
अरे पापा! दुराचारा! भवितारोऽस्य किङ्कराः। <br>
तथेत्युक्तस्ततो राजा यमेन युयुधे चिरम्॥ ४९.६६ ॥<br>
<br>
व्याधिभिर्नारकैर्घोरैर्यमेन सह तान् बलात्। <br>
विजित्य मुनये प्रादात् तदद्भुतमिवाऽभवत्॥ ४९.६७॥<br>
<br>
यमस्तुष्टस्ततस्तस्मै मुक्ति ज्ञानं ददौ परम्। <br>
सर्वे यथोचितं कृत्वा जग्मुस्ते कृष्णमव्ययम्॥ ४९.६८ ॥<br>
<br>
येषान्तु चरितं गृह्य हन्यन्ते नापमृत्युभिः। <br>
इह लोके परे चैव सुखमक्षय्यमश्नुते॥ ४९.६९ ॥<br>
<br>
अजमीढस्य धूमिन्यां विद्वाञ्जज्ञे यवीनरः। <br>
धृतिमांस्तस्य पुत्रस्तु तस्य सत्यधृतिस्मृतः॥<br>
अथ सत्यधृतेः पुत्रो द्रृढनेमिः प्रतापवान्॥ ४९.७० ॥<br>
<br>
दृढनेमि सुतश्चापि सुधर्मा नाम पार्थिवः। <br>
आसीन् सुधर्मतनयः सार्वभौमः प्रतापवान्॥ ४९.७१ ॥<br>
<br>
सार्वभौमेति विख्यातः पृथिव्यामेकारड् बभौ। <br>
तस्यान्ववाये महति महापौरवनन्दनः॥ ४९.७२ ॥<br>
<br>
महापौरवपुत्रस्तु राजा रुक्मरथः स्मृतः। <br>
अथ रुक्मरथस्यासीत् सुपार्श्वो नामपार्थिवः॥ ४९.७३ ॥<br>
<br>
सुपार्श्वतनयश्चापि सुमतिर्नाम धार्मिकः। <br>
सुमतेरपि धर्मात्मा राजा सन्नतिमानपि॥ ४९.७४ ॥<br>
<br>
तस्यासीत् सन्नतिमतः कृतो नाम सुतो महान्।<br>
हिरण्यनाभिनः शिष्यः कौसल्यस्य महात्मनः॥ ४९.७५ ॥<br>
<br>
चतुर्विंशतिधा येन प्रोक्ता वै साम संहिताः। <br>
स्मृतास्ते प्राच्य सामानः कार्तानामेह सामगाः॥ ४९.७६ ॥<br>
<br>
कार्तिरुग्रायुधः सो वै महापौरववर्द्धनः। <br>
बभूव येन विक्रम्य पृथुकस्य पिता हतः॥ ४९.७७ ॥<br>
<br>
नीलो नाम महाराजः पञ्चालाधिपतिर्वशी। <br>
उग्रायुधस्य दायादः क्षेमो नाम महायशाः॥ ४९.७८ ॥<br>
<br>
क्षेमात् सुनीथः संजज्ञे सुनीथस्य नृपञ्जयः। <br>
नृपञ्जयाच्च विरथ इत्येते पौरवाः स्मृताः॥ ४९.७९ ॥<br>
