<br>
पञ्चलाङ्गलकमहादानविधिवर्णनम्।<br>
<br>
मत्स्य उवाच।<br>
अथातः सम्प्रवक्ष्यामि महादानमनुत्तमम्।<br>
पञ्चलांगलकं नाम महापातकनाशनम् ॥  २८३.१<br>
<br>
पुण्यां तिथिमथासाद्य युगादि ग्रहणादिकाम्।<br>
भूमिदानं नरो दद्यात् पञ्चलाङ्गलकान्वितम् ॥  २८३.२<br>
<br>
खर्वटं खेटकं वापि ग्रामं वा सस्यशालिनम्।<br>
निवर्तनशतं वापि तदर्धं वापि शक्तितः ॥  २८३.३<br>
<br>
सारदारुमयान् कृत्वा हलान् पञ्चविचक्षणः।<br>
सर्वोपकरणैर्युक्तानन्यान् पञ्च च काञ्चनान् <br>
कुर्य्यात्पञ्चपलादूर्ध्वमासहस्रपलावधि ॥  २८३.४<br>
<br>
वृषान् लक्षणसंयुक्तान् दशचैव धुरन्धरान्।<br>
सुवर्णश्रृङ्गाभरणान् मुक्ता लांगूल भूषणान्॥  २८३.५<br>
<br>
रूप्यपादाग्रतिलकान् रक्तकौशेय भूषणान्।<br>
स्रग्दामचन्दनयुतान् शालायामधिवासयेत् ॥  २८३.६<br>
<br>
धरण्यादित्यरुद्रेभ्यः पायसं निर्वपेच्चरुम्।<br>
एकस्मिन्नेव कुण्डे तु गुरुस्तेभ्यो निवेदयेत् ॥  २८३.७<br>
<br>
पलाशसमिधस्तद्वदाज्यं कृष्णतिलास्तथा।<br>
तुलापुरुषवत्कुर्य्याल्लोकेशावाहनं बुधः ॥  २८३.८<br>
<br>
ततो मङ्गलशब्देन शुक्लमाल्याम्बरो बुधः।<br>
आहूय द्विजदाम्पत्यं हेमसूत्रांगुलीयकैः ॥  २८३.९<br>
<br>
कौशेयवस्त्रकटकैर्मणिभिश्चाभिपूजयेत्।<br>
शय्यां सोपस्करां दद्याद्धेनुमेकां पयस्विनीम् ॥  २८३.१०<br>
<br>
तथाष्टादशधान्यानि समन्तादधिवासयेत्।<br>
ततः प्रदक्षिणीकृत्य गृहीतकुसुमाञ्जलिः ॥  २८३.११<br>
<br>
इममुच्चारयेन्मन्त्रमथ सर्वं निवेदयेत्।<br>
यस्माद्देवगणाः सर्वे स्थावराणि चराणि च ॥  २८३.१२<br>
<br>
धुरन्धराङ्गे तिष्ठन्ति तस्माद् भक्तिः शिवेऽस्तु मे।<br>
यस्माच्च भूमिदानस्य कलां नार्हन्ति षोड़शीम् ॥  २८३.१३<br>
<br>
दानान्यन्यानि मे भक्तिर्धर्म एव दृढा भवेत्।<br>
दण्डेन सप्तहस्तेन त्रिंशद्दण्डं निवर्तनम् ॥  २८३.१४<br>
<br>
त्रिभागहीनं गोचर्म मानमाह प्रजापतिः।<br>
मानेनानेन यो दद्यान् निवर्तनशतं बुधः।<br>
विधिनानेन तस्याशु क्षीयते पापसंहतिः ॥  २८३.१५<br>
<br>
तदर्द्धमथवा दद्यादपि गोचर्ममात्रकम्।<br>
भवनस्थानमात्रं वा सोऽपि पापैः प्रमुच्यते ॥  २८३.१६<br>
<br>
यावन्ति लाङ्गलकमार्गमुखानि भूमेः भासांपतेर्दुहितुरङ्गज रोमकाणि।<br>
तावन्ति शङ्करपुरे स समा हि तिष्ठेत् भूमिप्रदानमिह यः कुरुते मनुष्यः ॥  २८३.१७<br>
<br>
गन्धर्वकिन्नरसुरासुरसिद्धसङ्घैराधूतचामरमुपेत्य महद्विमानम्।<br>
संपूज्यते पितृपितामहबन्दुयुक्तः शम्भोः पदं व्रजति चामरनायकः सन् ॥  २८३.१८<br>
<br>
इन्द्रत्वमप्यधिगतं क्षयमभ्युपैति गोभूमिलाङ्गल धुरन्धर सम्प्रदानात्।<br>
तस्मादघौघपटलक्षयकारिभूमेर्दानं विधेयमिति भूतिभवोद्भवाय ॥  २८३.१९<br>
