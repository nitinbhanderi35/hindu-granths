<br>
मन्वन्तरस्थितिवर्णनम्।<br>
<br>
सूत उवाच।<br>
मन्वन्तराणि यानि स्युः कल्पे कल्पे चतुर्दश।<br>
व्यतीतानागतानि स्युर्यानि मन्वन्तरेष्विह।। १४५.१ ।।<br>
विस्तरेणानुपूर्व्याच्च स्थितिं वक्ष्ये युगे युगे।<br>
तस्मिन् युगे च सम्भूतिर्यासां यावच्च जीवितम्।। १४५.२ ।।<br>
युगमात्रन्तु जीवन्ति न्यूनं तस्माद्‌द्वयेन च।<br>
चतुर्दशसु तावन्तो ज्ञेया मन्वन्तरेष्विह।। १४५.३ ।।<br>
मनुष्याणां पशूनाञ्च पक्षिणां स्थावरैः सहः।<br>
तेषामायुरुपक्रान्तं युगधर्मेषु सर्वशः।। १४५.४ ।।<br>
तथैवायुः परिक्रान्तं युगधर्मेषु सर्वशः।<br>
अस्थितिञ्च कलौ द्रृष्ट्वा भूतानां मानुषे तथा।। १४५.५ ।।<br>
परमायुः शतन्त्वेतन्मानुषाणां कलौ स्मृतम्।<br>
देवासुरमनुष्याश्च यक्षगन्धर्वराक्षसाः।। १४५.६ ।।<br>
परिणाहोच्छ्रये तुल्या जायन्तेह कृते युगे।<br>
षण्णवत्यङ्गुलोत्सेधो अष्टानां देवयोनिनाम्।। १४५.७ ।।<br>
नवाङ्गुलप्रमाणेन निष्पन्नेन तथाष्टकम्।<br>
एतत् स्वाभाविकं तेषां प्रमाणमधिकुर्वताम्।। १४५.८ ।।<br>
मनुष्या वर्त्तमानास्तु युगसन्ध्यांशकेष्विह।<br>
देवासुरप्रमाणन्तु सप्तसप्ताङ्गुलं क्रमात्।। १४५.९ ।।<br>
चतुराशीतिकैश्चैव कलिजैरङ्गुलैः स्मृतम्।<br>
आपादतलमस्तको नवतालो भवेत्तु यः।। १४५.१० ।।<br>
संहृत्याजानुबाहुश्च दैवतैरभिपूज्यते।<br>
गवाञ्च हस्तिनाञ्चैव महिषस्थावरात्मनाम्।। १४५.११ ।।<br>
क्रमेणैतेन विज्ञेये ह्रासवृद्धी युगे युगे।<br>
षट्‌सप्तत्यङ्गुलोत्सेधः पशुराककुदो भवेत्।। १४५.१२ ।।<br>
अङ्गुलानामष्टशतमुत्सेधो हस्तिनां स्मृतः।<br>
अङ्गुलानां सहस्रन्तु द्विचत्वारिंशदङ्गुलम्।। १४५.१३ ।।<br>
शतार्द्धमङ्गुलानान्तु ह्युत्सेधः शाखिनाम्परः।<br>
मानुषस्य शरीरस्य सन्निवेशस्तु याद्रृशः।। १४५.१४ ।।<br>
तल्लक्षणन्तु देवानां द्रृश्यतेऽन्वयदर्शनात्।<br>
बुद्ध्यातिशयसंयुक्तो देवानां काय उच्यते।। १४५.१५ ।।<br>
तथा नातिशयश्चैव मानुषः काय उच्यते।<br>
इत्येव हि परिक्रान्ता भावा ये दिव्यमानुषाः।। १४५.१६ ।।<br>
पशूनां पक्षिणाञ्चैव स्थावराणां च सर्वशः।<br>
गावोऽजाश्वाश्च विज्ञेया हस्तिनः पक्षिणो मृगाः।। १४५.१७ ।।<br>
उपयुक्ताः क्रियास्वेते यज्ञियास्त्विह सर्वशः।<br>
यथाक्रमोपभोगाश्च देवानां पशुमूर्त्तयः।। १४५.१८ ।।<br>
तेषां रूपानुरूपैश्च प्रमाणैः स्थिरजङ्गमाः।<br>
मनोज्ञैस्तत्र तैर्भागैः सुखिनो ह्युपपेदिरे।। १४५.१९ ।।<br>
अथ सन्तः प्रवक्ष्यामि साधूनथ ततश्च वै।<br>
ब्राह्मणाः श्रुतिशब्दाश्च देवानां पशुमूर्त्तयः।। १४५.२० ।।<br>
संपूज्य ब्रह्मणा ह्यन्तस्तेन सन्तः प्रचक्षते।<br>
सामान्येषु च धर्मेषु तथा वैशेषिकेषु च।। १४५.२१ ।।<br>
ब्रह्मक्षत्रविशो युक्ताः श्रौतस्मार्तेन कर्म्मणा।<br>
वर्णाश्रमेषु युक्तस्य सुखोदर्कस्य स्वर्गतौ।। १४५.२२ ।।<br>
श्रौतस्मार्त्तो हि यो धर्मो ज्ञानधर्मः स उच्यते।<br>
दिव्यानां साधनात् साधुर्ब्रह्मचारीगुरोर्हितः।। १४५.२३ ।।<br>
कारणात् साधनाच्चैव गृहस्थः साधुरुच्यते।<br>
तपसश्च तथाऽरण्ये साधुर्वैखानसः स्मृतः।। १४५.२४ ।।<br>
यतमानो यतिः साधुः स्मृतो योगस्य साधनात्।<br>
धर्मो धर्मगतिः प्रोक्तः शब्दो ह्येष क्रियात्मकः।। १४५.२५ ।।<br>
कुशलाकुशलौ चैव धर्माधर्मौ ब्रवीत् प्रभुः।<br>
अथ देवाश्च पितरः ऋषयश्चैव मानुषाः।। १४५.२६ ।।<br>
अयं धर्मो ह्ययं नेति ब्रुवते मौनमूर्त्तिना।<br>
धर्मेति धारणे धातुर्महत्वे चैव उच्यते।। १४५.२७ ।।<br>
आधारणे महत्त्वे वा धर्म्मः स तु निरुच्यते।<br>
तत्रेष्टप्रापको धर्म्म आचार्य्यैरुपदिश्यते।। १४५.२८ ।।<br>
अधर्म्मश्चानिष्टफल आचार्य्यैर्नोपदिश्यते।<br>
वृद्धाश्च लोलुपाश्चैव आत्मवन्तोह्यदाम्भिकाः।। १४५.२९ ।।<br>
सम्यग्विनीतामृदवस्तानाचार्यान् प्रचक्षते।<br>
धर्मज्ञैः विहितो धर्म्मः श्रौतस्मार्त्तो द्विजातिभिः।। १४५.३० ।।<br>
दाराग्निहोत्रसम्बन्धमिज्या श्रौतस्य लक्षणम्।<br>
स्मार्त्तो वर्णाश्रमाचारो यमैश्च नियमैर्युतः।। १४५.३१ ।।<br>
पूर्वेभ्यो वेदयित्वाह श्रौतं सप्तर्षयोऽब्रुवन्।<br>
ऋचो यजूंषि सामानि ब्रह्मणोऽङ्गानि वै श्रुतिः।। १४५.३२ ।।<br>
मन्वन्तरस्यातीतस्य स्मृत्वा तन्मनुरब्रवीत्।<br>
तस्मात् स्मार्तः स्मृतो धर्मो वर्णाश्रमविभागशः।। १४५.३३ ।।<br>
एवं वै द्विविधो धर्म्मः शिष्टाचारः स उच्यते।<br>
शिषेर्धातोश्च निष्ठन्ताच्छिष्ठशब्दं प्रचक्षते।। १४५.३४ ।।<br>
मन्वन्तरेषु ये शिष्टा इह निष्ठान्तात्‌ धार्मिकाः।<br>
मनुः सप्तर्षयश्चैव लोकसन्तानकारिणः।। १४५.३५ ।।<br>
तिष्ठन्तीह च धर्मार्थं ताञ्छिष्टान्‌ सम्प्रचक्षते।<br>
तैः शिष्टैश्चलितो धर्मः स्थाप्यते वै युगे युगे।। १४५.३६ ।।<br>
त्रयीवार्त्ता दण्डनीतिः प्रजा वर्णाश्रमेप्सया।<br>
शिष्टैराचर्य्यते यस्मात् पुनश्चैव मनुक्षये।। १४५.३७ ।।<br>
पूर्वैः पूर्वैर्मतत्वाच्च शिष्टाचारः स शाश्वतः।<br>
दानं सत्यं तपो लोको विद्येज्या पूजनन्दमः।। १४५.३८ ।।<br>
अष्टौ तानि चरित्राणि शिष्टाचारस्य लक्षणम्।<br>
शिष्टा यस्माच्चरन्त्येनं मनुः सप्तर्षयश्च ह।। १४५.३९ ।।<br>
मन्वन्तरेषु सर्वेषु शिष्टाचारस्ततः स्मृतः।<br>
विज्ञेयः श्रवणाच्छ्रौतः स्मरणात्स्मार्त्त उच्यते।। १४५.४० ।।<br>
इज्या वेदात्मकः श्रौतः स्मार्त्तो वर्णाश्रमात्मकः।<br>
प्रत्यङ्गानि प्रवक्ष्यामि धर्मस्येह तु लक्षणम्।। १४५.४१ ।।<br>
द्रृष्टानुभूतमर्थञ्च यः पृष्टो न विगूहते।<br>
यथा भूतप्रवादस्तु इत्येतद्धर्मलक्षणम्।। १४५.४२ ।।<br>
ब्रह्मचर्य्यं तपो मौनं निराहारत्वमेव च।<br>
इत्येतत् तपसो रूपं सुघोरन्तु दुरासदम्।। १४५.४३ ।।<br>
पशूनां द्रव्यहविषामृक्‌सामयजुषां तथा।<br>
ऋत्विजां दक्षिणायाश्च संयोगो यज्ञ उच्यते।। १४५.४४ ।।<br>
आत्मवत्सर्वभूतेषु यो हिताय शुभाय च।<br>
वर्त्तते सततं हृष्टः क्रिया श्रेष्ठा दया स्मृता।। १४५.४५ ।।<br>
आक्रुष्टोऽभिहतो यस्तु नाक्रोशेत्प्रहरेदपि।<br>
अदुष्टो वाङ्मनः कायैस्तितिक्षुः सा क्षमा स्मृता।। १४५.४६ ।।<br>
स्वामिना रक्ष्यमाणानामुत्सृष्टानाञ्च सम्भ्रमे।<br>
परस्वानामनादानमलोभ इति संज्ञितः।। १४५.४७ ।।<br>
मैथुनस्यासमाचारो जल्पनाच्चिन्तनात्तथा।<br>
निवृत्तिर्ब्रह्मचर्यञ्च तदेतच्छ्मलक्षणम्।। १४५.४८ ।।<br>
आत्मार्थे वा परार्थे वा इन्द्रियाणीह यस्य वै।<br>
विषये न प्रवर्त्तन्ते दमस्यैतत्तु लक्षणम्।। १४५.४९ ।।<br>
पञ्चात्मके यो विषये कारणे चाष्टलक्षणे।<br>
तत्तद्‌गुणवते देयमित्येतद्दानलक्षणम्।। १४५.५१ ।।<br>
श्रुतिस्मृतिभ्यां विहितो धर्मो वर्णाश्रमात्मकः।<br>
शिष्टाचारप्रवृद्धश्च धर्मोऽयं साधुसम्मतः।। १४५.५२ ।।<br>
अप्रद्वेष्यो ह्यनिष्टेषु इष्टं वै नाभिनन्दति।<br>
प्रीतितापविषादानां विनिवृत्तिर्विरक्तता।। १४५.५३ ।।<br>
सन्न्यासः कर्मणां न्यासः कृतानामकृतैः सह।<br>
कुशलाकुशलाभ्यां तु प्रहाणं न्यास उच्यते।। १४५.५४ ।।<br>
अव्यक्तादिविशेषान्त विकारेऽस्मिन्निवर्त्तते।<br>
चेतनाचेतनं ज्ञात्वा ज्ञाने ज्ञानी स उच्यते।। १४५.५५ ।।<br>
प्रत्यङ्गानि तु धर्मस्य चेत्येतल्लक्षणं स्मृतम्।<br>
ऋषिभिर्धर्मतत्त्वज्ञैः पूर्वे स्वायम्भुवेऽन्तरे।। १४५.५६ ।।<br>
अत्र वो वर्णयिष्यामि विधिं मन्वन्तरस्य तु।<br>
तथैव चातुर्होत्रस्य चातुर्वर्ण्यस्य चैव हि।। १४५.५७ ।।<br>
प्रति मन्वन्तरञ्चैव श्रुतिरन्या विधीयते।<br>
ऋचो यजूंषि सामानि यथावत् प्रतिदैवतम्।। १४५.५८ ।।<br>
विधिस्तोत्रं तथा होत्रं पूर्ववत् सम्प्रवर्त्तते।<br>
द्रव्यस्तोत्रं गुणस्तोत्रं कर्म्मस्तोत्रं तथैव च।। १४५.५९ ।।<br>
तथैवाभिजनस्तोत्रं स्तोत्रमेवं चतुर्विधम्।<br>
मन्वन्तरेषु सर्वेषु यथा वेदाद्भवन्ति हि।। १४५.६० ।।<br>
प्रवर्तयन्ति तेषां वै ब्रह्मस्तोत्रं पुनः पुनः।<br>
एवं मन्त्रगुणानान्तु समुत्पत्तिश्चतुर्विधा।। १४५.६१ ।।<br>
अथर्वऋग्यजुः साम्नां वेदेष्विह पृथक् पृथक्।<br>
ऋषिणां तपतां तेषां तपः परमदुश्चरम्।। १४५.६२ ।।<br>
मन्त्राः प्रादुर्भवन्त्यादौ पूर्वमन्वन्तरस्य ह।<br>
असन्तोषाद्भयाद्‌दुः खान्मोहाच्छोकाच्च पञ्चधा।। १४५.६३ ।।<br>
ऋषीणां तारका येन लक्षणेन यद्रृच्छया।<br>
ऋषीणां याद्रृशत्वं हि तद्वक्ष्यामीह लक्षणाम्।। १४५.६४ ।।<br>
अतीतानागतानाञ्च पञ्चधा ह्यार्षकं स्मृतम्।<br>
तथा ऋषीणां वक्ष्यामि आर्षस्येह समुद्भवम्।। १४५.६५ ।।<br>
गुणसाम्येन वर्त्तन्ते सर्वसम्प्रलये तदा।<br>
अविभागेन वेदानामनिर्द्देश्यतमोमये।। १४५.६६ ।।<br>
अबुद्धिपूर्वकं तद्वै चेतनार्थं प्रवर्तते।<br>
तेनार्षं बुद्धिपूर्वन्तु चेतनेनाप्यधिष्ठितम्।। १४५.६७ ।।<br>
प्रवर्तते यथा ते तु यथा मत्स्योदकावुभौ।<br>
चेतनाधिकृतं सर्वं प्रावर्तत गुणात्मकम्।। <br>
कार्यकारणभावेन तथा तस्य प्रवर्तते।। १४५.६८ ।।<br>
विषयो विषयित्वञ्च तदा ह्यर्थपदात्मकौ।<br>
कालेन प्रापणीयेन भेदाश्च कारणात्मकाः।। १४५.६९ ।।<br>
सांसिद्धिकास्तदावृत्ताः क्रमेण महदादयः।<br>
महतोऽसावहङ्कारस्तस्माद्‌भूतेन्द्रियाणि च।। १४५.७० ।।<br>
भूतभेदाश्च भूतेभ्यो जज्ञिरे तु परस्परम्।<br>
संसिद्धिकारणं कार्य्यं सद्य एव निवर्त्तते।। १४५.७१ ।।<br>
यथोल्मुकात्तु विटपा एककालाद्भवन्ति हि।<br>
तथा प्रवृत्ताः क्षेत्रज्ञाः कालेनैकेनकारणात्।। १४५.७२ ।।<br>
यथान्धकारे खद्योतः सहसा सम्प्रद्रृश्यते।<br>
तथा निवृत्तो ह्यव्यक्तः खद्योत इव सज्वलन्।। १४५.७३ ।।<br>
स महात्मा शरीरस्थस्तत्रैवेह प्रवर्त्तते।<br>
महतस्तमसः पारे वैलक्षण्याद्विभाव्यते।। १४५.७४ ।।<br>
तत्रैव संस्थितो विद्वान् तपसान्त इति श्रुतम्।<br>
बुद्धिर्विवर्द्धतस्तस्य प्रादुर्भूता चतुर्विधा।। १४५.७५ ।।<br>
ज्ञानं वैराग्यमैश्वर्यं धर्मश्चेति चतुष्टयम्।<br>
सांसिद्धिकान्यथैतानि अप्रतीतानि तस्य वै।। १४५.७६ ।।<br>
महात्मनः शरीरस्य चैतन्यात् सिद्धिरुच्यते।<br>
पुरि शेते यतः पूर्वं क्षेत्रज्ञानं तथापि च।। १४५.७७ ।।<br>
पुरे शयनात् पुरुषः क्षेत्रज्ञानात् क्षेत्रज्ञ उच्यते।<br>
यस्माद्धर्मात् प्रसूते हि तस्माद्वै धार्मिकस्तु सः।। १४५.७८ ।।<br>
सांसिद्धिके शरीरे च बुद्‌ध्याव्यक्तस्तु चेतनः।<br>
एवं विवृत्तः क्षेत्रज्ञः क्षेत्रं ह्यनभिसन्धितः।। १४५.७९ ।।<br>
निवृत्तिसमकाले तु पुराणन्तदचेतनम्।<br>
क्षेत्रज्ञेन परिज्ञातं भोग्योऽयं विषयो मम।। १४५.८० ।।<br>
ऋषिर्हिंसागतौ धातुर्विद्या सत्यं तपः श्रुतम्।<br>
एष सन्निचयो यस्माद् ब्रह्मणस्तु ततस्त्वृषिः।। १४५.८१ ।।<br>
निवृत्तिसमकालाच्च बुद्ध्या व्यक्तऋषिस्त्वयम्।<br>
ऋषते परमं यस्मात्परमर्षिस्ततः स्मृतः।। १४५.८२ ।।<br>
गत्यर्थाद्रृषतेर्धातोर्नामनिर्वृत्तिकारणम्।<br>
यस्मादेष स्वयम्भूतस्तस्माच्च ऋषिता मता।। १४५.८३ ।।<br>
सेश्वराः स्वयमुद्‌भूता ब्रह्मणो मानसाः सुताः।<br>
निवर्तमानैस्तैर्बुद्ध्या महान्‌ परिगतः परः।। १४५.८४ ।।<br>
यस्माद्‌द्रृशपरत्वेन सह तस्मान्महर्षयः।<br>
ईश्वराणां सुतास्तेषां मानसाश्चौरसाश्च वै।। १४५.८५ ।।<br>
ऋषिस्तस्मात्परत्वेन भूतादिर्ऋषयस्ततः।<br>
ऋषिपुत्रा ऋषीकास्तु मैथुनाद्‌ गर्भसम्भवाः।। १४५.८६ ।।<br>
परत्वेन ऋषन्ते वै भूतादिनृषिकास्ततः।<br>
ऋषिकाणां सुता ये तु विज्ञेया ऋषिपुत्रकाः।। १४५.८७ ।।<br>
श्रुत्वा ऋषं परत्वेन श्रुतास्तस्माच्छ्रुतर्षयः।<br>
अव्यक्तात्मा महात्मा वाहङ्कारात्मा तथैव च।। १४५.८८ ।।<br>
भूतात्मा चेन्द्रियात्मा च तेषां तज्‌ज्ञानमुच्यते।<br>
इत्येवमृषिजातिस्तु पञ्चधा नाम विश्रुता।। १४५.८९ ।।<br>
भृगुर्मरीचिरत्रिश्च अङ्गिरः पुलहः क्रतुः।<br>
मनुर्दक्षो वसिष्ठश्च पुलस्त्यश्चापि ते दश।। १४५.९० ।।<br>
ब्रह्मणो मानसा ह्येते उत्पन्नाः स्वयमीश्वराः।<br>
परत्वेनर्षयो यस्मान्मतास्तस्मान्महर्षयः।। १४५.९१ ।।<br>
ईश्वराणां सुतास्त्वेषामृषयस्तान्निबोधत।<br>
काव्यो बृहस्पतिश्चैव कश्यपश्च्यवनस्तथा।। १४५.९२ ।।<br>
उतथ्यो वामदेवश्च अगस्त्यः कौशिकस्तथा।<br>
कर्दमो वालखिल्याश्च विश्रवाः शक्तिवर्द्धनः।। १४५.९३ ।।<br>
इत्येते ऋषयः प्रोक्तास्तपसा ऋषिताङ्गताः।<br>
तेषां पुत्रानृषीकांस्तु गर्भोत्पन्नान्निबोधत।। १४५.९४ ।।<br>
वत्सरो नग्नहूश्चैव भरद्वाजश्च वीर्यवान्।<br>
ऋषिर्दीर्घतमा चैव बृहद्वक्षाः शरद्वतः।। १४५.९५ ।।<br>
वाजिश्रवाः सुचिन्तश्च शावश्च सपराशरः।<br>
श्रृङ्गी च शङ्खपाच्चैव राजा वै श्रवणस्तथा।। १४५.९६ ।।<br>
इत्येते ऋषिकाः सर्वे सत्येन ऋषिताङ्गताः।<br>
ईश्वरा ऋषयश्चैव ऋषीका ये च विश्रुताः।। १४५.९७ ।।<br>
एवं मन्त्रकृतः सर्वे कृत्स्नशश्च निबोधत।<br>
भृगुः काश्यपः प्राचेता दधीचो ह्यात्मवानपि।। १४५.९८ ।।<br>
ऊर्वोऽथ जमदग्निश्च वेदः सारस्वतस्तथा।<br>
आर्ष्टिषेणश्च्यवनश्च पीतहव्य स वेधसः।। १४५.९९ ।।<br>
वैण्यः पृथुर्दिवोदासो ब्रह्मवान् गृत्सशौनकौ।<br>
एकोनविंशतिर्ह्येते भृगवो मन्त्रकृत्तमाः।। १४५.१०० ।।<br>
अङ्गिराश्चैव त्रितश्च भरद्वाजोऽथ लक्ष्मणः।<br>
कृतवाचस्तथा गर्गः स्मृतिसंस्कृतिरेव च।। १४५.१०१ ।।<br>
गुरुवीतश्च मान्धाता अम्वरीषस्तथैव च।<br>
युवनाश्वः पुरुकुत्सः स्वश्रवस्तु सदस्यवान्।। १४५.१०२ ।।<br>
अजमीढो स्वहार्यश्च ह्युत्कलः कविरेव च।<br>
पृषदश्वो विरूपश्च काव्यश्चैवाथ मुद्गलः।। १४५.१०३ ।।<br>
उतथ्यश्च शरद्वांश्च तथा वाजिश्रवा अपि।<br>
अपस्यौषः सुचित्तिश्च वामदेवस्तथैव च।। १४५.१०४ ।।<br>
ऋषिजो बृहच्छुल्कश्च ऋषिर्दीर्घतमा अपि।<br>
कक्षीवांश्च त्रयस्त्रिंशत् स्मृता ह्यङ्गिरसां वराः।। १४५.१०५ ।।<br>
एते मन्त्रकृतः सर्वे काश्यपांस्तु निबोधत।<br>
कश्यपः सहवत्सारो नैध्रुवो नित्य एव च।। १४५.१०६ ।।<br>
असितो देवलश्चैव षडेते ब्रह्मवादिनः।<br>
अत्रिरर्द्धस्वनश्चैव शावास्योऽथ गविष्ठिरः।। १४५.१०७ ।।<br>
कर्णकश्च ऋषिः सिद्धस्तथा पूर्वातिथिश्च यः।। १४५.१०८ ।।<br>
इत्येते त्वत्रयः प्रोक्ता मन्त्रकृत् षण्महर्षयः ।<br>
वसिष्ठश्चैव शक्तिश्च तृतीयश्च पराशरः।। १४५.१०९ ।।<br>
ततस्तु इन्द्रप्रतिमः प़ञ्चमस्तु भरद्वसुः।<br>
षष्ठस्तु मित्रावरुणः सप्तमः कुण्डिनस्तथा।। १४५.११० ।।<br>
इत्येते सप्त विज्ञेया वासिष्ठा ब्रह्मवादिनः।<br>
विश्वामित्रश्च गाधेयो देवरातस्तथा बलः।। १४५.१११ ।।<br>
तथा विद्वन्मधुच्छन्दा ऋषिश्चान्योऽघमर्षणः।<br>
अष्टको लोहितश्चैव भृतकीलश्चमाम्बुधिः।। १४५.११२ ।।<br>
देवश्रवा देवरतः पुराणश्च धनञ्जयः।<br>
शिशिरश्च महातेजाः शालङ्कायन एव च।। १४५.११३ ।।<br>
त्रयोदशैते विज्ञेया ब्रह्मिष्ठाः कौशिका वराः।<br>
अगस्त्योऽथ द्रृढद्युम्नो इन्द्रबाहुस्तथैव च।। १४५.११४ ।।<br>
ब्रह्मिष्टागस्तयो ह्येते त्रयः परमकीर्त्तयः।<br>
मनुर्वैवस्वतश्चैव ऐलो राजा पुरूरवाः।। १४५.११५ ।।<br>
क्षत्रियाणां वरौ ह्येतौ विज्ञेयौ मन्त्रवादिनौ।<br>
भलन्दकश्च वासाश्वः सङ्कीलश्चैव ते त्रयः।।१४५.११६ ।।<br>
एते मन्त्रकृतो ज्ञेया वैश्यानां प्रवराः सदा।<br>
इति द्विनवतिः प्रोक्ता मन्त्रा यैश्च बहिष्कृताः।। १४५.११७ ।।<br>
ब्राह्मणाः क्षत्रिया वैश्या ऋषिपुत्रान्निबोधत।<br>
ऋषीकाणां सुता ज्ञेते ऋषिपुत्राः श्रुतर्षयः।। १४५.११८ ।।<br>
<br>
