<br>
<br>
शान्तिविधानवर्णनम्।<br>
<br>
गर्ग उवाच।<br>
प्रविशन्ति यदा ग्राममारण्या मृगपक्षिणः।<br>
अरण्यं यान्ति वा ग्राम्याः स्थलं यान्ति जलोद्भवाः ॥ २३७.१ ॥<br>
<br>
स्थलजाश्च जलं यान्ति घोरं वाशन्ति निर्भयाः।<br>
राजद्वारे पुरद्वारे शिवा चाप्यशिवप्रदा ॥ २३७.२ ॥<br>
<br>
दिवारात्रिञ्चरावापि रात्रावपि दिवाचराः।<br>
ग्राम्यास्त्यजन्ति ग्रामञ्च शून्यतां तस्य निर्दिशेत् ॥ २३७.३ ॥<br>
<br>
दीप्तावाशन्ति सन्ध्यासु मण्डलानि च कुर्वते।<br>
वाशन्ति विस्वरं यत्र तदाप्येतत् फलं लभेत् ॥ २३७.४ ॥<br>
<br>
प्रदोषे कुक्कुटो वाशेद् धेमन्ते वापि कोकिलः।<br>
अर्कोदये त्वभिमुखी शिवा रौति भयं वदेत् ॥ २३७.५ ॥<br>
<br>
गृहं कपोतः प्रविशेत् क्रव्यादो मूर्ध्नि लीयते।<br>
मधुवा मक्षिकाः कुर्युर्मृत्युर्गृहपतेर्भवेत् ॥ २३७.६ ॥<br>
<br>
प्राकारद्वारगेहेषु तोरणापणवीथिषु।<br>
केतुच्छत्रायुधाद्येषु क्रव्यादं प्रपतेद्यदि ॥ २३७.७ ॥<br>
<br>
जायन्ते वाथ वल्मीका मधु वा स्यन्दते यदि।<br>
सदेशो नाशमायाति राजा च म्रियते तथा ॥ २३७.८ ॥<br>
<br>
मूषकान् शलभान् दृष्ट्वा प्रभूतं क्षुद् भयं भवेत्।<br>
काष्ठोल्मुकास्थिश्रृङ्गाढ्याः श्वानो मर्कटवेदनाः ॥ २३७.९ ॥<br>
<br>
दुर्भिक्षवेदना ज्ञेया काकाधान्यमुखा यदि।<br>
जनानभिभवन्तीह निर्भया रणवेदिनः ॥ २३७.१० ॥<br>
<br>
काको मैथुनसक्तश्च श्वेतस्तु यदि दृश्यते।<br>
राजा वा म्रियते तत्र स च देशो विनश्यति ॥ २३७.११ ॥<br>
<br>
उलूको दृश्यते यत्र नृपद्वारे तथा गृहे ।<br>
ज्ञेयो गृहपतेर्मृत्युर्धननाशस्तथैव च ॥ २३७.१२ ॥<br>
<br>
मृगपक्षिविकारेषु कुर्याद्धोमं सदक्षिणम्।<br>
देवा कपोता इति वा जप्तव्याः पञ्चभिर्द्विजैः ॥ २३७.१३ ॥<br>
<br>
गावश्च देया विधिवद् द्विजानां सकाञ्चना वस्त्रयुगोत्तरीयाः।<br>
एवं कृते शान्तिमुपैति पापं मृगैर्द्विजैर्वा विनिवेदितं यत् ॥ २३७.१४ ॥<br>
<br>
<br>
