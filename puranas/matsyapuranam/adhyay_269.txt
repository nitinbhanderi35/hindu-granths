प्रासादविधिनिर्णयवर्णनम्।<br>
<br>
सूत उवाच।<br>
एवं वास्तुबलिं कृत्वा भजेत् षोड़शभागिकम्।<br>
तस्य मध्ये चतुर्भिस्तु भागैर्गर्भन्तु कारयेत् ।।  २६९.१<br>
<br>
भागद्वादशकं सार्द्धं ततस्तु परिकल्पयेत्।<br>
चतुर्दिक्षु तथा ज्ञेयं निर्गमं तु ततो बुधैः ।।  २६९.२<br>
<br>
चतुर्भागेन भित्तीनामुच्छ्रायः स्यात् प्रमाणतः।<br>
द्विगुणः शिखरोच्छ्रायो भित्त्युच्छ्राय प्रमाणतः ।।  २६९.३<br>
<br>
शिखरार्द्धस्य चार्धेन विधेया तु प्रदक्षिणा।<br>
गर्भसूत्रद्वयं चाग्रे विस्तारो मण्डपस्य तु ।।  २६९.४<br>
<br>
आयतः स्यात् त्रिभिर्भागैर्भद्रयुक्तः सुशोभनः।<br>
पञ्चभागेन संभज्य गर्भमानं विचक्षणः ।।  २६९.५<br>
<br>
भागमेकं गृहीत्वा तु प्राग्ग्रीवं कल्पयेद् बुधः।<br>
गर्भसूत्रसमाद् भागादग्रतो मुखमण्डपः ।।  २६९.६<br>
<br>
एतत्सामान्यमुद्दिष्टं प्रासादस्येह लक्षणम्।<br>
तथान्यन्तु प्रवक्ष्यामि प्रासादं लिङ्गमानतः ।।  २६९.७<br>
<br>
लिङ्गपूजा प्रमाणेन कर्तव्या पीठिका बुधैः।<br>
पिण्डकार्द्धे विभागः स्यात् तन्मानेन तु भित्तयः ।।  २६९.८<br>
<br>
बाह्यभित्तिप्रमाणेन उत्सेधस्तु भवेत् पुनः।<br>
भित्त्युच्छ्रायात्तु द्विगुणः शिखरस्य समुच्छ्रयः ।।  २६९.९<br>
<br>
शिखरस्य चतुर्भागात् कर्तव्या च प्रदक्षिणा।<br>
प्रदक्षिणायास्तु समस्त्वग्रतो मण्डपो भवेत् ।।  २६९.१०<br>
<br>
तस्य वार्द्धेन कर्तव्यस्त्वग्रतो मुखमण्डपः।<br>
प्रासादान् निर्गतौ कार्यौ कपालौ गर्भमानतः ।।  २६९.११<br>
<br>
ऊर्ध्वं भित्युच्छ्रयात् तस्य मञ्जरींन्तु प्रकल्पयेत्।<br>
मञ्जर्यां श्चार्द्धभागेन शुकनासां प्रकल्पयेत् ।।  २६९.१२<br>
<br>
ऊर्ध्वं तथार्द्धभागेन वेदी बन्धो भवेदिह।<br>
वेद्याश्चोपरि यच्छेषं कण्ठश्चामलसारकः ।।  २६९.१३<br>
<br>
एवं विभज्य प्रासादं शोभनं कारयेद् बुधः।<br>
अथान्यच्च प्रवक्ष्यामि प्रासादस्येह लक्षणम् ।।  २६९.१४<br>
<br>
गर्भमानप्रमाणेन प्रासादं श्रृणु तद्विजाः!।<br>
विभज्य नवधा गर्भं मध्ये स्याल्लिङ्ग पीठिका ।।  २६९.१५<br>
<br>
पादाष्टकं तु रुचिरं पार्श्वतः परिकल्पयेत्।<br>
मानेन तेन विस्तारो भित्तीनान्तु विधीयते ।।  २६९.१६<br>
<br>
पादं पञ्चगुणं कृत्वा भित्तीनामुच्छ्रयो भवेत्।<br>
स एव शिखरस्यापि द्विगुणः स्यात् समुच्छ्रयः ।।  २६९.१७<br>
<br>
चतुर्धा शिकरं भज्य अर्द्धभागद्वयस्य तु।<br>
शुकनासं प्रकुर्वीत तुतीये वेदिका मता ।।  २६९.१८<br>
<br>
कण्ठमामलसारं तु चतुर्थे परिकल्पयेत्।<br>
कपालयोस्तु संहारो द्विगुणोऽत्र विधीयते ।।  २६९.१९<br>
<br>
शोभनैः पत्रवल्लीभि रण्डकैश्च विभूषितः।<br>
प्रासादोऽयं तुतीयस्तु मया तुभ्यं निवेदितः ।।  २६९.२०<br>
<br>
सूत उवाच।<br>
सामान्यमपरं तद्वत् प्रासादं श्रृणु तद्विजाः! ।<br>
त्रिभेदं कारयेत् क्षेत्रं यत्र तिष्ठन्ति देवताः ।।  २६९.२१<br>
<br>
रथाङ्कस्तेन मानेन बाह्य भागविनिर्गतः।<br>
नेमीपादेन विस्तीर्णा प्रासादः स्यात् समन्ततः ।।  २६९.२२<br>
<br>
गर्भन्तु द्विगुणं कुर्यात् तस्यामानं भवेदिह।<br>
स एव भित्तेरुत्सेधो द्विगुणः शिखरो मतः ।।  २६९.२३<br>
<br>
प्राग्ग्रीवः पञ्चभागेन नित्कासस्तस्य चोच्यते।<br>
कारयेत् सुषिरं तद्वत् प्राकारस्य त्रिभागतः ।।  २६९.२४<br>
<br>
प्राग्ग्रीवं पञ्चभागेन निष्काषेण विशेषतः।<br>
कुर्य्यादापञ्चभागेन प्राग् ग्रीवे कर्णमूलतः ।।  २६९.२५<br>
<br>
स्थापयेत्कनकं तत्र गर्भान्ते द्वारमूलतः।<br>
एवन्तु त्रिविधं कुर्यात् ज्येष्ठमध्य कनीयसम् ।।  २६९.२६<br>
<br>
लिङ्गमानानुभेदेन रूपभेदेन वा पुनः।<br>
एते समासतः प्रोक्ता नामतः श्रृणुताधुना ।।  २६९.२७<br>
<br>
मेरुमन्दरकैलासकुम्भसिंहमृगास्तथा।<br>
विमानच्छन्दकस्तद्वच्चतुरस्रस्तथैव च ।।  २६९.२८<br>
<br>
अष्टास्रः षोडशास्रश्च वर्तुलः सर्वभद्रकः।<br>
सिंहास्यो नन्दनश्चैव नन्दिवर्धनकस्तथा ।।  २६९.२९<br>
<br>
हंसोवृषः सुवर्णेशः पद्मकोऽथ समुद्गकः।<br>
प्रासादा नामतः प्रोक्ता विभागं श्रृणु तद्विजाः! ।।  २६९.३०<br>
<br>
शतश्रृङ्गश्चतुर्द्वारो भूमिका षोड़शोच्छ्रितः।<br>
नानाविचित्रशिखरे मेरुः प्रासाद उच्यते ।।  २६९.३१<br>
<br>
मन्दरो द्वादश प्रोक्तः कैलासो नवभूमिकः।<br>
विमानच्छन्दकस्तद्वदनेकशिखराननः ।।  २६९.३२<br>
<br>
स चाष्टभूमिकस्तद्वत् सप्तभिर्नन्दिवर्धनः।<br>
विषाणकसमायुक्तो नन्दनः स उदाहृतः ।।  २६९.३३<br>
<br>
षोडशास्रसमायुक्तो नानारूपसमन्वितः।<br>
अनेकशिखरस्तद्वत् सर्वतो भद्र उच्यते ।।  २६९.३४<br>
<br>
चित्रशालासमोपेतो विज्ञेयः पञ्चभूमिकः।<br>
वलभीच्छन्दकस्तद्वदनेक शिखराननः ।।  २६९.३५<br>
<br>
वृषस्योच्छ्रायतस्तुल्यो मण्डलश्चास्रवर्जितः।<br>
सिंहः सिंहाकृतिर्ज्ञेयो गजो गजसमस्तथा ।।  २६९.३६<br>
<br>
कुम्भः कुम्भाकृतिस्तद्वद् भूमिका नवकोच्छ्रयः।<br>
अङ्गलीपुटसंस्थानः पञ्चाण्डक विभूषितः ।।  २६९.३७<br>
<br>
षोड़शास्रः समन्ताच्च विज्ञेयः स समुद्गकः।<br>
पार्श्वयोश्चन्द्रशालेऽस्य उच्छ्रायो भूमिकाद्वयम् ।।  २६९.३८<br>
<br>
तथैव पद्मकः प्रोक्तः उच्छ्रायो भूमिकात्रयम्।<br>
षोड़शास्रः स विज्ञेयो विचित्रशिखरः शुभः ।।  २६९.३९<br>
<br>
मृगराजस्तु विख्यातश्चन्द्रशाला विभूषितः।<br>
प्राग्ग्रीवेण विशालेन भूमिकासु षडुन्नतः ।।  २६९.४०<br>
<br>
अनेकश्चन्द्रशालश्च गजः प्रासाद इष्यते।<br>
पर्यस्त गृहराजो वै गरुड़ो नाम नामतः ।।  २६९.४१<br>
<br>
सप्तभूम्युच्छ्रयस्तद्वच्चन्द्रशाला-त्रयान्वितः।<br>
भूमिकाषड़शीतिस्तु बाह्यतः सर्वतो भवेत् ।।  २६९.४२<br>
तथान्यो गरुड़स्तद्वदुच्छ्रयाद्दशभूमिकः।<br>
भूमिका षोड़शास्रस्तु भूमिद्वयमथाधिकः ।।  २६९.४३<br>
<br>
पद्मतुल्यप्रमाणेन श्रीवृक्षक इति स्मृतः।<br>
पञ्चाण्डको द्विभूमिश्च गर्भे हस्तचतुष्टयम्।।  २६९.४४<br>
<br>
वृषो भवति नाम्नायं प्रासादः सार्वकामिकः।<br>
सप्तकाः पञ्चकाश्चैव प्रासादा वै मयोदिताः ।।  २६९.४५<br>
<br>
सिंहास्येन समाज्ञेया ये चान्ये तत्प्रमाणकाः।<br>
चन्द्रशालैः समोपेताः सर्वे प्राग्ग्रीवसंयुताः <br>
ऐष्टका दारवाश्चैव शैला वा स्युः सतोरणाः ।।  २६९.४६<br>
<br>
मेरुः पञ्चाशद् हस्तः स्यान्मन्दरः पञ्चहीनकः।<br>
चत्वारिंशत्तु कैलास श्चतुस्त्रिंशद् विमानकः ।।  २६९.४७<br>
<br>
नन्दिवर्द्धनकस्तद्वद् द्वात्रिंशत् समुदाहृतः।<br>
त्रिंशतानन्दनः प्रोक्तः सर्वतोभद्रकस्तथा ।।  २६९.४८<br>
<br>
वर्तुलः पद्मकश्चैव विंशद्धस्त उदाहृतः।<br>
गजः सिंहश्च कुम्भश्च वलभी च्छन्दकस्तथा ।।  २६९.४९<br>
<br>
एते षोड़शहस्ताः स्युः चत्वारो देववल्लभाः।<br>
कैलासो मृगराजश्च विमान-च्छन्दकोमतः ।।  २६९.५०<br>
<br>
एते द्वादश हस्ताः स्यु रेतेषामिह मन्मतम्।<br>
गरुड़ोऽष्टकरो ज्ञेयो हंसो दश उदाहृतः ।।  २६९.५१<br>
<br>
एवमेते प्रमाणेन कर्तव्याः शुभलक्षणाः।<br>
यक्षराक्षसनागानं मातृहस्तान् प्रशंस्यते ।।  २६९.५२<br>
<br>
तथा मेर्वादयः सप्त ज्येष्ठ लिङ्गे शुभावहाः।<br>
श्रीवृक्षकादयश्चाष्टौ मध्यमस्य प्रकीर्तिताः ।। <br>
तथा हंसादयः पञ्च कन्यसे शुभदा मताः ।।  २६९.५३<br>
<br>
वलभीच्छन्दके गौरी जटामुकुट-धारिणी।<br>
वरदा भयदा तद्वत् साक्षसूत्रकमण्डलुः।।  २६९.५४<br>
<br>
गृहे तु रक्तमुकुटा उत्पलाङ्कुशधारिणी।<br>
वरदा भयदा चापि पूजनीया सभर्तृका ।।  २६९.५५<br>
<br>
तपोवनस्थामितरां तां तु संपूजयेद् बुधः।<br>
देव्या विनायकस्तद्वत् वलभीच्छन्दके शुभः ।।  २६९.५६<br>
