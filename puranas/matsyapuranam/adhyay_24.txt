बुधोत्पत्तिवर्णनम्।<br>
<br>
सूत उवाच।<br>
ततः संवत्सरस्यान्ते द्वादशादित्यसन्निभः।<br>
दिव्यपीताम्बरधरो दिव्याभरणभूषितः।। २४.१ ।।<br>
<br>
तारोदराद्विनिष्क्रान्तः कुमारश्चन्द्रसन्निभः।<br>
सर्वार्थशास्त्रविद् धीमान् हस्तिशास्त्रप्रवर्तकः।। २४.२ ।।<br>
<br>
नामयद्राजपुत्रीयं विश्रुतं गजवैद्यकम्। <br>
राज्ञः सोमस्य पुत्रत्वाद्राजपुत्रो बुधः स्मृतः।। २४.३ ।।<br>
<br>
जातमात्रः स तेजांसि सर्वाण्येवाजयद् बली। <br>
ब्रह्माद्यास्तत्र चाजग्मु र्देवा देवर्षिभिः सह २४.४ ।।<br>
<br>
बृहस्पतिगृहे सर्वे जातकर्मोत्सवे तदा। <br>
अपृच्छंस्ते सुरास्तारां केन जातः कुमारकः।। २४.५ ।।<br>
<br>
ततः सा लज्जिता तेषां न किञ्चिदवदत्तदा। <br>
पुनः पुनस्तदा पृष्टा लज्जयन्ती वराङ्गना।। २४.६ ।।<br>
<br>
सोमस्येति चिरादाह ततोऽगृह्णाद्विधुः सुतम्। <br>
बुध इत्यकरोन्नाम्ना प्रादाद्राज्यञ्च भूतले।। २४.७ ।।<br>
<br>
अभिषेकं ततः कृत्वा युवानमकरोद् विभुः। <br>
ग्रहसाम्यं प्रदायाथ ब्रह्मा ब्रह्मर्षि संयुतः।। २४.८ ।।<br>
<br>
पश्यतां सर्वदेवानां तत्रैवान्तरधीयत। <br>
इलोदरे च धर्मिष्ठं बुधः पुत्रमजीजनत्।। २४.९ ।।<br>
<br>
अश्वमेधशतं साग्रमकरोद्यः स्वतेजसा। <br>
पुरूरवा इति ख्यातः सर्वलोकनमस्कृतः।। २४.१० ।।<br>
<br>
हिमवच्छिखरे रम्ये समाराध्य जनार्दनम्। <br>
लोकैश्वर्यमगाद्राजा सप्तद्वीप पतिस्तदा।। २४.११ ।।<br>
<br>
केशिप्रभृतयो दैत्याः कोटिशो येन दारिताः। <br>
उर्वशी यस्य पत्नीत्वमगमद्रूपमोहिता।। २४.१२ ।।<br>
<br>
सप्तद्वीपा वसुमती सशैलवनकानना। <br>
धर्मेण पालिता तेन सर्वलौक हितैषिणा।। २४.१३ ।।<br>
<br>
चामर ग्राहिणीकीर्तिः सदाचैवाङ्गवाहिका। <br>
विष्णोः प्रसादाद्देवेन्द्रो ददावर्धासनन्तदा।। २४.१४ ।।<br>
<br>
धर्मार्थकामान्‌ धर्मेण सममेवाभ्यपालयत्। <br>
धर्मार्थकामाः सन्द्रष्टुमाजग्मुः कौतुकात्पुरा।। २४.१५ ।।<br>
<br>
जिज्ञासवस्तच्चरितं कथं पश्यति नः समम्। <br>
भक्त्या चक्रे ततस्तेषामर्घ्यं पाद्यादिकं नृपः।। २४.१६ ।।<br>
<br>
आसनत्रयमानीय दिव्यं कनकभूषितम्। <br>
निवेश्याथाकरोत् पूजामीषद्धर्मेऽदिकां पुनः।। २४.१७ ।।<br>
<br>
जग्मतुस्तेन कामार्थवतिकोपं नृपं प्रति। <br>
अर्थ शापमदात्तस्मै लोभात्त्वं नाशमेष्यसि।। २४.१८ ।।<br>
<br>
कामोऽप्याह तवोन्मादो भविता गन्दमादने। <br>
कुमारवनमाश्रित्य वियोगादुर्वशीभवात्।। २४.१९ ।।<br>
<br>
धर्मोऽप्याह चिरायुस्त्वं धार्मिकश्च भविष्यसि। <br>
सन्ततिस्तव राजेन्द्र यावच्चन्द्रार्क तारकम्।। २४.२० ।।<br>
<br>
शतशो वृद्धिमायातु न नाशम्भुवि यास्यति। <br>
इत्युक्त्वान्तर्दधुः सर्वे राजा राज्यं तदन्वभूत्।। २४.२१ ।।<br>
<br>
अहन्यहनि देवेन्द्रं द्रष्टुं याति सराजराट्। <br>
कदाचिदारुह्य रथं दक्षिणाम्बरचारिणम्।। २४.२२ ।।<br>
<br>
सार्द्धमर्केण सोऽपश्यन्नीयमानामथाम्बरे। <br>
केशिना दानवेन्द्रेण चित्रलेखामथोर्वशीम्।। २४.२३ ।।<br>
<br>
तं विनिर्जित्य समरे विविधायुधपाणिना। <br>
बुधपुत्रेण वायव्यमस्त्रं मुक्त्वा यशोऽर्थिना।। २४.२४ ।।<br>
<br>
तथा शक्रोऽपि समरे येन चैवं विनिर्जितः। <br>
मित्रत्वमगमद्देवैर्ददाविन्द्राय चोर्वशीम्।। २४.२५ ।।<br>
<br>
ततः प्रभृति मित्रत्वमगमत् पाकशासनः। <br>
सर्वलोकातिशायित्वं बलमूर्जो यशः श्रियम्।। २४.२६ ।।<br>
<br>
प्रादाद्वज्रीतु सन्तुष्टो गेयतां भरतेन च। <br>
सा पुरूरवसः प्रीत्या गायन्तीं चरितं महत्।। २४.२७ ।।<br>
<br>
लक्ष्मी स्वयं वरं नाम भरतेन प्रवर्त्तितम्। <br>
मेनकामुर्वशीं रम्भां नृत्यतेति तदा दिशत्।। २४.२८ ।।<br>
<br>
ननर्त्त सलयं तत्र लक्ष्मीरूपेण चोर्वशी। <br>
सा पुरूरवसं द्रृष्ट्वा नृत्यन्ती कामपीडिता।। २४.२९ ।।<br>
<br>
विस्मृताभिनयं सर्वं यत्पुरा भरतोदितम्। <br>
शशाप भरतः क्रोधाद्वियोगादस्य भूतले।। २४.३० ।।<br>
<br>
पञ्चपञ्चाशदब्दानि लता सूक्ष्मा भविष्यसि। <br>
पुरूरवाः पिशाचत्वं तत्रैवानु भविष्यसि।। २४.३१ ।।<br>
<br>
ततस्तमुर्वीशी गत्वा भर्तारमकरोच्चिरम्। <br>
शापान्ते भरतस्याथ उर्वशी बुधसूनुतः।। २४.३२ ।।<br>
<br>
अजीजनत् सुतानष्टौ नामतस्तान्निबोधत। <br>
आयुर्द्रृढायुरश्वायु धनायुर्धृतिमान्वसुः।। २४.३३ ।।<br>
<br>
शुचिविद्यः शतायुश्च सर्वे दिव्यबलौजसः। <br>
आयुषो नहुषः पुत्रो वृद्धशर्मा तथैव च।। २४.३४ ।।<br>
<br>
रजिर्दम्भो विपाप्मा च वीराः पञ्च महारथाः। <br>
रजेः पुत्रशतं जज्ञे राजेयमिति विश्रुतम्।। २४.३५ ।।<br>
<br>
रजिराराधयामास नारायणमकल्मषम्। <br>
तपसा तोषितो विष्णुर्वरान् प्रादान्महीपतेः।। २४.३६ ।।<br>
<br>
देवासुरमनुष्याणामभूत् स विजयी तदा। <br>
अथ देवासुरं युद्धमभूद्वर्षशतत्रयम्।। २४.३७ ।।<br>
<br>
प्रह्लादशक्रयोर्भीमं न कश्चिद्विजयी तयोः। <br>
ततो देवासुरैः पृष्टः प्राह देवश्चतुर्मुखः।। २४.३८ ।।<br>
<br>
अनयोर्विजयी कः स्यात्‌ रजिर्यत्रेति सोऽब्रवीत्। <br>
जयाय प्रार्थितो राजा सहायस्त्वं भवस्व नः।। २४.३९ ।।<br>
<br>
दैत्यैः प्राह यदि स्वामी वो भवामि ततस्त्वलम्। <br>
नासुरैः प्रतिपन्नं तत्‌ प्रतिपन्नं सुरैस्तथा।। २४.४० ।।<br>
<br>
स्वामी भव त्वमस्माकं संग्रामे नाशयद्विषः। <br>
ततो विनाशिताः सर्वे येऽवध्या वज्रपाणिना।। २४.४१ ।।<br>
<br>
पुत्रत्वमगमत् तुष्टस्तस्येन्द्रः कर्मणा विभुः। <br>
दत्वेन्द्राय तदा राज्यं जगाम तपसेरजिः।। २४.४२ ।।<br>
<br>
रजिपुत्रैस्तदाच्छिन्नं बलादिन्द्रस्य वैभवम्। <br>
यज्ञभागञ्च राज्यञ्च तपो बल गुणान्वितैः।।२४.४३ ।।<br>
<br>
राज्याद्‌भ्रष्टस्तदाशक्रो रजिपुत्रैर्निपीडितः। <br>
प्राहवाचस्पतिं दीनः पीडितोऽस्मि रजेः सुतैः।। २४.४४ ।।<br>
<br>
न यज्ञभागो राज्यं मे निर्जितश्च बृहस्पते। <br>
राज्यलाभाय मे यत्नं विधत्स्व धिषणाधिप।। २४.४५ ।।<br>
<br>
ततो बृहस्पतिः शक्रमकरोद् बलदर्पितम्। <br>
ग्रहशान्तिविधानेन पौष्टिकेन च कर्मणा।। २४.४६ ।।<br>
<br>
गत्वाऽथ मोहयामास रजिपुत्रान्‌ बृहस्पतिः। <br>
जिनधर्मं समास्थाय वेदबाह्यं सवेदवित्।। २४.४७ ।।<br>
<br>
वेदत्रयी परिभ्रष्टां श्चकार धिषणाधिपः। <br>
वेदबाह्यान् परिज्ञाय हेतुवादसमन्वितान्।। २४.४८ ।।<br>
<br>
जधान शक्रो वज्रेण सर्वान्‌ धर्मबहिष्कृतान्। <br>
नहुषस्य प्रवक्ष्यामि पुत्रान्‌ सप्तैव धार्मिकान्।। २४.४९ ।।<br>
<br>
ततः प्रभृति मित्रत्वमगमत्पाकशासनः। <br>
सर्वलोकातिशायित्वं बलमूर्जो यशः श्रियम्।। २४.५० ।।<br>
<br>
यतिः कुमारभावेऽपि योगी वैखानसोऽभवत्। <br>
ययातिश्चाकरोद्राज्यं धर्मैक शरणः सदा।। २४.५१ ।।<br>
<br>
शर्मिष्ठा तस्य भार्याभूद्‌ दुहिता वृषपर्वणः। <br>
भार्गवस्यात्मजा तद्वत् देवयानी च सुव्रता।। २४.५२ ।।<br>
<br>
ययातेः पञ्च दायादास्तान् प्रवक्ष्यामि नामतः। <br>
देवयानी यदुं पुत्रं तुर्वसुञ्चाप्यजीजनत्।। २४.५३ ।।<br>
<br>
तथाद्रुह्य मनुं पूरुं शर्मिष्ठाजनयत्‌ सुतान्। <br>
यदुः पूरुश्चाभवतां तेषां वंशविवर्धनौ।। २४.५४ ।।<br>
<br>
ययातिर्नाहुषश्चासीत् राजा सत्यपराक्रमः। <br>
पालयामास स महीमीजे च विधिवन्मखैः।। २४.५५ ।।<br>
<br>
अतिभक्त्या पितॄनर्च्य देवांश्च प्रयतः सदा। <br>
अथाजयत्‌ प्रजाः सर्वा ययातिरपराजितः।। २४.५६ ।।<br>
<br>
स शाश्वतीः समा राजा प्रजाधर्मेण पालयत्। <br>
जरामार्च्छन्महाघोरं नाहुषो रूपनाशिनीम्।। २४.५७ ।।<br>
<br>
जराभिभूतः पुत्रान् स राजा वचनमब्रवीत्। <br>
यदुं पूरुं तुर्वसुञ्च द्रुह्यं चानुञ्च पार्थिवः।। २४.४८ ।।<br>
<br>
यौवनेन चलान्‌ कामान् युवायुवतिभिः सह। <br>
विहर्तुमहमिच्छामि साहाय्यं कुरुतात्मजाः।। २४.५९ ।।<br>
<br>
तं पुत्रो देवयानेयः पूर्वजो यदुरब्रवीत्। <br>
साहाय्यं भवतः कार्यमस्माभि र्यौवनेन किम्।। २४.६० ।।<br>
<br>
ययातिरब्रवीत् पुत्रान् जरा मे प्रतिगृह्यताम्। <br>
यौवनेनाथ भवतां चरेयं विषयानहम्।। २४.६१ ।।<br>
<br>
यजतो दीर्घसत्रैर्मे शापाच्चोशनसो मुनेः। <br>
कामार्थः परिहीनो मेऽतृप्तोऽहं तेन पुत्रकाः।। २४.६२ ।।<br>
<br>
स्वकीयेन शरीरेण जरामेनां प्रशास्तु वः। <br>
अहं तन्वाभिनवया युवाकामानवाप्नुयाम्।। २४.६३ ।।<br>
<br>
न तेऽस्य प्रत्यगृह्णन्त यदु प्रभृतयो जराम्। <br>
चतुरस्तान् स राजर्षिरशपच्चेति नः श्रुतम्।। २४.६४ ।।<br>
<br>
तमब्रवीत्ततः पूरुः कनीयान् सत्यविक्रमः। <br>
जरां मा देहि नवया तन्वा मे यौवनात्‌ सुखी।। २४.६५ ।।<br>
<br>
अहं जरावन्तमादाय राज्ये स्थास्यामि चाज्ञया।<br>
एवमुक्तः स राजर्षिस्तपोवीर्य्य समाश्रयात्।। २४.६६ ।।<br>
<br>
संस्थापयामास जरां तदा पुत्रे महात्मनि। <br>
पौरवेणाथ वयसा राजा यौवनमास्थितः।। २४.६७ ।।<br>
<br>
ययातेश्चाथ वयसा राज्यं पूरुरकारयत्।<br>
ततो वर्षसहस्रान्ते ययातिरपराजितः।। २४.६८ ।।<br>
<br>
अतृप्त इव कामानां पूरुं पुत्रमुवाच ह। <br>
त्वया दायादवानस्मि त्वं मे वंशकरः सुतः।। २४.६९ ।।<br>
<br>
पौस्वो वंश इत्येष ख्यातिं लोके गमिष्यति। <br>
ततः स नृपशार्दूलः पूरुं राज्येऽभिषिच्य च।।<br>
कालेन महता पश्चात्काल धर्म्ममुपेयिवान्।। २४.७० ।।<br>
<br>
पूरुवंशं प्रवक्ष्यामि श्रृणुध्वमृषिसत्तमाः।।<br>
यत्र ते भारता जाता भरतान्वय वर्द्धनाः।। २४.७१ ।।<br>
