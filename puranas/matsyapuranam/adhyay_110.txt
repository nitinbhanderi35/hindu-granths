श्रृणु राजन्! प्रयागस्य महात्म्यं पुरनेव तु। <br>
नैमिषं पुष्करञ्चैव गोतीर्थं सिन्धुसागरम्।। ११०.१ ।।<br>
गया च चैत्रकं चैव गङ्गासागरमेव च। <br>
एते चान्ये च बहवो ये च पुण्याः शिलोच्चयाः।। ११०.२ ।।<br>
दशतीर्थसहस्राणि त्रिंशत् कोट्यस्तथापराः। <br>
प्रयागे संस्थिता नित्यमेवमाहुर्मनीषिणः।। ११०.३ ।।<br>
त्रीणि चाप्यग्निकुण्डानि येषां मध्ये तु जाह्नवी। <br>
प्रयागादभिनिष्क्रान्ता सर्वतीर्थनमस्कृता।। ११०.४ ।।<br>
तपनस्य सुता देवी त्रिषु लोकेषु विश्रुता। <br>
यमुना गङ्गया सार्द्धं सङ्गता लोकभाविनी।। ११०.५ ।।<br>
गङ्गायमुनयोर्मध्ये पृथिव्या जघनं स्मृतम्। <br>
प्रयागं राजशार्दूल! कलां नार्हन्ति षोड़शीम्।। ११०.६ ।।<br>
तिस्रः कोट्योऽर्द्धकोटिश्च तीर्थानां वायुरब्रवीत्।<br>
दिवि भुव्यन्तरिक्षे च तत्सर्वं जाह्नवी स्मृता।। ११०.७ ।।<br>
प्रयागं समधिष्ठानं कम्बलाश्वतरावुभौ। <br>
भोगवत्यथ या चैषा वेदिरेषा प्रजापतेः।। ११०.८ ।।<br>
तत्र वेदाश्च यज्ञाश्च मूर्त्तिमन्तो युधिष्ठिर!। <br>
प्रजापतिमुपासन्ते ऋषयञ्च तपोधानाः।। ११०.९ ।।<br>
यजन्ते क्रतुभिर्देवास्तथा चक्रधरा नृपाः। <br>
ततः पुण्यतमं नास्ति त्रिषु लोकेषु भारत।। ११०.१० ।।<br>
प्रभावात् सर्वतीर्थेभ्यः प्रभवत्यधिकं विभो!।<br>
दशतीर्थसहस्राणि तिस्त्रः कोट्यस्तथा पराः।। ११०.११।।<br>
यत्र गङ्गा महाभागा स देशस्तत्तपोधनम्। <br>
सिद्धक्षेत्रञ्च विज्ञेयं गङ्गातीरसमन्वितम्।। ११०.१२ ।।<br>
इदं सत्यं विजानीयात् साधूनामात्मनश्च वै। <br>
सुहृदश्च जपेत् कर्णे शिष्यस्यानुगतस्य च।। १००.१३ ।।<br>
इदं धन्यमिदं स्वर्ग्यमिदं सत्यमिदं सुखम्। <br>
इदं पुण्यमिदं धर्म्यं पावनं धर्ममुत्तमम्।। ११०.१४ ।।<br>
महर्षीणामिदं गुह्यं सर्वपापप्रणाशनम्। <br>
अधीत्य च द्विजोऽप्येतन्निर्मलः स्वर्गमाप्नुयात्।। ११०.१५ ।।<br>
य इदं श्रृणुयान्नित्यं तीर्थं पुण्यं सदा शुचिः।<br>
जातिस्मरत्वं लभते नाकपृष्ठे च मोदते।। ११०.१६ ।।<br>
प्राप्यन्ते तानि तीर्थानि सद्भिः शिष्टानुदर्शिभिः।<br>
स्नाहि तीर्थेषु कौरव्य! न च वक्रमतिर्भवेत्।। ११०.१७ ।।<br>
त्वया च सम्यक् पृष्टेन कथितं वै मया विभो। <br>
पितरस्तारिताः सर्वे तथैव च पितामहाः।। <br>
प्रयागस्य तु सर्वे ते कलां नार्हन्ति षोड़शीम्।। ११०.१८ ।।<br>
एवं ज्ञानञ्च योगञ्च तीर्थं चैव युधिष्ठिर!। <br>
बहुक्लेशेन युज्यन्ते तेन यान्ति पराङ्गतिम्।<br>
त्रिकालं जायते ज्ञानं स्वर्गलोकं गमिष्यति।। ११०.१९ ।।<br>
<br>
