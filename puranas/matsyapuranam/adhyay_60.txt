&nbsp;<br>
सौभाग्यशयनव्रतकथनम्।<br>
<br>
मत्स्य उवाच।<br>
तथैवान्यत् प्रवक्ष्यामि सर्वकामफलप्रदम्। <br>
सौभाग्यशयनं नाम यत्पुराणविदो विदुः।। ६०.१ ।।<br>
<br>
पुरा दग्धेषु लोकेषु भूर्भुवः स्वर्महादिषु। <br>
सौभाग्यं सर्वभूतानामेकस्थमभवत्तदा।।<br>
वैकुण्ठं स्वर्गमासाद्य विष्णोर्वक्षस्थलस्थितम्।। ६०.२ ।।<br>
<br>
ततः कालेन महता पुनः सर्गविधौ नृप!। <br>
अहङ्कारावृते लोके प्रधानपुरुषान्विते।। ६०.३ ।।<br>
<br>
स्पर्धायाञ्च प्रवृत्तायां कमलासनकृष्णयोः। <br>
लिङ्गाकारा समुद्‌भूता वह्नेर्ज्वालातिभीषणा।। <br>
तयाभितप्तस्य हरेर्वक्षसस्तद्विनिः सृतम्।। ६०.४ ।।<br>
<br>
वक्षस्थलं समाश्रित्य विष्णोः सौभाग्यमास्थितम्। <br>
रसरूपन्ततो यावत् प्राप्नोति वसुधातलम्।।। ६०.५ ।।<br>
<br>
उत्‌क्षिप्तमन्तरिक्षे तद्‌ ब्रह्मपुत्रेण धीमता।<br>
दक्षेण पीतमात्रन्तद्रूपलावण्यकारकम्।। ६०.६ ।।<br>
<br>
बलं तेजो महज्जातं दक्षस्य परमेष्ठिनः। <br>
शेषं यदपतद्‌ भूमावष्टधा समजायत।। ६०.७ ।।<br>
<br>
ततो जनानां सञ्जाताः सप्तसौभाग्यदायकाः। <br>
इक्षवोरसराजाश्च निष्पावाजाजिधान्यकम्।। ६०.८ ।।<br>
<br>
विकारवच्च गोक्षीरं कुसुम्भं कुंकुमं तथा। <br>
लवणं चाष्टमन्तद्वत् सौभाग्याष्टकमुच्यते।। ६०.९ ।।<br>
<br>
पीतं यत् ब्रह्मपुत्रेण योगज्ञानविदा पुनः। <br>
दुहिता साऽभवत्तस्य या सतीत्यभिधीयते।। ६०.१० ।।<br>
<br>
लोकानतीत्य लालित्यात् ललिता तेन चोच्यते।<br>
त्रैलोक्यसुन्दरीमेनामुपयेमे पिनाकधृक्।। ६०.११ ।।<br>
<br>
या देवी सौभाग्यमयी भुक्तिमुक्तिफलप्रदा। <br>
तामाराध्य पुमान् भक्त्या नारी वा किन्नविन्दति।। ६०.१२ ।।<br>
<br>
मनुरुवाच।<br>
कथमाराधनं तस्या जगद्वात्र्या जनार्दन!। <br>
तद्विधानं जगन्नाथ! तत् सर्वञ्च वदस्व मे।। ६०.१३ ।।<br>
<br>
वसन्तमासमासाद्य तृतीयायां जनप्रिय!। <br>
शुक्लपक्षस्य पूर्वाह्णे तिलैः स्नानं समाचरेत्।। ६०.१४ ।।<br>
<br>
तस्मिन्नहनि सा देवी किल विश्वात्मना सती। <br>
पाणिग्रहणकैर्मन्त्रैरवसद्वरवर्णिनी।। ६०.१५ ।।<br>
<br>
तया सहैव देवेशं तृतीयायामथार्चयेत्। <br>
फलैर्नानाविधैर्धूपैर्दीपनैवैद्यसंयुतैः।। ६०.१६ ।।<br>
<br>
प्रतिमां पञ्चगव्येन तथा गन्धोदकेन तु। <br>
स्नापयित्वाऽर्चयेत् गौरीमिन्दुशेखरसंयुताम्।। ६०.१७ ।।<br>
<br>
नमोऽस्तु पाटलायै तु पादौ देव्याः शिवस्य तु। <br>
शिवायेति च संकीर्त्य जयायै गुल्फयोर्द्वयोः।। ६०.१८ ।।<br>
<br>
त्रिगुणायेति रुद्राय भवान्यै जङ्घयोर्युगम्। <br>
शिवां रुद्रेश्वरायै च विजयायेति जानुनी।। <br>
सङ्कीर्त्य हरिकेशाय तथोरू वरदे नमः।। ६०.१९ ।।<br>
<br>
ईशायै च कटिं देव्याः शङ्करायेति शङ्करम्। <br>
कुक्षिद्वयञ्च कोटव्यै शूलिने शूलपाणये।। ६०.२० ।।<br>
<br>
मङ्गलायै नमस्तुभ्यमुदरं चाभि पूजयेत्। <br>
सर्वात्मने नमो रुद्रमीशान्यै च कुचद्वयम्।। ६०.२१ ।।<br>
<br>
शिवं वेदात्मने तद्वद्रुद्राण्यै कण्ठमर्चयेत्। <br>
त्रिपुरघ्नाय विश्वेशमनन्तायै करद्वयम्।। ६०.२२ ।।<br>
<br>
त्रिलोचनाय च हरं बाहुकालानलप्रिये। <br>
सौभाग्यभावनायेति भूषणानि सदार्चयेत्।<br>
स्वाहा स्वधायै च मुखमीश्वरायेति शूलिनम्।। ६०.२३ ।।<br>
<br>
अशोकमधुवासिन्यै पूज्यावोष्ठौ च भूतिदौ। <br>
स्थाणवे तु हरं तद्वद्धास्यं चन्द्रमुखप्रिये।। ६०.२४ ।।<br>
<br>
नमोऽर्द्धनारीशहरमसिताङ्गीति नासिकाम्। <br>
नम उग्राय लोकेशं ललितेति पुनर्भ्रुवौ।। ६०.२५ ।।<br>
<br>
शर्वाय पुरहन्तारं वासव्यै तु तथालकान्। <br>
नमः श्रीकण्ठनाथायै शिवकेशांस्ततोऽर्चयेत्।।<br>
भीमोग्रसमरूपिण्यै शिरः सर्व्वात्मने नमः।। ६०.२६ ।।<br>
<br>
शिवमभ्यर्च्य विधिवत् सौभाग्याष्टकमग्रतः। <br>
स्थापयेद् घृतनिष्पाव कुसुम्भक्षीरजीरकान्।। ६०.२७ ।।<br>
<br>
रसराजञ्च लवणं कस्तुम्वरुमथाष्टकम्।<br>
दत्तं सौभाग्यमित्यस्मात् सौभाग्याष्टकमित्यतः।। ६०.२८ ।।<br>
<br>
एवं निवेद्य तत्सर्वमग्रतः शिवयोः पुनः। <br>
रात्रौ श्रृङ्गोदकं प्राश्य तद्वद् भूमावरिन्दम!।। ६०.२९ ।।<br>
<br>
पुनः प्रभाते तु तथा कृतस्नानजपः शुचिः। <br>
संपूज्य द्विजदाम्पत्यं वस्त्रमाल्यविभूषणैः।। ६०.३० ।।<br>
<br>
सौभाग्याष्टकसंयुक्तं सुवर्णचरणद्वयम्। <br>
प्रीयतामत्र ललिता ब्राह्मणाय निवेदयेत्।। ६०.३१ ।।<br>
<br>
एवं सम्वत्सरं यावत् तृतीयायां सदा मनो!। <br>
कर्त्तव्यं विघिवद्‌ भक्त्या सर्वसौभाग्यमीप्सुभिः।। ३२ ।।<br>
<br>
प्राशने दानमन्त्रे च विशेषोऽयन्निबोध मे। <br>
श्रृङ्गोदकञ्चैत्रमासे वैशाखे गोमयं पुनः।। ६०.३३ ।।<br>
<br>
ज्येष्ठे मन्दारकुसुमं बिल्वपत्रं शुचौ स्मृतम्। <br>
श्रावणे दधि सम्प्राश्यं नभस्ये च कुशोदकम्।। ६०.३४ ।।<br>
<br>
क्षीरमाश्वयुजे मासि कार्तिके पृषदाज्यकम्। <br>
मार्गे मासे तु गोमूत्रं पौषे संप्राशयेद्‌ घृतम्।। ६०.३५ ।।<br>
<br>
माघे कृष्णतिलं तद्वत् पञ्चगव्यञ्च फाल्गुने। <br>
ललिता विजया भद्रा भवानी कुमुदा शिवा।। ६०.३६ ।।<br>
<br>
वासुदेवी तथा गौरी मङ्गला कमलासती। <br>
उमा च दानकाले तु प्रीयतामिति कीर्तयेत्।। ६०.३७ ।।<br>
<br>
मल्लिकाशोककमलं कदम्बोत्पलमालतीः। <br>
कुब्जकं करवीरञ्च बाणमम्लानकुङ्कुमम्।। ६०.३८ ।।<br>
<br>
सिन्दुवारञ्च सर्वेषु मासेषु क्रमशः स्मृतम्। <br>
जपाकुसुम्भकुसुमं मालती शतपत्रिका।। ६०.३९ ।।<br>
<br>
यथालाभं प्रशस्तानि करवीरञ्च सर्वदा। <br>
एवं सम्वत्सरं यावदुपोष्य विधिवन्नरः।। ६०.४० ।।<br>
<br>
स्त्रीभक्ता वा कुमारी वा शिवमभ्यर्च्य भक्तितः।<br>
व्रतान्ते शयनं दद्यात् सर्वोपस्करसंयुतम्।। ६०.४१ ।।<br>
<br>
उमा महेश्वरं हैमं वृषभञ्च गवा सह। <br>
स्थापयित्वाऽथ शयने ब्राह्मणाय निवेदयेत्।। ६०.४२ ।।<br>
<br>
अन्यान्यपि यथाशक्त्या मिथुनान्यम्वरादिभिः। <br>
धान्यालङ्कारगोदानैरभ्यर्चेद्वन सञ्चयैः।।<br>
वित्तशाठ्येन रहितः पूजयेत् गतविस्मयः।। ६०.४३ ।।<br>
<br>
एवं करोति यः सम्यक् सौभाग्यशयनव्रतम्। <br>
सर्वान् कामानवाप्नोति पदमत्यन्तमश्नुते <br>
फलस्यैकस्य त्यागेन व्रतमेतत् समाचरेत्।। ६०.४४ ।।<br>
<br>
य इच्छन् कीर्तिमाप्नोति प्रतिमासं नराधिपः। <br>
सौभाग्यारोग्यरूपायुर्वस्त्रालङ्कारभूषणैः।<br>
न वियुक्तो भवेद्राजन्! नवार्बुदशतत्रयम्।। ६०.४५ ।।<br>
<br>
यस्तु द्वादश वर्षाणि सौभाग्यशयनव्रतम्। <br>
करोति सप्त चाष्टौ वा श्रीकण्ठभवनेऽमरैः।।<br>
पूज्यमानो वसेत् सम्यक् यावत्कल्पायुतत्रयम्।। ६०.४६ ।।<br>
<br>
नारी वा कुरुते वापि कुमारी वा नरेश्वर!। <br>
सापि तत्‌ फलमाप्नोति देव्यनुग्रहलालिता।। ६०.४७ ।।<br>
<br>
श्रृणुयादपि यश्चैव प्रदद्यादथवा मतिम्। <br>
सोऽपि विद्याधरो भूत्वा स्वर्गलोके चिरं वसेत्।। ६०.४८ ।।<br>
<br>
इदमिह मदनेन पूर्वमिष्टं शतधनुषा कृतवीर्यसूनुना च।<br>
कृतमथ वरुणेन नन्दिना वा किमु जननाथ ततो यदुद्भवः स्यात्।। ६०.४९ ।।<br>
