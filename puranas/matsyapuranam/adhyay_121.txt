<br>
तस्याश्रमस्योत्तरतस्त्रिपुरारिनिषेवितः।<br>
नानारत्नमयैः श्रृङ्गैः कल्पद्रुमसमन्वितैः।। १२१.१ ।।<br>
<br>
मध्ये हिमवतः पृष्ठे कैलासो नाम पर्वतः। <br>
तस्मिन्निवसति श्रीमान् कुबेरः सह गुह्यकैः।। १२१.२ ।।<br>
<br>
अप्सरोऽनुगतो राजा मोदते ह्यलकाघिपः।<br>
कैलासपादसम्भूतं रम्यं शीतजलं शुभम्।। १२१.३ ।।<br>
<br>
मन्दारपुष्परजसा पूरितं देवसन्निभम्।<br>
तस्मात् प्रवहते दिव्या नदी मन्दाकिनी शुभा।। १२१.४ ।।<br>
<br>
दिव्यञ्च नन्दनं तत्र तस्यास्तीरे महद्वनम्।<br>
प्रागुत्तरेण कैलासाद्दिव्यं सौगन्धिकं गिरिम्।। १२१.५ ।।<br>
<br>
सर्वधातुमयं दिव्यं सुवेलं पर्वतं प्रति।<br>
चन्द्रप्रभो नाम गिरिः स शुभ्रो रत्नसन्निभः।। १२१.६ ।।<br>
<br>
तत्समीपे सरो दिव्यमच्छोदं नाम विश्रुतम्।<br>
तस्मात् प्रभवते दिव्या नदी ह्यच्छोदिका शुभा।। १२१.७ ।।<br>
<br>
तस्यास्तीरे वनं दिव्यं महच्चैत्ररथं शभम्।<br>
तस्मिन् गिरौ निवसति मणिभद्रः सहानुगः।। १२१.८ ।।<br>
<br>
यक्षसेनापतिः क्रूरो गुह्यकेः परिवारितः।<br>
पुण्या मन्दाकिनी नाम नदी ह्यच्छोदिका शुभा।। १२१.९ ।।<br>
<br>
महीमण्डलमध्ये तु प्रविष्टे तु महोदधिम्।<br>
कैलासदक्षिणे प्राच्यां शिवं सर्वौषधिं गिरिम्।। १२१.१० ।।<br>
<br>
मनः शिलामयं दिव्यं सुवेलं पर्वतं प्रति।<br>
लोहितो हेमश्रृङ्गस्तु गिरिः सूर्यप्रभो महान्।। १२१.११ ।।<br>
<br>
तस्य पादे महद्दिव्यं लोहितं सुमहत्सरः।<br>
तस्मात् प्रभवते पुण्यो लौहित्यश्च नदो महान्।। १२१.१२ ।।<br>
<br>
दिव्यारण्यं विशोकञ्च तस्य तीरे महद्वनम्।<br>
तस्मिन् गिरौ निवसति यक्षोमणिधरोवशी।। १२१.१३ ।।<br>
<br>
सौम्यैः सुधार्मिकैश्चैव गुह्यकैः परिवारितः।<br>
कैलासात् पश्चिमोदीच्यां ककुद्मानौषधी गिरिः।। १२१.१४ ।।<br>
<br>
ककुद्मति च रुद्रस्य उत्पत्तिश्च ककुद्मिनः। <br>
तदजनन्त्रैः ककुदं शैलन्त्रिककुदं प्रति।। १२१.१५ ।।<br>
<br>
सर्वधातुमयस्तत्र सुमहान् वैद्युतो गिरिः। <br>
तस्य पादे महद्दिव्यं मानसं सिद्धसेवितम्।। १२१.१६ ।।<br>
<br>
तस्मात् प्रभवते पुण्या सरयूर्लोकपावनी।<br>
तस्यास्तीरे वनं दिव्यं वैभ्राजं नामविश्रुतम्।। १२१.१७ ।।<br>
<br>
कुबेरानुचरस्तस्मिन् प्रहेतितनयो वशी।<br>
ब्रह्मधाता निवसति राक्षसोऽनन्तविक्रमः।। १२१.१८ ।।<br>
<br>
कैलासात् पश्चिमामाशां दिव्यः सर्वौषधिर्गिरिः।<br>
अरुणः पर्वतश्रेष्ठो रुक्मधातुविभूषितः।। १२१.१९ ।।<br>
<br>
भवस्य दयितः श्रीमान्‌ पर्वतो हैमसन्निभः।<br>
शातकौम्भमयैर्दिव्यैः शिलाजालैः समाचितः।। १२१.२० ।।<br>
<br>
शतसंख्यैस्तापनीयैः श्रृङ्गैर्दिवमिवोल्लिखन्।<br>
शृङ्गवान् सुमहादिव्यो दुर्गः शैलोमहाचितः।। १२१.२१ ।।<br>
<br>
तस्मिन् गिरौ निवसति गिरिशो धूम्रलोचनः।<br>
तस्य पादात् प्रभवति शैलोदं नाम तत्सरः।। १२१.२२ ।।<br>
<br>
तस्मात् प्रभवते पुण्या नदीशैलोदकाशुभा।<br>
सा चक्षुसी तयोर्मध्ये प्रविष्टा पश्चिमो दधिम्।। १२१.२३ ।।<br>
<br>
अस्त्युत्तरेण कैलासाच्छिवः सर्वौषधो गिरिः।<br>
गौरन्तु पर्वतश्रेष्ठं हरितालमयं प्रति।। १२१.२४ ।।<br>
<br>
हिरण्यशृङ्गः सुमहान् दिव्यौषधिमयो गिरिः।<br>
तस्य पादे महद्दिव्यं सरः काञ्चनबालुकम्।। १२१.२५ ।।<br>
<br>
रम्यं बिन्दुसरो नाम यत्र राजा भगीरथः।<br>
गङ्गार्थे स तु राजर्षिरुवास बहुलाः समाः।। १२१.२६ ।।<br>
<br>
दिवं यास्यन्तु मे पूर्वे गंगातोयाप्लुतास्थिकाः।<br>
तत्र त्रिपथगा देवी प्रथमं तु प्रतिष्ठिता।। १२१.२७ ।।<br>
<br>
सोमपादात् प्रसूता सा सप्तधा प्रविभज्यते।<br>
यूपामणिमयास्तत्र विमानाश्च हिरण्मयाः।। १२१.२८ ।।<br>
<br>
तत्रेष्ट्वा क्रतुभिः सिद्धः शक्रः सुरगणैः सह।<br>
दिव्यच्छायापथस्तत्र नक्षत्राणान्तु मण्डलम्।। १२१.२९ ।।<br>
<br>
द्रृश्यते भासुरा रात्रौ देवी त्रिपथगा तु सा।<br>
अन्तरिक्षं दिवं चैव भावयित्वा भुवं गता।। १२१.३० ।।<br>
<br>
भवोत्तमांगे पतिता संरुद्धा योगमायया। <br>
तस्या ये बिन्दवः केचित्‌ क्रुद्धायाः पतिपा भुवि।। १२१.३१ ।।<br>
<br>
ज्ञात्वा तस्या ह्यभिप्रायं क्रूरं देव्याश्चिकीर्षितम्।<br>
भित्वा विशामि पातालं श्रोतसा गृह्य शङ्करम्।। १२१.३३ ।।<br>
<br>
अथावलेपनं ज्ञात्वा तस्याः क्रुद्धन्तु शङ्करः। <br>
तिरोभावयितुं बुद्धिरासीदङ्गेषु तां नदीम्।। १२१.३४ ।।<br>
<br>
एतस्मिन्नेव काले तु द्रृष्ट्वा राजानमग्रतः। <br>
धमनीसन्ततं क्षीणां क्षुधा व्याकुलितेन्द्रियम्।। १२१.३५ ।।<br>
<br>
अनेन तोषितश्चाहं नद्यर्थे पूर्वमेव तु। <br>
बुध्वास्य वरदानन्तु ततः कोपं न यच्छत।। १२१.३६ ।।<br>
<br>
ब्रह्मणो वचनं श्रुत्वा यदुक्तं धारयन्नदीम्।<br>
ततो विसर्जयामास संरुद्धां स्वेन तेजसा।। १२१.३७ ।।<br>
<br>
नदी भगीरथस्यार्थे तपसोग्रेण तोषितः।<br>
ततो विसर्जयामास सप्तस्रोतांसि गङ्गया।। १२१.३८ ।।<br>
<br>
त्रीणि प्राचीमभिमुखं प्रतीचीन्त्रीण्यथैव तु।<br>
स्रोतांसि त्रिपथायास्तु प्रत्यपद्यन्त सप्तधा।। १२१.३९ ।।<br>
<br>
नलिनी ह्लादिनी चैव पावनी चैव प्राच्यगा।<br>
सीता चक्षुश्च सिन्धुश्च तिस्रस्ता वै प्रतीच्यगाः।। १२१.४० ।।<br>
<br>
सप्तमी त्वनुगा तासां दक्षिणेन भगीरथम्।<br>
तस्मात् भागीरथी सा वै प्रविष्टा दक्षिणो दधिम्।। १२१.४१ ।।<br>
<br>
सप्त चैताः प्लावयन्ति वर्षन्तु हिमसाह्वयम्।<br>
प्रसूताः सप्त नद्यस्तु शुभा बिन्दुसरोद्भवाः।। १२१.४२ ।।<br>
<br>
तान्देशान् प्लावयन्ति स्म म्लेच्छप्रायांश्च सर्वशः।<br>
सशैलान् कुकुरान् रौध्रान् बर्बरान् यवनान् खसान्।। १२१.४३ ।।<br>
<br>
पुलिकांश्च कुलत्थांश्च अङ्गलोक्यान्वरांश्च यान्।<br>
कृत्वा द्विधा हिमवन्तं प्रविष्टा दक्षिणो दधिम्।। १२१.४४ ।।<br>
<br>
अथ वीरमरूंश्चैव कालिकांश्चैवशूलिकान्।<br>
तुषारान् बर्बरानङ्गान्यगृह्णात् परदान्‌ शकान्।। १२१.४५ ।।<br>
<br>
एतान् जनपदांश्चक्षः प्लावयित्वोदधिङ्गता।<br>
दरदोर्जगुण्डांश्चैव गान्धारानौरसान्‌ कुहून्।। १२१.४६ ।।<br>
<br>
शिवपौरानिन्द्रमरून् वसतीन् समतेजसम्।<br>
सैन्धवानुर्वसान् वर्वान् कुपश्रान् भीमरोमकान्।। १२१.४७ ।।<br>
<br>
शुनामुखांश्चोर्दमरून् सिन्धुरेतान्निषेवते।<br>
गन्धर्वान् किन्नरान्यक्षान् रक्षोविद्याधरोरगान्।। १२१.४८ ।।<br>
<br>
कलापग्रामकांश्चैव तथा किंपुरुषान्नरान्।<br>
किरातांश्च पुलिन्दांश्च कुरून् वै भारतानपि।। १२१.४९ ।।<br>
<br>
पाञ्चालान् कौशिकान् मत्स्यान् मागधाङ्गांस्तथैव च।<br>
ब्रह्मोत्तराश्च वङ्गांश्च ताम्रलिप्तांस्तथैव च।। १२१.५० ।।<br>
<br>
एतान् जनपदानार्यान् गङ्गा भावयते शुभा। <br>
ततः प्रतिहता विन्ध्ये प्रविष्टा दक्षिणो दधिम्।। १२१.५१ ।।<br>
<br>
ततस्तु ह्लादिनी पुण्या प्राचीनाभिमुखा ययौ।<br>
प्लावयन्त्युपकांश्चैव निषादानपि सर्वशः।। १२१.५२ ।।<br>
<br>
धीवरानृषिकांश्चैव तथा नीलमुखानपि। <br>
केकरानेककर्णाश्च किरातानपि चैव हि।। १२१.५३ ।।<br>
<br>
कालिन्दगतिकांश्चैव कुशिकान्‌ स्वर्गभौमकान्।<br>
सामण्डले समुद्रस्य तीरे भूत्वा तु सर्वशः।। १२१.५४ ।।<br>
<br>
ततस्तु नलिनी चापि प्राचीमेव दिशं ययौ।<br>
कुपथान् प्लावयन्ती सा इन्द्रद्युम्नसरांस्यपि।। १२१.५५ ।।<br>
<br>
तथा खरपथान् देशान् वेत्रशङ्कुपथानपि।<br>
मध्येनोज्जानकमरून् कुथप्रावरणान् ययौ।। १२१.५६ ।।<br>
<br>
इन्द्रद्वीपसमीपे तु प्रविष्टा लवणोदधिम्।<br>
ततस्तु पावनी प्रायात् प्राचीमाशाञ्जवेन तु।। १२१.५७ ।।<br>
<br>
तोमरान्प्लावयन्ती च हंसमार्गान्‌ समूहकान्।<br>
पूर्वान्देशांश्च सेवन्ती भित्वा सा बहुधा गिरिम्।।<br>
कर्णप्रावरणान् प्राप्य गता साश्वमुखानपि।। १२१.५८ ।।<br>
<br>
सिक्त्वा पर्वतमेरुं सा गत्वा विद्याधरानपि।<br>
शैमिमण्डलकोष्ठन्तु सा प्रविष्टा महत्सरः।। १२१.५९ ।।<br>
<br>
तासां नद्युपनद्योऽन्याः शतशोऽथ सहस्रशः।<br>
उपगच्छन्ति ता नद्यो यतो वर्षति वासवः।। १२१.६० ।।<br>
<br>
तीरे वंशौकसारायाः सुरभिर्नाम तद्वनम्।<br>
हिरण्यश्रृङ्गो वसति विद्वान् कौबरको वशी।। १२१.६१ ।।<br>
<br>
यज्ञादपेतः सुमहानमितौजाः सुविक्रमः।<br>
तत्रागस्त्यैः परिवृता विद्वद्भिर्ब्रह्मराक्षसैः।। १२१.६२ ।।<br>
<br>
कुबेरानुचरा ह्येते चत्वारस्तत्समाश्रिताः।<br>
एवमेव तु विज्ञेया सिद्धिः पर्वतवासिनाम्।। १२१.६३ ।।<br>
<br>
परस्परेण द्विगुणा धर्म्मतः कामतोऽर्थतः।<br>
हेमकूटस्य पृष्ठे तु सर्पाणां तत्सरः स्मृतम्।। १२१.६४ ।।<br>
<br>
सरस्वती प्रभवति तस्माज्योतिष्मती तु या।<br>
अवगाढ़े ह्युभयतः समुद्रौ पूर्वपश्चिमौ।। १२१.६५ ।।<br>
<br>
सरो विष्णुपदं नाम निषधे पर्वतोत्तमे। <br>
यस्मादग्रे प्रभवति गन्धर्वानुकुले च ते।। १२१.६६ ।।<br>
<br>
मेरोः पार्श्वात् प्रभवति ह्रदश्चन्द्रप्रभो महान्।<br>
जम्बूश्चैव नदी पुण्या यस्यां जाम्बूनदं स्मृतम्।। १२१.६७ ।।<br>
<br>
पयोदस्तु ह्रदो नीलः स शुभः पुण्‍डरीकवान्।<br>
पुण्डरीकात् पयोदाच्च तस्माद् वै सम्प्रसूयताम्।। १२१.६८ ।।<br>
<br>
सरसस्तुसरस्त्वेतत् स्मृतमुत्तरमानसम्।<br>
मृग्याच मृगकान्ता च तस्माद्‌ द्वेसम्प्रसूयताम्।। १२१.६९ ।।<br>
<br>
ह्रदाः कुरुषु विख्याताः पद्ममीनकुलाकुलाः।<br>
नाम्ना ते वैजया नाम द्वादशो दधिसन्निभाः।। १२१.७० ।।<br>
<br>
तेभ्यः शान्तीच मध्वीच द्वेनद्यौ सम्प्रसूयताम्।<br>
किंपुरुषाद्यानि यान्यष्टौ तेषु देवो न वर्षति।। १२१.७१ ।।<br>
<br>
उद्भिदान्युदकान्यत्र प्रवहन्ति सरिद्वराः।। <br>
बलाहकश्च ऋषभो चक्रो मैनाक एव च।। १२१.७२ ।।<br>
<br>
विनिविष्टाः प्रतिदिशं निमग्ना लवणाम्बुधिम्। १२१.७३ ।।<br>
<br>
चन्द्रकान्तस्तथा द्रोणः सुमहांश्च शिलोच्चयः।<br>
उद्गायता उदीच्यान्तु अवगाढा महोमधिम्।। १२१.७४ ।।<br>
<br>
चक्रो बधिरकश्चैव तथा नारदपर्वतः।<br>
प्रतीचीमायतास्ते वै प्रतिष्ठास्ते महोदधिम्।। १२१.७५ ।।<br>
<br>
जीमूतो द्रावणश्चैव मैनाकश्चन्द्रपर्वतः। <br>
आयतास्ते महाशैलाः समुद्रं दक्षिणम्प्रति।। १२१.७६ ।।<br>
<br>
चक्रमैनाकयोर्मध्ये दिवि संदक्षिणापथे।।<br>
तत्र संवर्तको नामसोऽग्निः पिबति तज्जलम्।<br>
अग्निः समुद्रवासस्तु और्वोऽसौवड़वामुखः।। १२१.७७ ।।<br>
<br>
इत्येते पर्वताविष्टाश्चत्वारो लवणो दधिम्।<br>
छिद्यमानेषु पक्षेषु पुरा इन्द्रस्य वै भयात्।। १२१.७८ ।।<br>
<br>
तेषान्तु द्रृश्यते चन्द्रे शुक्ले कृष्णे समाप्लुतिः।। १२१.७९ ।।<br>
<br>
ते भारतस्य वर्षस्य भेदा ये न प्रकीर्त्तिताः<br>
इहोदितस्य द्रृश्यन्ते अन्ये त्वन्यत्र चोदिताः।<br>
उत्तरोत्तरमेतेषां वर्षमुद्रिच्यते गुणैः।। १२१.८० ।।<br>
<br>
आरोग्यायुः प्रमाणाभ्यां धर्म्मतः कामतोऽर्थकः।<br>
समन्तितानि भूतानि तेषु वर्षेषु भागशः।। १२१.८१ ।।<br>
<br>
वसन्ति नानाजातीनि तेषु सर्वेषु तानि वै। <br>
इत्येतद्धारयद्विश्वं पृथ्वी जगदिदं स्थिताः।। १२१.८२ ।। <br>
<br>
