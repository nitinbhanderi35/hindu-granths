हिमवद्‌वर्णनम्।<br>
सूत उवाच।<br>
आलोकयन्नदीं पुण्यान्तत्समीपहृतश्रमः। <br>
स गच्छन्नेव दद्रृशे हिमवन्तं महागिरिम्॥ ११७.१ ॥<br>
<br>
खमुल्लिखद्भिः बहुभिर्वृतं श्रृङ्गैस्तु पाण्डुरैः। <br>
पक्षिणामपि सञ्चारैर्विना सिद्धगतिं शुभम्॥ ११७.२ ॥<br>
<br>
नदीप्रवाहसञ्जातमहाशब्देः समन्ततः। <br>
असंश्रुतान्यशब्दन्तं शीततोयं मनोरमम्॥ ११७.३ ॥<br>
<br>
देवदारुवनैर्नीलैः कृताधोवसनं शुभम्। <br>
मेघोत्तरीयकं शैलं दद्रृशे स नराधिपः॥ ११७.४ ॥<br>
<br>
श्वेतमेघकृतोष्णीषं चन्द्रार्कमुकुटं क्वचित्। <br>
हिमानुलिप्तसर्वाङ्गं क्वचिद्धातुविमिश्रितम्॥ ११७.५ ॥<br>
<br>
चन्दनेनानुलिप्ताङ्गं दत्तपञ्चाङ्गुलं यथा। <br>
शीतप्रदं निदाघेऽपि शिलाविकटसङ्कटम्॥ <br>
सालक्तकैरप्सरसां मुद्रितं चरणैः क्वचित्॥ ११७.६ ॥<br>
<br>
क्वचित्संपृष्टसूर्य्यांशुं क्वचिच्च तमसावृतम्। <br>
दरीमुखैः क्वचिद्भीमैः पिबन्तं सलिलं महत्॥ ११७.७ ॥<br>
<br>
क्वचिद्विद्याधरगणैः क्रीड़द्भिरुपशोभितम्। <br>
उपगीतं तथा मुख्यैः किन्नराणाङ्गणैः क्वचित्॥ ११७.८ ॥<br>
<br>
आपानभूमौ गलितैर्गन्धर्वाप्सरसां क्वचित्।<br>
पुष्पैः सन्तानकादीनां दिव्यैस्तमुपशोभितम्॥ ११७.९ ॥<br>
<br>
सुप्तोत्थिताभिः शय्याभिः कुसुमानां तथा क्वचित्।<br>
मृदिताभिः समाकीर्णं गन्धर्वाणां मनोरमम्॥ ११७.१० ॥<br>
<br>
निरुद्धपवनैर्देशैर्नीलशाद्वलमण्डितैः। <br>
क्वचिच्च कुसुमैर्युक्तमत्यन्तरुचिरं शुभम्॥ ११७.११ ॥<br>
<br>
तपस्विशरणं शैलं कामिनामतिदुर्लभम्। <br>
मृगैर्यथानुचरितन्दन्तिभिन्नमहाद्रुमम्॥ ११७.१२ ॥<br>
<br>
यत्र सिंहनिनादेन त्रस्तानां भैरवं रवम्। <br>
द्रृश्यते न च संस्रान्तं गजानामाकुलं कुलम्॥ ११७.१३ ॥<br>
<br>
तटाश्च तापसैर्यत्र कुञ्जदेशैरलङ्‌कृताः। <br>
रत्नैर्यस्यसमुत्पन्नैस्त्रैलोक्यं समलङ्‌कृतम्॥ ११७.१४ ॥<br>
<br>
अहीनशरणं नित्यमहीनजनसेवितम्। <br>
अहीनः पश्यति गिरिमहीनं रत्नसम्पदा॥ ११७.१५ ॥<br>
<br>
अल्पेन तपसा यत्र सिद्धिं प्राप्स्यन्ति तापसाः। <br>
यस्य दर्शनमात्रेण सर्वकल्मषनाशनम्॥ ११७.१६ ॥<br>
<br>
महाप्रपातसम्पातप्रपातादिगताम्बुभिः। <br>
वायुनीतैः सदा तृप्तिकृतदेशं क्वचित् क्वचित्॥ ११७.१७ ॥<br>
<br>
समालब्धजलैः शृङ्गैः क्वचिच्चापि समुच्छ्रितैः। <br>
नित्यर्क ताप विषमैरगम्यैर्मनसा युतम्॥ ११७.१८ ॥<br>
<br>
देवदारुमहावृक्षव्रजशाखानिरन्तरैः। <br>
वंशस्तम्बवनाकारैः प्रदेशेरुपशोभितम्॥ ११७.१९ ॥<br>
<br>
हिमच्छत्रमहाशृङ्गं प्रपातशतनिर्झरम्। <br>
शब्दलभ्याम्बुविषमं हिमसंरुद्धकन्दरम्॥ ११७.२० ॥<br>
<br>
द्रृष्टैव तं चारुनितम्बभूमिं महानुभावः स तु मद्रनाथः।<br>
बभ्राम तत्रैव मुदा समेतस्थानं तदा किञ्चिदथाससाद॥ ११७.२१ ॥<br>
<br>
