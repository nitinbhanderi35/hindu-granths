सावित्र्युपाख्यानम्।<br>
मत्स्य उवाच।<br>
तस्य पाटयतः काष्ठं जज्ञे शिरसि वेदना।<br>
स वेदनार्तः सङ्गम्य भार्या वचनमब्रवीत् ॥  २१०.१ ॥<br>
<br>
आयासेन ममानेन जाता शिरसि वेदना।<br>
तमश्च प्रविशामीव न च जानामि किञ्चन ॥  २१०.२ ॥<br>
<br>
त्वदुत्सङ्गे शिरः कृत्वा स्वप्तुमिच्छामि सांप्रतम्।<br>
राजपुत्रीमेवमुक्त्वा तदा सुष्वाप पार्थिवः ॥  २१०.३ ॥<br>
<br>
तदुत्सङ्गे शिरः कृत्वा निद्रयाविललोचनः।<br>
पतिव्रता महाभागा ततः सा राजकन्यका ॥  २१०.४ ॥<br>
<br>
ददर्श धर्मराजं तु स्वयं तं देशमागतम्।<br>
नीलोत्पलदलश्यामं पीताम्बरधरं प्रभुम् ॥  २१०.५ ॥<br>
<br>
विद्युल्लतानिबद्धाङ्गं सतोयमिव तोयदम्।<br>
किरीटेनार्कवर्णेन कुण्डलैश्च विरजितम् ॥  २१०.६ ॥<br>
<br>
हारभारर्पितोरस्कं तथाङ्गद विभूषितम्।<br>
तथानुगम्यमानं च कालेन सह मृत्युना ॥  २१०.७ ॥<br>
<br>
स तु संप्राप्य तं देशं देहात्सत्यवतस्तदा।<br>
अंगुष्ठमात्रं पुरुषं पाशबद्धं वशंगतम् ॥  २१०.८ ॥<br>
<br>
आकृष्य दक्षिणामाशां प्रययौ सत्वरं तदा।<br>
सावित्र्यपि वरारोहा दृष्ट्वा तं गतजीवितम् ॥  २१०.९ ॥<br>
<br>
अनुवव्राज गच्छन्तन्धर्मराजमतन्द्रिता।<br>
कृताञ्जलिरुवाचाथ हृदयेन प्रवेपता ॥  २१०.१० ॥<br>
<br>
इमं लोकं मातृभक्त्या पितृभक्त्यातु मध्यमम्।<br>
गुरुं शुश्रूषया चैव ब्रह्मलोकं समश्नुते ॥  २१०.११ ॥<br>
<br>
सर्वे तस्यादृता धर्मा यस्यै ते त्रय आदृताः।<br>
अनादृतास्तु यस्यैते सर्वास्तस्याफलाः क्रियाः॥  २१०.१२ ॥<br>
<br>
यावत्त्रयस्ते जीवेयुस्तावन्नान्यं समाचरेत्।<br>
तेषां च नित्यं शुश्रूषां कुर्यात् प्रिय हिते रतः ॥  २१०.१३ ॥<br>
<br>
तेषामनुपरोधेन पारतन्त्र्यं यदाऽऽचरेत्।<br>
तत्तन्निवेदयेत्तेभ्यो मनोवचनकर्मभिः। <br>
त्रिष्वप्येतेषु कृत्यं हि पुरुषस्य समस्यते ॥  २१०.१४ ॥<br>
<br>
यम उवाच।<br>
कृतेन कामेन निवर्त्तयाशु धर्मा न तेभ्योऽपि हि उच्यते च।<br>
ममोपरोधस्तव चक्लमः स्यात्तथाऽधुना तेन तव ब्रवीमि ॥  २१०.१५ ॥<br>
<br>
गुरुपूजरतिर्भक्ता त्वञ्च साध्वी पतिव्रता।<br>
विनिवर्तस्व धर्मज्ञे! ग्लानिर्भवति तेऽधुना ॥  २१०.१६ ॥<br>
<br>
सावित्र्युवाच।<br>
पतिर्हि दैवतं स्त्रीणां पतिरेव परायणम्।<br>
अनुगम्यः स्त्रिया साध्व्या पतिः प्राणधनेश्वरः ॥  २१०.१७ ॥<br>
<br>
मितन्ददाति हि पिता मितं भ्राता मितं सुतः।<br>
अमितस्य च दातारं भर्त्तारं का न पूजयेत् ॥  २१०.१८ ॥<br>
<br>
नीयते यत्र भर्त्ता मे स्वयं वा यत्र गच्छति।<br>
मयापि तत्र गन्तव्यं यथाशक्ति सुरोत्तम! ॥  २१०.१९ ॥<br>
<br>
पतिमादाय गच्छन्तमनुगन्तुमहं यदा।<br>
त्वां देव! न हि शक्ष्यामि तदा त्यक्ष्यामि जीवितम् ॥  २१०.२० ॥<br>
<br>
मनस्विनी तु या काचित् वैधव्याक्षरदूषिता।<br>
मुहूर्त्तमपि जीवेत मण्डनार्हा ह्यमण्डिता ॥  २१०.२१ ॥<br>
<br>
यम उवाच<br>
पतिव्रते! महाभागे! परितुष्टोऽस्मि ते शुभे!।<br>
विना सत्यव्रतः प्राणैर्वरं वरय माचिरम् ॥  २१०.२२ ॥<br>
<br>
सावित्र्युवाच।<br>
विनष्टचक्षुषो राज्यं चक्षुषा सह कारय।<br>
च्युतराष्ट्रस्य धर्मज्ञ! श्वशुरस्य महात्मनः ॥  २१०.२३ ॥<br>
<br>
यम उवाच।<br>
दूरे पथे गच्छ निवर्त भद्रे! भविष्यतीदं सकलं त्वयोक्तम्।<br>
ममोपरोधस्तव च क्लमः स्यात्तथाधुना तेन तव ब्रवीमि ॥  २१०.२४ ॥<br>
<br>
