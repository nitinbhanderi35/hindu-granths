<br>
देवप्रतिष्ठाविधिवर्णनम्।<br>
<br>
सूत उवाच।<br>
अतः परं प्रवक्ष्यामि मूर्तिपानान्तु लक्षणम्।<br>
स्थापकस्य समासेन लक्षणं श्रुणुत द्विजाः&nbsp;! ॥  २६५.१<br>
<br>
सर्वावयवसम्पूर्णो वेदमन्त्रविशारदः।<br>
पुराणवेत्ता तत्वज्ञो दम्भलोभविवर्जितः ॥  २६५.२<br>
<br>
कृष्णसारमये देशे उत्पन्नश्च शुभाकृतिः।<br>
शौचाचारपरो नित्यं पाषण्डकुलनिस्पृहः ॥  २६५.३<br>
<br>
समः शत्रौ च मित्रे च ब्रह्मोपेन्द्रहरप्रियः।<br>
ऊहापोहार्थतत्वज्ञो वास्तुशास्त्रस्य पारगः ॥  २६५.४<br>
<br>
आचार्य्यस्तु भवेन्नित्यं सर्वदोषविवर्जितः।<br>
मूर्तिपास्तु द्विजाश्चैव कुलीना ऋजवस्तथा ॥  २६५.५<br>
<br>
द्वात्रिंशत् षोडशाथापि अष्टौ वा श्रुतिपारगाः।<br>
ज्येष्ठमध्यकनिष्ठेषु मूर्तिपावः प्रकीर्तिता ॥  २६५.६<br>
<br>
ततो लिङ्गमथार्चां वा नीत्वा स्नपनमण्डपम्।<br>
नीतमङ्गलशब्देन स्नपनं तत्र कारयेत् ॥  २६५.७<br>
<br>
पञ्चगव्यकषायेण मृद्भिर्भस्मोदकेन वा।<br>
शौचं तत्र प्रकुर्वीत वेदमन्त्र चतुष्टयात् ॥  २६५.८<br>
<br>
समुद्रज्येष्ठमन्त्रेण आपोदिव्येति चापरः।<br>
यासां राजेतिमन्त्रस्तु आपोहिष्ठेति चापरः ॥  २६५.९<br>
<br>
एवं स्नाप्य ततो देवं पूज्य गन्धानुलेपनैः।<br>
प्रच्छाद्य वस्त्रयुग्मेन अभिवस्त्रेत्युदाहृतम् ॥  २६५.१०<br>
<br>
उत्थापयेत्ततो देवमुत्तिष्ठ ब्रह्मणस्पते!।<br>
अमूरुजेति च तथा रथे तिष्ठेति चापरः ॥  २६५.११<br>
<br>
रथे ब्रह्मरते वापि धृतां शिल्पिगणेन तु।<br>
आरोप्य च ततो विद्वानाकृष्णेन प्रवेशयेत् ॥  २६५.१२<br>
<br>
ततः प्रास्तीर्य्य शय्यायां स्थापयेच्छनकैर्बुधः।<br>
कुशानास्तीर्य पुष्पाणि स्थापयेत् प्राङ्मुखं ततः ॥  २६५.१३<br>
<br>
ततस्तु निद्राकलशं वस्त्रकाञ्चन-संयतम्।<br>
शिरोभागेतु देवस्य जपन्नेवं निधापयेत् ॥  २६५.१४<br>
<br>
आपोदेवीति मन्त्रेण आपोऽस्मान् मातरोऽपि च।<br>
ततो दुकूलपट्टैश्चाच्छाद्य नेत्रोपधानकम् ॥  २६५.१५<br>
<br>
दद्यच्छिरसि देवस्य कौशेयं वा विचक्षणः।<br>
मधुनासर्पिषाभ्यज्य पूज्यसिध्यार्थकैस्ततः ॥  २६५.१६<br>
<br>
आप्यायस्वेति मन्त्रेण याते रुद्रशिवेति च।<br>
उपविश्यार्चयेद्देवं गन्धपुष्पैः समन्ततः ॥  २६५.१७<br>
<br>
सितं प्रतिसरं दद्यात् बार्हस्पत्येति मन्त्रतः।<br>
दुकूलपट्टैः कार्पासैर्नानाचित्रै रथापि वा ॥  २६५.१८<br>
<br>
आच्छाद्य देवं सर्वत्र छत्रचामरदर्पणम्।<br>
पार्श्वतः स्थापयेत्तत्र वितानं पुष्पसंयुतम् ॥  २६५.१९<br>
<br>
रत्नान्योषधयस्तत्र गृहोपकरणानि च।<br>
भाजनानि विचित्राणि शयनान्यासनानि च ॥  २६५.२०<br>
<br>
अभित्वा शूरमन्त्रेण यथा विभवतो न्यसेत्।<br>
क्षीरं क्षौद्रं घृतं तद्वत् भक्ष्यभोज्यान्य(न्न)पायसैः ॥  २६५.२१<br>
<br>
षड्विधैश्च रसैस्तद्वत् समन्तात् परिपूजयेत्।<br>
बलिं दद्यात् प्रयत्नेन मन्त्रेणानेन भूरिशः ॥  २६५.२२<br>
<br>
त्र्यम्बकं यजामेह इति सर्वतः शनकैर्भुवि।<br>
मूर्तिपान् स्थापयेत् पश्चात् सर्वदिक्षु विचक्षणः ॥  २६५.२३<br>
<br>
चतुरो द्वारपालांश्च द्वारेषु विनिवेशयेत्।<br>
श्रीसूक्तं पावमानञ्च सोमसूक्तं सुमङ्गलम् ॥  २६५.२४<br>
<br>
तथा च शान्तिकाध्यायमिन्द्रसूक्तं तथैव च।<br>
रक्षोघ्नञ्च तथा सूक्तं पूर्वतो बह्वृचो जपेत् ॥  २६५.२५<br>
<br>
रौद्रं पुरुषसूक्तञ्च श्लोकाध्यायं सशक्रियम्।<br>
तथैव मण्डलाध्यायमध्वर्युर्दक्षिणे जपेत् ॥  २६५.२६<br>
<br>
वामदेवं बृहत्साम ज्येष्ठसाम रथन्तरम्।<br>
तथा पुरुषसूक्तञ्च रुद्रसूक्तं सशान्तिकम् ॥  २६५.२७<br>
<br>
भारुण्डानि च सामानि च्छन्दोगः पश्चिमे जपेत्।<br>
अथर्वोऽङ्गिरसं तद्वन्नीलं रौद्रं तथैव च॥  २६५.२८<br>
<br>
तथा पराजिता देवी सप्तसूक्तं सरौद्रकम्।<br>
तथैव शान्तिकाध्यायमथर्वां चोत्तरे जपेत् ॥  २६५.२९<br>
<br>
शिरःस्थाने तु देवस्य स्थापको होममाचरेत्।<br>
शान्तिकैः पौष्टिकैस्तद्वन् मन्त्रैर्व्याहृतिपूर्वकैः ॥  २६५.३०<br>
<br>
पलाशो दुम्बराश्वत्थ अपामार्गः शमी तथा।<br>
हुत्वा सहस्रमेकैकं देवं पादे तु संस्पृशेत् ॥  २६५.३१<br>
<br>
ततो होमसहस्रेण हुत्वा हुत्वा ततस्ततः।<br>
नाभिमध्यं तथा वक्षः शिरश्चाप्यालभेत् पुनः ॥  २६५.३२<br>
<br>
हस्तमात्रेषु कुण्डेषु मूर्तिपाः सर्वतो दिशम्।<br>
समेखलेषु ते कुर्युर्योनिवक्त्रेषु चादरात् ॥  २६५.३३<br>
<br>
वितस्ति मात्रा योनिः स्यद् गजोष्ठसदृशी तथा।<br>
आयताच्छिद्रसंयुक्ता पार्श्वतः कलयोच्छ्रिता ॥  २६५.३४<br>
<br>
कुण्डात् कलानुसारेण सर्वतश्चतुरङ्गुला।<br>
विस्तारेणोच्छ्रयातद्वच्चतुरस्रा समा भवेत् ॥  २६५.३५<br>
<br>
वेदी भित्तिं परित्यज्य त्रयोदशभिरंगुलैः।<br>
एवं नवसु कुण्डेषु लक्षणञ्चैव दृश्यते ॥  २६५.३६<br>
<br>
आग्नेय शाक्रयाम्येषु होतव्यमुदगाननैः।<br>
शान्तयो लोकपालेभ्यो मूर्तिभ्यः क्रमशस्तथा ॥  २६५.३७<br>
<br>
तथा मूर्त्यधिदेवानां होमं कुर्यात् समाहितः।<br>
वसुधा वसुरेता च यजमानो दिवाकरः ॥  २६५.३८<br>
<br>
जलं वायु स्तथा सोम आकाशश्चाष्टमः स्मृतः।<br>
देवस्य मूर्तयस्त्वष्टा वेताः कुण्डेषु संस्मरेत् ॥  २६५.३९<br>
<br>
एतासामधिपान्वक्ष्ये पवित्रान् मूर्ति नामतः।<br>
पृथ्वीं पाति सर्वश्च पशुपश्चाग्निमेव च ॥  २६५.४०<br>
<br>
यजमानं तथैवोग्रो रुद्रश्चादित्यमेव च।<br>
भवो जलं सदा पाति वायुमीशान एव च ॥  २६५.४१<br>
<br>
महादेवस्तथा चन्द्र भीमश्चाकाशमेव च।<br>
सर्वदेवप्रतिष्ठासु मूर्तिपा ह्येत एव च ॥  २६५.४२<br>
<br>
एतेभ्यो वैदिकैर्मन्त्रेर्यथास्वं होममाचरेत्।<br>
तथा शान्तिघटं कुर्य्यात् प्रतिकुण्डेषु सन्न्यसेत् ॥  २६५.४३<br>
<br>
शतान्ते वा सहस्रान्ते सम्पूर्णाहुतिरिष्यते।<br>
समपादः पृथिव्यान्तु प्रशान्तात्मा विनिक्षिपेत् ॥  २६५.४४<br>
<br>
आहुतीनान्तु सम्पातं पूर्णकुम्भेषु वै न्यसेत्।<br>
मूलमध्योत्तमाङ्गेषु देवं तेनावसेचयेत् ॥  २६५.४५<br>
<br>
स्थितश्च स्नापयेत्तेन सम्पाताहुतिवारिणा।<br>
प्रतियामेषु धूपन्तु नैवद्यञ्चदनोदकम् ॥  २६५.४६<br>
<br>
पुनः पुनः प्रकुर्वीत होमः कार्यः पुनः पुनः।<br>
पुनः पुनश्च दातव्या यजमानेन दक्षिणा ॥  २६५.४७<br>
<br>
सितवस्त्रैश्च ते सर्वे पूजनीयाः समन्ततः।<br>
विचित्रैर्हेमकटकैः हेमसूत्रांगुलीयकैः ॥  २६५.४८<br>
<br>
वासोभिः शयनीयैश्च परिधाप्याः स्वशक्तितः।<br>
भोजनञ्चापि दातव्यं यावत् स्यादधिवासनम् ॥  २६५.४९<br>
<br>
बलिस्त्रिसन्ध्यं दातव्यो भूतेभ्यः सर्वतो दिशम्।<br>
ब्राह्मणान् भोजयेत् पूर्वं शेषान् वर्णांस्तु कामतः ॥  २६५.५०<br>
<br>
रात्रौ महोत्सवः कार्यो नृत्यगीतकमङ्गलैः।<br>
सदा पूज्याः प्रयत्नेन चतुर्थी कर्म यावता ॥  २६५.५१<br>
<br>
त्रिरात्रमेकरात्रं वा पञ्चरात्रमथापि वा।<br>
सप्तरात्रमथो कुर्य्यात् क्वचित्सद्योऽधिवासनम् <br>
सर्वयज्ञफलो यस्मादधिवासोत्सवः सदा ॥  २६५.५२<br>
<br>
