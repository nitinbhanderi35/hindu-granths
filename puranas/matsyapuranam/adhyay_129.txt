ऋषय ऊचुः<br>
कथं जगाम भगवान्पुरारित्वं महेश्वरः <br>
ददाह च कथं देवस्तन्नो विस्तरतो वद  129.1 <br>
पृच्छामस्त्वां वयं सर्वे बहुमानात्पुनः पुनः <br>
त्रिपुरं तद्यथा दुर्गं मयमायाविनिर्मितम् <br>
देवेनैकेषुणा दग्धं तथा नो वद मानद  2 <br>
सूत उवाच<br>
शृणुध्वं त्रिपुरं देवो यथा दारितवान्भवः <br>
मयो नाम महामायो मायानां जनकोऽसुरः  3 <br>
निर्जितः स तु संग्रामे तताप परमं तपः <br>
तपस्यन्तं तु तं विप्रा दैत्यावन्यावनुग्रहात्  4 <br>
तस्यैव कृत्यमुद्दिश्य तेपतुः परमं तपः <br>
विद्युन्माली च बलवांस्तारकाख्यश्च वीर्यवान्  5 <br>
मयतेजःसमाक्रान्तौ तेपतुर्मयपार्श्वगौ <br>
लोका इव यथा मूर्तास्त्रयस्त्रय इवाग्नयः  6 <br>
लोकत्रयं तापयन्तस्ते तेपुर्दानवास्तपः <br>
हेमन्ते जलशय्यासु ग्रीष्मे पञ्चतपे तथा  7 <br>
वर्षासु च तथाकाशे क्षपयन्तस्तनूः प्रियाः <br>
सेवानाः फलमूलानि पुष्पाणि च जलानि च  8 <br>
अन्यदाचरिताहाराः पङ्केनाचितवल्कलाः <br>
मग्नाः शैवालपङ्केषु विमलाविमलेषु च  9 <br>
निर्मांसाश्च ततो जाताः कृशा धमनिसंतताः <br>
तेषां तपःप्रभावेन प्रभावविधुतं यथा  10 <br>
निष्प्रभं तु जगत्सर्वं मन्दमेवाभिभाषितम् <br>
दह्यमानेषु लोकेषु तैस्त्रिभिर्दानवाग्निभिः  11 <br>
तेषामग्रे जगद्बन्धुः प्रादुर्भूतः पितामहः <br>
ततः साहसकर्तारः प्राहुस्ते सहसागतम्  12 <br>
स्वकं पितामहं दैत्यास्तं वै तुष्टुवुरेव च <br>
अथ तान्दानवान्ब्रह्मा तपसा तपनप्रभान्  13 <br>
उवाच हर्षपूर्णाक्षो हर्षपूर्णमुखस्तदा <br>
वरदोऽहं हि वो वत्सास्तपस्तोषित आगतः  14 <br>
व्रियताम् ईप्सितं यच्च साभिलाषं तदुच्यताम् <br>
इत्येवमुच्यमानास्तु प्रतिपन्नं पितामहम्  15 <br>
विश्वकर्मा मयः प्राह प्रहर्षोत्फुल्ललोचनः <br>
देव दैत्याः पुरा देवैः संग्रामे तारकामये  16 <br>
निर्जितास्ताडिताश्चैव हताश्चाप्यायुधैरपि <br>
देवैर्वैरानुबन्धाच्च धावन्तो भयवेपिताः  17 <br>
शरणं नैव जानीमः शर्म वा शरणार्थिनः <br>
सोऽहं तपःप्रभावेन तव भक्त्या तथैव च  18 <br>
इच्छामि कर्तुं तद्दुर्गं यद्देवैरपि दुस्तरम् <br>
तस्मिंश्च त्रिपुरे दुर्गे मत्कृते कृतिनां वर  19 <br>
भूम्यानां जलजानां च शापानां मुनितेजसाम् <br>
देवप्रहरणानां च देवानां च प्रजापतेः  20 <br>
अलङ्घनीयं भवतु त्रिपुरं यदि ते प्रियम् <br>
विश्वकर्मा इतीवोक्तः स तदा विश्वकर्मणा  21 <br>
उवाच प्रहसन्वाक्यं मयं दैत्यगणाधिपम् <br>
सर्वामरत्वं नैवास्ति असद्वृत्तस्य दानव  22 <br>
तस्माद्दुर्गविधानं हि क्षणादपि विधीयताम् <br>
पितामहवचः श्रुत्वा तदैवं दानवो मयः  23 <br>
प्राञ्जलिः पुनरप्याह ब्रह्माणं पद्मसम्भवम् <br>
यस्तदेकेषुणा दुर्गं सकृन्मुक्तेन निर्दहेत्  24 <br>
समं स संयुगे हन्यादवध्यं शेषतो भवेत् <br>
एवमस्त्विति चाप्युक्त्वा मयं देवः पितामहः  129.25 <br>
स्वप्ने लब्धो यथार्थो वै तत्रैवादर्शनं ययौ <br>
गते पितामहे दैत्या गता मयरविप्रभाः  26 <br>
वरदानाद्विरेजुस्ते तपसा च महाबलाः <br>
स मयस्तु महाबुद्धिर्दानवो वृषसत्तमः  27 <br>
दुर्गं व्यवसितः कर्तुमिति चाचिन्तयत्तदा <br>
कथं नाम भवेद्दुर्गं तन्मया त्रिपुरं कृतम्  28 <br>
वत्स्यते तत्पुरं दिव्यं मत्तो नान्यैर्न संशयः <br>
यथाचैकेषुणा तेन तत्पुरं न हि हन्यते  29 <br>
देवैस्तथा विधातव्यं मया मतिविचारणम् <br>
विस्तारो योजनशतमेकैकस्य पुरस्य तु  30 <br>
कार्यस्तेषां च विष्कम्भश्चैकैकशतयोजनम् <br>
पुष्ययोगेण निर्माणं पुराणं च भविष्यति  31 <br>
पुष्ययोगेण च दिवि समेष्यन्ति परस्परम् <br>
पुष्ययोगेण युक्तानि यस्तान्यासादयिष्यति  32 <br>
पुराण्येकप्रहारेण शतानि निहनिष्यति <br>
आयसं तु क्षितितले राजतं तु नभस्तले  33 <br>
राजतस्योपरिष्टात्तु सौवर्णं भविता पुरम् <br>
एवं त्रिभिः पुरैर्युक्तं त्रिपुरं तद्भविष्यति <br>
शतयोजनविष्कम्भैरन्तरैस्तद्दुरासदम्  34 <br>
अट्टालकैर्यन्त्रशतघ्निभिश्च सचक्रशूलोपलकम्पनैश्च <br>
द्वारैर्महामन्दरमेरुकल्पैः प्राकारशृङ्गैः सुविराजमानम्  35 <br>
सतारकाख्येन मयेन गुप्तं स्वस्थं च गुप्तं तडिन्मालिनापि <br>
को नाम हन्तुं त्रिपुरं समर्थो मुक्त्वा त्रिनेत्रं भगवन्तमेकम्  36 <br>
इति श्रीमात्स्ये महापुराणे त्रिपुरोपाख्यान एकोनत्रिंशदधिकशततमोऽध्यायः  129<br>
