भवननिर्माणवर्णनम्।<br>
<br>
सूत उवाच।<br>
उदगादिप्लवं वास्तु समानशिखरं तथा।<br>
परीक्ष्य पूर्ववत्कुर्य्यात् स्तम्भोच्छ्रायं विचक्षणः ।। २५६.१<br>
<br>
न देवधूर्तसचिव चत्वाराणां समन्ततः।<br>
कारयेद्भवनं प्राज्ञो दुःखशोकभयं ततः ।। २५६.२<br>
<br>
तस्य प्रदेशाश्चत्वार स्तथोत्सर्गोऽग्रतः शुभः।<br>
पृष्ठतः पृष्ठभागस्तु सव्यावर्तः प्रशस्यते ।। २५६.३<br>
<br>
अपसव्यो विनाशाय दक्षिणे शीर्षकस्तथा।<br>
सर्वकामफलो नॄणां सम्पूर्णो नाम वामतः ।। २५६.४<br>
<br>
एवं प्रदेशमालोक्य यत्नेन गृहमारभेत्।<br>
अथ सांवत्सरे प्रोक्ते मुहूर्ते शुभलक्षणे ।। २५६.५<br>
<br>
रत्नोपरि शिलां कृत्वा सर्वबीजसमन्विताम्।<br>
चतुर्भिब्राह्मणैः स्तम्भं कारयित्वा सुपूजितम् ।। २५६.६<br>
<br>
शुक्लाम्बरधरः शिल्पि सहितो वेदपारगैः।<br>
स्नापितं विन्यसेत्तद्वत् सर्वौषधिसमन्वितम् ।। २५६.७<br>
<br>
नानाक्षतसमोपेतं वस्त्रालङ्कारसंयुतम्।<br>
ब्रह्मघोषेण वाद्येन गीतमङ्गलनिःखनैः ।। २५६.८<br>
पायसं भोजयेद्विप्रान् होमन्तु मधुसर्पिषा।<br>
वास्तोष्पते प्रतिजानीहि मन्त्रेणानेन सर्वदा ।। २५६.९<br>
<br>
सूत्रपाते तथा कार्य्यमेवं स्तम्भोदये पुनः।<br>
द्वारवंशोच्छ्रये तद्वत् प्रवेशसमये तथा ।। २५६.१०<br>
<br>
वास्तूपशमने तद्वत् वास्तुयज्ञस्तु पञ्चधा।<br>
ईशाने सूत्रपातः स्यादाग्नेये स्तम्भरोपणम् ।। २५६.११<br>
<br>
प्रदक्षिणञ्च कुर्वीत वास्तोः पदविलेखनम्।<br>
तर्जनी मध्यमा चैव तथाङ्गुष्ठस्तु दक्षिणे ।। २५६.१२<br>
<br>
प्रवालरत्नकनक फलं पिष्ट्वा कृतोदकम्।<br>
सर्ववास्तुविभागेषु शस्तं पदविलेपने ।। २५६.१३<br>
<br>
न भस्माङ्गार काष्ठेन नखशस्त्रेण चर्मभिः।<br>
न श्रृङ्गास्थिकपालैश्च क्वचिद्वास्तु विलेखयेत् ।। २५६.१४<br>
<br>
एभिर्विलिखितं कुर्य्याद्दुःखशोकभयादिकम्।<br>
यदा गृहप्रवेशः स्याच्छिल्पी तत्रापि लक्षयेत् ।। २५६.१५<br>
<br>
स्तम्भसूत्रादिकं तद्वच्छुभाशुभफलप्रदम्।<br>
आदित्याभिमुखं रौति शकुनिः पुरुषं यदि ।। २५६.१६<br>
<br>
तुल्यकालं स्पृशेदङ्गं गृहभर्तुर्यदात्मनः ।<br>
वास्त्वङ्गे तद्विजानीयान्नरशल्यं भयप्रदम् ।। २५६.१७<br>
<br>
अङ्कनानन्तरं यत्र हस्त्यश्व श्वापदं भवेत्।<br>
तदङ्गसम्भवं विन्द्यात्तत्र शल्यं विचक्षणः ।। २५६.१८<br>
<br>
प्रसार्यमाणे सूत्रे तु श्वा गोमायुर्विलङ्घिते।<br>
तत्तु शल्यं विजानीयात् खरशब्देति भैरवे ।। २५६.१९<br>
<br>
यदीशाने तु दिग्भागे मधुरं रौति वायसः।<br>
धनं तत्र विजानीयाद् भागे वा स्वाम्यधिष्ठिते ।। २५६.२०<br>
<br>
सूत्रच्छेदे भवेत् मृत्युर्व्याधिः कीले त्वधोमुखे।<br>
अङ्गारेषु तथोन्मादं कपालेषु च सम्भ्रमम् ।। २५६.२१<br>
<br>
कम्बुशल्येषु जानीयात् पौंश्चल्यं स्त्रीषु वास्तुवित्।<br>
गृहभर्तुर्गृहस्यापि विनाशः शिल्पिसम्भ्रमे ।। २५६.२२<br>
<br>
स्तम्भे स्कन्धच्युते कुम्भे शिरोरोगं विनिर्दिशेत्।<br>
कुम्भापहारे सर्वस्य कुलस्यापि क्षयो भवेत् ।। २५६.२३<br>
<br>
मृत्युः स्थानच्युते कुम्भे भग्ने बन्धं विदुर्बुधाः।<br>
करसङ्ख्या विनाशे तु नाशं गृहपतेर्विदुः ।। २५६.२४<br>
<br>
विजौषधि विहीने तु भूतेभ्यो भयमादिशेत्।<br>
ततः प्रदक्षिणेनान्यान् न्यसेत्स्तम्भान्विचक्षणः ।। २५६.२५<br>
<br>
यस्माद् भयकरं नॄणां योजिताह्यप्रदक्षिणम्।<br>
रक्षां कुर्वीत यत्नेन स्तम्बोपद्रवनाशिनीम् ।। २५६.२६<br>
<br>
तथा फलवतीं शाखां स्तम्भोपरि निवेशयेत्।<br>
प्रागुदक्प्रवणं कुर्य्याद्दिङ्मूढन्तु न कारयेत् ।। २५६.२७<br>
<br>
स्तम्भं वा भवनं वापि द्वारं वासगृहं तथा।<br>
दिङ्मूढे कुलनाशः स्यान्न च संवर्द्धयेत् गृहम् ।। २५६.२८<br>
<br>
यदि संवर्द्धयेद् गेहं सर्वदिक्षु विवर्द्धयेत्।<br>
पूर्वेण वर्द्धितं वास्तु कुर्याद्वैराणि सर्वदा।। २५६.२९<br>
<br>
दक्षिणे वर्द्धितं वास्तु मृत्यवे स्यान्न संशयः।<br>
पश्चाद्विवृद्धं यद्वास्तु तदर्थक्षयकारक ।। २५६.३०<br>
<br>
वर्द्धापितं तथा सौम्ये बहुसन्तापकारकम्।<br>
आन्नेये यत्र वृद्धिः स्यात् तदग्निभयदं भवेत् ।। २५६.३१<br>
<br>
वर्द्धितं राक्षसे कोणे शिशुक्षयकरं भवेत्।<br>
बद्ध्वापि तन्तु वायव्ये वातव्याधि-प्रकोपकृत् ।। २५६.३२<br>
<br>
ईशान्यां अन्नहानिः स्यात् वास्तौ संवर्द्धिते सदा।<br>
ईशाने देवतागारं तथा शान्तिगृहं भवेत् ।। २५६.३३<br>
<br>
महानसन्तथाग्नेये तत्पार्श्वेचोत्तरे जलम्।<br>
गृहस्योपस्करं सर्वं नैऋत्ये स्थापयेद् बुधः ।। २५६.३४<br>
<br>
वधस्थानं बहिः कुर्यात् स्नानमण्डपमेव च।<br>
धनधान्यञ्च वायव्ये कर्मशालान्ततो बहिः ।। <br>
एवं वास्तु विशेषः स्यात् गृहभर्तुः शुभावहः ।। २५६.३५<br>
