विभूतिद्वादशीव्रतमाहात्म्यवर्णनम्।<br>
<br>
नन्दिकेश्वर उवाच।<br>
पुरा रथन्तरे कल्पे राजासीत् पुष्पवाहनः। <br>
नाम्ना लोकेषु विख्यातस्तेजसा सूर्यसन्निभः।। १००.१ ।।<br>
<br>
तपसा तस्य तुष्टेन चतुर्वक्त्रेण नारद!। <br>
कमलं काञ्चनं दत्तं यथा कामगमं मुने।। १००.२ ।।<br>
<br>
लोकैः समस्तैर्नगरवासिभिः सहितो नृपः। <br>
द्वीपानि सुरलोकञ्च यथेष्टं व्यचरत् तदा।। १००.३ ।।<br>
<br>
कल्पादौ सप्तमं द्वीपं तस्य पुष्करवासिनः। <br>
लोके च पूजितं यस्मात् पुष्करद्वीपमुच्यते।। १००.४ ।।<br>
<br>
देवेन ब्रह्मणा दत्तं यानमस्य यतोऽम्बुजम्। <br>
पुष्पवाहनमित्याहुस्तस्मात्तं देवदानवाः।। १००.५ ।।<br>
<br>
नागम्यमस्यास्ति जगत्त्रयेऽपि ब्रह्माम्बुजस्थस्य तपोऽनुभावात्।<br>
पत्नी च तस्याप्रतिमा मुनीन्द्र! नानीसहस्रैरभितोऽभिनन्द्या।<br>
नाम्ना च लावण्यवती बभूव सा पार्वतीवेष्टतमा भवस्य।। १००.६ ।।<br>
<br>
तस्यात्मजा नामयुतम्बभूव धर्मात्मनामग्र्‌यधनुर्धराणाम्।<br>
तदात्मनः सर्वमवेक्ष्य राजा मुहुर्मुर्हुर्विस्मय आससाद।<br>
सोऽभ्यागतं वीक्ष्य मुनिप्रवीरं प्राचेतसं वाक्यमिदं बभाषे।। १००.७ ।।<br>
<br>
राजोवाच।<br>
कस्माद्विभूतिरमलामरमर्त्यपूज्या जाता च सा विजितामरसुन्दरीणाम्।<br>
भार्या ममाल्पतपसा परितोषितेन दत्तं ममाम्बुजगृहञ्च मुनीन्द्र! धात्रा।। १००.८ ।।<br>
<br>
यस्मिन् प्रविष्ठमपि कोटिशतं नृपाणाम् सामात्यकुञ्जररथौघजनावृतानाम्।<br>
नो लक्ष्यते क्व गतमम्बरमध्य इन्दुस्तारागणैरिव गतः परितः स्फुरद्भिः।। १००.९ ।।<br>
<br>
तस्मात् किमन्यजननीजठरोद्भवेन धर्मादिकं कृतमशेषफलाप्तिहेतुः।<br>
भगवन् मयाऽथ तनयैरथवाऽनयापि भद्रं यदेतदखिलं कथय प्रचेतः।। १००.१० ।।<br>
<br>
मुनिरभ्यधादथ भवान्तरितं समीक्ष्य पृथ्वीपतेः प्रसभमद्भुतहेतुवृत्तम्।<br>
जन्मा भवत्तव तु लुब्धकुलेति घोरे जातस्त्वमप्यनुदिनं किल पापकारी।। १००.११ ।।<br>
<br>
वपुरप्यभूत्तव पुनः परुषाङ्गसन्धिदुर्गन्धिसत्वभुजगावरणं समन्तात्।<br>
न च ते सुहृन्नसुतबन्धुजनो न तातस्त्वाद्रृक् स्वसा न जननी च तदाभिशस्ता।।<br>
अभिसङ्गतापरमभीष्टतमा विमुखी महीश! तव योषिदियम्।। १००.१२ ।।<br>
<br>
अभूदनावृष्टिरतीव रौद्रा कदाचिदाहारनिमित्तमस्मिन्।<br>
क्षुत्पीडितेनाथ तथा न किञ्चिदासादितं धान्यफलामिषञ्च।। १००.१३ ।।<br>
<br>
अथामिदृष्टं महदम्बुजाढ्यं सरोवरं पङ्कपरीतरोधः।<br>
पद्मान्यथादाय ततो बहूनि गतः पुरं वै दिशनामधेयम्।। १००.१४ ।।<br>
<br>
तन्मौल्यलाभाय पुरं समस्तं भ्रान्तं त्वया शेषमहस्तदासीत्।<br>
नैता न कश्चित् कमलेषु जातः श्रान्तो भृशं क्षुत्परिपीडितश्च।। १००.१५ ।।<br>
<br>
उपविष्टस्त्वमेकस्मिन् सभार्यो भवनाङ्गणे। <br>
अथ मङ्गंलशब्दश्च त्वया रात्रौ महाञ्छ्रृतः।। १००.१६ ।।<br>
<br>
सभार्यस्तत्र गतवान् यत्रासौमङ्गलध्वनिः। <br>
तत्र मण्डपमध्यस्था विष्णोरर्चावलोकिता।। १००.१७ ।।<br>
<br>
वेश्यानंगवती नाम विभूतिद्वादशीव्रतम्। <br>
समाप्तौ माघमासस्य लवणाचलमुत्तमम्।। १००.१८ ।।<br>
<br>
निवेदयन्ति गुरवे शय्यां चोपस्करान्विताम्। <br>
अलङ्कृत्यहृषीकेशं सौवर्णामरपादपम्।। १००.१९ ।।<br>
<br>
तान्तु द्रृष्ट्वा ततस्ताभ्यामिदं च परिकीर्ततम्। <br>
किमेभिः कमलैः कार्यं वरं विष्णुरलङ्‌कृतः।। १००.२० ।।<br>
<br>
इति भक्तिस्तदा जाता दम्पत्योस्तु नराधिप!। <br>
तत्प्रसंगात् समभ्यर्च्य केशवं लवणाचलम्।<br>
शय्या च पुष्पप्रकरैः पूजिता भूश्च सर्वतः।। १००.२१ ।।<br>
<br>
अथानंगवती तुष्टा तयोर्धनशतत्रयम्।<br>
दातुं त्वामाददे साथ कलधौतशतत्रयम्।। १००.२२ ।।<br>
<br>
न गृहीतं ततस्ताभ्यां बहुसत्वावलम्बनात्। <br>
अनंगवत्या च पुनस्तयोरन्नं चतुर्विधम्।।<br>
आनीय व्याहृतञ्चात्र बुज्यतामिति भूपते!।। १००.२३ ।।<br>
<br>
ताभ्यान्तु तदपि त्यक्तं भोक्ष्या वो वै वरानने! <br>
प्रसंगादुपवासेन तवाद्य सुखमावयोः।। १००.२४ ।।<br>
<br>
जन्म प्रभृति पापिष्ठौ कुकर्माणौ द्रृढ़व्रते! <br>
तत्प्रसंगात् तयोर्मध्ये धर्मलेशस्तु तेऽनघ!।। १००.२५ ।।<br>
<br>
इति जागरणं ताभ्यां तत्प्रसंगाधनुष्ठितम्। <br>
प्रभाते च तया दत्ता शय्या सलवणाचला।। १००.२६ ।।<br>
<br>
ग्रामाश्च गुरवे भक्त्या विप्रेषु द्वादशैव तु। <br>
वस्त्रालङ्कारसंयुक्ता गावश्च करकान्विताः।। १००.२७ ।।<br>
<br>
भोजनञ्च सुहृन्मित्रदीनान्धकुपणैः समम्। <br>
तच्च लुब्धकदाम्पत्यं पूजयित्वा विसर्जितम्।। १००.२८ ।।<br>
<br>
स भवान् लुब्धको जातः सपत्नीको नृपेश्वरः। <br>
पुष्करप्रकरात् तस्मात् केशवस्य च पूजनात्।। १००.२९ ।।<br>
<br>
विनष्टाशेषपापस्य तव पुष्करमन्दिरम्। <br>
तस्य सत्वस्य माहात्म्यादल्पेन तपसा नृप!।। १००.३० ।।<br>
<br>
यथाकामगमं जातं लोकनाथश्चतुर्मुखः। <br>
सन्तुष्टस्तव राजेन्द्र!ब्रह्मरूपी जनार्दनः।। १००.३१ ।।<br>
<br>
साप्यनङ्गवती वेश्या कामदेवस्य साम्प्रतम्। <br>
पत्नीसपत्नीसञ्जाता रत्याः प्रीतिरितिश्रुताः।। <br>
लोकेष्वानन्दजननी सकलामरपूजिता।। १००.३२ ।।<br>
<br>
तस्मादुत्सृज्य राजेन्द्र! पुष्करं तन्महीतले। <br>
गङ्गातटं समाश्रित्य विभूतिद्वादशीव्रतम्।। <br>
कुरु राजेन्द्र! निर्वाणमवश्यं समवाप्स्यसि।। १००.३३ ।।<br>
<br>
नन्दिकेश्वर उवाच।<br>
इत्युक्त्वा स मुनिर्ब्रह्मन्! तत्रैवान्तरधीयत। <br>
राजा यतोक्तञ्च पुनरकरोत् पुष्पवाहनः।। १००.३४ ।।<br>
<br>
इदमाचरतो ब्रह्मन्नखण्डव्रतमाचरेत्। <br>
यथा कथञ्चित्कमलैर्द्वादशद्वादशीर्मुने।। १००.३५ ।।<br>
<br>
कर्तव्याः शक्तितो देया विप्रेभ्यो दक्षिणाऽनघ!। <br>
न वित्तशाठ्यं कर्वीत भक्त्या तुष्यति केशव।। १००.३६ ।।<br>
<br>
इति कलुषविदारणं जनानामपि पठति श्रृणोति चाथ भक्त्या।<br>
मतिमपि च ददाति देवलोके वसति स कोटिशतानि वत्सराणाम्।। १००.३७ ।।<br>
