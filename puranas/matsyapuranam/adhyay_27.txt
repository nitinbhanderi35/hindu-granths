देवयानी कथानकम् ।<br>
<br>
शौनक उवाच।<br>
कृतविद्ये कचे प्राप्ते हृष्टरूपा दिवौकसः। <br>
कचादवेत्य तां विद्यां कृतार्था भरतर्षभ!॥ २७.१ ॥<br>
<br>
सर्व एव समागम्य शतक्रतुमथाब्रुवन्। <br>
कालः स्त्वद्विक्रमस्याद्य जहि शत्रून् पुरन्दर!॥ २७.२ ॥<br>
<br>
एवमुक्तस्तु सह तै स्त्रिदशैर्मघवांस्तदा। <br>
तथेत्युक्त्वोप चक्राम सोऽपश्यद्विपिने स्त्रियः॥ २७.३ ॥<br>
<br>
क्रीड़न्तीनान्तु कन्यानां वने चैत्ररथोपमे। <br>
वायुर्भूतः सवस्त्राणि सर्वाण्येव व्यमिश्रयत्॥ २७.४ ॥<br>
<br>
ततो जलात्‌ समुत्तीर्य ताः कन्याः सहितास्तदा। <br>
वस्त्राणिजगृहुस्तानि यथा संस्थान्यनेकशः॥ २७.५ ॥<br>
<br>
तत्र वासो देवयान्याः शर्मिष्ठा जगृहे तदा। <br>
व्यतिक्रममजानन्ती दुहिता वृषपर्वणः॥ २७.६ ॥<br>
<br>
ततस्तयोर्मिथस्तत्र विरोधः समजायत। <br>
देवयान्याश्च राजेन्द्र! शर्मिष्ठायाश्च तत्कृते॥ २७.७ ॥<br>
<br>
देवयान्युवाच।<br>
कस्माद्‌ गृह्णासि मे वस्त्रं शिष्या भूत्वा ममासुरि! <br>
समुदाचारहीनाया न ते श्रेयो भविष्यति॥ २७.८ ॥<br>
<br>
शर्मिष्ठोवाच।<br>
आसीनञ्च शयानञ्च पिता ते पितरं मम। <br>
स्तौति पृच्छति चाभीक्ष्णं नीचस्तः सुविनीतवत्॥ २७.९ ॥<br>
<br>
याचतस्त्वञ्च दुहिता स्तुवतः प्रतिगृह्णतः। <br>
सुताहं स्तूयमानस्य ददतो न तु गृह्णतः॥ २७.१० ॥<br>
<br>
अनायुधासायुधायाः किं त्वं कुप्यसि भिक्षुकि!। <br>
लप्स्यसे प्रतियोद्धारं न च त्वां गणयाम्यहम्॥ २७.११ ॥<br>
<br>
शौनक उवाच।<br>
सा विस्मयं देवयानीं गतां सक्ताञ्च वाससि। <br>
शर्मिष्ठा प्राक्षिपत्कूपे ततः स्वपुरमाविशत्॥ २७.१२ ॥<br>
<br>
हतेयमिति विज्ञाय शर्मिष्ठा पापनिश्रया। <br>
अनवेक्ष्य ययौ तस्मात् क्रोधवेगपरायणा॥ २७.१३ ॥<br>
<br>
अथ तं देशमभ्यगाद्ययातिर्नहुषात्मजः। <br>
श्रान्तयुग्मः श्रान्तरूपो मृगलिप्सुः पिणसितः॥ २७.१४ ॥<br>
<br>
नाहुषिः प्रेक्ष्यमाणो हि सनिपाते गतोदके। <br>
ददर्श कन्यां तां तत्र दीप्तामग्निशिखामिव॥ २७.१५ ॥<br>
<br>
तामपृच्छत् स दृष्ट्वैव कन्याममरवर्णिनीम्। <br>
सान्त्वयित्वा नृपश्रेष्ठः साम्ना परमवल्गुना॥ २७.१६ ॥<br>
<br>
का त्वं चारुमुखीश्यामा सुमृष्टमणिकुण्ड्ला। <br>
दीर्घं ध्यायसि चात्यर्थं कस्माच्छ्‌वसिषि चातुरा॥ २७.१७ ॥<br>
<br>
कथञ्च पतिता ह्यस्मिन्। कृते वीरुत्तृणावृते। <br>
दुहिता चैव कस्य त्वं वद सर्वं सुमध्यमे॥ २७.१८ ॥<br>
<br>
देवयान्युवाच।<br>
योऽसौ देवै र्हतान् दैत्यानुत्थापयति विद्यया। <br>
तस्य शुक्रस्य कन्याह त्वं मां नूनं न बुध्यसे॥ २७.१९ ॥<br>
<br>
एष मे दक्षिणो राजन्! पाणिस्ताम्रनखाङ्गुलिः।<br>
समुद्धर गृहीत्वा मां कुलीनस्त्वं हि मे मतः॥ २७.२० ॥<br>
<br>
जानामि त्वाञ्चसंशान्तं वीर्य्यवन्तं यशस्विनम्। <br>
तस्मान्मां पतितं कूपादस्मादुद्धर्तुमर्हसि॥ २७.२१ ॥<br>
<br>
शौनक उवाच।<br>
तामथ ब्राह्मणीं स्त्रीं च विज्ञाय नहुषात्मजः। <br>
गृहीत्वा दक्षिणे पाणावुज्जहार ततो बलात्॥ २७.२२ ॥<br>
<br>
उद्‌धृत्य चैनान्तरसा तस्मात् कूपान्नराधिपः। <br>
आमन्त्रयित्वा सुश्रोणीं ययाति स्वपुरं ययौ॥ २७.२३ ॥<br>
<br>
देवयान्युवाच।<br>
त्वरितं घूर्णिके गच्छ सर्वमाचक्ष्व मे पितुः। <br>
नेदानीं तु प्रवेक्ष्यामि नगरं वृषपर्वणः॥ २७.२४ ॥<br>
<br>
शौनक उवाच।<br>
सा तु वै त्वरितं गत्वा घूणिका सुरमन्दिरम्। <br>
द्रृष्ट्वा काव्यमुवाचेदं कम्पमाना विचेतना॥ २७.२५ ॥<br>
<br>
आचख्यौ च महाभागा देवयानी वने हता। <br>
शर्मिष्ठया महाप्राज्ञ!दुहित्रा वृषपर्वणः॥ २७.२६ ॥<br>
<br>
श्रुत्वा दुहितरं काव्यस्तदा शर्मिष्ठया हताम्। <br>
त्वरया निर्ययौ दुःखान्मार्गमाणः सुतां वने॥। २७.२७ ॥<br>
<br>
द्रृष्ट्वा दुहितरं काव्यो देवयानीं तपोवने। <br>
बाहुभ्यां संपरिष्वज्य दुःखितो वाक्यमब्रवीत्॥ २७.२८ ॥<br>
<br>
आत्मदोषैर्निंयच्छन्तिः सर्वे दुःखमुखे जना। <br>
मन्येदुश्चरितं तस्मिन् तस्येयं निष्कृतिः कृता॥ २७.२९ ॥<br>
<br>
निष्कृतिर्वास्तु वा मास्तु श्रृणुष्वावहितो मम। <br>
शर्मिष्ठयाय दुक्तास्मि दुहित्रा वृषपर्वणः॥ २७.३० ॥<br>
<br>
सत्यं किलैतत् सा प्राह दैत्यानामस्मि गायना।<br>
एवं हि मे कथयति शर्मिष्ठा वार्षपर्वणी॥ २७.३१ ॥<br>
<br>
वचनं तीक्ष्ण परुषं क्रोधरक्तेक्षणा भृशम्। <br>
स्तुवतो दुहितासि त्वं याचतः प्रतिगृह्णतः॥ २७.३२ ॥<br>
सुताहं स्तूयमानस्य ददतोऽप्रतिगृह्णतः। <br>
इति मामाह शर्मिष्ठ दुहिता वृषपर्वणः॥ <br>
क्रोधसंरक्तनयना दर्पपूर्णानना ततः॥ २७.३३ ॥<br>
<br>
यद्यहं स्तुवतस्तात दुहिता प्रतिगृह्णतः। <br>
प्रसादयिष्ये शर्मिष्ठामित्युक्ता हि सखी मया॥ २७.३४ ॥<br>
<br>
शुक्र उवाच।<br>
स्तुवतो दुहिता नस्त्वं भद्रे! न प्रतिगृह्णतः। <br>
अतस्त्वं स्तूयमानस्य दुहिता देवयान्यसि॥ २७.३५ ॥<br>
<br>
वृषपर्वैव तद्वेद शक्रो राजा च नाहुषः। <br>
अचिन्त्यं ब्रह्म निर्द्वन्द्वमैश्वरं हि बलं मम॥ २७.३६ ॥<br>
