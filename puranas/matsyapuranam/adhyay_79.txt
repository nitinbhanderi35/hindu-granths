&nbsp;मन्दारसप्तमीव्रतकथनम्।<br>
<br>
ईश्वर उवाच।<br>
अथातः सम्प्रवक्ष्यामि सर्वपापप्रणाशिनीम्। <br>
सर्वकामप्रदां रम्यां नाम्ना मन्दारसप्तमीम्।। ७९.१ ।।<br>
<br>
माघस्यामलपक्षे तु पञ्चम्यां लघुभुङ् नरः। <br>
दन्तकाष्ठं ततः कृत्वा षष्ठीमुपवसेद्‌ बुधः।। ७९.२ ।।<br>
<br>
विप्रान् संपूजयित्वा तु मन्दारं प्राशयेन्निशि। <br>
ततः प्रभाते उत्थाय कृत्वा स्नानं पुनर्द्विजान्।। ७९.३ ।।<br>
<br>
भोजयेच्छक्तितः कृत्वा मन्दारकुसुमाष्टकम्। <br>
सौवर्णं पुरुषं तद्वत्पद्महस्तं सुशोभनम्।। ७९.४ ।।<br>
<br>
पद्मं कृष्णतिलैः कृत्वा ताम्रपात्रेषु पात्रकम्। <br>
हैममन्दारकुसुमैर्भास्करायेति पूर्वतः।। ७९.५ ।।<br>
<br>
नमस्कारेण तद्वच्च सूर्य्यायेत्यानले दले। <br>
दक्षिणे तद्वदर्काय तथार्यम्णेति नैर्ऋते।। ७९.६ ।।<br>
<br>
पश्चिमे वेदधाम्ने च वायव्ये चण्डभानवे। <br>
पूष्णेत्युत्तरतः पूज्यमानन्दायेत्यतः परम्।। ७९.७ ।।<br>
<br>
कर्णिकायाञ्च पुरुषं स्थाप्य सर्वात्मनेति च। <br>
शुक्लवस्त्रैः समावेष्ट्य भक्ष्यैर्माल्यफलादिभिः।। ७९.८ ।।<br>
एवमभ्यर्च्य तत्सर्वं दद्याद्वेदविदे पुनः। <br>
भुञ्जीतातैललवणं वाग्यतः प्राङ्‌मुखो गृही।। ७९.९ ।।<br>
<br>
अनेन विधिना सर्वं सप्तम्यां मासि मासि च। <br>
कुर्यात् सम्वत्सरं यावद्वित्तशाठ्यविवर्जितः।। ७९.१० ।।<br>
<br>
एतदेव व्रतान्ते तु निधाय कलशोपरि। <br>
गोभिर्विभवतः सार्द्धं दातव्यं भूतिमिच्छता।। ७९.११ ।।<br>
<br>
नमो मन्दारनाथाय मन्दारभवनाय च। <br>
त्वं रवे! तारयस्वास्मान् संसारभयसागरात्।। ७९.१२ ।।<br>
<br>
अनेन विधिना यस्तु कुर्य्यान्मन्दारसप्तमीम्। <br>
विपाप्मा स सुखीमर्त्यः कल्पञ्च दिविमोदते।। ७९.१३ ।।<br>
<br>
इमामघौघपटल भीषणध्वान्तदीपिकाम्। <br>
गच्छन् प्रगृह्य संसारे सर्वार्थांश्च लभेन्नरः।। ७९.१४ ।।<br>
<br>
मन्दारसप्तमीमेतामीप्सितार्थफलप्रदाम्। <br>
यः पठेच्छृगुयाद्वापि सर्वपापैः प्रमुच्यते।। ७९.१५ ।।<br>
