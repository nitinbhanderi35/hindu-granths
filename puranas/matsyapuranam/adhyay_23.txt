सोमवंशाख्यानम्।<br>
<br>
ऋषय ऊचुः।<br>
सोमः पितॄणामधिपः कथं शास्त्रविशारदः। <br>
तद्वंश्या ये च राजानो बभूवुः कीर्तिवर्धनाः॥ २३.१ ॥<br>
<br>
सूत उवाच।<br>
आदिष्टो ब्रह्मणा पूर्वमत्रिः सर्गविधौ पुरा। <br>
अनुत्तमं नाम तपः सृष्ट्यर्थं तप्तवान् प्रभुः॥ २३.२ ॥<br>
<br>
यदानन्दकरं ब्रह्म जगत् क्लेशविनाशनम्। <br>
ब्रह्मविष्ण्वर्करुद्राणामभ्यन्तरमतीन्द्रियम्॥ २३.३ ॥<br>
<br>
शान्तिकृच्छान्तमनसस्तदन्तर्नयने स्थितम्। <br>
माहात्म्यात्तपसा विप्राः परमानन्दकारकम्॥ २३.४ ॥<br>
<br>
यस्मादुमापतिः सार्द्धमुमया तमधिष्ठितः। <br>
तं द्रृष्ट्वा चाष्टमांशेन तस्मात् सोमोऽभविच्छिशुः॥ २३.५ ॥<br>
<br>
अधः सुस्राव नेत्राभ्यां धामतच्चाम्बु सम्भवम्। <br>
दीपयद्विश्वमखिलं ज्योत्स्नया स चराचरम्॥ २३.६ ॥<br>
<br>
तद्दिशो जगृहुर्धाम स्त्रीरूपेण सुतेच्छया। <br>
गर्भोभूत्वोदरे तासामास्थितोऽब्द शतत्रयम्॥ २३.७ ॥<br>
<br>
आशास्तं मुमुचुर्गर्भमशक्ता धारणे ततः। <br>
समादायाथ तं गर्भमेकीकृत्य चतुर्मुखः॥ २३.८ ॥<br>
<br>
युवानमकरोद् ब्रह्मा सर्वायुधधरं नरम्। <br>
स्यन्दनेऽथ सहस्राश्वे वेदशक्तिमये प्रभुः॥ २३.९ ॥<br>
<br>
आरोप्य लोकमनयदात्मीयं सपितामहः। <br>
तत्र ब्रह्मर्षिभिः प्रोक्तमस्मत्‌ स्वामी भवत्वयम्॥ २३.१0 ॥<br>
<br>
पितृभिर्देवगन्धर्वैरोषधीभिस्तथैव च। <br>
तुष्टुवुः सोमदेवत्यैर्ब्रह्माणं मन्त्रसंग्रहैः॥ २३.११ ॥<br>
<br>
स्तूयमानस्य तस्याभूदधिको धामसम्भवः। <br>
तेजो वितानादभवद् भुवि दिव्यौषधीगणः॥ २३ .१२ ॥<br>
<br>
तद्दीप्तिरधिका तस्माद्रात्रौ भवति सर्वदा। <br>
तेनौषधीशः सोमोऽभूद्‌ द्विजेशश्चापि गद्यते॥ २३.१३ ॥<br>
<br>
वेदधामरसञ्चापि यदिदं चन्द्रमण्डलम्। <br>
क्षीयते वर्द्धते चैव शुक्ले कृष्णे च सर्वदा॥ २३.१४ ॥<br>
<br>
विंशतिञ्च तथा सप्तदक्षः प्राचेतसो ददौ। <br>
रूपलावण्यसंयुक्तास्तस्मै कन्याः सुवर्चसः॥ २३.१५ ॥<br>
<br>
ततः पाद्मसहस्राणां सहस्राणि दशैव तु। <br>
तपश्चचार शीतांशु विष्णुध्यानैकतत्परः॥ २३.१६ ॥<br>
<br>
ततस्तुष्टस्तु भगवांस्तस्मै नारायणो हरिः। <br>
वरं वृणीष्व प्रोवाच परमात्मा जनार्दनः॥ २३.१७ ॥<br>
<br>
ततो वव्रे वरान् सोमः शक्रलोकं जयाम्यहम्। <br>
प्रत्यक्षमेव भोक्तारो भवन्तु मम मन्दिरे॥ २३.१८ ॥<br>
<br>
राजसूये सुरगणा ब्रह्माद्याः सन्तु मे द्विजाः।<br>
रक्षः पालः शिवोऽस्माकमास्तां शूलधरो हरः॥ २३.१९ ॥<br>
<br>
तथेत्युक्तः स आजह्ने राजसूयन्तु विष्णुना। <br>
होतात्रिर्भृगुरध्वर्युरुद्गाताभूच्चतुर्मुखः॥ २३.२0 ॥<br>
<br>
ब्रह्मत्त्वमगमत्तस्य उपद्रष्टा हरिः स्वयम्। <br>
सदस्याः सनकाद्यास्तु राजसूय विधौ स्मृता॥ २३.२१ ॥<br>
<br>
चमसाध्वर्यवस्तत्र विश्वेदेवा दशैव तु। <br>
त्रैलोक्यं दक्षिणा तेन ऋत्विग्‌भ्यः प्रतिपादितम्॥ २३.२२ ॥<br>
<br>
ततः समाप्तेऽवभृथे तद्रूपालोकनेच्छवः। <br>
कामबाणाभि तप्ताङ्ग्यो नवदेव्यः सिषेविरे॥ २३.२३ ॥<br>
<br>
लक्ष्मीनारायणं त्यक्त्वा सिनीवाली च कर्दमम्। <br>
द्युतिर्विभावसुं तद्वत्तुष्टिर्धातारमव्ययम्॥ २३.२४ ॥<br>
<br>
प्रभाप्रभाकरं त्यक्त्वा हविष्मन्तं कुहूः स्वयम्। <br>
कीर्तिर्जयन्तं भर्तारं वसुर्मारीचकश्यपम्॥ २३.२५ ॥<br>
<br>
धृतिस्त्यक्त्वा पतिं नन्दिं सोममेवाभजंस्तदा। <br>
स्वकीया इव सोमोऽपि कामयामास तास्तदा॥ २३.२६ ॥<br>
<br>
एवं कृतापचारस्य तासाम्भर्तृगणस्तदा। <br>
न शशाङ्कापचाराय शापैः शस्त्रादिभिः पुनः॥ २३.२७ ॥<br>
<br>
तथाप्यराजत विधुर्दशधा भावयन्‌ दिशः। <br>
सोमः प्राप्याथ दुष्प्राप्यमैश्वर्यमृषिसंस्कृतम्॥<br>
सप्तलोकैकनाथत्वमवाप तपसा तदा ॥ २३.२८ ॥<br>
<br>
कदाचिदुद्यानगतामपश्यदनेकपुष्पाभरणैश्च शोभितम्।<br>
बृहन्नितम्बस्तनभारखेदात् पुष्पस्य भङ्गेऽप्यतिदुर्बलाङ्गीम्॥ २३.२९ ॥<br>
<br>
भार्याञ्च तां देवगुरोरनङ्ग बाणाभिरामायतचारुनेत्राम्।<br>
तारां स ताराधिपतिः स्मरार्तः केशेषु जग्राह विविक्तभूमौ॥ २३.३0 ॥<br>
<br>
सापि स्मरार्ता सह तेन रेमे तद्रूपकान्त्या हृतमानसेन।<br>
चिरं विहृत्याथ जगाम तारां विधुर्गृहीत्वा स्वगृहं ततोऽपि॥ २३.३१ ॥<br>
<br>
न तृप्तिरासीच्च गृहेऽपि तस्य तारानुरक्तस्य सुखागमेषु।<br>
बृहस्पतिस्तद्विरहाग्निदग्धस्तद्‌ध्यान निष्ठैकमना बभूव॥ २३.३२ ॥<br>
<br>
शशाक शापन्न च दातुमस्मै न मन्त्रशस्त्राग्नि विषैरशेषैः।<br>
तस्यापकर्तुं विविधैरुपायैर्नैवाभिचारैरपि वागदीशः॥। २३.३३ ॥<br>
<br>
स याचयामास ततस्तु दैन्यात् सोमं स्वभार्यार्थमनङ्ग तप्तः।<br>
स याच्यमानोऽपि ददौ न तारां बृहस्पतेस्तत्सुखपाशबद्धः॥ २३.३४ ॥<br>
<br>
महेश्वरेणाथ चतुर्मुखेन साध्यैर्मरुद्भिः सह लोकपालैः॥ <br>
ददौ यदा तान्न कथञ्चिदिन्दुस्तदा शिवः क्रोधपरो बभूव॥ २३.३५ ॥<br>
<br>
यो वामदेवः प्रथितः पृथिव्यामनेक रुद्रार्चित पादपद्मः।<br>
ततः सशिष्यो गिरिशः पिनाकी बृहस्पतिस्नेहवशानुबद्धः॥ २३.३६ ॥<br>
<br>
धनुर्गृहीत्वाजगवं पुरारिर्जगाम भूतेश्वरसिद्धजुष्टः।<br>
युद्धाय सोमेन विशेषदीप्त तृतीय नेत्रानल भीमवक्त्राः॥ २३.३७ ॥<br>
<br>
सहैव जग्मुश्च गणेशकाद्या विंशच्चतुः षष्टिगणास्त्रयुक्ताः।<br>
यक्षेश्वरः कोटिशतैरनेकैर्युतोऽन्वगात्स्यन्दन संस्थितानाम्॥ २३.३८ ॥<br>
<br>
वेतालयक्षोरगकिन्नराणां पद्मेन चैकेन तथार्बुदेन।<br>
लक्षैस्त्रिभिर्द्वादशभीरथानां सोमोऽप्यगात्तत्र विवृद्धमन्युः॥ २३.३९ ॥<br>
<br>
नक्षत्रदैत्यासुरसैन्ययुक्तः शनैश्चराङ्गारकवृद्धतेजाः।<br>
जग्मुर्भयं सप्त तथैव लोकाश्चचालभूर्द्वीपसमुद्रगर्भा॥ २३.४0 ॥<br>
<br>
स सोममेवाभ्यगमत्पिनाकी गृहीत दीप्तास्त्र विशालवह्नि।<br>
अथाभवद् भीषणभीमसेन सैन्यद्वयस्यापि महाहवोऽसौ॥ २३.४१ ॥<br>
<br>
अशेषसत्वक्षयकृत्प्रवृद्धस्तीक्ष्णायुधास्त्रज्ज्वलनैकरूपः। <br>
शस्त्रैरथान्योन्यमशेषसैन्यं द्वयोर्जगाम क्षयमुग्रतीक्ष्णैः ॥ २३.४२ ॥<br>
<br>
पतन्ति शस्त्राणि तथोज्वलानि स्वर्भूमि पातालमथादहन्ति।<br>
रुद्रः कोपाद् ब्रह्मशीर्षं मुमोच सोमोऽपि सोमास्त्रममोघवीर्यम्॥ २३.४३ ॥<br>
<br>
तयोर्निपातेन समुद्र भूम्योरथान्तरिक्षस्य च भीतिरासीत्।<br>
तदस्त्रयुग्मं जगतां क्षयाय प्रवृद्धमालोक्य पितामहोऽपि॥ २३.४४ ॥<br>
<br>
अन्तः प्रविश्याथ कथं कथञ्चिन्निवारयामास सुरैः सहैव।<br>
अकारणं किं क्षयकृज्जनानां सोम! त्वयापीत्थमकारिकार्यम्॥ २३.४५ ॥<br>
<br>
यस्मात् परस्त्री हरणाय सोम!त्वया कृतं युद्धमतीव भीमम्।<br>
पापग्रहस्त्वं भविता जनेषु शान्तोऽप्यलं नूनमथासितान्ते॥ २३.४६ ॥<br>
<br>
भार्यामिमामर्पय वाक्‌ पतेस्त्वं न चावमानोऽस्ति परस्वहारे।<br>
सूत उवाच।<br>
तथेति चोवाच हिमांशुमाली युद्धादपाक्रामदतः प्रशान्तः॥ २३.४७ ॥<br>
<br>
बृहस्पतिः स्वामपगृह्य तारां हृष्टो जगाम स्वगृहं स रुद्रः।<br>
