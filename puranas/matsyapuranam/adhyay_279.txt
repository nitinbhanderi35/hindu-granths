कामधेनुमहादानविधिवर्णनम्।<br>
अथातः सम्प्रवक्ष्यामि कामदेनु विधं परम्।<br>
सर्वकामप्रदं नृणां महापातकनाशनम् ॥  २७९.१<br>
<br>
लोकेशावाहनं तद्वद्धोमः कार्योऽधिवासनम्।<br>
तुला पुरुषवत् कुर्यात् कुण्डमण्डपवेदिकम् ॥  २७९.२<br>
<br>
स्वल्पत्वेकाग्निवत् कुर्यात् गुरुरेकः समाहितः।<br>
काञ्चनस्यातिशुद्धस्य धेनुवत्सञ्च कारयेत् ॥  २७९.३<br>
<br>
उत्तमा पलसाहस्री तदर्धेन तु मध्यमा।<br>
कनीयसी तदर्धेन कामधेनुः प्रकीर्तिताः ॥  २७९.४<br>
<br>
शक्तितस्त्रिपलादूर्ध्वमशक्तोऽपीह कारयेत्।<br>
वेद्यां कृष्णाजिनं न्यस्य गुडप्रस्थ समन्वितम् ॥  २७९.५<br>
<br>
न्यसेदुपरि तां धेनुं महारत्नैरलङ्कृताम्।<br>
कुम्भाष्टकसमोपेतां नानाफल समन्विताम् ॥  २७९.६<br>
<br>
तथाष्टादश धान्यानि समन्तात् परिकल्पयेत्।<br>
इक्षुदण्डाष्टकं तद्वन्नानाफल समन्वितम्।<br>
भाजनञ्चासनं तद्वत् ताम्रदोहनकं तथा ॥  २७९.७<br>
<br>
कौशेयवस्त्रद्वयसंयुताङ्गां दीपातपत्राभरणाभिरामाम्।<br>
सचामरां कुण्डलिनी सघण्टां सुवर्णश्रृङ्गीं परिरूप्यपादाम् ॥  २७९.८<br>
<br>
रसैश्च सर्वैः परितोऽभिजुष्टां हरिद्रया पुष्पफलैरनेकैः।<br>
अजाजिकुस्तुम्बुरुशर्करादिभिर्वितानकञ्चोपरि पञ्चवर्णम् ॥  २७९.९<br>
<br>
स्नातस्ततोमङ्गलवेदघोषैः प्रदक्षिणीकृत्य सपुष्पहस्तः।<br>
आवाहयेत्तां गुरुणोक्तमन्त्रैः द्विजाय दद्यादथ दर्भपाणिः ॥  २७९.१०<br>
<br>
त्वं सर्वदेवगणमन्दिरमङ्गभूता विश्वेश्वरि त्रिपथगोदधिपर्वतानाम्।<br>
त्वद्दानशस्त्रशकलीकृतपापकौघः प्राप्तोऽस्मि निर्वृत्तिमतीव परां नमामि॥  २७९.११<br>
<br>
लोके यथेप्सितफलार्थविदायिनीं त्वामासाद्य को हि भुवि दुःखमुपैति मर्त्यः।<br>
संसारदुःखशमनाय यतस्व कामं त्वां कामधेनुमिति देवगणा वदन्ति ॥  २७९.१२<br>
<br>
आमन्त्र्य शीलकुलरूपगुणान्विताय विप्राय यः कनकधेनुमिमां प्रदद्यात्।<br>
प्राप्नोति धाम स पुरन्दरदेवजुष्टं कन्यागणैः परिवृतः पदमिन्दुमौलेः ॥  २७९.१३<br>
