नर्मदामाहात्म्ये नानाविधतीर्थमाहात्म्यवर्णनम्।<br>
<br>
मार्कण्डेय उवाच।<br>
ततो गच्छेत्तु राजेन्द्र! ह्यङ्कुशेखरमुत्तमम्।<br>
दर्शनात्तस्य देवस्य मुच्यते सर्वपातकैः ॥ १९४.१<br>
<br>
ततो गच्छेच्च राजेन्द्र! नर्मदेश्वरमुत्तमम्।<br>
तत्र स्नात्वा नरो राजन्! स्वर्गलोके महीयते ॥ १९४.२<br>
<br>
अश्वतीर्थं ततो गच्छेत् स्नानं तत्र समाचरेत्।<br>
सुभगो दर्शनीयश्च भोगवान् जायते नरः ॥ १९४.३<br>
<br>
पितामहं ततो गच्छेत् ब्रह्मणा निर्मितं पुरा।<br>
तत्र स्नात्वा नरो भक्त्या पितृपिण्डन्तु दापयेत् ॥ १९४.४<br>
<br>
तिलदर्भविमिश्रन्तु ह्युदकं तत्र दापयेत्।<br>
तस्य तीर्थप्रभावेण सर्वं भवति चाक्षयम् ॥ १९४.५<br>
<br>
सावित्री तीर्थमासाद्य यस्तु स्नानं समाचरेत्।<br>
विधूय सर्वपापानि ब्रह्मलोके महीयते ॥ १९४.६<br>
<br>
मनोहरं ततो गच्छेत् तीर्थं परमशोभनम्।<br>
तत्र स्नात्वा नरो राजन्! पितृलोके महीयते ॥ १९४.७<br>
<br>
ततो गच्छेत्तु राजेन्द्र! मानसं तीर्थमुत्तमम्।<br>
तत्र स्नात्वा नरो राजन्! रुद्रलोके महीयते ॥ १९४.८<br>
<br>
ततो गच्छेच्च राजेन्द्र! कुञ्जतीर्थमनुत्तमम्।<br>
विख्यातं त्रिषु लोकेषु सर्वपापप्रणाशनम् ॥ १९४.९<br>
<br>
यान्यान्कामयते कामान् पशुपुत्रधनानि च।<br>
प्राप्नुयात्तानि सर्वाणि तत्र स्नात्वा नराधिप ॥ १९४.१०<br>
<br>
ततो गच्छेत्तु राजेन्द्र! त्रिदशज्योति विश्रुतम्।<br>
यत्र ता ऋषिकन्यास्तु तपोऽतप्यन्त सुव्रताः ॥ १९४.११<br>
<br>
भर्ता भवतु सर्वासामीश्वरः प्रभुरव्ययः।<br>
प्रीतस्तासां महादेवो दण्डरूपधरो हरः ॥ १९४.१२<br>
<br>
विकृताननबीभत्सुर्व्रती तीर्थमुपागतः।<br>
तत्र कन्यां महाराज! वरयन् परमेश्वरः ॥ १९४.१३<br>
<br>
कन्यां ऋषेर्वरयतः कन्यादानं प्रदीयताम्।<br>
तीर्थं तत्र महाराज! ऋषिकन्येति विश्रुतम् ॥ १९४.१४<br>
<br>
तत्र स्नात्वा नरो राजन्! सर्वपापैः प्रमुच्यते।<br>
ततो गच्छेच्च राजेन्द्र! स्वर्णविन्दुत्विति स्मृतम् ॥ १९४.१५<br>
<br>
तत्र स्नात्वा नरो राजन्! दुर्गतिं न च पश्यति।<br>
अप्सरेशं ततो गच्छेत् स्नानं तत्र समाचरेत् ॥ १९४.१६<br>
<br>
क्रीडते नागलोकस्थो ह्यप्सरैः सह मोदते।<br>
ततो गच्छेत्तु राजेन्द्र! नरकं तीर्थमुत्तमम् ॥ १९४.१७<br>
<br>
तत्र स्नात्वार्चयेद्देवं नरकं च न पश्यति।<br>
भारभूति ततो गच्छेदुपवासपरो जनः ॥ १९४.१८<br>
<br>
एतत्तीर्थं समासाद्य चावतारं तु शाम्भवम्।<br>
अर्चयित्वा विरूपाक्षं रुद्रलोके महीयते ॥ १९४.१९<br>
<br>
अस्मिस्तीर्थे नरः स्नात्वा भारभूतौ महात्मनः।<br>
यत्र तत्र मृतस्यापि ध्रुवं गाणेश्वरी गतिः ॥ १९४.२०<br>
<br>
कार्तिकस्य तु मासस्य ह्यर्चयित्वा महेश्वरम्।<br>
अश्वमेधाद्दशगुणं प्रवदन्ति मनीषिणः ॥ १९४.२१<br>
<br>
दीपकानां शतं तत्र घृतपूर्णन्तु दापयेत्।<br>
विमानैः सूर्य्यसङ्काशैर्व्रजते यत्र शङ्करः ॥ १९४.२२<br>
<br>
वृषभं यः प्रयच्छेत्तु शङ्खकुन्देन्दुसप्रभम्।<br>
वृषयुक्तेन यानेन रुद्रलोकं स गच्छति ॥ १९४.२३<br>
<br>
धेनुमेकान्तु यो दद्यात्तस्मिंस्तीर्थे नराधिप।<br>
पायसं मधुसंयुक्तं भक्ष्याणि विविधानि च ॥ १९४.२४<br>
<br>
यथाशक्त्या च राजेन्द्र! ब्राह्मणान् भोजयेत्ततः।<br>
तस्य तीर्थप्रभावेण सर्वं कोटिगुणं भवेत् ॥ १९४.२५<br>
<br>
नर्म्मदाया जलं पीत्वा ह्यर्चयित्वा वृषध्वजम्। <br>
दुर्गतिञ्च न पश्यति तस्मिंस्तीर्थे नराधिप! ॥ १९४.२६<br>
<br>
हंसयुक्तेन यानेन रुद्रलोकं स गच्छति।<br>
यावच्चन्द्रश्च सूर्यश्च हिमवांश्च महोदधिः ॥ १९४.२७<br>
<br>
गङ्गाद्याः सरितो यावत्तावत् स्वर्गे महीयते।<br>
अनाशकन्तु यः कुर्यात्तस्मिंस्तीर्थे नराधिप ॥ १९४.२८<br>
<br>
गर्भवासे तु राजेन्द्र! न पुनर्जायते पुमान्।<br>
ततो गच्छेत्तु राजेन्द्र! आषाढी तीर्थमुत्तमम् ॥ १९४.२९<br>
<br>
तत्र स्नात्वा नरो राजन्निन्द्रस्यार्द्धासनं लभेत्।<br>
स्त्रियास्तीर्थं ततो गच्छेत् सर्वपापप्रणाशनम् ॥ १९४.३०<br>
<br>
तत्रापि स्नातमात्रस्य ध्रुवं गाणेश्वरी गतिः।<br>
ऐरण्डीनर्म्मदायोश्च सङ्गमं लोकविश्रुतम् ॥ १९४.३१<br>
<br>
तच्च तीर्थं महापुण्यं सर्वपापप्रणाशनम्।<br>
उपवासपरो भूत्वा नित्यव्रतपरायणः ॥ १९४.३२<br>
<br>
तत्र स्नात्वा तु राजेन्द्र! मुच्यते ब्रह्महत्यया।<br>
ततो गच्छेच्च राजेन्द्र! नर्म्मदो दधिसङ्गमम् ॥ १९४.३३<br>
<br>
जामदग्न्यमिति ख्यातं सिद्धो यत्र जनार्दनः।<br>
यत्रेष्ट्वा बहुभिर्यज्ञैरिन्द्रो देवाधिपोऽभवत् ॥ १९४.३४<br>
<br>
तत्र स्नात्वा तु राजेन्द्र! नर्म्मदो दधिसङ्गमे।<br>
त्रिगुणं चाश्वमेधस्य फलं प्राप्नोति मानवः ॥ १९४.३५<br>
<br>
पश्चिमस्योदधेः सन्धौ स्वर्गद्वारविघट्टनम्।<br>
तत्र देवाः सगन्धर्वा ऋषयः सिद्धचारणाः ॥ १९४.३६<br>
<br>
आराधयन्ति देवेशं त्रिसन्ध्यं विमलेश्वरम्।<br>
तत्र स्नात्वा नरो राजन्! रुद्रलोके महीयते ॥ १९४.३७<br>
<br>
विमलेशं परं तीर्थं न भूतं न भविष्यति।<br>
तत्रोपवासं कृत्वा ये पश्यन्ति विमलेश्वरम् ॥ १९४.३८<br>
<br>
सप्तजन्मकृतं पापं हित्वा यान्त्यमरालयम्।<br>
ततो गच्छेत्तु राजेन्द्र! कौशिकी तीर्थमुत्तमम् ॥ १९४.३९<br>
<br>
तत्र स्नात्वा नरो राजन् उपवासपरायणः।<br>
उपोष्य रजनीमेकां नियतो नियताशनः ॥ १९४.४०<br>
<br>
एतत्तीर्थप्रभावेण मुच्यते ब्रह्महत्यया।<br>
सर्वतीर्थाभिषेकन्तु यः पश्येत् सागरेश्वरम् ॥ १९४.४१<br>
<br>
योजनाभ्यन्तरे तिष्ठन्नावर्त्ते संस्थितः शिवः।<br>
तं दृष्ट्वा सर्वतीर्थानि दृष्टान्येव न संशयः ॥ १९४.४२<br>
<br>
सर्वपापविनिर्मुक्तो यत्र रुद्रः स गच्छति।<br>
नर्म्मदासङ्गमं यावद् यावच्चामरकण्टकम् ॥ १९४.४३<br>
<br>
अत्रान्तरे महाराज! तीर्थकोट्यो दशस्मृताः।<br>
तीर्थात्तीर्थान्तरं यत्र ऋषिकोटि निषेवितम् ॥ १९४.४४<br>
<br>
साग्निहोत्रैस्तु विद्वद्भिः सर्वैर्ध्यानपरायणैः।<br>
सेवितानेन राजेन्द्र! त्वीप्सितार्थप्रदायिका ॥ १९४.४५<br>
<br>
यस्त्विदं वै पठेन्नित्यं शृणुयाद्वापि भावतः।<br>
तस्य तीर्थानि सर्वाणि ह्यभिषिञ्चन्ति पाण्डव! ॥ १९४.४६<br>
<br>
नर्म्मदा च सदा प्रीता भवेद्वै नात्र संश्यः।<br>
प्रीतस्तस्य भवेद्रुद्रो मार्कण्डेयो महामुनिः ॥ १९४.४७<br>
<br>
वन्ध्या चैव लभेत् पुत्रान् दुर्भगा सुभगा भवेत्।<br>
कन्या लभेत भर्तारं यश्च वाञ्छेत् तु यत् फलम् ॥ १९४.४८<br>
<br>
तदेव लभते सर्वं नात्र कार्या विचारणा।<br>
ब्राह्मणो वेदमाप्नोति क्षत्रियो विजयी भवेत् ॥ १९४.४९<br>
<br>
वैश्यस्तु लभते लाभं शूद्रः प्राप्नोति सद्गतिम्।<br>
मूर्खस्तु लभते विद्यां त्रिसन्ध्यं यः पठेन्नरः।<br>
नरकञ्च न पश्येत्तु वियोगञ्च न गच्छति ॥ १९४.५०<br>
