पार्वतीम्प्रति ब्रह्मवरदानम्।<br>
<br>
देव्युवाच।<br>
मातरं मां परित्यज्य यस्मात्त्वं स्नेह विक्लवात्।<br>
विहितावसरः स्त्रीणां शङ्करस्य रहो विधौ ।। १५७.१<br>
<br>
तस्मात्ते पुरुषा रुक्षा जडा हृदयवर्जिता।<br>
गणेश क्षारसदृशी शिला माता भविष्यति ।। १५७.२<br>
<br>
निमित्तमेतद्विख्यातं वीरकस्य शिलोदये।<br>
सोऽभवत्प्रक्रमेणैव विचित्राक्यान संशयः ।। १५७.३<br>
<br>
एवमुत्सृष्टशापायाः गिरिपुत्र्यस्त्वनन्तरम्।<br>
निर्जगाम मुखात् क्रोधः सिंहरूपी महाबलः ।। १५७.४<br>
<br>
स तु सिंहः करालास्यो जटाजटिलकन्धरः।<br>
प्रोद्धूत लम्बलाङ्गूलो दंष्टोत्कट मुखातटः ।। १५७.५<br>
<br>
व्यावृत्तास्यो ललज्जिह्वः क्षामकुक्षिः शिरादिषु।<br>
तस्याशु वर्तितुं देवी व्यवस्यत सती तदा ।। १५७.६<br>
<br>
ज्ञात्वा मनोगतं तस्या भगवांश्चतुराननः।<br>
आगम्योवाच देवेशो गिरिजां स्पष्टया गिरा ।। १५७.७<br>
<br>
ब्रह्मोवाच।<br>
किं पुत्रि! प्राप्तुकामासि किमलभ्यं ददामि ते ।। १५७.८<br>
विरम्यतामतिक्लेशात् तपसोऽस्मान् मदाज्ञया।<br>
तच्छ्रुत्वोवाच गिरिजा गुरुङ्गौरव गर्भितम् ।। १५७.९<br>
<br>
वाक्यं वाचा चिरोद्गीर्ण वर्णनिर्णींत वाञ्छितम्।<br>
देव्युवाच।<br>
तपसा दुष्करेणाप्तः परित्वे शङ्करो मया ।। १५७.१०<br>
<br>
स मां श्यामलवर्णेति बहुशः प्रोक्तवान् भवः।<br>
स्यामहं काञ्चनाकारा वाल्लभ्ये न च संयुता ।। १५७.११<br>
<br>
भर्तुर्भूतपतेरङ्गमेकतो निर्विशेऽङ्कवत्।<br>
तस्यास्तद्भाषितं श्रुत्वा प्रोवाच कमलासनः ।। १५७.१२<br>
<br>
एवं भव त्वं भूयश्च भर्तृदेहार्द्धधारिणी।<br>
ततस्तस्याज भृङ्गाङ्गं फुल्लनीलोत्पलत्वचम् ।। १५७.१३<br>
<br>
त्वचा सा चाभवद्दीप्ता घण्टा हस्ताविलोचना।<br>
नानाभरणपूर्णाङ्गी पीतकौशेयधारिणी ।। १५७.१४<br>
<br>
तामब्रवीत्ततो ब्रह्मा देवीं नीलाम्बुजत्विषम्।<br>
निशे भूधरजा देह सम्पर्कात्त्वं ममाज्ञया ।। १५७.१५<br>
<br>
सम्प्राप्ता कृतकृत्यत्वमेकानंशा पुराह्यसि।<br>
य एष सिंहः प्रोद्भूतो देव्याः क्रोधाद्वरानने ।। १५७.१६<br>
<br>
स तेऽस्तु वाहनं देवि! केतौ चास्तु महाबलः।<br>
गच्छ विन्ध्याचलं तत्र सुरकार्यं करिष्यसि ।। १५७.१७<br>
<br>
पञ्चालो नाम यक्षोऽयं यक्षलक्षपदानुगः।<br>
दत्तस्ते किङ्करो देवि! मया मायाशतैर्यतः ।। १५७.१८<br>
<br>
इत्युक्ता कौशिकी देवी विन्ध्य शैलं जगाम ह।<br>
उमापि प्राप्तसङ्कल्पा जगाम गिरिशान्तिकम् ।। १५७.१९<br>
<br>
प्रविशन्तीति तां द्वारि ह्यपकृष्य समाहितः।<br>
रुरोध वीरको देवीं हेम वेत्र लताधरः ।। १५७.२०<br>
<br>
तामुवाच च कोपेन रूपात्तु व्यभिचारिणीम्।<br>
प्रयोजनं न तेऽस्तीह गच्छ यावन्न भेस्त्यसि ।। १५७.२१<br>
<br>
देव्या रूपधरो दैत्यो देवं वञ्चयितुं त्विह।<br>
प्रविष्टो न च दृष्टोऽसौ स वै देवेन घातितः ।। १५७.२२<br>
<br>
घातिते चाहमाज्ञप्तो नीलकण्ठेन कोपिना।<br>
द्वारेषु नावधानं ते यस्मात् पश्यामि वै ततः ।। १५७.२३<br>
<br>
भविष्यसि नमद्द्वास्थो वर्ष पूगान्यनेकशः।<br>
अतस्तेऽत्र न दास्यामि प्रवेशं गम्यतां द्रुतम् ।। १५७.२४<br>
