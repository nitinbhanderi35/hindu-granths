शाकद्वीपवर्णनम्।<br>
सूत उवाच।<br>
शाकद्वीपस्य वक्ष्यामि यथावदिह निश्चयम्।<br>
कथ्यमानं निबोधध्वं शाकं द्वीपं द्विजोत्तमाः!।। १२२.१ ।।<br>
<br>
जम्बूद्वीपस्य विस्ताराद्‌द्विगुणस्तस्य विस्तरः।<br>
विस्तारात् त्रिगुणाश्चापि परीणाहः समन्ततः।। १२२.२ ।।<br>
<br>
तेनावृतः समुद्रोऽयं द्वितीयो लवणोदकः।<br>
तत्र पुण्या जनपदा चिराच्च म्रियते जनः।। १२२.३ ।।<br>
<br>
कुत एव च दुर्भिक्षं क्षमातेजोयुतेष्विह।<br>
तत्रापि पर्वताः शुभ्राः सप्तैव मणिभूषिताः।। १२२.४ ।।<br>
<br>
शाकद्वीपादिषु त्वेषु सप्त सप्त नगास्त्रिषु। <br>
ऋज्वायताः प्रतिदिशं निविष्टाः पर्वतोत्तमाः।। १२२.५ ।।<br>
<br>
रत्नाकाराद्रिनामानः सानुमन्तो महाचिताः।<br>
समोदिताः प्रतिदिशं द्वीपविस्तारमानतः।। १२२.६ ।।<br>
<br>
उभयत्रावगाढौ च लवणक्षीरसागरौ।<br>
शाकद्वीपे तु वक्ष्यामि सप्तदिव्यान् महाचलान्।। १२२.७ ।।<br>
<br>
देवर्षिगन्धर्वयुतः प्रथमो मेरुरुच्यते।<br>
प्रागायतः स सौवर्ण उदयो नाम पर्वतः।। १२२.८ ।।<br>
<br>
तत्र मेघास्तु वृष्ट्यर्थं प्रभवन्त्यपयान्ति च। <br>
तस्यापरेण सुमहान् जलधारो महागिरिः।। १२२.९ ।।<br>
<br>
स वै चन्द्रः समाख्यातः सर्वौषधिसमन्वितः।<br>
तस्मान्नित्यमुपादत्ते वासवः परमञ्जलम्।। १२२.१० ।।<br>
<br>
नारदो नाम चैवोक्तो दुर्गशैलो महाचितः। <br>
तत्राचलौ समुत्पन्नौ पूर्वं नारदपर्वतौ।। १२२.११ ।।<br>
<br>
तस्यापरेण सुमहान् श्यामो नाम महागिरिः।<br>
यत्र श्यामत्वमापन्नाः प्रजाः पूर्वमिमाः किल।। १२२.१२ ।।<br>
<br>
स एव दुन्दुभिर्नाम श्यामपर्वतसन्निभः।<br>
शब्दमृत्युः पुरा तस्मिन् दुन्दुभिस्ताड़ितः सुरैः ।। १२२.१३ ।।<br>
<br>
रत्नमालान्तरमयः शाल्मलश्चान्तरालकृत्।<br>
तस्यापरेण रजतो महानस्तो गिरिः स्मृतः।। १२२.१४ ।।<br>
<br>
स वै सोमक इत्युक्तो देवैर्यत्रामृतं पुरा।<br>
संभृतञ्च हृतञ्चैव मातुरर्थे गरुत्मता।। १२२.१५ ।।<br>
<br>
तस्यापरे चाम्बिकेयः सुमनाश्चैव स स्मृतः।<br>
हिरण्याक्षो वराहेण तस्मिन्‌ शैले निषूदितः।। १२२.१६ ।।<br>
<br>
आम्बिकेयात् परो रम्यः सर्वौषधिनिषेवितः।<br>
विभ्राजस्तु समाख्यातः स्फाटिकस्तु महान् गिरिः।। १२२.१७ ।।<br>
<br>
यस्माद्विभ्राजते वह्निर्विभ्राजस्तेन स स्मृतः।<br>
सैवेह केशवेत्युक्तो यतो वायुः प्रवाति च।। १२२.१८ ।।<br>
<br>
तेषां वर्षाणि वक्ष्यामि पर्वतानां द्विजोत्तमाः!।<br>
श्रृणुध्वं नामतस्तानि यथावदनुपूर्वशः।। १२२.१९ ।।<br>
<br>
द्विनामान्येव वर्षाणि यथैव गिरयस्तथा।<br>
उदयस्योदयं वर्षं जलधारेति विश्रुतम्।। १२२.२० ।।<br>
<br>
नाम्नागतभयं नाम वर्षं तत् प्रथमं स्मृतम्। <br>
द्वितीयं जलधारस्य सुकुमारमिति स्मृतम्।। १२२.२१ ।।<br>
<br>
तदेव शैशिरं नाम वर्षं तत् परिकीर्त्तितम्। <br>
नारदस्य च कौमारन्तदेव च सुखोदयम्।। १२२.२२ ।।<br>
<br>
श्यामपर्वतवर्षं तदनीचकमिति स्मृतम्। <br>
आनन्दकमितिप्रोक्तं तदेव मुनिभिः शुभम्।। १२२.२३ ।।<br>
<br>
सोमकस्य शुभं वर्षं विज्ञेयं कुसुमोत्करम्।<br>
तदेवासितमित्युक्तं वर्षं सोमकसंज्ञितम्।। १२२.२४ ।।<br>
<br>
आंबिकेयस्य मैनाकं क्षेमकञ्चैव तत् स्मृतम्।<br>
तदेव ध्रुवमित्युक्तं वर्षं विभ्राजसंज्ञितम्।। १२२.२५ ।।<br>
<br>
द्वीपस्य परिणाहञ्च ह्रस्वदीर्घत्वमेव च।<br>
जम्बूद्वीपेन संख्यातं तस्य मध्ये वनस्पतिम्।। १२२.२६ ।।<br>
<br>
शाको नाम महावृक्षः प्रजास्तस्य महानुगाः। <br>
एतेषु देवगन्धर्वाः सिद्धाश्च सह चारणैः।। १२२.२७ ।।<br>
<br>
विहरन्ति रमन्ते च द्रृश्यमानाश्च तैः सह।<br>
तत्र पुण्या जनपदाश्चातुर्वर्ण्यसमन्विताः।। १२२.२८ ।।<br>
<br>
तेषु नद्यश्च सप्तैव प्रतिवर्षं समुद्रगाः।<br>
द्विनाम्ना चैव ताः सर्वा गङ्गा सप्तविधा स्मृता।। १२२.२९ ।।<br>
<br>
प्रथमा सुकुमारीति गङ्गा शिवजला शुभा।<br>
मुनितप्ता च नाम्नैषा नदी सम्परिकीर्त्तिता।। १२२.३० ।।<br>
<br>
सुकुमारी तपः सिद्धा द्वितीया नामतः सतो।<br>
नन्दाच पावनी चैव तृतीया परिकीर्त्तिता।। १२२.३१ ।।<br>
<br>
शिविका च चतुर्थी स्यात् द्विविधा च पुनः स्मृता।<br>
इक्षुश्च पञ्चमी ज्ञेया तथैव च पुनः कुहूः।। १२२.३२ ।।<br>
<br>
वेणुका चामृता चैव षष्ठी सम्परिकीर्त्तिता। <br>
सुकृता च गभस्ती च सप्तमी परिकीर्त्तिता।। १२२.३३ ।।<br>
<br>
एताः सप्त महाभागाः प्रतिवर्षं शिवोदकाः।<br>
भावयन्ति जनं सर्वं शाकद्वीपनिवासिनम्।। १२२.३४ ।।<br>
<br>
अभिगच्छन्ति ताश्चान्या नदनद्यः सरांसि च।<br>
बहूदकपरिस्रावा यतो वर्षति वासवः।। १२२.३५ ।।<br>
<br>
तासान्तु नामधेयानि परिमाणं तथैव च।<br>
न श्क्यं परिसंख्यातुं पुण्यास्ताः सरिदुत्तमाः।। १२२.३७ ।।<br>
<br>
ताः पिबन्ति सदा हृष्टा नदीर्जनपदास्तु ते।<br>
एते शान्तभयाः प्रोक्ताः प्रमोदा ये च वै शिवाः।। <br>
आनन्दाश्च सुखाश्चैव क्षेमकाश्च नवैः सह।<br>
वर्णाश्रमाचारयुता देशास्तु सप्त विश्रुताः।। १२२.३८ ।।<br>
<br>
आरोग्या बलिनश्चैव सर्वे मरणवर्जिताः।<br>
अवसर्पिणी न तेष्वस्ति तथैवोत्सर्पिणी पुनः।। १२२.३९ ।।<br>
<br>
न तत्रास्ति युगावस्था चतुर्युगकृता क्वचित्।<br>
त्रेतायुगसमः कालस्तथा तत्र प्रवर्त्तते।। १२२.४० ।।<br>
<br>
शाकद्वीपादिषु ज्ञेयं पञ्चस्वेतेषु सर्वशः।<br>
देशस्य तु विचारेण कालः स्वाभाविकः स्मृतः।<br>
न तेषु सङ्करः कश्चित् वर्णाश्रमकृतः क्वचित्।। १२२.४१ ।।<br>
<br>
धर्म्मस्य चाव्यभीचारादेकान्तसुखिनः प्रजाः।। १२२.४२ ।।<br>
<br>
न तेषु माया लोभो वा ईर्ष्यासूया भयं कुतः।<br>
विपर्ययो न तेष्वस्ति तद्वै स्वाभाविकं स्मृतम्।। १२२.४३ ।।<br>
<br>
कालो नैव च तेष्वस्ति न दण्डो न च दाण्डिकः।<br>
स्वधर्मेण च धर्मज्ञास्ते रक्षन्ति परस्परम्।। १२२.४४ ।।<br>
<br>
परिमण्डलस्तु सुमहान् द्वीपो वै कुशसंज्ञकः।<br>
नदीजलैः परिवृतः पर्वतैश्चाभ्रसन्निभैः।। १२२.४५ ।।<br>
<br>
सर्वधातुविचित्रैश्च मणिविद्रुमभूषितैः।<br>
अन्यैश्च विविधाकारै रम्यैर्जनपदैस्तथा।। १२२.४६ ।।<br>
<br>
वृक्षैः पुष्पफलोपेतैः सर्वतो धनधान्यवान्।<br>
नित्यं पुष्पफलोपेतः सर्वरत्नसमावृतः।। १२२.४७ ।।<br>
<br>
आवृतः पशुभिः सर्वैर्ग्रामारण्यैश्च सर्वशः।<br>
आनुपूर्वात् समासेन कुशद्वीपं निबोधत।। १२२.४८ ।।<br>
<br>
अथ तृतीयं वक्ष्यामि कुशद्वीपञ्च कृत्स्नशः।<br>
कुशद्वीपेन क्षीरोदः सर्वतः परिवारितः।। १२२.४९ ।।<br>
<br>
शाकद्वीपस्य विस्तारो द्विगुणेन समन्वितः।<br>
तत्रापि पर्वताः सप्त विज्ञेया रत्नयोनयः।। १२२.५० ।।<br>
<br>
रत्नाकारस्तथा नद्यस्तेषां नामानि मे श्रृणु।<br>
द्विनामानश्च ते सर्वे शाकद्वीपे यथा तथा।। १२२.५१ ।।<br>
<br>
प्रथमः सूर्य्यसङ्काशः कुमुदो नाम पर्वतः।<br>
विद्रुमोच्चय इत्युक्तः स एव च महीधरः।। १२२.५२ ।।<br>
<br>
सर्वधातुमयैः श्रृङ्गैः शिलाजालसमन्वितैः।<br>
द्वितीय पर्वतस्तत्र उन्नतो नाम विश्रुतः।। १२२.५३ ।।<br>
<br>
हेमपर्वत इत्युक्तः स एव च महीधरः। <br>
हरितालमयैः श्रृङ्गै र्द्वीपमावृत्य सर्वशः।। १२२.५४ ।।<br>
<br>
बलाहकस्तृतीयस्तु जात्यञ्जनमयो गिरि। <br>
द्युतिमान्नामतः प्रोक्तः स एव च महीधरः।। १२२.५५ ।।<br>
<br>
चतुर्थः पर्वतो द्रोणो यत्रौषध्यो महागिरौ।<br>
विशल्यकरणी चैव मृतसञ्जीवनी तथा।। १२२.५६ ।।<br>
<br>
पुष्पवान्नाम सैवोक्तः पर्वतः सुमहाचितः।<br>
कङ्कस्तु पञ्चमस्तेषां पर्वतो नाम सारवान्।। १२२.५७ ।।<br>
<br>
कुशेशय इति प्रोक्तः पुनः स पृथिवीधरः।<br>
दिव्यपुष्पफलोपेतो दिव्यवीरुत्समन्वितः।। १२२.५८ ।।<br>
<br>
षष्ठस्तु पर्वतस्तत्र महिषो मेघसन्निभः।<br>
स एव तु पुनः प्रोक्तो हरिरित्यभिविश्रुतः।। १२२.५९ ।।<br>
<br>
तस्मिन् सोऽग्निर्निवसति महिषो नाम योऽप्सुजः।<br>
सप्तमः पर्वतस्तत्र ककुद्मान् स हि भाषते।। १२२.६० ।।<br>
<br>
मन्दरः सैव विज्ञेयः सर्वधातुमयः शुभः।<br>
मन्द इत्येष यो धातुरपामर्थे प्रकाशकः।। १२२.६१ ।।<br>
<br>
अपां विदारणाच्चैव मन्दरः स निगद्यते।<br>
तत्र रत्नान्यनेकानि स्वयं रक्षति वासवः।। १२२.६२ ।।<br>
<br>
प्रजापतिमुपादाय प्रजाभ्यो विदधत् स्वयम्।<br>
तेषामन्तरविष्कम्भो द्विगुणः समुदाहृतः।। १२२.६३ ।।<br>
<br>
इत्येते पर्वतः सप्त कुशद्वीपे प्रभाषिताः।<br>
तेषां वर्षाणि वक्ष्यामि सप्तैव तु विभागशः।। १२२.६४ ।।<br>
<br>
कुमुदस्य स्मृतः श्वेत उन्नतश्चैव स स्मृतः।<br>
उन्नतस्य तु विज्ञेयं वर्षं लोहितसंज्ञकम्।। १२२.६५ ।।<br>
<br>
वेणुमण्डलकञ्चैव तथैव परिकीर्त्तितम्।<br>
बलाहकस्य जीमूतः स्वैरथाकारमित्यपि।। १२२.६६ ।।<br>
<br>
द्रोणस्य हरिकं नाम लवणञ्च पुनः स्मृतम्।<br>
कङ्कस्यापि ककुन्नाम धृतिमच्चैव तत् स्मृतम्।। १२२.६७ ।।<br>
<br>
महिषं महिषस्यापि पुनश्चापि प्रभाकरम्।<br>
ककुद्मिनस्तु यद्वर्षं कपिलं नाम विश्रुतम्।। १२२.६८ ।।<br>
<br>
एतान्यपि विशिष्टानि सप्त सप्त पृथक् पृथक्। <br>
वर्षाणि पर्वताश्चैव नदीस्तेषु निबोधत।। १२२.६९ ।।<br>
<br>
तत्रापि नद्यः सप्तैव प्रतिवर्षं हि ताः स्मृताः।<br>
द्विनामवत्यस्ताः सर्वाः सर्वाः पुण्यजलाः स्मृताः।। १२२.७० ।।<br>
<br>
धूतपापा नदी नाम योनिश्चैव पुनः स्मृता।<br>
सीता द्वितीया विज्ञेया सा चैव हि निशा स्मृता।। १२२.७१ ।।<br>
<br>
पवित्रा तृतीया ज्ञेया वितृष्णापि च या पुनः।<br>
चतुर्थी ह्लादिनीत्युक्ता चन्द्रभा इति च स्मृता।। १२२.७२ ।।<br>
<br>
विद्युच्च पञ्चमी प्रोक्ता शुक्लाचैव विभाव्यते।<br>
पुण्ड्रा षष्ठी तु विज्ञेया पुनश्चैव विभावती।। १२२.७३ ।।<br>
<br>
महती सप्तमी प्रोक्ता पुनश्चैषा धृतिः स्मृता।<br>
अन्यास्ताभ्योऽपि सञ्जाताः शतशोऽथ सहस्रशः।। १२२.७४ ।।<br>
<br>
अभिगच्छन्ति ता नद्यो यतो वर्षति वासवः।<br>
इत्येष सन्निवेशो वः कुशद्वीपस्य वर्णितः।। १२२.७५ ।।<br>
<br>
शाकद्वीपेन विस्तारः प्रोक्तस्तस्य सनातनः।<br>
कुशद्वीपः समुद्रेण घृतमण्डोदकेन च।। १२२.७६ ।।<br>
<br>
सर्वतः सुमहान् द्वीपश्चन्द्रवत् परिवेष्टितः।<br>
विस्तारान्‌ मण्डलाच्चैव क्षीरोदाद्‌द्विगुणोमतः।। १२२.७७ ।।<br>
<br>
ततः परं प्रवक्ष्यामि क्रौञ्चद्वीपं यथा तथा।<br>
कुशद्वीपस्य विस्ताराद् द्विगुणस्तस्य विस्तरः।। १२२.७८ ।।<br>
<br>
घृतोदकः समुद्रो वै क्रौञ्चद्वीपेन संवृतः।<br>
चक्रनेमिप्रमाणेन वृतो वृत्तेन सर्वशः।। १२२.७९ ।।<br>
<br>
तस्मिन् द्वीपे नराः श्रेष्ठा देवनो गिरिरुच्यते।<br>
देवनात्‌ परतश्चापि गोविन्दो नाम पर्वतः।। १२२.८० ।।<br>
<br>
गोविन्दात् परतश्चापि क्रोञ्चस्तु प्रथमो गिरिः।<br>
क्रौञ्चात्परे पावनकः पावनादन्धकारकः।। १२२.८१ ।।<br>
<br>
अन्धकारात्परे चापि देवावृन्नाम पर्वतः।<br>
देवावृतः परेणापि पुण्डरीको महान् गिरिः।। १२२.८२ ।।<br>
<br>
एते रत्नमयाः सप्त क्रौञ्चद्वीपस्य पर्वता।<br>
परस्परस्य द्विगुणो विष्कम्भो वर्षपर्वतः।। १२२.८३ ।।<br>
<br>
वर्षाणि तस्य वक्ष्यामि नामतस्तु निबोधत।<br>
क्रौञ्चस्य कुशलो देशो वामनस्य मनोऽनुगः।। १२२.८४ ।।<br>
<br>
मनोऽनुगात्परे चोष्णस्तृतीयोऽपि स उच्यते।<br>
उष्णात्परे पावनकः पावनादन्धकारकः।। १२२.८५ ।।<br>
<br>
अन्धकारकदेशात्तु मुनिदेशस्तथापरः। <br>
मुनिदेशात् परे चापि प्रोच्यते दुन्दुभिस्वनः।। १२२.८६ ।।<br>
<br>
सिद्धचारणसङ्कीर्णो गौरप्रायः शुचिर्जनः।<br>
श्रुतास्तत्रैव नद्यस्तु प्रतिवर्षङ्गताः शुभाः।। १२२.८७ ।।<br>
<br>
नारी कुमुद्वती चैव सन्ध्या रात्रिर्मनोजवा।<br>
ख्याती च पुण्डरीका च गङ्गाः सप्तविधाः स्मृताः।। १२२.८८ ।।<br>
<br>
तासां सहस्रशश्चान्या नद्यः पार्श्वसमीपगाः।<br>
अभिगच्छन्ति ता नद्यो बहुलाश्च बहूदकाः।। १२२.८९ ।।<br>
<br>
तेषां निसर्गो देशानामानुपूर्वेण सर्वशः।<br>
न शक्यो विस्तराद्वक्तुमपि वर्षशतैरपि।। १२२.९० ।।<br>
<br>
सर्गायश्च प्रजानान्तु संहारो यश्च तेषु वै।<br>
अत ऊद्‌र्ध्वं प्रवक्ष्यामि शाल्मलस्य निबोधत।। १२२.९१ ।।<br>
<br>
शाल्मलो द्विगुणो द्वीपः क्रौञ्चद्वीपस्य विस्तरात्।<br>
परिवार्य्य समुद्रन्तु दधिमण्डोदकं स्थितम्।। १२२.९२ ।।<br>
<br>
तत्र पुण्या जनपदाश्चिराच्च म्रियते जनः।<br>
कुत एव तु दुर्भिक्षं क्षमातेजोयुता हि ते।। १२२.९३ ।।<br>
<br>
प्रथमः सूर्य्यसङ्काशः सुमना नाम पर्वतः।<br>
पीतस्तु मध्यमश्चासीत्ततः कुम्भमयो गिरिः।। १२२.९४ ।।<br>
<br>
नाम्ना सर्वसुखो नाम दिव्यौषधिसमन्वितः।<br>
तृतीयश्चैव सौवर्णो भृङ्गपत्रनिभो गिरिः।। १२२.९५ ।।<br>
<br>
सुमहान् रोहितो नाम दिव्यो गिरिवरो हि सः।<br>
सुमनाः कुशलो देशः सुखोदर्कः सुखोदयः। १२२.९६ ।।<br>
<br>
रोहितो यस्तृतीयस्तु रोहिणो नाम विश्रुतः।<br>
तत्र रत्नान्यनेकानि स्वयं रक्षति वासवः।। १२२.९७ ।।<br>
<br>
प्रजापतिमुपादाय प्रसन्नो विदधत् स्वयम्।<br>
न तत्र मेघा वर्षन्ति शीतोष्णञ्च न तद्विधम्।। १२२.९८ ।।<br>
<br>
वर्णाश्रमाणां वार्ता वा त्रिषु द्वीपेषु विद्यते।<br>
न ग्रहो न च चन्द्रोऽस्ति ईर्ष्याऽसूया भयं तथा।। १२२.९९ ।।<br>
<br>
उद्भिदान्युदकान्यत्र गिरिप्रस्रवणानि च। <br>
भोजनं षड्रसं तत्र तेषां स्वयमुपस्थितम्।। १२२.१०० ।।<br>
<br>
अधमोत्तमं न तेष्वस्ति न लोभो न परिग्रहः।<br>
आरोग्यबलवन्तश्च एकान्तसुखिनो नराः।। १२२.१०१ ।।<br>
<br>
त्रिंशद्वर्षसहस्राणि मानसीं सिद्धिमास्थिताः।<br>
सुखमायुश्च रूपञ्च धर्मैश्वर्य्यन्तथैव च।। १२२.१०२ ।।<br>
<br>
शाल्मलान्तेषु विज्ञेयं द्वीपेषु त्रिषु सर्वतः।<br>
व्याख्यातः शाल्मलान्तानां द्वीपानान्तु विधिः शुभः ।। १२२.१०३ ।।<br>
<br>
परिमण्‍डस्तु द्वीपस्य चक्रवत् परिवेष्टितः।<br>
सुरोदेन समुद्रेण द्विगुणेन समन्वितः।। १२२.१०४ ।।<br>
<br>
<br>
