<br>
षोड़शमहादानानांवर्णनम्।<br>
<br>
ऋषय ऊचुः।<br>
न्यायेनार्जनमर्थानां वर्द्धनञ्चाभिरक्षणम्।<br>
सत्पात्रप्रतिपत्तिश्च सर्वशास्त्रेषु पठ्यते ॥  २७४.१<br>
<br>
कृतकृत्यो भवेत् केन मनस्वी धनवान् बुधः।<br>
महादानेन दत्तेन तन्नो विस्तरतो वद ॥  २७४.२<br>
<br>
सूत उवाच।<br>
अथातः सम्प्रवक्ष्यामि महादानानुकीर्तनम्।<br>
दानधर्मेऽपि यन्नोक्तं विष्णुना प्रभविष्णुना ॥  २७४.३<br>
<br>
तदहं सम्प्रक्ष्यामि महादानमनुत्तमम्।<br>
सर्वपापक्षयकरं नृणां दुःस्वप्न नाशनम् ॥  २७४.४<br>
<br>
यत्तत् षोड़शदा प्रोक्तं वासुदेवेन भूतले।<br>
पुण्यं पवित्रमायुष्यं सर्वपापहरं शुभम् ॥  २७४.५<br>
<br>
पूजितं देवताभिश्च ब्रह्मविष्णु शिवादिभिः।<br>
आद्यन्तु सर्वदानानां तुला पुरुषसंज्ञकम् ॥  २७४.६<br>
<br>
हिरण्यगर्भदानञ्च ब्रह्माण्डं तदनन्तरम्।<br>
कल्पपादपदानञ्च गोसहस्रञ्च पञ्चमम् ॥  २७४.७<br>
<br>
हिरण्यकामधेनुश्च हिरण्याश्वस्तथैव च।<br>
हिरण्याश्वरथस्तद्वत् हेमहस्तिरथस्तथा ॥  २७४.८<br>
<br>
पञ्चलाङ्गलकं तद्वद् धरादानं तथैव च।<br>
द्वादशं विश्वचक्रन्तु ततः कल्पलतात्मकम् ॥  २७४.९<br>
<br>
सप्तसागरदानञ्च रत्नधेनुस्तथैव च।<br>
महाभूतघटस्तद्वत् षोड़शं परिकीर्तितम्॥  २७४.१०<br>
<br>
सर्वाण्येतानि कृतवान् पुरा शम्वरसूदनः।<br>
वासुदेवस्तु भगवान् अम्बरीषोऽथ भार्गवः ॥  २७४.११<br>
<br>
कार्तवीर्य्यार्जुनो नाम प्रह्लादः पृथुरेव च।<br>
कुर्युरन्ये महीपालाः केचिच्च भरतादयः ॥  २७४.१२<br>
<br>
यस्माद्विघ्नसहस्रेण महादानानि सर्वदा।<br>
रक्षन्ते देवताः सर्वा एकैकमपि भूतले ॥  २७४.१३<br>
<br>
एषामन्यतमं कुर्य्याद्वासुदेव प्रसादतः।<br>
न शक्यमन्यथा कर्तुमपि शक्रेण भूतले ॥  २७४.१४<br>
<br>
तस्मादाराध्य गोविन्दमुमापतिविनायकौ।<br>
महादानमुखं कुर्य्याद्विप्रैश्चैवानुमोदितः ॥  २७४.१५<br>
<br>
एतदेवाह मनवे परिपृष्टो जनार्दनः।<br>
यथावदनुवक्ष्यामि श्रृणुध्वमृषिसत्तमाः! ॥  २७४.१६<br>
<br>
<br>
मनुरुवाच।<br>
महादानानि यानीह पवित्राणि शुभानि च।<br>
रहस्यानि प्रदेयानि तानि मे कथयाच्युत ॥  २७४.१७<br>
<br>
मत्स्य उवाच।<br>
यानि नोक्तानि गुह्यानि महादानानि षोड़श।<br>
तानि ते कथयिष्यामि यथावदनुपूर्वशः ॥  २७४.१८<br>
<br>
तुलापुरुष यागोऽयं येषामादौ विधीयते।<br>
अयने विषुवे पुण्ये व्यतीपाते दिनक्षये ॥  २७४.१९<br>
<br>
युगादिषु परागेषु तथा मन्वन्तरादिषु।<br>
सङ्क्रान्तौ तौ वैधृतिदिने चतुर्दश्यष्टमीषु च ॥  २७४.२०<br>
<br>
सितपञ्चदशीपर्व द्वादशीष्वष्टकासु च।<br>
यज्ञोत्सवविवाहेषु दुःस्वप्नाद्भुतदर्शने ॥  २७४.२१<br>
<br>
द्रव्यब्राह्मणलाभे वा श्रद्धा वा यत्र जायते।<br>
तीर्थे वायतने गोष्ठे कूपारामसरित्सु च ॥  २७४.२२<br>
<br>
गृहे वायतने वापि तडागे रुचिरे तथा।<br>
महादानानि देयानि संसारभयभीरुणा ॥  २७४.२३<br>
<br>
अनित्यं जीवितं यस्मात् वसुचातीव चञ्चलम्।<br>
केशेष्वेवगृहीतः सन् मृत्युनाधर्ममाचरेत् ॥  २७४.२४<br>
<br>
पुण्यां तिथिमथासाद्य कृत्वा ब्राह्मणवाचनम्।<br>
षोड़शारत्निमात्रन्तु दशद्वादशवाकरान् ॥  २७४.२५<br>
<br>
मण्डपं कारयेद्विद्वान् चतुर्भद्रासनं बुधः।<br>
सप्तहस्ता भवेद्वेदी मध्ये पञ्चकरा तथा ॥  २७४.२६<br>
<br>
तन्मध्ये तोरणं कुर्य्यात् सारदारुमयं बुधः।<br>
कुर्य्यात् कुण्डानि चत्वारि चतुर्दिक्षु विचक्षणः ॥  २७४.२७<br>
<br>
समेखला योनि युतानि कुर्यात् सम्पूर्णकुम्भानि सहासनानि।<br>
सुताम्रपात्रद्वयसंयुतानि सयज्ञपात्राणि सुविष्टराणि ॥  २७४.२८<br>
<br>
हस्तप्रमाणानि तिलाज्य धूप पुष्पोपहाराणि सुशोभनानि।<br>
पूर्वोत्तरे हस्तमिताऽथ वेदी ग्रहादि देवेश्वरपूजनाय ॥  २७४.२९<br>
<br>
अत्रार्चनं ब्रह्मशिवाच्युतानां तत्रैव कार्य्यं फलमाल्यवस्त्रैः।<br>
लोकेशवर्णाः परितः पताका मध्ये ध्वजः किङ्किणिकायुतः स्यात् ॥  २७४.३०<br>
<br>
द्वारेषु कार्याणि च तोरणानि चत्वार्य्यपि क्षीरवनस्पतीनाम्।<br>
द्वारेषु कुम्भद्वयमत्रकार्य्यं स्रग्गन्धधूपाम्बररत्नयुक्तम् ॥  २७४.३१<br>
<br>
शालेङ्गुदीचन्दनदेवदारुश्रीपर्णिबिल्वप्रियकाञ्चनोत्थम्।<br>
स्तम्भद्वयं हस्तयुगावखातं कृत्वा दृढं पञ्चकरोच्छ्रितञ्च ॥  २७४.३२<br>
<br>
तदन्तरं हस्तचतुष्टयं स्यादथोदरङ्गश्च तदङ्गमेव।<br>
समानजातिश्च तुलावलम्भ्या हैमेन मध्ये पुरुषेण युक्ता ॥  २७४.३३<br>
<br>
दैर्घ्येण सा हस्तचतुष्टयं स्यात् पृथुत्वमस्यास्तु दशांगुलानि।<br>
सुवर्णपट्टाभरणा तु कार्य्या सा लोहपाशद्वयश्रृङ्गलाभिः ॥  २७४.३४<br>
<br>
युता सुवर्णेन तु रत्नमाला विभूषितामाल्यविलेपनाभ्याम्।<br>
<br>
चक्रं लिखेद्वारिजगर्भयुक्तं नानारजोभिः भुविपुष्पकीर्णम् ॥  २७४.३५<br>
विमानकञ्चोपरि पञ्चवर्णं संस्थापयेत् पुष्पफलोपशोभम्।<br>
<br>
अथर्त्विजो वेदविदश्च कार्य्याः सुरूपवेशान्वयशीलयुक्ताः ॥  २७४.३६<br>
विधानदक्षाः पटवोऽनुकूला ये चार्य्यदेशप्रभवा द्विजेन्द्राः।<br>
<br>
गुरुश्च वेदान्तविदार्य्यवंश समुद्भवः शीलकुलाभिरूपः ॥  २७४.३७<br>
पुराणशास्त्राभिरतोऽतिदक्षः प्रसन्नगम्भीरसरस्वतीकः।<br>
<br>
सिताम्बरः कुण्डलहेमसूत्रकेयूरकण्ठाभरणाभिरामः ॥  २७४.३८<br>
<br>
पूर्वेण ऋग्वेदविदावथास्तां यजुर्विदौ दक्षिणतश्च शस्तौ।<br>
स्थाप्यौ द्विजौ सामविदौ तु पश्चादाथर्वणावुत्तरतस्तु कार्यौ ॥  २७४.३९<br>
<br>
विनायकादिग्रहलोकपालवस्वष्टकादित्यमरुद्गणानाम्।<br>
ब्रह्माच्युते सार्कंवनस्पतीनां स्वमन्त्रतो होमचतुष्टयं स्यात् ॥  २७४.४०<br>
<br>
जप्यानि सूक्तानि तथैव चैषामनुक्रमेणापि यथा स्वरूपम्।<br>
होमावसाने कृततूर्य्यनादो गुरुर्गृहीत्वा बलिपुष्पधूपम्।<br>
<br>
आवाहयेल्लोकपतीन् क्रमेण मन्त्रैरमीभिर्यजमानयुक्तः ॥  २७४.४१<br>
एह्येहि सर्वामरसिद्धसाध्यैरभिष्टुतो वज्रधरोऽमरेशः।<br>
<br>
संवीज्यमानोऽप्सरसाङ्गणेन रक्षाध्वरन्नो भगवन्नमस्ते ॥  २७४.४२<br>
एह्येहि सर्वामरहव्यवाह! मुनिप्रवीरैरभितोऽभिजुष्टः।<br>
<br>
तेजस्विता लोकगणेन सार्द्धं ममाध्वरं रक्ष कवे! नमस्ते ॥  २७४.४३<br>
एह्येहि वैवस्वत धर्मराज! सर्वामरैरर्चितदिव्यमूर्ते!।<br>
<br>
शुभाशुभानन्दशुचामधीश! शिवाय नः पाहि मखं नमस्ते ॥  २७४.४४<br>
एह्येहि रक्षोगणनायकस्त्वं सर्वैस्तु बेतालपिशाचसङ्घैः।<br>
<br>
ममाध्वरं पाहि शुभादिनाथ! लोकेश्वरस्त्वं भगवन्नमस्ते ॥  २७४.४५<br>
एह्येहि यादोगणवारिधीनाङ्गणेन पर्जन्यमहाप्सरोभिः।<br>
<br>
विद्याधरेन्द्रामरगीयमान! पाहि त्वमस्मान् भगवन्नमस्ते ॥  २७४.४६<br>
एह्येहि यज्ञे मम रक्षणाय मृगाधिरूढः महसिद्धसङ्घैः।<br>
<br>
प्राणाधिपः कालकवेः सहायः गृहाण पूजां भगवन्नमस्ते ॥  २७४.४७<br>
<br>
एह्येहि यज्ञेश्वर! यज्ञरक्षां विधत्स्व नक्षत्रगणेन सार्द्धम्।<br>
सर्वौषधीभिः पितृभिः सहैव गृहाण पूजां भगवन्नमस्ते ॥  २७४.४८<br>
<br>
एह्येहि विश्वेश्वर! नस्त्रिशूलकपालखट्वाङ्गधरेण सार्द्धम्।<br>
लोकेशयज्ञेश्वर यज्ञसिद्ध्यै गृहाण पूजां भगवन्नमस्ते ॥  २७४.४९<br>
<br>
एह्येहि पातालधराधरेन्द्र! नागाङ्गनाकिन्नरगीयमान!।<br>
यक्षोरगेन्द्रामरलोकसार्द्धमनन्त! रक्षाध्वरमस्मदीयम् ॥  २७४.५०<br>
<br>
एह्येहि विश्वाधिपते! मुनीन्द्र! लोकेन सार्द्धं पितृदेवताभिः।<br>
सर्वस्य धातास्यमितप्रभाव विशाध्वरन्नो भगवन्नमस्ते ॥  २७४.५१<br>
<br>
त्रैलोक्ये यानि भूतानि स्थावराणि चराणि च।<br>
ब्रह्मविष्णुशिवैः सार्द्धं रक्षां कुर्वन्तु तानि मे ॥  २७४.५२<br>
<br>
देवदानवगन्धर्वा यक्षराक्षसपन्नगाः।<br>
ऋषयो मनवो गावो देवमातर एव च॥  २७४.५३<br>
<br>
सर्वे ममाध्वरे रक्षां प्रकुर्वन्तु मुदान्विताः।<br>
इत्यावाह्य सुरान्दद्यादृत्विग्भ्यो हेमभूषणम् ॥  २७४.५४<br>
<br>
कुण्डलानिच हैमानि सूत्राणि कटकानिच।<br>
अंगुलीयपवित्राणि वासांसि शयनानि च ॥  २७४.५५<br>
<br>
द्विगुणं गुरवे दद्याद् भूषणाच्छादनानि च।<br>
जपेयुः शान्तिकाध्यायं जापकाः सर्वतोदिशम् ॥  २७४.५६<br>
<br>
तत्रोषितास्तु ते सर्व्वे कृत्वैवमधिवासनम्।<br>
आदावन्तेच मध्ये च कुर्य्याद् ब्राह्मणवाचनम् ॥  २७४.५७<br>
<br>
ततो मङ्गलशब्देन स्नापितो वेदपुङ्गवैः।<br>
त्रिः प्रदक्षिणमावृत्य गृहीतकुसुमाञ्जलिः ॥  २७४.५८<br>
<br>
शुक्लमाल्याम्बरो भूत्वा तां तुलामभिमन्त्रयेत्।<br>
नमस्ते सर्वदेवानां शक्तिस्त्वं सत्यमास्थिता ॥  २७४.५९<br>
<br>
साक्षिभूता जगद्धात्री निर्मिता विश्वयोनिना।<br>
एकतः सर्वसत्यानि तथानृतशतानि च ॥  २७४.६०<br>
<br>
धर्माधर्मकृतां मध्ये स्थापितासि जगद्धिते।<br>
त्वं तुले! सर्वभूतानां प्रमाणमिह कीर्तिता ॥  २७४.६१<br>
<br>
मां तोलयन्ती संसारादुद्धरस्व नमोऽस्तुते।<br>
योऽसौ तत्वाधिपो देवः पुरुषः पञ्चविंशकः ॥  २७४.६२<br>
<br>
स एकोऽधिष्ठितो देवि! त्वयि तस्मान्नमो नमः।<br>
नमो नमस्ते गोविन्द! तुलापुरुष संज्ञक! ॥  २७४.६३<br>
<br>
त्वं हरे! तारयस्वास्मान्नस्मात् संसारकर्दमात्।<br>
पुण्यकालं समासाद्य कृत्वैवमधिवासनम् ॥  २७४.६४<br>
<br>
पुनः प्रदक्षिणां कृत्वा तुलामारोहयेद् बुधः।<br>
स खड्गचर्मकवचः सर्वाभरणभूषितः ॥  २७४.६५<br>
<br>
धर्मराजमथादाय हैमं सूर्य्येण संयुतम्।<br>
कराभ्यां बद्धमुष्टिभ्यामास्ते पश्यन् हरेर्मुखम्॥  २७४.६६<br>
<br>
ततोऽपरे तुला भागे न्यसेयुर्द्विजपुङ्गवाः।<br>
समादभ्यधिकं यावत् काञ्चनं चातिनिर्मलम् ॥  २७४.६७<br>
<br>
पुष्टिकामस्तु कुर्वीत भूमिसंस्थं नरेश्वरः।<br>
क्षणमात्रं ततः स्थित्वा पुनरेवमुदीरयेत् ॥  २७४.६८<br>
<br>
नमस्ते सर्वभूतानां साक्षिभूते! सनातनि! ।<br>
पितामहेन देवि! त्वं निर्मिता परमेष्ठिना ॥  २७४.६९<br>
<br>
त्वया धृतं जगत्सर्वं सहस्थावरजङ्गमम्।<br>
सर्वभूतात्मभूतस्थे! नमस्ते विश्वधारिणि!॥  २७४.७०<br>
<br>
ततोऽवतीर्य्य गुरवे पूर्वमर्द्धं निवेदयेत्।<br>
ऋत्विग्भ्यो परमर्धन्तु दद्यादुदकपूर्वकम् ॥  २७४.७१<br>
<br>
गुरवे ग्रामरत्नानि ऋत्विग्भ्यश्च निवेदयेत्।<br>
प्राप्य तेषामनुज्ञां तु तथान्येभ्योऽपि दापयेत् ॥  २७४.७२<br>
<br>
दीनानाथ विशिष्टादीन् पूजयेद् ब्राह्मणैः सह।<br>
न चिरं धारयेद् गेहे सुवर्णं प्रोक्षितं बुधः ॥  २७४.७३<br>
<br>
तिष्ठेद् भयावहं यस्माच्छोकव्याधिकरं नृणाम्।<br>
शीघ्रं परस्वीकरणाच्छ्रेयः प्राप्नोति मानवः ॥  २७४.७४<br>
<br>
अनेन विधिना यस्तु तुलापुरुषमाचरेत्।<br>
प्रतिलोकाधिपस्थाने प्रतिमन्वन्तरं वसेत् ॥  २७४.७५<br>
<br>
विमानेनार्कवर्णेन किङ्किणीजालमालिना।<br>
पूज्यमानोऽप्सरोभिश्च ततो विष्णुपुरं व्रजेत् <br>
कल्पकोटिशतं यावत्तस्मिन् लोके महीयते ॥  २७४.७६<br>
<br>
कर्मक्षयादिह पुनर्भुवि राजराजो भूपालमौलिमणिरञ्चितपादपीठः।<br>
श्रद्धान्वितो भवति यज्ञसहस्रयाजी दीप्तप्रतापजितसर्वमहीपलोकः ॥  २७४.७७<br>
<br>
यो दीयमानमपि पश्यति भक्तियुक्तः कालान्तरे स्मरति वाचयतीह लोके ॥<br>
यो वा श्रृणोति पठतीन्द्रसमानरूपः प्राप्नोति धाम सपुरन्दरदेवजुष्टम् ॥  २७४.७८<br>
