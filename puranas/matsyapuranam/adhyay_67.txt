<br>
चन्द्रादित्योपरागे स्नानविधिकथनम्।<br>
<br>
मनुरुवाच।<br>
चन्द्रादित्योपरागे तु यत्‌ स्नानमभिधीयते। <br>
तदहं श्रोतुमिच्छामि द्रव्यमन्त्रविधानवित्॥ ६७.१ ॥<br>
<br>
मत्स्य उवाच।<br>
यस्य राशिं समासाद्य भवेद्‌ ग्रहणसंप्लवः। <br>
तस्य स्नानं प्रवक्ष्यामि मन्त्रौषधविधानतः॥ ६७.२ ॥<br>
<br>
चन्द्रोपरागं सम्प्राप्य कृत्वा ब्राह्मणवाचनम्। <br>
संपूज्य चतुरो विप्रान् शुक्लमाल्यानुलेपनैः॥ ६७.३ ॥<br>
<br>
पूर्वमेवोपरागस्य समासाद्यौषधादिकम्। <br>
स्थापयेच्चतुरः कुम्भानव्रणान् सागरानिति॥ ६७.४ ॥<br>
<br>
गजाश्वरथ्यावल्मीकसङ्गमाद्‌ध्रदगोकुलात्। <br>
राजद्वारप्रदेशाच्च मृदमानीय चाक्षिपेत्॥ ६७.५ ॥<br>
<br>
पञ्चगव्यञ्च कुम्भेषु शुद्धमुक्ताफलानि च। <br>
रोचनां पद्मशङ्कौ च पञ्चरत्नसमन्वितम्॥ ६७.६ ॥<br>
<br>
स्फटिकं चन्दनं श्वेतं तीर्थवारि ससर्षपम्। <br>
राजदन्तं सकुमुदं तथैवोशारगुग्गुलम्।<br>
एतत्सर्वं विनिक्षिप्य कुम्भेष्वावाहयेत् सुरान्॥ ६७.७ ॥<br>
<br>
सर्वे समुद्राः सरितस्तीर्थानि जलदा नदाः <br>
आयान्तु यजमानस्य दुरितक्षयकारकाः॥ ६७.८ ॥<br>
<br>
योऽसौ वज्रधरो देव आदित्यानां प्रभुर्मतः। <br>
सहस्रनयनश्चेन्द्रो ग्रहपीडां व्यपोहतु॥ ६७.९ ॥<br>
<br>
मुखं यः सर्वदेवानां सप्तार्विरमितद्युतिः। <br>
चन्द्रोपरागसम्भूतां अग्निः पीडां व्यपोहतु॥ ६७.१० ॥<br>
<br>
यः कर्मसाक्षी भूतानां धर्मो महिषवाहनः। <br>
यमश्चन्द्रोपरागोत्थां मम पीडां व्यपोहतु॥ ६७.११ ॥<br>
<br>
नागपाशधरो देवः साक्षान्मकरवाहनः। <br>
स जलाधिपतिश्चन्द्रग्रह पीडां व्यपोहतु॥ ६७.१२ ॥<br>
<br>
प्राणरूपेण यो लोकान् पाति कृष्ण मृगप्रियः।<br>
वायुश्चन्द्रोपरागोत्थां पीडामत्र व्यपोहतु॥ ६७.१३ ॥<br>
<br>
योऽसौ निधिपतिर्देवः खङ्गशूलगदाधरः। <br>
चन्द्रोपरागकलुषं धनदो मे व्यपोहतु॥ ६७.१४ ॥<br>
<br>
योऽसौ विन्दुधरो देवः पिनाकी वृषवाहनः। <br>
चन्द्रोपरागजां पीडा विनाशयतु शङ्करः॥ ६७.१५ ॥<br>
<br>
त्रैलोक्ये यानि भूतानि स्थावराणि चराणि च। <br>
ब्रह्मविष्ण्वर्कयुक्तानि तानि पापं दहन्तु वै॥ ६७.१६ ॥<br>
<br>
एवमामन्त्र्यतैः कुम्भैरभिषिक्तो गुणान्वितैः। <br>
ऋग्यजुः साममन्त्रैश्च शुक्लमाल्यानुलेपनैः।<br>
पूजयेद्वस्त्रगोदानैर्ब्राह्मणानिष्टदेवताः॥ ६७.१७ ॥<br>
<br>
एतानेव ततो मन्त्रान् विलिखेत् करकान्वितान्।<br>
वस्त्र पट्टेऽथ वा पद्मे पञ्चरत्नसमन्वितान्॥ ६७.१८ ॥<br>
<br>
यजमानस्य शिरसि निदध्युस्ते द्विजोत्तमाः। <br>
ततोऽतिवाहयेद्वेलामुपरागानुगामिनीम्॥ ६७.१९ ॥<br>
<br>
प्राङ्‌मुखः पूजयित्वा तु नमस्यन्निष्टदेवताम्। <br>
चन्द्रग्रहे विनिर्वृत्ते कृतगोदानमङ्गलः।<br>
कृतस्नानायतं पट्टं ब्राह्मणाय निवेदयेत्॥ ६७.२० ॥<br>
<br>
अनेन विधिना यस्तु ग्रहस्नानं समाचरेत्। <br>
न तस्य ग्रहपीडा स्यान्नच बंधुजनक्षयः॥ ६७.२१ ॥<br>
<br>
परमां सिद्धिमाप्नोति पुनरावृत्तिदुर्लभाम्। <br>
सूर्यग्रहे सूर्यनाम सदा मन्त्रेषु कीर्तयेत्॥ ६७.२२ ॥<br>
<br>
अधिकाः पद्मरागाः स्युः कपिलाञ्च सुशोभनाम्।<br>
प्रयच्छेच्च निशाम्पत्ये चन्द्रसूर्योपरागयोः॥ ६७.२३ ॥<br>
<br>
य इदं श्रृणुयान्नित्यं श्रावयेद्वाऽपि मानवः। <br>
सर्वपापविनिर्मुक्तो शक्रलोके महीयते॥ ६७.२४ ॥<br>
