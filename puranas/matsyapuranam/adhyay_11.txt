<br>
आदित्याख्यानम्।<br>
आदित्यवंशमखिलं वद सूत! यथाक्रमम्। <br>
सोमवंशञ्च तत्वज्ञ! यथावद्वक्तुमर्हसि।। ११.१ ।।<br>
<br>
विवस्वान् कश्यपात् पूर्वमदित्यामभवत्सुतः।। <br>
तस्य पत्नीत्रयं तद्वत् संज्ञा राज्ञी प्रभा तथा।<br>
रैवतस्य सुता राज्ञी रेवतं सुषुवे तनुम्। <br>
प्रभा प्रभातं सुषुवे त्वाष्ट्री संज्ञा तथा मनुम्।। ११.२ ।।<br>
<br>
यमश्च यमुना चैव यमलौ तु बभूवतुः। <br>
ततस्तेजोमयं रूपमसहन्ती विवस्वतः।। ११.३ ।।<br>
<br>
नारीमुत्पादयामास स्वशरीरादनिन्दिताम्। <br>
त्वाष्ट्री स्वरूपेण नाम्ना छायेतिभामिनी तदा।। ११.४ ।।<br>
<br>
किङ्करोमीति पुरतः स्थितां तामभ्यभाषत। <br>
छाये! त्वं भज भर्तारमस्मदीयं वरानने!।। ११ .५ ।।<br>
<br>
अपत्यानि मदीयानि मातृस्नेहेन पालय। <br>
तथेत्युक्ता तु सा देवमगमत् क्वापि सुव्रता।। ११.६ ।।<br>
<br>
कामयामास देवोऽपि संज्ञेयमिति चादरात्। <br>
जनयामास तस्यां तु पुत्रञ्च मनुरूपिणम्।। ११.७ ।।<br>
<br>
सवर्णत्वाच्च सावर्णिम् मनोर्वैवस्वतस्य च। <br>
ततः शनिञ्च तपतीं विष्टिं चैव क्रमेण तु।। ११.८ ।।<br>
<br>
छायायां जनयामास संज्ञेयमिति भास्करः। <br>
छाया स्वपुत्रेऽभ्यधिकं स्नेहं चक्रे मनौ तथा।। ११.९ ।।<br>
<br>
पूर्वो मनुस्तु चक्षाम न यमः क्रोधमूर्च्छितः। <br>
सन्तर्जयामास तदा पादमुद्यम्य दक्षिणम्।। ११.१० ।।<br>
<br>
शशाप च यमं छाया सक्षतः कृमिसंयुतः। <br>
पादोऽयमेको भविता पूय शोणित विस्रवः।। ११.११ ।।<br>
<br>
निवेदयामास पितुर्धर्म्मः शापादमर्षितः। <br>
निष्कारणमहं शप्तो मात्रा देव! सकोपया।। ११.१२ ।।<br>
<br>
बालभावान् मया किञ्चिदुद्यतश्चरणः सकृत्। <br>
मनुना वार्यमाणापि मम शापमदाद्विभो।। ११.१३ ।।<br>
<br>
प्रायेण माता सास्माकं शापेनाहं यतो हतः। <br>
देवोऽप्याह यमं भूयः किङ्करोमि महामते।। ११.१४ ।।<br>
<br>
मौर्ख्यात् कस्य न दुःखं स्यादथवा कर्म्म सन्ततेः। <br>
अनिवार्याभवस्यापि का कथान्येषु जन्तुषु।। ११.१५ ।।<br>
<br>
कृकवाकुर्म्मया दत्तो यः कृमीन् भक्षयिष्यति। <br>
क्लेदञ्च रुधिरञ्चैव वत्सायमपनेष्यति।। ११.१६ ।।<br>
<br>
एवमुक्तस्तपस्तेपे यमस्तीव्रं महायशाः। <br>
गोकर्णतीर्थे वैराग्यात् फलपत्रानिलाशनः।। ११.१७ ।।<br>
<br>
आराधयन् महादेवं यावद्वर्षायुतायुतम्। <br>
वरं प्रादान् महादेवः सन्तुष्टः शूलभृत्तदा।। ११.१८ ।।<br>
<br>
वव्रे सलोकपालत्वं पितृलोके नृपालयम्। <br>
धर्म्माधर्म्मात्मकस्यापि जगतस्तु परीक्षणम्।। ११.१९ ।।<br>
<br>
एवं स लोकपालत्वमगमच्छूलपाणिनः। <br>
पितॄणाञ्चाधिपत्यञ्च धर्म्माधर्म्मस्य चानघ।। ११.२० ।।<br>
<br>
विवस्वानथ तज्ज्ञात्वा संज्ञायाः कर्म्मचेष्टितम्। <br>
त्वष्टुः समीपमगमदाचचक्षे च रोषवान्।। ११.२१ ।।<br>
<br>
तमुवाच ततस्त्वष्टा सान्त्वपूर्वं द्विजोत्तामाः। <br>
तवासहन्ती भगवन्!महस्तीव्रं तमोनुदम्।। ११.२२ ।।<br>
<br>
व़डवारूपमास्थाय मत्सकाशमिहागता। <br>
निवारिता मया सातु त्वया चैव दिवाकर!।। ११.२३ ।।<br>
<br>
यस्मादविज्ञाततया मत्सकाशमिहागता। <br>
तस्मान्मदीयं भवनं प्रवेष्टुं न त्वमर्हसि।। ११.२४ ।।<br>
<br>
एवमुक्ता जगामाथ मरुदेशमनिन्दिता। <br>
व़डवा रूपमास्थाय भूतले सम्प्रतिष्ठिता।। ११.२५ ।।<br>
<br>
तस्मात्प्रसादं कुरु मे यद्यनुग्रह भागहम्। <br>
अपनेष्यामि ते तेजो यन्त्रे कृत्वा दिवाकर!।। ११.२६ ।।<br>
<br>
रूपं तव करिष्यामि लोकानन्दकरं प्रभो!। <br>
तथेत्युक्तः स रविणा भ्रमौ कृत्वा दिवाकरम्।। ११.२७ ।।<br>
<br>
पृथक् चकार तत्तेजश्चक्रं विष्णोरकल्पयत्। <br>
त्रिशूलञ्चापि रुद्रस्य वज्रमिन्द्रस्य चाधिकम्।।११.२८।।<br>
<br>
दैत्यदानवसंहर्तुः सहस्र किरणात्मकम्। <br>
रूपञ्चाप्रतिमञ्चक्रे त्वष्टा पद्भ्यामृते महत्।। ११.२९ ।।<br>
<br>
न  शशाकाथ तद् द्रष्टुं पादरूपं रवेः पुनः। <br>
अर्चास्वपि ततः पादौ न कश्चित् कारयेत् क्वचित्।। ११.३० ।।<br>
<br>
यः करोति स पापिष्ठां गतिमाप्नोति निन्दिताम्। <br>
कुष्ठरोगमवाप्नोति लोकेऽस्मिन् दुःखसंयुतः।। ११.३१ ।।<br>
<br>
तस्माच्च धर्म्मकामार्थी चित्रेष्वायतनेषु च। <br>
न क्वचित्कारयेत्पादौ देवदेवस्य धीमतः।। ११.३२ ।।<br>
<br>
ततः स भगवान्! गत्वा भूर्लोकममराधिपः। <br>
कामयामास कामार्तो मुख एव दिवाकरः।। ११.३३ ।।<br>
<br>
अश्वरूपेण महता तेजसा च समावृतः। <br>
संज्ञा च मनसा क्षोभमगमद्भयविह्वला।। ११.३५ ।।<br>
नासा पुटाभ्यामुत्सृष्टं परोऽयमितिशङ्कया। <br>
तद्रेतसस्ततो जातावश्विनावितिनिश्चितम्।। ११.३६ ।।<br>
<br>
दस्रौ सुतत्वात् सञ्जातौ नासत्यौ नासिकाग्रतः। <br>
ज्ञात्वाचिराच्च तं देवं सन्तोषमगमत्परम्।। <br>
विमानेनागमत् स्वर्गं पत्या सह मुदान्विता।। ११.३७ ।।<br>
<br>
सावर्णोऽपि मनुर्मेरावद्याप्यास्ते तपोधनः। <br>
शनिस्तपोबलादाप ग्रहसाम्यं ततः पुनः।। ११.३८ ।।<br>
<br>
यमुना तपती चैवपुनर्नद्यौ बभूवतुः। <br>
विष्टिर्घोरात्मिका तद्वत् कालत्वेन व्यवस्थिता।। ११.३९ ।।<br>
<br>
मनोर्वैवस्वतस्यासन् दशपुत्रा महाबलाः। <br>
इलस्तु प्रथमस्तेषां पुत्रेष्ट्यां समजायत।। ११.४० ।।<br>
<br>
इक्ष्वाकुः कुशनाभश्च अरिष्टो धृष्ण एव च। <br>
नरिष्यतः करूपश्च शर्य्यातिश्च महाबलः।।<br>
पृषध्रश्चाथ नाभागः सर्वे ते दिव्यमानुषाः।। ११.४१ ।।<br>
<br>
अभिषिच्य मनुः पुत्रमिलं ज्येष्ठं स धार्मिकः। <br>
जगाम तपसे भूयः स महेन्द्रवनालयम्।। ११.४२ ।।<br>
<br>
अथ दिग्जयसिध्यर्थमिलः प्रायान् महीमिमाम्।<br>
भ्रमन् द्वीपानि सर्वाणि क्ष्माभृतः संप्रधर्षयन्।। ११.४३ ।।<br>
<br>
जगामोपवनं शम्भोरश्वाकृष्टः प्रतापवान्। <br>
कल्पद्रुमलताकीर्णं नाम्ना शरवणं महत्।। १०.४४ ।।<br>
<br>
रमते यत्र देवेशः शम्भुः सोमार्द्धशेखरः। <br>
उमया समयस्तत्र पुरा शरवणे कृतः।। ११.४५ ।।<br>
<br>
पुन्नामसत्त्वं यत् किञ्चिदागमिष्यति ते वने। <br>
स्त्रीत्वमेष्यति तत्सर्वं दश योजन मण्डले।। ११.४६ ।।<br>
<br>
अज्ञातसमयो राजा इलः शरवणे पुरा। <br>
स्त्रीत्वमाप विशन्नेव व़डवात्त्वं हयस्तदा।। ११.४७ ।।<br>
<br>
पुरुषत्वं हृतं सर्वं स्त्रीरूपे विस्मितो नृप।<br>
इलेति साभवन्नारी पीनोन्नत घनस्तनी।। ११.४८ ।।<br>
<br>
उन्नतश्रोणिजघना पद्म पत्रायतेक्षणा। <br>
पूर्णेन्दुवदना तन्वी विलासोल्लासितेक्षणा।। ११.४९ ।।<br>
<br>
मूलोन्नतायतभुजा नीलकुञ्चितमूर्धजा। <br>
तनुलोमा सुदशना मृदुगम्भीरभाषिणी।। ११.५० ।।<br>
<br>
श्यामगौरेण वर्णेन हंसवारणगामिनी। <br>
कार्मुक भ्रू युगोपेता तनु ताम्र नखाङ्करा।। ११.५१ ।।<br>
<br>
भ्रमन्ती च वने तस्मिन् चिन्तयामास भामिनी।<br>
को मे पिताऽथवा भ्राता का मे माता भवेदिह।। ११.५२ ।।<br>
<br>
कस्य भर्तुरहं दत्ता कियद्वत्स्यामि भूतले। <br>
इति चिन्तयती दृष्टा सोमपुत्रेण साङ्गना।। ११.५३ ।।<br>
<br>
इलारूपसमाक्षिप्त मनसा वरवर्णिनीम्। <br>
बुधस्तदाप्तये यत्नमकरोत् कामपीड़ितः।। ११.५४ ।।<br>
<br>
विशिष्टाकारवान् दण्डी सकमण्डलु पुस्तकः। <br>
वेणुदण्डकृतानेक पवित्रक गणित्रकः।। ११.५५ ।।<br>
<br>
द्विजरूपः शिखी ब्रह्मनिगदन् कर्णकुण्डलः। <br>
वटुभिश्चान्वितोयुक्तैः समित्पुष्पकुशोदकैः।। ११.५६ ।।<br>
<br>
किलान्विषन्वने तस्मिन्नाजुहाव स तामिलाम्। <br>
बहिर्वनस्यान्तरितः किल पादप मण्डले।। ११.५७ ।।<br>
<br>
ससम्भ्रममकस्मात्तां सोपालम्भमिवावदत्। <br>
त्यक्त्वाग्नि होत्रशुश्रूषां क्व गता मन्दिरान्मम।। ११.५८ ।।<br>
इयं विहारवेला ते ह्यतिक्रामति साम्प्रतम्। <br>
एह्येहि पृथुसुश्रोणि! सम्भ्रान्ता केन हेतुना ।। ११.५९ ।।<br>
<br>
इयं सायन्तनीवेला विहारस्येह वर्तते। <br>
कृत्वोपलेपनं पुष्पैरलंकुरु गृहं मम।। ११.६० ।।<br>
<br>
सात्त्वब्रवीद्विस्मृताहं सर्वमेतत्तपोधन!। <br>
आत्मानं त्वाञ्च भर्तारं कुलञ्च वद मेऽनघ।। ११.६१ ।।<br>
<br>
बुधः प्रोवाच तां तन्वीमिला त्वं वरवर्णिनि!। <br>
अहञ्च कामुको नाम बहुविद्योबुधः स्मृतः।। ११.६२ ।।<br>
<br>
तेजस्विनः कुले जातः पिता मे ब्राह्मणाधिपः। <br>
इति सा तस्य वचनात् प्रविष्टा बुधमन्दिरम्।। ११.६३ ।।<br>
<br>
रत्नस्तम्भसमायुक्तं दिव्यमाया विनिर्मितम्। <br>
इला कृतार्थमात्मानं मेने तद्भवनस्थिता।। ११.६४ ।।<br>
<br>
अहोवृत्तमहोरूपमहोधनमहोकुलम्। <br>
मम चास्य च मे भर्तुरहोलावण्यमुत्तमम्।। ११.६५ ।।<br>
<br>
रेमे च सा तेन सममतिकालमिला ततः। <br>
सर्वभोगमये गेहे यथेन्द्रभवने तथा।। ११.६६ ।।<br>
