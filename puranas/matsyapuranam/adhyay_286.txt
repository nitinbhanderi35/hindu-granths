महाकल्पलताख्यमहादानविधिवर्णनम्।<br>
<br>
मत्स्य उवाच।<br>
अथातः सप्रवक्ष्यामि महादानमनुत्तमम्।<br>
महाकल्पलता नाम महापातकनाशनम् ।।  २८६.१<br>
<br>
पुण्यां तिथिमथासाद्य कृत्वा ब्राह्मण वाचनम्।<br>
ऋत्विग्मण्डपसम्भार-भूषणाच्छादनादिकम् ।।  २८६.२<br>
<br>
तुला पुरुषवत् कुर्यात् लोकेशावाहनं बुधः।<br>
चामीकरमयीः कुर्याद्दशकल्पलताः समाः ।।  २८६.३<br>
<br>
नानापुष्पफलोपेता नानांशुक विभूषिताः।<br>
विद्याधरसुपर्णानां मिथुनैरुपशोभिताः ।।  २८६.४<br>
<br>
हारानादित्सुभिः सिद्धैः फलानि च विहङ्गमै।<br>
लोकपालानुकारिण्यः कर्तव्यास्तासु देवताः ।।  २८६.५<br>
<br>
ब्राह्मीमनन्तशक्तिञ्च लवणस्योपरि न्यसेत्।<br>
अधस्ताल्लतयोर्मध्ये पद्मशङ्खकरे शुभे ।।  २८६.६<br>
<br>
इभासनस्था तु गुड़े पूर्वतः कुलिशायुधा।<br>
रजनी संस्थिताग्नायी श्रुवपाणिरथानले ।।  २८६.७<br>
<br>
याम्ये च महिषारूढा गदिनी तण्डुलोपरि।<br>
घृते तु नैर्ऋती स्थाप्या सखङ्गा दक्षिणापरे ।।  २८६.८<br>
<br>
वारुणे वारुणी क्षीरे झषस्था नागपाशिनी।<br>
पताकिनी च वायव्ये मृगस्था शर्करोपरि ।।  २८६.९<br>
<br>
सौम्या तिलेषु संस्थाप्या शङ्खिनी निधिसंस्थिता।<br>
माहेश्वरी वृषारूढा नवनीते त्रिशूलिनी ।।  २८६.१०<br>
<br>
मौलिन्यो वरदा तद्वत् कर्तव्या बालकान्विताः।<br>
शक्त्या पञ्चपलादूर्ध्वमासहस्रात् प्रकल्पयेत् ।।  २८६.११<br>
<br>
सर्वासामुपरि स्थाप्यं पञ्चवर्णं वितानकम्।<br>
धेनवो दशकुम्भाश्च वस्त्रयुग्मानि चैव हि ।।  २८६.१२<br>
<br>
मध्यमे द्वे तु गुरवे ऋत्विग्भ्योऽन्यास्तथैव च।<br>
ततो मङ्गलशब्देन स्नातः शुक्लाम्बरो बुधः ।।  २८६.१३<br>
<br>
नमो नमः पापविनाशिनीभ्यो ब्रह्माण्डलोकेश्वरपालिनीभ्यः।<br>
आशंसिताधिक्य फलप्रदाभ्यो दिग्भ्यस्तथा कल्पलतावधूभ्यः ।।  २८६.१४<br>
<br>
इति सकलदिगङ्गना प्रदानं भवभयसूदनकारि यः करोति।<br>
अभिमतफलदे स नागलोके वसति पितामहवत्सराणि त्रिंशत् ।।  २८६.१५<br>
<br>
पितृशतमथ तारयेद् भवाब्धेर्भवदुरितौघ विघात शुद्ध देहः।<br>
सुर पति वनिता सहस्र संख्यैः परिवृतमम्बुज संसदाभिवन्द्यः ।।  २८६.१६<br>
<br>
इति विधानमिदं दिगङ्गनानां कनककल्पलता-विनिवेदकम्।<br>
पठति यः स्मरतीह तथेक्षते स पदमेति पुरन्दरसेवितम् ।।  २८६.१७<br>
