मरुद्‌गणोत्पत्तिकथने मदनद्वादशीव्रतकथनम्।<br>
<br>
ऋषय ऊचुः।<br>
दितेः पुत्राः कथं जाता मरुतो देववल्लभाः। <br>
देवैर्जग्मुश्च सापत्नैः कस्मात्ते सख्यमुत्तमम्॥ ७.१ ॥<br>
<br>
सूत उवाच।<br>
पुरा देवासुरे युद्धे हतेषु हरिणासुरैः। <br>
पुत्रा पौत्रेषु शोकार्त्ता गत्वा भूलोकमुत्तमम्॥ ७.२ ॥<br>
<br>
स्यमन्तपञ्चके क्षेत्रे सरस्वत्यास्तटे शुभे। <br>
भर्तुराराधनपरा तप उग्रं चचार ह॥ ७.३ ॥<br>
<br>
तदादितिर्दैत्यमाता ऋषिरूपेण सुव्रत!। <br>
फलाहारा तपस्तेपे कृच्छ्रं चान्द्रायणादिकम्॥ ७.४ ॥<br>
<br>
यावद्वर्षशतं साग्रं जाता शोकसमाकुला। <br>
ततः सा तपसा तप्ता वसिष्ठादीनपृच्छत॥ ७.५ ॥<br>
<br>
कथयन्तु भवन्तो मे पुत्रशोकविनाशनम्। <br>
व्रतं सौभाग्यफलदमिह लोके परत्र च॥ ७.६ ॥<br>
<br>
ऊचु र्वसिष्ठप्रमुखा मदनद्वादशीव्रतम्। <br>
यस्याः प्रभावादभवत् सुतशोक विवर्जिताः॥ ७.७ ॥<br>
<br>
श्रोतुमिच्छामहे सूत! मदनद्वादशी व्रतम्। <br>
सुतानेकोनपञ्चाशद्येन लेभे दितिः पुनः॥ ७.८ ॥<br>
<br>
यद्वसिष्ठादिभिः पूर्वन्दितेः कथितमुत्तमम्। <br>
विस्तरेण तदेवेदं मत्सकाशान्निबोधत॥ ७.९ ॥<br>
<br>
चैत्रमासि सिते पक्षे द्वादश्यां नियतव्रतः। <br>
स्थापयेदव्रणं कुम्भं सित तण्डुल पूरितम्॥ ७.१० ॥<br>
<br>
नानाफलयुतं तद्वदिक्षुदण्डसमन्वितम्। <br>
सितवस्त्रयुगच्छन्नं सितचन्दन चर्चितम्॥ ७.११ ॥<br>
<br>
नानाभक्ष्यसमोपेतं सहिरण्यन्तु शक्तितः। <br>
ताम्रपात्रं गुड़ोपेतं तस्योपरि निवेशयेत्॥ ७.१२<br>
<br>
तस्मादुपरि कामन्तु कदलीदलसंस्थितम्। <br>
कुर्य्याद् भार्याद्वयोपेतं रतिं तस्य च वामतः॥ ७.१३ ॥<br>
<br>
गन्धं धूपं ततो दद्याद् गीतं वाद्यञ्च कारयेत्। <br>
तदभावे कथां कुर्य्यात् कामकेशवयोर्नरः॥ ७.१४ ॥<br>
<br>
कामनाम्नो हरेरर्चां स्नापयेद्‌ गन्धवारिणा। <br>
शुक्लपुष्पाक्षततिलैरर्चयेन्‌ मधुसूदनम्॥ ७.१५ ॥<br>
<br>
कामाय पादौ संपूज्य जङ्घे सौभाग्यदाय च। <br>
ऊरुस्मरायेति पुनर्मन्मथायेति वै कटिम्॥ ७.१६ ॥<br>
<br>
स्वच्छोदरायेत्युदरमनङ्गायेत्त्युरो हरेः। <br>
मुखं पद्ममुखायेति बाहू पञ्चशराय वै॥ ७.१७ ॥<br>
<br>
नमः सर्व्वात्मने मौलिमर्चयेदिति केशवम्। <br>
ततः प्रभाते तं कुम्भं ब्राह्मणाय निवेदयेत्॥ ७.१८ ॥<br>
<br>
ब्राह्मणान् भोजयेद् भक्त्या स्वयञ्चलवणादृते। <br>
भुक्त्वा तु दक्षिणां दद्यादिमं मन्त्रमुदीरयेत्॥ ७.२० ॥<br>
<br>
अनेन विधिना सर्वं मासि मासि व्रतं चरेत्। <br>
उपवासी त्रयोदश्यामर्चयेद्विष्णुमव्ययम्॥ ७.२१ ॥<br>
<br>
फलमेकञ्च संप्राश्य द्वादश्यां भूतले स्वपेत्। <br>
ततस्त्रयोदशे मासि घृत धेनु समन्विताम्॥ ७.२२ ॥<br>
<br>
शय्यां दद्यादनङ्गाय सर्वापस्करसंयुताम्। <br>
काञ्चनं कामदेवञ्च शुक्लां गाञ्च पयस्विनीम्॥ ७.२३ ॥<br>
<br>
घासोभिर्द्विजदाम्पत्यं पूज्यं शक्त्या विभूषणैः। <br>
शय्या गन्धादिकं दद्यात्‌ प्रीयतामित्युदीरयेत्॥ ७.२४ ॥<br>
<br>
होमः शुक्लतिलैः कार्य्यः कामनामानि कीर्त्तयेत्। <br>
गव्येन हविषा तद्वत् पायसेन च धर्म्मवित्॥ ७.२५ ॥<br>
<br>
विप्रेभ्यो भोजनं दद्याद्वित्तशाठ्यं विवर्जयेत्। <br>
इक्षुदण्डानथो दद्यात् पुष्पमालाश्च शक्तितः॥ ७.२६ ॥<br>
<br>
यः कुर्याद्विधिनानेन मदनद्वादशीमिमाम्। <br>
स सर्वपापनिर्मुक्तः प्राप्नोति हरिसाम्यताम्॥ ७.२७ ॥<br>
<br>
इह लोके वरान् पुत्रान् सौभाग्यफलमश्नुते। <br>
यः स्मरः संस्मृतो विष्णुरानन्दात्मा महेश्वरः॥ ७.२८ ॥<br>
<br>
सुखार्थी कामरूपेण स्मरेदङ्गजमीश्वरम्। <br>
एतच्छ्रुत्वा चकारासौ दितिः सर्वमशेषतः॥ ७.२९ ॥<br>
<br>
कश्यपो व्रतमाहात्म्यादगत्य परया मुदा। <br>
चकार कर्कशां भूयो रूपयौवनशालिनीम्॥ ७.३० ॥<br>
<br>
वरैराच्छन्दयामास सातु वव्रे ततो वरम्। <br>
पुत्रं शक्रवधार्थाय समर्थममितौजसम्॥ ७.३१ ॥<br>
<br>
वरयामि महात्मानं सर्वामरनिषूदनम्। <br>
उवाच कश्यपो वाक्यमिन्द्रहन्तारमूर्जितम्॥ ७.३२ ॥<br>
<br>
प्रदास्याम्यहमेवेह किं त्वेतत्‌ क्रियतां शुभे। <br>
आपस्तम्बः करोत्विष्टिं पुत्रीयामद्य सुव्रते॥ ७.३३ ॥<br>
<br>
विधास्यामि ततो गर्भमिन्द्रशत्रुनिषूदनम्। <br>
आपस्तम्बस्ततश्चक्र पुत्रेष्टिन्द्रविणाधिकाम्॥ ७.३४ ॥<br>
<br>
इन्द्रशत्रुर्भवस्वेति जुहाव च सविस्तरम्। <br>
देवा मुमुदिरे दैत्या विमुखा स्युश्च दानवाः॥ ७.३५ ॥<br>
<br>
दित्यां गर्भमथाधत्त कश्यपः प्राहतां पुनः। <br>
त्वया यत्नो विधातव्यो ह्यस्मिन्‌ गर्भे वरानने॥ ७.३६ ॥<br>
<br>
सम्वत्सरशतं त्वेकमस्मिन्नेव तपोवने। <br>
सन्ध्यायां नैव भोक्तव्यं गर्भिण्या वरवर्णिनि!॥ ७.३७ ॥<br>
<br>
न स्थातव्यं न गन्तव्यं वृक्षमूलेषु सर्वदा। <br>
नोपस्करेषूपविशेन्मुसलोलूखलादिषु॥ ७.३८ ॥<br>
<br>
जले च नावगाहेत शून्यागारञ्च वर्जयेत्। <br>
वल्मीकायां न तिष्ठेत नचोद्विग्नमना भवेत्॥ ७.३९ ॥<br>
<br>
विलिखेन्न नखैर्भूमिन्नाङ्गारेण न भस्मना।<br>
न शयालुः सदा तिष्ठेद् व्यायामञ्च विवर्जयेत्॥ ७.४० ॥<br>
<br>
न तुषांगारभस्मास्थिकपालिषु समाविशेत्।<br>
वर्जयेत्कलहं लोकैर्गात्रभंगं तथैव च॥ ७.४१ ॥<br>
<br>
न मुक्तकेशा तिष्ठेत नारुचिः स्यात् कदाचन।<br>
न सयीतोत्तरशिरा नचापरशिराः क्वचित्॥ ७.४२ ॥<br>
<br>
न वस्त्रहीना नोद्विग्ना नचार्द्रावरणा सती। <br>
नामंगल्यां वदेद्वाचं न च हास्याधिका भवेत्॥ ७.४३ ॥<br>
<br>
कुर्य्यात्तु गुरुशुश्रूषां नित्यं मांगल्य तत्परा। <br>
सर्व्यौषधीभिः कोणेन वारिणा स्नानमाचरेत्॥ ७.४४ ॥<br>
<br>
कृतरक्षा सुभूषा च वास्तु पूजन तत्परा। <br>
तिष्ठेत् प्रसन्नवदना भर्तुः प्रियहिते रता॥ ७.४५ ॥<br>
<br>
दानशीला तृतीयायां पार्वण्यं नक्तमाचरेत्। <br>
इति वृत्ताभवेन्नारी विशेषेणतु गर्भिणी॥ ७.४६ ॥<br>
<br>
यस्तुतस्या भवेत् पुत्रः शीलायुर्वृद्धिसंयुतः। <br>
अन्यथा गर्भपतनमवाप्नोति न संशयः॥ ७.४७ ॥<br>
<br>
तस्मात्‌ त्वमनयावृत्त्या गर्भेऽस्मिन्‌ यत्नमाचर। <br>
स्वस्त्यस्तु ते गमिष्यामि तथेत्युक्तस्तया पुनः॥ ७.४८ ॥<br>
<br>
पश्यतां सर्वभूतानां तत्रैवान्तरधीयत। <br>
ततः सा कश्यपोक्तेन विधिना समतिष्ठत॥ ७.४९ ॥<br>
<br>
अथ भीतस्तथेन्द्रोऽपि दितेः पार्श्वमुपागमत्। <br>
विहायदेवसदनं तच्छुश्रूषुरवस्थितः॥ ७.५० ॥<br>
<br>
दितेश्छिद्रान्तरप्रेप्सुरभवत् पाकशासनः। <br>
विनीतोऽभवदव्यग्रः प्रशान्तवदनो बहिः॥ ७.५१ ॥<br>
<br>
अजानन् किल तत्‌ कार्य्यमात्मनः शुभमाचरन्। <br>
ततो वर्षशतान्ते सा न्यूनेतु दिवसैस्त्रिभिः॥ ७.५२ ॥<br>
<br>
मेने कृतार्थमात्मानं प्रीत्या विस्मितमानसा। <br>
अकृत्वा पादयोः शौचं प्रसुप्ता मुक्तमूर्धजा॥ ७.५३ ॥<br>
<br>
निद्राभरसमाक्रान्ता दिवापरशिराः क्वचित्। <br>
ततस्तदन्तरं लब्ध्वा प्रविष्टस्तु शचीपतिः॥ ७.५४ ॥<br>
<br>
वज्रेण सप्तधा चक्रे तं गर्भं त्रिदशाधिपः। <br>
ततः सप्तैव ते जाताः कुमाराः सूर्य्यवर्चसः॥ ७.५५ ॥<br>
<br>
रुदन्तः सप्तवेताला निषिद्धा गिरिदारिणा। <br>
भूयोऽपि रुदतश्चैतानेकैकं सप्तधा हरिः॥ ७.५६ ॥<br>
<br>
चिच्छेद वृत्रहन्ता वै पुनस्तदुदरे स्थितः। <br>
एवमेकोनपञ्चाशद् भूत्वा ते रुरुदुर्भृशम्॥७.५७<br>
<br>
इन्द्रो निवारयामास मा रोदीष्ट पुनः पुनः।<br>
ततः सचिन्तयामास किमेतदितिवृत्रहा। ७.५८<br>
<br>
धर्म्मस्य कस्य माहात्म्यात् पुनः सञ्जीवितास्त्वमी।<br>
विदित्वा ध्यानयोगेन मदन द्वादशी फलम्॥ ७.५९ ॥<br>
<br>
नूनमेतत् परिणतमधुना कृष्णपूजनात्। <br>
वज्रेणापि हताः सन्तो न विनाशमवाप्नुयुः॥ ७.६० ॥<br>
<br>
एकोऽप्यनेकतामाप यस्मादुदरगोप्यलम्। <br>
अवध्या नूनमेते वै तस्माद्देवा भवन्त्विति॥ ७.६१ ॥<br>
<br>
यस्मान्मारुदतेत्युक्ता रुदन्तो गर्भसंस्थिताः। <br>
मरुतो नाम ते नाम्ना भवन्तु मखभागिनः॥ ७.६२ ॥<br>
<br>
ततः प्रसाद्य देवेशः क्षमस्वेति दितिं पुनः। <br>
अर्थशास्त्रं समास्थाय मयैतद्दुष्कृतं कृतम्॥ ७.६३ ॥<br>
<br>
कृत्वा मरुद्गणं देवैः समानममराधिपः। <br>
दितिं विमानमारोप्य ससुतामनयद्दिवम्॥ ७.६४ ॥<br>
<br>
यज्ञभागभुजो जाता मरुतस्ते ततो द्विजाः। <br>
न जग्मुरैक्यमसुरैरतस्ते सुरवल्लभाः॥ ७.६५ ॥<br>
