सप्तसागरमहादानविधिवर्णनम्।<br>
<br>
मत्स्य उवाच।<br>
अथातः संप्रवक्ष्यामि महादानमनुत्तमम्।<br>
सप्तसागरकं नाम सर्वपापप्रणाशनम् ॥  २८७.१<br>
<br>
पुण्यं दिनमथासाद्य कृत्वा ब्राह्मणवाचनम्।<br>
तुला पुरुषवत् कुर्यात् लोकेशावाहनं बुधः ॥  २८७.२<br>
<br>
ऋत्विग्मण्डपसम्भार भूषणाच्छादनादिकम्।<br>
कारयेत् सप्तकुण्डानि काञ्चनानि विचक्षणः ॥  २८७.३<br>
<br>
प्रादेशमात्राणि तथा रत्निमात्राणि वै पुनः।<br>
कुर्यात् सप्तपलादूर्ध्वमासहस्राच्च शक्तितः ॥  २८७.४<br>
<br>
संस्थाप्यानि च सर्वाणि कृष्णाजिन तिलोपरि।<br>
प्रथमं पूरयेत्कुण्डं लवणेन विचक्षणः ॥  २८७.५<br>
<br>
द्वितीयं पयसा तद्वत् तृतीयं सर्पिषा पुनः।<br>
चतुर्थन्तु गुडेनैव दध्ना पञ्चममेव च ॥  २८७.६<br>
<br>
षष्ठं शर्करया तद्वत् सप्तमं तीर्थवारिणा।<br>
स्थापयेल्लवणस्थं तु ब्रह्माणं काञ्चनं शुभम् ॥  २८७.७<br>
<br>
केशवं क्षीरमध्ये तु घृतमध्ये महेश्वरम्।<br>
भास्करं गुडमध्ये तु दधिमध्ये निशाधिपम् ॥  २८७.८<br>
<br>
शर्करायां न्यसेल्लक्ष्मीं जलमध्ये तु पार्वतीम्।<br>
सर्वेषु सर्वरत्नानि धान्यानि च समन्ततः ॥  २८७.९<br>
<br>
तुलापुरुषवच्छेषमत्रापि परिकल्पयेत्।<br>
ततो वारुणहोमान्ते स्नापितो वेदपुङ्गवैः ॥  २८७.१०<br>
<br>
त्रिःप्रदक्षिणमावृत्य मन्त्रानेतानुदीरयेत्।<br>
नमो वः सर्वसिन्धूनामाधारेभ्यः सनातनाः ॥<br>
जन्तूनां प्राणदेभ्यश्च समुद्रेभ्यो नमो नमः ॥  २८७.११<br>
<br>
क्षीरोदकाज्य-दधि-माधुर-लावणेक्षु सारामृतेन भुवनत्रय-जीवसङ्घान्।<br>
आनन्दयन्ति वसुभिश्च यतो भवन्तस्तस्मान्ममाप्यघविघातमलं दिशन्तु ॥  २८७.१२<br>
<br>
यस्मात् समस्तभुवनेषु भवन्त एव तीर्थामरासुरसुबद्धमणिप्रदानम्।<br>
पापक्षयामृतविलेपनभूषणाय लोकस्य बिभ्रति तदस्तु ममापि लक्ष्मीः ॥  २८७.१३<br>
<br>
इति ददाति रसामृतसंयुतान् शुचिरविस्मयवानिह सागरान्।<br>
कमलकाञ्चनवर्णमयानसौ पदमुपैति हरेरमरार्चितः ॥  २८७.१४<br>
<br>
सकलपापविधौतविराजितः पितृपितामहपुत्रकलत्रकम्।<br>
नरकलोकसमाकुलमप्ययं झटिति सोऽपि नयेच्छिवमन्दिरम् ॥  २८७.१५<br>
