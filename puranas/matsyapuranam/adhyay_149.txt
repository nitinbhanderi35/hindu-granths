<br>
तारकोपाख्याने देवदानवयुद्धवर्णनम्।<br>
<br>
सूत उवाच।<br>
सुरासुराणां सम्मर्दस्तस्मिन्नत्यन्तदारुणे।<br>
तुमुलोऽतिमहानासीत् सेनयोरुभयोरपि ॥ १४९.१<br>
<br>
गर्जतां देवदैत्यानां शङ्खभेरीरवेण च।<br>
तुर्याणाञ्चैव निर्घोषैर्मातङ्गानाञ्च बृंहितैः ॥ १४९.२<br>
<br>
ह्रेषतां हयवृन्दानां रथनेमिस्वनेन च।<br>
ज्याघोषेण च शूराणान् तुमुलोऽतिमहानभूत् ॥ १४९.३<br>
<br>
समासाद्योभये सेने परस्पर जयैषिणाम्।<br>
रोषेणातिपरीतानान् त्यक्त जीवित चेतसाम् ॥ १४९.४<br>
<br>
समासाद्य तु तेऽन्योन्यं प्रक्रमेण विलोमतः।<br>
रथेनासक्त पादातो रथेन चतुरङ्गमः ॥ १४९.५<br>
<br>
हस्ती पादाति संयुक्तो रथिना च क्वचिद्रथी।<br>
मातङ्गेनापरो हस्ती तुरङ्गैर्बहुभिर्गजः ॥ १४९.६<br>
<br>
पदातिरेको बहुभिर्गजैर्मत्तैश्च युज्यते।<br>
ततः प्रासाशनि गदा भिन्दि पालपरश्वधैः ॥ १४९.७<br>
<br>
शक्तिभिः पट्टिशैः शूलैर्मुद्गरैः कड़पैर्गडैः।<br>
चक्रैश्च शङ्कुभिश्चैव तोमरैरङ्कुशैः स्थितैः ॥ १४९.८<br>
<br>
कर्णिकालीकनारा च वत्सदन्तार्द्धचन्द्रकैः।<br>
भल्लैश्च शतपत्रैश्च शुकतुण्डैश्च निर्म्मलैः ॥ १४९.९<br>
<br>
वृष्टिरत्यद्भुताकारा गगने समदृश्यत।<br>
सम्प्रच्छाद्य दिशः सर्वास्तमोमयमिवाकरोत्॥ १४९.१०<br>
<br>
न प्राज्ञायत तेऽन्योऽन्यं तस्मिंस्तमसि सङ्कुले।<br>
अलक्ष्यं विसृजन्तस्ते हेतिसङ्घातमुद्धतम्॥ १४९.११<br>
<br>
पतितं सेनयोर्मध्ये निरीक्षन्ते परस्परम्।<br>
ततो ध्वजैर्भुजैश्छत्रैः शिरोभिश्च सकुण्डलैः। १४९.१२<br>
<br>
गजैस्तुरङ्गैः पादातैः पतद्भिः पतितैरपि।<br>
आकाशसरसोभ्रष्टैः पङ्कजैरिव भूस्तृता ॥ १४९.१३<br>
<br>
भग्नदन्ता भिन्नकुम्भा श्छिन्नदीर्घमहाकराः। <br>
गजाः शैलनिभाः पेतुर्धरण्यां रुधिरस्रवाः १४९.१४<br>
<br>
भग्नेषा दण्डचक्राक्षा रथाश्च शकलीकृता।<br>
पेतुः शकलतां यातास्तुरङ्गाश्च सहस्रशः॥ १४९.१५<br>
<br>
ततोऽसृक् ह्रददुस्तारा पृथिवी समजायत।<br>
नद्यश्च रुधिरावर्ता हर्षदाः पिशिताशिनाम् १४९.१६<br>
<br>
वेताला क्रीड़मभवत् तत् सङ्कुलरणाजिरम् ॥ १४९.१७<br>
