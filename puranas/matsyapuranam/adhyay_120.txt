मद्रेश्वरस्य क्रीडाविहारवर्णनम्।<br>
सूत उवाच।<br>
स त्वाश्रमपदे रम्ये त्यक्ताहारपरिच्छदः। <br>
क्रीडाविहारं गन्धर्वैः पश्यत्यप्सरसां सह॥ १२०.१ ॥<br>
<br>
कृत्वा पुष्पोच्चयं भूरि ग्रथयित्वा तथा स्रजाः। <br>
अग्रं निवेद्य देवाय गन्धर्वेभ्यस्तदा ददौ॥ १२०.२ ॥<br>
<br>
पुष्पोच्चयप्रसक्तानां क्रीड़न्तीनां यथा सुखम्।<br>
चेष्टा नानाविधाकाराः पश्यन्नपि न पश्यति॥ १२०.३ ॥<br>
<br>
काचित् पुष्पोच्चये सक्ता लताजालेन वेष्टिता।<br>
सखीजनेन सन्त्यक्ता कान्तेनाभिसमुज्झिता॥ १२०.४ ॥<br>
<br>
काचित्‌ कमलगन्धाभा निश्वासपवनाहृतैः।<br>
मधुपैराकुलमुखी कान्तेन परिमोचिता॥ १२०.५ ॥<br>
<br>
मकरन्दसमाक्रान्तनयना काचिदङ्गना। <br>
कान्तनिश्वासवातेन नीरजंस्ककृतेक्षणा॥ १२०.६ ॥<br>
<br>
काचिदुच्चीय पुष्पाणि ददौ कान्तस्य भामिनी।<br>
कान्तसंग्रथितैः पुष्पै रराज कृतशेखरा॥ १२०.७ ॥<br>
<br>
उच्चीयस्वयमुद्‌ग्रथ्य कान्तेन कृतशेखरा।<br>
कृतकृत्यमिवात्मानं मेने मन्मथवर्धिनी॥ १२०.८ ॥<br>
<br>
अस्त्यस्मिनाहने कुञ्जे विशिष्टकुसुमा लता।<br>
काचिदेवं रहो नीता रमणेन रिरंसुना॥ १२०.९ ॥<br>
<br>
कान्तसन्नामितलता कुसुमानि विचन्वती। <br>
सर्वाभ्यः काचिदात्मानं मेने सर्वगुणाधिकम्॥ १२०.१० ॥<br>
<br>
काश्चित् पश्यन्ति भूपालं नलिनीषु पृथक्‌ पृथक्।<br>
क्रीडमानास्तु गन्धर्वै रममाणामनोरमाः॥ १२०.११ ॥<br>
<br>
काचिदाताडयत् कान्तमुदकेन शुचिस्मिता।<br>
ताड्यमानाथ कान्तेन प्रीतिं काचिदुपाययौ॥ १२०.१२ ॥<br>
<br>
कान्तञ्च ताडयामास जातखेदा वराङ्ना।<br>
अद्रृश्यत वरारोहा श्वासनृत्यत्पयोधरा॥ १२०.१३ ॥<br>
<br>
कान्ताम्बुताडनोद्‌घृष्टकेशपाशनिबन्धना।<br>
केशाकुलमुखी भाति मधुपैरिव पद्मिनी॥ १२०.१४ ॥<br>
<br>
स्वचक्षुः सद्रृशैः पुष्पैः संच्छन्ने नलिनीवने।<br>
छन्ना काचिच्चिरात् प्राप्ता कान्तेनान्विष्य यत्नतः॥ १२०.१५ ॥<br>
<br>
स्नाता शीतापदेशेन काचित् प्राहाङ्गना भृशम्।<br>
रमणालिङ्गनं चक्रे मनोऽभिलषितञ्चिरम्॥ १२०.१६ ॥<br>
<br>
जलार्द्रवसनं सूक्ष्ममङ्गलीनं शुचिस्मिता। <br>
धारयन्ती जनं चक्रे काचित्तत्र समन्मथम्॥ १२०.१७ ॥<br>
<br>
कण्ठमाल्यगुणैः काचित् कान्तेनाकृष्यताम्भसि।<br>
त्रुट्यत्स्रग्दामपतितं रमणं प्राह सच्चिरम्॥ १२०.१८ ॥<br>
<br>
काचिद् भग्ना सखीदत्त जानुदेशे नखक्षता।<br>
संभ्रान्ता कान्तशरणं मग्ना काचिद्गता चिरम्॥ १२०.१९ ॥<br>
<br>
काचित् पृष्ठकृतादित्या केशनिस्तोयकारिणी।<br>
शिलातलगता भर्त्रा द्रष्टा कामार्तचक्षुषा॥ १२०.२० ॥<br>
<br>
कृत्तमाल्यं विलुलितं संक्रान्तकुचकुङ्कुमम्।<br>
तरिक्रीडितकान्तेव रराज तत् सरोदकम्॥ १२०.२१ ॥<br>
<br>
सुस्नातदेवगन्धर्व देवरामागणेन च।<br>
पूज्यमानञ्च दद्रृषे देवदेवं जनार्दनम्॥ १२०.२२ ॥<br>
<br>
क्वचिच्च दद्रृशे राजा लतागृहगताः स्त्रियः।<br>
मण्डयन्तीः स्वगात्राणि कान्तसंन्यस्तमानसाः॥ १२०.२३ ॥<br>
<br>
काचिदादर्शनकरा व्यग्रा दूतीमुखोद्रतम्।<br>
श्रृण्वन्ती कान्तवचनमधिका तु तथा बभौ॥ १२०.२४ ॥<br>
<br>
काचित् सत्वरिता दूत्या भूषणानां विपर्ययम्।<br>
कुर्वाणा नैव बुबुधे मन्मथाविष्टचेतना॥ १२०.२५ ॥<br>
<br>
वायुनुन्नातिसुरिभि कुसुमोत्करमण्डिते।<br>
काञ्चित् पिबन्तीं दद्रृशे मैरेयं नीलशाद्वले॥ १२०.२६ ॥<br>
<br>
पाययामास रमणं स्वयं काचिद्वराङ्गना।<br>
काचित् पपौ वरारोहा कान्तपाणिसमर्पितम्॥ १२०.२७ ॥<br>
<br>
काचित् स्वनेत्रचपल नीलोत्पलयुतम्पयः। <br>
पीत्वा पप्रच्छ रमणं क्व गतौ तौ ममोत्पलौ॥ १२०.२८ ॥<br>
<br>
त्वयैव पीतौ तौ नूनमित्युक्ता रमणेन सा।<br>
तथा विदित्वा मुग्धत्वाद् बभूव व्रीडिता भृशम्॥ १२०.२९ ॥<br>
<br>
काचित् कान्तार्पितं सुभ्रुः कान्तपीतावशेषितम्।<br>
सविशेषरसं पानं पपौ मन्मथवर्धनम्॥ १२०.३० ॥<br>
<br>
अपानगोष्ठीषु तथा तासां स नरपुङ्गवः।<br>
शुश्राव विविधङ्गीतं तन्त्रीस्वरविमिश्रितम्॥ १२०.३१ ॥<br>
<br>
प्रदोषसमये ताश्च देवदेवं जनार्दनम्।<br>
राजन्! सदोपनृत्यन्ति नानावाद्यपुरः सराः॥ १२०.३२ ॥<br>
<br>
याममात्रे गते रात्रौ विनिर्गत्य गुहामुखात्।<br>
आवसन् संयुताः कान्तैः परर्धिरचिताङ्गुहाम्॥ १२०.३३ ॥<br>
<br>
नानागन्धान्वितलतां नानागन्धसुगन्धिनीम्।<br>
नानाविचित्रशयनां कुसुमोत्‌करमण्डिताम्॥ १२०.३४ ॥<br>
<br>
एवमप्सरसां पश्यन् क्रीडितानि स पर्वते।<br>
तपस्तेपे महाराजन्! केशवार्पितमानसः॥ १२०.३५ ॥<br>
<br>
तमूचुर्नृपतिङ्गत्वा गन्धर्वाप्सरसाङ्गणाः।<br>
राजन्! स्वर्गोपमन्देशमिमं प्राप्तोऽस्यरिन्दम!॥ १२०.३६ ॥<br>
<br>
वयं हि प्रदास्यामो मनसः कांक्षितान्वरान्।<br>
तानादाय गृहङ्गच्छ तिष्ठेह यदि वा पुनः॥ १२०.३७ ॥<br>
<br>
राजोवाच।<br>
अमोघदर्शनाः सर्वे भवन्तस्त्वमितौजसः।<br>
वरं वितरताद्यैव प्रसादं मधुसूदनात्॥ १२०.३८ ॥<br>
<br>
एवमस्त्वित्यथोक्तस्तैः स तु राजा पुरूरवाः। <br>
तत्रोवास सुखीमासं पूजयानो जनार्दनम्॥ १२०.३९ ॥<br>
<br>
प्रिय एव सदैवासीद् गन्धर्वाप्सरसां नृपः।<br>
तुतोष स जनो राज्ञस्तस्या लौल्येन कर्म्मणा॥ १२०.४० ॥<br>
<br>
मामस्य मध्ये स नृपः प्रविष्टस्तदाश्रमं रत्नसहस्रचित्रम्।<br>
तोयाशनस्तत्र उवास मासं यावत् सितान्तो नृप! फाल्गुनस्य॥ १२०.४१ ॥<br>
<br>
फाल्गुनामलपक्षान्ते राजा स्वप्ने पुरूरवाः।<br>
तस्यैव देवदेवस्य श्रुतवान् गदितं शुभम्॥ १२०.४२ ॥<br>
<br>
रात्र्यामस्यां व्यतीतायामत्रिणा त्वं समेष्यसि।<br>
तेन राजन्! समागम्य कृतकृत्यो भविष्यसि॥ १२०.४३ ॥<br>
<br>
स्वप्नमेवं स राजर्षिर्द्रृष्ट्वा देवेन्द्रविक्रमः।<br>
प्रत्यूषकाले विधिवत् स्नातः स प्रयतेन्द्रियः॥ १२०.४४ ॥<br>
<br>
कृतकृत्यो यथाकामं पूजयित्वा जनार्दनम्। <br>
ददर्शात्रिं मुनिं राजा प्रत्यक्षं तपसां निधिम्॥ १२०.४५ ॥<br>
<br>
स्वप्नन्तु देवदेवस्य न्यवेदयत धार्मिकः।<br>
ततः श्रुश्राव वचनं देवतानां समीरितम्॥ १२०.४६ ॥<br>
<br>
एवमेतन्महीपाल! नात्र कार्य्या विचारणा।<br>
एवं प्रसादं संप्राप्य देवदेवाज्जनार्दनात्॥ १२०.४७ ॥<br>
<br>
कृतदेवार्चनो राजा तथा हुतहुताशनः।<br>
सर्वान् कामानवाप्तोऽसौ वरदानेन केशवात्॥ १२०.४८ ॥<br>
<br>
इति श्रीमात्स्ये महापुराणे भुवनकोश ऐलाश्रमवर्णनं नाम विंशत्यधिकशततमोऽध्यायः  120
