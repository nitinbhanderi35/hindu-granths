मत्स्य-मनुसंवादवर्णनम्।<br>
<br>
सूत उवाच।<br>
एवमुक्तो मनुस्तेन पप्रच्छ मधुसूदनम्। <br>
भगवन्! कियद्भिर्वर्षैर्भविष्यत्यन्तरक्षयः।। २.१ ।।<br>
<br>
सत्वानि च कथं नाथ! रक्षिष्ये मधुसूदन!। <br>
त्वया सह पुनर्योगः कथं वा भविता मम।। २.२ ।।<br>
<br>
मत्स्य उवाच।<br>
अद्य प्रभृत्यनावृष्टिर्भविष्यति महीतले। <br>
यावद्वर्षशतं साग्रं दुर्भिक्षमशुभावहम्।। २.३ ।।<br>
<br>
ततोऽल्पसत्वक्षयदा रश्मयः सप्तदारुणाः। <br>
सतसतेर्भविष्यन्ति प्रतप्ताङ्गारवर्णिनः।। २.४ ।।<br>
<br>
(१) सुषुम्ण, (२) हरिकेश, (३) विश्वकर्मा, (४) विश्वव्यचा, (५) सम्यग्वसु, (६) उदग्वलुः (७) सुराहः<br>
<br>
और्वानलोऽपि विकृतिङ्गमिष्यति युगक्षये।<br>
विषाग्निश्चापि पातालात् सङ्कर्षणमुखच्युतः।। <br>
भवस्यापि ललाटोत्थ तृतीयनयनानलः।। २.५ ।।<br>
<br>
त्रिजगन्निर्दहन् क्षोभं समेष्यति महामुने!। <br>
एवं दग्धा मही सर्वा यदास्याद् भस्मसन्निभा।। २.६ ।।<br>
<br>
आकाशमूष्मणा तप्तं भविष्यति परन्तप!।<br>
ततः सदेवनक्षत्रं जगद्यास्यति संक्षयम्‌।। २.७ ।।<br>
<br>
संवर्तो भीमनादश्च द्रोणश्चण्डो बलाहकः। <br>
विद्युत्पताकः शोणस्तु सप्तैते लयवारिदाः।। २.८ ।।<br>
<br>
अग्निप्रस्वेदसम्भूतां प्लावयिष्यन्ति मेदिनीम्। <br>
समुद्राः क्षोभमागत्य चैकत्वेन व्यवस्थिताः।। २.९ ।।<br>
<br>
एतदेकार्णवं सर्वं करिष्यन्ति जगत्त्रयम्। <br>
वेदनावमिमां गृह्य सत्वबीजानि सर्वशः।। २.१० ।।<br>
<br>
आरोप्य रज्जुयोगेन मत्‌प्रदत्तेन सुव्रत। <br>
संयम्य नावं मच्छृङ्गे मत्प्रभावाभिरक्षितः।। २.११ ।।<br>
<br>
एकः स्थास्यसि देवेषु दग्धेष्वपि परन्तप!। <br>
सोमसूर्यावहं ब्रह्मा चतुर्लोक समन्वितः।। २.१२ ।।<br>
<br>
नर्मदा च नदीपुण्या मार्कण्डेयो महान् ऋषिः। <br>
भवो वेदाः पुराणाश्च विद्याभिः सर्वतोवृतम्।। २.१३ ।।<br>
<br>
त्वया सार्द्धमिदं विश्वं स्थास्यत्यन्तरसंक्षये। <br>
एवमेकार्णवे जाते चाक्षुषान्तरसंक्षये।। २.१४ ।।<br>
<br>
वेदान् प्रवर्तयिष्यामि त्वत्सर्गादौ महीपते। <br>
एवमुक्त्वा स भगवांस्तत्रैवान्तरधीयत।। २.१५ ।।<br>
<br>
मनुरप्यास्थितो योगं वासुदेवप्रसादजम्। <br>
अभ्यसन् यावदाभूत संप्लवं पूर्वसूचितम्।। २.१६ ।।<br>
<br>
काले यथोक्ते संजाते वासुदेवमुखोद्गते। <br>
श्रृङ्गी प्रादुर्बबूवाथ मत्स्यरूपी जनार्दनः।। २.१७ ।।<br>
<br>
भुजङ्गोरज्जुरूपेण मनोः पार्श्वमुपागमत्। <br>
भूतान्‌ सर्वान्‌ समाकृष्य योगेनारोप्य धर्म्मवित्।। २.१८ ।।<br>
<br>
भुजङ्गरज्वा मत्स्यस्य श्रृङ्गे नावमयोजयत्। <br>
उपर्य्युपस्थितस्तस्याः प्रणिपत्य जनार्दनम्।। २.१९ ।।<br>
<br>
आभूतसंप्लवे तस्मिन्नतीते योगशायिना। <br>
पृष्टेन मनुना प्रोक्तं पुराणं मत्स्यरूपिणा।। २.२० ।।<br>
<br>
तदिदानीं प्रवक्ष्यामि श्रृणुध्वमृषिसत्तमाः।। <br>
यद्भवद्भिः पुरा पृष्टः सृष्ट्यादिकमहँ द्विजाः।। २.२१ ।।<br>
<br>
मनुरुवाच।<br>
उत्पत्ति प्रलयञ्चैव वंशान्मन्वन्तराणि च।<br>
वंश्यानुचरितञ्चैव भुवनस्य च विस्तरम्।। २.२२ ।।<br>
<br>
दानधर्म्मविधिञ्चैव श्राद्धकल्पञ्च शाश्वतम्। <br>
वर्णाश्रमविभागञ्च तथेष्टापूर्त्तसंज्ञितम्।। २.२३ ।।<br>
<br>
देवतानां प्रतिष्ठादि यच्चान्यद्विद्यते भुवि। <br>
तत्सर्वं विस्तरेण त्वं धर्म्मव्याख्यातुमर्हसि।। २.२४ ।।<br>
<br>
महाप्रलयकालान्त एतदासीत्तमोमयम्। <br>
प्रसुप्तमिव चातर्क्यमप्रज्ञातमलक्षणम्।। २.२५।।<br>
<br>
अविज्ञेयमविज्ञातं जगत् स्थास्नु चरिष्णु च। <br>
ततः स्वयम्भूरव्यक्तः प्रभवः पुण्यकर्म्मणाम्।। २.२६ ।।<br>
<br>
यः शरीरादभिध्याय सिसृक्षुर्विविधं जगत्। <br>
नारायण इति ख्यातः स एकः स्वयमुद्‌बभौ।। २.२७ ।।<br>
<br>
अथ एव ससर्जादौ तासु बीजमवासृजत्।। २.२८ ।।<br>
<br>
तदेवाण्डं् समभवद् हेमरूप्यमयं महत्। <br>
संवत्सरसहस्रेण सूर्य्यायुतसमप्रभम्।। २.२९ ।।<br>
<br>
प्रविश्यान्तर्महातेजाः स्वयमेवात्मसम्भवः। <br>
प्रभावादपि तद्‌व्याप्त्या विष्णुत्वमगमत्पुनः।। २.३० ।।<br>
<br>
तदन्तर्भगवानेष सूर्य्यः समभवत् पुरा। <br>
आदित्यश्चादिभूतत्वात् ब्रह्माब्रह्मपठन्नभूत्।। २.३१ ।।<br>
<br>
दिवं भूमिं समकरोत्तदण्डशकलद्वयम्। <br>
सचाकरोद्दिशः सर्व्वा मध्ये व्योम च शाश्वतम्।। २.३२ ।।<br>
<br>
जरायुर्मेरुमुख्याश्च शैलास्तस्याभवंस्तदा। <br>
यदुल्बं तदभून्मेघस्तडित्‌सङ्घातमण्डलम्।। २.३३ ।।<br>
<br>
नद्योऽण्डनाम्नः सम्भूताः पितरो मनवस्तथा। <br>
सप्त येऽमी समुद्राश्च तेऽपि चान्तर्जलोद्भवाः।। २.३४ ।।<br>
<br>
लवणेक्षुसुराद्याश्च नानारत्नसमन्विताः।। ३५ ।।<br>
<br>
स सिसृक्षुरभूद्देवः प्रजापतिररिन्दम। <br>
तत्तेजसश्च तत्रैष मार्तण्डःि समजायत।। २.३६ ।।<br>
<br>
मृतेऽण्डेच जायते यस्मान्मार्तण्डस्तेन संस्मृतः।<br>
रजोगुणमयं यत्तद्रूपं तस्य महात्मनः।। २.३७ ।।<br>
<br>
चतुर्मुखः स भगवानभूल्लोकपितामहः।। ३८ ।।<br>
<br>
येन सृष्टं जगत्सर्वं सदेवासुरमानुषम्। <br>
तमवेहि रजोरूपं महत्‌ सत्वमुदाहृतम्।। २.३९ ।।<br>
<br>
इति श्रीमत्स्यपुराणे मत्स्यमनु संवादवर्णनं नाम द्वितीयोऽध्यायः।।<br>
