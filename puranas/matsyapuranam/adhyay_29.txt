<br>
शुक्रस्य क्रोधोत्पत्तिकथनम्।<br>
<br>
शौनक उवाच।<br>
ततः काव्यो भृगुश्रेष्ठः समन्युरुपगम्य ह। <br>
वृषपर्वाणमासीनमित्युवाचाविचारयन्॥ 29.1 ॥<br>
<br>
नाधर्मश्चरितो राजन्! सद्यः फलति गौरिव। <br>
शनैरावर्त्यमानस्तु मूलान्यपि निकृन्तति॥ 29.2 ॥<br>
<br>
यदि नात्मनि पुत्रेषु न चेत्‌ पश्यति नप्तृषु। <br>
पापमाचरितं कर्म त्रिवर्गमतिवर्तते॥ 29.3 ॥<br>
<br>
फलत्येवं ध्रुवं पापं गुरुभुक्तमिवोदरे। <br>
यदा घातयसे विप्रं कच मां गिरसन्दता॥ 29.4 ॥<br>
<br>
अपापशीलं धर्मज्ञं शुश्रूषुं मद्‌गृहे रतम्। <br>
वधादनर्हतस्तस्य वधाच्च दुहितुर्मम॥ 29.5 ॥<br>
<br>
वृषपर्वन्निबोधत्वं त्यक्ष्यामि त्वां सबान्धवम्। <br>
स्थातुं त्वद्विषये राजन्! न शक्नोमि त्वया सह॥ 29.6 ॥<br>
<br>
अद्यैवमभिजानामि दैत्यं मिथ्या प्रलापिनम्। <br>
यतस्त्वमात्मनोदीर्णां दुहितां किमुपेक्षसे॥ 29.7 ॥<br>
<br>
वृषपर्वोवच।<br>
नावद्यं न मृषावादं त्वयि जानामि भार्गव! <br>
त्वयि सत्यञ्च धर्म्मञ्च तत्प्रसीदतु मां भवान्॥ 29.8 ॥<br>
<br>
अद्यास्मानपहायत्वमितो वास्यसि भार्गव!। <br>
समुद्रं संम्प्रवेश्यामि नान्यदस्ति परायणम्॥ 29.9 ॥<br>
<br>
शुक्र उवाच।<br>
समुद्रं प्रविशध्वं वा दिशो वा व्रजतासुराः। <br>
दुहितुर्नाप्रियं सोढुं शक्तोऽहं दयिता हि मे॥ 29.10 ॥<br>
प्रसाद्यतां देवयानीं जीवितं यत्र मे स्थितम्। <br>
योगक्षेमकरस्तेऽहमिन्द्रस्येव बृहस्पतिः॥ 29.11 ॥<br>
<br>
वृषपर्वोवाच।<br>
यत्किञ्चिदसुरेन्द्राणां विद्यते वसु भार्गव!। <br>
भुवि हस्तिरथाश्वं वा तस्य त्वं मम चेश्वरः॥ 29.12 ॥<br>
<br>
शुक्र उवाच।<br>
यत्किञ्चिदस्ति द्रविणं दैत्येन्द्राणां महासुर!। <br>
तस्येश्वरोऽस्मि यद्येतद्देवयानि! प्रसाद्यताम्॥ 29.13 ॥<br>
<br>
शौनक उवाच।<br>
ततस्तु त्वरितः शुक्रस्तेन राज्ञा समं ययौ। <br>
उवाच चैनां सुभगे! प्रतिपन्नं वचस्तव॥ 29.14 ॥<br>
<br>
देवयान्युवाच।<br>
यदित्वमीश्वरस्तात! राज्ञो वित्तस्य भार्गव। <br>
नाभिजानामि तत्तेऽहं राजा वदतु मां स्वयम्॥ 29.15 ॥<br>
<br>
यं काममभिजानामि देवयानि! शुचिस्मिते। <br>
तत्तेऽहं संप्रदास्यामि यद्यपि स्यात् सुदुर्लभम्॥ 27.16 ॥<br>
<br>
देवयान्युवाच।<br>
दासीं कन्यासहस्रेण शर्मिष्ठामभिकामये। <br>
अनुयास्यति मां तत्र यत्र दास्यति मे पिता॥ 27.17 ॥<br>
<br>
वृषपर्वोवाच।<br>
उत्तिष्ठ धात्रि! गच्छ त्वं शर्मिष्ठां शीघ्रमानय। <br>
यं च कामयते कामं देवयानी करोतु तम्॥ 29.18 ॥<br>
<br>
शौनक उवाच।<br>
ततो धात्री तत्र गत्वा शर्मिष्ठामिदमब्रवीत्। <br>
उत्तिष्ठ भद्रे! शर्मिष्ठे! ज्ञातीनां सुखमावह॥ 29.19 ॥<br>
<br>
त्यजति ब्राह्मणः शिष्यान् देवयान्या प्रचोदितः। <br>
यं सा कामयते कामं सकार्योऽत्र त्वयानघे॥<br>
दासीत्वमभिजातासि देवयान्याः सुशोभने!॥ 29.20 ॥<br>
<br>
शर्मिष्ठोवाच।<br>
यं च कामयते कामं करवाण्यहमद्य तम्। <br>
मागान्मन्युवशं शुक्रो देवयानी च मत्कृते॥ 29.21 ॥<br>
<br>
शौनक उवाच।<br>
ततः कन्यासहस्रेण वृता शिविकया तदा। <br>
पितुर्निदेशात्त्वरिता निश्चक्राम पुरोत्तमात्॥ 29.22 ॥<br>
<br>
शर्मिष्ठोवाच।<br>
अहं कन्यासहस्रेण दासी ते परिचारिका। <br>
ध्रुवं त्वां तत्र यास्यामि यत्र दास्यति ते पिता॥ 29.23 ॥<br>
<br>
देवयान्युवाच।<br>
स्तुवतो दुहिता चाहं याचतः प्रतिगृह्णतः। <br>
स्तूयमानस्य दुहिता कथं दासी भविष्यसि॥ 29.24 ॥<br>
<br>
शर्मिष्ठोवाच।<br>
येन केनचिदार्तानां ज्ञातीनां सुखमावहेत्। <br>
अनुयास्याम्यहं तत्र यत्र दास्यति ते पिता॥ 29.25 ॥<br>
<br>
शौनक उवाच।<br>
प्रतिश्रुते दासभावे दुहित्रा वृषपर्वणः। <br>
देवयानी नृपश्रेष्ठ! पितरं वाक्यमब्रवीत्॥ 29.26 ॥<br>
<br>
प्रविशामि पुरं तात तुष्टास्मि द्विजसत्तम। <br>
अमोघं तव विज्ञानमस्ति विद्याबलञ्च ते॥ 29.27 ॥<br>
<br>
एवमुक्तो द्विजश्रेष्ठो दुहित्रा सुमहायशाः। <br>
प्रविवेशपुरं हृष्टः पूजितः सर्वदानवैः॥ 29.28 ॥<br>
