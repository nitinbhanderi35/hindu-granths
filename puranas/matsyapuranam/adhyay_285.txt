विश्वचक्राख्यमहादानविधिवर्णनम्।<br>
<br>
मत्स्य उवाच।<br>
अथातः संप्रवक्ष्यामि महादानमनुत्तमम्।<br>
विश्वचक्रमितिख्यातं महापातकनाशनम् ॥  २८५.१<br>
<br>
<br>
तपनीयस्य शुद्धस्य विषुवादिषु कारयेत्।<br>
श्रेष्ठं पलसहस्रेण तदर्द्धेन तु मध्यमम् ॥  २८५.२<br>
<br>
तस्यार्द्धेन कनिष्ठं स्यात् विश्वचक्रमुदाहृतम्।<br>
अन्यद्विंशत्पलादूर्ध्वमशक्तोऽपि निवेदयेत् ॥  २८५.३<br>
<br>
षोडशारं ततश्चक्रं भ्रमन्नेम्यष्टकावृतम्।<br>
नाभिपद्मे स्थितं विष्णुं योगारूढ़ं चतुर्भुजम्॥  २८५.४<br>
<br>
<br>
शङ्कचक्रेऽस्य पार्श्वे तु देव्यष्टक समावृतम्।<br>
द्वितीयावरणे तद्वत् पूर्वतो जलशायिनम् ॥  २८५.५<br>
<br>
अत्रिर्भृगुर्वशिष्ठश्च ब्रह्मा कश्यप एव च।<br>
मत्स्यः कूर्मो वराहश्च नरसिंहोऽथ वामनः ॥  २८५.६<br>
<br>
रामो रामश्च कृष्णश्च बुद्धः कल्कीति च क्रमात्।<br>
तृतीयावरणे गौरी मातृभिर्वसुभिर्युता ॥  २८५.७<br>
<br>
चतुर्थे द्वादशादित्या वेदाश्चत्वार एव च।<br>
पञ्चमे पञ्चभूतानि रुद्राश्चैकादशैव तु ॥  २८५.८<br>
<br>
लोकपालाष्टकं षष्ठे दिङ्मातङ्गास्तथैव च।<br>
सप्तमेऽस्त्राणि सर्वाणि मङ्गलानिच कारयेत् ॥  २८५.९<br>
<br>
अन्तरान्तरतो देवान् विन्यसेदष्टमे पुनः।<br>
तुला पुरुषवच्छेषं समन्तात् परिकल्पयेत् ॥  २८५.१०<br>
<br>
ऋत्विग्मण्डपसम्भार भूषणाच्छादनादिकम्।<br>
विश्वचक्रं ततः कुर्यात् कृष्णाजिन तिलोपरि ॥  २८५.११<br>
<br>
तथाष्टादश धान्यानि रसांश्च लवणादिकान्।<br>
पूर्णकुम्भाष्टकञ्चैव वस्त्राणि विविधानि च ॥  २८५.१२<br>
<br>
माल्येक्षुफलरत्नानि वितानञ्चापि कारयेत्।<br>
ततो मङ्गलशब्देन स्नातः शुक्लाम्बरो गृही <br>
होमाधिवासनान्ते वै गृहीतकुसुमाञ्जलिः ॥  २८५.१३<br>
<br>
इममुच्चारयेन्मन्त्रन्त्रिः कृत्वा तु प्रदक्षिणम्।<br>
नमो विश्वमयायेति विश्वचक्रान्मने नमः ॥  २८५.१४<br>
<br>
परमानन्दरूपी त्वं पाहि नः पापकर्दमात्।<br>
तेजोमयमिदं यस्मात् सदा पश्यन्ति योगिनः ॥  २८५.१५<br>
<br>
हृदि तत्वं गुणातीतं विश्व चक्रं नमाम्यहम्।<br>
वासुदेवे स्थितं चक्रं चक्रमध्ये तु माधवः ॥  २८५.१६<br>
<br>
अन्योन्याधाररूपेण प्रणमामि स्थिताविह।<br>
विश्वचक्रमिदं यस्मात् सर्वपापहरं परम् ॥  २८५.१७<br>
<br>
आयुधञ्चापि वासश्च भवादुद्धर मामतः।<br>
इत्यामन्त्र्य च यो दद्याद्विश्वचक्रं विमत्सरः ॥  २८५.१८<br>
<br>
विमुक्तः सर्वपापेभ्यो विष्णुलोके महीयते।<br>
वैकुण्ठलोकमासाद्य चतुर्बाहुः सनातनः ॥  २८५.१९<br>
<br>
सेव्यतेऽप्सरसां सङ्घैस्तिष्ठेत् कल्पशतत्रयम्।<br>
प्रणमेद् द्वादश कृत्वा विश्वचक्रं दिने दिने <br>
तस्यायुर्वर्धते नित्यं लक्ष्मीश्च विपुला भवेत् ॥  २८५.२०<br>
<br>
इति सकलजगत्सुराधिवासं वितरति यस्तपनीयषोडशारम्।<br>
हरिभवनमुपागतः ससिद्धैश्चिरमभिगम्य नमस्यते शिरोभिः ॥  २८५.२१<br>
<br>
शुभदर्शनतां प्रयाति शत्रोर्मदनसुदर्शनताञ्च कामिनीभ्यः।<br>
स सुदर्शनकेशवानुरूपः कनकसुदर्शनदानदग्धपापः ॥  २८५.२२<br>
<br>
कृतगुरुदुरितानि षोडशारप्रवितरणे प्रवराकृतिर्मुरारेः।<br>
अभिभवति भवोद्भवन्ति भीत्या भवमभितो भुवने भयानि भूयः ॥  २८५.२३<br>
