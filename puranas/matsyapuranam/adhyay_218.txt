मनुमत्स्यसंवादे राजधर्मवर्णनम्।<br>
मनुरुवाच।<br>
रक्षोघ्नानि विषघ्नानि यानि धार्याणि भूभुजा।<br>
अगदानि समाचक्ष्व तानि धर्मभृताम्वर!।।  २१८.१ ।।<br>
<br>
मत्स्य उवाच।<br>
विल्वाटकी यवक्षारं पाटलावाह्लिकोषणाः।<br>
श्रीपर्णी शल्लकी-युक्तो निक्वाथः प्रोक्षणं परम् ।।  २१८.२ ।।<br>
<br>
सविषं प्रोक्षितं तेन सद्यो भवति निर्विषम्।<br>
यवसैन्धवपानीय वस्त्रशय्यासनोदकम् ।।  २१८.३ ।।<br>
<br>
कवचाभरणं छत्रं बालव्यजनवेश्मनाम्।<br>
शेलुः पाठलातिविषा शिग्रुमूर्वा पुनर्नवा ।।  २१८.४ ।।<br>
<br>
समङ्गावृषमूलञ्च कपित्थवृषशोणितम्।<br>
महादन्तशठन्तद्वत् प्रोक्षणं विषनाशनम् ।।  २१८.५ ।।<br>
<br>
लाक्षाप्रियंगु मञ्जिष्ठा सममेला हरेणुका।<br>
यष्ट्याह्वा मधुरा चैव बभ्रुपित्तेन कल्पिताः ।।  २१८.६ ।।<br>
<br>
निखनेद् गोविषाणस्थं सप्तरात्रं महीतले।<br>
ततः कृत्वा मणिं हेम्ना बद्धं हस्तेन धारयेत् ।।  २१८.७ ।।<br>
<br>
संसृष्टं सविषन्तेन सद्यो भवति निर्विषम्।<br>
मनोह्वया शमीपत्रं तुम्बिका श्वेतसर्षपाः ।।  २१८.८ ।।<br>
<br>
कपित्थकुष्ठमञ्जिष्ठाः पित्तेन श्लक्ष्णकल्पिताः।<br>
शुनो गोः कपिलाश्च सौम्याक्षिप्तोऽपरोगदः ।।  २१८.९ ।।<br>
<br>
विषजित् परमं कार्यं मणिरत्नञ्च पूर्ववत्।<br>
मूषिका जतुका चापि हस्ते बद्धा विषापहा ।।  २१८.१० ।।<br>
<br>
हरेणु मांसी मञ्जिष्ठा रजनी मधुकामधु।<br>
अक्षत्वक् सुरसं लाक्षा श्वपित्तं पूर्ववद् भुवि ।।  २१८.११ ।।<br>
<br>
वादित्राणि पताकाश्च पिष्टैरेताः प्रलोपिताः।<br>
श्रुत्वा दृष्ट्वा समाघ्राय सद्यो भवति निर्विषः ।।  २१८.१२ ।।<br>
<br>
त्र्युषणं पञ्चलवणं मञ्जिष्ठा रजनीद्वयम्।<br>
सूक्ष्मैला त्रिवृतापत्रं विडङ्गानीन्द्रवारुणी ।।  २१८.१३ ।।<br>
<br>
मधुकं वेतसं क्षौद्रं विषाणे च निधापयेत्।<br>
तस्मादुष्णाम्बुना मात्रं प्रागुक्तं योजयेत्ततः ।।  २१८.१४ ।।<br>
<br>
शुक्लं सर्जरसोपेत सर्षपा एलवालुकैः ।।  २१८.१५ ।।<br>
<br>
सुवोगा तस्करसुरौ कुसुमैरर्जुनस्य तु।<br>
धूपो वासगृहे हन्ति विषं स्यावरजङ्गमम् ।।  २१८.१६ ।।<br>
<br>
न तत्र कीटा न विषन्दर्दुरा न सरीसृपाः।<br>
न कृत्या कर्मणाञ्चापि धूपोऽयं यत्र दह्यते ।।  २१८.१७ ।।<br>
<br>
कल्पितैश्चन्दनक्षीर पलाश द्रुमवल्कलैः।<br>
मूर्वैला वालु सरसा नाकुली तण्डुलीयकैः ।।  २१८.१८ ।।<br>
<br>
क्वाथः सर्वोदकार्येषु काकमाचीयुतो हितः।<br>
रोचनापत्रनेपाली कुङ्कुमै स्तिलकान् वहन् ।।  २१८.१९ ।।<br>
<br>
विषैर्न बाध्यते स्याच्च नरनारी नृपप्रियः।<br>
चूर्णै र्हरिद्रा मञ्जिष्ठा किणिही कणनिम्बजैः ।।  २१८.२० ।।<br>
<br>
दिग्धं निर्विषतामेति गात्रं सर्वविषार्दितम्।<br>
शिरीषस्य फलं पत्रं पुष्पं त्वं मूलमेव च ।।  २१८.२१ ।।<br>
<br>
गोमूत्रघृष्टो ह्यगदः सर्वकर्मकरः स्मृतः।<br>
एकवीर! महौषध्यः श्रृणु चातः परं नृप!।।  २१८.२२ ।।<br>
<br>
वन्ध्या कर्कोटकी राजन्! विष्णुक्रान्ता तथोत्कटा।<br>
शतमूली सितानन्दा बला मोचा पटोलिका ।।  २१८.२३ ।।<br>
<br>
सोमा पिण्डा निशा चैव तथा दग्धरुहा च या।<br>
स्थले कमलिनी या च विशाली शङ्कमूलिका ।।  २१८.२४ ।।<br>
<br>
चण्डाली हस्तिमगधा गोऽजापर्णो करम्भिका।<br>
रक्ता चैव महारक्ता तथा बर्हिशिखा च या ।।  २१८.२५ ।।<br>
<br>
कोशातकी नक्तमालं प्रियालञ्च सुलोचनी।<br>
वारुणी वसुगन्धा च तथा वै गन्धनाकुली ।।  २१८.२६ ।।<br>
<br>
ईश्वरी शिवगन्धा च श्यामला वंशनालिका।<br>
जतुकाली महाश्वेता श्वेता च मधुयष्टिका ।।  २१८.२७ ।।<br>
<br>
वज्रकः पारिभद्रश्च तथा वै सिन्धुवारकाः।<br>
जीवानन्दा वसुच्छिद्रा नतनागरकण्टका ।।  २१८.२८ ।।<br>
<br>
नालश्च जाली जाती च तथा च वटपत्रिका।<br>
कार्तस्वरं महानीला कुन्दुरुर्हं सपादिका।।  २१८.२९ ।।<br>
<br>
मण्डूकपर्णी वारही द्वे तथा तण्डुलीयके।<br>
सर्पाक्षी लवली ब्राह्मी विश्वरूपा सुखाकरा ।।  २१८.३० ।।<br>
<br>
रुजापहो वृद्धिकरी तथा चैव तु शल्यदा।<br>
पत्रिका रोहिणी चैव रक्तमाला महौषधी ।।  २१८.३१ ।।<br>
<br>
तथामलकवन्दाकं श्यामचित्र फला च या।<br>
काकोली क्षीरकाकोली पीलुपर्णी तथैव च ।।  २१८.३२ ।।<br>
<br>
केशिनी वृश्चिकालीच महानागा शतावरी।<br>
गरुडीच तथा वेगा जले कुमुदिनी तथा ।।  २१८.३३ ।।<br>
<br>
स्थले चोत्पलिनी या च महाभूमिलता च या।<br>
उन्मादिनी सोमराजी सर्वरत्नानि पार्थिव ।।  २१८.३४ ।।<br>
<br>
विशेषान्मरकतादीनि कीटपक्षं विशेषतः।<br>
जीवजाताश्च मणयः सर्वे धार्याः प्रयत्नतः ।।  २१८.३५ ।।<br>
<br>
रक्षोघ्नाश्च विषघ्नाश्च कृत्या वैतालनाशनाः।<br>
विशेषान्नरनागाश्च गोखरोष्ट्रसमुद्भवाः ।।  २१८.३६ ।।<br>
<br>
सर्पतित्तिरगोमायु वस्त्र(क)मण्डकजाश्च ये।<br>
सिंहव्याघ्रर्क्षमार्जार द्वीपिवानरसंभवाः ।। <br>
कपिञ्जला गजा वाजिमहिषैण भवाश्च ये ।।  २१८.३७ ।।<br>
<br>
इत्येवमेतैः सकलैरुपेतन्द्रव्यैश्च सर्वैः स्वपुरं सुरक्षितम्।<br>
राजा वसेत्तत्र गृहं सुशुभ्रं गुणान्वितं लक्षण संप्रयुक्तम् ।।  २१८.३८ ।।
