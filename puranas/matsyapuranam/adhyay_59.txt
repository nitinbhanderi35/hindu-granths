पादपोद्यापनविधिवर्णनम्।<br>
<br>
ऋषय ऊचुः।<br>
पादपानां विधिं सूत! यथावद्विस्तराद्वद। <br>
विधिना केन कर्तव्यं पादपोद्यापनं बुधैः।।<br>
ये च लोकाः स्मृतास्तेषां तानिदानीं वदस्व नः।। ५९.१ ।।<br>
<br>
सूत उवाच।<br>
पादपानं विधिं वक्ष्ये तथैवोद्यानभूमिषु। <br>
तडागविधिवत् सर्वमासाद्य जगदीश्वर!।। ५९.२ ।।<br>
<br>
ऋत्विङ्मण्डपसम्भारश्चाचार्यश्चैव तद्विधः। <br>
पूजयेत् ब्राह्मणां स्तद्वद्धेमवस्त्रानुलेपनैः।। ५९.३ ।।<br>
<br>
सर्वौषध्युदकैः सिक्तान्‌ पिष्टातकविभूषितान्। <br>
वृक्षान्मल्यैरलङ्कृत्य वासोभिरभिवेष्टयेत्।। ५९.४ ।।<br>
<br>
सूच्या सौवर्णया कार्यं सर्वेषां कर्णवेधनम्। <br>
अञ्जनञ्चापि दातव्यं तद्वद्धेमशलाकया।। ५९.५ ।।<br>
<br>
फलानि सप्त चाष्टौ वा कालधौतानि कारयेत्। <br>
प्रत्येकं सर्ववृक्षाणां वेद्यान् तान्यधिवासयेत्।। ५९.६ ।।<br>
<br>
धूपोऽत्रगुग्गुलः श्रेष्ठः ताम्रपात्रैरधिष्ठितान्। <br>
सर्वान् धान्यस्थितान्‌ कृत्वा वस्त्रगन्धानुलेपनैः।। ५९.७ ।।<br>
<br>
कुम्भान् सर्वेषु वृक्षेषु स्थापयित्वा नरेश्वर!। <br>
सहिरण्यानशेषांस्तान्‌ कृत्वा बलिनिवेदनम्।। ५९.८ ।।<br>
<br>
यथास्वं लोकपालानामिन्द्रादीनां विशेषतः। <br>
वनस्पतेश्च विद्वद्भिर्होमः कार्यो द्विजातिभिः।। ५९.९ ।।<br>
<br>
ततः शुक्लाम्बरधरां सौवर्णकृतभूषणाम्। <br>
सकांस्य दोहां सौवर्ण श्रृङ्गाभ्यामतिशालिनीम्।<br>
<br>
पयस्विनीं वृक्षमध्यादुत्सृजेत् गामुदङ्‌मुखीम्।। ५९.१० ।।<br>
ततोऽभिषेकमन्त्रेण वाद्यमङ्गलगीतकैः।<br>
<br>
ऋग्यजुः साममन्त्रैश्च वारुणैरभितस्तथा।।<br>
तैरेव कुम्भैः स्नपनं कुर्यात् ब्राह्मणपुङ्गवः।। ५९.११ ।।<br>
<br>
स्नातः शुक्लाम्बरस्तद्वत् यजमानोऽभिपूजयेत्। <br>
गोभिर्विभवतः सर्वान्‌ ऋत्विजस्तान्‌ समाहितः।। ५९.१२ ।।<br>
<br>
हेमसूत्रैः सकटकैरङ्गुलीयपवित्रकैः। <br>
वासोभिः शयनीयैश्च तथोपस्करपादुकैः।।<br>
<br>
क्षीरेण भोजनं दद्याद्यावद्दिन चतुष्टयम्।। ५९.१३ ।।<br>
होमश्च सर्षपैः कार्यो यवैः कृष्णतिलैस्तथा।<br>
<br>
पलाशसमिधः शस्ता श्चतुर्थेऽह्नि तथोत्सवः।<br>
दक्षिणा च पुनस्तद्वद्देया तत्रापि शक्तितः।। ५९.१४ ।।<br>
<br>
यद्यदिष्टतमं किञ्चित् तत्तद् दद्यादमत्सरी। <br>
आचार्ये द्विगुणं दद्यात् प्रणिपत्य विसर्जयेत्।। ५९.१५ ।।<br>
<br>
अनेन विधिना यस्तु कुर्यात् वृक्षोत्सवं बुधः। <br>
सर्वान्‌ कामानवाप्नोति फलञ्चानन्त्यमश्नुते।। ५९.१६ ।।<br>
<br>
यश्चैकमाप राजेन्द्र! वृक्षं संस्थापयेन्नरः। <br>
सोऽपि स्वर्गे वसेद् राजन्! यावदिन्द्रायुतत्रयम्।। ५९.१७ ।।<br>
<br>
भूतान् भव्यांश्च मनुजां स्तारयेद्‌ द्रुमसंमितान्। <br>
परमां सिद्धिमाप्नोति पुनरावृत्ति दुर्लभाम्।। ५९.१८ ।।<br>
<br>
य इदं श्रृणुयान्नित्यं श्रावयेद्वापि मानवः। <br>
सोऽपि संपूजितो देवैर्ब्रह्मलोके महीयते।। ५९.१९ ।।<br>
