<br>
मधुकैटभाख्यानवर्णनम्।<br>
मत्स्य उवाच।<br>
विघ्नस्तपसि सम्भूतो मधुर्नाम महासुरः।<br>
तेनैव च सहोद्भूतो रजसा कैटभस्ततः ।।  १७०.१ ।।<br>
<br>
तौ रजस्तमसौ विघ्नसम्भूतौ तामसौ गणौ।<br>
एकार्णवे जगत् सर्वं क्षोभयन्तौ महाबलौ ।।  १७०.२ ।।<br>
<br>
दिव्यरक्ताम्बरधरौ श्वेतदीप्ताग्र-दंष्ट्रिणौ।<br>
किरीटकुण्डलोदग्रौ केयूरबलयोज्वलौ ।।  १७०.३ ।।<br>
<br>
महाविक्रमताम्राक्षौ पीनोरस्कौ महाभुजौ।<br>
महागिरेः संहननौ जङ्गमाविव पर्वतौ।।  १७०.४ ।।<br>
<br>
नगमेघप्रतीकासावादित्य सदृशाननौ।<br>
विद्युदाभौ गदाग्राभ्यां कराभ्यामतिभीषणौ ।।  १७०.५ ।।<br>
<br>
तौ पादयोस्तु विन्यासादुत्क्षिपन्ताविवार्णवम्।<br>
कम्पयन्ताविव हरिं शयानं मधुसूदनम् ।।  १७०.६ ।।<br>
<br>
तौ तत्र विचरन्तौ स्म पुष्करै विश्वतोमुखम्।<br>
योगिनां श्रेष्ठमासाद्य दीप्तं ददृशतुस्तदा ।।  १७०.७ ।।<br>
<br>
नारायण समाज्ञातं सृजन्तमखिलाः प्रजाः।<br>
दैवतानि च विश्वानि मानसानसुरानृषीन् ।।  १७०.८ ।।<br>
<br>
ततस्तावूचतुस्तत्र ब्रह्माणमसुरोत्तमौ।<br>
दीप्तौ मुमूर्षू संक्रुद्धौ रोषव्याकुलितेक्षणी ।।  १७०.९ ।।<br>
<br>
कस्त्वं पुष्करमध्यस्थः सितोष्णीषश्चतुर्भुजः।<br>
आधाय नियमं मोहादास्ते त्वं विगतज्वरः ।।  १७०.१० ।।<br>
<br>
एह्यागच्छावयोर्युद्धं देहि त्वं कमलोद्भव!।<br>
आवाभ्यां परमीशाभ्यामशक्तस्त्वमिहार्णवे ।।  १७०.११ ।।<br>
<br>
तत्र कश्चोद्भवस्तुभ्यं केन वासि नियोजितः।<br>
कः स्रष्टा कश्चते गोप्ता केन नाम्ना विधीयसे ।।  १७०.१२ ।।<br>
<br>
ब्रह्मोवाच।<br>
एक इत्युच्यते लोकैरविचिन्त्यः सहस्रदृक्।<br>
तत्संयोगेन भवतोः कर्म नामावगच्छताम् ।।  १७०.१३ ।।<br>
<br>
मधुकैटभावूचतुः।<br>
नावयोः परमं लोके किञ्चिदस्ति महामते!।<br>
आवाभ्यां छाद्यते विश्वं तमसा रजसाथ वै ।।  १७०.१४ ।।<br>
<br>
रजस्तमो मयावावामृषीणामवलम्बितौ।<br>
छाद्यमानो धर्म्मशीलौ दुस्तरौ सर्वदेहिनाम् ।।  १७०.१५ ।।<br>
<br>
आवाभ्यामुह्यते लोको दुष्कराभ्यां युगे युगे।<br>
आवामर्थश्च कामश्च यज्ञः स्वर्गपरिग्रहः ।।  १७०.१६ ।।<br>
<br>
सुखं यत्रमुदा युक्तं यत्र श्रीः कीर्तिरेव च।<br>
येषां यत्काङ्क्षितं चैव तत्तदावां विचिन्तय ।।  १७०.१७ ।।<br>
<br>
ब्रह्मोवाच।<br>
यत्नाद्योगवतो दृष्ट्या योगः पूर्वं मयार्जितः।<br>
तं समाधाय गुणवत् सत्वं चास्मि समाश्रितः ।।  १७०.१८ ।।<br>
<br>
यः परो योगमतिमान्योगाख्यः सत्वमेव च।<br>
रजसस्तमसश्चैव यः स्रष्टा विश्वसम्भवः ।।  १७०.१९ ।।<br>
<br>
ततो भूतानि जायन्ते सात्विकानीतराणि च।<br>
स एव हि युवा नाशे वशी देवो हनिष्यति ।।  १७०.२० ।।<br>
<br>
स्वपन्नेव ततः श्रीमान् बहुयोजन विस्तृतम्।<br>
बाहुं नारायणो ब्रह्म कृतवानात्ममायया ।।  १७०.२१ ।।<br>
<br>
कृष्यमाणौ ततस्तस्य बाहुना बाहुशालिनः।<br>
चेरतुस्तौ विगलितौ शकुनाविव पीवरौ ।।  १७०.२२ ।।<br>
<br>
ततस्तावाहतुर्गत्वा तदा देवं सनातनम्।<br>
पद्मनाभं हृषीकेशं प्रणिपत्य स्थितावुभौ ।।  १७०.२३ ।।<br>
<br>
जानीवस्त्वां विश्वयोनिं त्वामेकं पुरुषोत्तमम्।<br>
त्वामावां पाहि हेत्वर्थमिदं नौ बुद्धिकारणम् ।।  १७०.२४ ।।<br>
<br>
अमोघदर्शनः सत्वं यतस्त्वां विद्धि शाश्वतम्।<br>
ततस्त्वामागतावावामभितः प्रसमीक्षितुम् ।।  १७०.२५ ।।<br>
<br>
तदिच्छामो वरं देव! त्वत्तोऽद्भुतमरिन्दम!।<br>
अमोघदर्शनोऽसित्वं नमस्ते समितिञ्जय!।।  १७०.२६ ।।<br>
<br>
श्रीभगवानुवाच।<br>
किमर्थमद्भुतं ब्रूथ वरं ह्यसुरसत्तमौ!। <br>
दत्तायुष्कौ पुनर्भूयो रहो जीवितुमिच्छथ ।।  १७०.२७ ।।<br>
<br>
मधुकैटभावूचतुः।<br>
यस्मिन्न कश्चिन् मृतवान् देव! तस्मिन् प्रभो! वधम्।<br>
तमिच्छावो वधं चैव त्वत्तो नोऽस्तु महाव्रत! ।।  १७०.२८ ।।<br>
<br>
श्रीभगवानुवाच।<br>
बाढं युवान्तु प्रवरौ भविष्यत्कालसम्भवे।<br>
भविष्यतो न सन्देहः सत्यमेतद् ब्रवीमि वाम् ।।  १७०.२९ ।।<br>
<br>
वरं प्रदायाथ महासुराभ्यां सनातनो विश्ववरः सुरोत्तमः।<br>
रजस्तमोवर्ग भवायनौ यमौ ममन्थ तावूरुतलेन वै प्रभुः ।।  १७०.३० ।।
