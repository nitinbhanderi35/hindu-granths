तारकोपाख्यानम्।<br>
<br>
सूत उवाच।<br>
श्रुत्वैतत्तारकः सर्वमुद्घुष्टं देववन्दिभिः।<br>
सस्मार ब्रह्मणो वाक्यं वधं बालादुपस्थितम्॥ १६०.१<br>
<br>
स्मृत्वा धर्मं ह्यवर्माङ्गः पदातिरपदानुगः।<br>
मन्दिरान्निर्जगामाशु शोकग्रस्तेन चेतसा ॥ १६०.२<br>
<br>
कालनेमिमुखा दैत्याः संरम्भाद् भ्रान्तचेतसः।<br>
योधा! धावतगृह्णीत योजयध्वं वरूथिनीम् ॥ १६०.३<br>
<br>
कुमारं तारको दृष्ट्वा बभाषे भीषणाकृतिः।<br>
किं बाल! योद्धुकामोऽसि क्रीड कन्दुकलीलया ॥ १६०.४<br>
<br>
त्वया न दानवा दृष्टा यत् सङ्गर विभीषकाः।<br>
बालत्वादथ ते बुद्धिरेवं स्वल्पार्थदर्शिनी ॥ १६०.५<br>
<br>
कुमारोऽपि तमग्रस्थं बभाषे हर्षयन् सुरान्।<br>
श्रृणु तारक! शास्त्रार्थस्तव चैव निरूप्यते ॥ १६०.६<br>
<br>
शास्त्रैरर्था न दृश्यन्ते समये निर्भये भटैः।<br>
शिशुत्वं मावमंस्था मे शिशुः कालभुजङ्गमः ॥ १६०.७<br>
<br>
दुष्प्रेक्ष्यो भास्करो बालस्तथाहं दुर्जयः शिशुः।<br>
अल्पाक्षरो न मन्त्रः किं सुस्फुरो दैत्य! दृश्यते ॥ १६०.८<br>
<br>
कुमारे प्रोक्तवत्येवं दैत्यश्चिक्षेप मुद्गरम्।<br>
कुमारस्तं निरस्याथ वज्रेणामोघवर्चसा ॥ १६०.९<br>
<br>
ततश्चिक्षेप दैत्येन्द्रो भिन्दि पालमयोमयम्।<br>
करेण तच्च जग्राह कार्तिकेयोऽमरारिहा ॥ १६०.१०<br>
<br>
गदां मुमोच दैत्याय षण्मुखोऽपि खरस्वनाम्।<br>
तया हतस्ततो देत्यश्चकम्पेऽचलराडिव ॥ १६०.११<br>
<br>
मेने च दुर्जयं दैत्यस्तदा षड्वदनं रणे।<br>
चिन्तयामास बुद्ध्या वै प्राप्तः कालो न संशयः ॥ १६०.१२<br>
<br>
कुपितन्तु तमालोक्य कालनेमि पुरोगमाः।<br>
सर्वे दैत्येश्वरा जघ्नुः कुमारं रणदारुणम् ॥ १६०.१३<br>
<br>
स तैः प्रहारैरस्स्पृष्टो वृथा क्लेशो महाद्युतिः।<br>
रणशौण्डास्तु दैत्येन्द्राः पुनः प्रासैः शिलीमुखैः ॥ १६०.१४<br>
<br>
कुमारं सामरञ्जघ्नुर्बलिनो देवकण्टकाः।<br>
कुमारस्य व्यथा नाभूद्दैत्यास्त्रनिहतस्य तु॥ १६०.१५<br>
<br>
प्राणान्तकरणो जातो देवानां दानवाहवः।<br>
देवान्निपीडितान् दृष्ट्वा कुमारः कोपमाविशत् ॥ १६०.१६<br>
<br>
ततोऽस्त्रैर्वारयामास दानवानामनीकिनीम्।<br>
तैरस्त्रैर्निष्प्रतीकारै स्ताडिताः सुरकण्टकाः ॥ १६०.१७<br>
<br>
कालनेमिमुखाः सर्वे रणादासन् पराङ्मुखाः।<br>
विद्रुतेष्वथ दैत्येषु हतेषु च समन्ततः ॥ १६०.१८<br>
<br>
ततः क्रुद्धो महादैत्य स्तारकोऽसुरनायकः।<br>
जग्राह च गदां दिव्यां हेमजाल परिष्कृताम् ॥ १६०.१९<br>
<br>
जघ्ने कुमारं गदया निष्टप्त कनकाङ्गदः।<br>
शरैर्मयूरं चित्रैश्च चकार विमुखं रणे ॥ १६०.२०<br>
<br>
दृष्ट्वा पराङ्मुखं देवो मुक्त रक्तं स्ववाहनम्।<br>
जग्राह शक्तिं विमलां रणे कनकभूषणाम् ॥ १६०.२१<br>
<br>
बाहुना हेमकेयूररुचिरेण षडाननः।<br>
ततो जवान्महासेनस्तारकं दानवाधिपम् ॥ १६०.२२<br>
<br>
तिष्ठ तिष्ठ सुदुर्बुद्धे! जीवलोकं विलोकय।<br>
हतोऽस्यद्य मया शक्त्या स्मर शस्त्रं सुशिक्षितम् ॥ १६०.२३<br>
<br>
इत्युक्त्वा च ततः शक्ति मुमोच दितिजम्प्रति।<br>
सा कुमारभुजोत्सृष्टा तत्केयूररवानुगा ॥ १६०.२४<br>
<br>
बिभेद दैत्यहृदयं वज्रशैलेन्द्र कर्कशम्।<br>
गतासुः स पपातोर्व्या प्रलये भूधरो यथा ॥ १६०.२५<br>
<br>
विकीर्णमुकुटोष्णीषो विस्रस्ताखिल भूषणः।<br>
तस्मिन् विनिहते दैत्ये त्रिदशानां महोत्सवे ॥ १६०.२६<br>
<br>
नाभूत् कश्चित्तदा दुःखी नरकेष्वपि पापकृत्।<br>
स्तुवन्तः षण्मुखं देवाः क्रीडन्त श्चाङ्गनायुताः ॥ १६०.२७<br>
<br>
जग्मुः स्वानेव भवनान् भूरिधामान उत्सुकाः।<br>
ददुश्चापि वरं सर्वे देवाः स्कन्दमुखं प्रति॥<br>
तुष्टा संप्राप्त सर्वेच्छः सह सिद्धैस्तपोधनैः। १६०.२८<br>
<br>
देवा ऊचुः।<br>
यः पठेत् स्कन्दसंबद्धां कथां मर्त्यो महामतिः ॥ १६०.२९<br>
<br>
श्रृणुयाच्छ्रावयेद्वापि स भवेत् कीर्तिमान् नरः।<br>
बह्वायुः सुभगः श्रीमान् कान्तिमान् शुभदर्शनः ॥ १६०.३०<br>
<br>
भूतेभ्यो निर्भयश्चापि सर्वदुःख विवर्जितः।<br>
सन्ध्यामुपास्य वै पूर्वां स्कन्दस्य चरितं पठेत् ॥ १६०.३१<br>
<br>
स मुक्तः किल्बिषैः सर्वैर्महाधन पतिर्भवेत्।<br>
बालानां व्याधिजुष्टानां राजद्वारञ्च सेवताम् ॥ १६०.३२<br>
<br>
इदं तत्परमन्दिव्यं सर्वदा सर्वकामदम्।<br>
तनु क्षये च सायुज्यं षण्मुखस्य व्रजेन्नरः ॥ १६०.३३<br>
