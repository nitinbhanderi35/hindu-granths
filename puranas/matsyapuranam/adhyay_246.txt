बलिशुक्रमन्त्रणम्।<br>
शैनक उवाच।<br>
सपर्वतमनामूर्वीं दृष्ट्वा संक्षोभितां बलिः।<br>
पप्रच्छोशनसं शुद्धं प्रणिपत्य कृताञ्जलिः ।। २४६.१ ।।<br>
<br>
आचार्य! क्षोभमायाता साब्धिभूभृद्वना मही।<br>
कस्माच्च नासुरान् भागान् प्रतिगृह्णन्ति वह्नयः ।। २४६.२ ।।<br>
<br>
इति पृष्टोऽथ बलिना काव्यो वेदविदाम्वरः।<br>
उवाच दैत्याधिपति चिरन् ध्यात्वा महामतिः ।। २४६.३ ।।<br>
<br>
अवतीर्णो जगद्योनिः कश्यपस्य गृहे हरिः।<br>
वामनेनेह रूपेण जगदात्मा सनातनः ।। २४६.४ ।।<br>
<br>
स एष यज्ञमायाति तव दानवपुङ्गव!।<br>
तत्पादन्यासविक्षोभादियं प्रचलिता मही ।। २४६.५ ।।<br>
<br>
कम्पन्ते गिरयश्चामी क्षुभितो मकरालयः।<br>
नैनं भूतपतिं भूमिः सर्वार्था वोढुमीश्वरम् ।। २४६.६ ।।<br>
<br>
सदेवासुरगन्धर्वा यक्षराक्षसकिन्नरा।<br>
अनेनैव धृता भूमिरापोग्निः पवनो नभः ।। २४६.७ ।।<br>
<br>
धारयत्यखिलान् देवो मन्त्रादींश्च महासुरः।<br>
इयमेव जगद्धेतो_ माया कृष्णस्य गह्वरी ।। २४६.८ ।।<br>
<br>
धार्यधारकभावेन यया संपीड़ितं जगत्।<br>
तत्सन्निधानादसुरा भागार्हा नासुरोत्तम! <br>
भुञ्जते नासुरान् भागानमी ते नैव चाग्नयः ।। २४६.९ ।।<br>
<br>
बलिरुवाच।<br>
धन्योऽहं कृतपुण्यश्च यन्मे यज्ञपतिः स्वयम्।<br>
यज्ञमभ्यागतो ब्रह्मन्! मत्तः कोऽन्योधिकः पुमान् ।। २४६.१० ।।<br>
<br>
यं योगिनः सदा युक्ताः परमात्मानमव्ययम्।<br>
द्रष्टुमिच्छन्ति देवेशं स मेऽध्वसमुपैष्यति ।। २४६.११ ।।<br>
<br>
होता भागप्रदोऽयञ्च यमुद्गाता च गायति।<br>
तमध्वरेश्वरं विष्णुं मत्तः कोऽन्य उपैष्यति ।। २४६.१२ ।।<br>
<br>
सर्वेश्वरेश्वरे कृष्णे मदध्वरमुपागते।<br>
यन्मया काव्य! कर्तव्यं तन्ममादेष्टुमर्हसि ।। २४६.१३ ।।<br>
<br>
शुक्र उवाच।<br>
यज्ञभागभुजो देवा वेदप्रामाण्यतोऽसुर! <br>
त्वया तु दानवा दैत्या मखभागभुजः कृताः ।। २४६.१४ ।।<br>
<br>
अयञ्च देवः सत्यस्थः करोति स्थितिपालनम्।<br>
विसृष्टेरनुचान्नेन स्वयमत्ति प्रजाः प्रभुः ।। २४६.१५ ।।<br>
<br>
त्वत्कृते भविता नूनं देवो विष्णुः स्थितौ स्थितः।<br>
विदित्वेतन्महाभाग! कुरुयत्नमनागतम् ।। २४६.१६ ।।<br>
<br>
त्वया हि दैत्यादिपते! स्वल्पकेऽपि हि वस्तुनि।<br>
प्रतिज्ञा न हि वोढव्या वाच्यं साम-वृथा-फलम् ।। २४६.१७ ।।<br>
<br>
नालन्दातुमहं देव! दैत्य! वाच्यं त्वया वचः।<br>
कृष्णस्य देवभूत्यर्थं प्रवृत्तस्य महासुर!।। २४६.१८ ।।<br>
<br>
बलिरुवाच।<br>
ब्रह्मन्! कथमहं ब्रूयामन्येनापि हि याचितः।<br>
नास्तीति किमु देवेन संसार अघहारिणा ।। २४६.१९ ।।<br>
<br>
व्रतोपवासैर्विविधैः प्रतिसंग्राह्यते हरिः।<br>
स चेद्वक्ष्यति देहीति गोविन्दः किमतोऽधिकम् ।। २४६.२० ।।<br>
<br>
यदर्थमुपहाराद्या तपः शौचगुणान्वितैः।<br>
यज्ञाः क्रियन्ते देवेशः स मां देहीति वक्ष्यति ।। २४६.२१ ।।<br>
<br>
तत्साधु सुकृतं कर्म तपः सुचरितं मम।<br>
यन्मया दत्तमीशेषः स्वयमादास्यते हरिः ।। २४६.२२ ।।<br>
<br>
नास्ति नास्तीत्यहं वक्ष्ये तमप्यागतमीश्वरम्।<br>
यदा वञ्चामि तं प्राप्तं वृथा तज्जन्मनः फलम् ।। २४६.२३ ।।<br>
<br>
यज्ञेऽस्मिन्यदि यज्ञेशो याचते मां जनार्दनः।<br>
निजमूर्द्धानमप्यत्र तद्दास्याम्यविचारितम् ।। २४६.२४ ।।<br>
<br>
नास्तीति यन्मया प्रोक्तमन्येषामपि याचताम्।<br>
वक्ष्यामि कथमायाते तदनभ्यस्तमुच्यते ।। २४६.२५ ।।<br>
<br>
श्लाघ्य एव हि वीराणां दानादापत्समागमः।<br>
नाबाधकारि यद्दानं तदमङ्गलवत्स्मृतम् ।। २४६.२६ ।।<br>
<br>
मद्राज्येनासुखी कश्चिन्न दरिद्रो न चातुरः।<br>
नाभूषितो न चोद्विग्नो नस्रगादि विवर्जितः ।। २४६.२७ ।।<br>
<br>
हृष्टस्तुष्टः सुगन्धिश्च तृप्तः सर्वसुखान्वितः।<br>
जनः सर्वो महाभाग! किमुताहं सदा सुखी ।। २४६.२८ ।।<br>
<br>
एतद्विशिष्टपात्रोऽयं दानबीजफलं मम।<br>
विदितं भृगुशार्दूल! मयैतत्त्वत्प्रसादतः ।। २४६.२९ ।।<br>
<br>
एतद्विजानता जानबीजं पतति चेद् गुरो!।<br>
जनार्दनमहापात्रे किन्न प्राप्तन्ततो मया ।। २४६.३० ।।<br>
<br>
मत्तो दानमवाप्येशो यदि पुष्णाति देवताः<br>
उपभोगाद्दशगुणं दानं श्लाघ्यतमं मम ।। २४६.३१ ।।<br>
<br>
मत्प्रसादपरो नूनं यज्ञेनाराधितो हरिः।<br>
तैनाभ्येति न सन्देहो दर्शनादुपकारकृत् ।। २४६.३२<br>
<br>
अथ कोपेन चाभ्येति देवभागोपरोधिनम्।<br>
मां निहन्तुमनाश्चैव वधः श्लाघ्यतरोऽच्युतात् ।। २४६.३३ ।।<br>
<br>
तन्मयं सर्वमेवेदं नाप्राप्यं यस्य विद्यते।<br>
स मां याचितुमभ्येति नानुग्रहमृते हरिः ।। २४६.३४ ।।<br>
<br>
यः सृजत्यात्मभूः सर्वञ्चेतसैव च संहरेत्।<br>
स मां हन्तुं हृषीकेशः कथं यत्नं करिष्यति ।। २४६.३५ ।।<br>
<br>
एतद्विदित्वा न गुरो! दानविघ्नकरेण च।<br>
त्वया भाव्यं जगन्नाथे गोविन्दे समुपस्थिते ।। २४६.३६ ।।<br>
<br>
शौनक उवाच<br>
इत्येवं वदतस्तस्य संप्राप्तः स जगत्पतिः। <br>
सर्वदेवमयो चिन्त्यो मायावामन रूपधृक् ।। २४६.३७ ।।<br>
<br>
तं दृष्ट्वा यज्ञवाटान्तः प्रविष्टमसुराः प्रभुम्।<br>
जग्मुः सभासदः क्षोभन्तेजसा तस्य निष्प्रभाः ।। २४६.३८ ।।<br>
<br>
जेपुश्च मुनयस्तत्र ये समेता महाध्वरे।<br>
बलिश्चैवाखिलं जन्म मेने सफलमात्मनः ।। २४६.३९ ।।<br>
<br>
ततः संक्षोभमापन्नो न कश्चित्किञ्चिदुक्तवान्।<br>
प्रत्येकं देवदेवेशं पूजयामास चेतसा।। २४६.४० ।।<br>
<br>
अथासुरपतिं प्रह्वं दृष्ट्वा मुनिवरांश्च तान्।<br>
देवदेवपतिः साक्षी विष्णुर्वामन रूपधृक् ।। २४६.४१ ।।<br>
<br>
तुष्टाव यज्ञवह्निञ्च यजमानमथर्त्विजः।<br>
यज्ञकर्माधिकारस्थान् सदस्यान् द्रव्यसम्पदः ।। २४६.४२ ।।<br>
<br>
ततः प्रसन्नमखिलं वामनं प्रतितत्क्षणात्।<br>
यज्ञवाटस्थितं वीरः साधु साध्वित्युदीरयन् ।। २४६.४३ ।।<br>
<br>
स चार्घ्यमादाय बलिः प्रोद्भूतपुलकस्तदा।<br>
पूजयामास गोविन्दं प्राह चेदं महासुरः ।। २४६.४४ ।।<br>
<br>
बलिरुवाच।<br>
सुवर्णरत्नसंघातं गजाश्वममितन्तथा।<br>
स्त्रियोवस्त्राण्यलङ्कारांस्तथा ग्रामाश्च पुष्कलान् ।। २४६.४५ ।।<br>
<br>
सर्वस्वं सकलामुर्वीं भवतो वा यदीप्सितम्।<br>
तद्ददामि श्रृणष्व त्वं येनार्थी वामनः प्रियः ।। २४६.४६ ।।<br>
<br>
इत्युक्तो दैत्यपतिना प्रीतिगर्भान्वितं वचः।<br>
प्राह सस्मितगम्भीरं भगवान् वामनाकृतिः ।। २४६.४७ ।।<br>
<br>
ममाग्निशरणार्थाय देहि राजन्! पदत्रयम्।<br>
सुवर्णग्रामरत्नानि तदर्थिभ्यः प्रदीयताम् ।। २४६.४८ ।।<br>
<br>
बलिरुवाच।<br>
त्रिभिः प्रयोजनं किन्ते पादैः पदवताम्वर!।<br>
शतं शतसहस्राणां पदानां मार्गतां भवान् ।। २४६.४९ ।।<br>
<br>
वामन उवाच।<br>
एतावतैव दैत्येन्द्र! कृतकृत्योऽस्मि मार्गताम्।<br>
अन्येषामर्थिनां वित्तमीहितं दास्यते भवान् ।। २४६.५० ।।<br>
<br>
एतत्च्छ्रुत्वा तु गदितं वामनस्य महात्मनः।<br>
ददौ तस्मै महाबाहु वामनाय पदत्रयम् ।। २४६.५१ ।।<br>
<br>
पाणौतु पतिते तोये वामनोऽभूदवामनः।<br>
सर्वदेवमयं रूपं दर्शयामास तत्क्षणात् ।। २४६.५२ ।।<br>
<br>
चन्द्रसूर्यौ च नयने द्यौर्मूर्द्धा चरणौ क्षितिः।<br>
पादाङ्गुल्यः पिशाचास्तु हस्ताङ्गुल्यश्च गुह्यकाः ।। २४६.५३ ।।<br>
<br>
विश्वेदेवाश्च जानुस्था जङ्घे साध्याः सुरोत्तमाः।<br>
यक्षा नखेषु सम्भूता रेखाश्चाप्सरसस्तथा ।। २४६.५४ ।।<br>
<br>
दृष्टौ ऋक्षाण्यशेषाणि केशाः सूर्यांशवः प्रभोः।<br>
तारकारोमकूपाणि रोमाणि च महर्षयः ।। २४६.५५ ।।<br>
<br>
बाहवो विदिशस्तस्य दिशः श्रोत्रे महात्मनः।<br>
अश्विनौ श्रवणे तस्य नासावायुर्महात्मनः ।। २४६.५६ ।।<br>
<br>
प्रसादश्चन्द्रमा देवो मनोधर्मः समाश्रितः।<br>
सत्यं तस्याभवद्वाणी जिह्वा देवी सरस्वती ।। २४६.५७ ।।<br>
<br>
ग्रीवा दितिर्देवमाता विद्यस्तद्वलयस्तथा।<br>
स्वर्गद्वारमभून्मैत्रं त्वष्टा पूषा च वै भ्रुवौ ।। २४६.५८ ।।<br>
<br>
मुखं वैश्वनारश्चास्य वृषणौ तु प्रजापतिः।<br>
हृदयञ्च परं ब्रह्म पुंस्त्वं वै कश्यपो मुनिः ।। २४६.५९ ।।<br>
<br>
पृष्ठेऽस्य वसवो देवा मरुतः सर्वसन्धिषु।<br>
सर्वसूक्तानि दशनाज्योतींषि विमलप्रभाः ।। २४६.६० ।।<br>
<br>
वक्षस्थले महादेवो धैर्ये चास्य महार्णवाः।<br>
उदरेवास्यगन्धर्वाः सम्भूताश्च महाबलाः ।। २४६.६१ ।।<br>
<br>
लक्ष्मीर्मेधाधृतिः कान्तिः सर्वविद्याश्च वै कटिः।<br>
सर्वज्योतींषि जानीहि तस्य तत्परमं महः ।। २४६.६२ ।।<br>
<br>
तस्य देवाधिदेवस्य तेजः प्रोद्भूतमुत्तमम्।<br>
स्तनौ कुक्षी च वेदाश्च उदरञ्च महामखाः ।। २४६.६३ ।।<br>
<br>
इष्टयः पशुबन्धाश्च द्विजानां वीक्षितानि च।<br>
तस्य देवमयं रूपं दृष्ट्वा विष्णोर्महाबलाः ।। २४६.६४ ।।<br>
<br>
उपासर्पन्त दैत्येन्द्राः पतङ्गा इव पावकम्।<br>
प्रमथ्य सर्वानसुरान् पादहस्ततलैर्विभुः ।। २४६.६५ ।।<br>
<br>
कृत्वा रूपं महाकायं जहाराशु स मेदिनीम्।<br>
तस्य विक्रमतो भूमिं चन्द्रादित्यौ स्तनान्तरे ।। २४६.६६ ।।<br>
<br>
नाभौ विक्रममाणस्य रिक्थदेशस्थितावुभौ।<br>
परं विक्रमतस्तस्य जानुमूले प्रभाकरौ ।। २४६.६७ ।।<br>
<br>
विष्णोरास्तं महीपाल! देवपालन-कर्मणि।<br>
जित्वा लोकत्रयं कृत्स्नं हत्वा चासुरपुङ्गवान् ।। २४६.६८ ।।<br>
<br>
पुरन्दराय त्रैलोक्यं ददौ विष्णुर्जगत्पत्ति।<br>
सुतलं नाम पातालमधस्ताद्वसुधातलात् ।। २४६.६९ ।।<br>
<br>
बलेर्दत्तं भगवता विष्णुना प्रभविष्णुना।<br>
अथ दैत्येश्वरं प्राह विष्णुः सर्वेश्वरेश्वरः ।। २४६.७० ।।<br>
<br>
यत्त्वया सलिलं दत्तं गृहीतं पाणिना मया।<br>
कल्पप्रमाणं तस्मात्ते भविष्यत्यायुरुत्तमम् ।। २४६.७१ ।।<br>
<br>
वैवस्वते तथातिते बले! मन्वन्तरेह्यथ।<br>
सावर्णिके तु संप्राप्ते भवानिन्द्रो भविष्यति ।। २४६.७२ ।।<br>
<br>
साम्प्रतं देवराजाय त्रैलोक्यं सकलं मया।<br>
दत्तं चतुर्युगानाञ्च साधिका ह्येकसप्ततिः ।। २४६.७३ ।।<br>
<br>
नियन्तव्या मया सर्वे ये तस्य परिपन्थिनः।<br>
तेनाहं परया भक्त्या पूर्वमाराधितो बले! ।। २४६.७४ ।।<br>
<br>
सुतलं नाम पातालं त्वमासाद्य मनोरमम्।<br>
वसासुरे! ममादेशं यथावत्परिपालयन् ।। २४६.७५ ।।<br>
<br>
तत्र दिव्यवनोपेते प्रासादशतसङ्कुले।<br>
प्रोत्फुल्लपद्मसरसि स्रवच्छुद्धसरिद्वरे ।। २४६.७६ ।।<br>
<br>
सुगन्धिधूपस्रग्वस्त्र वराभरणभूषितः।<br>
स्रक्चन्दनादिमुदितो गेयनृत्यमनोरमे ।। २४६.७७ ।।<br>
<br>
पानान्नबोगान् विविधान् उपभुङ्क्ष्व महासुर!।<br>
ममाज्ञया कालमिमं तिष्ठ त्वं सततं वृतः ।। २४६.७८ ।।<br>
<br>
यावत्सुरैश्च विप्रैश्च न विरोधं करिष्यसि।<br>
तावदेतान् महाभोगानवाप्स्यसि महासुर! ।। २४६.७९ ।।<br>
<br>
यदा च देवविप्राणां विरोधं त्वं करिष्यसि।<br>
बन्धिष्यन्ति तदापाशा वारुणास्त्वामसंशयम् ।। २४६.८० ।।<br>
<br>
एतद्विदित्वा भवता मयाज्ञप्तमशेषतः।<br>
न विरोधः सुरैः कार्य्यो विप्रै र्वा दैत्यसत्तम! ।। २४६.८१ ।।<br>
<br>
इत्येवमुक्तो देवेन विष्णुना प्रभविष्णुना।<br>
बलिः प्राह महाराज! प्रणिपत्य मुदायुतः ।। २४६.८२ ।।<br>
<br>
बलिरुवाच।<br>
तत्रासतो मे पाताले भगवन्! भवदाज्ञया।<br>
किं भविष्यत्युपादानमुपभोगोपपादकम् ।। २४६.८३ ।।<br>
<br>
श्रीभगवानुवाच।<br>
दानान्यविधिदत्तानि श्राद्धान्यश्रोत्रियाणि च।<br>
हुतान्यश्रद्धया यानि तानि दास्यन्ति ते फलम् ।। २४६.८४ ।।<br>
<br>
अदक्षिणास्तथा यज्ञाः क्रियाश्चाविधिना कृताः।<br>
फलानि तव दास्यन्ति अधीतान्यव्रतानि च ।। २४६.८५ ।।<br>
<br>
शौनक उवाच।<br>
बलेर्वरमिमं दत्त्वा शक्राय त्रिदिवं तथा।<br>
व्यापिना तेन रूपेण जगामादर्शनं हरिः ।। २४६.८६ ।।<br>
<br>
प्रशशास यथापूर्वमिन्द्रस्त्रैलोक्यपूजितः।<br>
सिषेवे च परान् कामान्बलिः पाताल संस्थितः ।। २४६.८७ ।।<br>
<br>
इहैव देवदेवेन बद्धोऽसौ दानवोत्तमः।<br>
देवानां कार्य्यकरणे भूयोऽपि जगति स्थितः ।। २४६.८८ ।।<br>
<br>
सम्बन्धी ते महाभाग! द्वारकायां व्यवस्थितः।<br>
दानवानां विनाशाय भारावतरणाय च ।। २४६.८९ ।।<br>
<br>
यतो यदुकुले कृष्णो भवतः शत्रुनिग्रहे।<br>
सहायभूतः सारथ्यं करिष्यति बलानुजः ।। २४६.९० ।।<br>
<br>
एतत्सर्वं समाख्यातं वामनस्य च धीमतः।<br>
अवतारं महावीर! श्रोतुमिच्छेस्तवार्जुन! ।। २४६.९१ ।।<br>
<br>
अर्जुन उवाच।<br>
श्रुतवानिह ते पृष्टं माहात्म्यं केशवस्य च।<br>
गङ्गाद्वारमितो यास्याम्यनुज्ञां देहि मे विभो <br>
एवमुक्त्वा ययौ पार्थो नैमिषं शौनको गतः ।। २४६.९२ ।।<br>
<br>
सूत उवाच।<br>
इत्येतद्देवदेवस्य विष्णोर्माहात्म्यमुत्तमम्।<br>
वामनस्य पठेद्यस्तु सर्वपापैः प्रमुच्यते ।। २४६.९३ ।।<br>
<br>
बलिप्रह्लादसंवादं मन्त्रितं बलिशुक्रयोः।<br>
बलेर्विष्णोश्च कथितं यः स्मरिष्यति मानवः ।। २४६.९४ ।।<br>
<br>
नाधयोव्याधयस्तस्य न च मोहाकुलं मनः।<br>
भविष्यति कुरु श्रेष्ठ! पुंसस्तस्य कदाचन ।। २४६.९५ ।।<br>
<br>
च्युतराज्यो निजं राज्यमिष्टाप्तिञ्च वियोगवान्।<br>
अवाप्नोति महाभागो नरः श्रुत्वा कथामिमाम् ।। २४६.९६ ।।<br>
<br>
<br>
