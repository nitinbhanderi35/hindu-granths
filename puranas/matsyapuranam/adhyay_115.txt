पुरूरवसः पूर्वजन्मवृत्तान्तवर्णनम्।<br>
मनुरुवाच।<br>
चरितं बुधपुत्रस्य जनार्दन! मया श्रुतम्। <br>
श्रुतः श्राद्धविधिः पुण्यः सर्वपापप्रणाशनः॥ ११५.१ ॥<br>
<br>
धेन्वाः प्रसूतमानायाः फलं दानस्य मे श्रुतम्। <br>
कृष्णाजिनप्रदानञ्च वृषोत्सर्गस्तथैव च॥ ११५.२ ॥<br>
<br>
श्रुत्वा रूपं नरेन्द्रस्य बुधपुत्रस्य केशव! <br>
कौतूहलं समुत्पन्नं तन्ममाचक्ष्व पृच्छतः॥ ११५.३ ॥<br>
<br>
केन कर्म्मविपाकेन स तु राजा पुरूरवाः। <br>
अवाप ताद्रृशं रूपं सौभाग्यमपि चोत्तमम्॥ ११५.४ ॥<br>
<br>
देवांस्त्रिभुवनश्रेष्ठान् गन्धर्वांश्च मनोरमान्। <br>
उर्वशीसङ्गता त्यक्त्वा सर्वभावेन तं नृपम्॥ ११५.५ ॥<br>
<br>
मत्स्य उवाच।<br>
शृणु कर्म्मविपाकेन येन राजा पुरूरवाः। <br>
अवाप ताद्रृशं रूपं सौभाग्यमपि चोत्तमम्॥ ११५.६ ॥<br>
<br>
अतीते जन्मनि पुरा योऽयं राजा पुरूरवाः। <br>
पुरूरवा इति ख्यातो मद्रदेशाधिपो हि सः॥ ११५.७ ॥<br>
<br>
चाक्षुषस्यान्वये राजा चाक्षुषस्यान्तरे मनोः। <br>
स वै नृपगुणैर्युक्तः केवलं रूपवर्जितः॥ ११५.८ ॥<br>
<br>
पुरूरवा मद्रपतिः कर्म्मणा केन पार्थिवः। <br>
बभूव कर्म्मणा केन रूपवांश्चैव सूतज!॥ ११५.९ ॥<br>
<br>
सूत उवाच।<br>
द्विजग्रामे द्विजश्रेष्ठे नाम्ना चासीत् पुरूरवाः। <br>
नद्याः कूले महाराजः पूर्वजन्मनि पार्थिवः॥ ११५.१० ॥<br>
<br>
स तु मद्रपती राजा यस्तु नाम्ना पुरूरवाः। <br>
तस्मिन् जन्मन्यसौ विप्रो द्वादश्यान्तु सदानघ!॥ ११५.११ ॥<br>
<br>
उपोष्य पूजयामास राज्यकामो जनार्दनम्। <br>
चकार सोपवासश्च स्नानमभ्यङ्गपूर्वकम्॥ ११५.१२ ॥<br>
<br>
उपवासफलात्प्राप्तं राज्यं मद्रेशकण्टकम्। <br>
उपोषितस्तथाभ्यङ्गाद् रूपहीनो व्यजायत॥ ११५.१३ ॥<br>
<br>
उपोषितैर्नरैस्तस्मात् स्नानमभ्यङ्गपूर्वकम्। <br>
वर्जनीयं प्रयत्नेन रूपघ्नं तत्परं नृप!॥ ११५.१४ ॥<br>
<br>
एतद्वः कथितं सर्वं यद्‌वृत्तं पूर्वजन्मनि। <br>
मद्रेश्वरस्य चरितं शृणु तस्य महीपतेः॥ ११५.१५ ॥<br>
<br>
तस्य राजगुणैः सर्वैः समुपेतस्य भूपतेः। <br>
जनानुरागो नैवासीद्रूपहीनस्य तस्य वै॥ ११५.१६ ॥<br>
<br>
रूपकामः स मद्रेशास्तपसे कृतनिश्चयः। <br>
राज्यं मन्त्रिगतं कृत्वा जगाम हिमपर्वतम्॥ ११५.१७ ॥<br>
<br>
व्यवसायद्वितीयस्तु पद्‌भ्यामेव महायशाः। <br>
द्रष्टुं स तीर्थसदनं विषयान्ते स्वके नदीम्॥<br>
ऐरावतीति विख्यातान्ददर्शातिमनोरमाम्॥ ११५.१८ ॥<br>
<br>
तुहिनगिरि महौघ वेगान्तुहिन गभस्ति समान शीतलोदाम्।<br>
तुहिन सदृश हैमवर्ण पुञ्जान्तु हिनयशाः सरितं ददर्श राजा॥११५.१९॥<br>
<br>
