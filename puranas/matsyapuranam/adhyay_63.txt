रसकल्याणिनीतृतीयाव्रतकथनम्।<br>
<br>
अथान्यामपिवक्ष्यामि तृतीयां पापनाशिनीम्। <br>
रसकल्याणिनीमेतां पुरा कल्पविदो विदुः॥ ६३.१ ॥<br>
<br>
माघमासे तु संप्राप्ते तृतीयां शुक्लपक्षतः। <br>
प्रातर्गव्येन पयसा तिलैः स्नानं समाचरेत्॥ ६३.२ ॥<br>
<br>
स्नापयेन्‌ मधुना देवीं तथैवेक्षुरसेन च। <br>
दक्षिणाङ्गानि संपूज्य ततो वामानि पूजयेत्॥ ६३.३ ॥<br>
<br>
ललितायै नमो देव्याः पादौ गुल्फौ ततोऽर्चयेत्। <br>
जङ्घाञ्जानुं तथा शान्त्यै तथैवोरुं श्रियै नमः॥ ६३.४ ॥<br>
<br>
मदालसायै तु कटिममलायै तथोदरम्। <br>
स्तनौ मदनवासिन्यै कुमुदायै च कन्धराम्॥ ६३.५ ॥<br>
<br>
भुजं भुजाग्रं माधव्ये कमलायै मुखस्मिते।<br>
भ्रूललाटे च रुद्राण्यै शङ्करायै तथालकान्॥ ६३.६ ॥<br>
<br>
मुकुटं विश्ववासिन्यै शिरः कान्त्यै तथार्चयेत्। <br>
मदनायै ललाटन्तु मोहनायै पुनर्भ्रुवौ॥ ६३.७ ॥<br>
<br>
नेत्रे चन्द्रार्द्धधारिण्यै तुष्ट्यै च वदनं पुनः। <br>
उत्कण्ठिन्यै नमः कण्ठममृतायै नमः स्तनौ॥ ६३.८ ॥<br>
<br>
रम्भायै वामकुक्षिञ्च विशोकायै नमः कटिम्। <br>
हृदयं मन्मथाधिष्ण्यै पाटलायै तथोदरम्॥ ६३.९ ॥<br>
<br>
कटिं सुरतवासिन्यै तथोरुञ्चम्पकप्रिये। <br>
जानुजङ्घे नमोगौर्यै गायत्र्यै घुटिके नमः॥ ६३.१० ॥<br>
<br>
धराधरायै पादौ तु विश्वकार्यै नमः शिरः। <br>
नमो भवान्यै कामिन्यै कामदेव्यै जगत् प्रिये॥ ६३.११ ॥<br>
<br>
एवं संपूज्य विधिवत् द्विजदाम्पत्यमर्चयेत्। <br>
भोजयित्वान्नपानेन मधुरेण विमत्सरः॥ ६३.१२ ॥<br>
<br>
जलपूरितं तथा कुम्भं शुक्लाम्बरयुगद्वयम्। <br>
दत्त्वा सुवर्णकमलं गन्दमाल्यैः समर्चयेत्॥ ६३.१३ ॥<br>
<br>
प्रीयतामत्र कुमुदा गृह्णीयाल्लवणव्रतम्। <br>
अनेन विधिना देवीं मासि मासि सदार्चयेत्॥ ६३.१४ ॥<br>
<br>
लवणं वर्जयेन्माघे फाल्गुने च गुडं पुनः। <br>
तैलं राजिं तथा चैत्रे वर्ज्ये च मधुमाधवे॥ ६३.१५ ॥<br>
<br>
पानकं ज्येष्ठमासे तु आषाढे चाथ जीरकम्। <br>
श्रावणे वर्जयेत् क्षीरं दधि भाद्रपदे तथा॥ ६३.१६ ॥<br>
<br>
घृतमाश्वयुजे तद्वत् ऊर्जै वर्ज्यञ्च माक्षिकम्। <br>
धान्यकं मार्गशीर्षे तु पौषे वर्ज्या च शर्करा॥ ६३.१७ ॥<br>
<br>
व्रतान्ते करकं पूर्णमेतेषां मासि मासि च। <br>
दद्याद्‌ द्विकालवेलायां पूर्णपात्रेण संयुतम्॥ ६३.१८ ॥<br>
<br>
लड्डुकान् श्वेतवर्णांश्च संयावमथ पूरिकाः। <br>
घारिकानप्यपूपांश्च पिष्टापूपांश्च मण्डकान्॥ ६३.१९ ॥<br>
<br>
क्षीरं शाकञ्च दध्यन्नमिण्‌ड्रर्यों शोकवर्तिकाः। <br>
माघादि क्रमशो दद्यादेतानि करकोपरि॥ ६३.२० ॥<br>
<br>
कुमुदा माधवी गौरी रम्भ भद्रा जया शिवा। <br>
उमारतिः सती तद्वन्मङ्गला रतिलालसा॥ ६३.२१ ॥<br>
<br>
क्रमान्माघादि सर्वत्र प्रीयतामिति कीर्तयेत्। <br>
सर्वत्र पञ्चगव्येन प्राशनं समुदाहृतम्॥<br>
उपवासी भवेन्नित्यमशक्ते नक्तमिष्यते॥ ६३.२२ ॥<br>
<br>
पुनर्माघे तु संप्राप्ते शर्करां करकोपरि।<br>
<br>
कृत्वा तु काञ्चनीं गौरीं पञ्चरत्नसमन्विताम्॥ ६३.२३ ॥<br>
<br>
हैमीमङ्गुष्ठमात्राञ्च साक्षसूत्रकमण्डलुम्। <br>
चतुर्भुजामिन्दुयुतां सितनेत्रपटावृताम्॥ ६३.२४ ॥<br>
<br>
तद्वद् गोमिथुनं शुक्लं सुवर्णास्यं सिताम्बरम्। <br>
सवस्त्रभाजनं दद्याद् भवानी प्रीयतामिति॥ ६३.२५ ॥<br>
<br>
अनेन विधिनायस्तु रसकल्याणिनी व्रतम्। <br>
कुर्यात्स सर्वपापेभ्य स्तत्क्षणादेवमुच्यते॥ ६२.२६ ॥<br>
<br>
नवार्बुदसहस्रन्तु न दुःखी जायते नरः। <br>
सुवर्णकमलं गौरी मासि मासि ददन्नरः।<br>
अग्निष्टोमसहस्रस्य यत्‌ फलं तदवाप्नुयात्॥ ६३.२७ ॥<br>
<br>
नारी वा कुरुते या तु कुमारी वा वारनने।<br>
विधवा या तथा नारी सापि तत् फलमाप्नुयात्।<br>
सौभाग्यरोग्यसंपन्ना गौरी लोके महीयते॥ ६३.२८ ॥<br>
<br>
इति पठति श्रृणोति यः प्रसङ्गात्। <br>
कलिकलुषविमुक्तः पार्वती लोकमेति।<br>
मतिमपि च नराणां यो ददाति प्रियार्थम्। <br>
विबुधपतिविमाने नायकः स्यादमोघः॥ ६३.२९ ॥<br>
