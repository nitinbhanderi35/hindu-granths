<br>
नर्मदामाहात्म्ये नानाविधतीर्थमाहात्म्यवर्णनम्।<br>
<br>
मार्कण्डेय उवाच।<br>
तदा प्रभृति ब्रह्माद्या ऋषयश्च तपोधनाः।<br>
सेवन्ते नर्म्मदां राजन्! रागक्रोधविवर्जिताः ॥ १९१.१<br>
<br>
युधिष्ठिर उवाच।<br>
कस्मिन्निपतितं शूलं देवस्य तु महीतले।<br>
तत्र पुण्यं समाख्याहि यथावत् मुनिसत्तम्! ॥ १९१.२<br>
<br>
मार्कण्डेय उवाच।<br>
शूलभेदेऽति विख्यातं तीर्थंपुण्यतमं महत्।<br>
तत्र स्नात्वाऽर्चयेद्देवं गोसहस्रफलं लभेत् ॥ १९१.३<br>
<br>
त्रिरात्रं कारयेद्यस्तु तस्मिंस्तीर्थे नराधिप!।<br>
अर्चयित्वा महादेवं पुनर्जन्म न विद्यते ॥ १९१.४<br>
<br>
भीमेश्वरं ततो गच्छेन्नारदेश्वरमुत्तमम्।<br>
आदित्येशं महापुण्यं तथाघृत मधुस्रवम् ॥ १९१.५<br>
<br>
नन्दिकेशं परिष्वज्य पर्याप्तं जन्मनः फलम्।<br>
वरुणेशं ततः पश्येत् स्वतन्त्रेश्वरमेव च ॥<br>
सर्वतीर्थफलं तस्य पञ्चायतन दर्शनात् ॥ १९१.६<br>
<br>
ततो गच्छेत्तु राजेन्द्र! युद्धं यत्र सुसाधितम्।<br>
कोटितीर्थन्तु विख्यातमसुरा यत्र मोहिताः ॥ १९१.७<br>
<br>
यत्रैव निहता राजन्! दानवा बलदर्पिताः।<br>
तेषां शिरांस्यगृह्णन्त सर्वे देवाः समागताः ॥ १९१.८<br>
<br>
तैस्तु संस्थापितो देवः शूलपाणिर्वृषध्वजः।<br>
कोटिर्विनिहता तत्र तेन कोटीश्वरः स्मृतः ॥ १९१.९<br>
<br>
दर्शनात्तस्य तीर्थस्य सदेहः स्वर्गमारुहेत्।<br>
यदा त्विन्द्रेण क्षुद्रत्वात् वज्रङ्कीलेन यन्त्रितम् ॥ १९१.१०<br>
<br>
तदा प्रभृति लोकानां स्वर्गमार्गो निवारितः।<br>
सघृतं श्रीफलं जग्ध्वा कृत्वा चैष प्रदक्षिणम् ॥ १९१.११<br>
<br>
पार्वतं सहदीपन्तु शिरसा चैव धारयेत्।<br>
सर्वकामसुसम्पन्नो राजा भवति पाण्डव? ॥ १९१.१२<br>
<br>
मृतो रुद्रत्वमाप्नोति ततोऽसौ जायते पुनः।<br>
स्वर्गादेत्य भवेद्राजा राज्यं कृत्वा दिवं व्रजेत् ॥ १९१.१३<br>
<br>
बहुनेत्रं ततः पश्येत् त्रयोदश्यान्तु मानवः।<br>
स्नातमात्रो नरस्तत्र सर्वयज्ञफलं लभेत् ॥ १९१.१४<br>
<br>
ततो गच्छेत्तु राजेन्द्र! तीर्थं परमशोभनम्।<br>
नराणां पापनाशाय ह्यगस्त्येश्वरमुत्तमम् ॥ १९१.१५<br>
<br>
तत्र स्नात्वा नरो राजन्! ब्रह्मलोके महीयते।<br>
कार्तिकस्य तु मासस्य कृष्णपक्षे चतुर्दशी ॥ १९१.१६<br>
<br>
घृतेन स्नापयेद्देवं समाधिस्थो जितेन्द्रियः।<br>
एकविंशकुलोपेतो न च्यवेदैश्वरात् पुरात् ॥ १९१.१७<br>
<br>
धेनुमुपाहनच्छत्रे दद्याच्च घृतकम्बलम्।<br>
भोजनं चैव विप्राणां सर्वं कोटिगुणं भवेत् ॥ १९१.१८<br>
<br>
ततो गच्छेच्च राजेन्द्र! वलाकेश्वरमुत्तमम्।<br>
तत्र स्नात्वा नरो राजन्! सिंहासनपतिर्भवेत् ॥ १९१.१९<br>
<br>
नर्मदा दक्षिणे कूले तीर्थं शक्रस्य विश्रुतम्।<br>
उपोष्य रजनीमेकां स्नानं तत्र समाचरेत् ॥ १९१.२०<br>
<br>
स्नानं कृत्वा यथान्यायमर्चयेच्च जनार्दनम्।<br>
गोसहस्रफलं तस्य विष्णुलोकं स गच्छति ॥ १९१.२१<br>
<br>
ऋषितीर्थं ततो गच्छेत् सर्वपापहरं नृणाम्।<br>
स्नातमात्रो नरस्तत्र गोसहस्रफलं लभेत् ॥ १९१.२२<br>
<br>
देवतीर्थं ततो गच्छेद् ब्रह्मणा निर्मितं पुरा।<br>
तत्र स्नात्वा नरो राजन्! ब्रह्मलोके महीयते ॥ १९१.२३<br>
<br>
अमरकण्टकं गच्छेदमरैः स्थापितं पुरा।<br>
स्नातमात्रो नरस्तत्र रुद्रलोके महीयते ॥ १९१.२४<br>
<br>
ततो गच्छेच्च राजेन्द्र! रावणेश्वरमुत्तमम्।<br>
तत् पञ्चायतनं दृष्ट्वा मुच्यते ब्रह्महत्यया ॥ १९१.२५<br>
<br>
ऋणतीर्थं ततो गच्छेदृणेभ्यो मुच्यते ध्रुवम्।<br>
वदेश्वरं ततो दृष्ट्वा पर्याप्तं जन्मनः फलम् ॥ १९१.२६<br>
<br>
भीमेश्वरं ततो गच्छेत् सर्वव्याधिविनाशनम्।<br>
स्नातमात्रो नरो राजन्! सर्वदुःखैः प्रमुच्यते ॥ १९१.२७<br>
<br>
ततो गच्छेत्तु राजेन्द्रु! तुरा सङ्गममुत्तमम्।<br>
तत्र स्नात्वा महादेवमर्चयन्सिद्धिमाप्नुयात् ॥ १९१.२८<br>
<br>
सोमतीर्थं ततो गच्छेत् पश्येच्चन्द्रमनुत्तमम्।<br>
तत्र स्नात्वा नरो राजन्! भक्त्या परमया युतः ॥ १९१.२९<br>
<br>
तत्क्षणाद्दिव्यदेहस्थः शिववन्मोदते चिरम्।<br>
षष्टिवर्षसहस्राणि रुद्रलोके महीयते ॥ १९१.३०<br>
<br>
ततो गच्छेत्तु राजेन्द्र! पिङ्गलेश्वरमुत्तमम्।<br>
अहोरात्रोपवासेन त्रिरात्रफलमाप्नुयात् ॥ १९१.३१<br>
<br>
तस्मिंस्तीर्थे तु राजेन्द्र! कपिलां यः प्रयच्छति।<br>
यावन्ति तस्या रोमाणि तत्प्रसूतिकुलेषु च ॥ १९१.३२<br>
<br>
तावद्वर्षसहस्राणि रुद्रलोके महीयते।<br>
यस्तु प्राणपरित्यागं कुर्यात्तत्र नराधिप! ॥ १९१.३३<br>
<br>
अक्षयं मोदते कालं यावच्चन्द्रदिवाकरौ।<br>
नर्मदा तटमाश्रित्य तिष्ठेयुर्यत्र मानवाः ॥ १९१.३४<br>
<br>
ते मृताः स्वर्गमायान्ति सन्तः सुकृतिनो यथा।<br>
सुरेश्वरं ततो गच्छेन्नाम्ना कर्कोटकेश्वरम् ॥ १९१.३५<br>
<br>
गङ्गावतरते तत्र दिने पुण्ये न संशयः।<br>
नन्दितीर्थं ततो गच्छेत् स्नानं तत्र समाचरेत् ॥ १९१.३६<br>
<br>
तुष्यते तस्य नन्दीशः सोमलोके महीयते।<br>
ततो दीपेश्वरं गच्छेद्व्यासतीर्थं तपोवनम् ॥ १९१.३७<br>
<br>
निवर्तिता पुरा तत्र व्यासभीता महानदी।<br>
हुङ्कारिता तु व्यासेन दक्षिणेन ततो गता ॥ १९१.३८<br>
<br>
प्रदक्षिणं तु यः कुर्यात् तस्मिन् तीर्थे नराधिप।<br>
अक्षयं मोदते कालं यावच्चन्द्रदिवाकरौ ॥ १९१.३९<br>
<br>
व्यासस्तस्य भवेत् प्रीतः प्राप्नुयादीप्सितं फलम्।<br>
सूत्रेण वेष्टयित्वा तु दीपो देयः सवेदिकः ॥ १९१.४०<br>
<br>
क्रीडन्ति ह्यक्षयं कालं यथा रुद्रस्तथैव च।<br>
ततो गच्छेच्च राजेन्द्र! ऐरण्डी तीर्थमुत्तमम् ॥ १९१.४१<br>
<br>
सङ्गमे तु नरः स्नात्वा मुच्यते सर्वपातकैः।<br>
ऐरण्डी त्रिषु लोकेषु विख्याता पापनाशिनी ॥ १९१.४२<br>
<br>
अथवाश्वयुजे मासि शुक्लपक्षे तु चाष्टमी।<br>
शुचिर्भूत्वा नरः। स्नात्वा सोपवासपरायणः ॥ १९१.४३<br>
<br>
ब्राह्मणं भोजयेदेकं कोटिर्भवति भोजिता।<br>
मृत्तिकां शिरसि स्थाप्य ह्यवगाह्य च वै जलम् ॥ १९१.४४<br>
<br>
नर्मदोदकसंमिश्रं मुच्यते सर्वकिल्बिषैः।<br>
प्रदक्षिणं तु यः कुर्यात् तस्मिन् तीर्थे नराधिप ॥ १९१.४५<br>
<br>
प्रदक्षणीकृता तेन सप्तद्वीपा वसुन्धरा।<br>
ततः सुवर्णसलिले स्नात्वा दत्त्वा तु काञ्चनम् ॥ १९१.४६<br>
<br>
काञ्चनेन विमानेन रुद्रलोके महीयते।<br>
ततः स्वर्गाच्च्युतः कालाद्राजा भवति वीर्यवान् ॥ १९१.४७<br>
<br>
ततो गच्छेच्च राजेन्द्र! हीक्षुनद्यास्तु सङ्गमम्।<br>
त्रैलोक्यविश्रुतं दिव्यं तत्र सन्निहितः शिवः ॥ १९१.४८<br>
<br>
तत्र स्नात्वा नरो राजन्! गाणपत्यमवाप्नुयात्।<br>
स्कन्दतीर्थं ततो गच्छेत् सर्वपापप्रणाशनम् ॥ १९१.४९<br>
<br>
तत्तीर्थं त्रिविधं पापं स्नानमात्राद्व्यपोहति।<br>
लिङ्गसारं ततो गच्छेत् स्नानं तत्र समाचरेत् ॥ १९१.५०<br>
<br>
गोसहस्रफलं तस्य रुद्रलोके महीयते।<br>
भङ्गतीर्थं ततो गच्छेत् सर्वपापप्रणाशनम् ॥ १९१.५१<br>
<br>
तत्र गत्वा तु राजेन्द्र! स्नानं तत्र समाचरेत्।<br>
सप्तजन्मकृतैः पापैर्मुच्यते नात्र संशयः ॥ १९१.५२<br>
<br>
वटेश्वरं ततो गच्छेत् सर्वतीर्थमनुत्तमम्।<br>
तत्र स्नात्वा नरो राजन्! गोसहस्रफलं लभेत् ॥ १९१.५३<br>
<br>
सङ्गमेशन्ततो गच्छेत् सर्वदेवनमस्कृतम्।<br>
स्नानमात्रान्नरस्तत्र चेन्द्रत्वं लभेत् ध्रुवम्॥ १९१.५४<br>
<br>
कोटितीर्थं ततो गच्छेत् सर्वपापहरं परम्।<br>
तत्र स्नात्वा नरो राज्यं लभते नात्र संशयः ॥ १९१.५५<br>
<br>
तत्र तीर्थं समासाद्य दत्त्वा दानं तु यो नरः।<br>
तस्य तीर्थप्रभावेण सर्वं कोटिगुणं भवेत् ॥ १९१.५६<br>
<br>
अथ नरी भवेत् काचित् तत्र स्नानं समाचरेत्।<br>
गौरीतुल्या भवेत् सापि त्विन्द्रपत्नी न संशयः ॥ १९१.५७<br>
<br>
अङ्गारेशं ततो गच्छेत् स्नानं तत्र समाचरेत्।<br>
स्नातमात्रो नरस्तत्र रुद्रलोके महीयते ॥ १९१.५८<br>
<br>
अङ्गारक चतुर्थ्यान्तु स्नानं तत्र समाचरेत्।<br>
अक्षयं मोदते कालं शुचिः प्रयतमानसः ॥ १९१.५९<br>
<br>
अयोनिसम्भवे स्नात्वा न पश्येद्योनिसङ्कटम्।<br>
पाण्डवेशन्तु तत्रैव स्नानं तत्र समाचरेत् ॥ १९१.६०<br>
<br>
अक्षयं मोदते कालमबध्यैस्त्रिदशैरपि।<br>
विष्णुलोकं ततो गत्वा क्रीडते भोगसंयुतः ॥ १९१.६१<br>
<br>
तत्र भुक्त्वा महाभोगान् मर्त्यराजोऽभिजायते।<br>
कठेश्वरं ततो गच्छेत्तत्र स्नानं समाचरेत् ॥ १९१.६२<br>
<br>
उत्तरायण-संप्राप्तो यदिच्छेत् तस्य तद् भवेत्।<br>
चन्द्रभागां ततो गच्छेत्तत्र स्नानं समाचरेत् ॥ १९१.६३<br>
<br>
स्नातमात्रो नरो राजन्! सोमलोके महीयते।<br>
ततो गच्छेत्तु राजेन्द्र! तीर्थं शक्रस्य विश्रुतम् ॥ १९१.६४<br>
<br>
पूजितं देवराजेन देवैरपि नमस्कृम्।<br>
तत्र स्नात्वा नरो राजन्! दानं दत्त्वा तु काञ्चनम् ॥ १९१.६५<br>
<br>
अथवा नीलवर्णाभं वृषभं यः समुत्सृजेत्।<br>
वृषभस्य तु रोमाणि तत्प्रसूतिकुलेषु च ॥ १९१.६६<br>
<br>
तावद्वर्षसहस्राणि नरो हरपुरे वसेत्।<br>
ततः स्वर्गात्परिभ्रष्टो राजा भवति वीर्यवान् ॥ १९१.६७<br>
<br>
अश्वानां श्वेतवर्णानां सहस्राणां नराधिप!।<br>
स्वामी भवति मर्त्येषु तस्य तीर्थप्रभावतः ॥ १९१.६८<br>
<br>
ततो गच्छेत्तु राजेन्द्र! ब्रह्मावर्तमनुत्तमम्।<br>
तत्र स्नात्वा नरो राजन्! तर्पयेत् पितृदेवताः ॥ १९१.६९<br>
<br>
उपोष्य रजनीमेकां पिण्डं दत्त्वा यथाविधि।<br>
कन्यागते तथादित्ये अक्षयं स्यान्नराधिप! ॥ १९१.७०<br>
<br>
ततो गच्छेच्च राजेन्द्र! कपिला तीर्थमुत्तमम्।<br>
तत्र स्नात्वा नरो राजन्! कपिलां यः प्रयच्छति ॥ १९१.७१<br>
<br>
सम्पूर्णपृथिवीं दत्त्वा यत् फलं तदवाप्नुयात्।<br>
नर्मदेशं परं तीर्थं न भूतं न भविष्यति ॥ १९१.७२<br>
<br>
तत्र स्नात्वा नरो राजन्नश्वमेधफलं लभेत्।<br>
नर्मदा दक्षिणे कूले सङ्गमेश्वरमुत्तमम् ॥ १९१.७३<br>
<br>
तत्र स्नात्वा नरो राजन्! सर्वयज्ञफलं लभेत्।<br>
तत्र सर्वाद्यतो राजा पृथिव्यामेव जायते ॥ १९१.७४<br>
<br>
सर्वलक्षणसम्पूर्णः सर्वव्याधिविवर्जितः।<br>
नर्मदे चोत्तरे कूले तीर्थं परमशोभनम् ॥ १९१.७५<br>
<br>
आदित्यायतनं दिव्यमीश्वरेण तु भाषितम्।<br>
तस्य तीर्थप्रभावेण दत्तं भवति चाक्षयम् ॥ १९१.७६<br>
<br>
हरिद्रा व्याधिनो ये तु ये च दुष्कृतकर्मिणः।<br>
मुच्यन्ते सर्वपापेभ्यः सूर्यलोकं तु यान्ति ते ॥ १९१.७७<br>
<br>
माघमासे तु संप्राप्ते शुक्लपक्षस्य सप्तमी।<br>
वसेदायतने तत्र निराहारो जितेन्द्रियः ॥ १९१.७८<br>
<br>
न जरा व्याधितो मूको न चान्धो बधिरोऽथवा।<br>
सुभगो रूपसंपन्नः स्त्रीणां भवति वल्लभः ॥ १९१.७९<br>
<br>
एवं तीर्थं महापुण्यं मार्कण्डेयेन भाषितम्।<br>
ये न जानन्ति राजेन्द्र! वञ्चितास्ते न संशयः ॥ १९१.८०<br>
<br>
गर्गेश्वरं ततो गच्छेत् स्नानं तत्र समाचरेत्।<br>
स्नातमात्रो नरस्तत्र स्वर्गलोकमवाप्नुयात् ॥ १९१.८१<br>
<br>
मोदते स्वर्गलोकस्थो यावदिन्द्राश्चतुर्दश।<br>
समीपतः स्थितं तस्य नागेश्वर तपोवनम् ॥ १९१.८२<br>
<br>
तत्र स्नात्वा तु राजेन्द्र! नागलोकमवाप्नुयात्।<br>
वह्निभिर्नागकन्याभिः क्रीडते कालमक्षयम् ॥ १९१.८३<br>
<br>
कुबेरभवनं गच्छेत् कुबेरो यत्र संश्थितः।<br>
कालेश्वरं परं तीर्थं कुबेरो यत्र तोषितः ॥ १९१.८४<br>
<br>
तत्र स्नात्वा तु राजेन्द्र! सर्वसम्पदमाप्नुयात्।<br>
ततः पश्चिमतो गच्छेत् मारुतालयमुत्तमम् ॥ १९१.८५<br>
<br>
तत्र स्नात्वा तु राजेन्द्र! शुचिर्भूत्वा समाहितः।<br>
काञ्चनं तु ततो दद्याद्यथाशक्ति सुबुद्धिमान् ॥ १९१.८६<br>
<br>
पुष्पकेण विमानेन वायुलोकं स गच्छति।<br>
यमतीर्थं ततो गच्छेत् माघमासे युधिष्ठिर! ॥ १९१.८७<br>
<br>
कृष्णपक्षे चतुर्दश्यां स्नानं तत्र समाचरेत्।<br>
नक्तम्भोज्यं ततः कुर्य्यान्नपश्येद्योनिसङ्कटम् ॥ १९१.८९<br>
<br>
अहल्या तीर्थं ततो गच्छेत् स्नानं तत्र समाचरेत्।<br>
स्नातमात्रो नरस्तत्र ह्यप्सरोभिः प्रमोदते ॥ १९१.८९<br>
<br>
अहल्या च तपस्तप्त्वा तत्र मुक्तिमुपागता।<br>
चैत्रमासे तु संप्राप्ते शुक्लपक्षे चतुर्दशी ॥ १९१.९०<br>
<br>
कामदेवदिने तस्मिन्नहल्यां यस्तु पूजयेत्।<br>
यत्र यत्र नरोत्पन्नो वरस्तत्र प्रियो भवेत् ॥ १९१.९१<br>
<br>
स्त्रीवल्लभो भवेच्छ्रीमान् कामदेव इवापरः।<br>
अयोध्यान्तु समासाद्य तीर्थं रामस्य विश्रुतम् ॥ १९१.९२<br>
<br>
स्नातमात्रो नरस्तत्र सर्वपापैः प्रमुच्यते।<br>
सोमतीर्थं ततो गच्छेत् स्नानं तत्र समाचरेत् ॥ १९१.९३<br>
<br>
स्नातमात्रो नरस्तत्र सर्वपापैः प्रमुच्यते।<br>
सोमग्रहे तु राजेन्द्र! पापक्षयकरं नृणाम् ॥ १९१.९४<br>
<br>
त्रैलोक्यविश्रुतं राजन्! सोमतीर्थं महाफलम्।<br>
यस्तु चान्द्रायणं कुर्यात्तस्मिंस्तीर्थे नराधिप! ॥ १९१.९५<br>
<br>
सर्वपापविशुद्धात्मा सोमलोकं स गच्छति।<br>
अग्निप्रवेशेऽथ जले अथवापि ह्यनाशके ॥ १९१.९६<br>
<br>
सोमतीर्थे मृतो यस्तु नाऽसौ मर्त्येऽभिजायते।<br>
शुभतीर्थं ततो गच्छेत् स्नानं तत्र समाचरेत् ॥ १९१.९७<br>
<br>
स्नातमात्रो नरस्तत्र गोलोकेषु महीयते।<br>
ततो गच्छेच्च राजेन्द्र! विष्णुतीर्थमनुत्तमम् ॥ १९१.९८<br>
<br>
योधनी पुरमाख्यातं विष्णुस्थानमनुत्तमम्।<br>
असुरा योधितास्तत्र वासुदेवेन कोटिशः ॥ १९१.९९<br>
<br>
तत्र तीर्थं समुत्पन्नं विष्णुः प्रीतो भवेदिह।<br>
अहोरात्रोपवासेन ब्रह्महत्यां व्यपोहति ॥ १९१.१००<br>
<br>
ततो गच्छेत् तु राजेन्द्र! तापसेश्वसमुत्तमम्।<br>
हरिणीव्याधसन्त्रस्ता पतिता यत्र सा मृगी ॥ १९१.१०१<br>
<br>
जले प्रक्षिप्त यात्रा तु अन्तरिक्षं गता च सा<br>
व्याधो विस्मित चित्तस्तु परं विस्मयमागतः ॥ १९१.१०२<br>
<br>
तेन तापेश्वरं तीर्थं न भूतं न भविष्यति।<br>
ततो गच्छेत्तु राजेन्द्र! ब्रह्मतीर्थमनुत्तमम् ॥ १९१.१०३<br>
<br>
अमोहकमिति ख्यातं पितृंश्वैवात्र तर्पयेत्।<br>
पौर्णमास्याममायान्तु श्राद्धं कुर्याद्यथाविधि ॥ १९१.१०४<br>
<br>
तत्र स्नात्वा नरो राजन्! पितृपिण्डन्तु दापयेत्।<br>
गजरूपा शिला तत्र तोयमध्ये प्रतिष्ठिता ॥ १९१.१०५<br>
<br>
तस्यान्तु दापयेत् पिण्डं वैशाख्यान्तु विशेषतः।<br>
तृप्यन्ति पितरस्तत्र यावत्तिष्ठति मेदिनी ॥ १९१.१०६<br>
<br>
ततो गच्छेच्च राजेन्द्र! सिद्धेश्वरमनुत्तमम्।<br>
तत्र स्नात्वा नरो राजन्! गणपत्यन्तिकं व्रजेत् ॥ १९१.१०७<br>
<br>
ततो गच्छेत्तु राजेन्द्र! लिङ्गो यत्र जनार्दनः।<br>
तत्र स्नात्वा तु राजेन्द्र! विष्णुलोके महीयते ॥ १९१.१०८<br>
<br>
नर्मदा दक्षिणे कूले तीर्थं परमशोभनम्।<br>
वामदेवः स्वयं तत्र तपोऽतप्यत वै महत् ॥ १९१.१०९<br>
<br>
दिव्यं वर्ष सहस्रन्तु हुताशः शुक्रपर्वणि।<br>
एते दग्धास्तु ते सर्वे कुसुमेश्वर संस्थिताः ॥ १९१.११०<br>
<br>
श्वेतपर्वा यमश्चैव हुताशः शुक्रपर्वणि।<br>
एते दग्धास्तु ते सर्वे कुसुमेश्वर संस्थिताः ॥ १९१.१११<br>
<br>
श्वेतपर्वा यमश्चैव हुताशः शुक्रपर्वणि।<br>
एते दग्धास्तु ते सर्वे कुसुमेश्वर संश्थिताः ॥ १९१.११२<br>
<br>
मोक्षयित्वा तु तान् सर्वान् नर्मदा तटमास्थितः।<br>
ततस्तीर्थप्रभावेण पुनर्देवत्वमागताः ॥ १९१.११३<br>
<br>
त्वत्प्रसादान्महादेव! तीर्थं भवतु चोत्तमम्।<br>
अर्द्धयोजनविस्तीर्णं क्षेत्रं दिक्षु समन्ततः ॥ १९१.११४<br>
<br>
तस्मिंतीर्थे नरः स्नात्वा चोपवासपरायणः।<br>
कुसुमायुधरूपेण रुद्रलोके महीयते ॥ १९१.११५<br>
<br>
वैश्वानरो यमाश्चैव कामदेवस्तथा मरुत्।<br>
तपस्तप्त्वा तु राजेन्द्र! परां सिद्धिमवाप्नुयुः ॥ १९१.११६<br>
<br>
अङ्कोलस्य समीपे तु नास्तिदूरे तु तस्य वै।<br>
स्नानं दानञ्च तत्रैव भोजनं पिण्डमेव च ॥ १९१.११७<br>
<br>
अग्निप्रवेशेऽथ जले अथवा तुह्यनाशके।<br>
अनिवर्तिका गतिस्तस्य मृतस्यामुत्र जायते ॥ १९१.११८<br>
<br>
त्र्यम्बकेन तु तोयेन यश्चरुं श्रपयेन्नरः।<br>
अङ्कोलमूले दत्त्वा तु पिण्डं चैव यथाविधि ॥ १९१.११९<br>
<br>
तृप्यन्ति पितरस्तस्य यावच्चन्द्रदिवाकरौ।<br>
उत्तरे त्वयने प्राप्ते घृतस्नानङ्करोति यः ॥ १९१.१२०<br>
<br>
पुरुषो वाथ स्त्री वापि वसेदायतने शुचिः।<br>
सिद्धेश्वरस्य देवस्य प्रातः पूजां प्रकल्पयेत् ॥ १९१.१२१<br>
<br>
स यां गतिमवाप्नोति न तां सर्वैर्महामखैः।<br>
यदावतीर्णः कालेन रूपवान् शुभगो भवेत् ॥ १९१.१२२<br>
<br>
मर्त्ये भवति राजा च त्वासमुद्रान्त-गोचरे।<br>
क्षेत्रपालं न पश्येत्तु दण्डपाणिं महाबलम् ॥ १९१.१२३<br>
<br>
वृथा तस्य भवेद्यात्रा ह्यदृष्ट्वा कर्णकुण्डलम्।<br>
एवं तीर्थफलं ज्ञात्वा सर्वे देवाः समागताः <br>
मुञ्चन्ति कुसुमैर्वृष्टिं तेन तत् कुसुमेश्वरम् ॥ १९१.१२४<br>
<br>
