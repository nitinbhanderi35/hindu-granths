अश्वरथाख्यमहादानविधिवर्णनम्।<br>
<br>
मत्स्य उवाच।<br>
अथातः संप्रवक्ष्यामि महादानमनुत्तमम्।<br>
पुण्यमश्वरथं नाम महापातकनाशनम् ॥  २८१.१<br>
<br>
पुण्यं दिनमथासाद्य कृत्वा ब्राह्मणवाचनम्।<br>
लोकेशावाहनं कुर्यात् तुला पुरुषदानवत् ॥  २८१.२<br>
<br>
ऋत्विक्मण्डपसम्भारभूषणाच्छादनादिकम्।<br>
कृष्णाजिने तिलान् कृत्वा काञ्चनं स्थापयेत् रथम् ॥  २८१.३<br>
<br>
अष्टाश्वं चतुरश्वं वा चतुश्चक्रं सकूबरम्।<br>
ऐन्द्रनीलेन कुम्भेन ध्वजरूपेण संयुतम् ॥  २८१.४<br>
<br>
लोकपालाष्टकं तद्वत् पद्मरागदलान्वितम्।<br>
चतुरः पूर्णकलशान् धान्यान्यष्टादशैव तु ॥  २८१.५<br>
<br>
कौशेयवस्त्र संयुक्तमुपरिष्टाद्वितानकम्।<br>
माल्येक्षुफलसंयुक्तं पुरुषेण समन्वितम् ॥  २८१.६<br>
<br>
यो यद्भक्तः पुमान् कुर्यात् स तन्नाम्नाधिवासनम्।<br>
छत्र चामर कौशेय वस्त्रोपानह पादुकम् ॥  २८१.७<br>
<br>
गोभिर्विभवतः सार्द्धं दद्याच्च शयनादिकम्।<br>
आभारात्त्रिपलादूर्ध्वं शक्तितः कारयेद् बुधः ॥  २८१.८<br>
<br>
अश्वाष्टकेन संयुक्तं चतुर्भिरथ वाजिभिः।<br>
द्वाभ्यामपि युतं दद्याद्धेमसिंहध्वजान्वितम् ॥  २८१.९<br>
<br>
चक्ररक्षावुभौ तस्य तुरगस्था यथाश्विनौ।<br>
पुण्यकालमथावाप्य पूर्ववत्स्नापितौ द्विजैः ॥  २८१.१०<br>
<br>
त्रिः प्रदक्षिणमावृत्य गृहीतकुसुमाञ्जलिः।<br>
शुक्लमाल्याम्बरो दद्यादिमं मन्त्रमुदीरयेत् ॥  २८१.११<br>
<br>
नमो नमः पापविनाशनाय विश्वात्मने वेदतुरङ्गमाय।<br>
धाम्नामधीशाय दिवाकराय पापौघदावानल! देहि शान्तिम् ॥  २८१.१२<br>
<br>
वस्वष्टकादित्यमरुद्गणानां त्वमेव धाता परमं निधानम्।<br>
यतस्ततो मे हृदयं प्रयातु धर्मैकतानत्वमघौघनाशात् ॥  २८१.१३<br>
<br>
इति तुरगरथप्रदानमेकं भवभयसूदनमत्र यः करोति।<br>
स कलुषपटलैर्विमुक्तदेहः परममुपैति पदं पिनाकपाणेः ॥  २८१.१४<br>
<br>
देदीप्यमानवपुषां विजितप्रभावमाक्रम्य मण्डलमखण्डितचण्डभानोः।<br>
सिद्धाङ्गनानयनषट्पद पीयमान वक्त्राम्बुजोऽम्बुजभवेन चिरं सहास्ते ॥  २८१.१५<br>
<br>
इति पठति श्रृणोति वा य इत्थं कनकतुरगरथप्रदानमस्मिन्।<br>
न स नरकपुरं व्रजेत् कदाचिन्नरक रिपोर्भवनं प्रयाति भूयः ॥  २८१.१६<br>
