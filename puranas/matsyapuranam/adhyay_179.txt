<br>
<br>
भवमाहात्म्यवर्णनम्।<br>
ऋषय ऊचुः।<br>
श्रुतः पद्मोद्भवस्तात विस्तरेण त्वयेरितः।<br>
समासाद् भव माहात्म्यं भैरवस्य विधीयताम् ।।  १७९.१ ।।<br>
<br>
सूत उवाच।<br>
तस्यापि देवदेवस्य श्रृणुध्वं कर्म चोत्तमम्।<br>
आसीद्दैत्योऽन्धको नाम भिन्नाञ्जन चयोपमः ।।  १७९.२ ।।<br>
<br>
तपसा महतायुक्तो ह्यबध्यस्त्रिदिवौकसाम्।<br>
स कदाचित् महादेवं पार्वत्या सहितं प्रभुम् ।।  १७९.३ ।।<br>
<br>
क्रीडमानं तदा दृष्ट्वा हर्तुं देवीं प्रचक्रमे।<br>
तस्य युद्धं तदा घोरमभवत् सह शम्भुना ।।  १७९.४ ।।<br>
<br>
आवन्त्ये विषये घोरे महाकालवनं प्रति।<br>
तस्मिन्युद्धे तदा रुद्रश्चान्धकेनातिपीडितः ।।  १७९.५ ।।<br>
<br>
सुषुवे बाणमत्युग्र नाम्ना पाशुपतं हि तत्।<br>
रुद्रबाणविनिर्भेदाद्रुधिरादन्धकस्य तु ।।  १७९.६ ।।<br>
<br>
अन्धकाश्च समुत्पन्नाः शतशोऽथ सहस्रशः।<br>
तेषां विदार्यमाणानां रुधिरादपरे पुनः ।।  १७९.७ ।।<br>
<br>
बभूवुरन्धका घोरा यैर्व्याप्तमखिलं जगत्।<br>
एवं मायाविनं दृष्ट्वा तञ्च देवस्तदान्धकम् ।।  १७९.८ ।।<br>
<br>
पानार्थमन्धकास्रस्य सोऽसृजन्मातरस्तदा।<br>
माहेश्वरी तथाब्राह्मी कौमारी मालिनी तथा ।।  १७९.९ ।।<br>
<br>
सौपर्णी ह्यथ वायव्या शाक्री वै नैऋती तथा।<br>
सौरी सौम्या शिवा दूती चामुण्डा चाथ वारुणी ।।  १७९.१० ।।<br>
<br>
वाराही नारसिंहीच वैष्णवीच चलच्छिखा। <br>
शतानन्दा भगानन्दा पिच्छिला भगमालिनी ।।  १७९.११ ।।<br>
<br>
बला चातिबला रक्ता सुरभी मुखमण्डिका।<br>
मातृनन्दा सुनन्दाच विडाली शकुनी तथा ।।  १७९.१२ ।।<br>
<br>
रेवतीच महारक्ता तथैव पिल पिच्छिका।<br>
जयाच विजया चैव जयन्ती चापराजिता ।।  १७९.१३ ।।<br>
<br>
काली चैव महाकाली दूती चैव तथैव च।<br>
सुभागा दुर्भगा चैव कराली नन्दिनी तथा ।।  १७९.१४ ।।<br>
<br>
अदितिश्च दितिश्चैव मारीवै मृत्युरेव च।<br>
कर्णमोटी तथा ग्राम्या उलूकीच घटोदरी ।।  १७९.१५ ।।<br>
<br>
कपाली वज्रहस्ता च पिशाची राक्षसी तथा।<br>
भुशुण्डी शाङ्करी चण्डा लाङ्गली कुटभी तथा ।।  १७९.१६ ।।<br>
<br>
खेटा सुलोचना धूम्रा एकवीरा करालिनी।<br>
विशालदंष्ट्रिणी श्यामा त्रिजटी कुक्कुटी तथा ।।  १७९.१७ ।।<br>
<br>
वैनायकी च वैताली उन्मत्तो दुम्वरी तथा।<br>
सिद्धिश्च लेलिहाना च केकरी गर्दभी तथा ।।  १७९.१८ ।।<br>
<br>
भ्रुकुटी बहुपुत्रीच प्रेतयाना विडम्बिनी।<br>
क्रौञ्चा शैलमुखी चैव विनता सुरमा दनुः ।।  १७९.१९ ।।<br>
<br>
उषा रम्भा मेनकाच सलिला चित्ररूपिणी।<br>
स्वाहा स्वधा वषट्कारा धृतिर्ज्येष्ठाकपर्दिनी ।।  १७९.२० ।।<br>
<br>
माया विचित्ररूपा च कामरूपा च सङ्गमा।<br>
मुखेविला मङ्गला च महानासा महामुखी ।।  १७९.२१ ।।<br>
<br>
कुमारी रोचना भोमा सदाहा सा मदोद्धता।<br>
अलम्बाक्षी कालपर्णी कुम्भकर्णो महासुरी ।।  १७९.२२ ।।<br>
<br>
केशिनी शङ्किनी लम्बा पिङ्गला लोहितामुखी।<br>
घण्टारवाथ दंष्ट्राला रोचना काकजङ्घिका ।।  १७९.२३ ।।<br>
<br>
गोकर्णिकाच मुखिका महाग्रीवा महामुखी।<br>
उल्कामुखी धूमशिखा कम्पिनी परिकम्पिनी ।।  १७९.२४ ।।<br>
<br>
मोहना कम्पनाक्ष्वेला निर्भया बाहुशाहिनी।<br>
सर्पकर्णी तथैकाक्षी विशोका नन्दिनी तथा ।।  १७९.२५ ।।<br>
<br>
जोत्स्ना मुखी च रभसा निकुम्भा रक्तकम्पना।<br>
अविकारा महाचित्रा चन्द्रसेना मनोरमा ।।  १७९.२६ ।।<br>
<br>
अदर्शना हरत्पापा मातङ्गी लम्बमेखला।<br>
अवाला वञ्चना काली प्रमोदा लाङ्गलावती ।।  १७९.२७ ।।<br>
<br>
चित्ता चित्तजला कोणा शान्तिकाघविनाशिनी।<br>
लम्बस्तनी लम्बसटा विसटा वासचूर्णिनी ।।  १७९.२८ ।।<br>
<br>
स्खलन्ती दीर्घकेशीच सुचिरा सुन्दरी शुभा।<br>
अयोमुखी कटुमुखी क्रोधनीच तथाशनी ।।  १७९.२९ ।।<br>
<br>
कुटुम्बिका मुक्तिका च चन्द्रिका बलमोहिनी।<br>
सामान्या हासिनी लम्बा कोविदारी समासवी ।।  १७९.३० ।।<br>
<br>
कङ्कुकर्णी महानादा महादेवी महोदरी।<br>
हुङ्कारी रुद्रसुसटा रुद्रेशी भूतडामरी ।।  १७९.३१ ।।<br>
<br>
पिण्डजिह्वा चलज्ज्वाला शिवा ज्वालामुखी तथा।<br>
एताश्चान्याश्च देवेशः सोऽसृजन्मातरस्तदा ।।  १७९.३२ ।।<br>
<br>
अन्धकानां महाघोराः पपुस्तद्रुधिरं तदा। <br>
ततोऽन्धकासृजः सर्वाः परां तृप्तिमुपागताः ।।  १७९.३३ ।।<br>
<br>
तासु तृप्तासु संभूता भूय एवान्धकप्रजाः।<br>
अर्दितस्तैर्महादेवः शूलमुद्गर पाणिभिः ।।  १७९.३४ ।।<br>
<br>
ततः स शङ्करो देवस्त्वन्धकै र्व्याकुलीकृतः।<br>
जगाम शरणं देवं वासुदेवमजं विभुम् ।।  १७९.३५ ।।<br>
<br>
ततस्तु भगवान् विष्णुः सृष्टवान् शुष्करेवतीम्।<br>
या पपौ सकलन्तेषामन्धकानामसृक् क्षणात् ।।  १७९.३६ ।।<br>
<br>
तथा तथाऽधिकं देवी संशुष्यति जनाधिप!।<br>
पीयमाने तथातेषामन्धकानां तथासृजि ।<br>
अन्धकास्तु क्षयन्नीताः सर्वं ते त्रिपुरारिणा ।।  १७९.३७ ।।<br>
<br>
मूलान्धकन्तु विक्रम्य तदा शर्वस्त्रिलोकधृक्।<br>
चकार वेगाच्छूलाग्रे स चतुष्टाव शङ्करम् ।।  १७९.३८ ।।<br>
<br>
अन्धकस्तु महावीर्यस्तस्य तुष्टोऽभवद् भवः।<br>
सामीप्यं प्रददौ नित्यं गणेशत्वं तथैव च ।।  १७९.३९ ।।<br>
<br>
ततो मातृगणाः सर्वे शङ्करं वाक्यमब्रुवन्।<br>
भगवन्! भक्षयिष्यामः स देवासुरमानुषान् ।।  १७९.४० ।।<br>
<br>
त्वत्प्रसादाज्जगत् सर्वं तदनुज्ञातुमर्हसि।<br>
शङ्कर उवाच। <br>
भवतीभिः प्रजाः सर्वा रक्षणीया न संशयः ।।  १७९.४१ ।।<br>
<br>
तस्माद्घोरानभिप्रायान्मनः शीघ्रं निवर्त्यताम्।<br>
इत्येवं शङ्करेणोक्तमनादृत्य वचस्तदा।।  १७९.४२ ।।<br>
<br>
भक्षयामासुरत्युग्रास्त्रैलोक्यं सचराचरम्।<br>
त्रैलोक्ये भक्ष्यमाणे तु तदा मातृगणेन वै ।।  १७९.४३ ।।<br>
<br>
नृसिंहमूर्तिं देवेशं प्रदध्यौ भगवाञ्छिवः।<br>
अनादिनिधनं देवं सर्वलोक भवोद्भवम् ।।  १७९.४४ ।।<br>
<br>
दैत्येन्द्रवक्षोरुधिर चर्चिताग्र महानखम्।<br>
विद्युज्जिह्वं महादंष्ट्रं स्फुरत्केसरकण्टकम् ।। <br>
कल्पान्तमारुतक्षुब्धं सप्तपर्ण समस्वनम् ।।  १७९.४५ ।।<br>
<br>
वज्रतीक्ष्णनखं घोरमाकर्ण-व्यादिताननम्।<br>
मेरुशैलप्रतीकाशमुदयार्कसमेक्षणम् ।।  १७९.४६ ।।<br>
<br>
हिमाद्रिशिखराकारं चारुदंष्ट्रोज्वलाननम्।<br>
नखनिःसृतरोषाग्नि ज्वाला केसरमालिनम् ।।  १७९.४७ ।।<br>
<br>
वज्राङ्गदं सुमुकुटं हारकेयूरभूषणम्।<br>
श्रोणीसूत्रेण महता काञ्चनेन विराजितम् ।।  १७९.४८ ।।<br>
<br>
नीलोत्पलदलश्यामं वासोयुगविभूषणम्।<br>
तेजसाक्रान्तसकल ब्रह्माण्डागार सङ्कुलम् ।।  १७९.४९ ।।<br>
<br>
पवनं भ्राम्यमाणानां हुतहव्य-वहार्चिषाम्।<br>
आवर्तसदृशाकारैः संयुक्तं देहलोमजैः ।। १७९.५० ।।<br>
<br>
सर्वपुष्पविचित्राञ्च दारयन्तं महास्रजम्।<br>
स ध्यातमात्रो भगवान् प्रददौ तस्य दर्शनम् ।।  १७९.५१ ।।<br>
<br>
यादृशेनैवरूपेण ध्याते रुद्रेण धीमता।<br>
तादृशेनैव रूपेण दुर्निरीक्ष्येण दैवतैः ।।  १७९.५२ ।।<br>
<br>
प्रणिपत्य तु देवेशं तदा तुष्टाव शङ्करः।<br>
शङ्कर उवाच।<br>
नमस्तेऽतु जगन्नाथ! नरसिंह वपुर्धर! ।।  १७९.५३ ।।<br>
<br>
दैत्यनाथासृजापूर्ण! नखशक्ति विराजित!।<br>
ततः सकल संलग्ने हेमपिङ्गलविग्रह! ।।  १७९.५४ ।।<br>
<br>
नतोऽस्मि पद्मनाभ! त्वां सुरशक्र! जगद्गुरो!।<br>
कल्पान्ताम्भोदनिर्घोष! सूर्यकोटिसमप्रभ ।।  १७९.५५ ।।<br>
<br>
सहस्रयमसंक्रोध! सहस्रेन्द्रपराक्रम!।<br>
सहस्रधनदस्फीत! सहस्रवरुणात्मक! ।।  १७९.५६ ।।<br>
<br>
सहस्रकालरचित! सहस्रनियतेन्द्रिय!।<br>
सहस्रभूमिसद्धैर्य! सहस्रानन्त! मूर्तिमन्! ।।  १७९.५७ ।।<br>
<br>
सहस्रचन्द्रप्रतिम! सहस्रग्रहविक्रम!।<br>
सहस्ररुद्रतेजस्क! सहस्रब्रह्मसंस्तुत! ।।  १७९.५८ ।।<br>
<br>
सहस्रबाहुवर्गोग्र! सहस्रास्य निरीक्षण!।<br>
सहस्रयन्त्रमथन! सहस्रवधमोचन! ।।  १७९.५९ ।।<br>
<br>
अन्धकस्य विनाशाय याः सृष्टाः मातरो मया।<br>
अनादृत्य तु मद्वाक्यम् भक्षयन्त्यद्यताः प्रजाः ।।  १७९.६० ।।<br>
<br>
कृत्वा ताश्च न शक्तोऽहं संहर्तुमपराजित!।<br>
स्वयङ्कृत्वा कथन्तासां विनाशमभिकारये ।।  १७९.६१ ।।<br>
<br>
एवमुक्तः स रुद्रेण नरसिंहवपुर्धरः।<br>
ससर्ज देवो जिह्वायास्तदावाणीश्वरीं हरिः ।।  १७९.६२ ।।<br>
<br>
हृदयाच्च तथा माया गुह्याच्च भवमालिनी।<br>
अस्थिभ्यश्च तथाकाली सृष्टा पूर्वं महात्मना ।।  १७९.६३ ।।<br>
<br>
यया तद्रुधिरम्पीतमन्धकानां महात्मनाम्।<br>
याचास्मिन्कथिता लोके नामतः शुष्करेवती ।।  १७९.६४ ।।<br>
<br>
द्वात्रिंशन्मातरः सृष्टा गात्रेभ्यश्चक्रिणा ततः।<br>
तासां नामानि वक्ष्यामि तानि मे गदतः श्रुणु ।।  १७९.६५ ।।<br>
<br>
सर्वास्तासु महाभागा घण्टाकर्णी तथैव च।<br>
त्रैलोक्यमोहिनी पुण्या सर्वसत्व वशङ्करी ।।  १७९.६६ ।।<br>
<br>
तथा च चक्रहृदया पञ्चमी व्योमचारिणी।<br>
शङ्खिनी लेखिनी चैव कालसङ्कर्षणी तथा ।।  १७९.६७ ।।<br>
<br>
इत्येतः पृष्ठगा राजन्! वागीशानुचराः स्मृताः।<br>
सङ्कर्षणी तथाश्वत्था वीजभावा पराजिता ।।  १७९.६८ ।।<br>
<br>
कल्याणी मधुदंष्ट्री च कमलोत्पल हस्तिका।<br>
इति देव्यष्टकं राजन्! मायानुचरमुच्यते ।।  १७९.६९ ।।<br>
<br>
अजिता सूक्ष्महृदया वृद्धा वेशाश्म दंशना। <br>
नृसिंसभैरवा बिल्वा गरुत्महृदया जया ।।  १७९.७० ।।<br>
<br>
भवमालिन्यनुचरा इत्यष्टौ नृपमातरः।<br>
आकर्णनी सम्भटा च तथैवोत्तरमालिका ।।  १७९.७१ ।।<br>
<br>
ज्वालामुखी भीषणिका कामधेनुश्च बालिका।<br>
तथा पद्मकरा राजन्! रेवत्यनुचराः स्मृताः ।।  १७९.७२ ।।<br>
<br>
अष्टौ महाबलाः सर्वा देवगात्र समुद्भवाः। <br>
त्रैलोक्यसृष्टिसंहार समर्थाः सर्वदेवताः ।।  १७९.७३ ।।<br>
<br>
ताः सृष्टमात्रा देवेन क्रुद्धा मातृगणस्य तु।<br>
प्रधाविता महाराज! क्रोधविस्फारितेक्षणाः ।।  १७९.७४ ।।<br>
<br>
अविषह्य तमन्तासां दृष्टितेजः सुदारुणम्।<br>
तमेव शरणं प्राप्ता नृसिंहो वाक्यमब्रवीत् ।।  १७९.७५ ।।<br>
<br>
यथा मनुष्याः पशवः पालयन्ति चिरात् सुतान्।<br>
जयन्ति ते तथैवाशु यथा वै देवतागणः ।।  १७९.७६ ।।<br>
<br>
भवत्यस्तु तथालोकान्पालयन्तु मयेरिताः।<br>
मनुजैश्च तता देवैर्यजध्वं त्रिपुरान्तकम् ।।  १७९.७७ ।।<br>
<br>
नच बाधा प्रकर्तव्या ये भक्ता स्त्रिपुरान्तके।<br>
येच मां संस्मरन्तीह ते च रक्ष्याः सदा नराः ।।  १७९.७८ ।।<br>
<br>
बलिकर्म करिष्यन्ति युष्माकं ये सदा नराः।<br>
सर्वकामप्रदास्तेषां भविष्यध्वन्तथैव च ।।  १७९.७९ ।।<br>
<br>
उच्छासनादिकं ये च कथयन्ति मयेरितम्।<br>
ते च रक्ष्याः सदालोका रक्षितव्यं मदासनम् ।।  १७९.८० ।।<br>
<br>
रौद्रीं चैव परां मूर्तिं महादेवः प्रदास्यति।<br>
युष्मन्मुख्या महादेव्यस्तदुक्तं परिरक्षय ।।  १७९.८१ ।।<br>
<br>
मया मातृगणः सृष्टो योऽयं विगतसाध्वसः।<br>
एष नित्यं विशालाक्ष्यो मयैव सह रंस्यते ।।  १७९.८२ ।।<br>
<br>
मया सार्द्धं तथा पूजां नरेभ्यश्चैव लप्स्यथ।<br>
पृथक् सुपूजिता लोकैः सर्वान् कामान् प्रदास्यथ ।।  १७९.८३ ।।<br>
<br>
शुष्कां संपूजयिष्यन्ति ये च पुत्रार्थिनो जनाः।<br>
तेषां पुत्रप्रदा देवी भविष्यन्ति न संशयः ।।  १७९.८४ ।।<br>
<br>
एवमुक्त्वा तु भगवान् सह मातृगणेन तु।<br>
ज्वाला मालाकुलवपुस्तत्रैवान्तरधीयत ।।  १७९.८५ ।।<br>
<br>
तत्र तीर्थं समुत्पन्नं कृतशौचेति यज्जगुः।<br>
तत्रापि पूर्वजो देवो जगदार्तिहरो हरः ।।  १७९.८६ ।।<br>
<br>
रौद्रस्य मातृवर्गस्य दत्त्वा रुद्रस्तु पार्थिव। <br>
रौद्रां दिव्यां तनुं तत्र मातृ मध्ये व्यवस्थितः ।।  १७९.८७ ।।<br>
<br>
सप्त ता मातरो देव्यः सार्द्धनारीनरः शिवः।<br>
निवेश्य रौद्रं तत् स्थानं तत्रैवान्तरधीयत ।।  १७९.८८ ।।<br>
<br>
स मातृवर्गस्य हरस्य मूर्तिर्यदा यदा याति च तत्समीपे।<br>
देवेश्वरस्यापि नृसिंहमूर्तेः पूजां विधत्ते त्रिपुरान्धकारिः ।।  १७९.८९ ।।<br>
