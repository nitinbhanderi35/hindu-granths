पितृवंशानुकीर्त्तनम्।<br>
<br>
सूत उवाच।<br>
लोकाः सोमपथा नाम यत्र मारीचनन्दनाः। <br>
वर्त्तन्ते देवपितरो देवा यान् भावयन्त्यलम्॥ १४.१ ।<br>
<br>
अग्निष्वात्ता इति ख्याता यज्वानो यत्रसंस्थिताः। <br>
अच्छोदा नाम तेषान्तु मानसी कन्यकानदी॥ १४.२ ॥<br>
<br>
अच्छोदन्नाम च सरः पितृभिर्निर्मितं पुरा। <br>
अच्छोदा तु तपश्चक्रे दिव्यं वर्ष सहस्रकम्॥ १४.३ ॥<br>
<br>
आजग्मुः पितरस्तुष्टाः किलदातुञ्च तां वरम्। <br>
दिव्यरूपधराः सर्वे दिव्यमाल्यानुलेपनाः॥ १४.४ ॥<br>
<br>
सर्वे युवानो बलिनः कुसुमायुधसन्निभाः। <br>
तन्मध्येऽमावसुं नाम पितरं वीक्ष्य सांऽगना॥ १४.५ ॥<br>
<br>
वव्रे वरार्थिनी संगं कुसुमायुधपीडिता। <br>
योगाद्‌भ्रष्टा तु सा तेन व्यभिचारेण भामिनी॥ १४.६ ॥<br>
<br>
धरान्तु नास्पृशत् पूर्वं पपाताथ भुवस्तले। <br>
तिथावमावसूर्यस्यामिच्छां चक्रे न तां प्रति॥ १४.७ ॥<br>
<br>
धैर्येण तस्य सा लोकैरमावास्येति विश्रुता। <br>
पितॄणां वल्लभा तस्य तस्यामक्षयकारकम्॥१४.८॥<br>
<br>
अच्छोदाऽधोमुखीदीना लज्जिता तपसः क्षयात्। <br>
सा पितॄन्‌ प्रार्थयामास पुरे चात्मप्रसिद्धये॥ १४.९ ॥<br>
<br>
विलप्यमाना पितृभिरिदमुक्ता तपस्विनी। <br>
भविष्यमर्थमालोक्य देवकार्यञ्च ते तदा॥ १४.१० ॥<br>
<br>
इदमूचुर्म्महाभागाः प्रसाद शुभयागिरा। <br>
दिवि दिव्यशरीरेण यत्‌ किञ्चित् क्रियते बुधैः॥ १४.१० ॥<br>
<br>
तेनैव तत्कर्म्मफलं भुज्यते वरवर्णिनि। <br>
सद्यं फलन्ति कर्माणि देवत्वे प्रेत्य मानुषे॥ १४.११ ॥<br>
<br>
तस्मात्त्वं पुत्रि! तपसः प्राप्स्यसे प्रेत्य तत्फलम्। <br>
अष्टाविंशे भवित्री त्वं द्वापरे मत्स्य योनिजा॥ १४.१२ ॥<br>
<br>
व्यतिक्रमात्‌ पितॄणां त्वं कष्टं कुलमवाप्स्यसि। <br>
तस्माद्राज्ञोवसोः कन्या त्वमवश्यं भविष्यसि ॥ १४.१३ ॥<br>
<br>
कन्या भूत्वा च लोकान् स्वान् पुनराप्स्यसि दुर्लभान्।<br>
पराशरस्य वीर्येण पुत्रमेकमवाप्स्यसि॥ १४.१४ ॥<br>
<br>
द्वीपे तु बदरीप्राये बादरायणमच्युतम्। <br>
स वेदमेकं बहुधा विभजिष्यति ते सुतः॥ १४.१५ ॥<br>
<br>
पौरवस्यात्मजौ द्वौ तु समुद्रांशस्य शन्तनोः। <br>
विचित्रवीर्य्यस्तनयस्तथा चित्राङ्गदो नृपः॥ १४.१६ ॥<br>
<br>
इमावुत्पाद्य तनयौ क्षेत्रजावस्य धीमतः। <br>
प्रौष्ठपद्यष्टकारूपा पितृलोके भविष्यसि॥ १४.१७ ॥<br>
<br>
नाम्ना सत्यवती लोके पितृलोके तथाष्टका। <br>
आयुरारोग्यदा नित्यं सर्वकाम फलप्रदा॥ १४.१८ ॥<br>
<br>
भविष्यसि परे काले नदीत्वञ्च गमिष्यसि। <br>
पुण्यतोयासरिच्छ्रेष्ठा लोकेह्यच्छोद नामिका॥ १४.१९ ॥<br>
<br>
इत्युक्त्वा सगणस्तेषां तत्रैवान्तरधीयत। <br>
साप्यवाप च तत्सर्वं फलं तदुदितं पुरा॥ १४.२० ॥
