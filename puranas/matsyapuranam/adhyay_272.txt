कलौ भाविनृपान्वयवर्णनम्।<br>
<br>
सूत उवाच।<br>
बृहद्रथेष्वतीतेषु वीतिहोत्रेष्ववन्तिषु।<br>
पुलकः स्वामिनं हत्वा स्वपुत्रमभिषेक्ष्यति ।। २७२.१<br>
<br>
मिषतां क्षत्रियाणाञ्च बालकः पुलकोद्भवः।<br>
स वै प्रणतसामन्तो भविष्यो न च धर्मतः ।। २७२.२<br>
<br>
त्रयोविंशत् समाराजा भविता स नरोत्तमः।<br>
अष्टाविंशतिवर्षाणि पालको भविता नृपः ।। २७२.३<br>
<br>
विशाखयूपो भविता त्रिपञ्चाशत्तता समाः।<br>
एकविंशत्समा राजा सूर्यकस्तु भविष्यति ।। २७२.४<br>
<br>
वाराणस्यां सुतं स्थाप्य श्रयिष्यति गिरिव्रजम्।<br>
शिशुनाकस्तु वर्षाणि चत्वारिंशद्भविष्यति ।। २७२.५<br>
<br>
काकवर्णः सुतस्तस्य षड्विंशत् प्राप्स्यते महीम् ।<br>
षट्त्रिंशच्चैव वर्षाणि क्षेमधोमा भविष्यति ।। २७२.६<br>
<br>
चतुर्विंशत्समाः सोऽपि क्षेमजित्प्राप्स्यते महीम् ।<br>
अष्टाविंशति वर्षाणि विन्ध्यसेनो भविष्यति ।। २७२.७<br>
<br>
भविष्यति समाराजा नवकाण्वायनो नृपः।<br>
भूमिमित्रः सुतस्तस्य चतुर्दश भविष्यति ।। २७२.८<br>
<br>
अजातशत्रुर्भविता सप्तविंशत् समानृपः।<br>
चतुर्विंशत्समा राजा वंशकस्तु भविष्यति ।। २७२.९<br>
<br>
उदासी भविता तस्मात्त्रयस्त्रिंशत्समानृपः।<br>
चत्वारिंशत्समाभाव्यो राजा वै नन्दिवर्द्धनः ।। २७२.१०<br>
<br>
चत्वारिंशत्त्रयश्चैव महानन्दी भविष्यति।<br>
इत्येते भवितारो वै दश द्वौ शिशुनाकजाः ।। २७२.११<br>
<br>
शतानि त्रीणिपूर्णानि षष्टिवर्षाधिकानि तु।<br>
शिशुनाका भविष्यन्ति राजानः क्षत्रबन्धवः ।। २७२.१२<br>
<br>
एतैः सार्द्धं भविष्यन्ति यावत्कलिनृपाः परे।<br>
तुल्यकालं भविष्यन्ति सर्वे ह्येते महीक्षितः ।। २७२.१३<br>
<br>
चतुर्विंशत्तथैक्ष्वाकाः पाञ्चालाः सप्तविशतिः।<br>
काशेयास्तु चतुर्विंशदष्टाविंशत्तु हैहयाः ।। २७२.१४<br>
<br>
कलिङ्गाश्चैव द्वात्रिंशदश्मकाः पञ्चविंशतिः।<br>
कुरुवश्चापि षट्विंशदष्टाविंशस्तु मैथिलाः ।। २७२.१५<br>
<br>
शूरसेनास्त्रयोविंशद्वीतिहोत्राश्च विशतिः।<br>
एते सर्वे भविष्यन्ति एककालं महीक्षितः ।। २७२.१६<br>
<br>
महानन्दिसुतश्चापि शूद्रायां कलिकांशजः।<br>
उत्पत्स्यते महापद्मः सर्वक्षत्रान्तको नृपः ।। २७२.१७<br>
<br>
ततः प्रभृति राजानो भविष्याः शूद्रयोनयः।<br>
एकराट् स महापद्मो एकच्छत्रो भविष्यति ।। २७२.१८<br>
<br>
अष्टाशीति तु वर्षाणि पृथिव्याञ्च भविष्यति।<br>
सर्वक्षत्रमथोत्साद्य भाविनार्थेन चोदितः ।। २७२.१९<br>
<br>
सुकल्पादि सुताह्यष्टौ समाद्वादशते नृपाः।<br>
महापद्मस्य पर्य्याये भविष्यन्ति नृपाः क्रमात् ।। २७२.२०<br>
<br>
उद्धरिष्यति कौटिल्यः समैर्द्वादशभिः सुतान्।<br>
भुक्त्वा महीं वर्षशतं ततो मौर्य्यान् गमिष्यति ।। २७२.२१<br>
<br>
भविता शतधन्वा च तस्य पुत्रस्तु षट्समाः।<br>
बृहद्रथस्तु वर्षाणि तस्य पुत्रश्च सप्ततिः ।। २७२.२२<br>
<br>
षट्त्रिंशत्तु समाराजा भविता शक एव च।<br>
सप्तानां दशवर्षाणि तस्य नप्ता भविष्यति ।। २७२.२३<br>
<br>
राजा दशरथोऽष्टौ तु तस्य पुत्रो भविष्यति।<br>
भविता नववर्षाणि तस्य पुत्रश्च सप्ततिः ।। २७२.२४<br>
<br>
इत्येते दशमौर्य्यास्तु ये भोक्ष्यन्ति वसुन्धराम्।<br>
सप्तत्रिंशच्छतं पूर्णं तेभ्यः शुङ्गन् गमिष्यति ।। २७२.२५<br>
<br>
पुष्यमित्रस्तु सेनानीरुद्धृत्य स बृहद्रथान्।<br>
कारयिष्यति वै राज्यं षट्त्रिंशति समानृपः ।। २७२.२६<br>
<br>
भवितापि वसुज्येष्ठः सप्तवर्षाणि वै नृपः।<br>
वसुमित्रस्तथा भाव्यो दशवर्षाणि वै ततः ।। २७२.२७<br>
<br>
ततोऽन्तकः समिद्धेतु तस्य पुत्रो भविष्यति।<br>
भविष्यति समस्तस्मात्त्रीण्येवं स पुलिन्दकः ।। २७२.२८<br>
<br>
भविता वज्रमित्रस्तु समाराजा पुनर्भवः।<br>
द्वात्रिंशत्तु समाभागः समाभागात्ततो नृपः ।। २७२.२९<br>
<br>
भविष्यति सुतस्तस्य देवभूमिः समादश।<br>
दशैते क्षुद्रराजानो भोक्ष्यन्तीमां वसुन्धराम् ।। २७२.३०<br>
<br>
शतं पूर्णं शते द्वेच ततः शुङ्गान् गमिष्यति।<br>
अमात्यो वसुदेवस्तु प्रसह्य ह्यवनीं नृपः ।। २७२.३१<br>
<br>
देवभूमिमथोत्साद्य शौङ्गस्तु भविता नृपः।<br>
भविष्यति समाराजा नवकाण्वायनो नृपः । २७२.३२<br>
<br>
भूमिमित्रः सुतस्तस्य चतुर्दश भविष्यति।<br>
नारायणः सुतस्तस्य भविता द्वादशैव तु ।। २७२.३३<br>
<br>
सुशर्मा तत्सुतश्चापि भविष्यति दशैव तु।<br>
इत्येते शुङ्गभृत्यास्तु स्मृता काण्वायनानृपाः ।। २७२.३४<br>
<br>
चत्वारिंशद्द्विजा ह्येते काण्वा बोक्ष्यन्ति वै महीम्।<br>
चत्वारिंशत्पञ्च चैव भोक्ष्यन्तीमां वसुन्धराम् ।। २७२.३५<br>
<br>
एते प्रणतसामन्ता भविष्या धार्मिकाश्च ये।<br>
येषां पर्य्यायकाले तु भूमिरान्ध्रान् गमिष्यति ।। २७२.३६<br>
