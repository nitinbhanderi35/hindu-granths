<br>
क्षीरोदमथनवर्णनम्।<br>
सूत उवाच।<br>
मथ्यमाने पुनस्तस्मिन् जलधौ समदृश्यत।<br>
धन्वन्तरिः स भगवान् आयुर्वेदप्रजापतिः ।।  २५१.१।।<br>
<br>
मदिरा चायताक्षी सा लोकचित्तप्रमाथिनी।<br>
ततोऽमृतञ्च सुरभिः सर्वभूतभयापहा ।।  २५१.२।।<br>
<br>
जग्राह कमलां विष्णुः कौस्तुभञ्च महामणिम्।<br>
गजेन्द्रञ्च सहस्राक्षो हयरत्नञ्च भास्करः ।।  २५१.३।।<br>
<br>
धन्वन्तरिञ्च जग्राह लोकारोग्यप्रवर्तकम्।<br>
च्छत्रं जग्राह वरुणः कुण्डले च शचीपतिः ।।  २५१.४।।<br>
<br>
पारिजाततरुं वायुर्जग्राह मुदितस्तथा।<br>
धन्वन्तरिस्ततो देवो वपुष्मानुदतिष्ठत ।।  २५१.५।।<br>
<br>
श्वेतं कमण्डलुं बिभ्रदमृतं यत्र तिष्ठति।<br>
एतदत्यद्भुतं दृष्ट्वा दानवानां समुत्थितः ।।  २५१.६।।<br>
<br>
अमृतार्थे महानादो ममेदमिति जल्पताम्।<br>
ततो नारायणो मायामास्थितो मोहिनीं प्रभुः ।।  २५१.७।।<br>
<br>
स्त्रीरूपमतुलं कृत्वा दानवानभिसंसृतः। <br>
ततस्तदमृतं तस्यै ददुस्ते मूढचेतनाः।<br>
स्त्रियै दानवदैतेयाः सर्वे तद्गतमानसाः ।।  २५१.८।।<br>
<br>
अथास्त्राणि च मुख्यानि महाप्रहरणानि च।<br>
प्रगृह्याभ्यद्रवन्देवान् सहिता दैत्यदानवाः ।।  २५१.९।।<br>
<br>
ततस्तदमृतं देवो विष्णुरादाय वीर्यवान्।<br>
जहार दानवेन्द्रेभ्यो नरेण सहितः प्रभुः ।।  २५१.१०।।<br>
<br>
ततो देवगणाः सर्वे पपुस्तदमृतं तदा।<br>
विष्णोः सकाशात् संप्राप्य संग्रामे तुमुले सति ।।  २५१.११।।<br>
<br>
ततः पिबत्सु तत्कालं देवेष्वमृतमीप्सितम्।<br>
राहुर्विबुधरूपेण दानवोऽप्यपिबत्तदा ।।  २५१.१२।।<br>
<br>
तस्य कण्ठमनुप्राप्ते दानवस्यामृते तदा।<br>
आख्यातं चन्द्रसूर्याभ्यां सुराणां हितकाम्यया ।।  २५१.१३।।<br>
<br>
ततो भगवता तस्य शिरश्छिन्नमलंकृतम्।<br>
चक्रायुधेन चक्रेण पिबतोऽमृतमोजसा ।।  २५१.१४।।<br>
<br>
तच्छैलश्रृङ्गप्रतिमं दानवस्य शिरो महत्।<br>
चक्रेणोत्कृत्तमपतच्चालयन् वसुधातलम् ।।  २५१.१५।।<br>
<br>
ततो वैरविनिर्बन्धः कृतो राहुमुखेन वै।<br>
शाश्वतश्चन्द्रसूर्याभ्यां प्रसह्याद्यापि बाधते ।।  २५१.१६।।<br>
<br>
विहाय भगवांश्चापि स्त्रीरूपमतुलं हरिः।<br>
नाना प्रहरणैर्भीमैर्दानवान् समकम्पयत् ।।  २५१.१७।।<br>
<br>
प्रासाः सुविपुलास्तीक्ष्णाः पतन्तश्च सहस्रशः।<br>
ते सुराश्चक्रनिर्भिन्ना वमन्तो रुधिरं बहु ।।  २५१.१८।।<br>
<br>
अरिशक्तिगदाभिन्ना निपेतुर्धरणीतले।<br>
भिन्नानि पट्टिशश्चापि शिरांसि युधिदारुणैः ।।  २५१.१९।।<br>
<br>
तप्तकाञ्चनमाल्यानि निपेतुरनिशन्तदा।<br>
रुधिरेणावलिप्ताङ्गा निहताश्च महासुराः ।।  २५१.२०।।<br>
<br>
अद्रिणामिव कूटानि धातुरक्तानि शेरते।<br>
ततो हलहलाशब्दः सम्बभूव समन्ततः ।।  २५१.२१।।<br>
<br>
अन्योऽन्यं च्छिन्दतां शस्त्रैरादित्ये लोहितायति।<br>
परिघैश्चायसैः पीतैः सन्निकर्षैश्च मुष्टिभिः ।।  २५१.२२।।<br>
<br>
निघ्नतां समरेऽन्योऽन्यं शब्दो दिवमिवास्पृशत्।<br>
च्छिन्धि भिन्धि प्रधावेति पातयेभिसरेति वै ।।  २५१.२३।।<br>
<br>
विश्रूयन्ते महाघोराः शब्दास्तत्र समन्ततः।<br>
एवं सुतुमुले युद्धे वर्तमाने महाभये ।।  २५१.२४।।<br>
<br>
नरानारायणौ देवौ समाजग्मतुराहवम्।<br>
तत्र दिव्यं धनुर्दृष्ट्वा नरस्य भगवानपि ।। <br>
चिन्तयामास वै चक्रं विष्णुर्दानवसत्तमान् ।।  २५१.२५।।<br>
<br>
ततोऽम्बराच्चिन्तितमात्रमागतं महाप्रभं चक्रममित्रनाशनम्।<br>
विभावसोस्तुल्यमकुण्ठमण्डलं सुदर्शनं भीममसह्यमुत्तमम् ।।  २५१.२६।।<br>
<br>
तदागतं ज्वलितहुताशनप्रभं भयङ्करं करिकरबाहुरच्युतः ।<br>
महाप्रभं दनुकुलदैत्यदारणं तथोज्वलज्ज्वलनसमानविग्रहम् ।।  २५१.२७।।<br>
<br>
मुमोच वै तपनमुदप्रवेगवान् महाप्रभं रिपुनगरावदारणम्।<br>
सम्वर्त्तकज्वलनसमानवर्चसं पुनः पुनर्न्यपतत वेगवत्तदा ।।  २५१.२८।।<br>
<br>
व्यदारयद्दितितनयान् सहस्रशः करेरितं पुरुषवरेण संयुगे।<br>
दहत् क्वचिज्ज्वलन् इवानिलेरितं प्रसह्य तानसुरगणान्नकृन्तत ।।  २५१.२९।।<br>
<br>
प्रवेरितं वियति मुहुः क्षितौ तदा पपौ रणे रुधिरमयः पिशाचवत्।<br>
अथासुरा गिरिभिरदीनमानसा मुहुर्मुहुः सुरगणमर्दयंस्तथा ।।  २५१.३०।।<br>
<br>
महाचला विगलितमेघवर्चसः सहस्रशो गगनमहाप्रपातिनः।<br>
अथान्तराभरजननाः प्रपेदिरे सपादपा बहुविधमेघरूपिणः ।।  २५१.३१।।<br>
<br>
महाद्रयः प्रविगलिताग्रसानवः परस्परं द्रुतमभिपत्य भास्वराः ।<br>
ततो मही प्रचलितसाद्रिकानाना महीधराः पवनहताः समन्ततः ।।  २५१.३२।।<br>
<br>
परस्परं भृशमभिगर्जितं मुहू रणाजिरे भृशमभि सम्प्रवर्त्तते।<br>
नरस्ततो वरकनकाग्रभूषणैर्महेषुभिः पवनपथं समावृणोत् ।।  २५१.३३।।<br>
<br>
विदारयन् गिरिशिखराणि पत्रिभिर्महाभये सुरगणविग्रहे तदा।<br>
ततो महीं लवणजलञ्च सागरं महासुराः प्रविविशुरर्दिताः सुरैः ।।  २५१.३४।।<br>
<br>
वियद्गतं ज्वलितहुताशनप्रभं सुदर्शनं परिकुपितं निशाम्य च।<br>
ततः सुरैर्विजयमवाप्य मन्दरः स्वमेव देशं गमितः सुपूजितः ।।  २५१.३५।।<br>
<br>
विनादयन् स्वदिशमुपेत्य सर्वशस्ततो गताः सलिलधरा यथा गतम्।<br>
ततोऽमृतं सुनिहितमेव चक्रिरे सुराः परां मुदमभिगम्य पुष्कलाम्।<br>
ददुश्च तं निघिममृतस्य रक्षितुं किरीटिने बलिभिरथामरैः सह ।।  २५१.३६।।<br>
