<br>
नानादेवप्रतिमाप्रमाणवर्णनम्।<br>
<br>
सूत उवाच।<br>
प्रभाकरस्य प्रतिमामिदानीं श्रुणुत द्विजाः!।<br>
रथस्थं कारयेद्देवं पद्महस्तं सुलोचनम् ।।  २६१.१<br>
<br>
सप्ताश्वञ्चैक चक्रञ्च रथं तस्य प्रकल्पयेत्।<br>
मुकुटेन विचित्रेण पद्मगर्भसमप्रभम् ।।  २६१.२<br>
<br>
नानाभरणभूषाभ्यां भुजाभ्यां धृतपुष्करम्।<br>
स्कन्धस्थे पुष्करे ते तु लीलयैव धृते सदा ।।  २६१.३<br>
<br>
चोलकच्छन्नवपुषं क्वचिच्चित्रेषु दर्शयेत्।<br>
वस्त्रयुग्मसमोपेतं चरणौ तेजसावृतौ ।।  २६१.४<br>
<br>
प्रतिहारौ च कर्तव्यौ पार्श्वयोर्दण्डिपिङ्गलौ।<br>
कर्तव्यौ खड्गहस्तौ तौ पार्श्वयोः पुरुषावुभौ ।।  २६१.५<br>
<br>
लोखनीकृतहस्तञ्च पार्श्वे धातारमव्ययम्।<br>
नानादेवगणैर्युक्तमेवं कुर्याद्दिवाकरम् ।।  २६१.६<br>
<br>
अरुणः सारथिश्चास्य पद्मिनीपत्रसन्निभः।<br>
अश्वौ सुवलयग्रीवावन्तस्थौ तस्य पार्श्वयोः ।।  २६१.७<br>
<br>
भुजङ्गरज्जुभिर्बद्धाः सप्ताश्वा रश्मिसंयुताः।<br>
पद्मस्थं वाहनस्थं वा पद्महस्तं प्रकल्पयेत् ।।  २६१.८<br>
<br>
वह्नेस्तु लक्षणं वक्ष्ये सर्वकामफलप्रदम्।<br>
दीप्तं सुवर्णवपुषमर्धचन्द्रासने स्थितम् ।।  २६१.९<br>
<br>
बालार्कसदृशं तस्य वदनञ्चापि दर्शयेत्।<br>
यज्ञोपवीतिनं देवं लम्बकूर्चधरं तथा ।।  २६१.१०<br>
<br>
कमण्डलुं वामकरे दक्षिणे त्वक्षसूत्रकम्।<br>
ज्वालावितानसंयुक्तमजवाहनमुज्वलम् ।।  २६१.११<br>
<br>
कुण्डस्थं वापि कुर्वीत मूर्ध्नि सप्तशिखान्वितम्।<br>
तथा यमं प्रवक्ष्यामि दण्डपाशधरं विंभुम् ।।  २६१.१२<br>
<br>
महामहिषमारूढं कृष्णाञ्जनचयोपमम्।<br>
सिंहासनगतञ्चापि दीप्ताग्निसमलोचनम् ।।  २६१.१३<br>
<br>
महिषश्चित्रगुप्तश्च करालाः किङ्करास्तथा।<br>
समन्ताद्दर्शयेत्तस्य सौम्या सौम्यान् सुरासुरान् ।।  २६१.१४<br>
<br>
राक्षसेन्द्रं तथा वक्ष्ये लोकपालञ्च नैर्ऋतम्।<br>
नरारूढं महामायं रक्षोभिर्बहुभिर्वृतम् ।।  २६१.१५<br>
<br>
खड्गहस्तं महानीलं कज्जलाचलसन्निभम्।<br>
नरयुक्तविमानस्थं पीताभरणभूषितम् ।।  २६१.१६<br>
<br>
वरुणाञ्च प्रवक्ष्यामि पाशहस्तं महाबलम्‌।<br>
शङ्खस्फटिकवर्णाभं सितहाराम्बरावृतम् ।।  २६१.१७<br>
<br>
झषासनगतं शान्तं किरीटाङ्गदधारिणम्।<br>
वायुरूपं प्रवक्ष्यामि धूम्रन्तु मृगवाहनम् ।।  २६१.१८<br>
<br>
चित्राम्बरधरं शान्तं युवानं कुञ्चितभ्रुवम्।<br>
मृगाधिरूढं वरदं पताकाध्वजसंयुतम् ।।  २६१.१९<br>
<br>
कुबेरञ्च प्रवक्ष्यामि कुण्डलाभ्यामलंकृतम्।<br>
महोदरं महाकायं निध्यष्टकसमन्वितम् ।।  २६१.२०<br>
<br>
गुह्यकैर्बहुभिर्युक्तं धनव्ययकरैस्तथा।<br>
हारकेयूररचितं सिताम्बरधरं सदा ।।  २६१.२१<br>
<br>
गदाधरञ्च कर्तव्यं वरदं मुकुटान्वितम्।<br>
नरयुक्तविमानस्थं एवं रीत्या च कारयेत् ।।  २६१.२२<br>
<br>
तथैवेशं प्रवक्ष्यामि धवलं धवलेक्षणम्।<br>
त्रिशूलपाणिनं देवं त्र्यक्षं वृषगतं प्रभुम् ।।  २६१.२३<br>
<br>
मातृणां लक्षणं वक्ष्ये यथावदनुपूर्वशः।<br>
ब्रह्माणी ब्रह्मसदृशी चतुर्वक्त्रा चतुर्भुजा ।।  २६१.२४<br>
<br>
हंसाधिरूढ़ां कर्तव्या साक्षसूत्रकमण्डलुः।<br>
महेश्वरस्य रूपेण तथा माहेश्वरी मता ।।  २६१.२५<br>
<br>
जटा मुकुटसंयुक्ता वृषस्था चन्द्रशेखरा।<br>
कपालशूलखट्वाङ्ग वरदाढ्या चतुर्भुजा ।।  २६१.२६<br>
<br>
कुमाररूपा कौमरी मयूरवरवाहना।<br>
रक्तवस्त्राधरा तद्वच्छूलशक्तिधरा मता ।।  २६१.२७<br>
<br>
हारकेयूरसम्पन्ना कृकवाकुधरा तथा।<br>
वैष्णवी विष्णुसदृशा गरुडे समुपस्थिता ।।  २६१.२८<br>
<br>
चतुर्बाहुश्च वरदा शङ्कचक्रगदाधरा।<br>
सिंहासनगता वापि बालकेन समन्विता ।।  २६१.२९<br>
<br>
वाराहीञ्च प्रवक्ष्यामि महिषोपरि संस्थिताम्।<br>
वराहसदृशी देवी शिरश्चामरधारिणी ।।  २६१.३०<br>
<br>
गदाचक्रधरा तद्वद्दानवेन्द्रविनाशिनी।<br>
इन्द्राणीमिन्द्रसदृशीं वज्रशूलगदाधराम् ।।  २६१.३१<br>
<br>
गजासनगतां देवीं लोचनैर्बहुभिर्वृताम्।<br>
तप्तकाञ्चनवर्णाभां दिव्याभरणभूषिताम् ।।  २६१.३२<br>
<br>
तीक्ष्मखड्गधरां तद्वद् वक्ष्ये योगेश्वरीमिमाम्।<br>
दीर्घजिह्वामूर्ध्वकेशीमस्थिखण्डैश्च मण्डिताम् ।।  २६१.३३<br>
<br>
दंष्ट्राकरालवदनां कुर्य्याच्चैव कृशोदरीम् ।<br>
कपालमालिनीं देवीं मुण्डमालाविभूषिताम् ।।  २६१.३४<br>
<br>
कपालं वामहस्ते तु मांसशोणितपूरितम्।<br>
मस्तिष्काक्तञ्च विभ्राणां शक्तिकां दक्षिणे करे ।।  २६१.३५<br>
<br>
गृध्रस्था वायसस्था वा निर्मांसा विनतोदरी।<br>
करालवदना तद्वत् कर्तव्या सा त्रिलोचना ।।  २६१.३६<br>
<br>
चामुण्डा बद्धघण्टा वा द्वीपिचर्मधरा शुभा।<br>
दिग्वासाः कालिका तद्वद्रासभस्था कपालिनी ।।  २६१.३७<br>
<br>
सुरक्तपुष्पाभरणा वर्धनी ध्वजसंयुता।<br>
विनायकञ्च कुर्वीत मातॄणामन्तिके सदा ।।  २६१.३८<br>
<br>
वीरेश्वरश्च भगवान् वृषारूढो जटाधरः।<br>
वीणाहस्तत्रिशूली च मातॄणामग्रतो भवेत् ।।  २६१.३९<br>
<br>
श्रियं देवीं प्रवक्ष्यामि नवे वयसि संस्थिताम्।<br>
सुयौवनां पीतगण्डां रक्तोष्ठीं कुञ्चितभ्रुवम् ।।  २६१.४०<br>
<br>
पीनोन्नतस्तनतटां मणिकुण्डलधारिणीम्।<br>
सुमण्डलं मुखं तस्याः शिरः सीमन्तभूषणम् ।।  २६१.४१<br>
<br>
पद्मस्वस्तिकशङ्खैर्वा भूषितां कुण्डलालकैः।<br>
कञ्चुकाबद्धगात्रौ च हारभूषौ पयोधरौ ।।  २६१.४२<br>
<br>
नागहस्तोपमौ बाहू केयूरकटकोज्ज्वलौ।<br>
पद्मं हस्ते प्रदातव्यं श्रीफलं दक्षिणे भुजे ।।  २६१.४३<br>
<br>
मेखलाभरणं तद्वत्तप्तकाञ्चनसप्रभाम्।<br>
नानाभरणसम्पन्नां शोभनाम्वरधारिणीम् ।।  २६१.४४<br>
<br>
पार्श्वे तस्याः स्त्रियः कार्य्या श्चामरव्यग्रपाणयः।<br>
पद्मासनोपविष्टा तु पद्मसिंहासनम्थिता ।।  २६१.४५<br>
<br>
करिभ्यां स्नाप्यमानासौ भृङ्गराभ्यामनेकशः।<br>
प्रक्षालयन्तौ करिणौ भृङ्गाराभ्यां तथापरौ ।।  २६१.४६<br>
<br>
स्तूयमाना च लोकेशैस्तथा गन्धर्वगुह्यकैः।<br>
तथैव यक्षिणी कार्या सिद्धासुरनिषेविता ।।  २६१.४७<br>
<br>
पार्श्वयोः कलशौ तस्यास्तोरणे देवदानवाः।<br>
नागाश्चैव तु कर्तव्याः खड्गखेटकधारिणः ।।  २६१.४८<br>
<br>
अधस्तात्प्रकृतिस्तेषां नाभेरूर्ध्वन्तु पौरुषी।<br>
फणाश्च मूर्ध्नि कर्तव्याद्विजिह्वा बहवः समाः ।।  २६१.४९<br>
<br>
पिशाचा राक्षसाश्चैव भूतवेतालजातयः।<br>
निर्मांसाश्चैव ते सर्वे रौद्रा विकृतरूपिणः ।।  २६१.५०<br>
<br>
क्षेत्रपालश्च कर्तव्यो जटिलो विकृताननः।<br>
दिग्वासा जटिलस्वद्वच्छ्वागोमायु निषेवितः ।।  २६१.५१<br>
<br>
कपालं वामहस्ते तु शिरः केशैः समावृतम्।<br>
दक्षिणे शक्तिकां दद्यादसुरक्षयकारिणीम् ।।  २६१.५२<br>
<br>
अथातः सम्प्रवक्ष्यामि द्विभुजं कुसुमायुधम्।<br>
पार्श्वे चाश्वमुखं तस्य मकरध्वजसंयुतम् ।।  २६१.५३<br>
<br>
दक्षिणे पुष्पबाणञ्च वामे पुष्पमयं धनुः।<br>
प्रीतिः स्याद्दक्षिणे तस्य भोजनोपस्करान्विता ।।  २६१.५४<br>
<br>
रतिश्च वामपार्श्वेतु शयनं सारसान्वितम्।<br>
पटश्च पटहश्चैव खरः कामातुरस्तथा ।।  २६१.५५<br>
<br>
पार्श्वतो जलवापी च वनं नन्दनमेव च।<br>
सुशोभनश्च कर्तव्यो भगवान् कुसुमायुधः ।।  २६१.५६<br>
<br>
संस्थानमीषद्वक्त्रं स्याद्विस्मितवक्त्रकम् ।<br>
एतदुद्देशतः प्रोक्तं प्रतिमालक्षणं मया।<br>
विस्तरेण न शक्नोति बृहस्पतिरपि द्विजाः&nbsp;! ।।  २६१.५७<br>
<br>
