मनुमत्स्यसंवादे त्रिविधमहोत्पातेषु शान्तिविधानम् ।<br>
<br>
मनुरुवाच।<br>
दिव्यान्तरिक्षभौमेषु या शान्तिरभिधीयते।<br>
तामहं श्रोतुमिच्छामि महोत्पातेषु केशव! ॥ २२८.१ ॥<br>
<br>
मत्स्य उवाच।<br>
अथातः सम्प्रवक्ष्यामि त्रिविधामद्भुतादिषु ।<br>
विशेषेणतु भौमेषु शान्तिः कार्य्य तथा भवेत् ॥ २२८.२ ॥<br>
<br>
अभया चान्तरिक्षेषु सौम्या दिव्येषु पार्थिव!।<br>
विजिगीषुः परं राजन्! भूतिकामस्तु यो भवेत् ॥ २२८.३ ॥<br>
<br>
विजिगीषुः परानेवमभियुक्तस्तथा परैः।<br>
तताभिचारशङ्कायां शत्रूणामभिनाशने ॥ २२८.४ ॥<br>
<br>
भये महति संप्राप्ते अभया शान्तिरिष्यते।<br>
राजयक्ष्माभि भूतस्य क्षतक्षीणस्य चाप्यथ॥ २२८.५ ॥<br>
<br>
सौम्या प्रशस्यते शान्तिर्यज्ञकामस्य चाप्यथ।<br>
भूकम्पे च समुत्पन्ने प्राप्ते चान्नक्षये तथा ॥ २२८.६ ॥<br>
<br>
अतिवृष्ट्यामनावृष्ट्यां शलभानां भयेषु च।<br>
प्रमत्तेषु च चोरेषु वैष्णवी शान्तिरिष्यते ॥ २२८.७ ॥<br>
<br>
पशूनां मारणे प्राप्ते नराणामपि दारुणे।<br>
भूतेषु दृश्यमानेषु रौद्री शान्तिस्तथेष्यते ॥ २२८.८ ॥<br>
<br>
वेदनाशे समुत्पन्ने जने जाते च नास्तिके।<br>
अपूज्यपूजने जाते ब्राह्मी शान्तिस्तथेष्यते ॥ २२८.९ ॥<br>
<br>
भविष्यत्यभिषेके च परचक्रभयेऽपि च।<br>
स्वराष्ट्रभेदेऽरिवधे रौद्री शान्तिः प्रशस्यते ॥ २२८.१० ॥<br>
<br>
त्र्यहातिरिक्ते पवने भक्ष्ये सर्वविगर्हिते।<br>
वैकृते वातजे व्याधौ वायवी शान्तिरिष्यते ॥ २२८.११ ॥<br>
<br>
अनावृष्टिभये जाते प्राप्ते विकृतिवर्षणे।<br>
जलाशयविकारेषु वारुणी शान्तिरिष्यते ॥ २२८.१२ ॥<br>
<br>
अभिशापभये प्राप्ते भार्गवी च तथैव च।<br>
जाते प्रसववैकृत्ये प्राजापत्या महाभुज!॥  २२८.१३ ॥<br>
<br>
उपस्कराणां वैकृत्ये त्वाष्ट्री पार्थिवनन्दन!।<br>
बालानां शान्तिकामस्य कौमारी च तथा नृप! ॥ २२८.१४ ॥<br>
<br>
कुर्याच्छान्तिमथाग्नेयीं सम्प्राप्ते वह्निवैकृते।<br>
आज्ञाभङ्गे तु सञ्जाते तथा भृत्यादि सङ्क्षये ॥ २२८.१५ ॥<br>
<br>
अश्वानां शान्तिकामस्य तद्विकारे समुत्थिते।<br>
अश्वानां कामयानस्य गान्धर्वी शान्तिरिष्यते ॥ २२८.१६ ॥<br>
<br>
गजानां शान्तिकामस्य तद्विकारे समुत्थिते।<br>
गजानां कामयानस्य शान्तिराङ्गिरसी भवेत् ॥ २२८.१७ ॥<br>
<br>
पिशाचादि-भये जाते शान्तिर्वै नैर्ऋती स्मृता।<br>
अपमृत्युभये जाते दुःखप्ने च तथा स्थिते ॥ २२८.१८ ॥<br>
<br>
याम्यान्तु कारयेच्छान्तिं प्राप्ते तु नरके तथा।<br>
धननाशे समुत्पन्ने कौवेरी शान्तिरिष्यते ॥ २२८.१९ ॥<br>
<br>
वृक्षाणाञ्च तथार्थानां वैकृते समुपस्थिते।<br>
भूतिकामस्तथा शान्तिं पार्थिवीं प्रतियोजयेत् ॥ २२८.२० ॥<br>
<br>
प्रथमे दिनयामे च रात्रौ वा मनुजोत्तम!।<br>
हस्ते स्वातौ च चित्रायामादित्ये चाश्विने तथा ॥ २२८.२१ ॥<br>
<br>
अर्यम्णि सौम्य! जातेषु वायव्यां त्वद्भुतेषु च।<br>
द्वितीये दिनयामे तु रात्रौ च रविनन्दन! ॥ २२८.२२ ॥<br>
<br>
पुष्पाग्रे ये विशाखासु पित्र्यासु भरणीषु च।<br>
उत्पातेषु तथा भाग्ये आग्नेयीं तेषु कारयेत् ॥ २२८.२३ ॥<br>
<br>
तृतीये दिनयामे च रात्रौ च रविनन्दन!।<br>
रोहिण्यां वैष्णवे ब्राह्मे वासवे वैश्वदेवते ॥ २२८.२४ ॥<br>
<br>
ज्येष्ठायाञ्च तथा मैत्रे ये भवन्त्यद्भुताः क्वचित्।<br>
ऐन्द्री तेषु प्रयोक्तव्या शान्ती रविकुलोद्वह! ॥ २२८.२५ ॥<br>
<br>
चतुर्थे दिनयामे रात्रौ वा रविनन्दन!।<br>
सार्पे पौष्णे तथार्द्रायामहिर्बुध्न्ये च दारुणे ॥ २२८.२६ ॥<br>
<br>
मूले वरुणदैत्ये ये भवन्त्यद्भुतास्तथा।<br>
वारुणी तेषु कर्त्तव्या महाशान्तिर्महीक्षिता ॥ २२८.२७ ॥<br>
<br>
मित्रमण्डलवेलासु ये भवन्त्यद्भुताः क्वचित्।<br>
तत्र शान्तिद्वयं कार्यं निमित्तेषु च नान्यथा।<br>
निर्निमित्तकृता शान्तिर्निमित्तेनोपयुज्यते ॥ २२८.२८ ॥<br>
<br>
बाणप्रहारा न भवन्ति यद्वद्राजन्नृणां सन्नहनैर्युतानाम्।<br>
दैवोपघाता न भवन्ति तद्वद्धर्मात्मनां शान्तिपरायणानाम् ॥ २२८.२९ ॥<br>
