वारणस्या माहात्म्यम्<br>
ऋषय ऊचुः।<br>
श्रुतोऽन्धक वधः सूत! यथावत्त्वदुदीरितः।<br>
वाराणस्यास्तु महात्म्यं श्रोतुमिच्छाम साम्प्रतम् ।।  १८०.१ ।।<br>
<br>
भगवान् पिङ्लः केन गणत्वं समुपागतः।<br>
अन्नदत्त्वञ्च सम्प्राप्तो वाराणस्यां महाद्युतिः ।।  १८०.२ ।।<br>
<br>
क्षेत्रपालः कथं जातः प्रियत्वञ्च कथङ्गतः।<br>
एतदिच्छाम कथितं श्रोतुं ब्रह्मसुत! त्वया ।।  १८०.३ ।।<br>
<br>
सूत उवाच।<br>
श्रृणुध्वं वै यथा लेभे गणेशत्वं स पिङ्गलः।<br>
अन्नदत्वं च लोकानां स्थानं वाराणसी त्विह ।।  १८०.४ ।।<br>
<br>
पूर्णभद्रसुतः श्रीमानासीद्यज्ञः प्रतापवान्।<br>
हरिकेश इति ख्यातो ब्रह्मण्यो धार्मिकश्च ह ।।  १८०.५ ।।<br>
<br>
तस्य जन्मप्रभृत्यैव सर्वे भक्तिरनुत्तमा।<br>
तदासीत्तन्नमस्कारस्तन्निष्ठस्तत्परायणः ।।  १८०.६ ।।<br>
<br>
आसीनश्च शयानश्च गच्छंस्तिष्ठन्ननुव्रजन्।<br>
भुञ्जानोऽथ पिबन्वापि रुद्रमेवान्वचिन्तयत् ।।  १८०.७ ।।<br>
<br>
तमेवं युक्तमनसम्पूर्णभद्रः पिताब्रवीत्।<br>
न त्वां पुत्रमहं मन्ये दुर्जातो यस्त्वमन्यथा ।।  १८०.८ ।।<br>
<br>
न हि यक्ष कुलीनानामेतद्वृत्तं भवत्युत।<br>
गुह्यका बत यूयं वै स्वभावात् क्रूरचेतसः ।।  १८०.९ ।।<br>
<br>
क्रव्यादाश्चैव किं भक्षा हिंसाशीलाश्च पुत्रक।<br>
मैवं काषीर्नते वृत्तिरेवं दृष्टा महात्मना ।।  १८०.१० ।।<br>
<br>
स्वयम्भुवा यथादिष्टा त्यक्तव्या यदि नो भवेत्।<br>
आश्रमान्तरजं कर्म न कुर्युर्गृहिणस्तु तत् ।।  १८०.११ ।।<br>
<br>
हित्वा मनुष्यभावं च कर्मभिर्विविधैश्चर।<br>
यत्त्वमेवं विमार्गस्थो मनुष्याज्जात एव च।।  १८०.१२ ।।<br>
<br>
यथावद्विविधन्तेषां कर्म तज्जाति संश्रयम्।<br>
मयापि विहितं पश्य कर्मैतन्नात्र संशयः ।।  १८०.१३ ।।<br>
<br>
सूत उवाच।<br>
एवमुक्त्वा स तं पुत्रं पूर्णभद्रः प्रतापवान्।<br>
उवाच निष्क्रमन्क्षिप्रं गच्छपुत्र! यथेच्छसि ।।  १८०.१४ ।।<br>
<br>
ततः स निर्गतस्त्यक्त्वा गृहं सम्बन्धिनस्तथा।<br>
वाराणसीं समासाद्य तपस्तेपे सुदुश्चरम् ।।  १८०.१५ ।।<br>
<br>
स्थाणुभूतो ह्यनिमिषः शुष्क काष्ठोपलोपमः।<br>
सन्नियम्येन्द्रियग्राममवतिष्ठत निश्चलः ।।  १८०.१६ ।।<br>
<br>
अथ तस्यैवमनिशन्तत्परस्य तदाशिषः।<br>
सहस्रमेकं वर्षाणां दिव्यमप्यभ्यवर्तत ।।  १८०.१७ ।।<br>
<br>
वल्मीकेन समाक्रान्तो भक्ष्यमाणः पिपीलिकैः।<br>
वज्रसूचीमुखैस्तीक्ष्णैः विध्यमानस्तथैव च ।।  १८०.१८ ।।<br>
<br>
निर्मांसरुधिरत्वक्च कुन्दशंखेन्दु सप्रभः।<br>
अस्थिशेषोऽभवच्छर्वं देवं वै चिन्तयन्नपि ।।  १८०.१९ ।।<br>
<br>
एतस्मिन्नन्तरे देवी विज्ञापयत शङ्करम्।<br>
देव्युवाच।<br>
उद्यानं पुनरेवेह द्रष्ट्रमिच्छामि सर्वदा ।।  १८०.२० ।।<br>
<br>
क्षेत्रस्य देव माहात्म्यं श्रोतुं कौतूहलं हि मे। <br>
यतश्च प्रियमेतत्ते तथास्य फलमुत्तमम् ।।  १८०.२१ ।।<br>
<br>
इति विज्ञापितो देवः शर्वाण्या परमेश्वरः।<br>
शर्वः पृष्टोयथातथ्यमाख्यातुमुपचक्रमे ।।  १८०.२२ ।।<br>
<br>
निर्जगाम च देवेशः पार्वत्या सह शङ्करः।<br>
उद्यानं दर्शयामास देव्या देवः पिनाकधृक् ।।  १८०.२३ ।।<br>
<br>
देवदेव उवाच।<br>
प्रोत्फुल्लनानाविध गुल्मशोभितं लताप्रतानावनतं मनोहरम्।<br>
विरूढपुष्पैः परितः प्रियङ्गुभिः सुपुष्पितैः कण्टकितैश्च केतकैः ।।  १८०.२४ ।।<br>
<br>
तमालगुल्मैर्निचितं सुगन्धिभिः सकर्णिकारैर्बकुलैश्च सर्वशः।<br>
अशोकपुन्नागवरैः सुपुष्पितैर्द्विरेफमालाकुल पुष्पसञ्चयैः ।।  १८०.२५ ।।<br>
<br>
क्वचित् प्रफुल्लाम्बुजरेणुरूषितैः विहङ्गमैश्चारुकलप्रणादिभिः।<br>
विनादितं सारसमण्डनादिभिः प्रमत्तदात्यूहरुतैश्च वल्गुभिः ।।  १८०.२६ ।।<br>
<br>
क्वचिच्च चक्राह्वरवोपनादितं क्वचिच्च कादम्ब कदम्बकैर्युतम्।<br>
क्वचिच्च कारण्डवनादनादितं क्वचिच्च मत्तालिकुलाकुलीकृतम् ।।  १८०.२७ ।।<br>
<br>
मदाकुलाभिस्त्वमराङ्गनाभिर्निषेवितञ्चारु सुगन्धिपुष्पम्।<br>
क्वचित् सुपुष्पैः सहकारवृक्षैर्लतोपगूढैस्तिल कद्रुमैश्च ।।  १८०.२८ ।।<br>
<br>
प्रगीतविद्याधरसिद्धचारणं प्रवृत्तनृत्याप्सरसाङ्गणाकुलम्।<br>
प्रहृष्टनानाविधपक्षिसेवितं प्रमत्तहारीतकुलोपनादितम् ।।  १८०.२९ ।।<br>
<br>
मृगेन्द्रनादाकुलसत्वमानसैः क्वचित् क्वचित्द्वन्द्वकदम्बकैर्मृगैः।<br>
प्रफुल्लनानाविधचारुपङ्कजैः सरस्तटाकैरुपशोभितं क्वचित् ।।  १८०.३० ।।<br>
<br>
निबिडनिचुलनीलं नीलकण्ठाभिरामं मदमुदितविहङ्गव्रातनादाभिरामम्।<br>
कुसुमित तरुशाखा लीनमत्तद्विरेफं नवकिशलय शोभिशोभितप्रान्तशाखम् ।।  १८०.३१ ।।<br>
<br>
क्वचिच्च दन्तिक्षतचारुवीरुधं क्वचिल्लतालिङ्गितचारुवृक्षकम्। <br>
क्वचिद्विलासालसगामिबर्हिणं निषेवितं किं पुरुषव्रजैः क्वचित् ।।  १८०.३२ ।।<br>
<br>
पारावतध्वनिविकूजितचारुश्रृङ्गैरभ्रङ्कषैः सितमनोहरचारुरूपैः।<br>
आकीर्णपुष्पनिकुरम्बविमुक्तहासैर्विभ्राजितं त्रिदशदेवकुलैरनेकैः ।।  १८०.३३ ।।<br>
<br>
फुल्लोत्पलागुरुसहस्रवितानयुक्तै स्तोयावयैस्तमनुशोभितदेवमार्गम्।<br>
मार्गान्तरागलितपुष्पविचित्रभक्ति सम्बद्धगुल्मविटपैर्विहगैरुपेतम् ।।  १८०.३४ ।।<br>
<br>
तुङ्गाग्रैर्नीलपुष्पस्तवकभरनतप्रान्तशाखैरशोकै-<br>
र्मत्तालिव्रातगीतश्रुतिसुखजननैर्भासितान्तर्मनोज्ञैः <br>
रात्रौ चन्द्रस्य भासा कुसुमिततिलकैरेकतां सम्प्रयातं<br>
च्छाया सुप्तप्रबुद्धस्थितहरिणकुलालुप्तदर्भाङ्कुराग्रम् ।।  १८०.३५ ।।<br>
<br>
हंसानां पक्षपातप्रचलितकमलस्वच्छविस्तीर्णतोयम् ।<br>
तोयानां तीरजातप्रविकचकदलीवाटनृत्यन्मयूरम्।<br>
मायुरैः पक्षचन्द्रैः क्वचिदपि पतितै रञ्जितक्ष्मप्रदेशम्<br>
देशे देशे विकीर्णप्रमुदितविलसन्मत्तहारीतवृक्षम्।।  १८०.३६ ।।<br>
<br>
सारङ्गः क्वचिदपि सेवितप्रदेशं सच्छन्नं कुसुमचयैः क्वचिद्विचित्रैः।<br>
हृष्टाभिः क्वचिदपि किन्नराङ्गनाभिः क्षीबाभिः समधुरगीतवृक्षखण्डम् ।। १८०.३७ ।।<br>
<br>
संसृष्टैः क्वचिदुपलिप्तकीर्णपुष्पैरावासैः परिवृतपादपं मुनीनाम्।<br>
आमूलात् फलनिचितैः क्वचिद्विशालैरुत्तुङ्गैः पनसमहीरहैरुपेतम् ।।  १८०.३८ ।।<br>
<br>
फुल्लातिमुक्तकलतागृहसिद्धलीलं सिद्धाङ्गना-कनकनूपुरनादरम्यम्।<br>
रम्यप्रियङ्गुतरुमञ्जरिसक्तभृङ्गं भृङ्गावलीषु स्खलिताम्बु कदम्बपुष्पम् ।।  १८०.३९ ।।<br>
<br>
पुष्पोत्करानिलविघूर्णितपादपाग्रमग्रेसरे भुवि निपातित वंशगुल्मम्।<br>
गुल्मान्तरप्रभृतिलीनमृगासमूहं संमुह्यतान्तनुभृतामपवर्गदातृ ।।  १८०.४० ।।<br>
<br>
चन्द्रांशुजालधवलैस्तिलकैर्मनोज्ञैः सिन्दूरकुङ्कुमकुसुम्भनिभैरशोकैः।<br>
चामीकराभनिचयैरथ कर्णिकारैः फुल्लारिविन्दरचितं सुविशालशाखैः ।।  १८०.४१ ।।<br>
<br>
क्वचिद्रजतपर्णाभैः क्वचिद्विद्रुमसन्निभैः।<br>
क्वचित्काञ्चनसङ्काशैः पुष्पैराचितभूतलम् ।।  १८०.४२ ।।<br>
<br>
पुन्नागेषु द्विजगणविरुतं रक्ताशोकस्तबकभरनमितम्।<br>
रम्योपान्तं श्रमहरपवनं फुल्लाब्जेषु भ्रमरविलसितम् ।।  १८०.४३ ।।<br>
<br>
सकलभुवनभर्ता लोकनाथस्तदानीन्तुहिनशिखरिपुत्र्याः सार्द्धमिष्टैर्गणेशैः।<br>
विविधतरुविशालं मत्तहृष्टान्यपुष्टमुपवनतरुरम्यं दर्शयामास देव्याः ।।  १८०.४४ ।।<br>
<br>
देव्युवाच।<br>
उद्यानं दर्शितं देव! शोभया परया युतम्।<br>
क्षेत्रस्य तु गुणान् सर्वान्पुनर्वक्तुमिहार्हसि ।।  १८०.४५ ।।<br>
<br>
अस्य क्षेत्रस्य माहात्म्यमविमुक्तस्य तत्तथा।<br>
श्रुत्वापि हि न मे तृप्तिरतो भूयो वदस्व मे ।।  १८०.४६ ।।<br>
<br>
देवदेव उवाच।<br>
इदं गुह्यतमं क्षेत्रं सदा वाराणसी मम।<br>
सर्वेषामेव भूतानां हेतुर्मोक्षस्य सर्वदा ।।  १८०.४७ ।।<br>
<br>
अस्मिन् सिद्धाः सदा देवि! मदीयं व्रतमास्थिताः।<br>
नानालिङ्गधरा नित्यं मम लोकाभिकाङ्क्षिणः ।।  १८०.४८ ।।<br>
<br>
अभ्यसन्ति परं योगं मुक्तात्मानो जितेन्द्रियाः।<br>
नानावृक्षसमाकीर्णे नानाविहगकूजिते।।  १८०.४९ ।।<br>
<br>
कमलोत्पलपुष्पाढ्यैः सरोभिः समलङ्कृते।<br>
अप्सरोगणगन्धर्वैः सदा संसेविते शुभे ।।  १८०.५० ।।<br>
<br>
रोचते मे सदा वासो येन कार्येण तच्छृणु।<br>
मन्मना मम भक्तश्च मयि सर्वार्पितक्रियः ।।  १८०.५१ ।।<br>
<br>
यथा मोक्षमिहाप्नोति ह्यन्यत्र न तथा क्वचित्।<br>
एतन्मम परं दिव्यं गुह्याद्गुह्यतरं महत् ।।  १८०.५२ ।।<br>
<br>
ब्रह्मादयस्तु जानन्ति येऽपि सिद्धा मुमुक्षवः।<br>
अतः प्रियतमं क्षेत्रं तस्माच्चेह रतिर्मम ।।  १८०.५३ ।।<br>
<br>
विमुक्तं न मया यस्मान्मोक्ष्यते वा कदाचन।<br>
महत् क्षेत्रमिदं तस्मादविमुक्तमिदं स्मृतम् ।।  १८०.५४ ।।<br>
<br>
नैमिषेऽथ कुरुक्षेत्रे गङ्गाद्वारे च पुष्करे।<br>
स्नानात्संसेविताद्वापि न मोक्षः प्राप्यते यतः ।।  १८०.५५ ।।<br>
<br>
इह संप्राप्यते येन तत एतद्विशिष्यते।<br>
प्रयागे च भवेन्मोक्ष इह वा मत्परिग्रहात् ।।  १८०.५६ ।।<br>
<br>
प्रयागादपि तीर्थाग्य्रादिदमेव महत् स्मृतम्।<br>
जैगीषव्यः परां सिद्धिं योगतः स महातपाः ।।  १८०.५७ ।।<br>
<br>
अस्य क्षेत्रस्य माहात्म्याद् भक्त्या च मम भावनात्।<br>
जैगीषव्यो महाश्रेष्ठो योगिनां स्थानमिष्यते ।।  १८०.५८ ।।<br>
<br>
ध्यायतस्तत्र मां नित्यं योगाग्निर्दीप्यते भृशम्। <br>
कैवल्यं परमं याति देवानामपि दुर्लभम् ।।  १८०.५९ ।।<br>
<br>
अव्यक्तलिङ्गैर्मुनिभिः सर्वसिद्धान्त वेदिभिः।<br>
इह संप्राप्यते मोक्षो दुर्लभो देवदानवैः ।।  १८०.६० ।।<br>
<br>
तेभ्यश्चाहं प्रयच्छामि भोगैश्वर्यमनुत्तमम्।<br>
आत्मनश्चैव सायुज्यमीप्सितं स्थानमेव च ।।  १८०.६१ ।।<br>
<br>
कुबेरस्तु महायक्षस्तथा शर्वार्पितक्रियः।<br>
क्षेत्रसम्वसनादेव गणेशत्वमवाप ह ।।  १८०.६२ ।।<br>
<br>
सम्वर्तो भविता यश्च सोऽपि भक्त्या ममैव तु।<br>
इहैवाराध्य मां देवि! सिद्धिं यास्यत्यनुत्तमाम् ।।  १८०.६३ ।।<br>
<br>
पराशरसुतो योगी ऋषिर्व्यासो महातपाः।<br>
धर्मकर्त्ता भविष्यश्च वेदसंस्था प्रवर्तकः ।।  १८०.६४ ।।<br>
<br>
रंस्यते सोऽपि पद्माक्षि! क्षेत्रेऽस्मिन् मुनिपुङ्गवः।<br>
ब्रह्मा देवर्षिभिः सार्द्धं विष्णुर्वायुर्दिवाकरः ।।  १८०.६५ ।।<br>
<br>
देवराजस्तथा शक्रो येऽपि चान्ये दिवौकसः।<br>
उपासन्ते महात्मानः सर्वे मामेव सुव्रते ।। १८०.६६ ।।<br>
<br>
अन्येऽपि योगिनः सिद्धाश्छन्नरूपा महाव्रताः।<br>
अनन्यमनसो भूत्वा मामिहोपसते सदा ।।  १८०.६७ ।।<br>
<br>
अलर्कश्च पुरीमेतां मत्प्रसाददवाप्स्यति।<br>
स चैनां पूर्ववत्कृत्वा चातुर्वर्ण्याश्रमाकुलाम् ।।  १८०.६८ ।।<br>
<br>
स्फीतां जनसमाकीर्णां भक्त्याच सुचिरं नृपः।<br>
मयि सर्वार्पितप्राणो मामेव प्रतिपत्स्यते ।।  १८०.६९ ।।<br>
<br>
ततः प्रभृति चार्वङ्गि! येऽपि क्षेत्रनिवासिनः।<br>
गृहिणो लिङ्गिनो वापि मद्भक्ता मत्परायणाः ।।  १८०.७० ।।<br>
<br>
मत्प्रसादाद् भजिष्यन्ति मोक्षं परम दुर्लभम्।<br>
विषयासक्तचित्तोऽपि त्यक्तधर्मरतिर्नरः ।।  १८०.७१ ।।<br>
<br>
इह क्षेत्रे मृतः सोऽपि संसारं न पुनर्विशेत्।<br>
ये पुनर्निर्ममा धीराः सत्वस्था विजितेन्द्रियाः ।।  १८०.७२ ।।<br>
<br>
व्रतिनश्च निरारम्भाः सर्वे ते मयि भाविताः।<br>
देहभङ्गं समासाद्य धीमन्तः सङ्गवर्जिताः । <br>
गता एव परं मोक्षं प्रसादान्मम सुव्रते! ।।  १८०.७३ ।।<br>
<br>
जन्मान्तरसहस्रेषु युञ्जन् योगमवाप्नुयात्।<br>
तमिहैव परं मोक्षं मरणादधिगच्छति ।।  १८०.७४ ।।<br>
<br>
एतत्सङ्क्षेपतो देवि! क्षेत्रस्यास्य महत्फलम्।<br>
अविमुक्तस्य कथितं मया ते गुह्यमुत्तमम् ।।  १८०.७५ ।।<br>
<br>
अतः परतरं नास्ति सिद्धिगुह्यं महेश्वरि!।<br>
एतद् बुध्यन्ति योगज्ञा ये च योगेश्वरा भुवि ।।  १८०.७६ ।।<br>
<br>
एतदेव परं स्थानमेतदेव परं शिवम्।<br>
एतदेव परम्ब्रह्म एतदेव परम्पदम् ।।  १८०.७७ ।।<br>
<br>
वाराणसी तु भुवनत्रयसारभूता रम्या सदा मम पुरी गिरिराजपुत्रि!।।<br>
अत्रागता विविध दुष्कृतकारिणोऽपि पापक्षयाद्विरजसः प्रतिभान्ति मर्त्याः ।।  १८०.७८ ।।<br>
<br>
एतत्स्मृतं प्रियतमं मम देवि! नित्यं क्षेत्रं विचित्रतरुगुल्मलतासु पुष्पम्।<br>
अस्मिन्मृतास्तनुभृतः पदमाप्नुवन्ति मूर्खागमेन रहितापि न संशयोऽत्र ।।  १८०.७९ ।।<br>
<br>
सूत उवाच।<br>
एतस्मिन्नन्तरे देवो देवीं प्राह गिरीन्द्रजाम्।<br>
दातुं प्रसादाद्यक्षाय वरं भक्ताय भामिनि ।।  १८०.८० ।।<br>
<br>
भक्तो मम वरारोहे! तपसा हतकिल्बिषः। <br>
अहो वरमसौ लब्धमस्मत्तो भुवनेश्वरि! ।।  १८०.८१ ।।<br>
<br>
एवमुक्त्वा ततो देवः सह देव्या जगत्पतिः।<br>
जगाम यक्षो यत्रास्ते कृशो धमनिसन्ततः ।।  १८०.८२ ।।<br>
<br>
ततस्तं गुह्यकं देवी दृष्टिपातैर्निरीक्षती।<br>
श्वेतवर्णं विचर्माणं स्नायुबद्धास्थिपञ्जरम् ।।  १८०.८३ ।।<br>
<br>
देवी प्राह तदा देवं दर्शयन्ती च गुह्यकम्।<br>
सत्यं नाम भवानुग्रो देवैरुक्तस्तु शङ्कर!।।  १८०.८४ ।।<br>
<br>
ईदृशे चास्य तपसि न प्रयच्छसि यद्वरम्।<br>
अत्र क्षेत्रे महादेव! पुण्ये सम्यगुपासिते ।।  १८०.८५ ।।<br>
<br>
कथमेवं परिक्लेशं प्राप्तो यक्षकुमारकः।<br>
शीघ्रमस्य वरं यच्छ प्रसादात् परमेश्वर! ।। १८०.८६ ।।<br>
<br>
एवं मन्वादयो देव! वदन्ति परमर्षयः।<br>
रुष्टाद्वा चाथ तुष्टाद्वा सिद्धिस्तूभयतो भवेत् ।।  १८०.८७ ।।<br>
<br>
भोगप्राप्रिस्तथा राज्यमन्ते मोक्षः सदाशिवात्। <br>
एवमुक्तस्ततो देवःसह देव्या जगत्पतिः ।।  १८०.८८ ।।<br>
<br>
जगाम यक्षो यत्रास्ते कृशो धमनिसन्ततः।<br>
तं दृष्ट्वा प्रणतं भक्त्या हरिकेशं वृषध्वजः ।।  १८०.८९ ।।<br>
<br>
दिव्यञ्चक्षुरदात्तस्मै येनापश्यत् स शङ्करम्।<br>
अथ यक्षस्तदा देशाच्छनैरुन्मील्य चक्षुषी ।।  १८०.९० ।।<br>
<br>
अपश्यत् सगणं देवं वृषध्वजमुपस्थितम्।<br>
देवदेव उवाच।<br>
वरं ददामि ते पूर्वं त्रैलोक्ये दर्शनं तथा ।।  १८०.९१ ।।<br>
<br>
सावर्ण्यं च शरीरस्य पश्य मां विगतज्वरः।<br>
सूत उवाच।<br>
ततः स लब्ध्वा तु वरं शरीरेणाक्षतेन च ।।  १८०.९२ ।।<br>
<br>
पादयोः प्रणतस्तस्थौ कृत्वा शिरसि साञ्जलिम्। <br>
उवाचाथ तदा तेन वरदोऽस्मीति चोदितः ।।  १८०.९३ ।।<br>
<br>
भगवन्! भक्तिमव्यग्रां त्वय्यनन्यां विधत्स्व मे।<br>
अन्नदत्वं च ते लोकानां गाणपत्यं तथाऽक्षयम् ।।  १८०.९४ ।।<br>
<br>
अविमुक्तं च ते स्थानं पश्येयं सर्वदा यथा।<br>
एतदिच्छामि देवेश त्वत्तो वरमनुत्तमम् ।।  १८०.९५ ।।<br>
<br>
देवदेव उवाच।<br>
जरा मरणसन्त्यक्तः सर्वरोगविवर्जितः।<br>
भविष्यसि गणाध्यक्षो धनदः सर्वपूजितः ।।  १८०.९६ ।।<br>
<br>
अजेयश्चापि सर्वेषां योगैश्वर्यं समाश्रितः।<br>
अन्नदश्चापि लोकेभ्यः क्षेत्रपालो भविष्यसि ।।  १८०.९७ ।।<br>
<br>
महाबलो महासत्वो ब्रह्मण्यो मम च प्रियः।<br>
त्र्यक्षश्च दण्डपाणिश्च महायोगी तथैव च ।।  १८०.९८ ।।<br>
<br>
उद्भ्रमः सम्भ्रमश्चैव गणौतु परिचारकौ।<br>
तवाज्ञाञ्च करिष्येते लोकस्योद्भ्रमसम्भ्रमौ ।।  १८०.९९व्<br>
<br>
सूत उवाच।<br>
एवं स भगवांस्तत्र यक्षं कृत्वा गणेश्वरम्।<br>
जगाम वामदेवेशः सह तेनामरेश्वरः ।।  १८०.१०० ।।<br>
