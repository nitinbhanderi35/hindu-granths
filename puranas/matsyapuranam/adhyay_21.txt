<br>
श्राद्धमाहात्म्ये पिपीलिकावहासवर्णनम् |<br>
<br>
ऋषय ऊचुः।<br>
कथं सत्वरुतज्ञोऽभूद् ब्रह्मदत्तो धरातले। <br>
तच्चाभवत् कस्य कुले चक्रवाक चतुष्टयम्॥ २१.१ ॥<br>
<br>
तस्मिन्नेवपुरे जातास्ते च चक्राह्वयास्तदा। <br>
वृद्धद्विजस्य दायादा विप्रा जातिस्मराः पुरा॥ २१.२ ॥<br>
<br>
धृतिमांस्तत्त्वदर्शी च विद्या चण्डस्तपोत्सुकः। <br>
नामतः कर्म्मतश्चैते सुदरिद्रस्य ते सुताः॥ २१.३ ॥<br>
<br>
तपसे बुद्धिरभवत्तदा तेषां द्विजन्मनाम्। <br>
यास्यामः परमां सिद्धिमित्यूचुस्ते द्विजोत्तमाः॥ २१.४ ॥<br>
<br>
ततस्तद्वचनं श्रुत्वा सुदरिद्रो महातपाः। <br>
उवाच दीनया वाचा किमेतदिति पुत्रकाः॥ २१.५ ॥<br>
<br>
अधर्म्म एष इति वः पिता तानभ्यवारयत्। <br>
वृद्धं पितरमुत्सृज्य दरिद्रं वनवासिनः॥ २१.६ ॥<br>
<br>
कोनुधर्मोऽत्रभवितामत्त्यगाद्‌ गतिरेव वा। <br>
ऊचुस्ते कल्पिता वृत्तिस्तवतात! वदस्व तत्॥ २१.७ ॥<br>
<br>
वित्तमेतत् पुरो राज्ञः स ते दास्यति पुष्कलम्। <br>
धनं ग्रामसहस्रापि प्रभाते पठतस्तव॥ २१.८ ॥<br>
<br>
ये विप्रमुख्याः कुरुजाङ्गलेषु दासास्तथा दासपुरे मृगाश्च।<br>
कालञ्जरे सप्त च चक्रवाका ये मानसे ते वयमत्र सिद्धाः॥ २१.९ ॥<br>
<br>
इत्युक्त्वा पितरं जग्मुस्ते वनं तपसे पुनः। <br>
वृद्धोऽपि राजभवनं जगामात्मार्थ सिद्धये॥ २१.१० ॥<br>
<br>
अनघो नाम वैभ्राजः पाञ्चालाधिपतिः पुरा।<br>
<br>
पुत्रार्थी देवदेवेशं हरिं नारायणं प्रभुम्॥ २१.११ ॥<br>
<br>
आराधयामास विभुं तीव्र व्रतपरायणः। <br>
ततः कालेन महता तुष्टस्तस्य जनार्दनः॥ २१.१२ ॥<br>
<br>
वरं वृणीष्व भद्रं ते हृदयेनेप्सितं नृप! <br>
एवमुक्तस्त देवेन वव्रे स वरमुत्तमम्॥ २१.१३ ॥<br>
<br>
पुत्रं मे देहि देवेश! महाबलपराक्रमम्। <br>
पारगं सर्वशास्त्राणां धार्मिकं योगिनां परम्॥ २१.१४ ॥<br>
<br>
सर्वसत्वरुतज्ञं मे देहि योगिनमात्मजम्। <br>
एवमस्त्विति विश्वात्मा तमाह परमेश्वरः॥ २१.१५ ॥<br>
<br>
पश्यतां सर्वदेवानां तत्रैवान्तरधीयत। <br>
ततः स तस्य पुत्रोऽभूत् ब्रह्मदत्तः प्रतापवान्॥ २१.१६ ॥<br>
<br>
सर्वसत्वानुकम्पी च सर्वसत्व बलाधिकः। <br>
सर्वसत्त्वरुतज्ञश्च सर्वसत्वेश्वरेश्वरः॥ २१.१७ ॥<br>
<br>
अहसत्तेन योगात्मा स पिपीलिकरागतः। <br>
यत्र तत् कीटमिथुनं रममाणमवस्थितम्॥ २१.१८ ॥<br>
<br>
ततः सा सन्नतिर्द्रृष्ट्वा तं हसन्तं सुविस्मिता। <br>
किमप्याशङ्क्य मनसा तमपृच्छन्नरेश्वरम्॥ २१.१९ ॥<br>
<br>
अकस्मात्‌ इतिहासस्ते किमर्थमभवन्नृप!। <br>
हास्यहेतुं न जानामि यदकाले कृतं त्वया॥ २१.२० ॥<br>
<br>
सूत उवाच।<br>
अवदद्राजपुत्रोऽपि स पिपीलिकभाषितम्। <br>
रागवाग्भिः समुत्पन्नमेतद्धास्यं वरानने!॥ २१.२१ ॥<br>
<br>
न चान्यत्‌ कारणं किञ्चिद्धास्यहेतौ शुचिस्मिते। <br>
न सामन्यत्तदा देवी प्राहालीकमिदं वचः॥ २१.२२ ॥<br>
<br>
अहमेवाद्यहसिता न जीविष्ये त्वयाऽधुना। <br>
कथं पिपीलिकालापं मर्त्यो वेत्ति विना सुरान्॥ २१.२३ ॥<br>
<br>
तस्मात्त्वयाहमेवेह हसिता किमतः परम्। <br>
ततो निरुत्तरो राजा जिज्ञासुस्तत्‌ पुरो हरेः॥ २१.२४ ॥<br>
<br>
आस्थाय नियमन्तस्थौ सप्तरात्रमकल्मषः। <br>
स्वप्ने प्राह हृषीकेशः प्रभाते पर्यटन् पुरम्॥ २१.२५ ॥<br>
<br>
वृद्धद्विजोयस्तद्वाक्यात्‌ सर्वं ज्ञास्यस्यशेषतः। <br>
इत्युक्त्वान्तर्दधो विष्णुः प्रभातेऽथ नृपः पुरात्॥ २१.२६ ॥<br>
<br>
निर्गच्छन्मन्त्रिसहितः सभार्यो वृद्धमग्रतः। <br>
गदन्तं विप्रमायान्तं तं वृद्धं सन्ददर्श ह॥ २१.२७ ॥<br>
<br>
ये विप्रमुख्याः कुरुजाङ्गलेषु दासास्तथा दासपुरे मृगाश्च।<br>
कालञ्जरे सप्त च चक्रवाका ये मानसे ते वयमन्त्र सिद्धाः॥ २१.२८ ॥<br>
<br>
सूत उवाच।<br>
इत्याकर्ण्य वचस्ताभ्यां स पपात शुचा ततः। <br>
जातिस्मरत्वमगमत्तौ च मन्त्रिवरावुभौ॥ २१.२९ ॥<br>
<br>
कामशास्त्रप्रणेता च वाभ्रव्यस्तु सुबालकः। <br>
पाञ्चाल इति लोकेषु विश्रुतः सर्वशास्त्रवित्॥ २१.३० ॥<br>
<br>
कण्डरीकोऽपि धर्मात्मा वेदशास्त्रप्रवर्तकः। <br>
भूत्वा जातिस्मरौ शोकात् पतितावग्रतस्तदा॥ २१.३१ ॥<br>
<br>
हा वयं योगविभ्रष्टाः कामतः कर्मबन्धनाः। <br>
एवं विलप्य बहुशस्त्रयस्ते योगपारगाः॥ २१.३२ ॥<br>
<br>
विस्मयाच्छ्राद्धमाहात्म्यमभिनंद्य पुनः पुनः। <br>
ततस्तस्मै धनं दत्त्वा प्रभूतग्रामसंयुतम्॥ २१.३३ ॥<br>
<br>
विसृज्य ब्राह्मणन्तञ्च वृद्धं धन मुदान्वितम्। <br>
आत्मीयं नृपतिः पुत्रं नृपलक्षणसंयुतम्॥ २१.३४ ॥<br>
<br>
विष्वक् सेनाभिधानन्तु राजा राज्येऽभ्यषेचयत्।<br>
मानसे मिलिताः सर्वे ततस्ते योगिनो वराः॥ २१.३५ ॥<br>
<br>
ब्रह्मदत्तादयस्तस्मिन् पितृसक्ता विमत्सराः। <br>
सन्नतिश्चाभवद्‌ भ्रष्टा मयैतत् किल कारितम्॥ २१.३६ ॥<br>
<br>
राज्यत्यागफलं सर्वं यदेतदभिलष्यते। <br>
तथेति प्राह राजा तु पुनस्तामभिनन्दयन्॥ २१.३७ ॥<br>
<br>
त्वत् प्रसादादिदं सर्वं मयैतत् प्राप्यते फलम्। <br>
ततस्ते योगमास्थाय सर्व एव वनौकसः॥ २१.३८ ॥<br>
<br>
ब्रह्मरन्ध्रेण परमं पदमापुस्तपोधनाः। <br>
एवमायुर्धनं विद्यां स्वर्गं मोक्षं सुखानि च॥ २१.३९ ॥<br>
<br>
प्रयच्छन्ति सुतान् राज्यं नृणां प्रीताः पितामहाः। <br>
य इदं पितृमाहात्म्यं ब्रह्मदत्तस्य च द्विजाः॥ २१.४० ॥<br>
<br>
द्विजेभ्यः श्रावयेद्यो वा श्रृणोत्यथ पठेत वा। <br>
कल्पकोटिशतं साग्रं ब्रह्मलोके महीयते॥ २१.४१ ॥<br>
