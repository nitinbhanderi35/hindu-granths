<br>
दक्षादूर्ध्वं मैथुनतः सृष्टिः।<br>
<br>
ऋषय ऊचुः।<br>
देवानां दानवानाञ्च गन्धर्वोरगरक्षसाम्। <br>
उत्पत्तिविस्तरेणैव सूत ब्रूहि यथातथम्॥ ५.१ ॥<br>
<br>
सूत उवाच।<br>
सङ्कल्पाद्दर्शनात् स्पर्शात् पूर्वेषां सृष्टिरुच्यते।<br>
दक्षात्प्राचेतसादूर्ध्वं सृष्टिर्मैथुनसम्भवा॥ ५.२ ॥<br>
<br>
प्रजासृजेति व्यादिष्टः पूर्वं दक्षः स्वयम्भुवा।<br>
यथा ससर्ज चैवादौ तथैव श्रृणुत द्विजाः!॥ ५.३ ॥<br>
<br>
यदा तु सृजतस्तस्य देवर्षिगणपन्नगात्॥ ५.४ ॥<br>
तांस्तु दृष्ट्वा महाभागः सिसृक्षुर्विविधाः प्रजाः।<br>
<br>
नारदः प्राह हर्यश्वान्‌ दक्षपुत्रान्‌ समागतान्॥ ५.५ ॥<br>
भुवः प्रमाणं सर्वत्र ज्ञात्वोर्ध्वमध एव च।<br>
<br>
ततः सृष्टिं विशेषेण कुरुध्वमृषिसत्तमाः॥ ५.६ ॥<br>
ते तु तद्वचनं श्रुत्वा प्रयाताः सर्वतो दिशं।<br>
<br>
अद्यापि न निवर्त्तन्ते समुद्रादिव सिन्धवः॥ ५.७ ॥<br>
हर्यश्वेषु प्रणष्टेषु पुनर्दक्षः प्रजापतिः।<br>
<br>
वीरिण्यामेव पुत्राणां सहस्रमसृजत्प्रभुः॥ ५.८ ॥<br>
शबला नाम ते विप्राः समेताः सृष्टिहेतवः।<br>
<br>
नारदोऽनुगतान्‌ प्राह पुनस्तान्‌ पूर्ववत्सतान्<br>
भुवः प्रमाणं सर्वत्र ज्ञात्वा भ्रातॄनथो पुनः॥ ५.९ ॥<br>
<br>
आगत्य चाथ सृष्टिञ्च करिष्यथ विशेषतः।<br>
तेऽपि तेनैव मार्गेण जग्मुर्भ्रातॄन् यथा पुरा॥ ५.१० ॥<br>
<br>
ततः प्रभृति न भ्रातुः कनीयान्‌ मार्गमिच्छति। <br>
अन्विषन्दुःखमाप्नोति तेन तत्परिवर्जयेत्॥ ५.११ ॥<br>
<br>
ततस्तेषु विनष्टेषु षष्टिं कन्याः प्रजापतिः।<br>
वैरिण्यां जनयामास दक्षः प्राचेतसस्तथा॥ ५.१२ ॥<br>
<br>
प्रादात्स दश धर्माय कश्यपाय त्रयोदश। <br>
सप्तविंशति सोमाय चतस्त्रोऽरिष्टनेमये (मिने)॥ ५.१३ ॥<br>
<br>
द्वे चैव भृगुपुत्राय द्वे कृशाश्वाय धीमते। <br>
द्वे चैवाङ्गिरसे तद्वत्तासान्नामानि विस्तरात्॥ ५.१४ ॥<br>
<br>
श्रृणुध्वं देवमातॄणां प्रजाविस्तरमादितः। <br>
मरुत्वती वसूर्यामी लम्बा भानुररुन्धती॥ ५.१५ ॥<br>
<br>
सङ्कल्पा च मुहूर्त्ता च साध्या विश्वा च भामिनी।<br>
धर्मपत्न्यः समाख्यातास्तासां पुत्रान्निबोधत॥ ५.१६ ॥<br>
<br>
विश्वेदेवांस्तु विश्वायाः साध्या साध्यानजीजनत्।<br>
मरुत्वत्यां मरुत्वन्तो वसोस्तु वसवस्तथा॥ ५.१७ ॥<br>
<br>
भानोस्तु भानवस्तद्वन् मुहूर्त्तायां मुहूर्तकाः।<br>
लम्बायां घोषनामानो नागवीथी तु यामिजा॥ ५.१८ ॥<br>
<br>
पृथिवीतलसम्भूतमरुन्धत्यामजायत ।<br>
सङ्कल्पायास्तु सङ्कल्पो वसुसृष्टिन्निबोधत॥ ५.१९ ॥<br>
<br>
ज्योतिष्मन्तस्तु ये देवा व्यापकाः सर्वतोदिशम्। <br>
वसवस्ते समाख्यातास्तेषां सर्गन्निबोधत॥ ५.२० ॥<br>
<br>
आपो ध्रुवश्च सोमश्च धरश्चैवानिलोऽनलः। <br>
प्रत्यूषश्च प्रभासश्च वसवोऽष्टौ प्रकीर्तिताः॥ ५.२१ ॥<br>
<br>
आपस्य पुत्राश्चत्वारः शान्तो वैदण्ड एव च। <br>
शाम्वोऽथमणिवक्त्रश्च यज्ञरक्षाधिकारिणा॥ ५.२२ ॥<br>
<br>
ध्रुबस्य कालपुत्रस्तु वर्चाः सोमादजायत। <br>
द्रविणो हव्यवाहश्च धरपुत्रावुभौ स्मृतौ॥ ५.२३ ॥<br>
<br>
कल्याणिन्यां ततः प्राणो रमणः शिशिरोऽपि च।<br>
मनोहराधरात्पुत्रानवापाथ हरेः सुता॥ ५.२४ ॥<br>
<br>
शिवा मनोजवं पुत्रमविज्ञातगतिं तथा! <br>
अवापाचानलात् पुत्रावग्निप्रायगुणौ पुनः॥ ५.२५ ॥<br>
<br>
अग्निपुत्रः कुमारस्तु शरस्तम्बे व्यजायत।<br>
तस्य शाखो विशाखश्च नैगमेयश्च पृष्ठजाः॥ ५.२६ ॥<br>
<br>
अपत्यं कृत्तिकानां तु कार्तिकेयस्ततः स्मृतः।<br>
प्रत्यूष स ऋषेः पुत्रो विभुर्नाम्नाथ देवलः।<br>
विश्वकर्मा प्रभासस्य पुत्रः शिल्पी प्रजापतिः॥ ५.२७ ॥<br>
<br>
प्रासादभवनोद्यानप्रतिमाभूषणादिषु।<br>
तडागारामकूपेषु स्मृतः सोमरवर्धकिः॥ ५.२८ ॥<br>
<br>
अजैकपादहिर्बुध्न्य विरूपाक्षोऽथ रैवतः। <br>
हरश्च बहुरूपश्च त्र्यम्बकश्च सुरेश्वरः॥ ५.२९ ॥<br>
<br>
सावित्रश्च जयन्तश्च पिनाकी चापराजितः।<br>
एते रुद्राः समाख्याता एकादश गणेश्वराः॥ ५.३० ॥<br>
<br>
एतेषां मानसानान्तु त्रिशूलवरधारिणाम्। <br>
कोटयश्चतुराशीतिस्तत्पुत्राश्चाक्षया मताः॥ ५.३१ ॥<br>
<br>
दिक्षु सर्वासु ये रक्षां प्रकुर्वन्ति गणेश्वराः। <br>
पुत्रपौत्रसुताश्चैते सूरभी गर्भसम्भवाः॥ ५.३२ ॥<br>
<br>
