ययात्यष्टकसम्वादवर्णनम्।<br>
<br>
अष्टक उवाच।<br>
चरन् गृहस्थः कथमेति देवान् कथं भिक्षः कथमाचार्य्यकर्म्मा।<br>
वानप्रस्थः सत्पथे सन्निविष्टो बहून्यस्मिन् संप्रति वेदयन्ति॥ ४०.१ ॥<br>
<br>
ययातिरुवाच।<br>
आहूताध्यायी गुरुकर्मसु चोद्यतः पूर्वोत्थायी चरमञ्चाथशायी।<br>
मृदुर्दान्तो धृतिमानप्रमत्तः स्वाध्यायशीलः सिद्ध्यति ब्रह्मचारी॥ ४०.२ ॥<br>
<br>
धर्मागतं प्राप्य धनं यजेत दद्यात्सदैवातिथीन् भोजयेच्च।<br>
अनाददानश्च परैरदत्तं सैषा गृहस्थोपनिषत् पुराणी॥ ४०.३ ॥<br>
<br>
स्ववीर्य्यजीवी वृजिनान्निवृत्तो दाता परेभ्यो न परोपतापी।<br>
ताद्रृङ्मुनिः सिद्धिमुपैति मुख्या वसन्नरण्ये नियताहारचेष्टः॥ ४०.४ ॥<br>
<br>
अशिल्पजीवी विगृहश्च नित्यं जितेन्द्रियः सर्वतो विप्रमुक्तः।<br>
अनोकशायी लघु लिप्समान श्चरन् देशामेकाम्वरः स भिक्षुः॥ ४०.५ ॥<br>
<br>
रात्र्या यया चाभिरताश्च लोका भवन्ति कामाभिजिताः सुखेन च।<br>
तामेव रात्रिं प्रयतेत विद्वानरण्यसंस्थो भवितुं यतात्मा॥ ४०.६ ॥<br>
<br>
दशैव पूर्वान् दश चापरांस्तु ज्ञातींस्तथात्मानमथैकविंशम्।<br>
अरण्यवासी सुकृतं दधाति मुक्त्वा त्वरण्ये स्वशरीरधातून्॥ ४०.७ ॥<br>
<br>
अष्टक उवाच।<br>
कतिस्विद्देवमुनयो मौनानि कति चाप्युत। <br>
भवन्तीति तदाचक्ष्व श्रोतुमिच्छामहे वयम्॥ ४०.८ ॥<br>
<br>
ययातिरुवाच।<br>
अरण्ये वसतो यस्य ग्रामो भवति पृष्ठतः। <br>
ग्रामे वा वसतोऽरण्यं स मुनिः स्याज्जनाधिप॥ ४०.९ ॥<br>
<br>
अष्टक उवाच।<br>
कथं स्विद्वसतोऽरण्ये ग्रामो भवति पृष्ठतः। <br>
ग्रामे वा वसतोऽरण्यं कथं भवति पृष्ठतः॥ ४०.१० ॥<br>
<br>
ययातिरुवाच।<br>
न ग्राम्यमुपयुञ्जीत य आरण्यो मुनिर्भवेत्। <br>
तथास्य वसतोऽरण्ये ग्रामो भवति पृष्ठतः॥ ४०.११ ॥<br>
<br>
अनग्निरनिकेतश्चाप्यगोत्रचरणो मुनिः। <br>
कौपीनाच्छादनं यावत्तावदिच्छेच्च चीवरम्॥ ४०.१२ ॥<br>
<br>
यावत्प्राणाधिसन्धानं तावदिच्छेच्च भोजनम्। <br>
तदास्य वसतो ग्रामेऽरण्यं भवति पृष्ठतः॥ ४०.१३ ॥<br>
<br>
यस्तुकामान् परित्यज्य त्यक्तकर्मा जितेन्द्रियः। <br>
आतिष्ठेत मुनिर्मौनं सलोके सिद्धिमाप्नुयात्॥ ४०.१४ ॥<br>
<br>
धौतदन्तं कृत्तनखं सदा स्नातमलङ्कृतम्। <br>
असितं सितकर्मस्थं कस्तन्नार्चितुमर्हति॥ ४०.१५ ॥<br>
<br>
तपसाकर्शितः क्षामः क्षीण मांसास्थिशोणितः। <br>
यदा भवति निर्द्वन्द्वो मुनिमौनं समास्थितः॥ ४०.१६ ॥<br>
<br>
अथलोकमिमं जित्वा लोकञ्चापि जयेत्परम्। <br>
आस्येन तु यदाहारं गोवन्मृगयते मुनिः ।<br>
अथास्य लोकः सर्वो यः सोऽमृतत्वाय कल्पते॥ ४०.१७ ॥<br>
