<br>
ब्रह्मणस्तपश्चर्य- वर्णनम्।<br>
मत्स्य उवाच।<br>
स्थित्वा च तस्मिंस्तुमुले ब्रह्मा ब्रह्मविदाम्वरः।<br>
ऊर्द्वबाहुर्महातेजास्तपो घोरं समाश्रितः ।।  १७१.१ ।।<br>
<br>
प्रज्वलन्निव तेजोभिर्भाभिः स्वाभिस्तमोनुदः।<br>
बभासे सर्वधर्म्मस्थः सहस्रांशुरिवांशुभिः ।।  १७१.२ ।।<br>
<br>
अथान्यद्रूपमास्थाय शम्भुर्नारायणोऽव्ययः।<br>
आजगाम महातेजा योगाचार्यो महायशाः ।।  १७१.३ ।।<br>
<br>
सांख्याचार्यो हि मतिमान् कपिलो ब्राह्मणो वरः।<br>
उभावपि महात्मानौ स्तुवन्तौ क्षेत्रतत्परौ ।।  १७१.४ ।।<br>
<br>
तौ प्राप्तावूचतुस्तत्र ब्रह्माणममितौजसम्।<br>
परावरविशेषज्ञौ पूजितौ च महर्षिभिः ।।  १७१.५ ।।<br>
<br>
ब्रह्मात्मदृढबन्धश्च विशालो जगदास्थितः।<br>
ग्रामणीः सर्वभूतानां ब्रह्मा त्रैलोक्यपूजितः ।।  १७१.६ ।।<br>
<br>
तयोस्तद्वचनं श्रुत्वा विप्रोऽभ्याहृतयोगवित्।<br>
त्रीनिमान् कृतवान् लोकान्यथेयं ब्रह्मणः श्रुतिः ।।  १७१.७ ।।<br>
<br>
पुत्रञ्च सम्भवे चैकं समुत्पादितवानृषिः।<br>
तस्याग्रे वाग्यतस्तस्थौ ब्रह्माणमजमव्ययम् ।।  १७१.८ ।।<br>
<br>
सोत्पन्नमात्रो ब्रह्माणमुक्तवान् मानसः सुतः।<br>
किं कुर्मस्तवसाहाय्यं ब्रवीतु भगवानृषिः ।।  १७१.९ ।।<br>
<br>
ब्रह्मोवाच। <br>
य एष कपिलो ब्रह्मा नारायणमयस्तथा।<br>
वदते भवतस्तत्वं तत् कुरुष्व महामते ।।  १७१.१० ।।<br>
<br>
ब्रह्मणस्तु तदर्थन्तु तदा भूयः समुत्थितः।<br>
शुश्रूषुरस्मि युवयोः किं करोमि कृताञ्जलि ।।  १७१.११ ।।<br>
<br>
श्रीभगवानुवाच।<br>
यत् सत्यमक्षरं ब्रह्मन्! अष्टादशविधन्तु तत्।<br>
यत् सत्यं यदृतं तत्तु परं पदमनुस्मर ।।  १७१.१२ ।।<br>
<br>
एतद्वचो निशम्यैव ययौ स विशमुत्तराम्।<br>
गत्वा च तत्र ब्रह्मत्वमगमत् ज्ञानतेजसा ।।  १७१.१३ ।।<br>
<br>
ततो ब्रह्मा भुवन्नाम द्वितीयमसृजत् प्रभुः।<br>
सङ्कल्पयित्वा मनसा तमेव च महात्मना।।  १७१.१४ ।।<br>
<br>
ततः सोऽथ ब्रवीद्वाक्यं किं करोमि पितामह!।<br>
पितामहसमाज्ञातो ब्रह्माणं समुपस्थितः ।।  १७१.१५ ।।<br>
<br>
ब्रह्माभ्यासन्तु कृतवान् भुवश्च पृथिवीं गतः।<br>
प्राप्तश्च परमं स्थानं स तयोः पार्श्वमागतः ।।  १७१.१६ ।।<br>
<br>
तस्मिन्नपि गते पुत्रे तृतीयमसृजत् प्रभुः।<br>
सांख्यप्रवृत्तिकुशलं भूर्भुवं नामतो विभुम् ।।  १७१.१७ ।।<br>
<br>
गोपतित्वं समासाद्य तयोरेवागमद् गतिम्। <br>
एवं पुत्रास्त्रयोऽप्येते उक्ताः शम्भोर्महात्मनः ।।  १७१.१८ ।।<br>
<br>
तान् गृहीत्वा सुतांस्तस्य प्रयातः स्वार्जिताङ्गतिम्।<br>
नारायणश्च भगवान् कपिलश्च यतीश्वरः ।।  १७१.१९ ।।<br>
<br>
यङ्कालन्तौ गतौ मुक्तौ ब्रह्मा तं कालमेव हि।<br>
ततो घोरतमम्भूयः संश्रितः परमं व्रतम् ।।  १७१.२० ।।<br>
<br>
न रेमेऽथ ततो ब्रह्मा प्रभुरेकस्तपश्चरन्।<br>
शरीरात्तां ततो भार्यां समुत्पादितवान् शुभाम् ।।  १७१.२१ ।।<br>
<br>
तपसा तेजसा चैव वर्चसा नियमेन च।<br>
सदृशीमात्मनो देवीं समर्थां लोकसर्जने ।।  १७१.२२ ।।<br>
<br>
ततो जगाद त्रिपदां गायत्रीं वेदपूजिताम्।<br>
सृजन् प्रजानां पतयः सागरांश्चासृजद्विभिः ।।  १७१.२३ ।।<br>
<br>
ततो जगाद त्रिपदां गायत्रीं वेदपूजिताम्।<br>
अपरांश्चैव चतुरो वेदान् गायत्रि सम्भवान्।।  १७१.२४ ।।<br>
<br>
आत्मनः सदृशान् पुत्रानसृजद्वै पितामहः।<br>
विश्वे प्रजानां पतयो येभ्यो लोका विनिःसृताः ।।  १७१.२५ ।।<br>
<br>
विश्वेशं प्रथमं तावन्महातापसमात्मजम्।<br>
सर्वमन्त्रहितं पुण्यं नाम्ना धर्मं स सृष्टवान् ।।  १७१.२६ ।।<br>
<br>
दक्षं मरीचिमत्रिञ्च पुलस्त्यं पुलहं क्रतुम्।<br>
वसिष्ठं गौतमञ्चैव भृगु अङ्गिरसम्मनुम् ।।  १७१.२७ ।।<br>
<br>
अथैवाद्भुतमित्येते ज्ञेयाः पैतामहर्षयः।<br>
त्रयोदशगुणं धर्ममालभन्त महर्षयः ।।  १७१.२८ ।।<br>
<br>
अदितिर्दितिर्दनुः काला अनायुः सिंहिका मुनिः।<br>
ताम्रा क्रोधाथ सुरसा विनता कद्रुरेवच ।।  १७१.२९ ।।<br>
<br>
दक्षस्यापत्यमेता वै कन्या द्वादश पार्थिव!।<br>
मरीचेः कश्यपः पुत्रस्तपसा निर्मितः किल ।।  १७१.३० ।।<br>
<br>
तस्मै कन्या द्वादशान्या दक्षस्ताः प्रददौ तदा। <br>
नक्षत्राणि च सोमाय तदा वै तत्तवानृषिः ।।  १७१.३१ ।।<br>
<br>
रोहिण्यादीनि सर्वाणि पुण्यानि रविनन्दन!।<br>
लक्ष्मी मरुत्वती साध्या विश्वेशा च मता शुभा ।।  १७१.३२ ।।<br>
<br>
देवी सरस्वती चैव ब्रह्मणा निर्मिताः पुराः।<br>
एताः पञ्च वरिष्ठा वै सुरश्रेष्ठाय पार्थिव!।।  १७१.३३ ।।<br>
<br>
दत्ता भद्राय धर्माय ब्रह्मणा विश्वकर्मणा।<br>
या रूपार्द्धवती पत्नी ब्रह्मणः कामरूपिणी ।।  १७१.३४ ।।<br>
<br>
सुरभिः सा हिता भूत्वा ब्रह्माणं समुपस्तिता।<br>
ततस्तामगमद् ब्रह्मा मैथुनं लोकपूजितः ।।  १७१.३५ ।।<br>
<br>
लोकसर्जनहेतुज्ञो गवामर्थाय सत्तमः।<br>
जज्ञिरे च सुतास्तस्यां विपुला धूमसन्निभाः ।।  १७१.३६ ।।<br>
<br>
नक्तसन्ध्याभ्रसङ्काशाः प्रादहंस्तिग्मतेजसः।<br>
ते रुदन्तो द्रवन्तश्च गर्हयन्तः पितामहम् ।।  १७१.३७ ।।<br>
<br>
रोदनाद् द्रवणाच्चैव रुद्रा इति ततः स्मृताः।<br>
निर्ऋतिश्चैव शम्भुर्वै तृतीयश्चापराजितः ।।  १७१.३८ ।।<br>
<br>
मृगव्याधः कपर्दी च दहनोऽथ खरश्च वै।<br>
अहिर्बुध्न्यश्च भगवान् कपाली चापि पिङ्गलः ।।  १७१.३९ ।।<br>
<br>
सेनानीश्च महातेजा रुद्रास्त्वेकादश स्मृताः।<br>
तस्यामेव सुरभ्याञ्च गावो यज्ञेश्वराश्च वै ।।  १७१.४० ।।<br>
<br>
प्रकृष्टाश्च तथा मायाः सुरभ्याः पशवोऽक्षराः।<br>
अजाश्चैव तु हंसाश्च तथैवामृतमुत्तमम् ।।  १७१.४१ ।।<br>
<br>
ओषध्यः प्रवरायाश्च सुरभ्यास्ताः समुत्थिताः।<br>
धर्माल्लक्ष्मीस्तथा कामं साध्या साध्यान् व्यजायत ।।  १७१.४२ ।।<br>
<br>
भवञ्च प्रभवञ्चैव हीशञ्चासुरहं तथा।<br>
अरुण्यं चारुणिञ्चैव विश्वावसु बलध्रुवौ ।।  १७१.४३ ।।<br>
<br>
हविष्यञ्च वितानञ्च विधानशमितावपि। <br>
वत्सरञ्चैव भूतिञ्च सर्वासुर निषूदनम् ।।  १७१.४४ ।।<br>
<br>
सुपर्वाणं बृहत्कान्तिः साध्या लोकनमस्कृता।<br>
तमेवानुगता देवो जनयामास वै सुरान् ।।  १७१.४५ ।।<br>
<br>
वरं वै प्रथमन्देवं द्वितीयं ध्रुवमव्ययम्।<br>
विश्वावसुं तृतीयञ्च चतुर्थं सोममीश्वरम् ।।  १७१.४६ ।।<br>
<br>
ततोऽनुरूपमायञ्च यमस्तस्मादनन्तरम्।<br>
सप्तमञ्च तथा वायुमष्टमन्निर्ऋतिं वसुम् ।।  १७१.४७ ।।<br>
<br>
धर्मस्यापत्यमेतद्वै सुदेव्यां समजायत।<br>
विश्वेदेवाश्च विश्वायां धर्माज्जाता इति श्रुतिः ।।  १७१.४८	 ।।<br>
<br>
दक्षश्चैव महाबाहुः पुष्करस्वन एव च।<br>
चाक्षुषस्तु मनुश्चैव तथा मधुमहोरगौ ।।  १७१.४९ ।।<br>
<br>
विश्वन्तश्च वसुर्बाल्ला विस्कम्भश्च महायशाः।<br>
गरुड़श्चातिसत्वौजा भास्कर प्रतिमद्युतिः ।।  १७१.५० ।।<br>
<br>
विश्वान् देवान् देवमाता विश्वेशाजनयत् सुतान्।<br>
मरुत्वती मरुत्वमो देवानजनयत् सुतान् ।।  १७१.५१ ।।<br>
<br>
अग्निं चक्षूरविर्ज्योतिः सावित्रं मित्रमेव च।<br>
अमरं शरवृष्टिञ्च सुकर्षञ्च महाभुजम्।।  १७१.५२ ।।<br>
<br>
विराजञ्चैव वाचञ्च विश्वावसुमतिं तथा।<br>
अश्वमित्रं चित्ररश्मिन्तथा निषधनं नृप! ।।  १७१.५३ ।।<br>
<br>
हूयन्तं वाडवञ्चैव चारित्रं मन्दपन्नगम्।<br>
बृहन्तं वै बृहद्रूपं तथा वै पूतनानुगम् ।।  १७१.५४ ।।<br>
<br>
मरुत्वती पुरा जज्ञे एतान्वै मरुताङ्गणान्।<br>
अदितिः कश्यपाज्जज्ञे आदित्यान् द्वादशैव हि ।।  १७१.५५ ।।<br>
<br>
इन्द्रो विष्णुर्भगस्त्वष्टा वरुणो ह्यर्यमा रविः।<br>
पूषा मित्रश्च धनदो धाता पर्जन्य एव च ।।  १७१.५६ ।।<br>
<br>
इत्येते द्वादशादित्या वरिष्ठास्त्रि दिवौकसः।<br>
आदित्यस्य सरस्वत्यां जज्ञाते द्वौ सुतौ वरौ ।।  १७१.५७ ।।<br>
<br>
तपःश्रेष्ठौ गुणिश्रेष्ठौ त्रिदिवस्यापि सम्मतौ।<br>
दनुस्तु दानवान् जज्ञे दितिर्दैत्यान् व्यजायत ।।  १७१.५८ ।।<br>
<br>
काला तु वै कालकेयानसुरान् राक्षसांस्तु वै।<br>
अनायुषायास्तनया व्याधयः सुमहाबलाः ।।  १७१.५९ ।।<br>
<br>
सिंहिका ग्रहमाता वै गन्धर्व जननी मुनिः।<br>
ताम्रा त्वप्सरसां माता पुण्यानां भारतोद्भव! ।।  १७१.६० ।।<br>
<br>
क्रोधायाः सर्वभूतानि पिशाचाश्चैव पार्थिव!।<br>
व्जज्ञे यक्षगणांश्चैव राक्षसांश्च विशाम्पते! ।।  १७१.६१ ।।<br>
<br>
चतुष्पदानि सत्वानि तथा गावस्तु सौरसाः।<br>
सुपर्णान् पक्षिणश्चैव विनता चाप्यजायत ।।  १७१.६२ ।।<br>
<br>
महीधरान् सर्वनागान् देवी कद्रूः व्यजायत।<br>
एवं वृद्धिं समगमन् विश्वे लोकाः परन्तप! ।।  १७१.६३ ।।<br>
<br>
तदा वै पौष्करो राजन्! प्रादुर्भावो महात्मनः।<br>
प्रादुर्भावः पौष्करोस्ते मया द्वैपायनेरितः ।।  १७१.६४ ।।<br>
<br>
पुराणः पुरुषश्चैव मया विष्णुर्हरिः प्रभुः।<br>
कथितस्तेऽनु पूर्वेण संस्तुतः परमर्षिभिः ।।  १७१.६५ ।।<br>
<br>
यश्चेदमग्रयं श्रृणुयात् पुराणं सदा नरः पर्वसु गौरवेण।<br>
अवाप्य लोकान् स हि वीतरागः परत्र च स्वर्गफलानि भुङ्क्ते ।।  १७१.६६ ।।<br>
<br>
चक्षुषा मनसा वाचा कर्म्मणा च चतुर्विधम्।<br>
प्रसादयति यः कृष्णं तं कृष्णोऽनु प्रसीदति ।।  १७१.६७ ।।<br>
<br>
राजा च लभते राज्यमधनश्चोत्तमन्धनम्।<br>
क्षीणायुर्लभते चायुः पुत्रकामः सुतन्तथा ।।  १७१.६८ ।।<br>
<br>
यज्ञा वेदास्तथा कामास्तपांसि विविधानि च।<br>
प्राप्नोति विविधं पुण्यं विष्णुभक्तो धनानि च ।।  १७१.६९ ।।<br>
<br>
यद्यत् कामयते किञ्चित् तत्तल्लोकेश्वराद् भवेत्।<br>
सर्वं विहाय य इमं पठेत् पौष्करकं हरेः ।।  १७१.७० ।।<br>
<br>
प्रादुर्भावं नृपश्रेष्ठ! न तस्य ह्यशुभं भवेत्।<br>
एष पौष्करको नाम प्रादुर्भावो महात्मनः ।। <br>
कीर्तितस्ते महाभाग! व्यास श्रुति निदर्शनात् ।।  १७१.७१ ।।<br>
