एकोद्दिष्टश्राद्धप्रकरणम्।<br>
<br>
सूत उवाच।<br>
एकोद्दिष्टमतो वक्ष्ये यदुक्तं चक्रपाणिना। <br>
मृते पुत्रैर्यथाकार्यमाशौचञ्च पितर्यपि॥ १८.१ ॥<br>
<br>
दशाहं शावमाशौचं ब्राह्मणेषु विधीयते। <br>
क्षत्रियेषु दश द्वेच पक्षं वैश्येषु चैवहि॥ १८.२ ॥<br>
<br>
शूद्रेषु मासमाशौचं सपिण्डेषु विधीयते। <br>
नैशम्वाऽकृतचूडस्य त्रिरात्रम्परतः स्मृतम्॥१८.३ ॥<br>
<br>
जननेऽप्येवमेव स्यात् सर्ववर्णेषु सर्वदा। <br>
तथास्थिसञ्चयादूर्ध्वमङ्गस्पर्शो विधीयते॥ १८.४ ॥<br>
<br>
प्रेताय पिण्डददानन्तु द्वादशाहं समाचरेत्। <br>
पाथेयं तस्य तत् प्रोक्तं यतः प्रीतिकरं महत्॥ १८.५ ॥<br>
<br>
तस्मात् प्रेतपुरं प्रेतो द्वादशाहं न नीयते। <br>
गृहं पुत्रं कलत्रञ्च द्वादशाहं प्रपश्यति॥ १८.६ ॥<br>
<br>
तस्मान्निधेयमाकाशे दशरात्रं पयस्तथा। <br>
सर्वदाहोपशान्त्यर्थमध्वश्रमविनाशनम्॥१८.७ ॥<br>
<br>
तत एकादशाहे तु द्विजानेकादशैव तु। <br>
क्षत्रादिः सूतकान्ते तु भोजयेदयुतो द्विजान्॥ १८.८ ॥<br>
<br>
द्वितीयेऽह्नि पुनस्तद्वदेकोद्दिष्टं समाचरेत्। <br>
आवाहनाग्नौकरणं दैवहीनं विधानतः॥ १८.९ ॥<br>
<br>
एकं पवित्रमेकोर्घ एकः पिण्डो विधीयते। <br>
उपतिष्ठतमित्येतद्देयं पश्चात्तिलोदकम्॥१८.१० ॥<br>
<br>
स्वादितं विकिरेद्‌ ब्रूयाद्विसर्गे चाभिरम्यताम्। <br>
शेषं पूर्ववदत्रापि कार्यं वेदविदा पितुः॥ १८.११ ॥<br>
<br>
अनेन विधिना सर्वमनुमासं समाचरेत्। <br>
सूतकान्ताद्वितीयेऽह्नि शय्यां दद्याद्विलक्षणाम्॥ १८.१२ ॥<br>
<br>
काञ्चनं पुरुषं तद्वत् फलवस्त्रसमन्विताम्। <br>
संपूज्य द्विजदाम्पत्यं नानाभरणभूषणैः॥ १८.१३ ॥<br>
<br>
वृषोत्सर्गं प्रकुर्वीत देया च कपिला शुभा। <br>
उदकुम्भश्च दातव्यो भक्ष्यभोज्यसमन्वितः॥ १८.१४ ॥<br>
<br>
यावदब्दं नरश्रेष्ठ!। सतिलोदकपूर्वकम्। <br>
ततः संवत्सरे पूर्णे सपिण्डीकरणं भवेत्॥ १८.१५ ॥<br>
<br>
सपिण्डीकरणादूर्ध्वं प्रेतः पार्वणभाग् भवेत्। <br>
वृद्धिपूर्वेषु योग्यश्च गृहस्थश्च भवेत्ततः॥ १८.१६ ॥<br>
<br>
सपिण्डीकरणे श्राद्धे देवपूर्वं नियोजयेत्। <br>
पितॄनेवासयेत्तत्र पृथक् प्रेतं विनिर्दिशेत्॥ १८.१७ ॥<br>
<br>
गन्धोदकतिलैर्युक्तं कुर्यात्पात्रचतुष्टयम्। <br>
अर्घार्थं पितृपात्रेषु प्रेतपात्रं प्रसेचयेत्॥ १८.१८ ॥<br>
<br>
तद्वत्‌संकल्प्य चतुरः पिण्डान् पिण्डप्रदस्तदा।<br>
ये समाना इति द्वाभ्यामन्त्यन्तु विभजेत्त्रिधा॥ १८.१९ ॥<br>
<br>
चतुर्थस्य पुनः कार्यं न कदाचिदतो भवेत्। <br>
ततः पितृत्वमापन्नः सर्वतस्तुष्टिमागतः॥ १८.२० ॥<br>
<br>
अग्निष्वात्तादिमध्यत्त्वं प्राप्नोत्यमृतमुत्तमम्। <br>
सपिण्डीकरणादूर्ध्वं तस्मै तस्मान्नदीयते॥ १८.२१ ॥<br>
<br>
पितृष्वेव तु दातव्यं तत् पिण्डो येषु संस्थितः। <br>
ततः प्रभृति संक्रान्तावुपरागादि पर्वसु॥ १८.२२ ॥<br>
<br>
त्रिपिण्डमाचरेच्छ्राद्धमेकोद्दिष्टं मृताहनि। <br>
एकोद्दिष्टं परित्यज्य मृताहे यः समाचरेत्॥ १८.२३ ॥<br>
<br>
सदैव पितृहा स स्यान्मातृभ्रातृविनाशकः। <br>
मृताहे पार्वणं कुर्वन्नधोऽधो याति मानवः॥ १८.२४ ॥<br>
<br>
संपृक्तेष्वाकुली भावः प्रेतेषु तु यतो भवेत्। <br>
प्रतिसंवत्सरं तस्मादेकोद्दिष्टं समाचरेत्॥ १८.२५ ॥<br>
<br>
यावदब्दन्तु यो दद्यादुदकुम्भं विमत्सरः। <br>
प्रेतायान्नसमायुक्तं सोऽश्वमेधफलं लभेत्॥ १८.२६ ॥<br>
<br>
आमश्राद्धं यथा कुर्याद्विधिज्ञः श्राद्धदस्तदा। <br>
तेनाग्नौ करणं कुर्यात्‌ पिण्डांस्तेनैव निर्वपेत्॥ १८.२७ ॥<br>
<br>
त्रिभिः सपिण्डिकरणे अशेषत्रितये पिता। <br>
यदा प्राप्स्यति कालेन तदा मुच्येत बन्धनात्॥ १८.२८ ॥<br>
<br>
मुक्तोऽपि लेपभागित्वं प्राप्नोति कुशमार्जनात्। <br>
लेपभाजश्चतुर्थाद्याः पित्राद्याः पिण्डभागिनः॥ <br>
पिण्डदः सप्तमस्तेषां सापिण्ड्यं साप्तपौरुषम्॥ १८.२९ ॥<br>
