त्रिपुरे देवदानवयुद्धम्।<br>
<br>
सूत उवाच।<br>
मघवा तु निहन्तुं तानसुरानमरेश्वरः। <br>
लोकपाला ययुः सर्वे गणपालाश्च सर्वशः॥ १३८.१ ॥<br>
<br>
ईश्वरामोदिताः सर्व उत्पेतुश्चाम्बरे तदा। <br>
खगतास्तु विरेजुस्ते पक्षवन्त इवाचलाः॥ १३८.२ ॥<br>
<br>
प्रययुस्तत्परं हन्तुं शरीरमिव व्याधयः।<br>
शङ्खाडम्बरनिर्घोषैः पणवान् पटहानपि॥ <br>
नादयन्तः पुरो देवा द्रृष्टास्त्रिपुरवासिभिः॥ १३८.३ ॥<br>
<br>
हरः प्राप्त इतीवोक्त्वा बलिनस्ते महासुराः।<br>
आजग्मुः परमं क्षोभमत्ययेष्विवसागराः॥ १३८.४ ॥<br>
<br>
सुरतूर्य्यरवं श्रुत्वा दानवा भीमदर्शनाः।<br>
निनेदुर्वादयन्तश्च नानावाद्यान्यनेकशः॥ १३८.५ ॥<br>
<br>
भूयोदीरितवीर्य्यास्ते परस्परकृतागसः।<br>
पूर्वदेवैश्च देवाश्च सूदयन्तः परस्परम्॥ १३८.६ ॥<br>
<br>
आक्रोशेऽपि समप्रख्ये तेषां देहनिकृन्तनम्।<br>
प्रवृत्तं युद्धमतुलं प्रहारकृतनिस्वनम्॥ १३८.७ ॥<br>
<br>
श्वसन्त इव नागेन्द्रा भ्रमन्त इव पक्षिणः।<br>
गिरीन्द्रा इव कम्पन्तो गर्जन्त इव तोयदाः॥ १३८.८ ॥<br>
<br>
जृम्भन्त इव शार्दूलाः प्रवान्त इव वायवः।<br>
प्रवृद्धोर्मि तरङ्गालाः क्षुभ्यन्त इव सागराः॥ १३८.९ ॥<br>
<br>
प्रमथाश्च महाशूरा दानवाश्च महाबलाः।<br>
युयुधुर्निश्चला भूत्वा वज्रा इव महाचलैः॥ १३९.१० ॥<br>
<br>
कार्मुकाणां निकृष्टानां बभूवुर्दारुणा रवाः॥<br>
कालानुगानां मेघानां यथा वियति वायुना॥ १३८.११ ॥<br>
<br>
आहुश्च युद्धे मा भैषीः क्व यास्यसि मृतोह्यसि।<br>
प्रहराशुस्थितोऽस्म्यत्र एहि दर्शय पौरुषम्॥ १३८.१२ ॥<br>
<br>
गृहाण च्छिन्धि भिन्धीति खाद मारय दारय।<br>
इत्यन्योऽन्यमनूच्चार्य्य प्रययुर्यमसादनम्॥ १३८.१३ ॥<br>
<br>
खङ्गापवर्जिताः केचित्केचिच्छिन्नाः परश्वधैः।<br>
केचिन्‌मुद्गरछूर्णाश्च केचिद्‌बाहुभिराहताः॥ १३८.१४ ॥<br>
<br>
पट्टिशैः सूदिताः केचित्केचिच्छूलविदारिताः।<br>
<br>
दानवाः शरपुष्पाभाः सवना इव पर्वताः। <br>
निपतन्त्यर्णवजले भीमनक्रतिमिङ्गिले॥ १३८.१५ ॥<br>
<br>
व्यसुभिः सुनिबद्धाङ्गैः पतमानैः सुरेतरैः।<br>
सम्बभूवार्णवे शब्दः सजलाम्बुदनिस्वनः॥ १३८.१६ ॥<br>
<br>
तेन शब्देन मकरा नक्रास्तिमितिमिङिगलाः।<br>
मत्ता लोहित गन्धेन क्षोभयन्तो महर्णवम्॥ १३८.१७ ॥<br>
<br>
परस्परेण कलहं कुर्वाणा भीममूर्त्तयः।<br>
भ्रमन्ते भक्षयन्तश्च दानवानाञ्च लोहितम्॥ १३८.१८ ॥<br>
<br>
सरथान् सायुधान् साश्वान् सवस्त्राभारणावृतान्।<br>
जग्रसुस्तिमयो दैत्यान् द्रावयन्तो जलेचरान्॥ १३८.१९ ॥<br>
<br>
मृधं यथा सुराणाञ्च प्रमथानां प्रवर्त्तते।<br>
अम्बरेऽम्भसि च तथा युद्धं चक्रुर्जलेचराः॥ १३८.२० ॥<br>
<br>
यथा भ्रमन्ति प्रमथाः सदैत्यास्तथा भ्रमन्ते तिमयः सनक्राः।<br>
यथैव छिन्दन्ति परस्परन्तु तथैव क्रन्दन्ति विभिन्नदेहाः॥ १३८.२१ ॥<br>
<br>
व्रणाननैरङ्गरसं स्रवद्भिः सुरासुरैर्नक्रतिमिङ्गिलैश्च।<br>
कृतो मुहूर्त्तेन समुद्रदेशः सरक्ततोयः समुदीर्णतोयः॥ १३८.२२ ॥<br>
<br>
पूर्वं महाम्भोधरपर्वताभं द्वारं महान्तं त्रिपुरस्य शक्रः।<br>
निपीड्य तस्थौ महता बलेन युक्तोऽमराणां महता बलेन॥ १३८.२३ ॥<br>
<br>
तथोत्तरं सस्तनुजो हरस्य बालार्कजाम्बूनदतुल्यवर्णः।<br>
स्कन्दः पुरद्वारमथारुरोह वृद्धोऽस्तश्रृङ्गां प्रपतन्निवार्कः॥ १३८.२४ ॥<br>
<br>
यमश्च वित्ताधिपतिश्च देवो दण्डान्वितः पाशवरायुधश्च।<br>
देवारिणस्तस्य पुरस्य द्वारं ताभ्यां तु तत्पश्चिमतो निरुद्धम्॥ १३८.२५ ॥<br>
<br>
दक्षारिरुद्रस्तपनायुताभः स भास्वता देवरथेन देवः।<br>
तद्दक्षिणद्वारमरेः पुरस्य रुद्धावतस्थौ भगवांस्त्रिनेत्रः॥ १३८.२६ ॥<br>
<br>
तुङ्गानि देश्यानि सगोपुराणि स्वर्णानि कैलासशशिप्रभाणि।<br>
प्रह्लादरूपाः प्रमथावरुद्धा ज्योतींषि मेघा इव चाश्मवर्षाः। १३८.२७ ॥<br>
<br>
उत्पाट्य चोत्पाट्य गृहाणि तेषाम् सशैलमालासमवेदिकानि।<br>
प्रक्षिप्य प्रक्षिप्य समुद्रमध्ये कालाम्बुदाभाः प्रमथा विनेदुः॥ १३८.२८ ॥<br>
<br>
रक्तानि चाशेषवनैर्युतानि साशोकखण्डानि सकोकिलानि।<br>
गृहाणि हे नाथ! पितः! सुतेति भ्रातेति कान्तेति प्रियेति चापि।<br>
उत्पाट्यमानेषु गृहेषु नार्य आनार्यशब्दान्विविधान् प्रचक्रुः॥ १३८.२९ ॥<br>
<br>
कलत्रपुत्रक्षयप्राणनाशे तस्मिन् पुरे युद्धमति प्रवृत्ते।<br>
महासुराः सागरतुल्यवेगा गणेश्वराः कोपवृताः प्रतीयुः॥ १३८.३० ॥<br>
<br>
परश्वधैस्तत्र शिलोपलैश्च त्रिशूलवज्रोत्तमकम्पनैश्च।<br>
शरीरसद्मक्षपणं सुघोरं युद्धं प्रवृत्तं द्रृढ़वैरबद्धम्॥ १३८.३१ ॥<br>
<br>
अन्योन्यमुद्दिश्य विमर्दता च प्रधावतां चैव विनिघ्नताञ्च।<br>
शब्दो बभूवामरदानवानां युगान्तकालेष्विव सागरान्तः॥ १३८.३२ ॥<br>
<br>
मार्गाः पुरे लोहितकर्दमालाः स्वर्णेकास्फाटिकभिन्नचित्राः।<br>
कृता मुहूर्त्तेन सुखेन गन्तुं छिन्नोत्तमाङ्गाङ्‌घ्रिकराः करालाः॥ १३८.३३ ॥<br>
<br>
कोपावृताक्षः स तु तारकाख्यः संख्ये सवृक्षः सगिरिर्निलीनः।<br>
तस्मिन् क्षणे द्वारवरं रिरक्षो रुद्धं भवेनाद्भुतविक्रमेण॥ १३८.३४ ॥<br>
<br>
स तत्र प्राकारगतांश्च भूतान् छातन्महानद्भुतवीर्य्यसत्वः।<br>
चचार चाप्तेन्द्रियगर्वद्रृप्तः पुराद्‌विनिष्क्रम्य ररास घोरम्॥ १३८.३५ ॥<br>
<br>
ततः स दैत्योत्तम पर्वताभो यथाञ्जसा नाग इवाभिमत्तः।<br>
निवारितो रुद्ररथं जिघृक्षुर्यथार्णवः सर्पति चातिवेलः॥ १३८.३६ ॥<br>
<br>
शेषः सुधन्वा गिरिशश्च देवश्चतुर्मुखो यः सत्रिलोचनश्च।<br>
ते तारकाख्याभिगता गताजौ क्षोभं यथा वायुवशात् समुद्राः॥ १३८.३७ ॥<br>
<br>
शेषो गिरीशः सपितामहेशश्चोत्क्षुभ्यमाणः स रथेऽम्बरस्थः।<br>
त्रिभेद सन्धीषु बलाभिपन्नः कूजन्निनादांश्च करोति घोरान्॥ १३८.३८ ॥<br>
<br>
एकन्तु ऋग्वेदतुरङ्गमस्य पृष्ठे पदं न्यस्य वृषस्य चैकम्।<br>
तस्थौ भवः सोद्यतबाणचापः पुरस्य तत्सङ्गमभीक्षमाणः॥ १३८.३९ ॥<br>
<br>
तदा भवपदन्यासाद्धयस्य वृषभस्य च।<br>
पेतुस्तनाश्च दन्ताश्च पीडिताभ्यां त्रिशूलिना॥ १३८.४० ॥<br>
<br>
ततः प्रभृतिचाश्वानां स्तनादन्ता गवान्तथा।<br>
गूढाः समभवंस्तेन चाद्रृश्यत्वमुपागताः॥ १३८.४१ ॥<br>
<br>
तारकाख्यस्तु भीमाख्यो रौद्ररक्तान्तरे क्षणः।<br>
रुद्रान्तिके सुसंरुद्धो नन्दिना कुलनन्दिना॥ १३८.४२ ॥<br>
<br>
परश्वधेन तीक्ष्णेन स नन्दी दानवेश्वरम्।<br>
तक्षयामास वै तक्षा चन्दनं गन्धदो यथा॥ १३८.४३ ॥<br>
<br>
परश्वधहतः शूरः शैलादिः शरभो यथा।<br>
दुद्राव खङ्गं निष्कृष्य तारकाख्यो गणेश्वरम्॥ १३८.४४ ॥<br>
<br>
यज्ञोपवीतमादाय चिच्छेद च निनाद च।<br>
ततः सिंहरवो घोरः शङ्खशब्दश्च भैरवः॥ <br>
गणेश्वरैः कृतस्तत्र तारकाख्ये निषूदिते॥ १३८.४५ ॥<br>
<br>
प्रमथा रसितं श्रुत्वा वादित्रस्वनमेव च।<br>
पार्श्वस्थः सुमहापार्श्वं विद्युन्मालिं मयोऽब्रवीत्॥ १३८.४६ ॥<br>
<br>
बहुवदनवतां किमेव शब्दो नदतां श्रूयते भिन्नसागराभः।<br>
वद वचनन्तडिमालिन् किङ्किमे तद्रणपाला युयुधुर्ययुर्गजेन्द्राः॥ १३८.४७ ॥<br>
<br>
इति मयवचनाङ्कुशार्दितस्तन्तडिमाली रविरिवांशुमाली।<br>
रणशिरसि समागतः सुराणां निजगादेदमरिन्दमोऽतिहर्षात्॥ १३८.४८ ॥<br>
<br>
यमवरुणमहेन्द्र रुद्रवीर्यस्तवयशसो निधिर्धीरतारकाख्यः।<br>
सकलसमरशीर्षपर्वतेन्द्रो युद्‌ध्वा यस्तपति हि तारको गणेन्द्रैः॥ १३८.४९ ॥<br>
<br>
मृदितमुपनिशम्य तारकाख्यम् रविदीप्तानलभीषणायताक्षम्। <br>
हृषितसकलनेत्रलोमसत्वाः प्रमथास्तोयमुचो यथा नदन्ति॥ १३८.५० ॥<br>
<br>
इति सुहृदो वचनं निशम्य तत्वं तडिमालेः स मयस्तु वर्णमाली।<br>
रणशिरस्यसिताञ्जनाचलाभो जगदे वाक्यमिदं नवेन्दुमालिम्॥ १३८.५१ ॥<br>
<br>
विद्युन्मालिन्न नः कालः साधितुं ह्यवहेलया।<br>
करोमि विक्रमेणैतत् पुरं व्यसनवर्जितम्॥ १३८.५२ ॥<br>
<br>
विद्युन्माली ततः क्रुद्धो मयश्च त्रिपुरेश्वरः।<br>
गणान् जघ्नुस्तु द्राघिष्ठाः सहितास्तैर्महासुरैः॥ १३८.५३ ॥<br>
<br>
येन येन ततो विद्युन्माली याति मयश्च सः।<br>
तेन तेन पुरं शून्यं प्रमथोपहृतङ्‌कृतम्॥ १३८.५४ ॥<br>
<br>
अथ यमवरुणमृदङ्गघोषैः पणव डिण्डिम ज्या स्वन प्रघोषैः।<br>
सकरतलपुटैश्च सिंहनादैर्भवमभिपूज्य सुरावतस्थुः॥ १३८.५५ ॥<br>
<br>
संपूज्यमानो दितिजैर्महात्मभिः सहस्ररश्मिप्रतिमौजसैर्विभुः।<br>
अभिष्टुतः सत्यरतैस्तपोधनैर्यथास्तश्रृङ्गाभिगतो दिवाकरः॥ १३८.५६ ॥<br>
