विशोकसप्तमीव्रतकथनम्।<br>
<br>
ईश्वर उवाच।<br>
विशोकसप्तमीं तद्वद्वक्ष्यामि मुनिपुङ्गव!। <br>
यामुपोष्य नरः शोकं न कदाचिदिहाश्नुते।। ७५.१ ।।<br>
<br>
माघे कृष्णतिलैः स्नात्वा षष्ठ्यां वै शुक्लपक्षतः। <br>
कृताहारः कृसरया दन्तधावनपूर्वकम्।। <br>
उपवासव्रतं कृत्वा ब्रह्मचारी भवेन्निशि।। ७५.२ ।।<br>
<br>
ततः प्रभाते उत्थाय कृतस्नानजपः शुचिः। <br>
कृत्वा तु काञ्चनं पद्ममर्कायेति च पूजयेत्।। ७५.३ ।।<br>
<br>
करवीरेण रक्तेन रक्तवस्त्रयुगेन च। <br>
यथा विशोकं भुवनं त्वयैवादित्य! सर्वदा।। <br>
तथा विशोकता मेऽस्तु त्वद्भक्तिः प्रतिजन्म च।। ७५.४ ।।<br>
<br>
एवं संपूज्य षष्ठ्यान्तु भक्त्या संपूजयेद्‌ द्विजान्। <br>
सुप्त्वा संप्राश्य गोमूत्रमुत्थाय कृतनैत्यकः।। ७५.५ ।।<br>
<br>
संपूज्य विप्रानन्नेन गुडपात्रसमन्वितम्। <br>
तद्वस्त्रयुग्मं पद्मञ्च ब्राह्मणाय निवेदयेत्।। ७५.६ ।।<br>
<br>
अतैललवणं भुक्त्वा सप्तम्यां मौनसंयुतः। <br>
ततः पुराणश्रवणं कर्तव्यं भूतिमिच्छता।। ७५.७ ।।<br>
<br>
अनेन विधिना सर्वमुभयोरपि पक्षयोः। <br>
कृत्वा यावत् पुनर्माघशुक्लपक्षस्य सप्तमी।। ७५.८ ।।<br>
<br>
व्रतान्ते कलशन्दद्यात् सुवर्णकमलान्वितम्।<br>
शय्यां सोपस्करान्दद्यात् कपिलाञ्च पयस्विनीम्।। ७५.९ ।।<br>
<br>
अनेन विधिना यस्तु वित्तशाठ्यविवर्जितः। <br>
विशोकसप्तमीं कुर्यात्‌ स याति परमाङ्गतिम्।। ७५.१० ।।<br>
<br>
यावज्जन्मसहस्राणां साग्रं कोटिशतं भवेत्। <br>
तावन्नशोकमभ्येति रोगदौर्गत्यवर्जितः।। ७५.११ ।।<br>
<br>
यं यं प्रार्थयते कामं तन्तमाप्नोति पुष्कलम्। <br>
निष्कामः कुरुते यस्तु स परं ब्रह्म गच्छति।। ७५.१२ ।।<br>
<br>
यः पठेच्छृणुयाद्वापि विशोकाख्याञ्च सप्तमीम्।<br>
सोऽपीन्द्रलोकमाप्नोति न दुःखी जायते क्वचित्।। ७५.१३ ।।<br>
