<br>
<br>
श्री गणेशाय नमः।।<br>
<br>
ॐ नमो भगवते वासुदेवाय।।<br>
<br>
प्रचण्डताण्डवाटोपे प्रक्षिप्ता येन दिग्गजाः। <br>
भवन्तु विघ्नभङ्गाय भवस्य चराणाम्बुजा।। १.१ ।।<br>
<br>
पातालादुत्पतिष्णोर्मकरवसतयो यस्य पुच्छाभिघाता-<br>
दूर्ध्वं ब्रह्माण्डमव्यतिकरविहितव्यत्यनेनापतन्ति।।<br>
विष्णोर्म्मत्स्यावतारै सकलवसुमतीमण्डलं व्यंशुमानं,<br>
तस्यास्योदीरितानां ध्वनिरपहरतादश्रियम्बः श्रुतीनाम्।। १.२ ।।<br>
<br>
यदा यदाहि धर्मस्य ग्लानिर्भवति भारत।<br>
अभ्युत्थानमधर्मस्य तदात्मानं सृजाम्यहम्।।"<br>
"धर्म संस्थापनार्थाय सम्भवामि युगे युगे।।"<br>
नारायणं नमस्कृत्य नरञ्चैव नरोत्तमम्। <br>
देवीं सरस्वतीं व्यासं ततो जयमुदीरयेत्।। १.३ ।।<br>
<br>
अजोऽपि यः क्रियायोगान्नारायण इति स्मृतः। <br>
त्रिगुणाय त्रिवेदाय नमस्तस्मै स्वयम्भुवे।। १.४ ।।<br>
<br>
सूतमेकान्तमासीनं नैमिषारण्यवासिनः। <br>
मुनयो दीर्घसत्रान्ते पप्रच्छु र्दीर्घसंहिताम्।। १.५ ।।<br>
<br>
प्रवृत्तासु पुराणीषु धर्म्यासु ललितासु च। <br>
कथासु शौनकाद्यास्तु अभिनन्द्य मुहुर्मुहुः।। १.६ ।।<br>
<br>
कतितानि पुराणानि यान्यस्माकं त्वयानघ<br>
तान्येवामृतकल्पानि श्रोतुमिच्छामहे पुनः।। १.७ ।।<br>
<br>
कथं ससर्ज भगवान् लोकनाथश्चराचरम्। <br>
कस्माच्च भगवान् विष्णुर्मत्स्यरूपत्वमाश्रितः।।१.८ ।।<br>
<br>
भैरवत्वं भवस्यापि पुरारित्वञ्च गद्यते। <br>
कस्य हेतोः कपालित्वं जगाम वृषभध्वजः।। १.९ ।।<br>
<br>
सर्वमेतत्समाचक्ष्व सूत! विस्तरशः क्रमात्। <br>
त्वद्वाक्येनामृतस्येव न तृप्तिरिहजायते।। १.१० ।।<br>
<br>
सूत उवाच।<br>
पुण्यं पवित्रमायुष्यमिदानीं श्रुणुत द्विजाः। <br>
मात्स्यं पुराणमखिलं यज्जगाद गदाधरः।। १.११ ।।<br>
<br>
पुरा राजा मनुर्नाम चीर्णवान् विपुलन्तपः। <br>
पुत्रे राज्यं समारोप्य क्षमावान् रविनन्दनः।। १.१२ ।।<br>
<br>
मलयस्यैकदेशे तु सर्वात्मगुणसंयुतः।<br>
समदुःखसुखोवीरः प्राप्तवान् योगमुत्तमम्।। १.१३ ।।<br>
<br>
बभूव वरदश्चास्य वर्षायुतशते गते। <br>
वरम्वृणीष्व प्रोवाच प्रीतः स कमलासनः।। १.१४ ।।<br>
<br>
एवमुक्तोऽब्रवीद्राजा प्रणम्य स पितामहम्। <br>
एकमेवाहमिच्छामि त्वत्तो वरमनुत्तमम्।। १.१५ ।।<br>
<br>
भूतग्रामस्य सर्वस्य स्थावरस्य चरस्य च।<br>
भवेयं रक्षणायालं प्रलये समुपस्थिते।। १.१६ ।।<br>
<br>
एवमस्त्विति विश्वात्मा तत्रैवान्तरधीयत। <br>
पुष्पवृष्टिः सुमहती खात्पपात सुरार्पिता।। १.१७ ।।<br>
<br>
कदाचिदाश्रमे तस्य कुर्वतः पितृतर्पणम्।<br>
पपात पाण्योरुपरि शफरी जलसंयुता।। १.१८ ।।<br>
<br>
दृष्ट्वा तच्छफरीरूपं स दयालुर्महीपतिः।<br>
रक्षणायाकरोद्यत्नं स तस्मिन् करकोदरे।। १.१९ ।।<br>
<br>
अहो रात्रेण चैकेन षोडशाङ्गुलविस्तृतः।<br>
सोऽभवन्मत्स्यरूपेण पाहि पाहीति चाब्रवीत्।। १.२० ।।<br>
स तमादाय मणिके प्राक्षिपज्जलचारिणम्। <br>
तत्रापि चैकरात्रेण हस्तत्रयमवर्धत।। १.२१ ।।<br>
<br>
पुनः प्राहार्तनादेन सहस्रकिरणात्मजम्। <br>
समत्स्यः पाहि पाहीति त्वामहं शरणङ्गतः।। १.२२ ।।<br>
<br>
ततः स कूपे तं मत्स्यं प्राहिणोद्रविनन्दनः। <br>
यदा न माति तत्रापि कूपे मत्स्यः सरोवरे।। १.२३ ।।<br>
<br>
क्षिप्तोऽसौ पृथुतामागात् पुनर्योजनसम्मिताम्। <br>
तत्राप्याह पुनर्दीनः पाहि पाहि नृपोत्तम।। १.२४ ।।<br>
<br>
ततः स मनुना क्षिप्तो गङ्गायामप्यवर्धत। <br>
यदा तदा समुद्रे तं प्राक्षिपन्मेदिनीपतिः।। १.२५ ।।<br>
<br>
यदा समुद्रमखिलं व्याप्यासौ समुपस्थितः। <br>
तदा प्राह मनुर्भीतः कोऽपि त्वमसुरेतरः।। १.२६।।<br>
<br>
अथवा वासुदेवस्त्वमन्य ईदृक्कथं भवेत्। <br>
योजनायुतविंशत्या कस्य तुल्यं भवेद्वपुः।। १.२७ ।।<br>
<br>
ज्ञातस्त्वं मत्स्यरूपेण मां खेदयसि केशव! <br>
हृषीकेश! जगन्नाथ! जगद्धाम! नमोऽस्तुते।। १.२८ ।।<br>
<br>
एवमुक्तः स भगवान् मत्स्यरूपी जनार्दनः। <br>
साधु साध्विति प्रोवाच सम्यग् ज्ञातस्त्वयाऽनघ।। १.२९ ।।<br>
<br>
अचिरेणैव कालेन मेदिनी मेदिनीपते ।<br>
भविष्यति जले मग्ना सशैलवनकानना।। १.३० ।।<br>
<br>
नौरियं सर्वदेवानां निकायेन विनिर्मिता। <br>
महाजीवनिकायस्य रक्षणार्थं महीपते!।। १.३१ ।।<br>
<br>
स्वेदाण्डाजोद्भिजो ये वै ये च जीवाजरायुजाः। <br>
अस्यां निधाय सर्वांस्ताननाथान् पाहि सुव्रत।। १.३२ ।।<br>
<br>
युगान्तवाताभिहता यदा भवति नौर्नृप!। <br>
श्रृङ्गेऽस्मिन्मम राजेन्द्र! तदेमां संयमिष्यसि।। १.३३ ।।<br>
<br>
ततो लयान्ते सर्वस्य स्थावरस्य चरस्य च। <br>
प्रजापतिस्त्वं भविता जगतः पृथिवीपते!।। १.३४ ।।<br>
<br>
एवं कृतयुगस्यादौ सर्वज्ञो धृतिमान्नृपः। <br>
मन्वन्तराधिपश्चापि देवपूज्यो भविष्यसि।। १.३५ ।।<br>
<br>
इति श्रीमत्स्यपुराणे मत्स्यावतारवर्णनं नाम प्रथमोऽध्यायः॥<br>
<br>
