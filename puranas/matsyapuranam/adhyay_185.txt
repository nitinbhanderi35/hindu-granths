<br>
वाराणसीमाहात्म्यम्।<br>
सूत उवाच।<br>
अविमुक्ते महापुण्ये आस्तिकाः शुभदर्शनाः।<br>
विश्मयं परमं जग्मुर्हर्ष गद्गद निस्वनाः ॥  १८५.१ ॥<br>
<br>
उचुस्ते हृष्टमनसः स्कन्दं धर्म्म विदां वरम्।<br>
ब्रह्मणो देव! पौत्रस्त्वं ब्रह्मण्यो ब्रह्मणः प्रियः ॥  १८५.२ ॥<br>
<br>
ब्राह्मणो ब्रह्म विद् ब्रह्मा ब्रह्मेन्द्रो ब्रह्मलोककृत्।<br>
ब्रह्मकृद्ब्रह्मचारी त्वं ब्रह्मादिर्ब्रह्मवत्सलः ॥  १८५.३ ॥<br>
<br>
ब्रह्मतुल्योद्भवकरो ब्रह्मतुल्य नमोऽस्तु ते।<br>
ऋषयो भावितात्मानः श्रुत्वेदं पावनं महत् ॥  १८५.४ ॥<br>
<br>
तत्वन्तु परमं ज्ञातं यज्ज्ञात्वाऽमृतमश्नुते।<br>
स्वस्तितेऽस्तु गमिष्यामो भूर्लोकं शङ्करालयम् ॥  १८५.५ ॥<br>
<br>
यत्रासौ सर्वभूतात्मा स्थाणुभूतः स्थितः प्रभुः।<br>
सर्वलोक हितार्थाय तपस्युग्रे व्यवस्थितः ॥  १८५.६ ॥<br>
<br>
संयोज्य योगेनात्मानं रौद्रीं तनुमुपाश्रितः।<br>
गुह्यकैरात्मभूतस्तु आत्मतुल्य गुणैर्वृतः ॥  १८५.७ ॥<br>
<br>
ततो ब्रह्मादिभिर्देवैः सिद्धैश्च परमर्षिभिः।<br>
विज्ञप्तः परया भक्त्या त्वत्प्रसादाद् गणेश्वर! ॥  १८५.८ ॥<br>
<br>
वक्तुमिच्छाम नियतमविमुक्ते सुनिश्चिताः।<br>
एवं गुणे तथा मर्त्या ह्यविमुक्ते वसन्ति ये ॥  १८५.९ ॥<br>
<br>
धर्मशीला जितक्रोधा निर्ममा नियतेन्द्रियाः।<br>
ध्यान योगपराः सिद्धिं गच्छन्ति परमाव्ययाम् ॥  १८५.१० ॥<br>
<br>
योगिनो योगसिद्धाश्च योगमोक्षप्रदं विभुम्। <br>
उपासन्ते भक्तियुक्ताः शान्ता योगगतिङ्गताः ॥  १८५.११ ॥<br>
<br>
स्थानं गुह्यं श्मशानानां सर्वेषामेतदुच्यते।<br>
न हि योगादृते मोक्षः प्राप्यते भुवि मानवैः ॥  १८५.१२ ॥<br>
<br>
अविमुक्ते तु वसतां योगो मोक्षश्च सिध्यति।<br>
अनेन जन्मनैवेह प्राप्यते गतिरुत्तमा ॥  १८५.१३ ॥<br>
<br>
एक एव प्रभावोऽस्ति क्षेत्रस्य परमेश्वरि!।<br>
एकेन जन्मना देवि! मोक्षं पश्यन्त्यनुत्तमम् ॥  १८५.१४ ॥<br>
<br>
अविमुक्ते निवसता व्यासेनामिततेजसा।<br>
नैव लब्धा क्वचिद्भिक्षा भ्रममाणेन यत्नतः ॥  १८५.१५ ॥<br>
<br>
क्षुधाविष्टस्ततः क्रुद्धोऽचिन्तयत् छापमुत्तमम्।<br>
दिनं दिनं प्रति व्यासः षण्मासं योऽवतिष्ठति ॥  १८५.१६ ॥<br>
<br>
कथं ममेदं नगरं भिक्षादोषाद्धतन्त्विदम्।<br>
विप्रो वा क्षत्रियो वापि विधवा ब्राह्मणी पिवा ॥  १८५.१७ ॥<br>
<br>
संस्कृतासंस्कृता वापि परिपक्वाः कथन्नु मे। <br>
न प्रयच्छन्ति वै लोका ब्राह्मणाश्चर्य कारकम् ॥  १८५.१८ ॥<br>
<br>
एषां शापं प्रदास्यामि तीर्थस्य नगरस्य तु।<br>
तीर्थञ्चातीर्थतां यातु नगरं शापयाम्यहम् ॥  १८५.१९ ॥<br>
<br>
मा भूत्त्रिपुरुषी विद्या मा भूत्त्रिपुरुषं धनम्।<br>
मा भूत् त्रिपुरुषं सव्यं व्यासो वाराणसीं शपन् ॥  १८५.२० ॥<br>
<br>
अविमुक्ते निवसतां जनानां पुण्यकर्मणाम्।<br>
विघ्नं सृजामि सर्वेषां येन सिद्धिर्न विद्यते ॥  १८५.२१ ॥<br>
<br>
व्यासचित्तं तदा ज्ञात्वा देवदेव उमापतिः।<br>
भीतभीतस्तदा गौरीं तां प्रियां पर्य्यभाषत ॥  १८५.२२ ॥<br>
<br>
श्रृणु देवि! वचो मह्यं यादृशं प्रत्युपस्थितम्।<br>
कृष्णद्वैपायनः कोपाच्छापं दातुं समुद्यतः ॥  १८५.२३ ॥<br>
<br>
देव्युवाच।<br>
क्रिमर्थं शपते क्रुद्धो व्यासः केन प्रकोपितः।<br>
किं कृतं भगवंस्तस्य येन शापं प्रयच्छति ॥  १८५.२४ ॥<br>
<br>
देवदेव उवाच।<br>
अनेन सुतपस्तप्तं बहून् वर्षगणान् प्रिये!।<br>
मौनिना ध्यानयुक्तेन द्वादशाब्दान् वरानने ॥  १८५.२५ ॥<br>
<br>
ततः क्षुधा सुसञ्जाता भिक्षामटितुमागतः।<br>
नैवास्य केनचिद्भिक्षा ग्रासार्द्धमपि भामिनि ॥  १८५.२६ ॥<br>
<br>
एवं भगवतः काल आसीत् षाण्मासिको मुनेः।<br>
ततः क्रोधपरीतात्मा शापं दास्यति सोऽधुना ॥  १८५.२७ ॥<br>
<br>
यावन्नेष शपेत्तावदुपायस्तत्र चिन्त्यताम्।<br>
कृष्णद्वैपायनं व्यासं विद्धि नारायणं प्रिये ॥  १८५.२८ ॥<br>
<br>
कोऽस्य शापान्न बिभेति ह्यपि साक्षात् पितामहः।<br>
अदैवं दैवतं कुर्य्याद् दैवं चाप्यपदैवतम् ॥  १८५.२९ ॥<br>
<br>
आवान्तु मानुषौ भूत्वा गृहस्थाविहवासिनौ।<br>
तस्य तृप्तिकरीं भिक्षां प्रयच्छावो वरानने ॥  १८५.३० ॥<br>
<br>
एवमुक्त्वा ततो देवी देवेन शम्भुना तदा।<br>
व्यासस्य दर्शनं दत्त्वा कृत्वा वेषन्तु मानुषम् ॥  १८५.३१ ॥<br>
<br>
एह्येहि भगवन्! सद्यो भिक्षां ग्राहय सत्तम!।<br>
अस्मद् गृहे कदाचित्त्वं नागतोऽसि महामुने! ॥  १८५.३२ ॥<br>
<br>
एतच्छ्रुत्वा प्रीतमना भिक्षां ग्रहीतुमागतः।<br>
भिक्षां दत्त्वा तु व्यासाय षड्रसाममृतोपमाम् ॥  १८५.३३ ॥<br>
<br>
अनास्वादितपूर्वा सा भक्षिता मुनिना तदा।<br>
भिक्षां व्यासस्ततो भुक्त्वा चिन्तयन्हृष्टमानसः ॥  १८५.३४ ॥<br>
<br>
ववन्दे वरदं देवं देवीञ्च गिरिजां तदा।<br>
व्यासः कमलपत्राक्ष इदं वचनमब्रवीत् ॥  १८५.३५ ॥<br>
<br>
देवो देवी नदी गङ्गामिष्टमन्नं शुभा गतिः।<br>
वाराणस्यां विशालाक्षि! वासः कस्य न रोचते ॥  १८५.३६ ॥<br>
<br>
एवमुक्त्वा ततो व्यासो नगरीमवलोकयन्।<br>
चिन्तयानस्ततो भिक्षां हृदयानन्दकारिणीम् ॥  १८५.३७ ॥<br>
<br>
अपश्यत् पुरतो देवं देवीञ्च गिरिजां तदा।<br>
गृहाङ्गणस्थितं व्यासं देवदेवोऽब्रवीदिदम् ॥  १८५.३८ ॥<br>
<br>
इह क्षेत्रे न वस्तव्यं क्रोधनस्त्वं महामुने!।<br>
एवं विस्मयमापन्नो देवं व्यासोऽब्रवीद्वचः ॥  १८५.३९ ॥<br>
<br>
व्यास उवाच।<br>
चतुर्दश्यामथाष्टम्यां प्रवेशं दातुमर्हसि।<br>
एवमस्त्वित्यनुज्ञाय तत्रैवान्तरधीयत ॥  १८५.४० ॥<br>
<br>
न तद् गृहं न सा देवी न देवो ज्ञायते क्वचित्।<br>
एवं त्रैलोक्यविख्यातः पुरा व्यासो महातपाः ॥  १८५.४१ ॥<br>
<br>
ज्ञात्वा क्षेत्रगुणान् सर्वान् स्थितस्तस्यैव पार्श्वतः।<br>
एवं व्यासं स्थितं ज्ञात्वा क्षेत्रं शंसन्ति पण्डिताः ॥  १८५.४२ ॥<br>
<br>
अविमुक्तगुणानान्तु कः समर्थो वदिष्यति।<br>
देवब्राह्मण-विद्विष्टा देवभक्तिविडम्बकाः ॥  १८५.४३ ॥<br>
<br>
ब्रह्मघ्नाश्च कृतघ्नाश्च तथा नैष्कृतिकाश्च ये।<br>
लोकद्विषो गुरुद्विषस्तीर्थायतन दूषकाः ॥  १८५.४४ ॥<br>
<br>
सदा पापरताश्चैव ये चान्ये कुत्सिता भुवि।<br>
तेषां नास्तीति वासो वै स्थितोऽसौ दण्डनायकः ॥  १८५.४५ ॥<br>
<br>
रक्षणार्थं नियुक्तं वै दण्डनायकमुत्तमम्।<br>
पूजयित्वा यथा शक्त्या गन्धपुष्पादि धूपकैः ॥  १८५.४६ ॥<br>
<br>
नमस्कारं ततः कृत्वा नायकस्य तु मन्त्रवित्।<br>
सर्ववर्णावृते क्षेत्रे नानाविध-सरीसृपे ॥  १८५.४७ ॥<br>
<br>
ईश्वरानुगृहीता हि गतिं गाणेश्वरीं गताः।<br>
नानारूपधरा दिव्या नानावेषधरास्तथा ॥  १८५.४८ ॥<br>
<br>
सुरा वै ये तु सर्वे च तन्निष्ठास्तत्परायणाः।<br>
यदिच्छन्ति परं स्थानमक्षयन्तदवाप्नुयुः ॥  १८५.४९ ॥<br>
<br>
परं पुरं दैवपुराद्विशिष्यते तदुत्तरं ब्रह्मपुरात् पुरस्थितम्।<br>
तपोबलादीश्वरयोगनिर्मितं न तत् समं ब्रह्मदिवौकसालयम्।<br>
मनोरमं कामगमं ह्यनामयमतीत्य तेजांसि तपांसि योगवत् ॥  १८५.५० ॥<br>
<br>
अधिष्ठितस्तु तत्स्थाने देवदेवो विराजते।<br>
तपांसि यानि तप्यन्ते व्रतानि नियमाश्च ये ॥  १८५.५१ ॥<br>
<br>
सर्वतीर्थाभिषेकं तु सर्वदानफलानि च।<br>
सर्वयज्ञेषु यत् पुण्यमविमुक्ते तदाप्नुयात्॥  १८५.५२ ॥<br>
<br>
अतीतं वर्तमानञ्च ज्ञानादज्ञानतोऽपि वा।<br>
सर्वं तस्य च यत् पापं क्षेत्रं दृष्ट्वा विनश्यति ॥  १८५.५३ ॥<br>
<br>
शान्तैर्दान्तैस्तपस्तप्तं यत् किञ्चित् धर्मसंज्ञितम्।<br>
सर्वं च तदवाप्नोति अविमुक्ते जितेन्द्रियः ॥  १८५.५४ ॥<br>
<br>
अविमुक्तं समासाद्य लिङ्गमर्चयते नरः।<br>
कल्पकोटिशतैश्चापि नास्ति तस्य पुनर्भवः ॥  १८५.५५ ॥<br>
<br>
अमरा ह्यक्षयाश्चैव क्रीडन्ति भवसन्निधौ।<br>
क्षेत्रतीर्थोपनिषदमविमुक्तं न संशयः ॥  १८५.५६ ॥<br>
<br>
अविमुक्ते महादेवमर्चयन्ति स्तुवन्ति वै।<br>
सर्वपापविनिर्मुक्तास्ते तिष्ठन्त्यजरामराः ॥  १८५.५७ ॥<br>
<br>
सर्वकामाश्च ये यज्ञाः पुनरावृत्तिकाः स्मृताः।<br>
अविमुक्ते मृता ये च सर्वे ते ह्यनिवर्तकाः ॥  १८५.५८ ॥<br>
<br>
ग्रहनक्षत्रताराणां कालेन पतनाद्भयम्।<br>
अविमुक्ते मृतानान्तु पतनं नैव विद्यते ॥  १८५.५९ ॥<br>
<br>
कल्पकोटिसहस्रैस्तु कल्पकोटिशतैरपि।<br>
न तेषां पुनरावृत्तिर्मृता ये क्षेत्र उत्तमे ॥  १८५.६० ॥<br>
<br>
संसारसागरे घोरे भ्रमन्तः कालपर्ययात्।<br>
अविमुक्तं समासाद्य गच्छन्ति मणिकर्णिकाम् ॥  १८५.६१ ॥<br>
<br>
ज्ञात्वा कलियुगं घोरं हाहा भूतमचेतनम्।<br>
अविमुक्तं न मुञ्चन्ति कृतार्थास्ते नरा भुवि॥  १८५.६२ ॥<br>
<br>
अविमुक्तं प्रविष्टस्तु यदि गच्छेत्ततः पुनः। <br>
तदा हसन्ति भूतानि अन्योन्यं करताडनम् ॥  १८५.६३ ॥<br>
<br>
कामक्रोधेन लोभेन ग्रस्ता ये भुवि मानवाः।<br>
निष्क्रमन्ते नरा देवि! दण्डनायकमोहिताः ॥  १८५.६४ ॥<br>
<br>
जपध्यानविहीनानां ज्ञानवर्जित चेतसाम्।<br>
ततो दुःखहतानाञ्च गतिर्वाराणसी नृणाम्॥  १८५.६५ ॥<br>
<br>
तीर्थानां पञ्चकं सारं विश्वेशानन्दकानने।<br>
दशाश्वमेधं लोलार्कः केशवो बिन्दुमाधवः ॥  १८५.६६ ॥<br>
<br>
पञ्चमी न महाश्रेष्ठा प्रोच्यते मणिकर्णिका।<br>
एभिस्तु तीर्थवर्यैश्च वर्ण्यते ह्यविमुक्तकम् ॥  १८५.६७ ॥<br>
<br>
एतद्वै कथितं सर्वं देव्यै देवेन भाषितम्।<br>
अविमुक्तस्य क्षेत्रस्य तत् सर्वं कथितं द्विजाः ॥  १८५.६८ ॥<br>
