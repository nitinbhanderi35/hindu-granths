त्रेतायुगे यज्ञविधिप्रवृत्तिः।<br>
<br>
ऋषय ऊचुः।<br>
कथं त्रेतायुगमुखे यज्ञस्यासीत् प्रवर्तनम्।<br>
पूर्वे स्वायम्भुवे स्वर्गे यथावत् प्रब्रवीहि नः।। 143.1 ।।<br>
<br>
अन्तर्हितायां सन्ध्यायां सार्द्धं कृतयुगेन हि।<br>
कालाख्यायां प्रवृत्तायां प्राप्ते त्रेतायुगे तथा।। 143.2 ।।<br>
<br>
औषधीषु च जातासु प्रवृत्ते वृष्टिसर्जने।<br>
प्रतिष्ठितायां वार्तायां ग्रामेषु च परेषु च।। 143.3 ।।<br>
<br>
वर्णाश्रमप्रतिष्ठान्नं कृत्वा मन्त्रैश्च तैः पुनः।<br>
संहितास्तु सुसंहृत्य कथं यज्ञः प्रवर्त्तितः।। <br>
एतच्छ्रुत्वाब्रवीत् सूतः श्रूयतां तत्प्रचोदितम्।। 143.4 ।।<br>
<br>
सूत उवाच।<br>
मन्त्रान्वै योजयित्वा तु इहामुत्र च कर्म्मसु। <br>
तथा विश्वभुगिन्द्रस्तु यज्ञं प्रावर्त्तयत्प्रभुः।। 143.5 ।।<br>
<br>
दैवतैः सह संहृत्य सर्वसाधनसंवृतः।<br>
तस्याश्वमेधे वितते समाजग्मुर्महर्षयः।। 143.6 ।।<br>
<br>
यज्ञकर्म्मण्यवर्तन्त कर्म्मण्यग्रे तथर्त्विजः।<br>
हूयमाने देवहोत्रे अग्नौ बहुविधं हविः।। 143.7 ।।<br>
<br>
सम्प्रतीतेषु देवेषु सामगेषु च सुस्वरम्।<br>
परिक्रान्तेषु लघुषु अध्वर्युपुरुषेषु च।। 143.8 ।।<br>
<br>
आलब्धेषु च मध्ये तु तथा पशुगुणेषु वै।<br>
आहूतेषु च देवेषु यज्ञभुक्षु ततस्तदा।। 143.9 ।।<br>
<br>
य इन्द्रियात्मका देवा यज्ञभागभुजस्तु ते।<br>
तान्यजन्ति तदा देवाः कल्पादिषु भवन्ति ये।। 143.10 ।।<br>
<br>
अध्वर्युप्रैषकाले तु व्युत्थिता ऋषयस्तथा।<br>
महर्षयश्च तान् द्रृष्ट्वा दीनान् पशुगणांस्तदा।<br>
विश्वभुजन्तेत्वपृच्छन् कथं यज्ञविधिस्तवः।। 143.11 ।।<br>
<br>
अधर्मो बलवानेष हिंसा धर्मेप्सया तव।<br>
नवः पशुविधिस्त्वष्टस्तव यज्ञे सुरोत्तम!।। 143.12 ।।<br>
<br>
अधर्मा धर्म्मघाताय प्रारब्धः पशुभिस्त्वया।<br>
नायं धर्मो ह्यधर्मोऽयं न हिंसा धर्म्म उच्यते।<br>
आगमेन भवान् धर्मं प्रकरोतु यदीच्छति।। 143.13 ।।<br>
<br>
विधिद्रृष्टेन यज्ञेन धर्मेणाव्यसनेन तु।<br>
यज्ञबीजैः सुरश्रेष्ठ! त्रिवर्गपरिमोषितैः।। 143.14 ।।<br>
<br>
एष यज्ञो महानिन्द्रः स्वयम्भुविहितः पुनः।<br>
एवं विश्वभुगिन्द्रस्तु ऋषिभिस्तत्वदर्शिभिः।।<br>
उक्तो न प्रति जग्राह मानमोहसमन्वितः।। 143.15 ।।<br>
<br>
तेषां विवादः सुमहान् जज्ञे इन्द्रमहर्षिणम्।<br>
जङ्गमैः स्थावरैः केन यष्टव्यमिति चोच्यते।। 143.16 ।।<br>
<br>
ते तु खिन्ना विवादेन शक्त्या युक्ता महर्षयः।<br>
सन्धाय सममिन्द्रेण पप्रच्छुः खचरं वसुम्।। 143.17 ।।<br>
<br>
ऋषय ऊचुः।<br>
महाप्राज्ञ! त्वया द्रृष्टः कथं यज्ञविधिर्नृप!।<br>
औत्तानपादे प्रब्रूहि संशयं नस्तुद प्रभो!।। 143.18 ।।<br>
<br>
सूत उवाच।<br>
श्रुत्वा वाक्यं वसुस्तेषामविचार्य बलाबलम्।<br>
वेदशास्त्रमनुस्मृत्य यज्ञतत्त्वमुवाच ह।। 143.19 ।।<br>
<br>
यथोपनीतैर्यष्टव्यमिति होवाच पार्थिवः।<br>
यष्टव्यं पशुभिर्मेध्यैरथ मूलफलैरपि।। 143.20 ।।<br>
<br>
हिंसास्वभावो यज्ञस्य इति मे दर्शनागमः।<br>
तथैते भविता मन्त्रा हिंसालिङ्गामहर्षिभिः।। 143.21 ।।<br>
<br>
दीर्घेण तपसा युक्तैस्तारकादिनिदर्शिभिः।<br>
तत्प्रमाणं मया चोक्तं तस्माच्छमितुमर्हथ।। 143.22 ।।<br>
<br>
यदि प्रमाणं स्वान्येव मन्त्रवाक्यानि वो द्विजाः!।<br>
तथा प्रवर्त्ततां यज्ञो ह्यन्यथा मानृतं वचः।। 143.23 ।।<br>
<br>
एवं कृतोत्तरास्ते तु युञ्ज्यात्मानं ततो धिया।<br>
अवश्यम्भाविनं द्रृष्ट्वा तमधोह्यशपंस्तदा।। 143.24 ।।<br>
<br>
इत्युक्तमात्रो नृपतिः प्रविवेश रसातलम्।<br>
ऊद्‌र्ध्वचारी नृपो भूत्वा रसातलचरोऽभवत्।। 143.25 ।।<br>
<br>
वसुधातलचारी तु तेन वाक्येन सोऽभवत्। <br>
धर्माणां संशयच्छेत्ता राजा वसुधरो गतः।। 143.26 ।।<br>
<br>
तस्मान्नवाच्यो ह्येकेन बहुज्ञेनापि संशयः।<br>
बहुधारस्य धर्म्मस्य सूक्ष्मा दुरनुगागातिः।। 143.27 ।।<br>
<br>
तस्मान्न निश्चयाद्वक्तुं धर्म्मः शक्तो हि केनचित्।<br>
देवानृषीनुपादाय स्वायम्भुवमृते मनुम्।। 143.28 ।।<br>
<br>
तस्मान्न हिंसा यज्ञे स्याद्यदुक्तमृषिभिः पुरा।<br>
ऋषिकोटिसहस्राणि स्वैस्तपोभिर्दिवङ्गताः।। 143.29 ।।<br>
<br>
तस्मान्न हिंसा यज्ञञ्च प्रशंसन्ति महर्षयः।<br>
उञ्छो मूलं फलं शाकमुदपात्रे तपोधनाः।। 143.30 ।।<br>
<br>
एतद्दत्वा विभवतः स्वर्गलोके प्रतिष्ठिताः।<br>
अद्रोहश्चाप्यलोभश्च दमोभूतदया शमः।। 143.31 ।।<br>
<br>
ब्रह्मचर्यं तपः शौचमनुक्रोशं क्षमा धृतिः।<br>
सनातनस्य धर्म्मस्य मूलमेव दुरासदम्।। 143.32 ।।<br>
<br>
द्रव्यमन्त्रात्मको यज्ञस्तपश्च समतात्मकम्।<br>
यज्ञैश्च देवानाप्नोति वैराजं तपसा पुनः।। 143.33 ।।<br>
<br>
ब्रह्मणः कर्म्मसंन्यासाद् वैराग्यात्प्रकृतेर्लयम्।<br>
ज्ञानात् प्राप्नोति कैवल्यं पञ्चैता गतयः स्मृताः।। 142.34 ।।<br>
<br>
एवं विवादः सुमहान् यज्ञस्यासीत् प्रवर्त्तते।<br>
ऋषीणां देवतानाञ्च पूर्वे स्वायम्भुवेऽन्तरे।। 142.35 ।।<br>
<br>
ततस्ते ऋषयो द्रृष्ट्वा हृतं धर्मं बलेन ते।<br>
वसोर्वाक्यमनाद्रृत्य जग्मुस्ते वै यथागतम्।। 143.36 ।।<br>
<br>
गतेषु ऋषिसङ्घेषु देवायज्ञमवाप्नुयुः।<br>
श्रूयन्ते हि तपः सिद्धा ब्रह्मक्षत्रादयो नृपाः।। 143.37 ।।<br>
<br>
प्रियव्रतोत्तानपादौ ध्रुवो मेधातिथिर्वसुः।<br>
सुधामा विरजाश्चैव शङ्कपाद्राजसस्तथा।। 143.38 ।।<br>
<br>
प्राचीनबर्हिः पर्ज्जन्यो हविर्धानादयो नृपाः।<br>
एते चान्ये च बहवस्ते तपोभिर्दिवङ्गताः।। 143.39 ।।<br>
<br>
राजर्षयो महात्मानो येषां कीर्त्तिः प्रतिष्ठिताः।<br>
तस्माद्विशिष्यते यज्ञात्तपः सर्वैस्तु कारणैः।। 143.40 ।।<br>
<br>
ब्रह्मणा तपसा सृष्टं जगद्विश्वमिदं पुरा।<br>
तस्मान्नाप्नोति तद्यज्ञात्तपो मूलमिदं स्मृतम्।। 143.41 ।।<br>
<br>
यज्ञप्रवर्तनं ह्येवमासीत् स्वायम्भुवेऽन्तरे।<br>
तदा प्रभृति यज्ञोऽयं युगैः सार्द्धं प्रवर्तितः।। 143.42 ।।<br>
