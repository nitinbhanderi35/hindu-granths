गुड़धेनुदानविधिवर्णनम्।<br>
<br>
मनुरुवाच।<br>
गुड़धेनुविधानं मे समाचक्ष्व जगत्पते!। <br>
किं रूपं केन मन्त्रेण दातव्यं तदिहोच्यताम्।। ८२.१ ।।<br>
<br>
गुड़धेनुविधानस्य यद्रूपमिह यत्फलम्। <br>
तदिदानीं प्रवक्ष्यामि सर्वपापविनाशनम्।। ८२.२ ।।<br>
<br>
कृष्णाजिनं चतुर्हस्तं प्रागग्रं विन्यसेद्‌ भुवि। <br>
गोमयेनानुलिप्तायां दर्भानास्तीर्य सर्वतः।। ८२.३ ।।<br>
<br>
लघ्वेणकाजिनं तद्वद्वत्सश्च पिरकल्पयेत्।<br>
प्राङ्‌मुखीं कल्पयेद्धेनुमुदक्‌पादां सवत्सकाम्।। ८२.४ ।।<br>
<br>
उत्तमा गुड़धेनुः स्यात्‌ सदाभारचतुष्टयम्। <br>
वत्सं भारेणकुर्वीत द्वाभ्यां वै मध्यमा स्मृता।। ८२.५ ।।<br>
<br>
अर्द्धभारेण वत्सः स्यात् कनिष्ठाभारकेण तु। <br>
चतुर्थाशेन वत्सः स्याद्‌गृहवित्तानुसारतः।। ८२.६ ।।<br>
<br>
धेनुवत्‌ सौघृतास्यौ च सितसूक्ष्माम्वरावृतौ। <br>
शुक्तिकर्णाविक्षुपादौ शुक्तिमुक्ताफले क्षणौ।। ८२.७ ।।<br>
<br>
सितसूत्रशिरालौ तौ सितकम्बल कम्बलौ। <br>
ताम्रगण्डक पृष्ठौ तौ सितचामररोमकौ।। ८२.८ ।।<br>
<br>
विद्रुमभ्रूयुगोपेतौ नवनीतस्तनावुभौ। <br>
क्षौमपुच्छौ कांश्यदोहाविन्द्रनीलकतारकौ।। ८२.९ ।।<br>
<br>
सुवर्णश्रृङ्गाभरणौ राजतैः खुरसंयुतौ। <br>
नानाफलसमायुक्तौ घ्राणगन्धकरण्डकौ।। <br>
इत्येवं रचयित्वा तौ दीपधूपैरथाऽर्चयेत्।। ८२.१० ।।<br>
<br>
या लक्ष्मीः सर्वभूतानां याच देवेष्ववस्थिता। <br>
धेनुरूपेण सा देवी मम शान्तिं प्रयच्छतु ।। ८२.११ ।।<br>
<br>
देहस्था याच रुद्राणी शङ्करस्य सदा प्रिया। <br>
धेनुरूपेण सा देवी मम पापं व्यपोहतु।। ८२.१२ ।।<br>
<br>
विष्णोर्वक्षसि या लक्ष्मीः स्वाहा या च विभावसोः।<br>
चन्द्रार्कशक्रशक्तिर्य्या धेनुरूपास्तु मा श्रिये।। ८२.१३ ।।<br>
<br>
चतुर्मुखस्य या लक्ष्मीर्यालक्ष्मीर्धनदस्य च ।<br>
लक्ष्मीर्या लोकपालानां सा धेनुर्वरदाऽस्तु मे।। ८२.१४ ।।<br>
<br>
स्वधा या पितृमुख्यानां स्वाहा यज्ञभुजाञ्चया। <br>
सर्वपापहरा धेनुस्तस्माच्छान्तिं प्रयच्छमे।। ८२.१५ ।।<br>
<br>
एवमामन्त्र्य तां धेनुं ब्राह्मणाय निवेदयेत्। <br>
विधानमेतद्धेनूनां सर्वासामपि पठ्यते।। ८२.१६ ।।<br>
<br>
यास्ताः पापविनाशिन्यः पठ्यन्ते दशधेनवः। <br>
तासां स्वरूपं वक्ष्यामि नामानि च नराधिप!।। ८२.१७ ।।<br>
<br>
प्रथमा गुडधेनुः स्यात् घृतधेनुस्तथापरा। <br>
तिलधेनुस्तृतीयातु चतुर्थी जलसंज्ञिता।। ८२.१८ ।।<br>
<br>
क्षीरधेनुश्च विख्याता मधुधेनुस्तथापरा। <br>
सप्तमी शर्कराधेनुर्दधिधेनुस्तथाष्टमी।।<br>
रसधेनुश्च नवमी दशमी स्यात् स्वरूपतः।। ८२.१९ ।।<br>
<br>
कुम्भाः स्युर्द्रवधेनूनामितरासान्तु राशयः। <br>
सुवर्णधेनुमप्यत्र केचिदिच्छन्ति मानवाः।। ८२.२० ।।<br>
<br>
नवनीतेन रत्नैश्च तथान्ये तु महर्षयः।। <br>
एतदेव विधानं स्यात्तएवोपस्कराः स्मृताः। <br>
मन्त्रावाहनसंयुक्ताः सदा पर्वणि पर्वणि ।। ८२.२१ ।।<br>
<br>
यथा श्रद्धं प्रदातव्या भुक्तिमुक्तिफलप्रदाः।। ८२.२२ ।।<br>
<br>
गुडधेनुप्रसङ्गेन सर्वास्तावन्मयोदिताः। <br>
अशेषयज्ञफलदाः सर्वाः पापहराः शुभाः ।। ८२.२३ ।।<br>
<br>
व्रतानामुत्तमं यस्माद्विशोकद्वादशीव्रतम्। <br>
तदङ्गत्वेन चैवात्र गुडधेनुः प्रशस्यते।। ८२.२४ ।।<br>
<br>
अयने विषुवे पुण्ये व्यतीपातेऽथवा पुनः। <br>
गुडधेन्वादयो देयास्तूपरागादि पर्वसु।। ८२.२५ ।।<br>
<br>
विशोकद्वादशीचैषा पुण्या पापहराशुभा। <br>
यामुपोष्य नरो याति तद्विष्णोः परमम्पदम्।। ८२.२६ ।।<br>
<br>
इह लोके च सौभाग्यमायुरारोग्यमेव च। <br>
वैष्णवं पुरमाप्नोति मरणे च स्मरन् हरिम्।। ८२.२७ ।।<br>
<br>
नवार्बुदसहस्राणि दश चाष्टौ च धर्मवित्। <br>
न शोकदुःखदौर्गत्यं तस्य सञ्जायते नृप!।। ८२.२८ ।।<br>
<br>
नारी वा कुरुते या तु विशोकद्वादशीव्रतम्। <br>
नृत्यगीतपरा नित्यं सापि तत्फलमाप्नुयात्।। ८२.२९ ।।<br>
<br>
तस्मादग्रे हरेर्नित्यमनन्तं गीतवादनम्। <br>
कर्त्तव्यं भूतिकामेन भक्त्या तु परया नृप!।। ८२.३० ।।<br>
<br>
इति पठति य इत्थं यः श्रृणेतीह सम्यक् मधुमुरनरकारेरर्चनं यश्च पश्येत्।<br>
मतिमपि च जनानां यो ददातीन्द्रलोके वसति विबुधौघैः पूज्यते कल्पमेकम्।। ८२.३१ ।।<br>
