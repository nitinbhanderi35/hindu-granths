शान्तिविधानवर्णनम्।<br>
<br>
गर्ग उवाच।<br>
अतिवृष्टिरनावृष्टि दुर्भिक्षादि भयं मतम्।<br>
अनृतौ तु दिवानन्ता वृष्टिर्ज्ञेया भयानका ॥ २३३.१ ॥<br>
<br>
अनभ्रे वैकृताश्चैव विज्ञेया राजमृत्यवे।<br>
शीतोष्णानां विपर्यासे नृपाणां रिपुजं भयम् ॥ २३३.२ ॥<br>
<br>
शोणितं वर्षते यत्र तत्र शस्त्रभयम्भवेत्।<br>
अङ्गारपांसु वर्षेषु नगरन्तद्विनश्यति ॥ २३३.३ ॥<br>
<br>
मज्जास्थिस्नेहमांसानां जनमारभयम्भवेत्।<br>
फलं पुष्पन्तथा धान्यं परेणातिभयाय तु ॥ २३३.४ ॥<br>
<br>
पांसुजन्तु फलानाञ्च वर्षतो रोगजं भयम्।<br>
छिद्रेवान्नप्रवर्षेण सस्यानां भीतिवर्द्धनम् ॥ २३३.५ ॥<br>
<br>
विरजस्के रवौ व्यभ्रे यदा च्छाया न दृश्यते।<br>
दृश्यते तु प्रतीपा वा तत्र देशभयम्भवेत् ॥ २३३.६ ॥<br>
<br>
निरभ्रे वाथ रात्रौ वा श्वेतं याम्योत्तरेण तु।<br>
इन्द्रायुधं तथा दृष्ट्वा उल्कापातं तथैव च ॥ २३३.७ ॥<br>
<br>
दिग्दाहपरिवैषौ च गन्धर्वनगरन्तथा।<br>
परचक्र-भयं ब्रूयाद्देशोपद्रवमेव च ॥ २३३.८ ॥<br>
<br>
सूर्य्येन्दुपर्जन्यसमीरणानां यागस्तु कार्यो विधिवद् द्विजेन्द्र!<br>
धनानि गौः काञ्चनदक्षिणा च देया द्विजानामघनाशहेतोः ॥ २३३.९ ॥<br>
<br>
