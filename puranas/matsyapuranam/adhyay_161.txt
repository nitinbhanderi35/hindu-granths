नरसिंहमाहात्म्यवर्णनम्।<br>
<br>
ऋषय ऊचुः।<br>
इदानीं श्रोतुमिच्छामो हिरण्यकशिपोर्वधम्।<br>
नरसिंहस्य माहात्म्यं तथा पापविनाशनम् ।। १६१.१<br>
<br>
सूत उवाच।<br>
पुरा कृतयुगे विप्रा हिरण्यकशिपुः प्रभुः।<br>
दैत्यानामादिपुरुषश्चकार स महत्तपः ।। १६१.२<br>
<br>
दशवर्षसहस्राणि दशवर्ष शतानि च।<br>
जलवासी समभवत् स्नानमौन घृतव्रतः ।। १६१.३<br>
<br>
ततः शमदमाभ्याञ्च ब्रह्मचर्येण चैव हि।<br>
ब्रह्मा प्रीतोऽभवत्तस्य तपसा नियमेन च ।। १६१.४<br>
<br>
ततः स्वयम्भूर्भगवान् स्वयमागम्य तत्र ह।<br>
विमानेनार्कवर्णेन हंसयुक्तेन भास्वता ।। १६१.५<br>
<br>
आदित्यैर्वसुभिः साध्यैर्मरुद्भिर्दैवतैस्तथा।<br>
रुद्रैर्विश्वसहायैश्च यक्षराक्षस पन्नगैः ।। १६१.६<br>
<br>
दिग्भिश्चैव विदिग्भिश्च नदीभिः सागरैस्तथा।<br>
नक्षत्रैश्च मुहूर्तैश्च खेचरैश्च महाग्रहैः ।। १६१.७<br>
<br>
देवैर्ब्रह्मर्षिभिः सार्द्धं सिद्धैः सप्तर्षिभिस्तथा।<br>
राजर्षिभिः पुण्यकृद्भिर्गन्धर्वाप्सरसाङ्गणैः ।। १६१.८<br>
<br>
चराचरगुरुः श्रीमान् वृतः सर्वैर्दिवौकसैः।<br>
ब्रह्मा ब्रह्मविदां श्रेष्ठो दैत्यं वचनमब्रवीत् ।। १६१.९<br>
<br>
प्रीतोऽस्मि तव भक्तस्य तपसाऽनेन सुव्रत!।<br>
वरं वरय भद्रं ते यथेष्टं काममाप्नुहि ।। १६१.१०<br>
<br>
हिरण्यकशिपुरुवाच।<br>
न देवासुरगन्धर्वा न यक्षोरगरक्षसाः।<br>
न मानुषाः पिशाचा वा हन्युर्मां देव सत्तम!।। १६१.११<br>
<br>
ऋषयो वा न मा शापैः शपेयुः प्रपितामह।<br>
यदि मे भगवान्प्रीतो वर एष वृतो मया ।। १६१.१२<br>
<br>
न चास्त्रेण न शस्त्रेण गिरिणा पादपेन च।<br>
न शुष्केण न चार्द्रेण न दिवा न निशाऽथवा ।। १६१.१३<br>
<br>
भवेयमहमेवार्कः सोमो वायुर्हुताशनः।<br>
सलिलञ्चान्तरिक्षञ्च नक्षत्राणि दिशो दश ।। १६१.१४<br>
<br>
अहं क्रोधश्च कामश्च वरुणो वासवो यमः।<br>
धनदश्च धनाध्यक्षो यक्षः किंपुरुषाधिपः ।। १६१.१५<br>
<br>
ब्रह्मोवाच।<br>
एते दिव्या वरास्तात! मया दत्तास्तवाद्भुताः।<br>
सर्वान् कामान् सदा वत्स! प्राप्स्यसे त्वं न संशयः ।। १६१.१६<br>
<br>
एवमुक्त्वा स भगवान् जगामाकाश एव हि।<br>
वैराजं ब्रह्मसदनं ब्रह्मर्षि गणसेवितम् ।। १६१.१७<br>
<br>
ततो देवाश्च नागाश्च गन्धर्वा ऋषिभिः सह।<br>
वरप्रदानं श्रुत्वैव पितामहमुपस्थिताः ।। १६१.१८<br>
<br>
देवा ऊचुः।<br>
वरप्रदानाद् भगवन्! वधिष्यति स नोऽसुरः।<br>
तत्प्रसीदाशु भगवन्! वदोऽप्यस्य विचिन्त्यताम् ।। १६१.१९<br>
<br>
भगवन्। सर्वभूतानां आदिकर्ता स्वयं प्रभुः।<br>
स्रष्टा त्वं हव्यकव्यानामव्यक्त प्रकृतिर्बुधः ।। १६१.२०<br>
<br>
सर्वलोकहितं वाक्यं श्रुत्वा देवः प्रजापतिः।<br>
आश्वासयामास सुरान् सुशीतैर्वचनाम्बुभिः ।। १६१.२१<br>
<br>
अवश्यं त्रिदशास्तेन प्राप्तव्यं तपसः फलम्।<br>
तपसोऽन्तेऽस्य भगवान् वधं विष्णुः करिष्यति ।। १६१.२२<br>
<br>
तच्छ्रुत्वा विबुधा वाक्यं सर्वे पङ्कज जन्मनः।<br>
स्वानि स्तानानि दिव्यानि विप्रा जग्मुर्मुदान्विताः ।। १६१.२३<br>
<br>
लब्धमात्रे वरे चाथ सर्वाः सोऽबाधत प्रजाः।<br>
हिरण्यकशिपुर्दैत्यो वरदानेन दर्पितः ।।  १६१.२४<br>
<br>
आश्रमेषु महाभागान् स मुनीन्शंसितव्रतान्।<br>
सत्यधर्मपरान् दान्तान् धर्षयामासदानवः ।। १६१.२५<br>
<br>
देवांस्त्रिभुवनस्थांश्च पराजित्य महासुरः।<br>
त्रैलोक्यं वशमानीय स्वर्गे वसति दानवः ।। १६१.२६<br>
<br>
यदा वरमदोत्सिक्तश्चोदितः कालधर्मतः।<br>
यज्ञियानकरोद्दैत्यानयज्ञियांश्च देवताः ।। १६१.२७<br>
<br>
तदादित्याश्च साध्याश्च विश्वे च वसवस्तथा।<br>
सेन्द्रा देवगणा यक्षाः सिद्ध द्विजमहर्षयः ।। १६१.२८<br>
<br>
शरणं शरणं विष्णुमुपतस्थुर्महाबलम्।<br>
देवदेवं यज्ञमयं वासुदेवं सनातनम् ।। १६१.२९<br>
<br>
देवा ऊचुः।<br>
नारायण! महाभाग! देवास्त्वां शरणं गताः।<br>
त्रायस्व जहि दैत्येन्द्रं हिरण्यकशिपुं प्रभो! ।। १६१.३०<br>
<br>
त्वं हि नः परमो धाता त्वं हि न परमो गुरुः।<br>
त्वं हि नः परमो देवो ब्रह्मादीनां सुरोत्तम ।। १६१.३१<br>
<br>
विष्णुरुवाच।<br>
भयन्त्यजध्वममरा अभयं वो ददाम्यहम्।<br>
तथैव त्रिदिवं देवाः प्रतिपद्यत मा चिरम् ।। १६१.३२<br>
<br>
एषोऽहं सगणं दैत्यं वरदानेन दर्पितम्।<br>
अवध्यममरेन्द्राणां दानवेन्द्रं निहन्म्यहम् ।। १६१.३३<br>
<br>
एवमुक्त्वा तु भगवान् विसृज्य त्रिदशेश्वरान्।<br>
वधं सङ्कल्पयामास हिरण्यकशिपोः प्रभुः ।। १६१.३४<br>
<br>
सहायश्च महाबाहुरोङ्कारं गृह्य सत्वरम्।<br>
अथोङ्कारसहायस्तु भगवान् विष्णुरव्ययः ।। १६१.३५<br>
<br>
हिरण्यकशिपुस्थानं जगाम हरिरीश्वरः।<br>
तेजसा भास्कराकारः शशी कान्त्येव चापरः ।। १६१.३६<br>
<br>
नरस्य कृत्वार्द्धतनुं सिंहस्यार्द्धतनुं तथा।<br>
नारसिंहेन वपुषा पाणिं संस्पृश्य पाणिना ।। १६१.३७<br>
<br>
ततोऽपश्यत विस्तीर्णां दिव्यां रम्यां मनोरमाम्।<br>
सर्वकामयुतां शुभ्रां हिरण्यकशिपोः सभाम् ।। १६१.३८<br>
<br>
विस्तीर्णां योजनशतं शतमध्यर्द्धमायताम्।<br>
वैहायसीङ्कामगमां पञ्चयोजनविस्तृताम् ।। १६१.३९<br>
<br>
जराशोकक्लमोपेतां निष्प्रकम्पां शिवां सुखाम्।<br>
वेश्महर्म्यवतीं रम्यां ज्वलन्तीमिव तेजसा ।। १६१.४०<br>
<br>
अन्तः सलिल संयुक्तां विहितां विश्वकर्म्मणा।<br>
दिव्यरत्नमयैर्वृक्षैः फलपुष्पप्रदैर्युताम् ।। १६१.४१<br>
<br>
नीलपीतसितश्यामैः कृष्णैर्लोहितकैरपि।<br>
अवतानैस्तथा गुल्मैर्मञ्जरी शतधारिभिः ।। १६१.४२<br>
<br>
सिताभ्रघनसङ्काशा प्लवन्तीव व्यदृश्यत।<br>
रश्मिवती भास्वरा च दिव्यगन्ध मनोरमा ।। १६१.४३<br>
<br>
सुसुखा न च दुखा स न शीता न च घर्मदा।<br>
न क्षुत्पिपासे ग्लानिं वा प्राप्यतां प्राप्नुवन्ति ते ।। १६१.४४<br>
<br>
नानारूपैरुपकृतां विचित्रैरति भास्वरैः।<br>
स्तम्भैर्न विभृता सा वै शाश्वती चाक्षपा सदा ।। १६१.४५<br>
<br>
सर्वे च कामाः प्रचुरा ये दिव्या ये च मानुषाः।<br>
रसयुक्तं प्रभूतञ्च भक्ष्य भोज्यमनन्तकम् ।। १६१.४६<br>
<br>
पुण्यगन्ध स्रजश्चात्र नित्यपुष्पफलद्रुमाः।<br>
उष्णे शीतानि तोयानि शीते चोष्णानि संति च ।। १६१.४७<br>
<br>
पुष्पिताग्रा महाशाखाः प्रवालाङ्कुरदारिणः। <br>
लतावितानसंच्छन्ना नदीषु च सरःसु च ।। १६१.४८<br>
<br>
वृक्षान् बहुविधांस्तत्र मृगेन्द्रो ददृशे प्रभुः।<br>
गन्धवन्ति च पुष्पाणि रसवन्ति फलानि च ।। १६१.४९<br>
<br>
नातिशीतानि नोष्णानि तत्र तत्र सरांसि च।<br>
अपश्यत् सर्वतीर्थानि सभायां तस्य सो विभुः ।। १६१.५०<br>
<br>
नलिनैः पुण्डरीकैश्च शतपत्रैः सुगन्धिभिः।<br>
रक्तैः कुवलयैर्नींलैः कुमुदैः संवृतानि च ।। १६१.५१<br>
<br>
सुकान्तैर्धार्तराष्ट्रैश्च राजहंसैश्च सुप्रियः।<br>
कारण्डवैश्चक्रवाकैः सारसैः कुररैरपि ।। १६१.५२<br>
<br>
विमलैः स्फाटिकाभैश्च पाण्डुरैश्च दनैर्द्विजैः।<br>
बहु हंसोपगीतानि सारसाभिरुतानि च ।। १६१.५३<br>
<br>
गन्धवत्यः शुभास्तत्र पुष्टमञ्जरि धारिणीः।<br>
दृष्टवान् पर्वताग्नेषु नागपुष्पधरा लताः ।। १६१.५४<br>
<br>
केतक्यशोकसरलाः पुन्नाग तिलकार्जुनाः। <br>
चूता नीपाः प्रस्थपुष्पाः कदम्वा बकुलाधवाः ।। १६१.५५<br>
<br>
प्रियङ्गु पाटलावृक्षाः शाल्मल्यः सहरिद्रकाः।<br>
सालास्तालास्तमालाश्च पञ्चकाश्च मनोरमाः ।। १६१.५६<br>
<br>
तथैवान्ये व्यराजन्त सभायां पुष्पिता द्रुमाः।<br>
विद्रुमाश्च द्रुमाश्चैव ज्वलिताग्निसमप्रभाः ।। १६१.५७<br>
<br>
स्कन्धवन्तः सुशाखाश्च बहुतालसमुच्छ्रयाः।<br>
अर्जुनाशोकवर्णाश्च बहवश्चित्रका द्रुमाः ।। १६१.५८<br>
<br>
वरुणो वत्सनाभश्च पनसाः सह चन्दनैः।<br>
नीलाः सुमनसश्चैव निम्बा अश्वत्थतिन्दुकाः ।। १६१.५९<br>
<br>
पारिजाताश्च लोघ्राश्च मल्लिका भद्रदारवः।<br>
आमलक्यस्तथाजम्बु लकुचाः शैलवालुकाः।। १६१.६०<br>
<br>
कालीयकाद्रुकालाश्च हिङ्गवः पारियात्रकाः।<br>
मन्दारकुन्दलक्ताश्च पतङ्गाः कुटजास्तथा ।। १६१.६१<br>
<br>
रक्ताः कुरण्टकाश्चैव नीलाश्चागरुभिः सह।<br>
कदम्बाश्चैव भव्याश्च दाडिमा वीजपूरकाः ।। १६१.६२<br>
<br>
सप्तपर्णाश्च बिल्वाश्च मधुपैरावतास्तथा।<br>
अशोकाश्च तमालाश्च नाना गुल्मलतावृताः ।। १६१.६३<br>
<br>
मधूकाः सप्तपर्णाश्च बहवस्तीरगा द्रुमाः।<br>
लताश्च विविधाकाराः पत्रपुष्पफलोपगाः ।। १६१.६४<br>
<br>
एते चान्ये च बहवस्तत्र काननजा द्रुमाः।<br>
नानापुष्पफलोपेता व्यराजन्त समन्ततः ।। १६१.६५<br>
<br>
चकोराः शतपत्राश्च मत्तकोकिल सारिकाः।<br>
पुष्पिताः पुष्पिताग्रैश्च सम्पतन्ति महाद्रुमाः ।। १६१.६६<br>
<br>
रक्तपीतारुणास्तत्र पादपाग्रगताः खगाः।<br>
परस्परमवेक्षन्ते प्रहृष्टा जीवजीवकाः ।। १६१.६७<br>
<br>
तस्यां सभायां दैत्येन्द्रो हिरण्यकशिपुस्तदा।<br>
स्त्रीसहस्रैः परिवृतो विचित्राभरणाम्वरः ।। १६१.६८<br>
<br>
अनर्घ्यमणिवज्रार्चि शिखा ज्वलितकुण्डलः।<br>
आसीनश्चासने चित्रे दश नल्वप्रमाणतः ।। १६१.६९<br>
<br>
दिवाकरनिभे दिव्ये दिव्यास्तरण संस्तृते।<br>
दिव्यगन्धवहस्तत्र मारुतः सुसुखो ववौ ।। १६१.७०<br>
<br>
हिरण्यकशिपुर्दैत्य आस्ते ज्वलितकुण्डलः।<br>
उपचेरुर्महार्दैत्यं हिरण्यकशिपुं तदा ।। १६१.७१<br>
<br>
दिव्यतानेन गीतानि जगुर्गन्धर्वसत्तमाः।<br>
विश्वाची सहजन्याच प्रम्लोचेत्यभिविश्रुता ।। १६१.७२<br>
<br>
दिव्याथ सौरभेयीच समीची पुञ्चिकस्थली। <br>
मिश्रकेशीचरम्भा च चित्रलेखा शुचिस्मिता ।। १६१.७३<br>
<br>
चारुकेशी घृताची च मेनका चोर्वशी तथा।<br>
एताः सहस्रशश्चान्या नृत्यगीत विशारदाः ।। १६१.७४<br>
<br>
उपतिष्ठन्त राजानं हिरण्यकशिपुं प्रभुम्।<br>
तत्रासीनं महाबाहुं हिरण्यकशिपुं प्रभुम् ।। १६१.७५<br>
<br>
उपासन्त दितेः पुत्राः सर्वे लब्धवरास्तथा।<br>
तमप्रतिमकर्माणं शतशोऽथ सहस्रशः ।। १६१.७६<br>
<br>
बलिर्विरोचनस्तत्र नरकः पृथिवीसुतः।<br>
प्रह्लादो विप्रचित्तिश्च गविष्ठश्च महासुरः ।। १६१.७७<br>
<br>
सुरहन्ता दुःखहन्ता सुनामा सुमतिर्वरः।<br>
घटोदरो महापार्श्वः क्रथनः कठिनस्तथा ।। १६१.७८<br>
<br>
विश्वरूपः सुरूपश्च स्वबलश्च महाबलः।<br>
दशग्रीवश्च वालीच मेघवासा महासुरः ।। १६१.७९<br>
<br>
घटास्यो कम्पनश्चैव प्रजनश्चेन्द्र तापनः।<br>
दैत्यदानवसंघास्ते सर्वे ज्वलितकुण्डलाः ।। १६१.८०<br>
<br>
स्रग्विणो वाग्मिनः सर्वे सदैव चरितव्रताः।<br>
सर्वे लब्धवराः शूराः सर्वे विगतमृत्यवः ।। १६१.८१<br>
<br>
एते चान्ये च बहवो हिरण्यकशिपुं प्रभुम्।<br>
उपासन्ति महात्मानं सर्वे दिव्यपरिच्छदाः ।। १६१.८२<br>
<br>
विमानैर्विविधाकारैर्भ्राजमानैरिवाग्निभिः।<br>
महेन्द्रवपुषः सर्वे विचित्राङ्गदवाहवः ।। १६१.८३<br>
<br>
भूषिताङ्गा दितेः पुत्रास्तमुपासन्त सर्वशः।<br>
तस्यां सभायान्दिव्यायामसुराः पर्वतोपमाः ।। १६१.८४<br>
<br>
हिरण्यवपुषः सर्वे दिवाकरसमप्रभाः।<br>
न श्रुतन्नैव दृष्टं हि हिरण्यकशिपोर्यथा ।। १६१.८५<br>
<br>
ऐश्वर्यं दैत्यसिंहस्य यथा तस्य महात्मनः।<br>
कनकरजतचित्रवेदिकायां परिहृतरत्न विचित्रवीथिकायाम्। १६१.८६<br>
<br>
स ददर्श मृगाधिपः सभायां सुरचितरत्न गवाक्षशोभितायाम् ।। १६१.८७<br>
<br>
कनकविमलहारविभूषिताङ्गं दितितनयं स मृगाधिपो ददर्श।<br>
दिवसकर महाप्रभालसं तन्दितिजसहस्रशतैः निषेव्यमाणम् ।। १६१.८८<br>
