शिवचतुर्दशीव्रतकथनम्।<br>
<br>
नारद उवाच।<br>
भगवन्! भूतभव्येश! तथान्यदपि यच्छ्रुतम्। <br>
भुक्तिमुक्तिफलायालं तत्पुनर्वक्तुमर्हसि॥ ९५.१ ॥<br>
<br>
एवमुक्तोऽब्रवीच्छम्भुरयं वाङ्‌मयपारगः। <br>
मत्समस्तपसा ब्रह्मन्! पुराणश्रुतिविस्तरै॥ ९५.२ ॥<br>
<br>
धर्मोऽयं वृषरूपेण नन्दी नाम गणाधिपः। <br>
धर्मान् माहेश्वरान् वक्ष्यत्यतः प्रभृति नारद?॥ ९५.३ ॥<br>
<br>
मत्स्य उवाच।<br>
श्रृणुष्वावहितो ब्रह्मन्! वक्ष्ये माहेश्वरं व्रतम्।<br>
त्रिषुलोकेषु विख्यातं नाम्ना शिवचतुर्दशी॥ ९५.४ ॥<br>
<br>
मार्गंशीर्षं त्रयोदश्यां सितायामेकभेजनः। <br>
प्रार्थयेद्देवदेवेश! त्वामहं शरणं गतः॥ ९५.५ ॥<br>
<br>
चतुर्दश्यां निराहारः सम्यगभ्यर्च्य शङ्करम्। <br>
सुवर्णवृषभं दत्त्वा भोक्ष्यामि च परेऽहनिः॥ ९५.६ ॥<br>
<br>
एवं नियमकृत्स्तुत्वा प्रातरुत्थाय मानवः। <br>
कृतस्नानजपः पश्चादुमया सह शङ्करम्।<br>
पूजयेत्कमलैः शुभ्रैर्गन्धमाल्यानुलेपनैः॥ ९५.७ ॥<br>
<br>
पादौ नमः शिवायेति शिरः सर्वात्मने नमः। <br>
त्रिनेत्रायेति नेत्राणि ललाटं हरये नमः॥ ९५.८ ॥<br>
<br>
मुखमिन्दुमुखायेति श्रीकण्ठायेति कन्धराम्। <br>
सद्योजाताय कर्णौतु वामदेवाय वै भुजौ॥ ९५.९ ॥<br>
<br>
अघोरहृदयायेति हृदयञ्चाभिपूजयेत्। <br>
स्तनौ तत्पुरुषायेति तथेशानाय चोदरम्॥ ९५.१0 ॥<br>
<br>
पार्श्वे चानन्तधर्माय ज्ञानभूताय वै कटिम्। <br>
ऊरू चानन्तवैराग्य सिंहायेत्यभिपूजयेत्॥ ९५.११ ॥<br>
<br>
अनन्तैश्वर्य्यनाथाय जानुनी चार्चयेद्‌बुधः। <br>
प्रधानाय नमो जङ्घे गुल्‌फौ व्योमात्मने नमः॥ ९५.१२ ॥<br>
<br>
व्योमकेशात्मरूपाय केशान् पृष्ठञ्च पूजयेत्।<br>
नमः पुष्ट्यै नमस्तुष्ट्यै पार्वतीञ्चापि पूजयेत्॥ ९५.१३ ॥<br>
<br>
ततस्तुवृषभं हैममुदकुम्भसमन्वितम्। <br>
शुक्लमाल्याम्बरधरं पञ्चरत्नसमन्वितम्।<br>
भक्ष्यैर्नानाविधैर्युक्तं ब्राह्मणाय निवेदयेत्॥ ९५.१४ ॥<br>
<br>
ततो विप्रान् समाहूय तर्पयेद्भक्तितः शुभान्। <br>
शुक्लमाल्याम्बरधरं पञ्चरत्नसमन्वितम्॥ ९५.१५ ॥<br>
<br>
पञ्चदश्यां ततः पूज्य विप्रान् भुञ्जीत वाग्यतः। <br>
तद्वत् कृष्णचतुर्दश्यामेतत् सर्वंसमाचरेत्॥ ९५.१६ ॥<br>
<br>
चतुर्दशीषु सर्वासु कुर्य्यात् पूर्ववदर्चनम्। <br>
ये तु मासे विशेषाः स्युस्तान्निबोध क्रमादिह॥ ९५.१७ ॥<br>
<br>
मार्गशीर्षादिमासेषु क्रमादेतदुदीरयेत्।<br>
शङ्कराय नमस्तेऽस्तु नमस्ते करवीरक!॥ ९५.१८ ॥<br>
<br>
त्र्यम्बकाय नमस्तेऽस्तु महेश्वरमतः परम् । <br>
नमस्तेऽस्तु महादेव! स्थाणवे च ततः परम्॥ ९५.१९ ॥<br>
<br>
नमः पशुपते नाथ! नमस्ते शम्भवे पुनः। <br>
नमस्ते परमानन्द! नमः सोमार्द्धधारिणे॥ ९५.२0 ॥<br>
<br>
नमो भीमाय इत्येवं त्वामहं शरणं गतः। <br>
गोमूत्रं गोमयं क्षीरं दधिसर्पिः कुशोदकम्॥ ९५.२१ ॥<br>
<br>
पञ्चगव्यं ततो बिल्वं कर्पूरञ्चागुरुं यवाः। <br>
तिलाः कृष्णाश्च विधिवत्प्राशनं क्रमशः स्मृतम्॥ <br>
प्रतिमासं चतुर्दश्योरेकैकं प्राशनं स्मृतम्॥ ९५.२२ ॥<br>
<br>
मन्दारमालतीभिश्च तथा धत्तूरकैरपि। <br>
सिन्दुवारैरशोकैश्च मल्लिकाभिश्च पाटलैः॥ ९५.२३ ॥<br>
<br>
अर्कपुष्पैः कदम्बैश्च शतपत्र्या तथोत्पलैः। <br>
एकैकेन चतुर्दश्योरर्चयेत्पार्वतीपतिम्॥ ९५.२४ ॥<br>
<br>
पुनश्च कार्तिके मासे प्राप्ते सन्तर्पयेद्‌द्विजान्। <br>
अन्नैर्नानाविधैर्भक्ष्यैर्वस्त्रमाल्यविभूषणैः॥ ९५.२५ ॥<br>
<br>
कृत्वा नीलवृषोत्सर्गं श्रुत्युक्तविधिना नरः। <br>
उमामहेश्वरं हैमं वृषभञ्च गवा सह॥ ९५.२६ ॥<br>
<br>
मुक्ताफलाष्टकयुतं सितनेत्रपटावृतम्। <br>
सर्वोपस्करसंयुक्तां शय्यां दद्यात् सकुम्भकाम्॥ ९५.२७ ॥<br>
<br>
ताम्रपात्रोपरि पुनः शालितण्डुलसंयुतम्। <br>
स्थाप्य विप्राय शान्ताय वेदव्रतपराय च॥ ९५.२८ ॥<br>
<br>
ज्येष्ठसामविदे देयं न वकव्रतिने क्वचित्। <br>
गुणज्ञे श्रोत्रिये दद्यादाचार्ये तत्त्ववेदिनि॥ ९५.२९ ॥<br>
<br>
अव्यङ्गाङ्गाय सौम्याय सदाकल्याणकारिणे। <br>
सपत्नीकाय संपूज्य वस्त्रमाल्यविभूषणैः॥ ९५.३0 ॥<br>
<br>
गुरौ सति गुरोर्देयं तदभावे द्विजातये। <br>
न वित्तशाठ्यं कुर्वीत कुर्वन् दोषात्पतत्यधः॥ ९५.३१ ॥<br>
<br>
अनेन विधिना यस्तु कुर्याच्छिवचतुर्दशीम्। <br>
सोऽश्वमेधसहस्रस्य फलं प्राप्नोति मानवः॥ ९५.३२ ॥<br>
<br>
ब्रह्महत्यादिकं किञ्चिद्यदत्रामुत्र वा कृतम्।<br>
पितृभिर्भ्रातृभिर्वापि तत्सर्वां नाशमाप्नुयात्॥ ९५.३३ ॥<br>
<br>
दीर्घायुरारोग्यकुलान्नवृद्धिरत्राक्षयामुत्र चतुर्भुजत्वम्।<br>
गणाधिपत्यं दिवि कल्पकोटिशतान्युषित्वा पदमेति शम्भोः॥ ९५.३४ ॥<br>
<br>
न बृहस्पतिरप्यनन्तमस्याः फलमिन्द्रो न पितामहोऽपि वक्तुम्॥<br>
न च सिद्धगणोऽप्यलं न चाहं यदि जिह्वायुतकोटयोऽपि वक्त्रे॥ ९५.३५ ॥<br>
<br>
भवत्यमरवल्लभः पठति यः स्मरेद्वासदा।<br>
श्रृणोत्यपि विमत्सरः सकलपापनिर्मोचनम्।<br>
इमां शिव चतुर्दशी ममरकामिनी कोटयः।<br>
स्तुवन्ति तमनिन्दितं किमुसमाचरेद्यः सदा॥ ९५.३६ ॥<br>
<br>
या वाथ नारी कुरुतेति भक्त्या भर्तारमापृच्छ्य सुतान् गुरून् वा।<br>
सापि प्रसादात्परमेश्वरस्य परम्पदं याति पिनाकपाणेः॥ ९५.३७ ॥<br>
