देवाकारप्रमाणवर्णनम्।<br>
<br>
सूत उवाच।<br>
अधुना सम्प्रवक्ष्यामि अर्धनारीश्वरं परम्।<br>
अर्धेन देवदेवस्य नारीरूपं सुशोभनम्॥  २६०.१<br>
<br>
ईशार्धे तु जटाभागो बालेन्दुकलयायुतः।<br>
उमार्धेचापि दातव्यौ सीमन्ततिलकावुभौ ॥  २६०.२<br>
<br>
वासुकिर्दक्षिणे कर्णे वामे कुण्डलमादिशेत्।<br>
बालिका चोपरिष्टात्तु कपालं दक्षिणे करे ॥  २६०.३<br>
<br>
त्रिशूलं वापि कर्तव्यं देवदेवस्य शूलिनः।<br>
वामतो दर्पणं दद्यादुत्पलन्तु विशेषतः ॥  २६०.४ ।<br>
<br>
वामबाहुश्च कर्तव्यः केयूरवलयान्वितः।<br>
उपवीतञ्च कर्तव्यं मणिमुक्तामयन्तथा ॥  २६०.५<br>
<br>
स्तनभारं तथार्धे तु वामे पीनं प्रकल्पयेत्।<br>
परार्घ्यमुज्वलं कुर्य्याच्छ्रोण्यर्धे तु तथैव च ॥  २६०.६<br>
<br>
लिङ्गार्द्धमूर्ध्वगं कुर्य्यात् व्यालाजिनकृताम्बरम्।<br>
वामे लम्बपरीधानं कटिसूत्र त्रयान्वितम् ॥  २६०.७<br>
<br>
नानारत्नसमोपेतं दक्षिणे भुजगान्वितम्।<br>
देवस्य दक्षिणं पादं पद्मोपरि सुसंस्थितम् ॥  २६०.८<br>
<br>
कञ्चिदर्धे तथा वामं भूषितं नूपुरेण तु।<br>
रत्नैर्विभूषितान् कुर्य्यादङ्गुलीष्वङ्गुलीयकान् ॥  २६०.९<br>
<br>
सालक्तकं तथा पादं पार्वत्या दर्शयेत्सदा।<br>
अर्धनारिश्वरस्येदं रूपमस्मिन्नुदाहृतम् ॥  २६०.१०<br>
<br>
उमामहेश्वरस्यापि लक्षणं श्रृणु तद्विजाः।<br>
संस्थानन्तु तयोर्वक्ष्ये लीलाललित-विभ्रमम् ॥  २६०.११<br>
<br>
चतुर्भुजं द्विबाहुं वा जटाभारेन्दुभूषणम्।<br>
लोचनत्रयसंयुक्तमुमैकस्कन्धपाणिनम् ॥  २६०.१२<br>
<br>
दक्षिणेनोत्पलं शूलं वामेकुचभरेकरम्।<br>
द्वीपिचर्मपरीधानं नानारत्नोपशोभितम् ॥  २६०.१३<br>
<br>
सुप्रतिष्ठं सुवेषञ्च तथार्धेन्दुकृताननाम्।<br>
वामे तु संस्थिता देवी तस्योरौ बाहुगूहिता ॥  २६०.१४<br>
<br>
शिरोभूषणसंयुक्तैरलकैर्ललितानना।<br>
सवालिका कर्णवती ललाटतिलकोज्वला ॥  २६०.१५<br>
<br>
मणिकुण्डलसंयुक्ता कर्णिकाभरणा क्वचित्।<br>
हारकेयूर बहुला हरवक्त्रावलोकिनी ॥  २६०.१६<br>
<br>
वामांसन् देवदेवस्य स्पृशन्ती लीलया ततः।<br>
दक्षिणान्तु बहिः कृत्वा बाहुं दक्षिणतस्तथा ॥  २६०.१७<br>
<br>
स्कन्धं वा दक्षिणे कुक्षौ स्पृशन्त्यङ्गुलजैः क्वचित्।<br>
वामे तु दर्पणं दद्यादुत्पलं वा सुशोभनम् ॥  २६०.१८<br>
<br>
कटिसूत्र त्रयं चैव नितम्बे स्यात्प्रलम्बकम्।<br>
जया च विजया चैव कार्तिकेयविनायकौ ॥  २६०.१९<br>
<br>
पार्श्वयोर्द्दर्शयेत्तत्र तोरणे गणगुह्यकान्।<br>
माला विद्याधरास्तद्वत् वीणावानप्सरोगणः ॥  २६०.२०<br>
<br>
एतद्रूपमुमेशस्य कर्तव्यं भूतिमिच्छता।<br>
शिवनारायणं वक्ष्ये सर्वपापप्रणाशनम् ॥  २६०.२१<br>
<br>
वामार्धे माधवं विद्याद् दक्षिणे शूलपाणिनम्।<br>
बाहुद्वयञ्च कृष्णस्य मणिकेयूरभूषितम् ॥  २६०.२२<br>
<br>
शङ्खचक्रधरं शान्तमारक्तांगुलिविभ्रमम्।<br>
चक्रस्थाने गदां वापि पाणौ दद्याद् गदाभृतः ॥  २६०.२३<br>
<br>
शङ्खञ्चैवेतरे दद्यात् कट्यर्थं भूषणोज्वलम्।<br>
पीतवस्त्रपरीधानं चरणं मणिभूषणम् ॥  २६०.२४<br>
<br>
दक्षिणार्धे जटाभारमर्धेन्दुकृतभूषणम्।<br>
भुजङ्गहारवलयं वरदं दक्षिणं करम् ॥  २६०.२५<br>
<br>
द्वितीयञ्चापि कुर्वीत त्रिशूलवरधारिणम्।<br>
व्यालोपवीतसंयुक्तं कट्यर्धं कृत्तिवाससम् ॥  २६०.२६<br>
<br>
मणिरत्नैश्च संयुक्तं पादं नागविभूषितम्।<br>
शिवनारायणस्यैवं कल्पयेद्रूपमुत्तमम् ॥  २६०.२७<br>
<br>
महावराहं वक्ष्यामि पद्महस्तं गदाधरम्।<br>
तीक्ष्णदंष्ट्राग्र घोणास्यं मेदिनीवामकूर्परम् ॥  २६०.२८<br>
<br>
दंष्ट्राग्रेणोद्धृतां दान्तां धरणीमुत्पलान्विताम्।<br>
विस्मयोत्फुल्लवदनामुपरिष्टात्प्रकल्पयेत् ॥  २६०.२९<br>
<br>
दक्षिणं कटिसंस्थन्तु करं तस्याः प्रकल्पयेत्। <br>
कूर्मोपरि तथा पादमेकं नागेन्द्रमूर्धनि ॥  २६०.३०<br>
<br>
संस्तूयमानं लोकेशैः समन्तात्परिकल्पयेत्।<br>
नारसिंहन्तु कर्तव्यं भुजाष्टकसमन्वितम् ॥  २६०.३१<br>
<br>
रौद्रं सिंहासनं तद्वत् विदारितमुखेक्षणम्।<br>
स्तब्धपीन सटाकर्णं दारयन्तन्दितेः सुतम् ॥  २६०.३२<br>
<br>
विनिर्गतान्त्रजालञ्च दानवं परिकल्पयेत्।<br>
वमन्तं रुधिरं घोरं भ्रुकुटीवदनेक्षणम् ॥  २६०.३३<br>
<br>
युध्यमानश्च कर्तव्यः क्वचित्करणबन्धनैः।<br>
परिश्रान्तेन दैत्येन तर्ज्यमानो मुहुर्मुहुः ॥  २६०.३४<br>
दैत्यं प्रदर्शयेत्तत्र खड्गखेटकधारिणम्।<br>
स्तूयमानं तथा विष्णुं दर्शयेदमरादिपैः ॥  २६०.३५<br>
<br>
तथा त्रिविक्रमं वक्ष्ये ब्रह्माण्डक्रमणोल्बणम्।<br>
पादपार्श्वे तथा बाहुमुपरिष्टात् प्रकल्पयेत् ॥  २६०.३६<br>
<br>
अधस्ताद्वामनं तद्वत्कल्पयेत्सकमण्डलुम्।<br>
दक्षिणे छत्रिकां दद्यान्मुखं दीनं प्रकल्पयेत् ।  २६०.३७<br>
<br>
भृङ्गारधारिणं तद्वद् बलिं तस्य च पार्श्वतः।<br>
बन्धनञ्चास्य कुर्वन्तं गरुडन्तस्य दर्शयेत् ॥  २६०.३८<br>
<br>
मत्स्यरूपं तथा मात्स्यं कूर्मं कूर्माकृतिं न्यसेत्।<br>
एवं रूपस्तु भगवान् कार्यो नारायणो हरिः ॥  २६०.३९<br>
<br>
ब्रह्मा कमण्डलुधरः कर्तव्यः स चतुर्मुखः।<br>
हंसारूढः क्वचित्कार्य्यः क्वचिच्च कमलासनः ॥  २६०.४०<br>
<br>
वर्णतः पद्मगर्भाभ श्चतुर्बाहुः शुभेक्षणः।<br>
कमण्डलुं वामकरे स्रुवं हस्ते तु दक्षिणे ॥  २६०.४१<br>
<br>
वामेदण्डधरं तद्वत् स्तुवञ्चापि प्रदर्शयेत्।<br>
मुनिभिर्देवगन्धर्वैः स्तूयमानं समन्ततः ॥  २६०.४२<br>
<br>
कुर्वाणमिव लोकांस्त्रीन् शुक्लाम्बरधरं विभुम्।<br>
मृगचर्मधरञ्चापि दिव्ययज्ञोपवीतिनम् ॥  २६०.४३<br>
<br>
आज्यस्थालिं न्यसेत्पार्श्वे वेदांश्च चतुरः पुनः।<br>
वामपार्श्वेऽस्य सावित्रीं दक्षिणे च सरस्वतीम् ॥  २६०.४४<br>
<br>
अग्रे च ऋषयस्तद्वत्कार्य्याः पैतामहे पदे।<br>
कार्तिकेयं प्रवक्ष्यामि तरुणादित्यसप्रभम् ॥  २६०.४५<br>
<br>
कमलोदरवर्णाभं कुमारं सुकुमारकम्।<br>
दण्डकैश्चीरकैर्युक्तं मयूरवरवाहनम् ॥  २६०.४६<br>
<br>
स्थापयेत्स्वेष्टनगरे भुजान् द्वादश कारयेत्।<br>
चतुर्भुजः खर्वटे स्याद्वने ग्रामे द्विबाहुकः ॥  २६०.४७<br>
<br>
शक्तिः पाशस्तथा खड्गः शरः शूलं तथैव च।<br>
वरदश्चैकहस्तः स्यादथचाभयदो भवेत् ॥  २६०.४८<br>
<br>
एते दक्षिणतो ज्ञेयाः केयूरकटकोज्वलाः।<br>
धनुः पताकामुष्टिश्च तर्जनी तु प्रसारिता ॥  २६०.४९<br>
<br>
खेटकं ताम्रचूडञ्च वामहस्ते तु शस्यते।<br>
द्विभुजस्य करे शक्तिर्वामे स्यात् कुक्कुटोपरि ॥  २६०.५०<br>
<br>
चतुर्भुजे शक्तिपाशो वामतो दक्षिणे त्वसिः।<br>
वरदोभयदो वापि दक्षिणः स्यात्तुरीयकः ॥  २६०.५१<br>
<br>
विनायकं प्रवक्ष्यामि गजवक्त्रं त्रिलोचनम्।<br>
लम्बोदरं शूर्पकर्णं व्यालयज्ञोपवीतिनम् ॥  २६०.५२<br>
<br>
ध्वस्तकर्णं बृहत्तुण्डमेकदंष्ट्रं पृथूदरम्।<br>
स्वदन्तं दक्षिणकरे उत्पलञ्चापरे तथा ॥  २६०.५३<br>
<br>
मोदकं परशुञ्चैव वामतः परिकल्पयेत्।<br>
बृहत्वात् क्षिप्तवदनं पीनस्कन्धाङ्घ्रिपाणिकम्॥  २६०.५४<br>
<br>
युक्तन्तु ऋद्धिबुद्धिभ्यामधस्तान्मूषकान्वितम्।<br>
कात्यायन्याः प्रवक्ष्यामि रूपं दशभुजं तथा ॥  २६०.५५<br>
<br>
त्रयाणामपि देवानामनुकारानुकारिणीम्।<br>
जटाजूटसमायुक्तामर्द्धेन्दुकृतलक्षणाम् ॥  २६०.५६<br>
<br>
लोचनत्रयसम्पन्नां पद्मेन्दुसदृशाननाम्।<br>
अतसी पुष्पसङ्काशां सुप्रतिष्ठां सुलोचनाम् ॥  २६०.५७<br>
<br>
नव यौवनसम्पन्नां सर्वाभरणभूषिताम्।<br>
सुचारुदशनान्तद्वत् पीनोन्नतपयोधराम् ॥  २६०.५८<br>
<br>
त्रिभङ्गस्थानसंस्थानां महिषासुरमर्दिनीम्।<br>
त्रिशूलं दक्षिणे दद्यात् शङ्खं चक्रं तथैव च ॥  २६०.५९<br>
<br>
तीक्ष्णं बाणं तथा शक्तिं वामतोऽपि निबोधत।<br>
खेटकं पूर्णचापञ्च पाशमङ्कुशमेव च ॥  २६०.६०<br>
<br>
घण्टां वा परशुञ्चापि वामतः सन्निवेशयेत्।<br>
अधस्तान्महिषन्तद्वद्विशिरस्कं प्रदर्शयेत् ॥  २६०.६२<br>
<br>
वेष्टितं नागपाशेन भ्रुकुटीभीषणाननम्।<br>
वमद्रुधिरवक्त्रञ्च देव्याः सिंहं प्रदर्शयेत् ॥  २६०.६३<br>
<br>
देव्यास्तु दक्षिणं पादं समं सिंहोपरि स्थितम्।<br>
किञ्चिदूर्ध्वं तथा वाममंगुष्ठं महिषोपरि ॥  २६०.६४<br>
<br>
स्तूयमानञ्च तद्रूपममरैः सन्निवेशयेत् ।<br>
इदानीं सुरराजस्य रूपं वक्ष्ये विशेषतः ॥  २६०.६५<br>
<br>
सहस्रनयनं देवं मत्तवारणसंस्थितम्।<br>
पृथूरुवक्षोवदनं सिंहस्कन्धं महाभुजम् ॥  २६०.६६<br>
<br>
किरीटकुण्डलधरं पीवरोरुभुजेक्षणम्।<br>
वज्रोत्पलधरं तद्वन्नानाभरणभूषितम् ॥  २६०.६७<br>
<br>
पूजितं देवगन्धर्वैरप्सरोगणसेवितम्।<br>
छत्रचामरधारिण्यः स्त्रियः पार्श्वे प्रदर्शयेत् ॥  २६०.६८<br>
<br>
सिंहासनगतञ्चापि गन्धर्वगणसंयुतम्।<br>
इन्द्राणीं वामतश्चास्य कुर्य्यादुत्पलधारिणीम् ॥  २६०.६९<br>
