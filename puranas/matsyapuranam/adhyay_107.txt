मार्कण्डेय उवाच।<br>
श्रृणु राजन्! प्रयागस्य माहात्म्यं पुनरेव तु। <br>
यच्छ्रुत्वा सर्वपापेभ्यो मुच्यते नात्रसंशयः॥ १०७.१ ॥<br>
मानसं नाम तत्तीर्थं गङ्गाया उत्तरे तटे। <br>
त्रिरात्रोपोषितो भूत्वा सर्वकामानवाप्नुयात्॥ १०७.२ ॥<br>
गोभूहिरण्यदानेन यत् फलं प्राप्नुयान्नरः। <br>
स तत् फलमवाप्नोति तत्तीर्थं स्मरते पुनः॥ १०७.३ ॥<br>
अकामो वा सकामो वा गङ्गायां योऽभिपद्यते। <br>
मृतस्तु लभते स्वर्गं नरकञ्च न पश्यति॥ १०७.४ ॥<br>
अप्सरोगणसङ्गीतैः सुप्तोऽसौ प्रतिबुद्ध्यते।<br>
हंससारसयुक्तेन विमानेन स गच्छति॥<br>
बहुवर्षसहस्राणि स्वर्गं राजेन्द्र! भुञ्जति॥ १०७.५ ॥<br>
ततः स्वर्गात् परिभ्रष्टः क्षीणकर्मा दिवश्च्युतः। <br>
सुवर्णमणिमुक्ताढ्ये जायते विपुले कुले॥ १०७.६ ॥<br>
षष्टितीर्थसहस्राणि षष्टिकोट्यस्तथापगाः। <br>
माघमासे गमिष्यन्ति गङ्गयमुनसङ्गमम्॥ १०७.७ ॥<br>
गवां शतसहस्रस्य सम्यग् दत्तस्य यत् फलम्।<br>
प्रयागे माघमासे तु त्र्यहः स्नानात्तु तत् फलम्॥ १०७.८ ॥<br>
गङ्गायमुनयोर्मध्ये कर्षाग्निं यस्तु साधयेत्। <br>
अहीनाङ्गो ह्यरोगश्च पञ्चेन्द्रियसमन्वितः॥ १०७.९ ॥<br>
यावन्ति रोमकूपाणि तस्य गात्रेषु देहिनः। <br>
तावद्वर्षसहस्राणि स्वर्गलोके महीयते॥ १०७.१० ॥<br>
ततः स्वर्गात् परिभ्रष्टो जम्बूद्वीपपतिर्भवेत्। <br>
सभुक्त्वा विपुलान् भोगांस्तत्तीर्थं स्मरते पुनः॥ १०७.११ ॥<br>
जलप्रवेशं यः कुर्यात् सङ्गमे लोकविश्रुते। <br>
राहुग्रस्ते तथा सोमे विमुक्तः सर्वकिल्बिषैः॥ १०७.१२ ॥<br>
सोमलोकमवाप्नोति सोमेन सह मोदते। <br>
षष्टिवर्षसहस्राणि स्वर्गलोके महीयते॥ १०७.१३ ॥<br>
स्वर्गे च शक्रलोकेऽस्मिन् ऋषिगन्धर्वसेविते।<br>
परिभ्रष्टस्तु राजेन्द्र! समृद्धे जायते कुले॥ १०७.१४ ॥<br>
अधः शिरस्तु यो ज्वालामूद्र्ध्वपादः पिबेन्नरः। <br>
शतवर्षसहस्राणि स्वर्गलोके महीयते॥ १०७.१५ ॥<br>
परिभ्रष्टस्तु राजेन्द्र! सोऽग्निहोत्री भवेन्नरः। <br>
भुक्तवा तु विपुलान् भोगान् तत्तीर्थं भजते पुनः॥ १०७.१६ ॥<br>
यः स्वदेहन्तुकर्तित्वा शकुनिभ्यः प्रयच्छति। <br>
विहगैरुपभुक्तस्य श्रृणु तस्यापि यत् फलम्॥ १०७.१७ ॥<br>
शतं वर्षसहस्राणां सोमलोके महीयते। <br>
तस्मादपि परिभ्रष्टो राजा भवति धार्मिकः॥ १०७.१८ ॥<br>
गुणवान् रूपसम्पन्नो विद्वांश्च प्रियवाचकः।<br>
भुक्त्वा तु विपुलान् भोगांस्तत्तीर्थं भजते पुनः॥ १०७.१९ ॥<br>
यामुने चोत्तरेकूले प्रयागस्य तु दक्षिणे। <br>
ऋणप्रमोचनं नाम तत्तीर्थं परमं स्मृतम्॥ १०७.२० ॥<br>
एकरात्रोषितः स्नात्वा ऋणैः सर्वैः प्रमुच्यते। <br>
स्वर्गलोकमवाप्नोति अनृणश्च सदा भवेत्॥ १०७.२१ ॥<br>
<br>
