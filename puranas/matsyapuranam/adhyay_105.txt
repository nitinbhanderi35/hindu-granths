मार्कण्डेय उवाच।<br>
श्रृणु राजन्! प्रयागस्य माहात्म्यं पुनरेव तु। <br>
यच्छ्रुत्वा सर्वपापेभ्यो मुच्यते नात्रसंशयः।। १०५.१ ।।<br>
आर्तानां हि दरिद्राणां निश्चितव्यवसायिनाम्। <br>
स्थानमुक्तं प्रयागन्तु नाख्येयन्तु कदाचन।। १०५.२ ।।<br>
व्याधितो यदि वा दीनो वृद्धो वापि भवेन्नरः। <br>
गङ्गायमुनयोर्मध्ये यस्तु प्राणान्परित्यजेत्।। १०५.३ ।।<br>
दीप्तकाञ्चनवर्णाभैर्विमानैः सूर्य्यसन्निभैः। <br>
गन्धर्वाप्सरसां मध्ये स्वर्गे क्रीडति मानवः<br>
ईप्सितान् लभते कामान् वदन्ति ऋषिपुङ्गवाः।। १०५.४ ।।<br>
सर्वरत्नमयैर्दिव्यैर्नानाध्वजसमाकुलैः। <br>
वराङ्गनासमाकीर्णै र्मोदते शुभलक्षणैः।। १०५.५ ।।<br>
गीतवाद्यविनिर्घोषैः प्रसुप्तः प्रतिबुध्यते। <br>
यावन्न स्मरते जन्म तावत् स्वर्गे महीयते।। १०५.६ ।।<br>
ततः स्वर्गात् परिभ्रष्टः क्षीणकर्मा दिवश्च्युतः। <br>
हिरण्यरत्नसंपूर्णे समृद्धे जायते कुले।<br>
तदेव स्मरते तीर्थं स्मरणात्तत्र गच्छति।। १०५.७ ।।<br>
देशस्थो यदि वाऽरण्ये विदेशस्थोऽथ वा गृहे। <br>
प्रयागं स्मरमाणोऽपि यस्तु प्राणान् परित्यजेत्।<br>
ब्रह्मलोकमवाप्नोति वदन्ति ऋषिपुङ्गवाः।। १०५.८ ।।<br>
सर्वकामफला वृक्षा मही यत्र हिरण्मयी। <br>
ऋषयो मुनयः सिद्धास्तत्र लोके स गच्छति।। १०५.९ ।।<br>
स्त्रीसहस्रावृते रम्ये मन्दाकिन्यास्तटे शुभे। <br>
मोदते ऋषिभिः सार्द्धं सुकृतेनेह कर्म्मणा।। १०५.१० ।।<br>
सिद्धचारणगन्धर्वैः पूज्यते सिद्धि दैवतैः। <br>
ततः स्वर्गात् परिभ्रष्टो जम्बूद्वीपपतिर्भवेत्।। १०५.११ ।।<br>
ततः शुभानि कर्माणि चिन्तयानः पुनः पुनः। <br>
गुणवान् वित्तसम्पन्नो भवतीह न संशयः।। १०५.१२ ।।<br>
कर्म्मणा मनसा वाचा धर्मसत्यप्रतिष्ठितः। <br>
गङ्गायमुनयोर्मध्ये यस्तु गां सम्प्रयच्छति।। १०५.१३ ।।<br>
सुवर्णमणिमुक्ताश्च यदि वान्यत् परिग्रहम्। <br>
स्वकार्ये पितृकार्ये वा देवताभ्यर्चनेऽपि वा।<br>
सफलं तस्य तत्तीर्थं यथावत् पुण्यमाप्नुयात्।। १०५.१४ ।।<br>
एवं तीर्थे न गृह्णीयात् पुण्येष्वायतनेषु च। <br>
निमित्तेषु च सर्वेषु ह्यप्रमत्तो भवेद्द्विजः।। १०५.१५ ।।<br>
कपिलां पाटलावर्णां यस्तु धेनुं प्रयच्छति। <br>
स्वर्णश्रृङ्गीं रौप्यखुरां कांस्यदोहां पयस्विनीम्।। १०५.१६ ।।<br>
प्रयागे श्रोत्रियं सन्तं ग्राहयित्वा यथाविधि। <br>
शुक्लाम्बरधरं शान्तं धर्मज्ञं वेदपारगम्।। १०५.१७ ।।<br>
सा गौस्तस्मै प्रदातव्या गङ्गायमुनसङ्गमे। <br>
वासांसि च महार्हाणि रत्नानि विविधानि च।। १०५.१८ ।।<br>
यावद्रोमाणि तस्यागोः सन्तिगात्रेषु सत्तम!। <br>
तावद्वर्षसहस्राणि स्वर्गलोके महीयते।। १०५.१९ ।।<br>
यत्राऽसौ लभते जन्म सा गौस्तस्याभिजायते। <br>
नच पश्यति तं घोरं नरकं ते न कर्मणा <br>
उत्तरान् स कुरून् प्राप्य मोदते कालमक्षयम्।। १०५.२० ।।<br>
गवां शतसहस्रेभ्यो दद्यादेकां पयस्विनीम्। <br>
पुत्रान् दारांस्तथा भृत्यान् गौरेका प्रतितारयेत्।। १०५.२१ ।।<br>
तस्मात् सर्वेषु दानेषु गोदानन्तु विशिष्यते। <br>
दुर्गमे विषमे घोरे महापातकसम्भवे।।<br>
गौरेव रक्षां कुरुते तस्माद्देया द्विजोत्तमे।। १०५.२२ ।।<br>
<br>
