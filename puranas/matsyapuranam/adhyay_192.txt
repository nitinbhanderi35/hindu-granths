नर्मदामाहात्म्ये नानाविधतीर्थमाहात्म्यकथनम्।<br>
<br>
मार्कण्डेय उवाच।<br>
भार्गवेशं ततो गच्छेत् भग्नो यत्र जनार्दनः।<br>
असुरैस्तु महायुद्धे महाबलपराक्रमैः ।। १९२.१<br>
<br>
हुङ्कारितास्तु देवेन दानवाः प्रलयङ्गताः।<br>
तत्र स्नात्वा तु राजेन्द्र! सर्वपापैः प्रमुच्यते ।। १९२.२<br>
<br>
शुक्लतीर्थस्य चोत्पत्तिं श्रृणु त्वं पाण्डुनन्दन!<br>
हिमवच्छिखरे रम्ये नानाधातु-विचित्रिते ।। १९२.३<br>
<br>
तरुणादित्यसङ्कारो तप्तकाञ्चनसप्रभे।<br>
वज्रस्फटिकसोपाने चित्रवेदी शिलातले ।। १९२.४<br>
<br>
जाम्बूनदमये दिव्ये नानापुष्पोपशोभिते।<br>
तत्रासीनं महादेवं सर्वज्ञं प्रभुमव्ययम् ।। १९२.५<br>
<br>
लोकानुग्रहदं शान्तं गणवृन्दैः समावृतम्।<br>
स्कन्दनन्दिमहाकालैर्वीरभद्रगणादिभिः ।। १९२.६<br>
<br>
उमया सहितं देवं मार्कण्डिः पर्यपृच्छत।<br>
देवदेव महादेव ब्रह्मविष्ण्विन्द्रसंस्तुत! ।। १९२.७<br>
<br>
संसारभयभीतोऽहं सुखोपायं ब्रवीहि मे।<br>
भगवन्! भूतभव्येश! सर्वपापप्रणाशनम् ।। १९२.८<br>
<br>
तीर्थानां परमं तीर्थं तद्वदस्व महेश्वर!।<br>
ईश्वर उवाच।<br>
श्रृणु विप्र! महाप्राज्ञ! सर्वशास्त्रविशारद!।<br>
स्नानाय गच्छसुभग! ऋषिसङ्घैः समावृतः।। १९२.९<br>
<br>
मन्वत्रिकश्यपाश्चैव याज्ञवल्क्योशनोऽङ्गिराः।<br>
यमापस्तम्बसंवर्ताः कात्यायनबृहस्पती ।। १९२.१०<br>
<br>
नारदो गौतमश्चैव सेवन्ते धर्म्मकाङ्क्षिणः।<br>
गङ्गां कनखलं पुण्यं प्रयागं पुष्करं गयाम् ।। १९२.११<br>
<br>
कुरुक्षेत्रं महापुण्यं राहुग्रस्ते दिवाकरे।<br>
दिवा वा यदि वा रात्रौ शुक्लतीर्थं महाफलम् ।। १९२.१२<br>
<br>
दर्शनात् स्पर्शनाच्चैव स्नानाद्दानात्तपोजपात्।<br>
होमाच्चैवोपवासाच्च शुक्लतीर्थं महाफलम् ।। १९२.१३<br>
<br>
शुक्लतीर्थं महापुण्यं नर्म्मदायां व्यवस्थितम्।<br>
चाणक्यो नाम राजर्षिः सिद्धिं तत्र समागतः ।। १९२.१४<br>
<br>
एतत् क्षेत्रं सुविपुलं योजनं वृत्तसंस्थितम्।<br>
शुक्लतीर्थं महापुण्यं सर्वपापप्रणाशनम् ।। १९२.१५<br>
<br>
पादपाग्रेण दृष्टेन ब्रह्महत्यां व्यपोहति।<br>
जगती दर्शनाच्चैव भ्रूणहत्यां व्यपोहति ।। १९२.१६<br>
<br>
अहं तत्र ऋषिश्रेष्ठ! तिष्ठामि ह्युमया सह।<br>
वैशाखे चैत्रमासे तु कृष्णपक्षे चतुर्दशी।। १९२.१७<br>
<br>
कैलासाच्चापि निष्क्रम्य तत्र सन्निहितो ह्यहम्।<br>
दैत्यदानवगन्धर्वाः सिद्धविद्याधरास्तथा ।। १९२.१८<br>
<br>
गणाश्चाप्सरसो नागाः सर्वे देवाः समागताः।<br>
गगनस्था तु तिष्ठन्ति विमानैः सार्वकामिकैः ।। १९२.१९<br>
<br>
शुक्लतीर्थं तु राजेन्द्र! ह्यागता धर्मकाङ्क्षिणः।<br>
रजकेन यथा वस्त्रं शुक्लम्भवति वारिणा ।। १९२.२०<br>
<br>
आजन्मजनितं पापं शुक्लतीर्थं व्यपोहति।<br>
स्नानं दानं महापुण्यं मार्कण्डे ऋषिसत्तम।। १९२.२१<br>
<br>
शुक्लतीर्थात् परं तीर्थं न भूतं न भविष्यति।<br>
पूर्वे वयसि कर्माणि कृत्वा पापानि मानवः ।। १९२.२२<br>
<br>
अहोरात्रोपवासेन शुक्लतीर्थे व्यपोहति।<br>
तपसा ब्रह्मचर्येण यज्ञैर्दानेन वा पुनः ।। १९२.२३<br>
<br>
देवार्चनेन या पुष्टिर्न सा क्रतुशतैरपि।<br>
कार्तिकस्यतु मासस्य कृष्णपक्षे चतुर्दशी ।। १९२.२४<br>
<br>
घृतेन स्नापयेद्देवमुपोष्य परमेश्वरम्।<br>
एकविंशकुलोपेतो न च्यवेदैश्वरात् पदात् ।। १९२.२५<br>
<br>
शुक्लतीर्थं महापुण्यमृषिसिद्धनिषेवितम्।<br>
तत्र स्नात्वा नरो राजन्! न पुनर्जन्मभाक् भवेत् ।। १९२.२६<br>
<br>
स्नात्वा वै शुक्लतीर्थे तु ह्यर्चयेत् वृषभध्वजम्।<br>
कपालपूरणं कृत्वा तुष्यत्यत्र महेश्वरः ।। १९२.२७<br>
<br>
अर्द्धनारीश्वरं देवं पटे भक्त्या लिखापयेत्।<br>
शङ्खतूर्यनिनादैश्च ब्रह्मघोषैश्च सद्विजैः ।। १९२.२८<br>
<br>
जागरं कारयेत्तत्र नृत्यगीतादिमङ्गलैः।<br>
प्रभाते शुक्लतीर्थे तु स्नानं वै देवतार्चनम् ।। १९२.२९<br>
<br>
आचार्यान् भोजयेत् पश्चाच्छिवव्रतपरान् शुचीन्।<br>
दक्षिणाञ्च यथाशक्ति वित्तशाठ्यं विवर्जयेत् ।। १९२.३०<br>
<br>
प्रदक्षिणं ततः कृत्वा शनैर्देवान्तिकं व्रजेत्।<br>
एवं वै कुरुते यस्तु तस्य पुण्यफलं श्रृणु। १९२.३१<br>
<br>
दिव्ययानं समारुढ़ो गीयमानोऽप्सरोगणैः।<br>
शिवतुल्य बलोपेतस्तिष्ठत्याभूतसंप्लवम् ।। १९२.३२<br>
<br>
शुक्लतीर्थे तु या नारी ददाति कनकं शुभम्।<br>
घृतेन स्नापयेद्देवं कुमारं चापि पूजयेत्।। १९२.३३<br>
<br>
एवं या कुरुते भक्त्या तस्याः पुण्यफलं श्रृणु।<br>
मोदते शर्वलोकस्था यावदिन्द्राश्चतुर्दश ।। १९२.३४<br>
<br>
पौर्णमास्यां चतुर्दश्यां संक्रान्तौ विषुवे तथा।<br>
स्नात्वा तु सोपवासः सन् विजितात्मा समाहितः ।। १९२.३५<br>
<br>
दानं दद्याद्यथाशक्त्या प्रीयेता हरिशङ्करौ।<br>
एवं तीर्थप्रभावेण सर्वं भवति चाक्षयम् ।। १९२.३६<br>
<br>
अनाथं दुर्गतं विप्रं नाथवन्तमथापि वा।<br>
उद्वाहयति यस्तीर्थे तस्य पुण्यफलं श्रृणु।। १९२.३७<br>
<br>
यावत्तद्रोमसंख्या च तत्प्रसूतिकुलेषु च।<br>
तावद्वर्षसहस्राणि शिवलोके महीयते ।। १९२.३८<br>
