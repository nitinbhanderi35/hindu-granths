हिमवत्प्रदेशवर्णनम्।<br>
सूत उवाच।<br>
तस्यैव पर्वतेन्द्रस्य प्रदेशं सुमनोरमम्। <br>
अगम्यं मानुषैरन्यैर्दैवयोगादुपागतः॥ ११८.१ ॥<br>
<br>
ऐरावती सरिच्छ्रेष्ठा यस्माद्देशाद्विनिर्गता। <br>
मेघश्यामञ्च तं देशन्द्रुमखण्डैरनेकशः॥ ११८.२ ॥<br>
<br>
शालैस्तालैस्तमालैश्च कर्णिकारैः सशामलैः। <br>
न्यग्रोधैश्च तथाश्वत्थैः शिरीषैः शिंशपाद्रुमैः॥ ११८.३ ॥<br>
<br>
महानिम्बैस्तथा निम्बैर्निर्गुण्डीभिर्हरिद्रुमैः। <br>
देवदारुमहावृक्षैस्तथा कालेयकद्रुमैः॥ ११८.४ ॥<br>
<br>
पद्मकैश्चन्दनैर्बिल्वैः कपित्थैः रक्तचन्दनैः। <br>
वाताम्रारिष्टकाक्षोटैरब्दकैश्च तथार्जुनैः॥ ११८.५ ॥<br>
<br>
हस्तिकर्णैः सुमनसै) कोविदारैः सुपुष्पितैः। <br>
प्राचीनामलकैश्चापि धनकैः समराटकैः॥ ११८.६ ॥<br>
<br>
खर्जूरैर्नारिकेलैश्च प्रियाल्वाम्रातकेङ्गुदैः। <br>
तन्तुमालैर्धवैर्भव्यैः काश्मीरीपणिभिस्तथा॥ ११८.७ ॥<br>
<br>
जातीफलैः पूगफलैः कट्‌फलैलावलीफलैः॥<br>
मन्दारैः कोविदारैश्च किंशुकैः कुसुमांशुकैः॥ ११८.८ ॥<br>
<br>
यवासैः शमिपर्णासैर्वेतसैरम्बुवेतसैः। <br>
रक्तातिरङ्गनारङ्गै र्हिङ्गुभिः सप्रियङ्गुभिः॥ ११८.९ ॥<br>
<br>
रक्ताशोकैस्तथाशोकैराकल्लैरविचारकैः। <br>
मुचकुन्दैस्तथा कुन्दैराटरूषपरूषकैः॥ ११८.१० ॥<br>
<br>
किरातैः किङ्किरातैश्च केतकैः श्वेतकेतकैः। <br>
सौभाञ्जनैरञ्जनैश्च सुकलिङ्गनिकोटकैः॥ ११८.११ ॥<br>
<br>
सुवर्णचारुवसनैर्द्रुमश्रेष्ठैस्तथासनैः। <br>
मन्मथस्य शराकारैः सहकारैर्मनोरमैः॥ ११८.१२ ॥<br>
<br>
पीतयूथिकया चैव श्वेतयूथिकया तथा। <br>
जात्या चम्पकजात्या च तुम्बरैश्चाप्यतुम्बरैः॥ ११८.१३ ॥<br>
<br>
मोचैर्लोचैस्तु लिकुचैस्तिलपुष्पकुशेशयैः। <br>
तथा सुपुष्पावरणैः चव्यकैः कामिवल्लभैः॥ ११८.१४ ॥<br>
<br>
पुष्पाङ्कुरैश्च वकुलैः पारिभद्रहरिद्रकैः। <br>
धाराकदम्बैः कुटजैः कदम्बैर्गिरिकूटजैः॥ ११८.१५ ॥<br>
<br>
आदित्यमुस्तकैः कुम्भैः कुङ्कुमैः कामवल्लभैः। <br>
कट्‌फलैर्वदरैर्नीपैदीपैरिव महोज्ज्वलैः॥ ११८.१६ ॥<br>
<br>
रक्तैः पालीवनैः श्वेतैर्दाड़िमैश्चम्पकद्रुमैः। <br>
बन्धूकैश्च सुबन्धूकैः कुञ्जकानान्तु जातिभिः॥ ११८.१७ ॥<br>
<br>
कुसुमैः पाटलाभिश्च मल्लिकाकारवीरकैः। <br>
कुरवकैर्हिमवरैर्जम्बुभिर्नृपजम्बुभिः॥ ११८.१८ ॥<br>
<br>
बीजपूरैः सकर्पूरैर्गुरूभिश्चागुरुद्रुमैः। <br>
बिम्बैश्च प्रतिबिम्बैश्च सन्तानकवितानकैः॥ ११८.१९ ॥<br>
<br>
तथा गुग्गुलवृक्षैश्च हिन्तालधवलेक्षुभिः। <br>
तृणशून्यैः करवीरैरशोकैश्चक्रमर्दनैः॥ ११८.२० ॥<br>
<br>
पीलुभिर्धातकीभिश्च चिरिबिल्वैः समाकुलैः। <br>
तिन्तिड़ीकैस्तथालोध्रैर्विडङ्गैः क्षीरिकाद्रुमैः॥ ११८.२१ ॥<br>
<br>
अश्मन्तकैस्तथा कालैर्जम्बीरैः श्वेतकद्रुमैः। <br>
भल्लातकैरिन्द्रयवैर्वल्गुजैः सिद्धिसाधकैः॥ ११८.२२ ॥<br>
<br>
करमर्दैः कासमर्दैरविष्टकवरिष्टकैः। <br>
रुद्राक्षैर्द्राक्षसम्भूतैः सप्ताह्वैः पुत्रजीवकैः॥ ११८.२३ ॥<br>
<br>
कङ्कोलैर्लवङ्गैश्च त्वग्‌द्रुमैः पारिजातकैः। <br>
प्रतानैः पिप्पलीनाञ्च नागवल्यश्चभागशः॥ ११८.२४ ॥<br>
<br>
मरीचस्य तथा गुल्मैर्नवमल्लिकया तथा। <br>
मृद्वीकामण्डपैर्मुख्यैरतिमुक्तकमण्डपैः॥ ११८.२५ ॥<br>
<br>
त्रपुसैर्नर्तिकानाञ्च प्रतानेः सफलैः शुभैः। <br>
कूष्माण्‍डानां प्रतानैश्च अलाबूनां तथा क्वचित्॥ ११८.२६ ॥<br>
<br>
चिर्भिटस्य प्रतानैश्च पटोलीकारवल्लिकैः। <br>
कर्कोटकीवितानैश्च वार्ताकैर्बृहतीफलैः॥ ११८.२७ ॥<br>
<br>
कण्टकैर्मूलकैर्मूलशाकैस्तु विविधैस्तथा। <br>
कह्वारैश्च विदार्या च रुरूटैः स्वादुकण्टकैः॥ ११८.२८ ॥<br>
<br>
सभण्डीरविदूसारराजजम्बुकवालुकैः। <br>
सुवर्चलाभिः सर्वाभिः सर्षपाभिस्तथैव च॥ ११८.२९ ॥<br>
<br>
काकोलीक्षीरकाकोलीच्छत्रया चातिच्छत्रया।<br>
कासमर्दीसहासद्भिः शकन्दलसकाण्डकैः॥ ११८.३० ॥<br>
<br>
तथा क्षीरकशाकेन कालशाकेन चाप्यथ। <br>
शिम्बिधान्यैस्तथाधान्यै सर्वैर्निरवशेषितः॥ ११८.३१ ॥<br>
<br>
औषधीभिर्विचित्राभिर्दीप्यमानाभिरेव च। <br>
आयुष्याभिर्यशस्याभिर्बल्याभिश्च नराधिप॥ ११८.३२ ॥<br>
<br>
जरामृत्युभयघ्नीभिः क्षद्भयघ्नीभिरेव च। <br>
सौभाग्यजननीभिश्च कृत्स्नाभिश्चाप्यनेकशः॥ ११८.३३ ॥<br>
<br>
तत्र वेणुलताभिश्च तथा कीचकवेणुभिः। <br>
काशैः शशाङ्ककाशैश्च शरगुल्मैस्तथैव च॥ ११८.३४ ॥<br>
<br>
कुशगुल्मैस्तथा रम्यैर्गुल्मैश्चेक्षोर्मनोरमैः। <br>
कार्पासजातिवर्गेण दुर्लभेन शुभेन च॥ ११८.३५ ॥<br>
<br>
तथा च कदलीखण्डैर्मनोहारिभिरुत्तमैः। <br>
तथा मरकतप्रख्यैः प्रदेशैः शाद्वलान्वितैः॥ ११८.३६ ॥<br>
<br>
इरापुष्पसमायुक्तैः कुङ्कुमस्य च भागशः। <br>
तगरातिविषामांसीग्रन्थकैस्तु सुरागदैः॥ ११८.३७ ॥<br>
<br>
सुवर्णपुष्पैश्च तथा भूमिपुष्पैस्तथापरैः।<br>
जम्बीरकैर्भूस्तृणकैः सरसैः सशुकैस्तथा॥ ११८.३८ ॥<br>
<br>
शृङ्गवेराजमोदाभिः कुबेरकप्रियालकैः। <br>
जलजैश्च तथा वर्णैर्नानावर्णैः सुगन्धिभिः॥ ११८.३९ ॥<br>
<br>
उदयादित्यसङ्काशैः सूर्य्यचन्द्रनिभैस्तथा। <br>
तपनीयसवर्णैश्च अतसीपुष्पसन्निभैः॥ ११८.४० ॥<br>
<br>
शुकपत्रनिभैश्चान्यैः स्थलपत्रैश्च भागशः। <br>
पञ्चवर्णैः समाकीर्णैर्बहुवर्णैस्तथैव च॥ ११८.४१ ॥<br>
<br>
द्रष्टुर्द्रृष्ट्या हितमुदैः कुमुदैश्चन्द्रसन्निभैः। <br>
तथा वह्निशिखाकारैर्गजवक्त्रोत्पलैः शुभैः॥ ११८.४२ ॥<br>
<br>
नीलोत्पलैः सकर्पूरैर्गुञ्जातककसेरुकैः। <br>
श्रृङ्गाटकमृणालैश्च करटै राजतोत्पलैः॥ ११८.४३ ॥<br>
<br>
जलजैः स्थलजैर्मूलैः फलैः पुष्पैर्विशेषतः। <br>
विविधैश्चैव नीवारैर्मुनिर्भोज्यैर्नराधिप ॥ ११८.४४ ॥<br>
<br>
न तद् धान्यं न तच्छस्यां न तच्छाकं न तत् फलम्।<br>
न तन्मूलं न तत् कन्दं न तत् पुष्पं नराधिप॥ ११८.४५ ॥<br>
<br>
नागलोकोद्भवं दिव्यं नरलोकभवञ्च यत्। <br>
अनूपोत्थं वनोत्थञ्च तत्र यन्नास्ति पार्थिव॥ ११८.४६ ॥<br>
<br>
सदा पुष्पफलं सर्वमजर्यमृतुयोगतः। <br>
मद्रेश्वरः स दद्रृशे तपसा ह्यतियोगतः॥ ११८.४७ ॥<br>
<br>
दद्रृशे च तथा तत्र नानारूपान् पतत्त्रिणः। <br>
मयूरान् शतपत्रांश्च कलविङ्कांश्च कोकिलान्॥ ११८.४८ ॥<br>
<br>
तदा कादम्बकान् हंसान् कोयष्टीन् खञ्जरीटकान्।<br>
कुररान् कालकूटांश्च खट्‌वाङ्गान् लुब्धकांस्तथा॥ ११८.४९ ॥<br>
<br>
गोक्ष्वेडकान् तथा कुम्भान् धार्तराष्ट्रान् शुकान् बकान्।<br>
धातुकांश्चक्रवाकांश्च कटुकान् टिट्टिभान् भटान्॥ ११८.५० ॥<br>
<br>
पुत्रप्रियान् लोहपृष्ठान्‌ गोचर्मगिरिवर्तकान्। <br>
पारावतांश्चकमलान्‌सारिकाजीवजीवकान्॥ ११८.५१ ॥<br>
<br>
लाववर्तकवार्ताकान् रक्तवर्त्म प्रभद्रकान्।<br>
ताम्रचूडान् स्वर्णचूडान् कुक्कुटान् काष्ठकुक्कुटान्॥ ११८.५२ ॥<br>
<br>
कपिञ्जलान् कलविङ्कान् तथा कुङ्कुमचूड़कान्।<br>
भृङ्गराजान् सीरपादान् भुलिङ्गान् डिण्डिमान् नवान्॥ ११८.५३ ॥<br>
<br>
मञ्जुलीतकदात्यूहान् भारद्वाजांस्तथाचषान्। <br>
एतांश्चान्यांश्च सुबहून्‌ पक्षिसङ्घान्‌ मनोहरान्॥ ११८.५४ ॥<br>
<br>
श्वापदान् विविधाकारान् मृगांश्चैव महामृगान्।<br>
व्याघ्रान् केसरिणः सिंहान् द्वीपिनः शरभान् वृकान्॥ ११८.५५ ॥<br>
<br>
ऋक्षांस्तरक्षूंश्च बहून् गोलाङ्‌गूलान् सवानरान्।<br>
शशलोमान् सकादम्बान् मार्जारान् वायुवेगिनः॥ ११८.५६ ॥<br>
<br>
तथा मत्तांश्च मातङ्गान् महिषान् गवयान् वृषान्।<br>
चमरान् सृमरांश्चैव तथा गौरखरानपि॥ ११८.५७ ॥<br>
<br>
उरभ्रांश्च तथा मेषान् सारङ्गानथ कुकूरान्।<br>
नीलांश्चैव महानीलान् करालान् मृगमातृकान्॥ ११८.५८ ॥<br>
<br>
सदंष्ट्रा रामसरभान्‌ कौञ्चाकारकशम्वरान्।<br>
करलान्‌ कृतमालांश्च कालपुच्छांश्च तोरणान्॥ ११८.५९ ॥<br>
<br>
दंष्ट्रान् खङ्गान् वराहांश्च तुरङ्गान् खरगर्दभान्।<br>
एतानद्विष्टान् मद्रेशो विरुद्धांश्च परस्परम्॥ ११८.६० ॥<br>
<br>
अविरुद्धान् वने द्रृष्ट्वा विस्मयं परमं ययौ।<br>
तच्चाश्रमपदं पुण्यं बभूवात्रेः पुरा नृप॥ ११८.६१ ॥<br>
<br>
तत्प्रसादात् प्रभायुक्तं स्तावरैर्जङ्गमैस्तथा।<br>
हिंसन्ति हि नचान्योन्यं हिंसकास्तु परस्परम्॥ ११८.६२ ॥<br>
<br>
क्रव्यादाः प्राणिनस्तत्र सर्वे क्षीरफलाशनाः।<br>
निर्मितास्तत्र चात्यर्थमत्रिणा सुमहात्मना॥ ११८.६३ ॥<br>
<br>
शैलान् नितम्बदेशेषु न्यवसच्च स्वयं नृपः। <br>
पयः रक्षन्ति ते दिव्यममृतस्वादुकण्टकम्॥ ११८.६४ ॥<br>
<br>
क्वचिद्राजन्! महिष्यश्च क्वचिदाजाश्च सर्वशः।<br>
शिलाः क्षीरेण संपूर्णाः दध्नाचान्यत्रवां बहिः॥ ११८.६५ ॥<br>
<br>
सम्पश्यन् परमां प्रीतिमवाप वसुधाधिपः। <br>
सरांसि तत्र दिव्यानि नद्यश्च विमलोदकाः॥ ११८.६६ ॥<br>
<br>
प्रणालिकानि चोष्णानि शीतलानि च भागशः।<br>
कन्दराणि च शैलस्य सुसेव्यानि पदे पदे॥ ११८.६७ ॥<br>
<br>
हिमपातो न तत्रास्ति समन्तात् पञ्च योजनम्।<br>
उपत्यका सुशैलस्य शिखरस्य न विद्यते॥ ११८.६८ ॥<br>
<br>
तत्रास्ति राजन्! शिखरं पर्वतेन्द्रस्य पाण्डुरम्।<br>
हिमपातङ्गनायत्र कुर्वन्तिसहिताः सदा॥ ११८.६९ ॥<br>
<br>
तत्रास्ति चापरं श्रृङ्गं यत्र तोयघनाघनाः।<br>
नित्यमेवाभिवर्षन्ति शिलाभिः शिखरं वरम्॥ ११८.७० ॥<br>
<br>
तदाश्रमं मनोहारि यत्र कामधरा धरा।<br>
सुरमख्योपयोगित्वात् शाखिनां सफलाः फलाः॥ ११८.७१ ॥<br>
<br>
सदोपगीतभ्रमरं सुरस्त्रीसेवितं परम्। <br>
सर्वपापक्षयकरं शैलस्येव प्रहारकम्॥ ११८.७२ ॥<br>
<br>
वानरैः क्रीडमानैश्च दैशाद्देशान्नराधिप। <br>
हिमपुञ्जाः कृतास्तत्र चन्द्रबिम्बसमप्रभाः॥ ११८.७३ ॥<br>
<br>
तदाश्रमं समन्ताच्च हिमसंरुद्धकन्दरैः।<br>
शैलवाटैः परिवृतमगम्यमनुजैः सदा॥ ११८.७४ ॥<br>
<br>
पूर्वाराधितभावोऽसो महाराजः पुरूरवाः।<br>
तदाश्रमपदं प्राप्तो देवदेवप्रसादतः॥ ११८.७५ ॥<br>
<br>
तदाश्रमं श्रमशमनं मनोहरं मनोहरैः कुसुमशतैरलङ्‌कृतम्।<br>
कृतं स्वयं रुचिरमथात्रिणा शुभं शुभावहं हि दद्रृशे स मद्रराट्॥ ११८.७६ ॥<br>
<br>
