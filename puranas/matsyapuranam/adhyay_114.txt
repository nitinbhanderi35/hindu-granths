भारतवर्षवर्णनम्।<br>
ऋषय ऊचुः।<br>
यदिदं भारतं वर्षं यस्मिन् स्वायम्भुवादयः। <br>
चतुर्दशैव मनवः प्रजासर्गं ससर्जिरे।। ११४.१ ।।<br>
<br>
एतद्वेदितुमिच्छामः सकाशात्तव सुव्रत! <br>
उत्तरश्रवणं भूयः प्रब्रूहि वदतां वर!।। ११४.२ ।।<br>
<br>
एतच्छ्रुत्वा ऋषीणां तु प्राब्रवील्लौमहर्षणिः।<br>
पौराणिकस्तदासूत! ऋषीणां भावितात्मनाम्।। ११४.३ ।।<br>
<br>
बुद्‌ध्या विचार्य्य बहुधा विमृश्य च पुनः पुनः। <br>
तेभ्यस्तु कथयामास उत्तरश्रवणं तदा।। ११४.४ ।।<br>
<br>
अथाहं वर्णयिष्यामि वर्षेऽस्मिन् भारते प्रजाः। <br>
भरणात्प्रजनाच्चैव मनुर्भरत उच्यते।। ११४.५ ।।<br>
<br>
निरुक्तवचनैश्चैव वर्षं तद्भारतं स्मृतम्। <br>
यतः स्वर्गश्च मोक्षश्च मध्यमश्चापि हि स्मृतः।। ११४.६ ।।<br>
<br>
न खल्वन्यत्र मर्त्यानां भूमौ कर्मविधिः स्मृतः। <br>
भारतस्यास्य वर्षस्य नवभेदान्निबोधत।। ११४.७ ।।<br>
<br>
इन्द्रद्वीपः केसरश्च ताम्रपर्णो गभस्तिमान्। <br>
नागद्वीपस्तथा सौम्यो गन्धर्वस्त्वथ वारुणः।। ११४.८ ।।<br>
<br>
अयं तु नवमस्तेषां द्वीपः सागरसंवृतः। <br>
योजनानां सहस्रन्तु द्वीपोऽयं दक्षिणोत्तरः।। ११४.९ ।।<br>
<br>
आयतस्तु कुमारीतो गङ्गायाः प्रवहावधिः। <br>
तिर्यगूद्‌र्ध्वन्तु विस्तीर्णः सहस्राणि दशैव तु।। ११४.१० ।।<br>
<br>
द्वीपोह्युपनिविष्टोऽयं म्लेच्छैरन्तेषु सर्वशः। <br>
यवनाश्च किराताश्च तस्यान्ते पूर्वपश्चिमे।। ११४.११ ।।<br>
<br>
ब्राह्मणाः क्षत्रिया वैश्या मध्ये शूद्राश्च भागशः।<br>
इज्यायुत वणिज्यादि वर्तयन्तो व्ववस्थिताः।। ११४.१२ ।।<br>
<br>
तेषां सव्यवहारोऽयं वर्तनन्तु परस्परम्। <br>
धर्मार्थकामसंयुक्तो वर्णानान्तु स्वकर्मसु।। ११४.१३ ।।<br>
<br>
सङ्कल्पपञ्चमानान्तु आश्रमाणां यथाविधि। <br>
इह स्वर्गापवर्गार्थं प्रवृत्तिरिह मानुषे।। ११४.१४ ।।<br>
<br>
यस्त्वयं मानवो द्वीपस्तिर्यग्यामः प्रकीर्त्तितः। <br>
य एनं जायते कृत्स्नं स सम्राडिति कीर्त्तितः।। ११४.१५ ।।<br>
<br>
अयं लोकस्तु वै सम्राडन्तरिक्षजितां स्मृतः।<br>
स्वराडसौ स्मृतो लोकः पुनर्वक्ष्यामि विस्तरात्।। ११४.१६ ।।<br>
<br>
सप्त चास्मिन् महावर्षे विश्रुताः कुलपर्वताः।<br>
महेन्द्रो मलयः सह्यः शक्तिमान् ऋक्षवानपि।। ११४.१७ ।।<br>
<br>
विन्ध्यश्च पारियात्रश्च इत्येते कुलपर्वताः। <br>
तेषां सहस्रशश्चान्ये पर्वतास्तु समीपतः।। ११४.१८ ।।<br>
<br>
अभिज्ञातस्ततश्चान्ये विपुलाश्चित्र सानवः। <br>
अन्ये तेभ्यः परिज्ञाता ह्रस्वा ह्रस्वोपजीविनः।। ११४.१९ ।।<br>
<br>
तैर्विमिश्रा जानपदा आर्या म्लेच्छाश्च सर्वतः।<br>
पिबन्ति बहुला नद्यो गङ्गासिन्धुः सरस्वती।। ११४.२० ।।<br>
<br>
शतद्रूश्चन्द्रभागा च यमुना सरयू तथा। <br>
ऐरावती वितस्ता च विशाला देविका कुहूः।। ११४.२१ ।।<br>
<br>
गोमती धौतपापा च बाहुदा च द्रृषद्वती। <br>
कौशिकी तु तृतीया च निश्चला गण्डकी तथा।<br>
इक्षुर्लौहितमित्येता हिमवत्पार्श्वनिः सृताः।। ११४.२२ ।।<br>
<br>
वेदस्तृतिर्वेत्रवती वृत्रघ्नी सिन्धुरेव च। <br>
पर्णाशा नर्मदा चैव कावेरी महती तथा।। ११४.२३ ।।<br>
<br>
पारा च धन्वतीरूपा विदुषा वेणुमत्यपि। <br>
शिप्रा ह्यवन्ती कुन्ती च परियात्राश्रिताः स्मृताः।। ११४.२४ ।।<br>
<br>
मन्दाकिनीदशार्णा च चित्रकूटा तथैव च। <br>
तमसापिप्पलीश्येनी तथा चित्रोत्पलापि च।। ११४.२५ ।।<br>
<br>
विमला चञ्चलाचैव तथा च धूतवाहिनी। <br>
शुक्तिमन्ती शुनी लज्जा मुकुटा ह्रदिकापि च।।<br>
ऋष्यवन्तप्रसूतास्तानथामलजलाः शुभाः।। ११४.२६ ।।<br>
<br>
तापीपयोष्णी निर्विन्ध्या क्षिप्रा च ऋषभा नदी। <br>
वेणा वैतरणी चैव विश्वमालाकुमुद्वती।। ११४.२७ ।।<br>
<br>
तोया चैव महागौरी दुर्गमातुशिला तथा। <br>
विन्ध्यपादप्रसूतास्ताः सर्वाः शीतजलाः शुभाः।। ११४.२८ ।।<br>
<br>
गोदावरी भीमरथी कृष्णवेणी च वञ्जुला। <br>
तुङ्गभद्रा सुप्रयोगा बाह्या कावेरि चैव तु <br>
दक्षिणापथनद्यस्ताः सह्यपादाद्विनिः सृताः।। ११४.२९ ।।<br>
<br>
कृतमाला ताम्रपर्णी पुष्पजा ह्युत्पलावती। <br>
मलयप्रसूता नद्यः सर्वाः शीतजलाः शुभाः।। ११४.३० ।।<br>
<br>
त्रिभागा ऋषिकुल्या च इक्षुदा त्रिदिवाचला। <br>
ताम्रपर्णी तथा मूली शरवा विमला तथा<br>
महेन्द्रतनयाः सर्वाः प्रख्याताः शुभगामिनीः।। ११४.३१ ।।<br>
<br>
काशिकासुकुमारी च मन्दगामन्दवाहिनी। <br>
कृपा च पाशिनीचैव शुक्तिमन्तात्मजास्तु ताः।। ११४.३२ ।।<br>
<br>
सर्वाः पुण्यजलाः पुण्याः सर्वगाश्च समुद्रगाः।<br>
विश्वस्य मातरः सर्वाः सर्वपापहराः शुभाः।। ११४.३३ ।।<br>
<br>
तासां नद्युपनद्यश्च शतशोऽथ सहस्रशः।<br>
तास्विमे कुरुपाञ्चालाः शाल्वाश्चैव सजाङ्गलाः।। ११४.३४ ।।<br>
<br>
शूरसेना भद्रकारा बाह्याः सहपटच्चराः।<br>
मत्स्याः किराताः कुल्याश्च कुन्तलाः काशिकोशलाः।। ११४.३५ ।।<br>
<br>
आवन्ताश्च कलिङ्गाश्च मूकाश्चैवान्धकैः सह। <br>
मध्यदेशाजनपदाः प्रायशः परिकीर्त्तिताः।। ११४.३६ ।।<br>
<br>
सह्यस्यानन्तरे चैते तत्र गोदावरी नदी। <br>
पृथिव्यामपि कृत्स्नायां स प्रदेशो मनोरमः।। ११४.३७ ।।<br>
<br>
यत्र गोवर्धनो नाम मन्दरो गन्धमादनः। <br>
रामप्रियार्थं स्वर्गीया वृक्षादिव्यास्तथौषधीः।। ११४.३८ ।।<br>
<br>
भरद्वाजेन मुनिना प्रियार्थमवतारिताः। <br>
ततः पुष्पवरो देशस्तेन जज्ञे मनोरमः।। ११४.३९ ।।<br>
<br>
बाल्हीका वाटधानाश्च आभीराः कालतोयकाः।<br>
पुरन्ध्राश्चैव शूद्राश्च पल्लवाश्चात्तखण्डिकाः।। ११४.४० ।।<br>
<br>
गान्धारा यवनाश्चैव सिन्धुसौवीरमद्रकाः। <br>
शका द्रुह्याः पुलिन्दाश्च पारदाहारमूर्त्तिकाः।। ११४.४१ ।।<br>
<br>
रामठाः कण्टकाराश्च कैकेया दशनामकाः। <br>
क्षत्रियोपनिवेश्याश्च वैश्याः शूद्रकुलानि च।। ११४.४२ ।।<br>
<br>
अत्रयोऽथ भरद्वाजाः प्रस्थलाः सदसेरकाः।<br>
लम्पकास्तलगानाश्च सैनिकाः सह जाङ्गलैः।।<br>
एते देशा उदीच्यास्तु प्राच्यान्देशान्निबोधतः।। ११४.४३ ।।<br>
<br>
आभीर श्रीकोंकदाणदधोभागे तापीतः पश्चिमे तटे।<br>
आभीर देशो देवेशि विंध्यशैले व्यवस्थितः।। ११४.४४ ।।<br>
<br>
अङ्गा वङ्गा मद्‌गुरका अन्तर्गिरिबहिर्गिरी। <br>
सुह्योत्तराः प्रविजयाः मार्गवागेयमालवाः।। <br>
प्राग्ज्योतिषाश्च पुण्ड्राश्च विदेहास्ताम्रलिप्तकाः।<br>
शाल्वमागधगोनर्दः प्राच्या रजपदाः स्मृताः।। ११४.४५ ।।<br>
<br>
तेषां परे जनपदा दक्षिणापथवासिनः।<br>
पाण्ड्याश्च केरलाश्चैव चोलाः कुल्यास्तथैव च।। ११४.४६ ।।<br>
<br>
सेतुकाः सूतिकाश्चैव कुपथावाजिवासिकाः। <br>
नवराष्ट्रामाहिषिकाः कलिङ्गाश्चैवसर्वशः।। ११४.४७ ।।<br>
<br>
कारूषाश्च सहैषीका आटव्याः शवरास्तथा। <br>
पुलिन्दाविन्ध्यपुषिका वैदर्भा दण्डकैः सह।। ११४.४८ ।।<br>
<br>
कुलीयाश्च सिरालाश्च रूपसास्तापसैः सह। <br>
तथा तैत्तिरिकाश्चैव सर्वे कारस्करास्तथा।<br>
वासिकाश्चैव ये चान्ये ये चैवान्तरनर्म्मदाः।<br>
भारुकच्छाः समाहेया सह सारस्वतैस्तथा।। ११४.४९ ।।<br>
<br>
काच्छीकाश्चैवसौराष्ट्रा आनर्ता अर्बुदैः सह। <br>
इत्येते अपरान्तांस्तु श्रृणु ये विन्ध्यवासिनः।। ११४.५० ।।<br>
<br>
मालवाश्चकरूषाश्च मेकलाश्चोत्कलैः सह। <br>
औण्ड्रामाषादशार्णाश्च भोजाः किष्किन्धकैः सह।। ११४.५१ ।।<br>
<br>
स्तोशलाः कोसलाश्चैव त्रैपुरा वैदिशास्तथा। <br>
तुमुरास्तुम्बराश्चैव पद्गमा नैषधैः सह।। ११४.५२ ।।<br>
<br>
अरूपाः शौण्डिकेराश्च वीतिहोत्रा अवन्तयः। <br>
एते जनपदाः ख्याता विन्ध्यपृष्ठनिवासिनः।। ११४.५३ ।।<br>
<br>
अतो देशान् प्रवक्ष्यामि पर्वताश्रयिणश्च चे।<br>
निराहाराः सर्वगाश्च कुपथा अपथास्तथा।। ११४.५४ ।।<br>
<br>
कुथप्रावरणाश्चैव ऊर्णादर्वा समुद्रकाः। <br>
त्रिगर्ता मण्डलाश्चैव किराताश्चामरैः सह।। ११४.५५ ।।<br>
<br>
चत्वारि भारते वर्षे युगानि मुनयोऽब्रुवन्।<br>
कृतं त्रेता द्वापरञ्च कलिश्चेति चतुर्युगम्।। ११४.५७ ।।<br>
<br>
मत्स्य उवाच।<br>
एतच्छ्रुत्वा तु ऋषय उत्तरं पुनरेव ते। <br>
शुश्रूषवस्तमूचुस्ते प्रकामं लौमहर्षणिम्।। ११४.५८ ।।<br>
<br>
यच्च किम्पुरुषं वर्षं हरिवर्षं तथैव च। <br>
आचक्ष्व नो यथातत्त्वं कीर्त्तितं भारतं त्वया।। ११४.५९ ।।<br>
<br>
जम्बूखण्डस्य विस्तारं तथान्येषां विदाम्वर!। <br>
द्वीपानां वासिनां तेषां वृक्षाणां प्रब्रवीहि नः।। ११४.६० ।।<br>
<br>
पृष्टस्त्वेवं तदा विप्रैर्यया प्रश्नं विशेषतः। <br>
उवाच ऋषिभिर्द्रृष्टं पुराणाभिमतं यथा।। ११४.६१ ।।<br>
<br>
सूत उवाच।<br>
शुश्रूषवस्तु यद्विप्राः शुश्रूषध्वमतन्द्रिताः। <br>
जम्बूवर्षः किंपुरुषः सुमहान्नन्दनोपमः।। ११४.६२ ।।<br>
<br>
दशवर्षसहस्राणि स्थितिः किम्पुरुषे स्मृता। <br>
जायन्ते मानवास्तत्र सुतप्तकनकप्रभाः।। ११४.६३ ।।<br>
<br>
वर्षे किंपुरुषे पुण्ये प्लक्षो मधुवहः स्मृतः। <br>
तस्य किंपुरुषाः सर्वे पिबन्तो रसमुत्तमम्।। ११४.६४ ।।<br>
<br>
अनामया ह्यशोकाश्च नित्यं मुदितमानसाः। <br>
सुवर्णवर्णाश्चनराः स्त्रियश्चाप्सरसः स्मृताः।। ११४.६५ ।।<br>
<br>
ततः परं किम्पुरुषात् हरिवर्षं प्रचक्षते। <br>
महारजतसङ्काशा जायन्ते यत्र मानवाः।। ११४.६६ ।।<br>
<br>
देवलोकच्युताः सर्वे बहुरूपाश्च सर्वशः। <br>
हरिवर्षे नराः सर्वे पिबन्तीक्षुरसं शुभम्।। ११४.६७ ।।<br>
<br>
न जरा बाधते तत्र तेन जीवन्ति ते चिरम्। <br>
एकादशसहस्राणि तेषामायुः प्रकीर्तितम्।। ११४.६८ ।।<br>
<br>
मध्यमं तन्मया प्रोक्तं नाम्न वर्षमिलावृतम्। <br>
न तत्र सूर्यस्तपति नच जीवन्ति मानवाः।। ११४.६९ ।।<br>
<br>
चन्द्रसूर्य्यौ सनक्षत्रावप्रकाशाविलावृते। <br>
पद्मप्रभाः पद्मवर्णाः पद्मपत्रनिभेक्षणाः।। ११४.७० ।।<br>
<br>
पद्मगन्धाश्च जायन्ते तत्र सर्वे च मानवाः। <br>
जम्बूफलरसाहाराः अनिष्पन्दाः सुगन्धिनः।। ११४.७१ ।।<br>
<br>
देवलोकच्युताः सर्वे महारजतवाससः। <br>
त्रयोदशसहस्राणि वर्षाणान्ते नरोत्तमाः।। ११४.७२ ।।<br>
<br>
आयुः प्रमाणं जीवन्ति ये तु वर्षइलावृते। <br>
मेरोस्तु दक्षिणो पार्श्वे निषधस्योत्तरेण वा।। ११४.७३ ।।<br>
<br>
सुदर्शनो नाम महान् जम्बूवृक्षः सनातनः। <br>
नित्यपुष्पफलोपेतः सिद्धचारणसेवितः।। ११४.७४ ।।<br>
<br>
तस्य नाम्ना समाख्यातो जम्बूद्वीपो वनस्पतेः। <br>
योजनानां सहस्रञ्च शतधा च महान्‌ पुनः।। ११४.७५ ।।<br>
<br>
उत्सेधो वृक्षराजस्य दिवमावृत्य तिष्ठति। <br>
तस्य जम्बूफलरसो नदी भूत्वा प्रसर्पति।। ११४.७६ ।।<br>
<br>
मेरुं प्रदक्षिणं कृत्वा जम्बूमूलगता पुनः। <br>
तं पिबन्ति सदा हृष्टा जम्बूरसमिलावृते।। ११४.७७ ।।<br>
<br>
जम्बूफलरसं पीत्वा न जरा बाधतेऽपि तान्।<br>
न क्षुधा न क्लमो वापि न दुःखञ्च तथाविधम्।। ११४.७८ ।।<br>
<br>
तत्र जाम्बूनदं नाम कनकं देवभूषणम्। <br>
इन्द्रगोपकसङ्काशं जायते भासुरञ्च यत्।। ११४.७९।।<br>
<br>
सर्वेषां वर्षवृक्षाणां शुभः फलरसस्तु सः। <br>
स्कन्नन्तु काञ्चनं शुभ्रं जायते देवभूषणम्।। ११४.८० ।।<br>
<br>
तेषां मूत्रं पुरीषं वा दिक्ष्वष्टासु च सर्वशः। <br>
ईश्वरानुग्रहाद्‌भूमिर्मृतांश्च ग्रसते तु तान्।। ११४.८१ ।।<br>
<br>
रक्षः पिशाचा यक्षाश्च सर्वे हेमवतास्तु ते। <br>
हेमकूटेतु विज्ञेया गन्धर्व्वाः साप्सरोगणाः।। ११४.८२ ।।<br>
<br>
सर्वेनागा निषेवन्ते शेषवासुकितक्षकाः। <br>
महामेरौ त्रयस्त्रिंशत् क्रीडन्ते यज्ञियाः शुभाः।। ११४.८३ ।।<br>
<br>
नीलवैढूर्ययुक्तेऽस्मिन् सिद्धाब्रह्मर्षयोऽवसन्। <br>
दैत्यानां दानवानाञ्च श्वेतः पर्वत उच्यते।। ११४.८४ ।।<br>
<br>
शृङ्गवान् पर्वतश्रेष्ठः पितृणां प्रतिसञ्चरः। <br>
इत्येतानि मयोक्तानि नव वर्षाणि भारते।। ११४.८५ ।।<br>
<br>
भूतेरपि निविष्ठानि गतिमन्ति ध्रुवाणि च। <br>
तेषां बुद्धिर्बहुविधा द्रृश्यते देवमानुषैः।।<br>
अशक्या परिसंख्यातुं श्रद्धेया च विभूषता।। ११४.८६ ।।<br>
<br>
