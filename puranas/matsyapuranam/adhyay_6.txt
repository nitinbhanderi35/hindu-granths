<br>
कश्यपान्वयवर्णनम्।<br>
<br>
सूत उवाच।<br>
कश्यपस्य प्रवक्ष्यामि पत्नीभ्यः पुत्र पौत्रकान्। <br>
अदितिर्दितिर्दनुश्चैव अरिष्टा सुरसा तथा।। ६.१ ।।<br>
<br>
सुरभिर्विनता तद्वत्ताम्रा क्रोधवशा इरा। <br>
कद्रूर्विश्वा मुनिस्तद्वत्तासां पुत्रान्निबोधत।। ६.२ ।।<br>
<br>
तुषिता नाम ये देवाश्चाक्षुषस्यान्तरे मनोः। <br>
वैवस्वतेऽन्तरे चैते आदित्या द्वादशस्मृताः।। ६.३ ।।<br>
<br>
इन्द्रो धाता भगस्त्वष्टा मित्रोऽथ वरुणो यमः।<br>
विवस्वान्‌ सवितापूषा अंशुमान्‌ विष्णुरेव च ।। ६.४ ।।<br>
<br>
एते सहस्रकिरणा आदित्या द्वादश स्मृताः।<br>
मारीचात् कश्यपादाप पुत्रानदितिरुत्तमान्।। ६.५ ।।<br>
<br>
भृशाश्वस्य ऋषेः पुत्रा देवप्रहरणाः स्मृताः। <br>
एते देवगणा विप्राः प्रतिमन्वन्तरेषु च।। ६.६ ।।<br>
<br>
उत्पद्यन्ते प्रलीयन्ते कल्पेकल्पे तथैव च। <br>
दितिः पुत्रद्वयं लेभे कश्यपादिति नः श्रुतम्।। ६.७ ।।<br>
<br>
हिरण्यकशिपुञ्चैव हिरण्याक्षं तथैव च। <br>
हिरण्यकशिपोस्तद्वज्जातां पुत्रचतुष्टयम्।। ६.८ ।।<br>
<br>
प्रह्लादश्चानुह्लादश्च संह्लादोह्लाद एव च। <br>
प्रह्लादपुत्र आयुष्मान् शिविर्वाष्कल एव च।। ६.९ ।।<br>
<br>
विरोचनश्चतुर्थश्च स बलिं पुत्रमाप्तवान्। <br>
बलेः पुत्रशतं त्वासीद् बाणज्येष्ठं ततो द्विजाः।। ६.१० ।।<br>
<br>
धृतराष्ट्रस्तथा सूर्यश्चन्द्रश्चन्द्रांशुतापनः। <br>
निकुम्भनाभो गुर्वक्षः कुक्षिभीमो विभीषणः।। ६.११ ।।<br>
एवमाद्यास्तु बहवो बाणज्येष्ठा गुणाधिकाः। <br>
बाणः सहस्रबाहुश्च सर्वास्त्रगणसंयुतः।। ६.१२ ।।<br>
<br>
तपसा तोषितो यस्य पुरे वसति शूलभृत्। <br>
महाकालत्वमगमत्साम्यं यश्च पिनाकिनः।। ६.१३ ।।<br>
<br>
हिरण्याक्षस्य पुत्रोऽभूदुलूकः शकुनिस्तथा। <br>
भूतसन्तापनश्चैव महानाभस्तथैव च।। ६.१४ ।।<br>
<br>
एतेभ्यः पुत्रपौत्राणां कोटयः सप्तसप्ततिः।<br>
महाबला महाकाया नानारूपा महौजसः।। ६.१५ ।।<br>
<br>
दनुः पुत्रशतं लेभे कश्यपाद्‌ बलदर्पितम्।<br>
विप्रचित्तिः प्रधानोऽभूद्येषां मध्ये महाबलः।। ६.१६ ।।<br>
<br>
द्विमूर्द्धा शकुनिश्चैव तथा शङ्कुशिरोधरः।<br>
अयोमुखः शम्वरश्च कपिशो नामतस्तथा।। ६.१७ ।।<br>
<br>
मारीचिर्मेघवांश्चैव इरा गर्भशिरास्तथा।<br>
विद्रावणश्च केतुश्च केतुवीर्यः शतह्लदः।। ६.१८ ।।<br>
<br>
इन्द्रजित् सप्तजिच्चैव वज्रनाभस्तथैव च। <br>
एकचक्रो महाबाहुर्वज्राक्षस्तारकस्तथा।। ६.१९ ।।<br>
<br>
असिलोमा पुलोमा च विन्दुर्वाणो महासुरः। <br>
स्वर्भानुर्वृषपर्वा च एवमाद्या दनोः सुताः।। ६.२० ।।<br>
<br>
स्वर्भानोस्तु प्रभा कन्या शची चैव पुलोमजा। <br>
उपदानवी मयस्यासीत्तथा मन्दोदरी कुहूः।। ६.२१ ।।<br>
<br>
शर्मिष्ठा सुन्दरी चैव चन्द्रा च वृषपर्वणः।<br>
पुलोमा कालका चैव वैश्वानरसुते हि ते।। ६.२२ ।।<br>
<br>
बह्वपत्ये महासत्वे मारीचस्य परिग्रहे। <br>
तयोः षष्टिसहस्रापि दानवानामभूत्पुरा।। ६.२३ ।।<br>
<br>
पौलोमन् कालकेयांश्च मारीचोऽजनयत्पुरा। <br>
अवध्या येऽमराणां वै हिरण्यपुरवासिनः।। ६.२४ ।।<br>
<br>
चतुर्मुखाल्लब्धवरास्ते हता विजयेन तु। <br>
विप्रचित्तिः सैहिकेयान् सिंहिकायामजीजनत्।। ६.२५ ।।<br>
<br>
हिरण्यकशिपोर्ये वै भागिनेयास्त्रयोदश। <br>
व्यंसः कल्पश्च राजेन्द्र! नलो वातापिरेव च।। ६.२६ ।।<br>
<br>
इल्वलो नमुचिश्चैव श्वसृपश्चाजनस्तथा। <br>
नरकः कालनाभश्च सरमाणस्तथैव च।। ६.२७ ।।<br>
<br>
कालवीर्यश्च विख्यातो दनुवंशविवर्धनाः। <br>
संह्लादयस्य तु दैत्यस्य निवातकवचाः स्मृताः।। ६.२८ ।।<br>
<br>
अबध्याः सर्वदेवानां गन्धर्वोरगरक्षसाम्। <br>
ये हता भर्गमाश्रित्य त्वर्जुनेन रणाजिरे।। ६.२९ ।।<br>
<br>
षट्‌कन्या जनयामास ताम्रा मारीचबीजतः।<br>
शुकी श्येनी च भासी च सुग्रीवी गृध्रिका शुचिः।। ६.३० ।।<br>
<br>
शुकी शुकानुलूकांश्च जनयामास धर्मतः। <br>
श्येनी श्येनांस्तथा भासी कुररानप्यजीजनत्।। ६.३१ ।।<br>
<br>
गृध्री गृध्रान् कपोतांश्च पारावतविहङ्गमान्। <br>
हंससारसक्रौञ्चांश्च प्लवान् शुचिरजीजनत्।। ६.३२ ।।<br>
<br>
अजाश्वमेषोष्ट्रखरान् सुग्रीवी चाप्यजीजनत्। <br>
एषताम्रान्वयः प्रोक्तो विनतायां निबोधत।। ६.३३ ।।<br>
<br>
गरुडः पततां नाथो अरुणश्च पतत्त्रिणाम्। <br>
सौदामिनी तथा कन्या येयं नभसि विश्रुता।। ६.३४ ।।<br>
<br>
सम्पातिश्च जटायुश्च अरुणस्य तु तावुभौ। <br>
सम्पातिपुत्रो बभ्रुश्च शीघ्रगश्चापि विश्रुतः।। ६.३५ ।।<br>
<br>
जटायुषः कर्णिकारः शतगामी च विश्रुतौ। <br>
सारसो रज्जुबालश्च भेरुण्डश्चापि तत्सुताः।। ६.३६ ।।<br>
<br>
तेषामनन्तमभवत् पक्षिणां पुत्र पौत्रकम्। <br>
सुरसायाः सहस्रन्तु सर्पाणामभवत्पुरा।। ६.३७ ।।<br>
<br>
सहस्रशिरसाङ्कद्रूः सहस्रञ्चापि सुव्रत!। <br>
प्रधानास्तेषु विख्याताः ष़ड्‌विंशतिररिन्दम।। ६.३८ ।।<br>
<br>
शेषवासुकिकर्कोट शङ्खैरावतकम्बलाः। <br>
धनञ्चयमहानील पद्माश्वतरतक्षकाः।। ६.३९ ।।<br>
<br>
एलापत्रमहापद्मधृतराष्ट्रबलाहकाः। <br>
शङ्खपाल---महाशङ्ख--पुष्पदंष्ट्र--शुभाननाः।। ६.४० ।।<br>
<br>
शङ्करोमा च बहुलो वामनः पाणिनस्तथा। <br>
कपिलोदुर्मुखश्चापि पतञ्जलिरितिस्मृताः।। ६.४१ ।।<br>
<br>
एषामनन्तमभवत् सर्वेषां पुत्र पौत्रकम्। <br>
प्रायशो यत् पुरा दग्धं जनमेजयमन्दिरे।। ६.४२ ।।<br>
<br>
रक्षोगणं क्रोधवशा स्वनामानमजीजनत्। <br>
दंष्ट्रिणां नियुतं तेषां भीमसेनादगात्‌ क्षयम्।। ६.४३ ।।<br>
<br>
रुद्राणाञ्च गणं तद्वद्‌ गोमहिष्यो वराङ्गनाः। <br>
सुरभिर्जनयामास कश्यपात् संयतव्रता।। ६.४४ ।।<br>
<br>
मुनिर्मुनीनाञ्च गणं गणमप्सरसां तथा। <br>
तथा किन्नरगन्धर्व्वानरिष्टाऽजनयदत् बहून्।। ६.४५ ।।<br>
<br>
तृण वृक्ष लता गुल्ममिरा सर्वमजीजनत्!। <br>
विश्वा तु यक्ष रक्षांसि जनयामास कोटिशः।। ६.४६ ।।<br>
<br>
तत एकोनपञ्चाशन्मरुतः कश्यपाद्दितिः। <br>
जनयामास धर्म्मज्ञान् सर्वानमरवल्लभान्।। ६.४७ ।।<br>
<br>
