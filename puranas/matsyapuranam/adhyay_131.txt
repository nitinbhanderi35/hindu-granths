मयाख्यानवर्णनम्।<br>
सूत उवाच।<br>
निर्मिते त्रिपुरे दुर्गे मयेनासुरशिल्पिना।<br>
तद्दुर्गं दुर्गतां प्राप बद्धवैरैः सुरासुरैः।। १३१.१ ।।<br>
<br>
सकलत्राः सुपुत्राश्च शस्त्रवन्तोऽथ कोपमाः।<br>
मयादिष्टानि विविशुर्गृहाणि हृषिताश्च ते।। १३१.२ ।।<br>
<br>
सिंहा वनमिवानेके मकरा इव सागरम्। <br>
रोशैश्चैवातिपारुष्यैः शरीरमिव संहतैः।। १३१.३ ।।<br>
<br>
तद्वद्बलिभिरध्यस्तं तत् पुरं देवतारिभिः।<br>
त्रिपुरं संकुलं जातं दैत्यकोटिशताकुलम्।। १३१.४ ।।<br>
<br>
सुतलादपि निष्पत्य पातालाद्दानवालयात्।<br>
उपतस्थुः पयोदाभा ये च गिर्युपजीविनः।। १३१.५ ।।<br>
<br>
योऽयं प्रार्थयते कामं संप्राप्तस्त्रिपुरात् त्रयात्।<br>
तस्य तस्य मयस्तत्र मायया विदधाति सः।। १३१.६ ।।<br>
<br>
सचन्द्रेषु च दोषेषु साम्बुजेषु सरः सु च।<br>
आरामेषु स चूतेषु तपोधान वनेषु च।। १३१.७ ।।<br>
<br>
स्वङ्गाश्चन्दनदिग्धाङ्गा मातङ्गाः समदा इव।<br>
मृष्टाभरणवस्त्राश्च मृष्टस्रगनुलेपनाः।। १३१.८ ।।<br>
<br>
प्रियाभिः प्रियकामाभिर्हावभावप्रसूतिभिः।<br>
नारीभिः सततं रेमुर्मुदिताश्चैव दानवाः।। १३१.९ ।।<br>
<br>
मयेन निर्मिते स्थाने मोदमाना महासुराः।<br>
अर्थे धर्मे च कामे च निदधुस्ते मतिः स्वयम्।। १३१.१० ।।<br>
<br>
तेषां त्रिपुरयुक्तानां त्रिपुरे त्रिदशारिणाम्।<br>
व्रजतिस्म सुखं कालः स्वर्गस्थानां यथा तथा।। १३१.११ ।।<br>
<br>
शुश्रूषन्तो पितॄन् पुत्रा पत्न्यश्चापि पतींस्तथा।<br>
विमुक्तकलहाश्चापि प्रीतयः प्रचुराभवन्।। १३१.१२ ।।<br>
नाधर्मस्त्रिपुरस्थानां बाधते वीर्य्यवानपि।<br>
अर्चयन्तो दितेः पुत्रास्त्रिपुरायतने हरम्।। १३१.१३ ।।<br>
<br>
पुण्याहशब्दानुच्चेरुराशीर्वादांश्च वेदवान्।<br>
स्वनूपुररवोन्मिश्रान् वेणुवीणारवानपि।। १३१.१४ ।।<br>
<br>
हासश्च वरनारीणां चित्तव्याकुलकारकः।<br>
त्रिपुरे दानवेन्द्राणां रमतां श्रूयते सदा।। १३१.१५ ।।<br>
<br>
तेषामर्चयतां देवान् ब्राह्मणांश्च नमस्यताम्।<br>
धर्मार्थकामतन्त्राणां महान् कालोऽभ्यवर्तत।। १३१.१६ ।।<br>
<br>
अथालक्ष्मीरसूया च तृड् बुभुक्षे तथैव च।<br>
कलिश्च कलहश्चैव त्रिपुरं विविशुः सह।। १३१.१७ ।।<br>
<br>
सन्ध्याकालं प्रविष्टास्ते त्रिपुरञ्च भयावहाः।<br>
समध्यासुः समं घोराः शरीराणि यथामयाः।। १३१.१८ ।।<br>
<br>
सर्व एते विशन्तस्तु मयेन त्रिपुरान्तरम्।<br>
स्वप्ने भयावहा द्रृष्टा आविशन्तस्तु दानवान्।। १३१.१९ ।।<br>
<br>
उदिते च सहस्रांशौ शुभभासाकरे रवौ।<br>
मयः सभामाविवेश भास्कराभ्यामिवाम्बुदः।। १३१.२० ।।<br>
<br>
मेरुकूटनिभे रम्ये आसने स्वर्णमण्डिते।<br>
आसीनाः काञ्चनगिरेः श्रृङ्गे तोयमुचो यथा।। १३१.२१ ।।<br>
<br>
पार्श्वयोस्तारकाख्यश्च विद्युन्मालीच दानवः।<br>
उपविष्टो मयस्यान्ते हस्तिनः कलभाविव ।। १३१.२२ ।।<br>
<br>
ततः सुरारयः सर्वे शेषकोपारणाजिरे।<br>
उपविष्टा द्रृढ़ं बद्ध्वा दानवा देवशत्रवः।। १३१.२३ ।।<br>
<br>
तेष्वासीनेषु सर्वेषु सुखासनगतेषु च।<br>
मयो मायाविजनक इत्युवाच स दानवान्।। १३१.२४ ।।<br>
<br>
खेचराः खेचरारावा भो भो दाक्षायणीसुताः।<br>
निशामयध्वं स्वप्नोऽयं मया द्रृष्टो भयावहः।। १३१.२५ ।।<br>
<br>
चतस्रः प्रमदास्तत्र त्रयोमर्त्या भयावहाः।<br>
कोपानला दीप्तमुखाः प्रविष्टास्त्रिपुरार्दिनः।। १३१.२६ ।।<br>
<br>
प्रविश्य रुषितास्ते च पुराण्यतुलविक्रमाः।<br>
प्रविष्टास्तच्छरीराणि भूत्वा बहुशरीरिणः।। १३१.२७ ।।<br>
<br>
नगरं त्रिपुरञ्चेदं तमसा समवस्थितम्।<br>
सगृहं सह युष्माभिः सागराम्भसिमज्जितम्।। १३१.२८ ।।<br>
<br>
उलूकं रुचिरा नारी नाम्ना रूढ़ा खरं तथा।<br>
पुरुषः सिन्दुतिलकश्चतुरङ्घ्रिस्त्रिलोचनः।। १३१.२९ ।।<br>
<br>
येन सा प्रमदा नुन्ना अहञ्चैव विबोधितः।<br>
ईद्रृशी प्रमदा द्रृष्टा मया चाति भयावहा।। १३१.३० ।।<br>
<br>
एष ईद्रृशिकः स्वप्नो द्रृष्टो वै दितिनन्दनाः!।<br>
द्रृष्टः कथं हि कष्टाय असुराणां भविष्यति।। १३१.३१ ।।<br>
<br>
यदि वोऽहं क्षमो राजा यदिदं वेत्थ चेद्धितम्।<br>
निबोधध्वं सुमनसो नचासूयितुमर्हथ।। १३१.३२ ।।<br>
<br>
कामं चेर्ष्याञ्च कोपञ्च असूयां संविहाय च।<br>
सत्येदमे च धर्मे च मुनिवादे च तिष्ठत।। १३१.३३ ।।<br>
<br>
शान्तयश्च प्रयुज्यन्तां पूज्यताञ्च महेश्वरः।<br>
यदि नामास्य स्वप्नस्य ह्येवञ्चोपरमो भवेत्।। १३१.३४ ।।<br>
<br>
कुप्येत नो ध्रुवं रुद्रो देवदेवस्त्रिलोचनः।<br>
भविष्याणि च द्रृश्यन्ते यतो नस्त्रिपुरे सुराः।। १३१.३५ ।।<br>
<br>
कलहं वर्जयन्तश्च अर्जयन्तस्तथार्जवम्।<br>
स्वप्नोदयं प्रतीक्षध्वं कालोदयमथापि च।। १३१.३६ ।।<br>
<br>
श्रुत्वा दाक्षायणीपुत्रा इत्येवं मयभाषितम्।<br>
क्रोधेर्ष्यावस्थया युक्ता द्रृश्यन्ते च विनाशगाः।। १३१.३७ ।।<br>
<br>
विनाशमुपपश्यन्तो ह्यलक्ष्म्याध्यापिता सुराः। <br>
तत्रैव द्रृष्ट्वा तेन्योऽन्यं संक्रोधा पूरितेक्षणाः।। १३१.३८ ।।<br>
<br>
अथ दैवपरिध्वस्ता दानवास्त्रिपुरालयाः।<br>
हित्वा सत्यञ्च धर्म्मञ्च अकार्य्याण्यपि चक्रमुः।। १३१.३९ ।।<br>
<br>
द्विषन्ति ब्राह्मणान् पुण्यान्नचार्चन्ति हि देवताः।<br>
गुरुं चैव नमन्यन्ते ह्यन्योन्यञ्चापि चुक्रुधुः।। १३१.४० ।।<br>
<br>
कलहेषु च सज्जन्ते स्वधर्मेषु ह्रसन्ति च। <br>
परस्परञ्च निन्दन्ति अहमित्येव वादिनः।। १३१.४१ ।।<br>
<br>
उच्चैर्गुरून् प्रभाषन्ते नाभिभाषन्ते पूजिताः।<br>
अकस्मात् साश्रुनयना जायन्ते च समुत्सुकाः।। १३१.४२ ।।<br>
<br>
दधिसक्तून् पयश्चैव कपित्थानि च रात्रिषु।<br>
भक्षयन्ति च शेरन्त उच्छिष्टाः संवृतास्तथा।। १३१.४३ ।।<br>
<br>
मूत्रं कृत्वोपस्पृशन्ति चाकृत्वा पादधावनम्।<br>
संविशन्ति च शय्यासु शौचाचारविवर्जिताः।। १३१.४४ ।।<br>
<br>
सङ्कुचन्ति भयाच्चैव मार्जाराणां यथाखुकः।<br>
भार्य्यां गत्वा न शुध्यन्ति रहोवृत्तिषु निस्त्रपाः।। १३१.४५ ।।<br>
<br>
पुरा सुशीला भूत्वा च दुःशीलत्वमुपागताः।<br>
देवांस्तपोधनां श्चैव बाधन्ते त्रिपुरालयाः।। १३१.४६ ।।<br>
<br>
मयेन वार्यमाणापि ते विनाशमुपस्थिताः।<br>
विप्रियाण्येव विप्राणां कुर्व्वाणाः कलहैषिणः।। १३१.४७ ।।<br>
<br>
वैभ्राजं नन्दनं चैव तथा चैत्ररथं वनम्।<br>
अशोकं च वराशोकं सर्वर्त्तुकमथापि च।। १३१.४८ ।।<br>
<br>
स्वर्गं च देवतावासं पूर्वदेववशानुगाः।<br>
विध्वंसयन्ति संक्रुद्धास्तपोधनवनानि च।। १३१.४९ ।।<br>
<br>
विध्वस्तदेवायतनाश्रमं च संभग्नदेवद्विजपूजकं तु।<br>
जगद्बभूवामरराजदुष्टैरभिद्रुतं सस्यमिवालिवृन्दैः।। १३१.५० ।।<br>
<br>
