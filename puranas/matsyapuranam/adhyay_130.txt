मयस्यत्रिपुरनिर्माणम्।<br>
सूत उवाच।<br>
इति चिन्त्य मयो दैत्यो दिव्योपाय प्रभावजम्।<br>
चकार त्रिपुरं दुर्गं मनः सञ्चारचारितम्।। १३०.१ ।।<br>
<br>
प्रकारोऽनेन मार्गेण इह वामुत्र गोपुरम्।<br>
इह चाट्टालकद्वारमिह चाट्टालगोपुरम्।। १३०.२ ।।<br>
<br>
राजमार्गं इतश्चापि विपुलो भवतामिति।<br>
रथ्योपरथ्याः सत्रिका इहचत्वर एव च।। १३०.३ ।।<br>
<br>
इदमन्तः पुरस्थानं रुद्रायतनमत्र च।<br>
सवटानि तड़ागानि ह्यत्र वाप्यः सरांसि च।। १३०.४ ।।<br>
<br>
आरामाश्च सभाश्चात्र उद्यानान्यत्र वा तथा।<br>
उपनिर्गमो दानवानां भवत्यत्र मनोहरः।। १३०.५ ।।<br>
<br>
इत्येवं मानसं तत्राकल्पयत् पुरकल्पवित्।<br>
मयेन तत्पुरं सृष्टं त्रिपुरं त्वितिः नः श्रुतम्।। १३०.६ ।।<br>
<br>
कार्ष्णायसमयं यत्तु मयेन विहितं पुरम्।<br>
तारकाख्योऽधिपस्तत्र कृतस्थानाधिपोऽवसत्।। १३०.७ ।।<br>
<br>
यत्तु पूर्णेन्दुसङ्काशं राजतं निर्मितं पुरम्।<br>
विद्युन्माली प्रभुस्तत्र विद्युन्मालीत्विवाम्बुदः।। १३०.८ ।।<br>
<br>
सुवर्णाविकृतं यत्र मयेन विहितं पुरम्।<br>
स्वयमेव मयस्तत्र गतस्तदधिपः प्रभुः।। १३०.९ ।।<br>
<br>
तारकस्य पुरं तत्र शतयोजनमन्तरम्।<br>
विद्युन्मालिपुरञ्चापि शतयोजनकेऽन्तरम्।। १३०.१० ।।<br>
<br>
मेरुपर्वतसङ्काशं मयस्यापि पुरं महत्।<br>
पुष्पसंयोगमात्रेण कालेन समयः पुरा।। १३०.११ ।।<br>
<br>
कृतवांस्त्रिपुरं दैत्यस्त्रिनेत्रः पुष्पकं यता।<br>
येन येन मयो याति प्रकुर्वाणः पुरं पुरात्।। १३०.१२ ।।<br>
<br>
प्रशस्तास्तत्र तत्रैव वारुण्यामालयाः स्वयम्।<br>
रुक्मरूप्यायसानाञ्च शतशोऽथ सहस्रशः।। १३०.१३ ।।<br>
<br>
रत्नाचितानि शोभन्ते पुराण्यमरविद्विषाम्।<br>
प्रासादशतजुष्टानि कूटागारोत्कटानि च।। १३०.१४ ।।<br>
<br>
सर्वेषां कामगानि स्युः सर्वलोकातिगानि च।<br>
सोद्यानवापीकूपानि सपद्म सरवन्ति च।। १३०.१५ ।।<br>
<br>
अशोकवनभूतानि कोकिला रुतवन्ति च।<br>
चित्रशालाविशालानि चतुःशालोत्तमानि च।। १३०.१६ ।।<br>
<br>
सप्ताष्टदशभौमानि सत्कृतानि मयेन च।<br>
बहुध्वजपताकानि स्रग्दामालङ्कृतानि च।। १३०.१७ ।।<br>
<br>
किङ्किणीजालशब्दानि गन्धवन्ति महान्ति च।<br>
सुसंयुक्तोपलिप्तानि पुष्पनैवेद्यवन्ति च।। १३०.१८ ।।<br>
<br>
यज्ञधूमान्धकाराणि संपूर्णकलशानि च।<br>
गगनावरणाभानि हंसपङ्क्तिनिभानि च।। १३०.१९ ।।<br>
<br>
पङ्क्तीकृतानि राजन्ते गृहाणि त्रिपुरे पुरे।<br>
मुक्ताकलापैर्लम्बद्भिर्हसन्तीव शशिश्रियम्।। १३०.२० ।।<br>
<br>
मल्लिकाजातिपुष्पाद्यैर्गन्धधूपाधिवासितैः।<br>
पञ्चेन्द्रियसुखैर्नित्यं समैः सत्पुरुषैरिव।। १३०.२१ ।।<br>
<br>
हेमराजतलोहाद्य मणिरत्नाञ्जनाङ्किताः।<br>
प्राकारास्त्रिपुरे तस्मिन् गिरिप्राकारसन्निभाः।। १३०.२२ ।।<br>
<br>
एकैकस्मिन् पुरे तस्मिन् गोपुराणां शतं शतम्।<br>
सपताका ध्वजवतीर्द्रृश्यन्ते गिरिश्रृङ्गवत्।। १३०.२३ ।।<br>
<br>
नूपुरारावरम्याणि त्रिपुरे तत् पुराण्यपि।<br>
स्वर्गातिरिक्तश्रीकाणि तत्र कन्या पुराणि च।। १३०.२४ ।।<br>
<br>
आरामैश्च विहारैश्च तडागवटचत्वरैः।<br>
सरोभिश्च सरिद्भिश्च वनैश्चोपवनैरपि।। १३०.२५ ।।<br>
<br>
दिव्यभोगोपभोगानि नानारत्नयुतानि च।<br>
पुष्पोत्करैश्च सुभगास्त्रिपुरस्योपनिर्गमाः।। १३०.२६ ।।<br>
<br>
परिखाशतगम्भीराः कृता मायानिवारणैः।<br>
निशम्य तद्दुर्गविधानमुत्तमं कृतं मयेनाद्भुतवीर्यकर्मणा।<br>
दितेः सुता दैवतराजवैरिणः सहस्रशः प्रापुरनन्तविक्रमाः।। १३०.२७ ।।<br>
<br>
तदासुरैर्दर्पितवैरिमर्दनैर्जनार्दनैः शैलकरीन्द्रसन्निभैः।<br>
बभूव पूर्णं त्रिपुरं तथा पुरा यथाम्बरं भूरिजलैर्जलप्रदैः।। १३०.२८ ।।<br>
<br>
