तिलपर्वतदानवर्णनम्।<br>
<br>
अतः परं प्रवक्ष्यामि तिलशैलं विधानतः। <br>
यत् प्रदानान्नरो याति विष्णुलोकं सनातनम्।। ८७.१ ।।<br>
<br>
उत्तमो दशभिर्द्रोणैर्मध्यमः पञ्चभिः स्मृतः। <br>
त्रिभिः कनिष्ठो विप्रेन्द्र! तिलशैलः प्रकीर्तितः।। ८७.२ ।।<br>
<br>
पूर्ववच्चापरान्‌ सर्वान्‌ विष्कम्भानभितो गिरीन्। <br>
दानमन्त्रान्‌ प्रवक्ष्यामि यथावन्मुनिपुङ्गव।। ८७.३ ।।<br>
<br>
यस्मान्‌ मधुवधे विष्णोर्देहस्वेदसमुद्भवाः। <br>
तिलाः कुशाश्च माषाश्च तस्माच्छन्नो भवत्विह।। ८७.४ ।।<br>
<br>
हव्ये कव्ये च यस्माच्च तिला एवाभिरक्षणम्।<br>
भवादुद्धर शैलेन्द्र! तिलाचल! नमोस्तु ते।। ८७.५ ।।<br>
<br>
इत्यामान्त्र्य च यो दद्यात् तिलाचलमनुत्तमम्।<br>
स वैष्णवं पदं याति पुनरावृत्तिदुर्लभम्।। ८७.६ ।।<br>
<br>
दीर्घायुष्यं समाप्नोति पुत्रपौत्रैश्च मोदते। <br>
पितृभिर्देवगन्धर्वैः पूज्यमानो दिवं व्रजेत्।। ८७.७ ।।<br>
