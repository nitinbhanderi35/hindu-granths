अतः परं प्रवक्ष्यामि रत्नाचलमनुत्तमम्। <br>
मुक्ताफलसहस्रेण पर्वतः स्यादनुत्तमः।। ९0.१ ।।<br>
<br>
मध्यमः पञ्चशतकस्त्रिशतेनाधमः स्मृतः। <br>
चतुर्थांशेन विष्कम्भपर्वताः स्युः समन्ततः।। ९0.२ ।।<br>
<br>
पूर्वेण वज्रगोमेदैर्दक्षिणेनेन्द्रनीलकैः। <br>
पद्मरागयुतः कार्य्यो विद्वद्भिर्गन्दमादनः।। ९0.३ ।।<br>
<br>
वैढूर्य्यविद्रुमैः पश्चात्संमिश्रोविमलाचलः। <br>
पद्मरागैः ससौवर्णैरुत्तरेण च विन्यसेत्।। ९0.४ ।।<br>
<br>
धान्यपर्वतवत्सर्वमत्रापि परिकल्पयेत्। <br>
तद्वदावाहनं कुर्य्याद्‌वृक्षान्‌ देवांश्च काञ्चनान्।। ९0.५ ।।<br>
<br>
पूजयेत्पुष्पगन्धाद्यैः प्रभाते च विमत्सरः। <br>
पूर्ववद्‌गुरुऋत्विग्भ्य इमान् मन्त्रानुदीरयेत्।। ९0.६ ।।<br>
<br>
यदा देवगणाः सर्वे सर्वरत्नेष्ववस्थिताः। <br>
त्वञ्च रत्नमयो नित्यं नमस्तेऽस्तु सदाचल।। ९0.७ ।।<br>
<br>
यस्माद्रत्नप्रदानेन तुष्टिं प्रकुरुते हरिः। <br>
सदा रत्नप्रदानेन तस्मान्नः पाहि पर्वत।। ९0.८ ।।<br>
<br>
अनेन विधिना यस्तु दद्याद्रत्नमयं गिरिम्। <br>
स याति विष्णुसालोक्यममरेश्वरपूजितः।। ९0.९ ।।<br>
<br>
यावत्कल्पशतं साग्रं वसेच्चेह नराधिप। ‘<br>
रूपारोग्यगुणोपेतः सप्तद्वीपाधिपो भवेत्।। ९0.१0 ।।<br>
<br>
ब्रह्महत्यादिकं किञ्चिद्यदत्रामुत्र वा कृतम्। <br>
तत्सर्वं नाशमायाति गिरिर्वज्रहतो यथा।। ९0.११ ।।<br>
