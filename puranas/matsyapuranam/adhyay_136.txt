मयस्य महेश्वररूपस्य कालस्य प्रशंसावर्णनम्।<br>
<br>
सूत उवाच।<br>
मयः प्रहारं कृत्वा तु मायावी दानवर्षभः।<br>
विवेश तूर्णं त्रिपुरमभ्रं नीलमिवाम्बरम्॥ १३६.१ ॥<br>
<br>
सदीर्घमुष्णं निःश्वस्य दानवान्‌ वीक्ष्य मध्यगान्।<br>
दध्यौ लोकक्षये प्राप्ते कालं काल इवापरः॥ १३६.२ ॥<br>
<br>
इन्द्रोऽपि बिभ्यते यस्य स्थितो युद्धेप्सुरग्रतः।<br>
स चापि निधनं प्राप्तो विद्युन्माली महायशाः॥ १३६.३ ॥<br>
<br>
दुर्गं वै त्रिपुरस्यास्य न समं विद्यते पुरम्।<br>
तस्याप्येषो नयः प्राप्तो न दुर्गं कारणं क्वचित्॥ १३६.४ ॥<br>
<br>
कालस्यैव वशे सर्वं दुर्गं दुर्गतरञ्च यत्।<br>
काले क्रुद्धे कथं कालात्त्राणं नोऽद्य भविष्यति॥ १३६.५ ॥<br>
<br>
लोकेषु त्रिषु यत् किञ्चिद्‌बलं वै सर्वजन्तुषु।<br>
कालस्य तद्वशं सर्वमिति पैतामहो विधिः॥ १३६.६ ॥<br>
<br>
अस्मिन् कः प्रभवोद्योगोह्यसन्धार्ये मितात्मनि।<br>
लङ्घने कः समर्थः स्याद् ऋते देवं महेश्वरम्॥ १३६.७ ॥<br>
<br>
बिभेमि नेन्द्राद्धि यमाद् वरुणान्न च वित्तपात्।<br>
स्वामी चैषान्तु देवानां दुर्जयः स महेश्वरः॥ १३६.८ ॥<br>
<br>
ऐश्वर्यस्य फलं यत्तत् प्रभुत्वस्य च यत् फलम्।<br>
तदद्य दर्शयिष्यामि यावद्वीराः समन्ततः॥ १३६.९ ॥<br>
<br>
वापीममृततोयेन पूर्णा स्रक्ष्ये वरौषधीः।<br>
जीविष्यन्ति तदा दैत्याः सञ्जीवनवरौषधीः॥ १३६.१० ॥<br>
<br>
इति सञ्चित्य बलवान् मयो मायाविनां वरः।<br>
मायया ससृजे वापीं रम्भामिव पितामहः॥ १३६.११ ॥<br>
<br>
द्वियोजनायतां दीर्घां पूर्णयोजनविस्तृताम्।<br>
आरोहसंक्रमवतीं चित्ररूपां तथैव च॥ १३६.१२ ॥<br>
<br>
इन्दोः किरणकल्पेन मृष्टेनामृतगन्धिना।<br>
पूर्णां परमतोयेन गुणपूर्णामिवाङ्गनाम्॥ १३६.१३ ॥<br>
<br>
उत्पलैः कुमुदैः पद्मैर्वृतां कादम्बकैस्तथा।<br>
चन्द्रभास्करवर्णाभैर्भीमैरावरणैर्वृताम्॥ १३६.१४ ॥<br>
<br>
खगैमधुररावैश्च चारुचामीकरप्रभैः।<br>
कामैषिभिरिवाकीर्णां जीवानामरणीमिव॥ १३६.१५ ॥<br>
<br>
तां वापीं सृज्य स मयो गङ्गामिव महेश्वरः।<br>
तस्यां प्रक्षापयामास विद्युन्मालिनमादितः॥ १३६.१६ ॥<br>
<br>
स वाप्यां मज्जितो दैत्यो देवशत्रुर्महाबलः।<br>
उत्तस्थाविन्धनैरिद्धः सद्यो हुत इवानलः॥ १३६.१७ ॥<br>
<br>
मयस्य चाञ्जलिं कृत्वा तारकाख्योऽभिवादितः।<br>
विद्युन्मालीति वचनं मयमुत्थाय चाब्रवीत्॥ १३६.१८ ॥<br>
<br>
क्व नन्दी सह रुद्रेण वृतः प्रथकजम्बुकैः।<br>
युद्‌ध्यामो नन्दिनं पीड्य दया देहेषु का हि नः॥ १३६.१९ ॥<br>
<br>
अन्वास्यैव च रुद्रस्य भवामः प्रभविष्णवः।<br>
तैर्वा विनिहता युद्धे भविष्यामो यमाशनाः॥ १३६,२० ॥<br>
<br>
विद्युन्‌मालेः निशम्यैतन्मयोवचनमूर्जितम्।<br>
तं परिष्वज्य सार्द्राक्ष इदमाह महासुरः॥ १३६.२१ ॥<br>
<br>
विद्युन्‌मालिन्न मे राज्यमभिप्रेतन्न जीवितम्।<br>
त्वया विना महाबाहो! किमन्येन महासुर!॥ १३६.२२ ॥<br>
<br>
महामृतमयी वापी ह्येषा मायाभिरीश्वर!।<br>
सृष्टा दानवदैत्यानां हतानां जीववर्द्धिनी॥ १३६.२३ ॥<br>
<br>
दिष्ट्या त्वां दैत्य! पश्यामि यमलोकादिहागतम्।<br>
दुर्गतावनयग्रस्तं भोक्ष्यामोऽद्य महानिधिम्॥ १३६.२४ ॥<br>
<br>
द्रृष्ट्वा द्रृष्ट्वा च तां वापीं मायया मयनिर्मिताम्।<br>
हृष्टाननाक्षा दैत्येन्द्रा इदं वचनमब्रुवन्॥ १३६.२५ ॥<br>
<br>
दानवा! युद्‌द्यतेदानीं प्रमथैः सहनिर्भयाः।<br>
मयेन निर्मितावापी हतान् सञ्जीवयिष्यति॥ १३६.२६ ॥<br>
<br>
ततः क्षुब्धाम्बुनिधिभा भेरीसानु भयङ्करी।<br>
वाद्यमाना ननादोच्चै रौरवी सा पुनः पुनः॥ १३६.२७ ॥<br>
<br>
श्रुत्वा भेरीरवं घोरं मेघारम्भित सन्निभम्।<br>
न्यपतन्नसुरास्तूर्णं त्रिपुराद्युद्धलालसाः॥ १३६.२८ ॥<br>
<br>
लोहरायतसौवर्णैः कटकैर्मणिराजितैः।<br>
आमुक्तैः कुण्डलैहारैर्मुकुटैरपि चोत्कटैः॥ १३६.२९ ॥<br>
<br>
धूमायिता ह्यविरमा ज्वलन्त इव पावकाः।<br>
आयुधानि समादाय काशिनो द्रृढविक्रमाः॥ १३६.३० ॥<br>
<br>
नृत्यमाना इव नटा गर्जंन्त इव तोयदा।<br>
करोच्छ्राया इव गजा सिंहा इव च निर्भयाः॥ १३६.३१ ॥<br>
<br>
ह्रदा इव च गम्भीराः सूर्य्या इव प्रतापिताः।<br>
द्रुमा इव च दैत्येन्द्रा त्रासयन्ते बलं महत्॥ १३६.३२ ॥<br>
<br>
प्रमथा अपि सोत्साहा गरुड़ोत्पात पातिनः।<br>
युयुत्सवोऽभिधावन्ति दानवान् दानवारयः॥ १३६.३३ ॥<br>
<br>
नन्दीश्वरेण प्रमथास्तारकाख्येण दानवाः।<br>
चक्रुः संहत्य संग्रामञ्चोद्यमाना बलेन च॥ १३६.३४ ॥<br>
<br>
तेऽसिभिश्चन्द्रसङ्काशैः शूलैश्चानलपिंगलैः।<br>
बाणैश्च द्रृढनिर्मुक्तैरभिजघ्नुः परस्परम्॥ १३०.३५ ॥<br>
<br>
शराणां सृज्यमानानामसीनाञ्च निपात्यताम्।<br>
रूपाण्यासन्‌ महोल्कानां पतन्तीनामिवाम्बरात्॥ १३०.३६ ॥<br>
<br>
शक्तिभिर्भिन्नहृदया निर्दया इव पातिताः।<br>
निरयेष्विव निर्मग्नाः कूजन्ते प्रमथासुराः॥ १३६.३७ ॥<br>
<br>
हेमकुण्डलयुक्तानि किरीटोत्कटवन्तिच।<br>
शिरांस्युर्व्या पतन्तिस्म गिरिकूटानिवात्यये॥ १३६.३८ ॥<br>
<br>
परश्वधैः पट्टिशैश्च खङ्गैश्च परिघैस्तथा।<br>
छिन्नाः करिवराकारा निपेतुस्ते धरातले॥ १३६.३९ ॥<br>
<br>
गर्जन्ति सहसा हृष्टाः प्रमथा भीमगर्जनाः।<br>
साधयन्त्यपरे सिद्धा युद्धगान्धर्वमद्भुतम्॥ १३६.४० ॥<br>
<br>
बलवान्‌ भासि प्रमथ दर्पितो भासि दानव!।<br>
इति चोच्चारयन्वाचं वारणा रणधूर्गताः॥ १३६.४१ ॥<br>
<br>
परिघैराहता केचिद्दानवैः शङ्करानुगाः।<br>
वमन्ते रुधिरं वक्त्रैः स्वर्णधातुमिवाचलाः॥ १३६.४२ ॥<br>
<br>
प्रमधैरपि नाराचैरसुराः सुरशत्रवः। <br>
द्रुमैश्च गिरिश्रृङ्गैश्च गाढ़मेवाहवे हताः॥ १३६.४३ ॥<br>
<br>
सूदितानथ तान् दैत्यानन्ये दानवपुङ्गवाः।<br>
उत्‌क्षिप्य चिक्षिपुर्वाप्यां मयदानव नोदिताः॥ १३६.४४ ॥<br>
<br>
ते चापि भास्वरैर्देहैः स्वर्गलोक इवामराः।<br>
उत्तस्थुर्वापीमासाद्य सद्रूपा भरणाम्बराः॥ १३६.४५ ॥<br>
<br>
अथैके दानवाः प्राप्य वापी प्रक्षेपणादसून्।<br>
आस्फोट्य सिंहनादञ्च कृत्वा धावंस्तथा सुराः॥ १३६.४६ ॥<br>
<br>
दानवाः प्रमथानेतान् प्रसर्पत किमासथ।<br>
हतानपि हि वो वापी पुनरुज्जीवयिष्यति॥ १३६.४७ ॥<br>
<br>
एवं श्रुत्वा शङ्कुकर्णो वचोऽग्रग्रहसन्निभः।<br>
द्रुतमेवेत्य देवेशमिदं वचनमब्रवीत्॥ १३६.४८ ॥<br>
<br>
सूदिताः सूदिता देव! प्रमथैरसुराह्यमी।<br>
उत्तिष्ठन्ति पुनर्भीमाः सस्या इव जलोक्षिताः॥ १३६.४९ ॥<br>
<br>
अस्मिन् किल पुरे वापी पूर्णामृतरसाम्भसा।<br>
निहता निहता यत्र क्षिप्ता जीवन्ति दानवाः॥ १३६.५० ॥<br>
<br>
इति विज्ञापयेद्देवं शङ्कुकर्णो महेश्वरम्।<br>
अभवन् दानवबल उत्पाता वै सुदारुणाः॥ १३६.५१ ॥<br>
<br>
तारकाख्यः सुभीमाक्षो दारितास्यो हरिर्यथा।<br>
अभ्यधावत् सुसंक्रुद्धो महादेवरथं प्रति॥ १३६.५२ ॥<br>
<br>
त्रिपुरे तु महान्घोरो भेरीशङ्खरवो बभौ।<br>
दानवा निः सृता द्रृष्ट्वा देवदेवरथे सुरम्॥ १३६.५३ ॥<br>
<br>
भूकम्पश्चाभवत्तत्र शताङ्गो भूगतोऽभवत्।<br>
द्रृष्ट्वा क्षोभमगाद्रुद्रः स्वयम्भूश्च पितामहः॥ १३६.५४ ॥<br>
<br>
ताभ्यां देववरिष्ठाभ्यामन्वितः स रथोत्तमः।<br>
अनायतनमासाद्य सीदते गुणवानिव॥ १३६.५५ ॥<br>
<br>
धातुक्षये देह इव ग्रीष्मे चाल्पमिवोदकम्।<br>
शैथिल्यं याति स रथः स्नेहो विप्रकृतो यथा॥ १३६.५६ ॥<br>
<br>
रथादुत्पत्यात्मभूर्वै सीदन्तं तु रथोत्तमम्।<br>
वृषरूपं महत् कृत्वा रथं जग्राह दुर्धरम्॥ १३६.५७ ॥<br>
<br>
तदा शराद्विनिष्पत्य पीतवासा जनार्दनः।<br>
वृषरूपं महत् कृत्वा रथं जग्राह दुर्धरम्॥ १३६.५८ ॥<br>
<br>
सविषाणाभ्यां त्रैलोक्यं रथमेव महारथः।<br>
प्रगृह्योद्वहते सज्जं कुलं कुलवहो यथा॥ १३६.५९ ॥<br>
<br>
तारकाख्योऽपि दैत्येन्द्रो गिरीन्द्र इव पक्षवान्।<br>
अभ्यद्रवत्तदा देवं ब्रह्माणं हतवांश्च सः॥ १३६.६० ॥<br>
<br>
स तारकाख्याभिहतः प्रतोदं न्यस्य कूबरे।<br>
विजज्वाल मुहुर्ब्रह्मा श्वासं वक्त्रात् समुद्गिरन्॥ १३६.६१ ॥<br>
<br>
तत्र दैत्यैर्महानादो दानवैरपि भैरवः।<br>
तारकाख्यस्य पूजार्थं कृतो जलधरोपमः॥ १३६.६२ ॥<br>
<br>
रथचरणकरोऽथ महामृधे वृषभवपुर्वृषभेन्द्रपूजितः।<br>
दितितनयबलं विमर्द्य सर्वं त्रिपुरपुरं प्रविवेश केशवः॥ १३६.६३ ॥<br>
<br>
सजलजलदराजिता समस्तां कुमुदवरोपलफुल्लपङ्कजाढ्याम्।<br>
सुरगुरुरपिबत्पयोऽमृतन्तद्रविरिव सञ्चितशार्वरन्तमोऽन्धम्॥ १३६.६४ ॥<br>
<br>
वापीं पीत्वा सुरेन्द्राणां पीतवासाजनार्दनः।<br>
नर्दमानो महाबाहुः प्रविवेश शरन्ततः॥ १३६.६५ ॥<br>
<br>
ततोऽसुरा भीमगणेश्वरैर्हताः प्रहारसम्बर्द्धितशोणितापगाः।<br>
पराङ्मुखाभीममुखैः कृतारणे यथा नयाभ्युद्यततत्परैर्नरः॥ १३६.६६ ॥<br>
<br>
स तारकाख्यस्तडिमालिरेव च मयेन सार्द्धं प्रमथैरभिद्रुता।<br>
पुरं परा वृत्यनुतेशरार्दिता यथा शरीरं पवनोदये गता॥ १३६.६७ ॥<br>
<br>
गणेश्वराभ्युद्यतदर्पकाशिनो महेन्द्रनन्दीश्वरषण्मुखायुधि।<br>
विनेदुरुच्चैर्जहसुश्च दुर्मदा जयेम चन्द्रादि दिगीश्वरैः सह॥ १३६.६८ ॥<br>
