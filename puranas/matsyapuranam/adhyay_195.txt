<br>
भृगुवंशज-ऋषीणां नामगोत्रवंशप्रवरवर्णनम्।<br>
<br>
सूत उवाच।<br>
इत्याकर्ण्य स राजेन्द्र ओङ्कारस्याभि वर्णनम्।<br>
ततः पप्रच्छ देवेशं मत्स्यरूपं जलार्णवे ।। १९५.१<br>
<br>
ऋषीणां नाम गोत्राणि वंशावतरणं तथा।<br>
प्रवराणां तथा साम्यमसाम्यं विस्तराद् वद ।। १९५.२<br>
<br>
महादेवेन ऋषयः शप्ताः स्वायम्भुवान्तरे।<br>
तेषां वैवस्वते प्राप्ते सम्भवं मम कीर्त्तय ।। १९५.३<br>
<br>
दाक्षायणी न च तथा प्रजाः कीर्तय मे प्रभो।<br>
ऋषीणां च तथा वंशं भृगुवंशविवर्धनम् ।। १९५.४<br>
<br>
मत्स्य उवाच।<br>
मन्वन्तरेऽस्मिन् संप्राप्ते पूर्वं वैवस्वते तथा।<br>
चरित्रं कथयते राजन्! ब्रह्मणः परमेष्ठिनः ।। १९५.५<br>
<br>
<br>
महादेवस्य शापेन त्यक्त्वा देहं स्वयं तथा।<br>
ऋषयश्च समुद्भूताश्च्युते शुक्रे महात्मनः ।। १९५.६<br>
<br>
देवानां मातरो दृष्ट्वा देवपत्न्यस्तथैव च।<br>
स्कन्नं शुक्रं महाराज! ब्रह्मणः परमेष्ठिनः ।। १९५.७<br>
<br>
तज्जुहाव ततो ब्रह्मा ततो जाता हुताशनात्।<br>
ततो जातो महातेजा भृगुश्च तपसं निधिः ।। १९५.८<br>
<br>
अङ्गरेष्वङ्गिरा जातो ह्यर्चिभ्योऽत्रिस्तथैव च।<br>
मरीचिभ्यो मरीचिस्तु ततो जातो महातपाः ।। १९५.९<br>
<br>
केशैस्तु कपिशो जातः पुलस्त्यश्च महातपाः।<br>
केशैः प्रलम्बैः पुलहस्ततो जातो महातपाः ।। १९५.१0<br>
<br>
वसुमध्यात् समुत्पन्नो वसिष्ठस्तु तपोधनः।<br>
भृगुः पुलोम्नस्तु सुतां दिव्यां भार्यामविन्दत ।। १९५.११<br>
<br>
यस्यामस्य सुता जाता देवा द्वादशयाज्ञिकाः।<br>
भुवनो भौवनश्चैव सुजन्यः सुजनस्तथा ।। १९५.१२<br>
<br>
शुचिक्रतुश्च मूर्धा च त्याज्यश्च वसुदश्च ह।<br>
प्रभवश्चाव्ययश्चैव दक्षोऽथ द्वादशस्तथा ।। १९५.१३<br>
<br>
इत्येते भृगवो नाम देवा द्वादश कीर्तिताः।<br>
पौलोम्यां जनयन् विप्रान् देवानां तु कनीयसः ।। १९५.१४<br>
<br>
च्यवनन्तु महाभागमाप्नुवानं तथैव च।<br>
आप्नुवानात्मजश्चौर्वो जमदग्निस्तदात्मजः ।। १९५.१५<br>
<br>
और्वो गोत्रकरस्तेषां भार्गवाणां महात्मनाम्।<br>
तत्र गोत्रकरास्त्वन्ये भृगोर्वै दीप्ततेजसः ।। १९५.१६<br>
भृगुश्च च्यवनश्चैव आप्नुवानस्तथैव च।<br>
और्वश्च जमदग्निश्च वात्स्यो दण्डिर्नडायनः ।। १९५.१७<br>
<br>
वैगायनो वीतिहव्यः पैलश्चैवात्र शौनकः।<br>
शौनकायन जीवन्ति रावेदः कार्पणिस्तथा ।। १९५.१८<br>
<br>
वैहीनरिर्विरूपाक्षो रौहित्यायनिरेव च।<br>
वैश्वानरिस्तथा नीलो लुब्धः सावर्णिकश्च सः ।। १९५.१९<br>
<br>
विष्णुः पौरोऽपि वालाकि रैलिकोऽनन्तभागिनः।<br>
भृतभार्गेयमार्कण्डजविनो वीतिनस्तथा ।। १९५.२0<br>
<br>
मण्डमाण्डव्यमाण्डूकफेनपास्तनितस्तथा।<br>
स्थलपिण्डः शिखावर्णः शार्कराक्षिस्तथैव च ।। १९५.२१<br>
<br>
जालधिः सौधिकः क्षुभ्यः कुत्सन्यो मौद्गलायनः।<br>
कर्मायनो देवपतिः पाण्डुरोचिः सगालवः ।। १९५.२२<br>
<br>
साङ्कृत्यश्चातकिः सार्पिर्यज्ञपिण्डायनस्तथा। <br>
गार्ग्यायनो गायनश्च ऋषिर्गार्हायनस्तथा ।। १९५.२३<br>
<br>
गोष्ठायनो वात्यायनो वैशम्पायन एव च।<br>
वैकर्णिनिः शाङ्करवो याज्ञेयिर्भ्राष्ट्रकायनिः ।। १९५.२४<br>
<br>
लालाटिर्नाकुलिश्चैव लौक्षिण्योपरिमण्डलौ।<br>
आलुकिः सौचकिः कौत्सस्तथान्यः पैङ्गलायनिः ।। १९५.२५<br>
<br>
सात्यायनिर्मालायनिः कौटिलिः कौचहस्तिकः।<br>
सौहसोक्तिः सकौवाक्षिः कौसिश्चान्द्रमसिस्तथा ।। १९५.२६<br>
<br>
नैकजिह्वो जिह्मकश्च व्याधाद्यो लोहवैरिणः।<br>
शारद्वतिकनेतिष्यौ लोलाक्षिश्चलकुण्डलः ।। १९५.२७<br>
<br>
वागायनिश्चानुमतिः पूर्णमागतिकोऽसकृत्।<br>
सामान्येन यथा तेषां पञ्चैते प्रवरामताः ।। १९५.२८<br>
<br>
भृगुश्च च्यवनश्चैव आप्नुवानस्तथैव च।<br>
और्वश्च जमदग्निश्च पञ्चैते प्रवरा मताः ।। १९५.२९<br>
<br>
अतः परं प्रवक्ष्यामि श्रृणु त्वन्यान् भृगूद्वहान्।<br>
जमदग्निर्विदश्चैव पौलस्त्यो वैजभृत्तथा ।। १९५.३0<br>
<br>
ऋषिश्चोभयजातश्च कायनिः शाकटायनः।<br>
और्वेया मारुताश्चैव सर्वेषां प्रवराः शुभाः ।। १९५.३१<br>
<br>
भृगुश्च च्यवनश्चैव आप्नुवानस्तथैव च।<br>
परस्परमवैवाह्या ऋषयः परिकीर्तिताः ।। १९५.३२<br>
<br>
भृगुदासो मार्गपथो ग्राम्यायनिकटायनी।<br>
आपस्तम्बिस्तथा बिल्विर्नैकशिः कपिरेव च ।। १९५.३३<br>
<br>
आर्ष्टिषेणो गार्दभिश्च कार्दमायनिरेव च।<br>
आश्वयनिस्तथारूपिर्ये चार्षेयाः प्रकीर्तिताः ।। १९५.३४<br>
<br>
भृगुश्च च्यवनश्चैव आप्नुवानस्तथैव च।<br>
आर्ष्टिषेणस्तथारूपिः प्रवराः पञ्चकीर्तिताः ।। १९५.३५<br>
<br>
परस्परमवैवाह्या ऋषयः परिकीर्तिताः।<br>
यास्को वा वीतिहव्यो वा मथितस्तु तथादमः ।। १९५.३६<br>
<br>
जैवन्त्यायनिमौञ्चश्च पिलिश्चैव चलिस्तथा।<br>
भागिलो बागवित्तिश्च कौशापिस्त्वथ काश्यपिः ।। १९५.३७<br>
<br>
बालपिः श्रमदागोपिः सौरस्तिथिस्तथैव च।<br>
गार्गीयस्त्वथ जाबालिस्तथा पौष्ण्यायनो ह्यृषिः ।। १९५.३८<br>
<br>
ग्रामदश्च तथैतेषामार्षेयाः प्रवरा मताः। <br>
भृगुश्च वीतहव्यश्च तथा रैवसवैवसौ ।। १९५.३९<br>
<br>
परस्परमवैवाह्या ऋषयः परिकीर्तिताः।<br>
शालायनिः शाकटाक्षो मैत्रेयः खाण्डवस्तथा ।। १९५.४0<br>
<br>
द्रौणायनो रौक्मायना पिशली चापि कायनिः।<br>
हंसजिह्वस्तथैतेषामार्षेयाः प्रवरा मताः ।। १९५.४१<br>
<br>
भृगुश्चैवाथ वध्य्रश्वो दिवोदासस्तथैव च। <br>
परस्परमवैवाह्या ऋषयः परिकीर्तिताः ।। १९५.४२<br>
<br>
एकायनो याज्ञपतिर्मत्स्यगन्धस्तथैव च।<br>
प्रत्यूहश्च तथा सौरिश्चौक्षिर्वै कार्दमायनिः ।। १९५.४३<br>
<br>
तथा गृत्समदो राजन्! सनकश्च महान् ऋषिः।<br>
प्रवरास्तु तथोक्तानामार्षेयाः परिकीर्तिताः ।। १९५.४४<br>
<br>
भृगुर्गृत्समदश्चैव आर्षावेतौ प्रकीर्त्तितौ।<br>
परस्परमवैवाह्या ऋषी वै परिकीर्तितौ ।। १९५.४५<br>
<br>
एते तवोक्ता भृगुवंशजाता महानुभावा नृप गोत्रकाराः।<br>
एषां तु नाम्ना परिकीर्तितेन पापं समग्रं विजहाति जन्तुः ।। १९५.४६