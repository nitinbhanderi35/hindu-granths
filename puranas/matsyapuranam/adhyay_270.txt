<br>
मण्डपलक्षणवर्णनम्।<br>
<br>
सूत उवाच।<br>
अथातः संप्रवक्ष्यामि मण्डपानान्तु लक्षणम्।<br>
मण्डपप्रवरान् वक्ष्ये प्रासादस्यानुरूपतः ॥  २७०.१<br>
<br>
विविधा मण्डपाः कार्या ज्येष्ठमध्यकनीयसः।<br>
नामतस्तान् प्रवक्ष्यामि श्रृणुध्वमृषिसत्तमाः ॥  २७०.२<br>
<br>
पुष्पकः पुष्पभद्रश्च सुव्रतोऽमृतनन्दनः।<br>
कौशल्यो बुद्धि संकीर्णो गजभद्रो जयावहः ॥  २७०.३<br>
<br>
श्रीवत्सो विजयश्चैव वास्तुकीर्तिः श्रुतिजयः।<br>
यज्ञभद्रो विशालश्च सुश्लिष्टः शत्रुमर्दनः ॥  २७०.४<br>
<br>
भागपञ्चो नन्दनञ्च मानवो मानभद्रकः।<br>
सुग्रीवो हरितश्चैव कणिकारः शतर्द्धिकः ॥  २७०.५<br>
<br>
सिंहश्च श्यामभद्रश्च सुभद्रश्च तथैव च।<br>
सप्तविंशतिराख्याता लक्षणं श्रृणुत! द्विजाः! ॥  २७०.६<br>
<br>
स्तम्भा यत्र चतुःषष्टि पुष्पकः समुदाहृतः।<br>
द्विषष्टिपुष्पभद्रस्तु षष्टिः सुव्रत उच्यते ॥  २७०.७<br>
<br>
अष्टपञ्चाशकसस्तम्भः कथ्यते मृतनन्दनः।<br>
कौशल्यः षट्चपञ्चाशच्चतुः पञ्चाशता पुनः ॥  २७०.८<br>
<br>
नाम्ना तु बुद्धिसंकीर्णो द्विहीनो गजभद्रकः।<br>
जयावहस्तु पश्चाशत् श्रीवत्सस्तद्विहीनकः ॥  २७०.९<br>
<br>
विजयस्तद्विहीनः स्यात् वास्तुकीर्तिस्तथैव च ।<br>
द्वाभ्यामेव प्रहीयेत ततः श्रुतिजयोऽपरः ॥  २७०.१०<br>
<br>
चत्वारिंशद्यज्ञभद्रस्तद्विहीनो विशालकः।<br>
षट्त्रिंशच्चैव सुश्लिष्टो द्विहीनः शत्रुमर्द्दनः ॥  २७०.११<br>
<br>
द्वात्रिंशद् भागपञ्चस्तु(?) त्रिंशद्भिर्नन्दनः स्मृतः।<br>
अष्टाविंशन् मानवस्तु मानभद्रो द्विहीनकः ॥  २७०.१२<br>
<br>
चतुर्विंशस्तु सुग्रीवो द्वाविंशो वर्षणो मतः।<br>
विंशतिः कर्णिकारः स्यादष्टादश शतर्धिकः ॥  २७०.१३<br>
<br>
सिंहो भवेद् विहीनश्च श्यामभद्रो द्विहीनकः।<br>
सुभद्रस्तु तथा प्रोक्तो द्वादशस्तम्भ उच्यते ॥  २७०.१४<br>
<br>
मण्डपाः कथितास्तुभ्यं यथावल्लक्षणान्विताः ।<br>
त्रिकोणं वृतमर्द्धन्तु ह्यष्टकोणं द्विरष्टकम् ॥  २७०.१५*<br>
<br>
चतुः कोणन्तु कर्तव्यं संस्थानं मण्डपस्य तु।<br>
राज्यञ्च विजयश्चैव आयुवर्द्धनमेव च ॥  २७०.१६<br>
<br>
पुत्रलाभः श्रियः पुष्टिस्त्रिकोणादि क्रमाद् भवेत्।<br>
एवं तु शुभदाः प्रोक्ताश्चान्यथा त्वशुभावहाः ॥  २७०.१७<br>
<br>
चतुःषष्टिपदं कृत्वा मध्ये द्वारं प्रकल्पयेत्।<br>
विस्ताराद् द्विगुणोच्छ्रायं तत्त्रिभागः कटिर्भवेत् ॥  २७०.१८<br>
<br>
विस्तारार्द्धो भवेद् गर्भो भित्तयोऽन्याः समन्ततः।<br>
गर्भपादेन विस्तीर्णं द्वारं त्रिगुणमायतम् ॥  २७०.१९<br>
<br>
तथा द्विगुणविस्तीर्ण मुखस्तद्वदुदुम्बरः।<br>
विस्तारपादप्रतिमं बाहुल्यं शाखयोऽस्मृतम्(?)॥  २७०.२०<br>
<br>
त्रिपञ्चसप्तनवभिः शाकाभिर्द्वारमिष्यते।<br>
कनिष्ठमध्यमं ज्येष्ठं यथायोगं प्रकल्पयेत् ॥  २७०.२१<br>
<br>
अङ्गुलानां शतं सार्द्धं चत्वारिंशत् तथोन्नतम्।<br>
त्रिशद्विंशोत्तरं चान्यद्धन्यमुत्तममेव च ॥  २७०.२२<br>
<br>
शतञ्चाशीतिसहितं वातनिर्गमने भवेत्।<br>
अधिकं दशभिस्तद्वत् तथा षोड़शभिः शतम् ॥  २७०.२३<br>
<br>
शतमानं तृतीयञ्च नवत्याशीतिभिस्तथा।<br>
दश द्वाराणि चैतानि क्रमेणोक्तानि सर्वदा ॥  २७०.२४<br>
<br>
अन्यानि वर्जनीयानि मनसोद्वेगदानि तु।<br>
द्वारवेधं प्रयत्नेन सर्ववास्तुषु वर्जयेत् ॥  २७०.२५<br>
<br>
वृक्ष कोण ब्रमिद्वारस्तम्भ कूपध्वजादपि।<br>
कुड्यश्वभ्रेण वा विद्धं द्वारं न शुभदम्भवेत् ॥  २७०.२६<br>
<br>
क्षयश्च दुर्गतिश्चैव प्रवासः क्षुद्भयं तथा।<br>
दौर्भाग्यं बन्धनं रोगो दारिद्‌य्रं कलहं तथा ॥  २७०.२७<br>
<br>
विरोधश्चार्थनाशश्च सर्वं वेधाद् भवेत् क्रमात्।<br>
पूर्वेण फलिनो वृक्षाः क्षीरवृक्षास्तु दक्षिणे ॥  २७०.२८<br>
<br>
पश्चिमेन जलं श्रेष्ठं पद्मोत्पलविभूषितम्।<br>
उत्तरे सरलैस्तालैः शुभा स्यात् पुष्पवाटिका ॥  २७०.२९<br>
<br>
सर्वतस्तु जलं श्रेष्ठं स्थिरमस्थिरमेव च।<br>
पार्श्वतश्चापि कर्त्तव्यं परिवारादिकालयम् ॥  २७०.३०<br>
<br>
याम्ये तपोवनस्थानमुत्तरे मातृका गृहम्।<br>
महानसं तथाग्नेये नैर्ऋत्येऽथ विनायकम् ॥  २७०.३१<br>
<br>
वारुणे श्रीनिवासस्तु वायव्ये गृहमालिका।<br>
उत्तरे यज्ञशाला तु निर्माल्य स्थानमुत्तरे ॥  २७०.३२<br>
<br>
वारुणे सोमदैवत्ये बलिनिर्वपणं स्मृतम्।<br>
पुरतो वृषभस्थानं शेषे स्यात् कुसुमायुधः ॥  २७०.३३<br>
<br>
जलं वापि तथैशाने विष्णुस्तु जलशाय्यपि।<br>
एवमायतनं कुर्यात् कुण्डमण्डपसंयुतम् ॥  २७०.३४<br>
<br>
घण्टा वितानक सतोरण चित्रयुक्तं।<br>
नित्योत्सवप्रमुदितेन जनेन सार्धम्॥<br>
<br>
यः कारयेत् सुरगृहं विविधध्वजाङ्कं।<br>
श्रीस्तं न मुञ्चति सदा दिवि पूज्यते च ॥  २७०.३५<br>
<br>
एवं गृहार्चनविधावपि शक्तितः स्यात्।<br>
संस्थापनं सकलमन्त्रविधानयुक्तम् ॥<br>
<br>
गोवस्न काञ्चन हिरण्यधराप्रधान।<br>
देयं गुरुद्विजवरेषु तथान्नदानम्॥ २७०.३६॥<br>
