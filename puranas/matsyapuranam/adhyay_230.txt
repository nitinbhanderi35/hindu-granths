<br>
शान्तिविधानवर्णनम् ।<br>
<br>
गर्ग उवाच।<br>
देवतार्चाः प्रनृत्यन्ति वेपन्ते प्रज्वलन्ति च।<br>
वमन्त्यग्निं तथा धूमं स्नेहं रक्तं तथा वसाम् ॥ २३०.१ ॥<br>
<br>
आरयन्ति रुदन्त्येताः प्रस्विद्यन्ति हसन्ति च।<br>
उत्तिष्ठन्ति निषीदन्ति प्रधावन्ति धमन्ति च ॥ २३०.२ ॥<br>
<br>
भुञ्जते विक्षिपन्ते वा कोशप्रहरणध्वजान्।<br>
अवाङ्मुखा वै भवन्ति स्थानात् स्थानं भ्रमन्ति च ॥ २३०.३ ॥<br>
<br>
एवमाद्या हि दृश्यन्ते विकाराः सहसोत्थिताः।<br>
लिङ्गायतन विप्रेषु तत्र वासं नरोचयेत् ॥ २३०.४ ॥<br>
<br>
राज्ञो वा व्यसनन्तत्र स च देशो विनश्यति।<br>
देवयात्रासु चोत्पातात् दृष्ट्वा देशभयं वदेत् ॥ २३०.५ ॥<br>
<br>
पितामहस्य हर्म्येषु तत्र वासं न रोचयेत्।<br>
पशूनां रुद्रजं ज्ञेयं नृपाणां लोकपालजम् ॥ २३०.६ ॥<br>
<br>
ज्ञेयं सेनापतीनान्तु यत्स्यात् कन्दविशाखजम्।<br>
लोकानां विष्णुवस्वीन्द्र विश्वकर्मसमुद्भवम् ॥ २३०.७ ॥<br>
<br>
विनायकोद्भवं ज्ञेयं गणानां ये तु नायकाः।<br>
देवप्रेष्यान्नृपप्रेष्यादेव स्त्रीभिर्नृपस्त्रियः ॥ २३०.८ ॥<br>
<br>
वासुदेवोद्भवं ज्ञेयं ग्रहाणामेव नान्यथा।<br>
देवतानां विकारेषु श्रुतिवेत्ता पुरोहितः ॥ २३०.९ ॥<br>
<br>
देवतार्चान्तु गत्वा वै स्नानमाच्छाद्य भूषयेत्।<br>
पूजयेच्च महाभाग! गन्धमाल्यान् न सम्पदा ॥ २३०.१० ॥<br>
<br>
मधुपर्केण विधिवत् उपतिष्ठेदनन्तरम्।<br>
पुरोधा जुहुयाद्वह्नौ सप्तरात्रमतन्द्रितः ॥ २३०.११ ॥<br>
<br>
विप्राश्च पूज्या मधुरान्नपानैः सदक्षिणं सप्तदिनं नरेन्द्र!।<br>
प्राप्तेऽष्टमेऽह्नि क्षितिगोप्रदानैः सकाञ्चनैः शान्तिमुपैति पापम् ॥ २३०.१२ ॥<br>
<br>
