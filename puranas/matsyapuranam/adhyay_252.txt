<br>
<br>
प्रासादभवनादीनां निर्माणवर्णनम्।<br>
<br>
ऋषय ऊचुः।<br>
प्रासादभवनादीनां निवेशं विस्तराद्वद।<br>
कुर्य्यात् केन विधानेन कश्च वास्तुरुदाहृतः ॥ २५२.१<br>
<br>
सूत उवाच।<br>
भृगुरत्रिर्वशिष्ठश्च विश्वकर्मा मयस्तथा।<br>
नारदो नग्नजिच्चैव विशालाक्षः पुरन्दरः ॥ २५२.२<br>
<br>
ब्रह्माकुमारो नन्दीशः शौनको गर्ग एव च।<br>
वासुदेवोऽनिरुद्धश्च तथा शुक्रबृहस्पती ॥ २५२.३<br>
<br>
अष्टादशैते विख्याता वास्तुशास्त्रोपदेशकाः।<br>
सङ्क्षेपेणोपदिष्टन्तु मनवे मत्स्यरूपिणा ॥ २५२.४<br>
<br>
तदिदानीं प्रवक्ष्यामि वास्तुशास्त्रमनुत्तमम्।<br>
पुरान्धकवधे घोरे घोररूपस्य शूलिनः ॥ २५२.५<br>
<br>
ललाटस्वेदसलिलमपतद् भुवि भीषणम्।<br>
करालवदनं तस्मात् भूतमुद्भूतमुल्बणम् ॥ २५२.६<br>
<br>
ग्रसमानमिवाकाशं सप्तद्वीपां वसुन्धराम् ।<br>
ततोऽन्धकानां रुधिरमपिबत्पतितं क्षितौ ॥ २५२.७<br>
<br>
तेन तत्समरे सर्वं पतितं यन्महीतले।<br>
तथापि तृप्तिमगमन्न तद्भूतं यदा तदा ॥ २५२.८<br>
<br>
सदा शिवस्य पुरतस्तपश्चक्रे सुदारुणम्।<br>
क्षुधाविष्टन्तु तद्भूतमाहर्तुं जगतीत्रयम् ॥ २५२.९<br>
<br>
ततः कालेन सन्तुष्टो भैरवस्तस्य चाहवे।<br>
वरं वृणीष्व भद्रन्ते! यदभीष्टन्तवानघ! ॥ २५२.१0<br>
<br>
तमुवाच ततो भूतं त्रैलोक्य ग्रसनक्षमम्।<br>
भवामि देवदेवेश तथेत्युक्तञ्च शूलिना ॥ २५२.११<br>
<br>
ततस्तत् त्रिदिवं सर्वं भूमण्डलमशेषतः।<br>
स्वदेहेनान्तरिक्षञ्च रुन्धानं प्रपतद् भुवि ॥ २५२.१२<br>
<br>
भीतभीतैस्ततो देवैर्ब्रह्मणा चाथ शूलिना।<br>
दानवासुररक्षोभिरवष्टब्धं समन्ततः ॥ २५२.१३<br>
<br>
येन यत्रैव चाक्रान्तं स तत्रैवावसत्पुनः।<br>
निवासात् सर्वदेवानां वास्तुरित्यभिधीयते ॥ २५२.१४<br>
<br>
अवष्टब्धाश्च तेनापि विज्ञप्ताः सर्वदेवताः।<br>
प्रसीदध्वं सुराः सर्वे युष्माभिर्निश्चलीकृतः॥ २५२.१५<br>
<br>
स्थास्यामहं किमाकारो ह्यवष्टब्धो ह्यधोमुखः।<br>
ततो ब्रह्मादिभिः प्रोक्तं वास्तुमध्ये तु यो बलिः ॥ २५२.१६<br>
<br>
आहारो वैश्वदेवान्ते नूनमस्मिन् भविष्यति।<br>
वास्तुपूजामकुर्वाणस्तवाहारो भविष्यति ॥ २५२.१७<br>
<br>
अज्ञानात्तु कृतो यज्ञस्तवाहारो भविष्यति।<br>
यज्ञोत्सवादौ च बलिस्तवाहारो भविष्यति ॥ २५२.१८<br>
<br>
एवमुक्तस्ततो हृष्टः स वास्तुरभवत्तदा।<br>
वास्तुयज्ञः स्मृतस्तस्मात्ततः प्रभृतिशान्तये ॥ २५२.१९ <br>
<br>
