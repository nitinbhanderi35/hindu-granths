साधारणाभ्युदयकीर्त्तनम्।<br>
<br>
सूत उवाच।<br>
अतः परं प्रवक्ष्यामि विष्णुना यदुदीरितम्। <br>
श्राद्धं साधारणं नाम भुक्ति मुक्ति फलप्रदम्।। १७.१ ।।<br>
<br>
अयने विषुवे युग्मे सामान्ये चार्कसंक्रमे। <br>
अमावास्याष्टकाकृष्णपक्षे पञ्चदशीषु च।। १७.२ ।।<br>
<br>
आर्द्रा मघा रोहिणीषु द्रव्यब्राह्मण सङ्गमे। <br>
गजच्छायाव्यतीपाते विष्टि वैधृतिवासरे।। १७.३ ।।<br>
<br>
वैशाखस्य तृतीयायां नवमी कार्तिकस्य च। <br>
पञ्चदशी च माघस्य नभस्ये च त्रयोदशी।। १७.४ ।।<br>
<br>
युगादयः स्मृता ह्येता दत्तस्याक्षय्यकारिकाः। <br>
तथा मन्वन्तरादौ च देयं श्राद्धं विजानता।। १७.५ ।।<br>
<br>
अश्वयुक् शुक्लनवमी द्वादशी कार्तिके तथा। <br>
तृतीया चैत्र मासस्य तथा भाद्रपदस्य च।। १७.६ ।।<br>
<br>
फाल्गुनस्य ह्यमावास्या पौषस्यैकादशी तथा। <br>
आषाढस्याऽपि दशमी माघमासस्य सप्तमी।। १७.७ ।।<br>
<br>
श्रावणस्याष्टमी कृष्णा तथाषाढी च पूर्णिमा। <br>
कार्तिकी फाल्गुनी चैत्री ज्येष्ठपञ्च दशीसिता।। <br>
मन्वन्तरादयश्चैता दत्तस्याक्षयकारिकाः।। १७.८ ।।<br>
यस्यां मन्वन्तरस्यादौ रथमास्ते दिवाकरः। <br>
माघमासस्य सप्तम्यां सा तु स्याद्रथसप्तमी।। १७.९ ।।<br>
<br>
पानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः। <br>
श्राद्धं कृतं तेन समाः सहस्रं रहस्यमेतत्‌ पितरो वदन्ति।।१७.१० ।।<br>
<br>
वैशाख्यामुपरागेषु तथोत्सव महालये। <br>
तीर्थायतनगोष्ठेषु द्वीपोद्यानगृहेषु च।। १७.११ ।।<br>
<br>
विविक्तेषूपलिप्तेषु श्राद्धं देयं विजानता। <br>
विप्रान् पूर्वे परेचाह्नि विनीतात्मा निमन्त्रयेत्।। १७.१२ ।।<br>
<br>
शीलवृत्तगुणोपेतान् वयोरूपसमन्वितान्। <br>
द्वौ देवे वींस्तथा पैत्र्ये एकैकमुभयत्र वा।।१७.१३ ।।<br>
<br>
भोजयेत्‌ सुसमृद्धोऽपि प्रसज्जेत सुविस्तरे। <br>
विश्वान्‌ देवान्‌ यवैः पुष्पैरभ्यर्च्यासनपूर्वकम्।। १७.१४ ।।<br>
<br>
पूरयेत्पात्रयुग्मन्तु स्थाप्य दर्भ पवित्रकम्। <br>
शन्नोदेवीत्यपः कुर्य्याद्यवोऽसीति यवानपि।।१७.१५ ।।<br>
<br>
गन्धपुष्पैश्च संपूज्य वैश्वदेवं प्रतिन्यसेत्। <br>
विश्वेदेवास इत्याभ्यामावाह्य विकिरेद्यवान्।। १७.१६ ।।<br>
<br>
गुन्धपुप्षैरलङ्‌कृत्य या दिव्येत्यप उत्सृजेत्। <br>
अभ्यर्च्यताभ्यामुत्‌सृष्टं पितृकार्य्यं समारभेत्।। १७.१७ ।।<br>
<br>
दर्भासनन्तु तत्त्वादौ त्रीणि पात्राणि पूरयेत्। <br>
सपवित्राणि कृत्वादौ शन्नोदेवीत्यपः क्षिपेत्।। १७.१८ ।।<br>
<br>
तिलोऽसीति तिलान् कुर्य्याद्गन्धपुष्पादिकं पुनः। <br>
पात्रं वनस्पतिमयं तथा पर्णमयं पुनः।। १७.१९ ।।<br>
<br>
जलजं वाथ कुर्व्वीत तथा सागरसम्भवम्। <br>
सौवर्णं राजतं वापि पितॄणां पात्रमुच्यते।। १७.२० ।।<br>
<br>
रजतस्य कथा वापि दर्शनं दानमेव वा। <br>
राजतैर्भाजनैरेषामथवा रजतान्वितैः।। १७.२१ ।।<br>
<br>
वार्यपि श्रद्धया दत्तमक्षयायोपकल्पते। <br>
तथार्घ्यपिण्डभौज्यादौ पितॄणां राजतं मतम्।। १७.२२ ।।<br>
<br>
शिवनेत्रोद्भवं यस्मात् तस्मात् तत्‌ पितृवल्लभम्। <br>
अमङ्गलं तद्यत्नेन देवकार्येषु वर्जयेत्।। १७.२३ ।।<br>
<br>
एवं पात्राणि संङ्कल्प्य यथालाभं विमत्सरः। <br>
या दिव्येति पितुर्नाम गोत्रैर्दर्भकरो न्यसेत्।।१७.२४ ।।<br>
<br>
पितॄनावाहयिष्यामि कुर्वित्युक्तस्तु तै पुनः।<br>
उशन्तस्त्वा तथायन्तु ऋग्‌भ्यामावाहयेत् पितॄन्।।१७.२५ ।।<br>
<br>
यादिव्येत्यर्घ्यमुत्‌सृज्य दद्याद् गन्धादिकांस्ततः।<br>
हस्तात्तदुदकं पूर्वं दत्त्वा संश्रवमादितः।। १७.२६ ।।<br>
<br>
पितृपात्रे निधायाथन्युब्जमुत्तरतो न्यसेत्। <br>
पितृभ्यः स्थानमसीति निधाय परिषेचयेत्।। १७.२७ ।।<br>
<br>
तत्रापि पूर्ववत् कुर्यादग्निकार्यं विमत्सरः।<br>
उभाभ्यामपि हस्ताभ्यामाहृत्य परिवेषयेत्।। १७.२८ ।।<br>
<br>
प्रशान्तचित्तः सततं दर्भपाणिरशेषतः। <br>
गुणाढ्यैः सूपशाकैस्तु नानाभक्ष्यैर्विशेषतः।। १७.२९ ।।<br>
<br>
अन्नन्तु सदधिक्षीरं गोघृतं शर्करान्वितम्। <br>
मासं  प्रीणाति वै सर्वान्‌ पितॄनित्याह केशवः।। १७.३० ।।<br>
<br>
द्वौ मासौ मत्स्यमांसेन त्रीन्मासान्‌ हारिणेन तु। <br>
औरभ्रमेणाथ चतुरः शाकुनेनाथ पञ्च वै।। १७.३१ ।।<br>
<br>
षण्मासंच्छागमांसेन तृप्यन्ति पितरस्तथा। <br>
सप्त पार्षतमांसेन तथाष्टा वेणजेन तु।। १७.३२ ।।<br>
<br>
दश मासांस्तु तृप्यन्ति वराहमहिषामिषैः। <br>
शशकूर्मज मांसेन मासानेकादशैव तु।। १७.३३ ।।<br>
<br>
संवत्सरन्तु गव्येन पयसा पायसेन च। <br>
रौरवेण च तृप्यन्ति मासान् पञ्चदशैव तु।। १७.३४ ।।<br>
<br>
व्याघ्र्याः सिंहस्य मांसेन तृप्तिर्द्वादशवार्षिकी। <br>
कालशाकेन चानन्ता खड्‌गमांसेन चैव हि।। १७.३५ ।।<br>
<br>
यत्किञ्चिन्मधु संमिश्रं गोक्षीरं घृतपायसम्। <br>
दत्तमक्षयमित्याहुः पितरः पूर्वदेवताः।। १७.३६ ।।<br>
<br>
स्वाध्यायं श्रावयेत् पित्र्यं पुराणान्यखिलानि च।<br>
ब्रह्मविष्ण्वर्करुद्राणां स्तवानि विविधानि च।। १७.३७ ।।<br>
<br>
इन्द्राग्निसोमसूक्तानि पावनानि स्वशक्तितः। <br>
बृहद्रथन्तरं तद्वज्ज्येष्ठसामसरौहिणम्।। १७.३८ ।।<br>
<br>
तथैव शान्तिकाध्यायं मधु ब्राह्मणमेव च। <br>
मण्डलं ब्राह्मणं तद्वत्‌ प्रीतिकारि तु यत्‌ पुनः।। १७.३९ ।।<br>
<br>
विप्राणामात्मनश्चैव तत्सर्वं समुदीरयेत्।<br>
भुक्तवत्सु ततस्तेषु भोजनोपान्तिके नृप!।। १७.४० ।।<br>
<br>
सार्ववर्णिकमन्नाद्यं सन्नीयाप्लाव्य वारिणा। <br>
समुत्सृजेद् भुक्तवतामग्रतो विकिरेद् भुवि।। १७.४१ ।।<br>
<br>
अग्निदग्धास्तु ये जीवा येऽप्यदग्धाकुले मम। <br>
भूमौ दत्तेन तृप्यन्तु प्रयान्तु परमाङ्गतिम्।। १७.४२ ।।<br>
<br>
येषां न माता न पिता न बन्धुर्न गोत्रशुद्धिर्न तथान्नमस्ति।<br>
तत्तृप्तयेऽन्नं भुवि दत्तमेतत् प्रयातु लोकेषु सुखाय तद्वत्।। १७.४३ ।।<br>
<br>
असंस्कृतप्रमीतानान्त्यक्तानां कुलयोषिताम्। <br>
उच्छिष्टभागधेयः स्याद्दर्भे विकिरयोश्च यः।। १७.४४ ।।<br>
<br>
तृप्ता ज्ञात्वोदकं दद्यात् सकृद्विप्रकरे तथा। <br>
उपलिप्ते महीपृष्ठे गोशकृन्मूत्रवारिणा।। १७.४५ ।।<br>
<br>
निधाय दर्भान् विधिवद्दक्षिणाग्रान्‌ प्रयन्ततः। <br>
सर्ववर्णेन चान्नेन पिण्डांस्तु पितृयज्ञवत्।। १७.४६ ।।<br>
<br>
अवनेजनपूर्वन्तु नामगोत्रेण मानवः। <br>
गन्ध धूपादिकं दद्यात् कृत्वा प्रत्यवने जनम्।। १७.४७ ।।<br>
<br>
जान्वाच्यसव्यं सव्येन पाणिनाथ प्रदक्षिणम्। <br>
पित्र्यमानीय तत्कार्यं विधिवद्दर्भपाणिना।। १७.४८ ।।<br>
<br>
दीपप्रज्वालनं तद्वत् कुर्यात्पुष्पार्चनं बुधः। <br>
अथाचान्तेषु चाचम्य वारि दद्यात्‌ सकृत्‌ सकृत्।। १७.४९ ।।<br>
<br>
अथ पुष्पाक्षतान् पश्चादक्षय्योदकमेव च। <br>
सतिलं नामगोत्रेण दद्याच्छक्त्या च दक्षिणाम्।। १७.५० ।।<br>
<br>
गो भू हिरण्यवासंसि भव्यानि शयनानि च। <br>
दद्याद्यदिष्टं विप्राणामात्मनः पितुरेव च।। १७.५१ ।।<br>
<br>
वित्त शठ्येन रहितः पितृभ्यः प्रीतिमावहन्। <br>
ततः स्वधा वाचनकं विश्वेदेवेषु चोदकम्।। १७.५२ ।।<br>
<br>
दत्त्वाशीः प्रतिगृह्णीयाद्विश्वेभ्यः प्राङ्मुखो बुधः।<br>
अघोराः पितरः सन्तु सन्त्वित्युक्तः पुनर्द्विजैः।। १७.५२ ।।<br>
<br>
गोत्रं तथा वर्द्धन्तान्नस्तथेत्युक्तश्च तै पुनः। <br>
दातारो नोऽभिवर्द्धन्तामिति चैवमुदीरयेत्।। १७.५३ ।।<br>
<br>
एताः सत्याशिषः सन्तु सन्त्वित्युक्तश्च तैः पुनः।<br>
स्वस्तिवाचनकं कुर्यात् पिण्डानुद्‌धृत्य भक्तितः।। १७.५४ ।।<br>
<br>
उच्छेषणन्तु तत्तिष्ठेद्यावद्विप्रा विसर्जिताः। <br>
ततो ग्रहबलिं कुर्यादिति धर्म्मव्यवस्थितिः ।। १७.५५ ।।<br>
<br>
उच्छेषणं भूमिगतमजिह्मस्यास्ति कस्य च। <br>
दासवर्गस्य तत्पित्र्यं भागधेयं प्रचक्षते।। १७.५६ ।।<br>
<br>
पितृभिर्निर्मितं पूर्वमेतदाप्यायनं सदा। <br>
अपुत्राणां सपुत्राणां स्त्रीणामपि नराधिप!।। १७.५७ ।।<br>
<br>
ततस्तानग्रतः स्थित्वा परिगृह्योदपात्रकम्। <br>
वाजेवाज इति जपन् कुशाग्रेण विसर्जयेत्।।१७.५८ ।।<br>
<br>
बहिः प्रदक्षिणान्कुर्यात् पदान्यष्टावनुव्रजन्। <br>
बन्धुवर्गेण सहितः पुत्रभार्या समन्वितः।। १७.५९ ।।<br>
<br>
निवृत्य प्राणपत्याथ पर्युक्ष्याग्निं समन्त्रवत्। <br>
वैश्वदेवं प्रकुर्वीत नैत्यकं बलिमेव च।। १७.६० ।।<br>
<br>
ततस्तु वैश्वदेवान्ते सभृत्य सुत बान्धवः। <br>
भुञ्जीता तिथिसंयुक्तः सर्वं पितृनिषेवितम्।। १७.६१ ।।<br>
<br>
एतच्चानुपनीतोऽपि कुर्यात् सर्वेषु पर्वसु। <br>
श्राद्धं साधारणं नाम सर्वकामफलप्रदम्।। १७.६२ ।।<br>
<br>
भार्याविरहितोऽप्येतत् प्रवासस्थोऽपि भक्तिमान्।<br>
शूद्रोऽप्यमन्त्रवत् कुर्यादनेन विधिना बुधः।। १७.६३ ।।<br>
<br>
तृतीयमाभ्युदयिकं वृद्धिश्राद्धं तदुच्यते। <br>
उत्सवानन्दसम्भारे यज्ञोद्वाहादिमङ्ले।। १७.६४ ।।<br>
<br>
मातरः प्रथमं पूज्याः पितरस्तदनन्तरम्। <br>
ततो मातामहा राजन् विश्वेदेवास्तथैव च।। १७.६५ ।।<br>
<br>
प्रदक्षिणोपचारेण दध्यक्षतफलोदकैः। <br>
प्राङ्मुखो निर्वपेत्‌ पिण्डा न् दूर्वया च कुशैर्युतान्।। १७.६६ ।।<br>
<br>
सम्पन्नमित्यभ्युदये दद्यादर्घ्यं द्वयोर्द्वयोः। <br>
युग्मा द्विजातयः पूज्या वस्त्रकार्तस्वरादिभिः।। १७.६७ ।।<br>
<br>
तिलार्थस्तु यवैः कार्यो नान्दिशब्दानुपूर्वकः। <br>
माङ्गल्यानि च सर्वाणि वाचयेद्‌ द्विजपुङ्गवैः।। १७.६८ ।।<br>
<br>
एवं शूद्रोऽपि सामान्य वृद्धिश्राद्धेऽपि सर्वदा। <br>
नमस्कारेण मन्त्रेण कुर्यादामान्नतः सदा।। १७.६९ ।।<br>
<br>
दानप्रधानः शूद्रः स्यादित्याह भगवान्‌ प्रभुः। <br>
दानेन सर्वकामाप्तिरस्य सञ्जायते यतः।। १७.७० ।।<br>
