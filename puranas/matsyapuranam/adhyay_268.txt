प्रासादविधिनिर्णयवर्णनम्।<br>
<br>
ऋषय ऊचुः।<br>
प्रासादाः कीदृशाः सूत! कर्तव्या भूतिमिच्छता।<br>
प्रमाणं लक्षणं तद्वत् वद विस्तरतोऽधुना ।।  २६८.१<br>
<br>
सूत उवाच।<br>
अथातः संप्रवक्ष्यामि प्रासाद विधि निर्णयम्।<br>
वास्तौ परीक्षिते सम्यग् वास्तु देह विचक्षणः ।।  २६८.२<br>
<br>
वास्तूपशमनं कुर्यात् समिद्भिर्बलिकर्मणा।<br>
जीर्णोद्धारे ततोद्याने तथा गृहनिवेशने।।  २६८.३<br>
<br>
नव प्रासादभवने प्रासाद परिवर्तने।<br>
द्वाराभिवर्तने तद्वत्प्रासादेषु गृहेषु च ।।  २६८.४<br>
<br>
वास्तूपशमनं कुर्यात् पूर्वमेव विचक्षणः।<br>
एकाशीतिपदं लिख्य वास्तु मध्ये च पृष्ठतः ।।  २६८.५<br>
<br>
होमस्त्रिमेखले कार्यः कुण्डे हस्तप्रमाणके।<br>
यवैः कृष्णतिलैस्तद्वत् समिद्भिः क्षीरवृक्षकैः ।।  २६८.६<br>
<br>
पालाशैः खादिरैश्चापि मधुसर्पिसमन्वितैः ।<br>
कुशदूर्वामयैर्वापि मधुसर्पिसमन्वितैः ।।  २६८.७<br>
<br>
कार्यस्तु पञ्चभिर्बिल्वैः बिल्व-बीजैरथापि वा।<br>
होमान्ते भक्ष्यभोज्यैस्तु वास्तुदेशे बलिं हरेत् ।।  २६८.८<br>
<br>
तद्वद् विशेष नैवेद्यमेवं दद्यात् क्रमेण तु।<br>
ईशकोणे घृतान्नन्तु शिखिने विनिवेदयेत् ।।  २६८.९<br>
<br>
ओदनं सफलं दद्यात् पर्जन्याय घृतान्वितम्।<br>
जयाय च ध्वजान् प्रीतान् पैष्टं कूर्मञ्च सन्न्यसेत् ।।  २६८.१०<br>
<br>
इन्द्राय पञ्चरत्नानि पैष्टञ्च कुलिशं तथा।<br>
वितानकञ्च सूर्याय धूम्रं सक्तुं तथैव च ।।  २६८.११<br>
<br>
सत्याय घृतगोधूमं मत्स्यं दद्याद् भृशाय च।<br>
शष्कुलीश्चान्तरिक्षाय दद्यात् सक्तुंश्च वायवे ।।  २६८.१२<br>
<br>
लाजाः पूष्णे तु दातव्याः वितथे चणकौदकम्।<br>
गृहक्षतायमध्वन्नं यमाय पिशितौदनम् ।।  २६८.१३<br>
<br>
गन्धौदनञ्च गन्धर्वे भृङ्गराजस्य भृंगिकाम्।<br>
मृगाय यावकं दद्यात्पितृभ्यः कृसरामता ।।  २६८.१४<br>
<br>
दौवारिके दन्तकाष्ठं पैष्टं कृष्णबलिं तथा।<br>
सुग्रीवे पुष्पकं दद्यात् पुष्पदन्ताय पायसम् ।।  २६८.१५<br>
<br>
कुशस्तम्बेन संयुक्तं तथा पद्मञ्च वारुणम्।<br>
पिष्टं हिरण्मयं दद्यादासुराय सुरा मता ।।  २६८.१६<br>
<br>
घृतौदनञ्च शोषाय यवान्नं पापयक्ष्मणे।<br>
घृतलड्डुकांस्तु रोगाय नागे पुष्पफलानि तु ।।  २६८.१७<br>
<br>
सर्पिर्मुख्याय दातव्यं मुद्गौदनमतः परम्।<br>
भल्लाटस्थानके दद्यात् सोमायघृतपायसम् ।।  २६८.१८<br>
<br>
भगाय शालिकं पिष्टमदित्यै पोलिकास्तथा।<br>
दित्यैतु पूरिका दद्यादित्येवं बाह्यतो बलिः ।।  २६८.१९<br>
<br>
क्षीरं यमाय दातव्यमापवत्साय वै दधि।<br>
सावित्रे लड्डुकान् दद्यात् समरीचं कुशौदनम् ।।  २६८.२०<br>
<br>
सवितुर्गुड़पूपांस्तु जयाय घृतचन्दनम्।<br>
विवस्वते पुनर्दद्याद् रक्तचन्दनपायसम् ।।  २६८.२१<br>
<br>
हरितालौदनं दद्यादिन्द्राय घृतसंयुतम्।<br>
घृतौदनञ्च मित्राय रुद्राय घृतपायसम् ।।  २६८.२२<br>
<br>
आमं पक्वं तथा मांसं देयं स्याद्राजयक्ष्मणे।<br>
पृथ्वीधराय मांसानि कूष्माण्डानि च दापयेत् ।।  २६८.२३<br>
<br>
शर्करा पायसं दद्यादर्यम्णे पुनरेव हि।<br>
पञ्चगव्यं यवां श्चैव तिलाक्षतमयं चरुम् ।।  २६८.२४<br>
<br>
भक्ष्यं भोज्यञ्च विविधं ब्रह्मणे विनिवेदयेत्।<br>
एवं सम्पूजिता देवाः शान्तिं कुर्वन्ति ते सदा ।।  २६८.२५<br>
<br>
सर्वेभ्यः काञ्चनं दद्याद् ब्रह्मणे गां पयस्विनीम्।<br>
राक्षसीनां बलिर्देयो अपि यादृक् यथा श्रुणु ।।  २६८.२६<br>
<br>
मांसोदनं घृतं पद्म केसरं रुधिरान्वितम्।<br>
ईशानभागमाश्रित्य चरक्यै विनिवेदयेत् ।।  २६८.२७<br>
<br>
मांसौदनञ्च रुधिरं हरिद्रौदनमेव च।<br>
आग्नेयीं दिशमाश्रित्यं विदार्यै विनिवेदयेत् ।।  २६८.२८<br>
<br>
दध्योदनं स रुधिरमस्थिखण्डैश्च संयुतम्।<br>
पीतरक्तं बलिं दद्यात् पूतनायै सरक्षसे ।।  २६८.२९<br>
<br>
वायव्यां पापराक्षस्यै मत्स्यमांसं सुरासवम्।<br>
पायसञ्चापि दातव्यं स्वनाम्ना सर्वतः क्रमात् ।।  २६८.३०<br>
<br>
नमस्कारान्त युक्तेन प्रणवाद्येन संयुतः।<br>
ततः सर्वौषधी-स्नानं यजमानस्य कारयेत् ।।  २६८.३१<br>
<br>
द्विजान् सुपुजयेद् भक्त्या ये चान्ये गृहमागताः।<br>
एतद्वास्तूपशमनं कृत्वा कर्म समारभेत् ।।  २६८.३२<br>
<br>
प्रासादभवनोद्यान प्रारम्भे विनिवर्तने।<br>
पुरुवेश्मप्रवेशेषु सर्वदोषापनुत्तये ।।  २६८.३३<br>
<br>
रक्षोघ्नपावमानेन सूक्तेन भवनादिकम्।<br>
नृत्यमङ्गलवाद्येन कुर्य्यात् ब्राह्मणवाचनम् ।।  २६८.३४<br>
<br>
अनेन विधिना यस्तु प्रतिसम्वत्सरं बुधः।<br>
गुहे वायतने कुर्य्यान्न स दुःखमवाप्नुयात् ।।  २६८.३५<br>
<br>
न च व्याधिभयं तस्य न च बन्धु धनक्षयः।<br>
जीवेद्वर्षशतं स्वर्गे कल्पमेकञ्च तिष्ठति ।।  २६८.३६<br>
