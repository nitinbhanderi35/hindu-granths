विभूतिद्वादशीव्रतकथनम्।<br>
<br>
नंदिकेश्वर उवाच।<br>
श्रृणु नारद! वक्ष्यामि विष्णोर्व्रतमनुत्तमम्। <br>
विभूतिद्वादशी नाम सर्वदेवनमस्कृतम्।। ९९.१ ।।<br>
<br>
कार्तिके चैत्रवैशाखे मार्गशीर्षे च फाल्गुने।<br>
आषाढे वा दशम्यान्तु शुक्लायां लघुभुङ्नरः। <br>
कृत्वा सायन्तनीं सन्ध्यां गृह्णीयान्नियमं बुधः।। ९९.२ ।।<br>
<br>
एकादश्यां निराहारः समभ्यर्च जनार्दनम्। <br>
द्वादश्यां द्विजसंयुक्तः करिष्ये भोजनं विभो!।। ९९.३ ।।<br>
<br>
तदविघ्नेन मे यातु सफलं स्याच्च केशव! <br>
नमो नारायणायेति वाच्यञ्च स्वपता निशि ।। ९९.४ ।।<br>
<br>
ततः प्रभात उत्थाय सावित्र्यष्टशतञ्जपेत्। <br>
पूजयेत् पुण्डरीकाक्षं शुक्लमाल्यानुलेपनैः।। ९९.५ ।।<br>
<br>
विभूतये नमः पादावशोकाय च जानुनी। <br>
नमः शिवायेत्यूरू च विश्वमूर्ते! नमः कटिम्।। ९९.६ ।।<br>
<br>
कन्दर्पाय नमो मेढ्रं फलं नारायणाय च। <br>
दामोदरायेत्युदरं वासुदेवाय च स्तनौ।। ९९.७ ।।<br>
<br>
माधवायेत्युरो विष्णोः कण्ठमुत्‌कण्ठिने नमः। <br>
श्रीधराय मुखं केशान् केशवायेति नारद!।। ९९.८ ।।<br>
<br>
पृष्ठं शार्ङ्गधरायेति श्रवणो वरदाय वै। <br>
स्वनाम्ना शङ्खचक्रासिगदाजलजपाणये।<br>
शिरः सर्वात्मने ब्रह्मन्! नम इत्यभिपूजयेत्।। ९९.९ ।।<br>
<br>
मत्स्यमुत्पलसंयुक्तं हैमं कृत्वा तु शक्तितः। <br>
उदकुम्भसमायुक्तमग्रतः स्थापयेद् बुधः।। ९९.१० ।।<br>
<br>
गुडपात्रं तिलैर्युक्तं सितवस्त्राभिवेष्टितम्। <br>
रात्रौ जागरणं कुर्य्यादितिहासकथादिना।। ९९.११ ।।<br>
<br>
प्रभातायान्तु शर्वर्यां ब्राह्मणाय कुटुम्बिने। <br>
सकाञ्चनोत्पलं देवं सोदकुम्भं निवेदयेत्।। ९९.१२ ।।<br>
<br>
यथा न मुच्यसे देव! सदा सर्वविभूतिभिः। <br>
तथा मामुद्धराशेष दुःखसंसारकर्दमात्।। ९९.१३ ।।<br>
<br>
दशावताररूपाणि प्रतिमासं क्रमान्मुने!। <br>
दत्तात्रेयं तथा व्यासमुत्पलेन समन्वितम्।। <br>
दद्यादेवं समा यावत्‌ पाषण्डानभिवर्जयेत्।। ९९.१४ ।।<br>
<br>
समाप्यैवं यथाशक्त्या द्वादश द्वादशीः पुनः। <br>
सम्वत्सरान्ते लवणपर्वतेन समन्विताम्।<br>
शय्यां दद्यान्मुनिश्रेष्ठ! गुरवे धेनुसंयुताम्।। ९९.१५ ।।<br>
<br>
ग्रामञ्च शक्तिमान्‌ दद्यात् क्षेत्रं वा भवनान्वितम्। <br>
गुरुं संपूज्य विधिवद्वस्त्रालङ्गारभूषणैः।। ९९.१६ ।।<br>
<br>
अन्यानपि यथाशक्त्या भोजयित्वा द्विजोत्तमान्। <br>
तर्पयेद्वस्त्रगोदानै रत्नौघधनसञ्चयैः।।<br>
अल्पवित्तो यथाशक्त्या स्तोकं स्तोकं समाचरेत्।। ९९.१७ ।।<br>
<br>
यश्चाप्यतीवनिः स्वः स्याद् भक्तिमान् माधवं प्रति। <br>
पुष्पार्चनविधानेन स कुर्याद्वत्सरद्वयम्।। ९९.१८ ।।<br>
<br>
अनेन विधिना यस्तु विभूतिद्वादशव्रतम्। <br>
कुर्यात् पापविनिर्मुक्तः पितॄणां तारयेच्छतम्।। ९९.१९ ।।<br>
<br>
जन्मनां शतसाहस्रं न शोकफलभाग्भवेत्। <br>
न च व्याधिर्भवेत्तस्य न दारिद्र्यबन्धनम्।<br>
वैष्णवो वाथ शैवो वा भवेज्जन्मनि जन्मनि।। ९९.२० ।।<br>
<br>
यावद्युगसहस्राणां शतमष्टोत्तरं भवेत्। <br>
तावत्‌ स्वर्गे वसेद्‌ब्रह्मन्!भूपतिश्च पुनर्भवेत्।। ९९.२१ ।।<br>
