तारकासुरोपाख्याने देवासुरयुद्धवर्णनम्।<br>
<br>
सूत उवाच।<br>
तस्मिन् विनिहते दैत्ये ग्रसने लोकनायके।<br>
निर्मर्यादमयुध्यन्त हरिणा सह दानवाः ।। १५२.१<br>
<br>
पट्टिशैर्मुशलैः पाशैर्गदाभिः कुशलैरपि।<br>
तीक्ष्णाननैश्च नाराचैश्चक्रैः शक्तिभिरेव च ।। १५२.२<br>
<br>
तानस्त्रान् दानवैर्मुक्तान् चित्रयोधी जनार्दनः। <br>
एकैकं शतशश्चक्रे बाणैरग्निद्विजोपमैः ।। १५२.३<br>
<br>
ततः क्षीणायुधप्राया दानवा भ्रान्तचेतसः।<br>
अस्त्राण्यादातुमभवन्न समर्था यदा रणे।। १५२.४<br>
<br>
तदा मृतैर्गजैरश्वैर्जनार्दनमयोधयन्।<br>
समन्तात् कोटिशो दैत्याः सर्वतः प्रत्ययोधयन् ।। १५२.५<br>
<br>
बहु कृत्वा वपुर्विष्णुः किञ्चिच्छ्रान्त भुजोऽभवत्।<br>
उवाच च गरुत्मन्तं तस्मिन्सुतुमुले रणे ।। १५२.६<br>
<br>
गरुत्मन्! कच्चिदश्रान्तस्त्वमस्मिन्नपि साम्प्रतम्।<br>
यद्यश्रान्तोऽसि तद्याहि मथनस्य रथम्प्रति ।। १५२.७<br>
<br>
श्रान्तोऽस्यथ मुहूर्तन्त्वं रणादपसृतो भव।<br>
इत्युक्तो गरुडस्तेन विष्णुना प्रभविष्णुना ।। १५२.८<br>
<br>
आससाद रणे दैत्यं मथनं घोरदर्शनम्। <br>
दैत्यस्त्वभिमुखं दृष्ट्वा शङ्ख वक्र गदाधरम् ।। १५२.९<br>
<br>
जघान भिन्दिपालेन शितबाणेन वक्षसि।<br>
तत् प्रहारमचिन्त्यैव विष्णुस्तस्मिन् महाहवे ।। १५२.१०<br>
<br>
जघान पञ्चभिर्बाणैर्मार्जितैश्च शिलाशितैः।<br>
पुनर्दशभिराकृष्टैः तं तताड स्तनान्तरै ।। १५२.११<br>
<br>
विद्धो मर्मसु दैत्येन्द्रो हरिबाणैरकम्पत।<br>
स मुहूर्तं समाश्वास्य जग्राह परिघन्तदा ।। १५३.१२<br>
<br>
जघ्ने जनार्दने चापि परिघेणाग्निवर्चसा।<br>
विष्णुस्तेन प्रहारेण किञ्चिदाघूर्णितोऽभवत् ।। १५३.१३<br>
<br>
ततः क्रोधविवृत्ताक्षो गदाञ्जग्राह माधवः।<br>
मथनं सरथं रोषान्निष्पिपेषाथ रोषितः ।। १५२.१४<br>
<br>
स पपाताथ दैत्येन्द्रः क्षयकालेऽचलो यथा।<br>
यस्मिन्निपतिते भूमौ दानवे वीर्यशालिनि ।। १५२.१५<br>
<br>
अवसादं ययुर्दैत्याः कर्दमे करिणो यथा।<br>
ततस्तेषु विपन्नेषु दानवेष्वतिमानिषु ।। १५२.१६<br>
<br>
कोपरक्ततया नाम महिषो दानवेश्वरः।<br>
प्रत्युद्ययौ हरिं रौद्रः स्वबाहुबलमास्थितः ।। १५२.१७<br>
<br>
तीक्ष्णधारेण शूलेन महिषो हरिमर्दयन्।<br>
शक्त्या च गरुडं वीरो महिषोऽभ्यहनद्धृदि।। १५२.१८<br>
<br>
ततो व्यावृत्तवदनं महाचलगुहानिभम्।<br>
यस्तु मैच्छद्रणे दैत्यः स गरुत्मन्तमच्युतम् ।। १५२.१९<br>
<br>
अथाच्युतोऽपि विज्ञाय दानवस्य चिकीर्षितम्।<br>
वदनं पूरयामास दिव्यैरस्त्रैर्महाबलः ।। १५२.२०<br>
<br>
महिषस्याथ ससृजे बाणौघं गरुडध्वजः।<br>
पिधाय वदनं दिव्यैर्दिव्यास्त्रपरिमन्त्रितैः।। १५२.२१<br>
<br>
स तैर्बाणैरभिहतो महिषोऽचलसन्निभः।<br>
परिवर्तितकायोऽधः पपात न ममार च ।। १५२.२२<br>
<br>
महिषं पतितं दृष्ट्वा भूमौ प्रोवाच केशवः।<br>
महिषासुर!मत्तस्त्वं वधन्नास्त्रैरिहार्हसि ।। १५२.२३<br>
<br>
योषिद्वध्यः पुरोक्तोऽसि साक्षात् कमलयोनिना<br>
उत्तिष्ठ जीवितं रक्ष गच्छास्मात् सङ्गराद् द्रुतम् ।। १५२.२४<br>
<br>
तस्मिन् पराङ्मुखे दैत्ये महिषे शुम्भदानवः।<br>
सन्दष्टौष्ठपुटः कोपाद् भ्रुकुटी कुटिलाननः ।। १५२.२५<br>
<br>
निर्मथ्य पाणिना पाणि धनुरादाय भैरवम्।<br>
सज्जञ्चकार स धनुः शरांश्चाशी- विषोपमान् ।। १५२.२६<br>
<br>
स चित्रयोधी दृढमुष्टिपातस्ततस्तु विष्णुं गरुडञ्च दैत्यः।<br>
बाणैर्ज्वलद्वह्निशिखानिकाशैः क्षिप्तैरसंख्यैः परिघातहीनैः ।। १५२.२७<br>
<br>
विष्णुश्च दैत्येन्द्रशराहतोऽपि भुशुण्डिमादाय कृतान्त तुल्याम्।<br>
तया भुशुण्ड्या च पिपेष मेषं शुम्भस्य पत्रं धरणीधराभम् ।। १५२.२८<br>
<br>
तस्मादवप्लुत्य हताच्च मेषाद् भूमौ पदातिः स तु दैत्यनाथः।<br>
ततो महीस्थस्य हरिः शरौघान् मुमोच कालानल तुल्यभासः ।। १५२.२९<br>
<br>
शरैस्त्रिभिस्तस्य भुजं बिभेद षड्भिश्च शीर्षं दशभिश्च केतुम्।<br>
विष्णुर्विकृष्टैः श्रवणावसानं दैत्यस्य विव्याध विवृत्तनेत्रः ।। १५२.३०<br>
<br>
स तेन बिद्धो व्यथितो बभूव दैत्येश्वरो विस्रुतशोणितौघः।<br>
ततोऽस्य किञ्चिच्चलितस्य धैर्यादुवाच शङ्खाम्बुज शार्ङ्गपाणिः ।। १५२.३१<br>
<br>
कुमारिवध्योऽसि रणं विमुञ्च शुम्भासुर! स्वल्पतरैरहोभिः।<br>
वधं न मत्तोऽर्हसि चेह मूढ! वृथैव किं युद्धसमुत्सुकोऽसि ।। १५२.३२<br>
<br>
शुम्भो वचा विष्णुमुखान्निशम्य निमिश्च निष्पेष्टुमियेष विष्णुम्।<br>
गदामथोद्यम्य निमिः प्रचण्डां जघान गाढां गरुडं शिरस्तः ।। १५२.३३<br>
<br>
जम्भोऽपि विष्णुं परिघेण मूर्ध्नि प्ररुष्टरत्नौघ विचित्रभासा।<br>
तौ दानवाभ्यां विषमैः प्रहारैर्निपेतुरुर्व्यां घनपावकाभौ ।। १५२.३४<br>
<br>
तत्कर्म दृष्ट्वा दितिजास्तु सर्वे जगर्जुरुच्चैः कृतसिंहनादाः।<br>
धनूंषि चास्फोट्य खुराभिघातैर्व्यदारयन् भूमिमपि प्रचण्डाः।<br>
वासांसि चैवादुधुवुः परे तु दध्मुश्च शङ्खानकगोमुखौघान् ।। १५२.३५<br>
<br>
अथ संज्ञामवाप्याशु गरुडोऽपि स केशवः।<br>
पराङ्मुखो रणात्तस्मात् पलायत महाजवः।।१५२.३६<br>
