हैमवतीनदीमाहात्म्यवर्णनम्।<br>
सूत उवाच।<br>
स ददर्शनदीं पुण्यां दिव्यां हैमवतीं शुभाम्। <br>
गन्धर्वैश्च समाकीर्णां नित्यं शक्रेणसेविताम्॥ ११६.१ ॥<br>
<br>
सुरेभमदसंसिक्तां समन्तात्तु विराजिताम्। <br>
मध्येन शक्रचापाभां तस्मिन्नहनि सर्वदा॥ ११६.२ ॥<br>
<br>
तपस्विशरणोपेतां महाब्राह्मणसेविताम्। <br>
ददर्श तपनीयाभां महाराजः पुरूरवाः॥ ११६.३ ॥<br>
<br>
सितहंसावलिच्छन्नाङ्काशचामरराजिताम्। <br>
साभिषिक्तामिव सतां पश्यन्प्रीतिं परां ययौ॥ ११६.४ ॥<br>
<br>
पुण्यां सुशीतलां हृद्यां मनसः प्रतिवर्द्धिनीम्। <br>
क्षयवृद्धियुतां रम्यां सोममूर्त्तिमिवापराम्॥ ११६.५ ॥<br>
<br>
सुशीतशीघ्रपानीयां द्विजसङ्घनिषेविताम्। <br>
सुतां हिमवतः श्रेष्ठां चञ्चद्वीचि विराजिताम्॥ ११६.६ ॥<br>
<br>
अमृतस्वादुसलिलान्तापसैरुपशोभिताम्। <br>
स्वर्गारोहणनिः श्रेणीं सर्वकल्मषनाशिनीम्॥ ११६.७ ॥<br>
<br>
अग्य्रां समुद्रमहिषीं महर्षिगणसेविताम्। <br>
सर्वलोकस्य चौत्सुक्यकारिणीं सुमनोहराम्॥ ११६.८ ॥<br>
<br>
हितां सर्वस्य लोकस्य नाकमार्गं प्रदायिकाम्। <br>
गोकुलाकुलतीरान्तां रम्यां शैवालवर्जिताम्॥ ११६.९ ॥<br>
<br>
हंससारससंघुष्टां जलजैरुपशोभिताम्। <br>
आवर्तनाभिगम्भीरां द्वीपोरुजघनस्थलीम्॥ ११६.१० ॥<br>
<br>
नीलनीरजनेत्राभां उत्फुल्लकमलाननाम्। <br>
हिमाभफेनवसनाञ्चक्रवाकाधरां शुभाम्॥ <br>
बलाकापङ्‌क्तिदशनाञ्चलन्मत्स्यावलिभ्रुवम्॥ ११६.११ ॥<br>
<br>
स्वजलोद्‌भूतमातङ्गरम्यकुम्भपयोधराम्। <br>
हंसनूपुरसंघुष्टां मृणालवलयावलीम्॥ ११६.१२ ॥<br>
<br>
तस्यां रूपमहोन्मत्ता गन्धर्वानुगताः सदा। <br>
मध्याह्नसमये राजन्! क्रीड़न्त्यप्सरसाङ्गणाः॥ ११६.१३ ॥<br>
<br>
तामप्सरोविनिर्मुक्तं वहन्तीं कुङ्कुमं शुभम्। <br>
स्वतीरद्रुमसम्भूतनानावर्णसुगन्धिनीम्॥ ११६.१४ ॥<br>
<br>
तरङ्गव्रतसंक्रान्त सूर्य्यमण्डलदुर्द्रृशम्। <br>
सुरेभजनिताघातविकूलद्वयभूषिताम्॥ ११६.१५ ॥<br>
<br>
शक्रेभगण्डसलिलैर्देवस्त्रीकुलचन्दनैः <br>
संयुतं सलिलं तस्याः षट्‌पदैरुपसेव्यते॥ ११६.१६ ॥<br>
<br>
तस्यास्तीरभवा वृक्षाः सुगन्धकुसुमाच्चिताः। <br>
तथापकृष्टसम्भ्रान्तभ्रमरस्तनिताकुलाः॥ ११६.१७ ॥<br>
<br>
यस्यास्तीरे रितं यान्ति सदा कामवशा मृगाः। <br>
तपोधनाश्च ऋषयस्तथा देवाः सहाप्सराः॥ ११६.१८ ॥<br>
<br>
लभन्ते यत्र पूताङ्गा देवेभ्यः प्रतिमानिताः। <br>
स्त्रियश्च नाकबहुलाः पद्मेन्दुप्रतिमाननः॥ ११६.१९ ॥<br>
<br>
या बिभर्ति सदा तोयं देवसंघैरपीड़ितम्। <br>
पुलिन्दैर्नृपसङ्घैश्च व्याघ्रवृन्दैरपीड़ितम्॥ ११६.२० ॥<br>
<br>
सतामरसपानीयां सतारगगनामलाम्। <br>
सतां पश्यन् ययौ राजा सतामीप्सितकामदाम्॥ ११६.२१ ॥<br>
<br>
यस्यास्तिररुहैः काशैः पूर्णैश्चन्द्रांशुसन्निभैः। <br>
राजते विविधाकारैः रम्यं तीरं महाद्रुमैः॥<br>
या सदा विविधैर्विप्रैर्देवैश्चापि निषेव्यते॥ ११६.२२ ॥<br>
<br>
या च सदा सकलोघविनाशं भक्तजनस्य करोत्यचिरेण।<br>
यानुगता सरितां हिकदम्बैर्यानुगता सततं हि मुनीन्द्रैः॥ ११६.२३ ॥<br>
<br>
या हि सुतानिव पाति मनुष्यान् या च युता सततं हिमसंधैः।<br>
या च युता सततं सुरवृन्दैर्या च जनैः स्वहिताय श्रिता वै॥ ११६.२४ ॥<br>
<br>
युक्ता च केसरिगणैः करिवृन्दजुष्टा सन्तानयुक्तसलिलापि सुवर्णयुक्ता।<br>
सूर्य्यांशुतापपरिवृद्धिविवृद्धशीता शीतांशुतुल्ययशसा दद्रृशे नृपेण॥ ११६.२५ ॥<br>
<br>
<br>
