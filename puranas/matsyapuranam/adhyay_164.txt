मनुमत्स्यसंवादवर्णनम्।<br>
<br>
ऋषय उचुः।<br>
कथितं नरसिंहस्य माहात्म्यं विस्तरेण च।<br>
पुनस्तस्यैव माहात्म्यमन्यद्विस्तरतो वद ॥ १६४.१<br>
<br>
पद्मरूपमभूदेतत् कथं हेममयं जगत्।<br>
कथञ्च वैष्णवी सृष्टिः पद्ममध्येऽभवत्पुरा ॥ १६४.२<br>
<br>
सूत उवाच।<br>
श्रुत्वा च नरसिंहस्य माहात्म्यं रविनन्दनः।<br>
विस्मयोत्फुल्ल नयनः पुनः प्रप्रच्छ केशवम्॥ १६४.३<br>
<br>
मनुरुवाच।<br>
कथं पाद्मे महाकल्पे तव पद्ममयं जगत्।<br>
जलार्णवगतस्येह नाभौ जातं जनार्दन! ॥ १६४.४<br>
<br>
प्रभावात् पद्मनाभस्य स्वपतः सागराम्भसि।<br>
पुष्करे च कथं भूता देवाः सर्षिगणाः पुरा ॥ १६४.५<br>
<br>
एनमाख्याहि निखिलं योगं योगविदाम्पते!।<br>
श्रृण्वतस्तस्य मे कीर्तिः न तृप्तिरुपजायते ॥ १६४.६<br>
<br>
कियता चैव कालेन शेते वै पुरुषोत्तमः।<br>
कियन्तं वा स्वपिति च कोऽस्य कालस्य सम्भवः ॥ १६४.७<br>
<br>
कियतावाथ कालेन ह्युत्तिष्ठति महायशाः।<br>
कथञ्चोत्थाय भगवान् सृजते निखिलं जगत् ॥ १६४.८<br>
<br>
के प्रजापतयस्तावदासन् पूर्वं महामुने!।<br>
कथं निर्मितवांश्चैव चित्रं लोकं सनातनम् ॥ १६४.९<br>
<br>
प्रथमेकार्णवे शून्ये नष्टस्थावरजङ्गमे।<br>
दग्धदेवासुरनरे प्रनष्टोरगराक्षसे ॥ १६४.१०<br>
<br>
नष्टानिलानले लोके नष्टाकाशमहीतले।<br>
केवलं गह्वरीभूते महाभूतविपर्यये ॥ १६४.११<br>
<br>
विभुर्महाभूतपतिर्महातेजा महाकृतिः।<br>
आस्ते सुरवरश्रेष्ठो विधिमास्थाय योगवित् ॥ १६४.१२<br>
<br>
श्रृणुयां परया भक्त्या ब्रह्मन्नेतदशेषतः।<br>
वक्तुमर्हसि धर्मिष्ठ!। यशो नारायणात्मकम् ॥ १६४.१३<br>
<br>
श्रद्धया चोपविष्टानां भगवान्!वक्तुमर्हसि।<br>
मत्स्य उवाच।<br>
नारायणस्य यशसः श्रवणे या तव स्पृहा ॥ १६४.१४<br>
<br>
तद्वंश्यान्वयभूतस्य न्याय्यं रविकुलर्षभ!।<br>
श्रृणुष्वादिपुराणेषु वेदेभ्यश्च यथाश्रुतम् ॥ १६४.१५<br>
<br>
ब्राह्मणानाञ्च वदतां श्रुत्वा वै सुमहात्मनाम्।<br>
यथा च तपसा दृष्ट्वा बृहस्पति समद्युतिः ॥ १६४.१६<br>
<br>
पराशरसुतः श्रीमान् गुरुर्द्वैपायनोऽब्रवीत्।<br>
तत्तेऽहं कथयिष्यामि यथाशक्ति यथाश्रुति ॥ १६४.१७<br>
<br>
यद्विज्ञातुं मया शक्यमृषिमात्रेण सत्तमाः!।<br>
कः समुत्सहते ज्ञातुं परं नारायणात्मकम् ॥ १६४.१८<br>
<br>
विश्वायनश्च यद्ब्रह्मा न देवयति तत्त्वतः।<br>
तत्कर्म्म विश्वदेदानां तद्रहस्यं महर्षिणाम् ॥ १६४.१९<br>
<br>
तमीज्यं सर्वयज्ञानां तत्तत्त्वं सर्वदर्शिनाम्।<br>
तदध्यात्मविदां चिन्त्यं नरकं न विकर्मिणाम् ॥ १६४.२०<br>
<br>
अधिदैवञ्च अध्यात्ममधियज्ञं सुसंज्ञितम्।<br>
तद्भूतमधिभूतञ्च तत्परं परमर्षिणाम् ॥ १६४.२१<br>
<br>
स यज्ञो वेदनिर्दिष्टस्तत्तपः कवयो विदुः।<br>
यः कर्ता कारको बुद्धिर्मनः क्षेत्रज्ञ एव च ॥ १६४.२२<br>
<br>
प्रणवः पुरुषः शास्ता एकश्चेति विभाव्यते।<br>
प्राणः पञ्चविधश्चैव ध्रुव अक्षर एव च ॥ १६४.२३<br>
<br>
कालः शाकश्च यन्ता च द्रष्टा स्वाध्याय एव च।<br>
उच्यते विविधैर्देवः स एवायं न तत्परम् ॥ १६४.२४<br>
<br>
स एव भगवान् सर्वं करोति विकरोति च।<br>
सोऽस्मान् कारयते सर्वान् सोऽत्येति व्याकुलीकृतान् ॥ १६४.२५<br>
<br>
यतामहे तमेवाद्यन्तमेवेच्छाम निर्वृताः।<br>
यो वक्ता यच्च वक्तव्यं यच्चाहं तद् ब्रवीमि वः ॥ १६४.२६<br>
<br>
श्रूयते यच्च वै श्राव्यं यच्चान्यत् परिजल्प्यते।<br>
याः कथाश्चैव वर्तन्ते श्रुतयो वाथ तत्पराः ॥ १६४.२७<br>
<br>
विश्वं विश्वपतिर्यश्च स तु नारायणः स्मृतः।<br>
यत् सत्यं यदमृतमक्षरं परं यत् यद्भूतं परममिदं च यद् भविष्यत् ।<br>
यत् किञ्चिच्चरमचरं यदस्ति चान्यत् तत् सर्वं पुरुषवरः प्रभुः पुराणः ॥ १६४.२८<br>
