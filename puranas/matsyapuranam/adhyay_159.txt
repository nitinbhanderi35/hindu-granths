कुमारोत्पत्तिवर्णनम् देवकृतकुमारस्तुतिश्च।<br>
<br>
सूत उवाच।<br>
वामं विदार्य निष्क्रान्तः सुतो देव्याः पुनः शिशुः।<br>
स्कन्दाच्च वदने वह्नेः शुक्रात् सुवदनोऽरिहा ॥ १५९.१<br>
<br>
कृत्तिका मेलनादेव शाखाभिः सविशेषतः।<br>
शाखाभिधाः समाख्याताः षट्षु वक्त्रेषु विस्तृताः ॥ १५९.२<br>
<br>
यतस्ततो विशाखोऽसौ ख्यातो लोकेषु षण्मुखः।<br>
स्कन्दो विशाखः षड्वक्त्रो कार्त्तिकेयश्च विश्रुतः ॥ १५९.३<br>
<br>
चैत्रस्य बहुले पक्षे पञ्चदश्यां महाबलौ।<br>
संभूतावर्क सदृशौ विशाले शरकानने ॥ १५९.४<br>
<br>
चैत्रस्यैव सिते पक्षे पञ्चम्यां पाकशासनः।<br>
बालकाभ्याञ्चकारैकं मत्वा चामरभूतये ॥ १५९.5<br>
<br>
तस्यामेव ततः षष्ट्यामभिषिक्तो गुहः प्रभुः।<br>
सर्वैरमरसङ्घातैः ब्रह्मेन्द्रोपेन्द्र भास्करैः ॥ १५९.६<br>
<br>
गन्धमाल्यैः शुभैर्धूपैस्तथा क्रीडनकैरपि।<br>
छत्रैश्चामरजालैश्च भूषणैश्च विलेपनैः ॥ १५९.७<br>
<br>
अभ्यर्चितो विधानेन यतावत्षण्मुखः प्रभुः।<br>
सुतामस्मै ददौ शक्रो देवसेनेति विश्रुताम् ॥ १५९.८<br>
पत्न्यर्थं देवदेवस्य ददौ विष्णुस्तदायुधान्।<br>
यक्षाणां दशलक्षाणि ददावस्मै धनाधिपः ॥ १५९.९<br>
<br>
ददौ हुताशनस्तेजो ददौ वायुश्च वाहनम्।<br>
ददौ क्रीडनकन्त्वष्टा कुक्कुटं कामरूपिणम्॥ १५९.१०<br>
<br>
एवं सुरास्तु ते सर्वे परिवारमनुत्तमम्।<br>
ददुर्मुदितचेतस्काः स्कन्दायादित्यवर्चसे ॥ १५९.११<br>
<br>
जानुभ्यामवनौ स्थित्वा सुरसङ्घास्तमस्तुवन्।<br>
स्तोत्रेणानेन वरदं षण्मुखं मुख्यशः सुराः ॥ १५९.१२<br>
<br>
देवा ऊचुः।<br>
नमः कुमाराय महाप्रभाय स्कन्दाय च स्कन्दित दानवाय।<br>
नवार्कविद्युद्द्युतये नमोऽस्तु नमोस्तु ते षण्मुख कामरूप&nbsp;!!॥ १५९.१३<br>
<br>
पिनद्धनानाभरणाय भर्त्रे नमो रणे दारुण दारुणाय।<br>
नमोऽस्तु तेऽर्कप्रतिमप्रभाय नमोऽस्तु गुह्याय गुहाय तुभ्यम् ॥ १५९.१४<br>
<br>
नमोऽस्तु त्रैलोक्यभयापहाय नमोऽस्तु ते बालकृपापराय।<br>
नमो विशालामल लोचनाय नमो विशाखाय महाव्रताय ॥ १५९.१5<br>
<br>
नमो नमस्तेऽस्तु मनोहराय नमो नमस्तेऽस्तु रणोत्कटाय।<br>
नमो मयूरोज्ज्वलवाहनाय नमोऽस्तु केयूरवराय तुभ्यम् ॥ १५९.१६<br>
<br>
नमो धृतोदग्रपताकिने नमो नमः प्रभावप्रणताय तेऽस्तु।<br>
नमो नमस्ते वरवीर्यशालिने क्रियापराणां भवभव्यमूर्तये ॥ १५९.१७<br>
<br>
क्रियापरा यज्ञपतिञ्च स्तुत्वा विरेमुरेव त्वमराधिपाद्याः।<br>
एवं तदा षड्वदनन्तु सेन्द्रा मुदा सुतुष्टश्च गुहस्ततस्तान्।<br>
निरीक्ष्य नेत्रैरमरैः सुरेशान् शत्रून् हनिष्यामि गतज्वराःस्थ॥ १५९.१८<br>
<br>
कुमार उवाच।<br>
कं वः कामं प्रयच्छामि देवता! ब्रूत निर्वृताः।<br>
यद्यप्यसाध्यं हृद्यं वो हृदये चिन्तितम्परम् ॥ १५९.१९<br>
<br>
इत्युक्तास्तु सुरास्तेन स्तुत्वा प्रणतमौलयः।<br>
सर्व एव महात्मानं गुहं तद्गतमानसाः ॥ १५९.२०<br>
<br>
दैत्येन्द्रस्तारको नाम सर्वामर कुलान्तकृत्।<br>
बलवान् दुर्जयो दुष्टो दुराचारोऽतिकोपनः ॥ १५९.२१<br>
<br>
तमेव जहि हृद्योऽर्थं एषोऽस्माकं भयापह!।<br>
एवमुक्तस्तथेत्युक्त्वा सर्वामर पदानुगः ॥ १५९.२२<br>
<br>
जगाम जगतां नाथ स्तूयमानोऽमरेश्वरैः। <br>
तारकस्य वधार्थाय जगतः कण्टकस्य वै ॥ १५९.२३<br>
<br>
ततश्च प्रेषयामास शक्रो लब्धसमाश्रयः।<br>
दूतं दानवसिंहस्य परुषाक्षरवादिनम् ॥ १५९.२४<br>
<br>
स तु गत्वाब्रवीद्दैत्यं निर्भयो बीमदर्शनः।<br>
शक्रस्त्वामाह देवेशो दैत्यकेतो! दिवस्पतिः ॥ १५९.२5<br>
<br>
तारकासुर! तच्छ्रुत्वा घट शक्त्या यथेच्छया।<br>
यज्जगद्दलनादाप्तं किल्बिषं दानव! त्वया ॥ १५९.२६<br>
<br>
तस्याहं शासकस्तेऽद्य राजास्मि भुवनत्रये।<br>
श्रुत्वैतद्दूतवचनं कोपसंरक्तलोचनः ॥ १५९.२७<br>
<br>
उवाच दूतं दुष्टात्मा नष्टप्रायविभूतिकः।<br>
दृष्टं ते पौरुषं शक्र! रणेषु शतशो मया ॥ १५९.२८<br>
<br>
निस्त्रपत्वान्न ते लज्जा विद्यते शक्र! दुर्मते!।<br>
एवमुक्ते गते दूते चिन्तयामास दानवः ॥ १५९.२९<br>
<br>
नालव्धसंश्रयः शक्रो वक्तुमेव हि चार्हति।<br>
जितः स शक्रो नोऽकस्माज्जायते संश्रयाश्रयः ॥ १५९.३०<br>
<br>
निमित्तानि च दुष्टानि सोऽपश्यद्दुष्टचेष्टितः।<br>
पांसुवर्षमसृक्पातं गगनादवनीतले॥ १५९.३१<br>
<br>
भुजनेत्रप्रकम्पं च वक्त्रशोषं मनोभ्रमम्।<br>
स्वकान्ता वक्त्रपद्मानां म्लानताञ्च व्यलोकयत् ॥ १५९.३२<br>
<br>
दुष्टांश्च प्राणिनो रौद्रान् सोऽपश्यद् दुष्टवेदिनः।<br>
तदचिन्त्वैव दितिजो न्यस्तचिन्तोऽभवत् क्षणात् ॥ १५९.३३<br>
<br>
यावद्रजघटाघण्टा रणत्काररवोत्कटाम्।<br>
तद्वत्तुरगसङ्घात क्षुण्ण भूरेणु पिञ्जराम् ॥ १५९.३४<br>
<br>
चञ्चलस्यन्दनोदग्र ध्वजराजि विराजिताम्।<br>
विमानैश्चाद्भुताकारे श्चलितामरचामरैः ॥ १५९.३5<br>
<br>
तां भूषणनिबद्धाञ्च किन्नरोद् गीतनादिताम्।<br>
नानानाक तरूत्फुल्ल कुसुमापीडधारिणीम् ॥ १५९.३६<br>
<br>
विकोशास्त्रपरिष्कारां वर्म्मनिर्मलदर्शनाम्।<br>
वन्द्युद्धुष्टस्तुतिरवां नानावाद्य निनादिताम् ॥ १५९.३७<br>
<br>
सेनां नाकसदां दैत्यः प्रासादस्थो व्यलोकयत्।<br>
चिन्तयामास स तदा किंचिदुद्भ्रान्तमानसः ॥ १५९.३८<br>
<br>
अपूर्वः को भवेद्योद्धा यो मया न विनिर्जितः।<br>
ततश्चिन्ताकुलो दैत्य सुश्राव कटुकाक्षरम् ॥ १५९.३९<br>
<br>
सिद्धबन्दिभिरुद्घुष्टमिदं हृदयदारणम्।<br>
अथ गाथा।<br>
जय अतुलशक्ति-दीघितिपिञ्जर!<br>
भुजदण्ड -चण्डरभस! सुखद! कुमुदकानन विकासनेन्दो!<br>
कुमार! जय दितिज-कुलमहोदधि-वडवानल! ॥ १५९.४०<br>
<br>
षण्मुख! मधुररवमयूररथ! सुरमुकुट कोटि घट्टित चरण नवाङ्कुरमहासन्!॥१५९.४१<br>
<br>
<br>
जय विशाख! विभो! जय सकललोकतारक!।<br>
स्कन्द! जय गौरीनन्दन! घण्टाप्रिय<br>
प्रिय! विशाख! विभो!धृतपताकप्रकीर्णपटल!। कनकभूषणभासुर दिनकरच्छाय!। १५९.४२<br>
<br>
जय जनितसंभ्रम लीलालूनाखिलाराते!<br>
जय सकललोकतारक! दितिजासुरवरतारकान्तक!।<br>
स्कन्द! जय बाल! सप्तवासर! जय भुवनावलिशोकविनाशन! ॥ १५९.४३
