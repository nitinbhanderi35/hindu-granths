<br>
ययात्युपाख्यानम्।<br>
<br>
शौनक उवाच।<br>
जरां प्राप्य ययातिस्तु स्वपुरं प्राप्य चैव हि। <br>
पुत्रं ज्येष्ठं वरिष्ठं च यदुमित्यब्रवीद्वचः।। ३३.१ ।।<br>
<br>
जरावली च मां तात! पलितानि च पर्यगुः। <br>
काव्यस्तयोशनसोः शापान्न च तृप्तोऽस्मि यौवने।। ३३.२ ।।<br>
<br>
त्वं यदो! प्रतिपद्यस्व पाप्मानञ्जरया सह। <br>
यौवनेन त्वदीयेन चरेयं विषयानहम्।। ३३.३ ।।<br>
<br>
पूर्णे वर्षसहस्रे तु त्वदीयं यौवनं त्वहम्। <br>
दत्त्वा संप्रतिपत्स्यामि पाप्मानञ्जरया सह।। ३३.४ ।।<br>
<br>
यदुरुवाच।<br>
सितश्मश्रुधरो दीनो जरसा शिथलीकृतः। <br>
बलीसन्ततगात्रश्च दुर्दर्शो दुर्बलः कृशः।। ३३.५ ।।<br>
<br>
अशक्तः कार्यकरणे परिभूतः स यौवने। <br>
सहोपजीविभिश्चैव तज्जरां नाभिकामये।। ३३.६ ।।<br>
<br>
सन्ति ते बहवः पुत्रा मत्तः प्रियतरा नृप!। <br>
जरां ग्रहीतुं धर्मज्ञ! पुत्रमन्यं वृणीष्व वै।। ३३.७ ।।<br>
<br>
ययातिरुवाच।<br>
यस्त्वं मे हृदयाज्जातो वयः स्वं न प्रयच्छसि। <br>
पापान्मातुलसम्बन्धाद् दुष्प्रजा ते भविष्यति।। ३३.८ ।।<br>
<br>
तुर्वसो! प्रतिपद्यस्व पाप्माऩञ्जरया सह। <br>
यौवनेन चरेयं वै विषयां स्तव पुत्रक!।। ३३.९ ।।<br>
<br>
पूर्णे वर्ष सहस्रे तु पुनर्दास्यामि यौवनम्। <br>
तथैव प्रतिपत्स्यामि पाप्मानञ्जरया सह।। ३३.१0 ।।<br>
<br>
न कामये जरां तात! कामभोगप्रणाशिनीम्। <br>
बलरूपान्तकरणीं बुद्धिमानविनाशिनीम्।। ३३.११ ।।<br>
<br>
यस्त्वं मे हृदयाज्जातो वयः स्वं न प्रयच्छसि। <br>
तस्मात् प्रजासमुच्छेदं तुर्वसो तव यास्यति।। ३३.१२ ।।<br>
<br>
संकीर्णश्चोरधर्मेषु प्रतिलोमचरेषु च। <br>
पिशिता शिषुलोकेषु नूनं राजा भविष्यसि।। ३३.१३ ।।<br>
<br>
गुरुदारप्रसक्तेषु तिर्यग्योनिरतेषु च। <br>
पशुधर्मिषु म्लेच्छेषु पापेषु प्रभविष्यसि।। ३३.१४ ।।<br>
<br>
एवं स तुर्वसुं शप्त्वा ययातिः सुतमात्मनः। <br>
शर्मिष्ठायाः सुतं ज्येष्ठ द्रुह्यं वचनमब्रवीत्।। ३३.१५ ।।<br>
<br>
दृह्य! त्वं प्रतिपद्यस्व वर्णरूपविनाशिनीम्। <br>
जरां वर्षसहस्रं मे यौवनं स्वं प्रयच्छताम्।। ३३.१६ ।।<br>
<br>
पूर्णो वर्षसहस्रे तु ते प्रदास्यामि यौवनम्। <br>
स्वं च दास्यामि भूयोऽहं पाप्मानञ्जरया सह।। ३३.१७ ।।<br>
<br>
न राज्यं न रथं नाश्वं जीर्णो भुङ्क्ते न च स्त्रियम्। <br>
न रागश्चास्य भवति तज्जरान्ते न कामये।। ३३.१८ ।।<br>
<br>
यस्त्वं मे हृदयाज्जातो वयः स्वं न प्रयच्छसि। <br>
तद्दृह्य! वै प्रियः कामो न ते संपत्स्यते क्वचित्।। ३३.१९ ।।<br>
<br>
नौरूपप्लवसञ्चारो यत्र नित्यं भविष्यति। <br>
अराज्यभोजशब्दं त्वं तत्र प्राप्स्यसि सान्वयः।। ३३.२0 ।।<br>
<br>
अनो! त्वं प्रतिपद्यस्व पाप्मानञ्जरया सह। <br>
एकं वर्षसहस्रन्तु चरेयं यौवनेन ते।। ३३.२१ ।।<br>
<br>
जीर्णः शिशुरिवादत्ते कालेऽन्नमशुचिर्यथा। <br>
न जुहोति च कालेऽग्नि तां जरा नाभिकामये।। ३३.२२ ।।<br>
<br>
यस्त्वं मे हृदयाज्जातो वयः स्वं न प्रयच्छसि। <br>
जरा दोष स्त्वयोक्तो यस्तस्मात् त्वं प्रतिपद्यसे।। ३३.२३ ।।<br>
<br>
प्रजाश्च यौवनं प्राप्ता विनश्यन्तिह्यनो! तव। <br>
अग्निप्रस्कन्दनगतस्त्वञ्चाप्येवं भविष्यसि।। ३३.२४ ।।<br>
<br>
पूरो! त्वं प्रतिपद्यस्व पाप्मानञ्जरया सह। <br>
त्वं मे प्रियतरः पुत्रस्त्वं वरीयान् भविष्यसि।। ३३.२५ ।।<br>
<br>
जरावली च मां तात!पलितानि च पर्यगुः। <br>
काव्यस्योशनसः शापात् न च तृप्तोस्मि यौवने।। ३३.२६ ।।<br>
<br>
किञ्चित् कालं चरेयं वै विषयान्वयसा तव। <br>
पूर्णे वर्षसहस्रे तु प्रतिदास्यामि यौवनम्।। ३३.२७ ।।<br>
<br>
स्वञ्चैव प्रतिपत्स्येऽहं पाप्मानं जरया सह। <br>
एवमुक्तः प्रत्युवाच पूरुः पितरमञ्जसा।। ३३.२८ ।।<br>
<br>
यथार्त्थत्वं महाराज! तत्करिष्यामि ते वचः। <br>
प्रतिपत्स्यामि ते राजन्! पाप्मानं जरया सह।। ३३.२९ ।।<br>
<br>
गृहाण यौवनं मत्तश्चर कामान् यथेप्सितान्।<br>
जरयाऽहं प्रतिच्छन्नो वयोरूपधरस्तव।।<br>
यौवनं भवते दत्त्वा चरिष्यामि यथेच्छया।। ३३.३0 ।।<br>
