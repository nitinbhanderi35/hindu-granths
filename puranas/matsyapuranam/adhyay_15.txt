पितृवंशानुकीर्त्तनम्।<br>
<br>
सूत उवाच।<br>
विभ्राजा नाम चान्येतु दिवि सन्ति सुवर्चसः। <br>
लोका बर्हिषदो यत्र पितरः सन्ति सुव्रताः॥ १५.१ ॥<br>
<br>
यत्र बर्हिण युक्तानि विमानानि सहस्रशः। <br>
सङ्कल्प्य बर्हिषो यत्र तिष्ठन्ति फलदायिनः॥ १५.२ ॥<br>
<br>
यत्राभ्युदय शालासु मोदन्ते श्राद्धदायिनः। <br>
यांश्च देवासुरगणा गन्धर्वाप्सरसां गणाः॥ १५.३ ॥<br>
<br>
यक्षरक्षोगणाश्चैव यजन्ति दिवि देवताः। <br>
पुलस्त्यपुत्राः शतशस्तपोयोगसमन्विताः॥ १५.४ ॥<br>
<br>
महात्मानो महाभागा भक्तानामभयप्रदाः। <br>
एतेषां पीवरी कन्या मानसी दिविविश्रुता॥ १५.५ ॥<br>
<br>
योगिनी योगमाता च तपश्चक्रे सुदारुणम्। <br>
प्रसन्नो भगवांस्तस्या वरं वव्रे तु सा हरेः॥ १५.६ ॥<br>
<br>
योगवन्तं सुरूपंच भर्तारं विजितेन्द्रियम्। <br>
देहि देव! प्रसन्नस्त्वं पतिं मे वदताम्वरम्॥ १५.७ ॥<br>
<br>
उवाच देवो भविता व्यासपुत्रो यदा शुकः।<br>
भविता तस्य भार्यात्वं योगाचार्यस्य सुव्रते॥ १५.८ ॥<br>
<br>
भविष्यति च ते कन्या कृत्वी नाम च योगिनी।<br>
पाञ्चालाधिपतेर्देया मानुष्यस्य त्वया तदा॥ १५.९ ॥<br>
<br>
जननी ब्रह्मदत्तस्य योगसिद्धा च गौस्मृता। <br>
कृष्णोगौरः प्रभुः शम्भुर्भविष्यन्ति च ते सुताः॥ १५.१० ॥<br>
<br>
महात्मानो महाभागा गमिष्यन्ति परम्पदम्। <br>
तानुत्पाद्यपुनर्योगात्सवरा मोक्षमेष्यसि॥ १५.११ ॥<br>
<br>
सुमूर्त्तिमन्तः पितरो वशिष्ठस्य सुता स्मृताः। <br>
नाम्ना तु मानसाः सर्वे सर्वे ते धर्म्ममूर्त्तयः॥ १५.१३ ॥<br>
<br>
ज्योतिर्भासिषु लोकेषु ये वसन्ति दिवः परम्। <br>
विराजमानाः क्रीडन्ति यत्र ते श्राद्धदायिनः॥ १५.१४ ॥<br>
<br>
सर्वकाम समृद्वेषु विमानेष्वपिपादजाः। <br>
किं पुनः श्राद्धदा विप्र भक्तिमन्तः क्रियान्विताः॥ १५.१५ ॥<br>
<br>
गौर्नाम कन्या येषान्तु मानसी दिवि राजते।<br>
शुकस्य दयिता पत्नी साध्यानां कीर्त्तिवर्द्धिनी॥ १५.१६ ॥<br>
<br>
मरीचिगर्भा नाम्ना तु लोका मार्तण्डमण्डले। <br>
पितरो यत्र तिष्ठन्ति हविष्मन्तोऽङ्गिरः सुताः॥ १५.१७ ॥<br>
<br>
तीर्थश्राद्धप्रदा यान्ति ये च क्षत्रियसत्तमाः। <br>
राज्ञान्तु पितरस्ते वै स्वर्ग मोक्ष फलप्रदाः॥ १५.१८ ॥<br>
<br>
एतेषां मानसी कन्या यशोदा लोकविश्रुता। <br>
पत्नी ह्यंशुमतः श्रेष्ठा स्नुषा पंचजनस्य च॥ १५.१९ ॥<br>
<br>
जनन्यथ दिलीपस्य भगीरथपितामही। <br>
लोकाः कामदुघा नाम कामभोगफलप्रदाः॥ १५.२० ॥<br>
<br>
सुस्वधा नाम पितरो यत्र तिष्ठन्ति सुव्रताः। <br>
आज्यपा नाम लोकेषु कर्दमस्य प्रजापतेः॥ १५.२१ ॥<br>
<br>
पुलहाङ्गज दायादा वैश्यास्तान् भावयन्ति च। <br>
यत्र श्राद्धकृताः सर्वे पश्यन्ति युगपद् गताः॥ १५.२२ ॥<br>
<br>
मातृ भ्रातृ पितृष्वसृ सखि सम्बन्धि बान्धवान्। <br>
अपि जन्मायुतैर्द्रृष्टाननुभूतान्सहस्रशः॥ १५.२३ ॥<br>
<br>
एतेषां मानसी कन्या विरजा नाम विश्रुता। <br>
या पत्नी नहुषस्यासीद्ययातेर्जननी तथा॥ १५.२४ ॥<br>
<br>
एकाष्टकाऽभवत् पश्चाद् ब्रह्मलोके गता सती।<br>
त्रय एते गणाः प्रोक्ताश्चतुर्थन्तु वदाम्यतः॥ १५.२५ ॥<br>
<br>
लोकास्तु मानसा नाम ब्रह्माण्डोपरि संस्थिताः।<br>
येषान्नु मानसी कन्या नर्मदा नाम विश्रुता॥ १५.२६ ॥<br>
<br>
सोमपा नाम पितरो यत्र तिष्ठन्ति शाश्वताः। <br>
कृत्वा सृष्ट्यादिकं सर्वं मानसे साम्प्रतं स्थिताः॥ १५.२७ ॥<br>
<br>
नर्मदा नाम तेषान्तु कन्या तोयवहासरित्। <br>
भूतानि या पावयति दक्षिणापथगामिनी॥ १५.२८ ॥<br>
<br>
तेभ्यः सर्वे तु मनवः प्रजाः सर्गेषु निर्मिताः। <br>
ज्ञात्वा श्राद्धानि कुर्वन्ति धर्माभावेऽपि सर्वदा॥ १५.२९ ॥<br>
<br>
तेभ्य एव पुनः प्राप्तुं प्रसादाद्योगसन्ततिम्। <br>
पितॄणामादिसर्गे तु श्राद्धमेवविनिर्मितम्॥ १५.३० ॥<br>
<br>
सर्वेषां राजतं पात्रमथवा रजतान्वितम्। <br>
दत्तं स्वधा पुरोधाय पितॄन् प्रीणाति सर्वदा॥ १५.३१ ॥<br>
<br>
अग्नीषोमयमानान्तु कार्य्यमाप्यायनं बुधैः। <br>
अग्न्यभावेऽपि विप्रस्य पाणावापि जलेऽथवा॥ १५.३२ ॥<br>
<br>
अजाकर्णेऽश्वकर्णे वा गोष्ठे वा सलिलान्तिके।<br>
पितॄणामम्बरं स्थानं दक्षिणा दिक् प्रशस्यते॥ १५.३३ ॥<br>
<br>
प्राचीनावीतमुदकं तिलाः सव्याङ्गमेव च। <br>
दर्भा मांसं च पाठीनं गोक्षीरं मधुरा रसाः॥ १५.३४ ॥<br>
<br>
खड्‌ग लोहामिषमधु कुशश्यामाकशालयः। <br>
यवनीवारमुद्गेक्षु शुक्लपुष्पघृतानि च॥ १५.३५ ॥<br>
<br>
वल्लभानि प्रशस्तानि पितॄणामिहसर्वदा। <br>
द्वेष्याणि सम्प्रवक्ष्यामि श्राद्धे वर्ज्यानि यानि तु॥ १५.३६ ॥<br>
<br>
मसूरशणनिष्पावराजमाषकुसुम्भिकाः। <br>
पद्मबिल्वार्कधत्तूर पारिभद्राट्टरूषकाः॥ १५.३७ ॥<br>
<br>
न देयाः पितृकार्येषु पयश्चाजाविकं तथा। <br>
कोद्रवोदारचणकाः कपित्थं मधुकातसी॥ १५.३८ ॥<br>
<br>
एतान्यपि न देयानि पितृभ्यः प्रियमिच्छता।<br>
पितॄन् प्रीणाति यो भक्त्या ते पुनः प्रीणयन्ति तम्॥ १५.३९ ॥<br>
<br>
यच्छन्ति पितरः पुष्टिं स्वर्गारोग्यं प्रजाफलम्।<br>
देवकार्यादपि पुनः पितृकार्य्यं विशिष्यते॥ १५.४० ॥<br>
<br>
देवानाञ्चपितरः पूर्वमाप्यायनं स्मृतम्। <br>
शीघ्रप्रसादास्त्वक्रोधा निःशस्त्राः स्थिरसौहृदाः॥ १५.४१ ॥<br>
<br>
शान्तात्मानः शौचपराः सततं प्रियवादिनः। <br>
भक्तानुरक्ताः सुखदाः पितरः पूर्वदेवताः॥ १५.४२ ॥<br>
<br>
हविष्मतामाधिपत्ये श्राद्धदेवः स्मृतो रविः। <br>
एतद्वः सर्वमाख्यातं पितृवंशानुकीर्त्तनम्॥ <br>
पुण्यं पवित्रमायुष्यं कीर्त्तनीयं सदा नृभिः॥ १५.४३ ॥<br>
