<br>
भवननिर्माणवर्णनम्।<br>
<br>
सूत उवाच।<br>
चतुः शालं प्रवक्ष्यामि स्वरूपन्नामतस्तथा।<br>
चतुः शालञ्चतुर्द्वारैरलिन्दैः सर्वतोमुखम् ।। २५४.१<br>
<br>
नाम्ना तत् सर्वतो भद्रं शुभं देवनृपालये।<br>
पश्चिमद्वारहीनञ्च नन्द्यावर्तः प्रचक्षते ।। २५४.२<br>
<br>
दक्षिणद्वारहीनन्तु वर्द्धमानमुपाहृतम्।<br>
पूर्वद्वारविहीनं नत्स्वस्तिकं नाम विश्रुतम् ।। २५४.३<br>
<br>
रुचकं चोत्तरद्वारविहीनं तत्प्रचक्षते।<br>
सौम्यशाला विहीनं यत्त्रिशालं धान्यकञ्च तत् ।। २५४.४<br>
<br>
क्षेमवृद्धिकरं नॄणां बहुपुत्रफलप्रदम्।<br>
शालया पूर्वया हीनं सुक्षेत्रमिति विश्रुतम् ।। २५४.५<br>
<br>
धन्यं यशस्यमायुष्यं शोकमोह विनाशनम्।<br>
शालया याम्यया हीनं यद्विशालं तु शालया ।। २५४.६<br>
<br>
कुलक्षयकरं नॄणां सर्वव्याधिविनाशनम्।<br>
हीनं पश्चिमया यत्तु पक्षघ्नं नाम तत्पुनः ।। २५४.७<br>
<br>
मित्र बन्धून् सुतान् हन्त तथा सर्वभयापहम्।<br>
याम्यापराभ्यां शालाभ्यां धनधान्यफलप्रदम् ।। २५४.८<br>
<br>
क्षेमवृद्धिकरं नॄणां तथा पुत्र फलप्रदम्।<br>
यम सूर्यञ्च विज्ञेयं पश्चिमोत्तरसालिकम् ।। २५४.९<br>
<br>
राजाग्निभयदं नॄणां कुलक्षयकरं च यत्।<br>
उदक्पूर्वे तु शालेहं दण्डाख्ये यत्र तद्भवेत् ।। २५४.१०<br>
<br>
अकालमृत्युभयदं परचक्रभयावहम्।<br>
धनाख्यं पूर्वयाम्याभ्यां शालाभ्यां यद्विशालकम्।। २५४.११<br>
<br>
तच्छस्त्रभयदं नॄणां पराभवभयावहम्।<br>
चुल्लीपूर्वा पराभ्यां तु साभवेन्मृत्युसूचनी ।। २५४.१२<br>
<br>
वैधव्यदायकं स्त्रीणामनेकभयकारकम्।<br>
कार्यमुत्तरयाम्याभ्यां शालाभ्यां भयदं नृणाम् ।। २४३.१३<br>
<br>
सिद्धार्थवज्रवर्ज्याणि विशालानि सदा बुधैः।<br>
अथातः संप्रवक्ष्यामि भवनं पृथिवीपतेः ।। २५४.१४<br>
<br>
पञ्चप्रकारं तत्प्रोक्तमुत्तमादि विभेदतः।<br>
अष्टोत्तरं हस्तशतं विस्तरश्चोत्तमो मतः ।। २५४.१५<br>
<br>
चतुर्ष्वन्येषु विस्तारो हीयते चाष्टभिः करैः।<br>
चतुर्थांशाधिकं दैर्घ्यं पञ्चस्वपि निगद्यते ।। २५४.१६<br>
<br>
युवराजस्य वक्ष्यामि तथा भवनपञ्चकम्।<br>
षड्भिः षड़्भिस्तथाशीति हीयते तत्र विस्तरात् ।। २५४.१७<br>
<br>
त्र्यंशेन चाधिकं दैर्घ्यं पञ्चस्वपि निगद्यते।<br>
सेनापतेः प्रवक्ष्यामि तथा भवनपञ्चकम् ।। २५४.१८<br>
<br>
चतुः षष्टिस्तु विस्तारात् षड्भिः षड्भिस्तु हीयते।<br>
पञ्चस्वेतेषु दैर्घ्यञ्च षड्भागेनाधिकं भवेत् ।। २५४.१९<br>
<br>
मन्त्रिणामथ वक्ष्यामि तथा भवनपञ्चकम्।<br>
चतुश्चतुभिर्हीना स्यात् करषष्टिः प्रविस्तरे ।। २५४.२०<br>
<br>
अष्टांशेनाधिकं दैर्घ्यं पञ्चस्वपि निगद्यते।<br>
सामन्तामात्यलोकानां वक्ष्ये भवनपञ्चकम् ।। २५४.२१<br>
<br>
चत्वारिंशत्तथाष्टौ च चतुर्भिर्हीयते क्रमात्।<br>
चतुर्थांशाधिकं दैर्घ्यं पञ्चस्वेतेषु शस्यते ।। २५४.२२<br>
<br>
शिल्पिनां कञ्चुकीनाञ्च वेश्यानां गृहपञ्चकम् ।<br>
अष्टाविंशत् कराणान्तु विहिनं विस्तरे क्रमात् ।। २५४.२३<br>
<br>
द्विगुणं दैर्घ्यमेवोक्तं मध्यमेष्वेवमेव तत्।<br>
दूतीकर्मान्तिकादीनां वक्ष्ये भवनपञ्चकम् ।। २५४.२४<br>
<br>
चतुर्थांशाधिकं दैर्घ्यं विस्तारो द्वादशैव तु।<br>
अर्धार्धकरहानिः स्याद्विस्तारात् पञ्चशः क्रमात् ।। २५४.२५<br>
<br>
दैवज्ञगुरुवैद्यानां सभास्तारपुरोधसाम्।<br>
तेषामपि प्रवक्ष्यामि तथा भवन पञ्चकम् ।। २५४.२६<br>
<br>
चत्वारिंशत्तु विस्ताराच्चतुर्भिर्हीयते क्रमात्।<br>
पञ्चस्वेतेषु दैर्घ्यञ्च षड्भागे नाधिकं भवेत् ।। २५४.२७<br>
<br>
चतुर्वर्णस्य वक्ष्यामि सामान्यं गृहपञ्चकम्।<br>
द्वात्रिंशति कारणान्तु चतुर्भिर्हीयते क्रमात् ।। २५४.२८<br>
<br>
आषोड़शादितिपरं नूनमन्तेवसायिनाम्।<br>
दशांशेनाष्टभागेन त्रिभागेनाथ पादिकम् ।। २५४.२९<br>
<br>
अधिकं दैर्घ्यमित्याहु ब्राह्मणादेः प्रशस्यते।<br>
सेनापतेर्नृपस्यापि गृहयोरन्तरेण तु ।। २५४.३०<br>
<br>
नृपवासगृहं कार्य्यं भाण्डागारन्तथैव च।<br>
सेनापतेर्गृहस्यापि चातुर्वर्ण्यस्य चान्तरे ।। <br>
वासाय च गृहं कार्यं राजपूज्येषु सर्वदा ।। २५४.३१<br>
<br>
अन्तरप्रभवानाञ्च स्वपितुर्गृहमिष्यते।<br>
तथा हस्तशतादर्द्धं गदितं वनवासिनाम् ।। २५४.३२<br>
<br>
सेनापतेर्नृपस्यापि सप्तत्यासहितेऽन्विते।<br>
चतुर्दश हृते व्यासे शालान्यासः प्रकीर्तितः ।। २५४.३३<br>
<br>
पञ्चत्रिंशान्विते तस्मिन्नलिन्दः समुदाहृतः।<br>
तथा षट्त्रिंशद्धस्ता तु सप्ताङ्गुलसमन्विता ।। २५४.३४<br>
<br>
विप्रस्य महतीशाला न दैर्घ्यं परतो भवेत्।<br>
दशाङ्गलाधिका तद्वत् क्षत्रियस्य न विद्यते ।। २५४.३५<br>
<br>
पञ्चत्रिंशत्कारवैश्ये अङ्गुलानि त्रयोदश।<br>
तावत्करैव शूद्रस्य युतापञ्च दशाङ्गुलैः ।। २५४.३६<br>
<br>
शालायास्तु त्रिभागेन यस्याग्रे वीथिका भवेत् ।<br>
सोष्णीषं नाम तद्वास्तु पश्चाच्छ्रेयोच्छ्रयं भवेत् ।। २५४.३७<br>
<br>
पार्श्वयोर्वीथिका यत्र सावष्टम्भन्तदुच्यते।<br>
समन्ताद्वीथिका यत्र सुस्थितं तदिहोच्यते ।। २५४.३८<br>
<br>
शुभदं सर्वमेतत्स्याच्चातुर्वर्णे चतुर्विधम्।<br>
विस्तरात् षोड़शो भागस्तथा हस्तचतुष्टयम् ।। २५४.३९<br>
<br>
प्रथमो भूमिकोच्छ्राय उपरिष्टात् प्रहीयते।<br>
द्वादशांशेन सर्वासु भूमिकासु तथोच्छ्रयः ।। २५४.४०<br>
<br>
पक्केष्टकाभवेद्भित्तिः षोडशांशेन विस्तरात्।<br>
दारवेरविकल्पास्यात्तथा मृण्मयभित्तिका ।। २५४.४१<br>
<br>
गर्भमानेन मानन्तु सर्ववास्तुषु शस्यते।<br>
गृहव्यासस्य पञ्चाशदष्टादशभिरङ्गुलैः ।। २५४.४२<br>
<br>
संयुतो द्वारविष्कम्भो द्विगुणश्चोच्छ्रयो भवेत्।<br>
द्वारशाखा सुबाहुल्यमुच्छ्राय करसम्मितैः ।। २५४.४३<br>
<br>
अङ्गुलैः सर्ववास्तूनां पृथुत्वं शस्यते बुधैः।<br>
उदुम्बरोत्तमागञ्च तदर्धार्धं प्रविस्तरात् ।। २५४.४४<br>
