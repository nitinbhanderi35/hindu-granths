कालनेमिवृत्तान्तवर्णनम्।<br>
<br>
मत्स्य उवाच।<br>
दानवानामनीकेषु कालनेमिर्महासुरः।<br>
विवर्द्धितमहातेजास्तपान्ते जलदो यथा ॥ १७७.१<br>
<br>
तं त्रैलोक्यान्तरगतं दृष्ट्वा ते दानवेश्वराः।<br>
उत्तस्थुरपरिश्रान्ताः पीत्वामृतमनुत्तमम् ॥ १७७.२<br>
<br>
ते वीतभयसन्त्रासा मयतारपुरोगमाः।<br>
तारकामयसंग्रामे सततं जितकाशिनः ॥ १७७.३<br>
<br>
रेजुरायोधनगता दानवाः युद्धकाङ्क्षिणः।<br>
मन्त्रमभ्यसतान्तेषां व्यूहञ्च परिधावताम्॥ १७७.४<br>
<br>
प्रेक्षताञ्चाभवत् प्रीतिर्दानवं कालनेमिनम्।<br>
ये तु तत्र मयस्यासन् मुख्या युद्धपुरःसराः ॥ १७७.५<br>
<br>
ते तु सर्वे भयन्त्यक्त्वा हृष्टा योद्धुमुपस्थिताः।<br>
मयस्तारो वराहश्च हयग्रीवश्च वीर्यवान् ॥ १७७.६<br>
<br>
विप्रचित्तिसुतः श्वेनः खरलम्बावुभावपि।<br>
अरिष्टो बलिपुत्रश्च किशोराख्यस्तथैव च ॥ १७७.७<br>
<br>
स्वर्भानुश्चामर प्रख्यो वक्त्रयोधी महासुरः।<br>
एतेऽस्त्रवेदिनः सर्वे सर्वे तपसि सुस्थिताः ॥ १७७.८<br>
<br>
दानवाः कृतिनो जग्मुः कालनेमिं तमुद्धतम्।<br>
ते गदाभिर्भुशुण्डीभिश्चक्रैरथ परश्वधैः ॥ १७७.९<br>
<br>
कालकल्पैश्च मुसलैः क्षेपणीयैश्च मुद्गरैः।<br>
अश्मभिश्चाद्रिसदृशैः गण्डशैलैश्च दारुणैः ॥ १७७.१०<br>
<br>
पट्टिशैर्भिन्दिपालैश्च परिघैश्चोत्तमायसैः।<br>
घातनीभिः सुगुर्वीभिः शतघ्नीभिस्तथैव च ॥ १७७.११<br>
<br>
युगैर्यन्त्रैश्च निर्मुक्तैर्मार्गणैरुग्रताडितैः।<br>
दौर्भिश्चायतदीप्तैश्च प्रासैः पाशैश्च मूर्च्छनैः ॥ १७७.१२<br>
<br>
भुजङ्गवक्त्रैर्लेलिहानैर्विसर्पद्भिश्च सायकैः।<br>
वज्रैः प्रहरणीयैश्च दीव्यमानैश्च तोमरैः ॥ १७७.१३<br>
<br>
विकोशैरसिभिस्तीक्ष्णैः शूलैश्च शितनिर्मलैः।<br>
दैत्याः संदीप्तमनसः प्रगृहीतशरासनाः ॥ १७७.१४<br>
<br>
ततः पुरस्कृत्य तदा कालनेमिं महाहवे।<br>
सा दीप्तशस्तप्रवरा दैत्यानां रुरुचे चमूः ॥ १७७.१५<br>
<br>
द्यौर्निमीलितसर्वाङ्ग घना नीलाम्बुदागमे।<br>
देवतानामपि चमूः मुमुदे शक्रपालिता ॥ १७७.१६<br>
<br>
उपेता सितकृष्णाभ्यां ताराभ्यां चन्द्रसूर्ययोः।<br>
वायुवेगवती सौम्या तारागणपताकिनी ॥ १७७.१७<br>
<br>
तोयदाविद्धवसना ग्रहनक्षत्रहासिनी।<br>
यमेन्द्रवरुणैर्गुप्ता धनदेव च धीमता ॥ १७७.१८<br>
<br>
सम्प्रदीप्ताग्नि नयना नारायण परायणा।<br>
सा समुद्रौघसदृशी दिव्या देवमहाचमूः ॥ १७७.१९<br>
<br>
रराजास्त्रवती भीमा यक्षगन्धर्व शालिनी।<br>
तयोश्चम्वोस्तदानीन्तु बभूव स समागमः ॥ १७७.२०<br>
<br>
द्यावापृथिव्योः संयोगो यथा स्याद्युगपर्यये।<br>
तद्युद्धमभवद् घोरं देवदानवसङ्कलम् ॥ १७७.२१<br>
<br>
क्षमा पराक्रमपरं दर्पस्य विनयस्य च।<br>
निश्चक्रमुर्बलाभ्यान्तु भीमास्तत्र सुरासुराः ॥ १७७.२२<br>
<br>
पूर्वा पराभ्यां संरब्धाः सागराभ्यामिवाम्बुदाः।<br>
ताभ्यां बलाभ्यां संदृष्टाश्चेरुस्ते देवदानवाः ॥ १७७.२३<br>
<br>
वनाभ्यां पार्वतीयाभ्यां पुष्पिताभ्यां यथा गजाः।<br>
समाजघ्नुस्ततोभेरीः शङ्खान्दध्मुरनेकशः ॥ १७७.२४<br>
<br>
स शब्दोद्यां भुवं खञ्च दिशश्च समपूरयत्।<br>
ज्याघात तलनिर्घोषो धनुषां कूजितानि च ॥ १७७.२५<br>
<br>
दुन्दुभीनाञ्च निनदो दैत्यमन्तर्दधुः स्वनम्।<br>
तेऽन्योन्यमभिसम्पेतुः पातयन्तः परस्परम् ॥ १७७.२६<br>
<br>
बभञ्जुर्बाहुभिर्बाहून् द्वन्द्वमन्ये युयुत्सवः।<br>
देवास्तु चाशनिं घोरं परिघांश्चोत्तमायसान् ॥ १७७.२७<br>
<br>
निस्त्रिंशान् ससृजुः संख्ये गदागुर्वीश्च दानवाः।<br>
गदानिपातैर्भग्नाङ्गा बाणैश्च शकलीकृताः ॥ १७७.२८<br>
<br>
परिपेतुर्भृशं केचित् पुनः केचित्तु जघ्निरे।<br>
ततो रथैः सतुरगैः र्विमानैश्चाशुगामिभिः ॥ १७७.२९<br>
<br>
समीयुस्ते सुसंरब्धा रोषादन्योन्यमाहवे।<br>
संवर्तमानाः समरे सन्दष्टौष्ठ पुटाननाः ॥ १७७.३०<br>
<br>
रथारथैर्निरुध्यन्ते पादाताश्च पदातिभिः।<br>
तेषां रथानान्तुमुलः स शब्दः शब्दवाहिनाम् ॥ १७७.३१<br>
<br>
नभोनभश्च हि यथा नभस्यैर्जलदस्वनैः।<br>
बभञ्जुस्तु रथान् केचित् केचित् सम्पाटितारथैः ॥ १७७.३२<br>
<br>
सम्बाधमन्ये सम्प्राप्य न शेकुश्चलितुं रथान्।<br>
अन्योन्यमन्ये समरे दोर्भ्यामुत्क्षिप्य दंशिताः ॥ १७७.३३<br>
<br>
<br>
संह्रादमानाभरणा जघ्नुस्तत्रापि चर्मिणः।<br>
अस्त्रैरन्ये विनिर्भिन्ना वेमू रक्तं हतायुधि॥ १७७.३४<br>
<br>
क्षरज्जलानां सदृशाः जलदानां समागमे।<br>
तैरस्त्रशस्त्रग्रथितं क्षिप्तोत्क्षिप्तगदाविलम् ॥ १७७.३५<br>
<br>
देवदानव संक्षुब्धं सङ्कुलं युद्धमाबभौ।<br>
तद्दानव महामेघं देवायुध विराजितम् ॥ १७७.३६<br>
<br>
अन्योन्यबाणवर्षेण युद्धदुर्दिनमाबभौ।<br>
एतस्मिन्नन्तरे क्रुद्धः कालनेमिः स दानवः ॥ १७७.३७<br>
<br>
व्यवर्धत समुद्रौघैः पूर्यमाण इवाम्बुदः।<br>
तस्य विद्युच्चलापीडैः प्रदीप्त शनिवर्षिणः ॥ १७७.३८<br>
<br>
गात्रैर्नागगिरिप्रख्या विनिपेतुर्बलाहकाः<br>
क्रोधान्निश्वसतस्तस्य भ्रूभेद स्वेदवर्षिणः ॥ १७७.३९<br>
<br>
साग्निस्फुलिङ्गप्रतता मुखान्निष्पेतुरर्चिषः।<br>
तिर्यगूर्ध्वञ्च गगने ववृधुस्तस्य बाहवः॥ १७७.४०<br>
<br>
पर्वतादिव निष्क्रान्ताः पञ्चास्या इव पन्नगाः।<br>
सोऽस्त्रजालैर्बहुविधैर्धनुभिः परिघैरपि ॥ १७७.४१<br>
<br>
दिव्यमाकाशमावव्रे पर्वतैरुच्छ्रितैरिव।<br>
सोऽनिलोद्धूतवसनस्तस्थौ संग्रामलालसः ॥ १७७.४२<br>
<br>
सन्ध्या तपग्रस्तशिलः साक्षान्मेरुरिवाचलः।<br>
ऊरुवेग प्रमथितैः शैलश्रृङ्गाग्र पादपैः ॥ १७७.४३<br>
<br>
अपातयद् देवगणान् वज्रेणेव महागिरीन्।<br>
बहुभिः शस्त्रनिस्त्रिंश्छिन्नभिन्न शिरोरुहाः ॥ १७७.४४<br>
<br>
न शेकुश्चलितुं देवाः कालनेमिहता युधि।<br>
मुष्टिभिर्निहताः केचित् केचित्तु विदलीकृताः ॥ १७७.४५<br>
<br>
यक्षगन्धर्व पतयः पेतुः सह महोरगैः।<br>
तेन वित्रासिता देवाः समरे कालनेमिना ॥ १७७.४६<br>
<br>
न शेकुर्यत्नवन्तोऽपि यत्नं कर्तुं विचेतसः।<br>
तेन शक्रः सहस्राक्षः स्पन्दितः शरबन्धनैः ॥ १७७.४७<br>
<br>
ऐरावतगतः संख्ये चलितुं न शशाक ह।<br>
निर्जलाम्भोद सदृशो निर्जलार्णव सप्रभः ॥ १७७.४८<br>
<br>
निर्व्यापारः कृतस्तेन विपाशो वरुणो मृधे।<br>
रणो वैश्रवणस्तेन परिघैः कामरूपिणा॥ १७७.४९<br>
<br>
वित्तदोऽपि कृतः संख्ये निर्जितः कालनेमिना।<br>
यमः सर्वहरस्तेन मृत्युप्रहरणे रणे ॥ १७७.५०<br>
<br>
याम्यामवस्थां सन्त्यज्य भीतः स्वन्दिशमाविशत्।<br>
स लोकपालानुत्सार्य कृत्वा तेषाञ्च कर्म्म तत् ॥ १७७.५१<br>
<br>
दिक्षु सर्वासु देहं स्वं चतुर्धा विदधे तदा।<br>
स नक्षत्र पथड्गत्वा दिव्यं स्वर्भानुदर्शनम् ॥ १७७.५२<br>
<br>
जहार लक्ष्मीं सोमस्य तं चास्य विषयं महत्।		<br>
चालयामास दीप्ताशं स्वर्गद्वारात् स भास्करम् ॥ १७७.५३<br>
<br>
सायनञ्चास्य विषयं जहार दिनकर्म्म च।<br>
सोऽग्ने देवमुखं दृष्ट्वा चकारात्म मुखाश्रयम् ॥ १७७.५४<br>
<br>
वायुञ्च तरसा जित्वा चकारात्म वशानुगम्।<br>
स समुद्रान् समानीय सर्वाश्च सरितो बलात् ॥ १७७.५५<br>
<br>
चकारात्ममुखे वीर्याद्देहभूताश्च सिन्धवः।<br>
अपः स्ववशगाः कृत्वा दिविजा याश्च भूमिजाः ॥ १७७.५६<br>
<br>
स स्वयम्भुवि वा भाति महाभूत पतिर्यथा।<br>
सर्वलोकमयो दैत्यः सर्वभूत भयावहः ॥ १७७.५७<br>
<br>
स लोकपालैकवपुश्चन्द्रादित्य ग्रहात्मवान्।<br>
स्तापयामास जगतीं सुगुप्तां धरणीधरैः ॥ १७७.५८<br>
<br>
पावकानिलसम्पातो रराज युधि दानवः।<br>
पारमेष्ठ्ये स्थितः स्थाने लोकानां प्रभवोपमे ।<br>
तं तुष्टुवुर्दैत्यगणा देवा इव पितामहम् ॥ १७७.५९<br>
