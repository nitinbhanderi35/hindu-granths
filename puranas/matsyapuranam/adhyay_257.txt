<br>
वास्तुविद्यानुकीर्तनम् <br>
<br>
सूत उवाच।<br>
अथातः संप्रवक्ष्यामि दार्वाहरणमुत्तमम्।<br>
धनिष्ठा पञ्चके मुक्त्वा विष्ट्यादिकमतः परम् ॥ २५७.१<br>
<br>
ततः सांवत्सरादिष्टे दिने यायाद्वनं बुधः।<br>
प्रथमं बलिपूजाञ्च कुर्य्याद्वृक्षस्य सर्वदा ॥ २५७.२<br>
<br>
पूर्वोत्तरेण पतितं गृहदारु प्रशस्यते।<br>
अन्यथा न शुभं विन्द्यात् याम्योपरि निपातनम् ॥ २५७.३<br>
<br>
क्षीरवृक्षोद्भवं दारु न गृहे विनिवेशयेत्।<br>
कृताधिवासं विहगैरनिलानलपीड़ितम् ॥ २५७.४<br>
<br>
गजावरुग्णञ्च तथा विद्युन्निर्घातपीड़ितम्।<br>
अर्द्धशुष्कं तथा दारुभग्नशुष्कं तथैव च ॥ २५७.५<br>
<br>
चैत्यदेवालयोत्पन्नं नदीसङ्गमजन्तथा।<br>
श्मशानकूपनिलयं तड़ागादि समुद्भवम् ॥ २५७.६<br>
<br>
वर्जयेत् सर्वथा दारु यदीच्छेद्विपुलां श्रियम्।<br>
तथा कण्टकिनो वृक्षान् नीपनिम्ब विभीतकान् ॥ २५७.७<br>
<br>
श्लेष्मातका नाम्रतरून् वर्जयेत् गृहकर्मणि।<br>
आसनाशोकमधुकसर्जशालाः शुभावहाः ॥ २५७.८<br>
<br>
चन्दनं पनसन्धन्यं सुरदारुहरिद्रवः।<br>
द्वाभ्यामेकेन वा कुर्यात् त्रिभिर्वा भवनं शुभम् ॥ २५७.९<br>
<br>
बहुभिः कारितं यस्मादनेकभयदं भवेत्।<br>
एकैव शिंशपा धन्या श्रीपर्णा तिन्दुकी तथा ॥ २५७.१०<br>
<br>
एता नान्यसमायुक्ताः कदाचिच्छुभकारकाः।<br>
स्यन्दनः पनसस्तद्वत् सरलार्जुनपद्मकाः ॥ २५७.११<br>
<br>
एते नान्यसमायुक्ता वास्तुकार्यफलप्रदाः।<br>
तरुच्छेदे महापीते गोधा विन्द्याद्विचक्षणः ॥ २५७.१२<br>
<br>
माञ्चिष्ठवर्णे भेकः स्यान्नीले सर्पादि निर्दिशेत्।<br>
अरुणे सरठं विद्यान्मुक्ताभे शुकमादिशेत् ॥ २५७.१३<br>
<br>
कपिले मूषकान्विद्यात् खड्गाभे जलमादिशेत् ।<br>
एवं विधं सगर्भन्तु वर्जयेद्वास्तु कर्मणि ॥ २५७.१४<br>
<br>
पूर्वच्छिन्नन्तु गृह्णीयान्निमित्तशकुनैः शुभैः।<br>
व्यासेन गुणिते दैर्घ्य अष्टाभिर्वैहृते तथा ॥ २५७.१५<br>
<br>
यच्छेषमायतं विद्यादष्टभेदं वदामि वः।<br>
ध्वजो धूमश्च सिंहश्च वृषभः खर एव च॥ २५७.१६<br>
<br>
हस्तीध्वांक्षश्च पूर्वाद्याः करशेषाभवन्त्यमी।<br>
ध्वजः सर्वमुखो धन्यः प्रत्यग्द्वारो विशेषतः ॥ २५७.१७<br>
<br>
उदङ्मुखो भवेत्सिंहः प्राङ्मुखो वृषभो भवेत्।<br>
दक्षिणाभिमुखो हस्ती सप्तभिः समुदाहृतः ॥ २५७.१८<br>
<br>
एकेन ध्वज उद्धिष्टस्त्रिभिः सिंहः प्रकीर्तितः।<br>
पञ्चभिर्वृषभः प्रोक्तो विकोणस्थाश्च वर्जयेत् ॥ २५७.१९<br>
<br>
तमेवाष्टगुणं कृत्वा करराशिं विचक्षणः।<br>
सप्तविंशाहृते भागे ऋक्षं विद्याद्विचक्षणः ॥ २५७.२०<br>
<br>
अष्टभिर्भाजिते ऋक्षे यः शेषः सव्ययो मतः।<br>
व्याधिकं न कुर्वीत यतो दोषकरम्भवेत् ॥ <br>
आयाधिके भवेच्छान्तिरित्याह भगवान् हरिः ॥ २५७.२१<br>
<br>
कृत्वाग्रतो द्विजवरानथ पूर्णकुम्भं दध्यक्ष ताम्र दल पुष्प फलोपशोभम्।<br>
कृत्वा हिरण्यवसनानि तदा द्विजेभ्यो मङ्गल्यशान्तिनिलयाय गृहं विशेत्तु ॥ २५७.२२<br>
<br>
गृह्योक्तहोमविधिना बलिकर्म कुर्यात् प्रासादवास्तुशमने च विधिर्य उक्तः।<br>
सन्तर्पयेद्द्विजवरानथ भक्ष्यभोज्यैः शुक्लाम्बरः स्वभवनं प्रविशेत्सधूपम् ॥ २५७.२३<br>
