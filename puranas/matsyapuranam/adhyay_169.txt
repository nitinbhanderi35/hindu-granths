<br>
ब्रह्मण उत्पत्तिवर्णनम्।<br>
मत्स्य उवाच।<br>
अथ योगवतां श्रेष्ठमसृजत् भूरि तेजसम्।<br>
स्रष्टारं सर्वलोकानां ब्रह्माणं सर्वतो मुखम् ॥  १६९.१ ॥<br>
<br>
यस्मिन् हिरण्मये पद्मे बहुयोजन विस्तृते।<br>
सर्वतेजो गुममयं पार्थिवैर्लक्षणैर्वृतम् ॥  १६९.२ ॥<br>
<br>
तच्च पद्मं पुराणाज्ञाः पृथिवी रूपमुत्तमम्।<br>
नारायण समुद्भूतं प्रवदन्ति महर्षयः ॥  १६९.३ ॥<br>
<br>
या पद्मा सा रसा देवी पृथिवी परिचक्षते।<br>
ये पद्मसारगुरवस्तान्दिव्यान्पर्वतान् विदुः ॥  १६९.४व ॥<br>
<br>
हिमवन्तं च मेरुं च लीलं निषधमेव च।<br>
कैलासं मुञ्जवन्तं च तथान्यं गन्धमादनम् ॥  १६९.५ ॥<br>
<br>
पुण्यं त्रिशिखरञ्चैव कान्तं मन्दरमेव च।<br>
उदयं पिञ्जरं चैव विन्ध्यवन्तं च पर्वतम् ॥  १६९.६ ॥<br>
<br>
एते देवगणानाञ्च सिद्धानाञ्च महात्मनाम्।<br>
आश्रयाः पुण्यशीलानां सर्वकामफलप्रदाः ॥  १६९.७ ॥<br>
<br>
एतेषामन्तरे देशो जम्बूद्वीप इति स्मृतः।<br>
जम्बूद्वीपस्य संस्थानं यज्ञिया यत्र वै क्रिया ॥  १६९.८ ॥<br>
<br>
एभ्यो यत् स्रवते तोयं दिव्यामृतरसोपमम्।<br>
दिव्यास्तीर्थशताधाराः सुरम्याः सरितः स्मृताः ॥  १६९.९ ॥<br>
<br>
स्मृतानि यानि पद्मस्य केसराणिसमन्ततः।<br>
असंख्येयाः पृथिव्यास्ते विश्वे वै धातुपर्वताः ॥  १६९.१० ॥<br>
<br>
यानि पद्मस्य पर्णानि भूरीणि तु नराधिप।<br>
ते दुर्गमाः शैलचिता म्लेच्छदेशा विकल्पिताः ॥  १६९.११ ॥<br>
<br>
यान्यधोभागपर्णानि ते निवासास्तु भागशः।<br>
दैत्यानामुरगाणाञ्च पतङ्गानाञ्च पार्थिव ॥  १६९.१२ ॥<br>
<br>
तेषां महार्णवो यत्र तद्रसेत्यभिसंज्ञितम्।<br>
महापातक कर्माणो मज्जन्ते यत्र मानवाः ॥  १६९.१३ ॥<br>
<br>
पद्मस्यान्तरतो यत्तदेकार्णवगता मही।<br>
प्रोक्ताथ दिक्षु सर्वासु चत्वारः सलिलाकराः ॥  १६९.१४ ॥<br>
<br>
एवं नारायणस्यार्थे मही पुष्करसम्भवा।<br>
प्रादुर्भावोऽप्ययं तस्मान्नाम्ना पुष्करसंज्ञितः ॥  १६९.१५ ॥<br>
<br>
एतस्मात् कारणात्तज्ज्ञैः पुराणैः परमर्षिभिः।<br>
याज्ञियैर्वेददृष्टान्तै र्यज्ञेपद्मविधिः स्मृतः ॥  १६९.१६ ॥<br>
<br>
एवं भगवता तेन विश्वया धरया विधिः।<br>
पर्वतानां नदीनाञ्च ह्रदानां चैव निर्मितः ॥  १६९.१७ ॥<br>
<br>
विभुस्तथैवाप्रतिम प्रभावः प्रभाकराभो वरुणासितद्युतिः।<br>
शनैः स्वयम्भूः शयनं सृजत्तदा जगन्मयं पद्मविधि महार्णवे ॥  १६९.१८ ॥<br>
