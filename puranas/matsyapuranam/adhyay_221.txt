दैवे पुरुषकारे च किं ज्याय्य इति मनुप्रश्ने मत्स्योत्तरम्।<br>
<br>
मनुरुवाच।<br>
दैवे पुरुषकारे च किं ज्यायस्तद् ब्रवीहि मे।<br>
अत्र मे संशयो देव! च्छेतुमर्हस्य शेषतः ॥  २२१.१ ॥<br>
<br>
मत्स्य उवाच।<br>
त्वमेव कर्म दैवाख्यं विद्धि देहान्तरार्जितम्।<br>
तस्मात्पौरुषमेवेह श्रेष्ठमाहुर्मनीषिणः ॥  २२१.२ ॥<br>
<br>
प्रतिकूलन्तथा दैवं पौरुषेण विहन्यते।<br>
मङ्गलाचार युक्तानां नित्यमुत्थान शालिनाम् ॥  २२१.३ ॥<br>
<br>
येषां पूर्वकृतं कर्म सात्विकं मनुजोत्तम!।<br>
पौरुषेण विना तेषां केषाञ्चिद्दृश्यते फलम् ॥  २२१.४ ॥<br>
<br>
कर्मणा प्राप्यते लोके राजसस्य तथा फलम्।<br>
कृच्छ्रेण कर्मणा विद्धि तामसस्य तथा फलम् ॥  २२१.५ ॥<br>
<br>
पौरुषेणाप्यते राजन्! प्रार्थितव्यं फलं नरैः।<br>
दैवमेव विजानन्ति नराः पौरुषवर्जिताः ॥  २२१.६ ॥<br>
<br>
तस्मात्त्रिकालं संयुक्तं दैवन्तु सफलं भवेत्।<br>
पौरुषं दैवसम्पत्त्या काले फलति पार्थिव!।  २२१.७ ॥<br>
<br>
दैवं पुरुषकारश्च कालश्च पुरुषोत्तम!।<br>
त्रयमेतन्मनुष्यस्य पिण्डितं स्यात् फलावहम् ॥  २२१.८ ॥<br>
<br>
कृष्टि वृष्टि समा योगा दृश्यन्ते फलसिद्धयः।<br>
तास्तु काले प्रदृश्यन्ते नैव काले कथञ्चन ॥  २२१.९ ॥<br>
<br>
तस्मात्सदैव कर्तव्यं सधर्मं पौरुषं नरैः।<br>
विपत्तावपि यस्येह परलोके ध्रुवं फलम् ॥  २२१.१० ॥<br>
<br>
नालसाः प्राप्नुवन्त्यर्थान् न च दैवपरायणाः।<br>
तस्मात्सर्वप्रयत्नेन आचरेद्धर्ममुत्तमम् ॥  २२१.११ ॥<br>
<br>
त्यक्त्वाऽलसान् दैवपरान् मनुष्यानुत्थानयुक्तान् पुरुषान् हि लक्ष्मीः।<br>
अन्विष्य यत्नाद् वृणुयान्नृपेन्द्र! तस्मात्सदोत्थानवता हि भाव्यम् ॥  २२१.१२ ॥<br>
<br>
