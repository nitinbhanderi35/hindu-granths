सावित्र्युपाख्यानम्।<br>
सावित्र्युवाच।<br>
धर्मामर्मविधानज्ञ! सर्वधर्मप्रवर्त्तक!।<br>
त्वमेव जगतो नाथः प्रजासंयमनो यमः ॥  २१३.१ ॥<br>
<br>
कर्मणामनुरूपेण यस्माद्यमयसे प्रजा-।<br>
तस्माद्वै प्रोच्यसे देव! यम इत्येव नामतः ॥  २१३.२ ॥<br>
<br>
धर्मेणेमाः प्रजाः सर्वा यस्माद्रञ्जयसे प्रभो!।<br>
तस्मात्ते धर्मराजेति नाम सद्भिर्निगद्यते ॥  २१३.३ ॥<br>
<br>
सुकृतं दुष्कृतं चोभे पुरोधाय यदा जनाः।<br>
त्वत्सकाशं मृता यान्ति तस्मात्त्वं मृत्युरुच्यसे ॥  २१३.४ ॥<br>
<br>
कालं कलार्द्धं कलयन् सर्वेषां त्वं हि तिष्ठसि।<br>
तस्मात् कालेति ते नाम प्रोच्यते तत्त्वदर्शभिः ॥  २१३.५ ॥<br>
<br>
सर्वेषामेव भूतानां यस्मादन्तकरो महान्।<br>
तस्मात्त्वमन्तकः प्रोक्तः सर्वदेवैर्महाद्युते! ॥  २१३.६ ॥<br>
<br>
विवस्वतस्त्वं तनयः प्रथमं परिकीर्तितः।<br>
तस्माद्वैवस्वतो नाम्ना सर्वलोकेषु कथ्यते ॥  २१३.७ ॥<br>
<br>
आयुष्ये कर्मणि क्षीणे गृह्णासि प्रसभञ्जनम्।<br>
तदा त्वं कथ्यसे लोके सर्वप्राणिहरेति वै ॥  २१३.८ ॥<br>
<br>
तव प्रसादाद्देवेश! सङ्करो न प्रजायते।<br>
सतां सदा गतिर्देव! त्वमेव परिकीर्तितः ॥  २१३.९ ॥<br>
<br>
जगतोऽस्य जगन्नाथ! मर्यादापरिपालकः।<br>
पाहिमां त्रिदशश्रेष्ठ! दुःखितां शरणागताम्<br>
पितरौ च तथैवास्य राजपुत्रस्य दुःखितौ ॥  २१३.१० ॥<br>
<br>
यम उवाच।<br>
स्तवेन भक्त्या धर्मज्ञे! मया तुष्टेन सत्यवान्।<br>
तव भर्ता विमुक्तोऽयं लब्धकामा व्रजाबले! ॥  २१३.११ ॥<br>
<br>
राज्यं कृत्वा त्वया सार्द्धं वत्सराशीतिपञ्चकम्।<br>
नाकपृष्ठमथारुह्या त्रिदशैः सह रंस्यते॥  २१३.१२ ॥<br>
<br>
त्वयि पुत्रशतञ्चापि सत्यवान् जनयिष्यति।<br>
ते चापि सर्वे राजानः क्षत्रियास्त्रिदशोपमाः ॥  २१३.१३ ॥<br>
<br>
मुख्यास्त्वन्नाम पुत्राख्या भविष्यन्ति हि शाश्वताः।<br>
पितुश्च ते पुत्रशतं भविता तव मातरि ॥  २१३.१४ ॥<br>
<br>
मालव्यां मालवी नाम शाश्वताः पुत्रपौत्रिणः।<br>
भ्रातरस्ते भविष्यन्ति क्षत्रियास्त्रिदशोपमाः ॥  २१३.१५ ॥<br>
<br>
स्तोत्रेणानेन धर्मज्ञे! कल्पमुत्थाय यस्तु माम्।<br>
कीर्तयिष्यति तस्यापि दीर्घमायुर्भविष्यति ॥  २१३.१६ ॥<br>
<br>
एतावदुक्ता भगवान् यमस्तु प्रमुच्य तं राजसुतं महात्मा।<br>
अदर्शनं तत्र यमो जगाम कालेन सार्द्धं सह मृत्युना च ॥  २१३.१७ ॥<br>
<br>
