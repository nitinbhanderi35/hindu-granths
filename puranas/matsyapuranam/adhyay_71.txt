अशून्यशयनव्रतकथनम् ।<br>
<br>
ब्रह्मोवाच।<br>
भगवन् पुरुषस्येह स्त्रियाश्च विराहादिकम्। <br>
शोकव्याधिभयं दुःखं न भवेद्येन तद्वद॥ ७१.१ ॥<br>
<br>
श्रीभगवानुवाच।<br>
श्रावणस्य द्वितीयायां कृष्णायां मधुसूदनः। <br>
क्षीरार्णवे सपत्नीकः सदा वसति केशवः॥ ७१.२ ॥<br>
<br>
तस्यां संपूज्य गोविन्दं सर्वान् कामान् समश्नुते। <br>
गोभूहिरण्यदानादि सप्तकल्पशतानुगम्॥ ७१.३ ॥<br>
<br>
अशून्यशयनं नाम द्वितीया सम्प्रकीर्त्तिता। <br>
तस्यां सम्पूजयेद्विष्णुमेभिर्मन्त्रैर्विधानतः॥ ७१.४ ॥<br>
<br>
श्रीवत्सधारिन्! श्रीकान्त! श्रीधामन्!श्रीपतेऽव्यय!।<br>
गार्हस्थ्यं मा प्रणाशं मे यातु धर्म्मार्थकामदम्॥ ७१.५ ॥<br>
<br>
अग्नयो मा प्रणश्यन्तु देवताः पुरुषोत्तम!।<br>
पितरो मा प्रणश्यन्तु मास्तु दाम्पत्यभेदनम्॥ ७१.६ ॥<br>
<br>
लक्ष्म्या वियुज्य ते देव! न कदाचिद्यथा भवान्। <br>
तथा कलत्र सम्बन्धो देव! मा मे वियुज्यताम्॥ ७१.७ ॥<br>
<br>
लक्ष्म्या न शून्यो वरद! श्य्यां त्वं शयनं गतः। <br>
शय्याममाप्यशून्यास्तु तथैव मधुसूदन!॥ ७१.८ ॥<br>
<br>
गीतवादित्रनिर्घोषं देवदेवस्य कीर्त्तयेत्। <br>
घण्टाभवेदशक्तस्य सर्ववाद्यमयी यतः॥ ७१.९ ॥<br>
<br>
एवं सम्पूज्य गोविन्दमश्नीयात्तैलवर्जितम्। <br>
नक्तमक्षारलवणं यावत्तत्स्याच्चतुष्टयम्॥ ७१.१० ॥<br>
<br>
ततः प्रभावे सञ्जाते लक्ष्मीपतिसमन्विताम्। <br>
दीपान्नभाजनैर्युक्तां शय्यां दद्याद्विलक्षणाम्॥ ७१.११ ॥<br>
<br>
पादुकोपानहच्छत्रचामरासनसंयुताम्। <br>
अभीष्टोपस्करैर्युक्तां शुक्लपुष्पाम्बरावृताम्॥ ७१.१२ ॥<br>
<br>
सोपधानकविश्रामां फलैर्नानाविधैर्युताम्। <br>
तथाभरणधान्यैश्च यथाशक्त्या समन्विताम्॥ ७१.१३ ॥<br>
<br>
अव्यङ्गाङ्गाय विप्राय वैष्णवाय कुटुम्बिने। <br>
दातव्या वेदविदुषे भावेनापतिताय च॥ ७१.१४ ॥<br>
<br>
तत्रोपविश्यदाम्पत्यमलङ्कृत्य विधानतः। <br>
पत्न्यास्तु भाजनं दद्यात् भक्ष्यभोज्यसमन्वितम्॥ ७१.१५ ॥<br>
<br>
ब्राह्मणस्यापि सौवर्णीमुपस्करसमन्विताम्। <br>
प्रतिमां देवदेवस्य सोदकुम्भां निवेदयेत्॥ ७१.१६ ॥<br>
<br>
एवं यस्तु पुमान् कुर्य्यादशून्यशयनं हरेः। <br>
वित्तशाठ्येन रहितो नारायणपरायणः॥ ७१.१७ ॥<br>
<br>
नारीवा विधवा ब्रह्मन्! यावच्चन्द्रार्कतारकम्। <br>
न विरूपौ न शोकार्त्ती दम्पती भवतः क्वचित्॥ ७१.१८ ॥<br>
<br>
न पुत्रपशुरत्नानि क्षयं यान्ति पितामह!। <br>
सप्तकल्पसहस्राणि सप्तकल्पशतानि च॥<br>
कुर्वन्नशून्यशयनं विष्णुलोके महीयते॥ ७१.१९ ॥<br>
