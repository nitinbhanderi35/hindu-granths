<br>
वाराणसीमाहात्म्यम्।<br>
देव्युवाच।<br>
हिमवन्तं गिरिं त्यक्त्वा मन्दरं गन्धमादनम्।<br>
कैलासं निषधञ्चैव मेरुपृष्टं महाद्युतिम् ॥  १८३.१ ॥<br>
<br>
रम्यं त्रिशिखरञ्चैव मानसं सुमहागिरिम्।<br>
देवोद्यानानि रम्याणि नन्दनं वनमेव च ॥  १८३.२ ॥<br>
<br>
सुरस्थानानि मुख्यानि तीर्थान्यायतनानि च।<br>
तानि सर्वाणि सन्त्यज्य अविमुक्ते रतिः कथम् ॥  १८३.३ ॥<br>
<br>
किमत्र सुमहत् पुण्यं परं गुह्यं वदस्व मे।<br>
येन त्वं रमसे नित्यं भूतसम्पद् गुणैर्युतः ॥  १८३.४ ॥<br>
<br>
क्षेत्रस्य प्रवरत्वञ्च ये च यत्र निवासिनः।<br>
तेषामनुग्रहः कश्चित्तत् सर्वं ब्रूहि शङ्कर!॥  १८३.५ ॥<br>
<br>
शङ्कर उवाच।<br>
अत्यद्भुतमिमं प्रश्नं यत्त्वं पृच्छसि भामिनि।<br>
तत् सर्वं सम्प्रवक्ष्यामि तन्मे निगदतः श्रृणु ॥  १८३.६ ॥<br>
<br>
वाराणस्यां नदीपुण्या सिद्धगन्धर्वसेविता। <br>
प्रविष्टा त्रिपथा गङ्गा तस्मिन्क्षेत्रे मम प्रिये! ॥  १८३.७ ॥<br>
<br>
मामेव प्रीतिसन्तुष्टा कृत्तिवासाश्च सुन्दरि! ।<br>
सर्वेषां चैवस्थानानां स्थानन्तत्तु यथाधिकम् ॥  १८३.८ ॥<br>
<br>
तेन कार्येण सुश्रोणि! तस्मिन् स्थाने रतिर्मम।<br>
तस्मिन् लिङ्गे च सान्निध्यं मम देवि! सुरेश्वरि! ॥  १८३.९ ॥<br>
<br>
क्षेत्रस्य च प्रवक्ष्यामि गुणान् गुणवताम्वरे।<br>
यान् श्रुत्वा सर्वपापेभ्यो मुच्यते नात्रसंशयः ॥  १८३.१० ॥<br>
<br>
यदि पापो यदि शठो यदि वा धार्मिको नरः।<br>
मुच्यते सर्वपापेभ्यो ह्यविमुक्तं व्रजेद्यदि ॥  १८३.११ ॥<br>
<br>
प्रलये सर्वभूतानां लोके स्थावरजङ्गमे।<br>
न हि त्यक्ष्यामि तत् स्थानं महागणशतैर्वृतः ॥  १८३.१२ ॥<br>
<br>
यत्र देवाः सगन्धर्वाः सयक्षोरगराक्षसाः।<br>
वक्त्रं मम महाभागे! प्रविशन्ति युगक्षये॥  १८३.१३ ॥<br>
<br>
तेषां साक्षादहं पूजां प्रतिगृह्णामि पार्वति! <br>
सर्वगुह्योत्तमं स्थानं मम प्रियतमं शुभम् ॥  १८३.१४ ॥<br>
<br>
धन्याः प्रविष्टाः सुश्रोणि! मम भक्ता द्विजातयः।<br>
मद्भक्तिपरमा नित्यं ये मद्भक्तास्तु ते नराः ॥  १८३.१५ ॥<br>
<br>
तस्मिन् प्राणान् परित्यज्य गच्छन्ति परमाङ्गतिम्।<br>
सदा जयति रुद्रेण सदा दानं प्रयच्छति ॥  १८३.१६ ॥<br>
<br>
सदा तपस्वी भवति अविमुक्त स्थितो नरः।<br>
यो मां पूजयते नित्यं तस्य तुष्याम्यहं प्रिये!॥  १८३.१७ ॥<br>
<br>
सर्वदानानि यो दद्यात् सर्वयज्ञेषु दीक्षितः।<br>
सर्वतीर्थाभिषिक्तस्य सप्रपद्येत मामिह ॥  १८३.१८ ॥<br>
<br>
अविमुक्तं सदा देवि! ये व्रजन्ति सुनिश्चिताः।<br>
ते तिष्ठन्तीह सुश्रोणि! त्वद्भक्ताश्च त्रिविष्टपे ॥  १८३.१९ ॥<br>
<br>
मत्प्रसादात्तु ते देवि! दीव्यन्ति शुभलोचने!<br>
दुर्द्धराश्चैव दुर्द्धर्षा भवन्ति विगतज्वराः ॥  १८३.२० ॥<br>
<br>
अविमुक्तं शुभं प्राप्य मद्भक्ताः कृतनिश्चयाः।<br>
निर्धूतपापा विमला भवन्ति विगतज्वराः ॥  १८३.२१ ॥<br>
<br>
पार्वत्युवाच।<br>
दक्षयज्ञस्त्वया देव! मत् प्रियार्थे निषूदितः।<br>
अविमुक्त गुणानान्तु न तृप्तिरिह जायते ॥  १८३.२२ ॥<br>
<br>
ईश्वर उवाच।<br>
क्रोधेन दक्षयज्ञस्तु त्वत् प्रियार्थे विनाशितः।<br>
महाप्रिये! महाभागे! नाशितोऽयं वरानने ॥  १८३.२३ ॥<br>
<br>
अविमुक्ते यजन्ते तु मद्भक्ताः कृतनिश्चयाः।<br>
न तेषां पुनरावृत्तिः कल्पकोटिशतैरपि ॥  १८३.२४ ॥<br>
<br>
देव्युवाच।<br>
दुर्लभास्तु गुणा देव! अविमुक्ते तु कीर्त्तिताः।<br>
सर्वांस्तन्मम तत्वेन कथयस्व महेश्वर ॥  १८३.२५ ॥<br>
<br>
कौतूहलं महादेव! हृदिस्थं मम वर्तते।<br>
तत् सर्वं मम तत्वेन आश्याहि परमेश्वर! ॥  १८३.२६ ॥<br>
<br>
ईश्वर उवाच।<br>
अक्षया ह्यमराश्चैव ह्यदाहाश्च भवन्ति ते।<br>
मत् प्रसादाद्वरारोहे! मामेव प्रविशन्ति वै ॥  १८३.२७ ॥<br>
<br>
ब्रूहि ब्रूहि विशालाक्षि! किमन्यच्छ्रोतुमिच्छसि।<br>
देव्युवाच।<br>
अविमुक्ते महाक्षेत्रे अहो पुण्यमहो गुणाः ॥  १८३.२८ ॥<br>
<br>
न तृप्तिमधिगच्छामि ब्रूहि देव! पुनर्गुणान्।<br>
ईश्वर उवाच।<br>
माहेश्वरि! वरारोहे! श्रृणु तांस्तु मम प्रिये! ॥  १८३.२९ ॥<br>
<br>
अविमुक्ते गुणाये तु तथान्यानपि तच्छृणु।<br>
शाकपर्णाशिनो दान्ताः संप्रक्षाल्या मरीचिपाः ॥  १८३.३० ॥<br>
<br>
दन्तोलूखलिनश्चान्ये अश्मकुट्टास्तथापरे।<br>
मासि मासि कुशाग्रेण जलमास्वादयन्ति वै ॥  १८३.३१ ॥<br>
<br>
वृक्षमूलनिकेताश्च शिलाशय्यास्तथापरै।<br>
आदित्यवपुषः सर्वे जितक्रोधा जितेन्द्रियाः ॥  १८३.३२ ॥<br>
<br>
एवं बहुविधैर्धर्मैरन्यत्र चरितव्रताः।<br>
त्रिकालमपि भुञ्जाना येऽविमुक्तनिवासिनः ॥  १८३.३३ ॥<br>
<br>
तपश्चरन्ति वान्यत्र कलां नार्हन्ति षोडशीम्।<br>
अविमुक्तसमं क्षेत्रं न भूतं न भविष्यति ॥  १८३.३४ ॥<br>
<br>
मत्समः पुरुषो नास्ति त्वत्समा नास्ति योषिताम्।<br>
अविमुक्तसमं क्षेत्रं न भूतं न भविष्यति ॥  १८३.३५ ॥<br>
<br>
अविमुक्तं परो योगो ह्यविमुक्ते परा गतिः।<br>
अविमुक्ते परो मोक्षः क्षेत्रं नैवास्ति तादृशम् ॥  १८३.३६ ॥<br>
<br>
परं गुह्यं प्रवक्ष्यामि तत्वेन वरवर्णिनि!।<br>
अविमुक्ते महाक्षेत्रे यदुक्तं हि मया पुरा ॥  १८३.३७ ॥<br>
<br>
जन्मान्तरशतैर्देवि! योगोऽयं यदि लभ्यते।<br>
मोक्षः शतसहस्रेण जन्मना लभ्यते न वा ॥  १८३.३८ ॥<br>
<br>
अविमुक्तेन सन्देहो मद्भक्तः कृतनिश्चयः।<br>
एकेन जन्मना सोऽपि योगं मोक्षं च विन्दति ॥  १८३.३९ ॥<br>
<br>
अविमुक्ते नरा देवि! ये व्रजन्ति सुनिश्चिताः।<br>
ते विशन्ति परं स्थानं मोक्षं परमदुर्लभम् ॥  १८३.४० ॥<br>
<br>
पृथिव्यामीदृशं क्षेत्रं न भूतं न भविष्यति।<br>
चतुर्मूर्तिः सदा धर्मो तस्मिन् सन्निहितः प्रिये! ॥  १८३.४१ ॥<br>
<br>
चतुर्णामपि वर्णानां गतिस्तु परमा स्मृता।<br>
देव्युवाच।<br>
श्रुता गुणास्ते क्षेत्रस्य इह चान्यत्र ये प्रभो! ॥  १८३.४२ ॥<br>
<br>
वदस्व भुवि विप्रेन्द्राः कं वा यज्ञैर्यजन्ति ते।<br>
ईश्वर उवाच।<br>
दृष्ट्या चैव तु मन्त्रेण मामेव हि यजन्ति ते ॥  १८३.४३ ॥<br>
<br>
न तेषां भयमस्तीति भवं रुद्रं यजन्ति यत्।<br>
अमन्त्रो मन्त्रको देवि! द्विविधो विधिरुच्यते ॥  १८३.४४ ॥<br>
<br>
साङ्ख्यं चैवाथ योगश्च द्विविधो योग उच्यते।<br>
सर्वभूतस्थितं यो मां भजत्येकत्वमास्थितः ॥  १८३.४५ ॥<br>
<br>
सर्वथा वर्तमानोऽपि स योगी मयि वर्त्तते।<br>
आत्मौपम्येन सर्वत्र सर्वं च मयि पश्यति ॥  १८३.४६ ॥<br>
<br>
तस्याहं न प्रणश्यामि स च मे न प्रणश्यति।<br>
निर्गुणः सगुणो वापि योगश्च कथितो भुवि ॥  १८३.४७ ॥<br>
<br>
सगुणश्चैव विज्ञेयो निर्गुणो मनसः परः।<br>
एतत्ते कथितं देवि! यन्मान्त्वं परिपृच्छसि ॥  १८३.४८ ॥<br>
<br>
देव्युवाच<br>
या भक्ति स्त्रिविधा प्रोक्ता भक्तानां बहुधा त्वया।<br>
तामहं श्रोतुमिच्छामि तत्वतः कथयस्व मे ॥  १८३.४९ ॥<br>
<br>
ईश्वर उवाच।<br>
श्रृणु पार्वति! देवेशि! भक्तानां भक्तिवत्सले।<br>
प्राप्य सांख्यञ्च योगञ्च दुःखान्तञ्च नियच्छति ॥  १८३.५० ॥<br>
<br>
सदा यः सेवते भिक्षां ततो भवति रञ्जितः।<br>
रञ्जनात् तन्मयो भूत्वा लीयते स तु भक्तिमान् ॥  १८३.५१ ॥<br>
<br>
शास्त्राणान्तु वरारोहे! बहुकारणदर्शिनः।<br>
न मां पश्यन्ति ते देवि! ज्ञानवाक्यविवादिनः ॥  १८३.५२ ॥<br>
<br>
परमार्थज्ञानतृप्ता युक्ता जानन्ति योगिनः।<br>
विद्यया विदितात्मानो योगस्य च द्विजातयः ॥  १८३.५३ ॥<br>
<br>
प्रत्याहारेण शुद्रात्मा नान्यथा चिन्तयेच्च तत्।<br>
तुष्टिञ्च परमां प्राप्य योगं मोक्षं परं तथा ॥  १८३.५४ ॥<br>
<br>
त्रिभिर्गुणैः समायुक्तो ज्ञानवान् पश्यतीह माम्।<br>
एतत्ते कथितं देवि! किमन्यच्छ्रोतुमर्हसि ॥  १८३.५५ ॥<br>
<br>
भूय एव वरारोहे! कथयिष्यामि सुव्रते!।<br>
गुह्यं पवित्रमथवा यच्चापि हृदि वर्तते ॥  १८३.५६ ॥<br>
<br>
तत्सर्वं कथयिष्यामि श्रृणुष्वेकमनाः प्रिये।<br>
देव्युवाच।<br>
त्वद्रूपं कीदृशं देव! युक्ताः पश्यन्ति योगिनः ॥  १८३.५७ ॥<br>
<br>
पश्यन् मे संशयं ब्रूहि नमस्ते सुरसत्तम!।<br>
श्रीभगवानुवाच।<br>
अमूर्तं चैव मूर्त्तञ्च ज्योतिरूपं हि तत् स्मृतम् ॥  १८३.५८ ॥<br>
<br>
तस्योपलब्धिमन्विच्छन् यत्नः कार्यो विजानता।<br>
गुणैर्वियुक्तो भूतात्मा एवं वक्तुं न शक्यते ॥  १८३.५९ ॥<br>
<br>
शक्यते यदि वक्तुं वै दिव्यैर्वर्षशतैर्न वा।<br>
देव्युवाच।<br>
किं प्रमाणन्तु तत् क्षेत्रं समन्तात् सर्वतो दिशम् ॥  १८३.६० ॥<br>
<br>
यत्र नित्यं स्तितो देवो महादेवो गणैर्युतः।<br>
ईश्वर उवाच।<br>
द्वियोजनन्तु तत्क्षेत्रं पूर्वपश्चिमतः स्मृतम् ॥  १८३.६१ ॥<br>
<br>
अर्द्धयोजन विस्तीर्णं तत्क्षेत्रं दक्षिणोत्तरम्।<br>
वाराणसी तदीया च यावच्छुक्लनदी तु वै ॥  १८३.६२ ॥<br>
<br>
भीष्मचण्डिकमारभ्य पर्वतेश्वरमन्तिके।<br>
गणा यत्रावतिष्ठन्ति सन्नियुक्ता विनायकाः ॥  १८३.६३ ॥<br>
<br>
कूष्माण्डराजः शम्भोश्च जयन्तश्च मदोत्कटाः।<br>
सिंहव्याघ्रमुखाः केचिद्विकटाः कुब्जवामनाः ॥  १८३.६४ ॥<br>
<br>
यत्र नन्दी महाकालश्चण्डघण्टो महेश्वरः।<br>
दण्डचण्डेश्वरश्चैव घण्टाकर्णो महाबलः ॥  १८३.६५ ॥<br>
<br>
एते चान्ये च बहवो गणाश्चैव गणेश्वराः।<br>
महोदरा महाकाया वज्रशक्तिधरास्तथा ॥  १८३.६६ ॥<br>
<br>
रक्षन्ति सततं देवि! ह्यविमुक्तं तपोवनम्।<br>
द्वारे द्वारे च तिष्ठन्ति शूलमुद्गरपाणयः ॥  १८३.६७ ॥<br>
<br>
सुवर्णश्रृङ्गीं रौप्यखुराञ्चैलाजिन पयस्विनीम्।<br>
वाराणस्यान्तु यो दद्यात् त्रिवर्णां कञ्जलोचने! ॥  १८३.६८ ॥<br>
<br>
गां दत्त्वा तु वरारोहे! ब्राह्मणे वेदपारगे। <br>
आसप्तमं कुलं तेन तारितं नात्र संशयः ॥  १८३.६९ ॥<br>
<br>
यो दद्याद् ब्राह्मणे किञ्चित् तस्मिन् क्षेत्रे वरानने!।<br>
कनकं रजतं वस्त्रमन्नाद्यं बहु विस्तरम् ॥  १८३.७० ॥<br>
<br>
अक्षयं चाव्ययं चैव स्यातां तस्य सुलोचने!।<br>
श्रृणु तत्वेन तीर्थस्य विभूतिं व्युष्टिमेव च ॥  १८३.७१ ॥<br>
<br>
तत्र स्नात्वा महाभागे! भवन्ति निरुजा नराः।<br>
दशानामश्वमेधानां फलं प्राप्नोति मानवः ॥  १८३.७२ ॥<br>
<br>
तदवाप्नोति धर्मात्मा तत्र स्नात्वा वरानने!।<br>
बहुस्वल्पे च यो दद्याद् ब्राह्मणे वेदपारगे ॥  १८३.७३ ॥<br>
<br>
शुभाङ्गतिमवाप्नोति अग्निवच्चैव दीप्यते।<br>
वाराणसी जाह्नवीभ्यां सङ्गमे लोकविश्रुते ॥  १८३.७४ ॥<br>
<br>
दत्त्वान्नं च विधानेन न स भूयोऽभिजायते।<br>
एतत्ते कथितं देवि! तीर्थस्य फलमुत्तमम् ॥  १८३.७५ ॥<br>
<br>
उपवासन्तु यः कृत्वा विप्रान् सन्तर्पयन्नरः।<br>
सौत्रामणेश्च यज्ञस्य फलं प्राप्नोति मानवः ॥  १८३.७६ ॥<br>
<br>
एकाहारस्तु यस्तिष्ठेन् मासं तत्र वरानने!<br>
यावज्जीवकृतं पापं सहसा तस्य नश्यति ॥  १८३.७७ ॥<br>
<br>
अग्निप्रवेशं ये कुर्युरविमुक्ते विधानतः।<br>
प्रविशन्ति मुखन्ते मे निःसन्दिग्धं वरानने! ॥  १८३.७८ ॥<br>
<br>
दशसौवर्णिकं पुष्पं योऽविमुक्ते प्रयच्छति।<br>
अग्निहोत्रफलं धूपे गन्धदाने तथा श्रुणु ॥  १८३.७९ ॥<br>
<br>
भूमिदानेन तत्तुल्यं गन्धदानफलं स्मृतम्।<br>
संमार्जने पञ्चशतं सहस्रमनुलेपने ॥  १८३.८० ॥<br>
<br>
मालया शतसाहस्रमनन्तं गीतवाद्यतः।<br>
देव्युवाच।<br>
अत्यद्भुतमिदं देव स्थानमेतत् प्रकीर्तितम् ॥  १८३.८१ ॥<br>
<br>
रहस्यं श्रोतुमिच्छामि यदर्थन्त्वं न मुञ्चसि।<br>
ईश्वर उवाच<br>
आसीत् पूर्वं वरारोहे! ब्रह्मणस्तु शिरो वरम् ॥  १८३.८२ ॥<br>
<br>
पञ्चमं श्रृणु सुश्रोणि! जातं काञ्चन स प्रभम्।<br>
ज्वलत्तत् पञ्चमं शीर्षं जातं तस्य महात्मनः ॥  १८३.८३ ॥<br>
<br>
तदेवमब्रवीद्देवि! जन्म जानामि ते ह्यहम्।<br>
ततः क्रोधपरीतेन संरक्त नयनेन च ॥  १८३.८४ ॥<br>
<br>
वामांगुष्ठनखाग्रेण छिन्नं तस्य शिरो मया।<br>
ब्रह्मोवाच।<br>
तदा निरपराधस्य शिरश्छिन्नं त्वया मम ॥  १८३.८५ ॥<br>
<br>
तस्माच्छापसमायुक्तः कपाली त्वं भविष्यसि।<br>
ब्रह्महत्याकुलो भूत्वा चरतीर्थानि भूतले ॥  १८३.८६ ॥<br>
<br>
ततोऽहं गतवान् देवि! हिमवन्तं शिलोच्चयम्।<br>
तत्र नारायणः श्रीमान् मया भिक्षां प्रयाचितः ॥  १८३.८७ ॥<br>
<br>
ततस्तेन स्वकं पार्श्वं नखाग्रेण विदारितम्।<br>
स्रवतो महती धारा तस्य रक्तस्य निःसृता ॥  १८३.८८ ॥<br>
<br>
प्रयाता सातिविस्तीर्णा योजनार्द्धशतन्तदा।<br>
न संपूर्णं कपालन्तु घोरमद्भुत दर्शनम् ॥  १८३.८९ ॥<br>
<br>
दिव्यं वर्षसहस्रन्तु सा च धारा प्रवाहिनी।<br>
प्रोवाच भगवान्विष्णुः कपालं कुत ईदृशम् ॥  १८३.९० ॥<br>
<br>
आश्चर्यभूतं देवेश! संशयो हृदि वर्तते।<br>
कुतश्च सम्भवो देव! सर्वं मे ब्रूहि पृच्छतः ॥  १८३.९१ ॥<br>
<br>
देवदेव उवाच।<br>
श्रूयतामस्य हे देव! कपालस्य तु सम्भवः।<br>
शतं वर्षसहस्राणां तपस्तप्त्वा सुदारुणम्॥  १८३.९२ ॥<br>
<br>
ब्रह्माऽसृजद्वपुर्दिव्यमद्भुतं लोमहर्षणम्।<br>
तपसश्च प्रभावेण दिव्यं काञ्चन सन्निभम् ॥  १८३.९३ ॥<br>
<br>
ज्वलत्तत् पञ्चमं शीर्षं जातं तस्य महात्मनः।<br>
निकृत्तन्तं मया देव! तदिदं पश्य दुर्जयम् ॥  १८३.९४ ॥<br>
<br>
यत्र यत्र च गच्छामि कपालं तत्र गच्छति।<br>
एवमुक्तस्ततो देवः प्रोवाच पुरुषोत्तमः ॥  १८३.९५ ॥<br>
<br>
श्रीभगवानुवाच।<br>
गच्छ गच्छ स्वकं स्थानं ब्रह्मणस्त्वं प्रियङ्कुरु।<br>
तस्मिन् स्थास्यति भद्रन्ते कपालं तस्य तेजसा ॥  १८३.९६ ॥<br>
<br>
ततः सर्वाणि तीर्थानि पुण्यान्यायतनानि च।<br>
गतोऽस्मि पृथुल श्रोणि! न क्वचित् प्रत्यतिष्ठत ॥  १८३.९७ ॥<br>
<br>
ततोऽहं समनुप्राप्तो ह्यविमुक्ते महाशये।<br>
अवस्थितः स्वके स्थाने शापश्च विगतो मम ॥  १८३.९८ ॥<br>
<br>
विष्णुप्रसादात् सुश्रोणि! कपालं तत् सहस्रधा।<br>
स्फुटितं बहुधा जातं स्वप्नलब्धं धनं यथा ॥  १८३.९९ ॥<br>
<br>
ब्रह्महत्यापहं तीर्थं क्षेत्रमेतन्मया कृतम्।<br>
श्मशानमेतद् भद्रं मे देवानां वरवर्णिनि ॥  १८३.१०० ॥<br>
<br>
कालो भूत्वा जगत् सर्वं संहरामि सृजामि च। <br>
देवेशि! सर्वगुह्यानां स्थानं प्रियतरं मम ॥  १८३.१०१ ॥<br>
<br>
मद्भक्तास्तत्र गच्छन्ति विष्णुभक्तास्तथैव च।<br>
ये भक्ता भास्करे देवि! लोकनाथे दिवाकरे ॥  १८३.१०२ ॥<br>
<br>
तत्रस्थो यस्त्यजेद्देहं मामेव प्रविशेत्तु सः।<br>
देव्युवाच।<br>
अत्यद्भुतमिदं देव! यदुक्तं पद्मयोनिना ॥  १८३.१०३ ॥<br>
<br>
त्रिपुरान्तकरस्थानं गुह्यमेतत् महाद्युते।<br>
सन्निधानात्तु ते सर्वे कलां नार्हन्ति षोडशीम् ॥  १८३.१०४ ॥<br>
<br>
यत्र तिष्ठति देवेशो यत्र तिष्ठति शङ्करः।<br>
गङ्गा तीर्थसहस्राणां तुल्या भवति वा न वा ॥  १८३.१०५ ॥<br>
<br>
त्वमेव भक्तिर्देवेश। त्वमेव गतिरुत्तमा।<br>
ब्रह्मादीनान्तु ते देव! गतिरुक्ता सनातनी।<br>
श्राव्ये यद् द्विजातीनां भक्तानामनुकम्पया ॥  १८३.१०६ ॥<br>
