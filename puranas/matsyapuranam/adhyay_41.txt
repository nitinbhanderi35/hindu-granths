ययात्यष्टकसम्वादवर्णनम्।<br>
<br>
अष्टक उवाच।<br>
कतरस्त्वेतयोः पूर्व देवानामेति सात्म्यताम्। <br>
उभयोर्धावतो राजन्! सूर्य्या चन्द्रमसोरिव।। ४१.१ ।।<br>
<br>
ययातिरुवाच।<br>
अनिकेतगृहस्थेषु कामवृत्तेषु संयतः। <br>
ग्राम एव चरन् भिक्षुस्तयोः पूर्वतरङ्गतः।। ४१.२ ।।<br>
<br>
अप्राप्यं दीर्घमायुश्च यः प्राप्तो विकृतिं चरेत्। <br>
तप्येत यदितत्कृत्वा चरेत् सोग्रं तपस्ततः।। ४१.३ ।।<br>
<br>
यद्वै नृशंसन्तदपथ्यमाहुर्यः सेवते धर्ममनर्थबुद्धिः।<br>
असावनीशः स तथैव राजन् तदार्जवं ससमाधिस्तदार्यम्।। ४१.४ ।।<br>
<br>
अष्टक उवाच।<br>
केनाद्य त्वन्तु प्रहितोऽसि राजन् युवा स्रग्वी दर्शनीयः सुवर्चाः।<br>
कुत आगतः कतमस्यां दिशि त्वमुताहोस्वित् पार्थिवस्थानमस्ति।। ४१.५ ।।<br>
<br>
ययातिरुवाच।<br>
इमं भौमं नरकं क्षीणपुण्यः प्रवेष्टुमुर्वीं गगनाद्विप्रकीर्णः।<br>
उक्त्वाऽहं व प्रपतिष्याम्यनन्तरं तरन्तुत्वमी ब्रह्मणो लोकपाये।। ४१.६ ।।<br>
<br>
सतां सकाशे तु वृतः प्रपातस्ते सङ्गता गुणवन्तस्तु सर्वे।<br>
शक्राच्च लब्धो हि वरो मयैष प्रतिष्यता भूमितलं नरेन्द्र!।। ४१.७ ।।<br>
<br>
अष्टक उवाच।<br>
पृच्छामि त्वां प्रपतन्तं प्रपातं यदि लोकाः पार्थिव सन्ति मेऽत्र।<br>
यद्यन्तरिक्षे यदि वा दिवि श्रिताः क्षेत्रज्ञं त्वां तस्य धर्मस्य मन्ये।। ४१.८ ।।<br>
<br>
ययातिरुत्वाच।<br>
यावत्पृथिव्यां विहितं गवाश्वं सहारण्यैः पशुभिः पक्षिभिश्च।<br>
तावल्लोका दिवि ते संस्थिता वै तथा विजानीहि नरेन्द्रसिंह।। ४१.९ ।।<br>
<br>
अष्टक उवाच।<br>
तांस्ते ददामि मा प्रपत प्रपातं ये मे लोका दिवि राजेन्द्र सन्ति।<br>
यद्यन्तरिक्षे यदि वा दिवि श्रितास्तानाक्रम क्षिप्रममित्रहासि।। ४१.१० ।।<br>
<br>
ययातिरुवाच।<br>
नास्मद्विधो ब्राह्मणो ब्रह्मविच्च प्रतिग्रहे वर्तते राजमुख्य!।<br>
यथा प्रदेयं सततं द्विजेभ्यस्तथा ददे पूर्वमहं नरेन्द्रम्।। ४१.११ ।।<br>
<br>
नाब्राह्मणः कृपणो जातु जीवेद्यद्यपि स्यात् ब्राह्मणी वीरपत्नी।<br>
सोऽहं सदेवाकृत पूर्वं चरेयं विवित्समानः किमु तत्र साधुः।। ४१.१२ ।।<br>
<br>
प्रतर्दन उवाच।<br>
पृच्छामि त्वां स्पुहणीयरूप प्रतर्दनोऽहं यदि मे सन्ति लोकाः।<br>
यद्यन्तरिक्षे यदि वा दिवि श्रुताः क्षेत्रज्ञं त्वां तस्य धर्मस्य मन्ये।। ४१.१३।।<br>
<br>
ययातिरुवाच।<br>
सन्ति लोका बहवस्ते नरेन्द्र! अप्येकैकं सप्तशताम्यहानि।<br>
मधुच्युतो घृतवन्तो विशोकास्तेनान्तवन्तः प्रतिपालयन्ति।। ४१.१४ ।।<br>
<br>
प्रतर्दन उवाच।<br>
तांस्ते ददामि पतमानस्य राजन्! ये मे लोकास्तव ते वै भवन्तु।<br>
यद्यन्तरिक्षे यदि वा दिवि श्रितास्तानाक्रम क्षिप्रमपेतमोहः।। ४१.१५ ।।<br>
<br>
ययातिरुवाच।<br>
न तुल्यतेजाः सुकृतं हि कामये योगक्षेमं पार्थिवात् पार्थिवः सन्।<br>
दैवादेशादापदं प्राप्य विद्वान् चरेन्नृशंसं हि न जातु राजा।। ४१.१६ ।।<br>
<br>
धर्म्यं मार्गं चिन्तयानो यशस्यं कुर्य्यात्तपो धर्ममवेक्षमाणः।<br>
न मद्विधो धर्मबुद्धिर्हि राजा ह्येवं कुर्य्यात् कृपणं मां यथात्थ।। ४१.१७ ।।<br>
<br>
कुर्य्यामपूर्वं न कृतं यदन्यैर्विवित्समानः किमु तत्र साधुः।<br>
ब्रुवाणमेवं नृपतिं ययातिं नृपोत्तमो वसुमानब्रवीत्तम्।। ४१.१८ ।।<br>
<br>
