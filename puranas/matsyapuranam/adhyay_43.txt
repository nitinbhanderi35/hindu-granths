<br>
यदुवंशवर्णनम्।<br>
<br>
सूत उवाच।<br>
इत्येतच्छौनकाद्राजा शतानीको निशम्य तु। <br>
विस्मितः परया प्रीत्या पूर्णचन्द्र इवा बभौ।। ४३.१ ।।<br>
<br>
पूजयामास नृपति र्विधिवच्चाथ शौनकम्। <br>
रत्नैर्गोभिः सुवर्णैश्च वासोभिर्विविधैस्तथा।। ४३.२ ।।<br>
<br>
प्रतिगृह्य ततः सर्वं यद्राज्ञा प्रहितं धनम्। <br>
दत्वा च ब्राह्मणेभ्यश्च शौनकोऽन्तरधीयत।। ४३.३ ।।<br>
<br>
ऋषय ऊचुः।<br>
ययाति र्वशमिच्छामः श्रोतुं विस्तरतो वद। <br>
यदु प्रभृतिभिः पुत्रै र्यदालोके प्रतिष्ठितः।। ४३.४ ।।<br>
<br>
सूत उवाच।<br>
यदोर्वंशं प्रवक्ष्यामि ज्वेष्ठस्योत्तमतेजसः। <br>
विस्तरेणानुपूर्व्या च गदतो मे निबोधत ।। ४३.५ ।।<br>
<br>
यदोः पुत्रा बभूवुर्हि पञ्च देवसुतोपमाः। <br>
महारथा महेष्वासा नमतस्तान्निबोधत।। ४३.६ ।।<br>
<br>
सहस्रजिरथो ज्येष्ठः क्रोष्टु र्नीलोऽन्तिकोलघुः।<br>
सहस्रजेस्तु दायादो शतजिर्नामपार्थिवः।। ४३.७ ।।<br>
<br>
शतजेरपि दायादास्त्रयः परमकीर्त्तयः। <br>
हैहयश्च हयश्चैव तथा वेणुहयश्च यः।। ४३.८ ।।<br>
<br>
हैहयस्य तु दायादौ धर्मनेत्रः प्रतिश्रुतः।<br>
धर्म्मनेत्रस्य कुन्तिस्तु संहतस्तस्य चात्मजः।। ४३.९ ।।<br>
<br>
संहतस्य तु दायादो महिष्मान्नामपार्थिवः। <br>
आसीन्महिष्मतः पुत्रो रुद्रश्रेण्यः प्रतापवान्।। ४३.१० ।।<br>
<br>
वाराणस्यामभूद्राजा कथितं पूर्वमेव तु। <br>
रुद्रश्रेणस्य पुत्रोऽभूद् दुर्दमो नाम पार्थिवः।। ४३.११।।<br>
<br>
दुर्द्दमस्य सुतो धीमान् कनको नाम वीर्य्यवान्।<br>
कनकस्य तु दायदा श्चत्वारो लोकविश्रुताः।। ४३.१२ ।।<br>
<br>
कृतवीर्य्यः कृताग्निश्च कृतवर्मा तथैव च। <br>
कृतोजाश्च चतुर्थोऽभूत् कृतवीर्य्यात्तु सोर्जुनः।। ४३.१३ ।।<br>
<br>
जातः करसहस्रेण सप्तद्वीपेश्वरो नृपः। <br>
वर्षायुतं तपस्तेपे दुश्चरं पृथिवीपतिः।। ४३.१४ ।।<br>
<br>
दत्तमाराधयामास कार्तवीर्य्योऽत्रिसम्भवम्। <br>
तस्मै दत्तावरास्तेन चत्वारः पुरुषोत्तम।। ४३.१५ ।।<br>
<br>
पूर्वं बाहुसहस्रन्तु स वव्रे राजसत्तमः। <br>
अधर्मं चरमाणस्य सद्भिश्चापि निवारणम्।। ४३.१६ ।।<br>
<br>
युद्धेन पृथिवीं जित्वा धर्मेणैवानुपालनम्। <br>
संग्रामे वर्तमानस्य वधश्चैवाधिकाद् भवेत्।। ४३.१७ ।।<br>
<br>
तेनेयं पृथिवी सर्वा सप्तद्वीपा सपर्वता। <br>
समोदधिपरिक्षिप्ता क्षात्रेण विधिना जिता।। ४३.१८ ।।<br>
<br>
जज्ञे बाहुसहस्रं वै इच्छत स्तस्य धीमतः। <br>
रथो ध्वजश्च संजज्ञे इत्येवमनुशुश्रुमः।। ४३.१९ ।।<br>
<br>
दशयज्ञसहस्राणि राज्ञा द्वीपेषु वै तदा। <br>
निरर्गला निवृत्तानि श्रूयन्ते तस्य धीमतः।। ४३.२० ।।<br>
<br>
सर्वे यज्ञा महाराज्ञस्तस्यासन् भूरिदक्षिणाः। <br>
सर्वेकाञ्चनयूपास्ते सर्वाः काञ्चनवेदिकाः।। ४३.२१ ।।<br>
<br>
सर्वे देवैः समं प्राप्तै र्विमानस्थैरलङ्कृताः। <br>
गन्धर्वैरप्सरोभिश्च नित्यमेवोपशोभिताः।। ४३.२२ ।।<br>
<br>
तस्य यो जगौ गाथां गन्धर्वो नारदस्तथा। <br>
कार्तवीर्य्यस्य राजर्षेर्महिमानं निरीक्ष्य सः।। ४३.२३ ।।<br>
<br>
न नूनं कार्तवीर्य्यस्य गतिं यास्यन्ति क्षत्रियाः। <br>
यज्ञैर्दानै स्तपोभिश्च विक्रमेण श्रुतेन च।। ४३.२४ ।।<br>
<br>
स हि सप्तसु द्वीपेषु, खड्गी चक्री शरासनी। <br>
रथीद्वीपान्यनुचरन् योगी पश्यति तस्करान्।। ४३.२५ ।।<br>
<br>
पञ्चाशीतिसहस्राणि वर्षाणां स नराधिपः। <br>
स सर्वरत्नसम्पूर्ण श्चक्रवर्त्ती बभूव ह।। ४३.२६ ।।<br>
<br>
स एव पशुपालोऽभूत् क्षेत्रपालः स एव हि।<br>
स एव वृष्ट्या पर्जन्यो योगित्वादर्ज्जुनोऽभवत्।। ४३.२७ ।।<br>
<br>
योऽसौ बाहु सहस्रेण ज्याघात कठिनत्वचा। <br>
भाति रश्मिसहस्रेण शारदेनैव भास्करः।। ४३.२८ ।।<br>
<br>
एष नागं मनुष्येषु माहिष्मत्यां महाद्युतिः। <br>
कर्कोटकसुतं जित्वा पुर्य्यां तत्र न्यवेशयत्।। ४३.२९ ।।<br>
<br>
एष वेगं समुद्रस्य प्रावृट्काले भजेत वै।<br>
क्रीड़न्नेव सुखोद्भिन्नः प्रतिस्रोतो महीपतिः।। ४३.३० ।।<br>
<br>
ललता क्रीड़ता तेन प्रतिस्रग्दाममालिनी। <br>
ऊर्मि भ्रुकुटिसन्त्रा सा चकिताभ्येति नर्म्मदा।। ४३.३१ ।।<br>
<br>
एको बाहुसहस्रेण वगाहे स महार्णवः। <br>
करोत्युह्यतवेगान्तु नर्मदां प्रावृडुह्यताम्।। ४३.३२ ।।<br>
<br>
तस्य बाहुसहस्रेणा क्षोभ्यमाने महोदधौ। <br>
भवन्त्यतीव निश्चेष्टाः पातालस्था महासुराः।। ४३.३३ ।।<br>
<br>
चूर्णीकृतमहावीचि लीन मीन महातिमिम्। <br>
मारुता विद्धफेनौघ्ज्ञ मावर्त्ताक्षिप्त दुःसहम्।। ४३.३४ ।।<br>
<br>
करोत्यालोडयन्नेव दोः सहस्रेण सागरम्। <br>
मन्दारक्षोभचकिता ह्यमृतोत्पादशङ्किताः।। ४३.३५ ।।<br>
<br>
तदा निश्चलमूर्द्धानो भवन्ति च महोरगाः। <br>
सायाह्ने कदलीखण्डा निर्वात स्तिमिता इव।। ४३.३६ ।।<br>
<br>
एवं बध्वा धनुर्ज्यायामुत्सिक्तं पञ्चभिः शरैः। <br>
लङ्कायां मोहयित्वा तु सबलं रावणं बलात्।। ४३.३७ ।।<br>
<br>
निर्जित्य बध्वा चानीय माहिष्मत्यां बबन्ध च। <br>
ततो गत्वा पुलस्त्यस्तु अर्जुनं संप्रसादयत्।। ४३.३८ ।।<br>
<br>
मुमोच रक्षः पौलस्त्यं पुलस्त्येनेह सान्त्वितम्। <br>
तस्य बाहुसहस्रेण बभूव ज्यातलस्वनः।। ४३.३९ ।।<br>
<br>
युगान्ताभ्र सहस्रस्य आस्फोट स्वशनेरिव। <br>
अहोबत विधे र्वीर्यं भार्गवोऽयं यदाच्छिनत्।। ४३.४० ।।<br>
<br>
तद्वै सहस्रं बाहूनां हेमतालवनं यथा। <br>
यत्रापवस्तु संक्रुद्धो ह्यर्जुनं शप्तवान् प्रभुः।। ४३.४१ ।।<br>
<br>
यस्माद्वनं प्रदग्धं वै विश्रुतं मम हैहय। <br>
तस्मात्ते दुष्करं कर्म्म कृतमन्यो हरिष्यति।। ४३.४२ ।।<br>
<br>
छित्वा बाहुसहस्रन्ते प्रथमन्तरसा बली। <br>
तपस्वी ब्राह्मणश्च त्वां सवधिष्यति भार्गवः।। ४३.४३ ।।<br>
<br>
सूत उवाच।<br>
तस्य रामस्तदा त्वासीन् मृत्युः शापेन धीमता।<br>
वरश्चैवन्तु राजर्षेः स्वयमेव वृतः पुरा।। ४३.४४ ।।<br>
<br>
तस्य पुत्रशतं त्वासीत् पञ्च पत्र महारथाः।<br>
कृतास्त्रा बलिनः शूरा धर्म्मात्मानो महाबलाः।। ४३.४५ ।।<br>
<br>
शूरसेनश्च शूरश्च धृष्टः क्रोष्टुस्तथैव च। <br>
जयध्वजश्च वैकर्ता अवन्तिश्च विशाम्पते।। ४३.४६ ।।<br>
<br>
जयध्वजस्य पुत्रस्तु तालजङ्घो महाबलः। <br>
तस्य पुत्रशतान्येव तालजङ्घा इति श्रुताः।। ४३.४७ ।।<br>
<br>
तेषां पञ्च कुलाख्याताः हैहयानां माहत्मनाम्। <br>
वीतिहोत्राश्च शार्याता भोजाश्च वन्तयस्तथा।। ४३.४८ ।।<br>
<br>
कुण्डिकेराश्च विक्रान्ता स्तालजङ्घा स्तथैव च। <br>
वीतिहोत्रसुतश्चापि आनर्तो नाम वीर्य्यवान्।। <br>
दुर्जेयस्तस्य पुत्रस्तु बभूवामित्रकर्शनः।। ४३.४९ ।।<br>
<br>
सद्भावेन महाराज! प्रजा धर्मेण पालयन्। <br>
कार्तवीर्यार्जुनो नाम राजा बाहुसहस्रवान्।। ४३.५० ।।<br>
<br>
येन सागरपर्यन्ता धनुषा निर्जिता मही। <br>
यस्तस्य कीर्तयेन्नाम कल्यमुत्थाय मानवः।। ४३.५१ ।।<br>
<br>
न तस्य वित्तनाशः स्यान्नष्टञ्च लभते पुनः। <br>
कार्त्तवीर्यस्य यो जन्म कथयेदिह धीमतः।। <br>
यथावत् स्विष्टपूतात्मा स्वर्गलोके महीयते।। ४३.५२ ।।<br>
