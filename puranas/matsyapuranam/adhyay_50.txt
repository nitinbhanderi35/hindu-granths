कुरुवंशवर्णनम्।<br>
<br>
सूत उवाच।<br>
अजमीढस्य नीलिन्यां नीलः समभवन्नृपः। <br>
नीलस्य तपसोग्रेण सुशान्तिरुपपद्यत॥ ५०.१ ॥<br>
<br>
पुरुजानुः सुशान्तेस्तु पृथुस्तु पुरुजानुतः। <br>
भद्राश्वः पृथुदायादो भद्राश्वतनयान् श्रृणु॥ ५०.२ ॥<br>
<br>
मुद्गलश्च जयश्चैव राजा बृहदिषुस्तथा। <br>
यवीनरश्च विक्रान्तः कपिलश्चैव पञ्चमः॥ ५०.३ ॥<br>
<br>
पञ्चानाञ्चैव पाञ्चलानेतान् जनपदान् विदुः। <br>
पञ्चालं रक्षिणो ह्येते देशानामिति नः श्रुतम्॥ ५०.४ ॥<br>
<br>
मुद्गलस्यापि मौद्गल्याः क्षत्रोपेता द्विजातयः। <br>
एते ह्यङ्गिरसः पक्षं संश्रिताः काण्वमुद्गलाः॥ ५०.५ ॥<br>
<br>
मुद्गलस्य सुतो जज्ञे ब्रह्मिष्ठः सुमाहायशाः। <br>
इन्द्रसेनः सुतस्तस्य विन्ध्याश्वस्तस्य चात्मजः॥ ५०.६ ॥<br>
<br>
विन्ध्याश्वान् मिथुनं जज्ञे मेनकायामितिश्रुतिः। <br>
दिवोदासश्च राजर्षि रहल्या च यशस्विनी॥ ५०.७ ॥<br>
<br>
शरद्वतस्तु दायादमहल्या सम्प्रसूयत। <br>
शतानन्दमृषिश्रेष्ठं तस्यापि सुमहातपाः॥ ५०.८ ॥<br>
<br>
सुतः सत्यधृतिर्नाम धनुर्वेदस्य पारगः। <br>
आसीत् सत्यधृतेः शुक्रममोघं धार्मिकस्य तु॥ ५०.९ ॥<br>
<br>
स्कन्नं रेतः सत्यधृतेर्द्रृष्ट्वा चाप्सरसं जले। <br>
मिथुनं तत्र सम्भूतं तस्मिन् सरसि सम्भृतम्॥ ५०.१० ॥<br>
<br>
ततः सरसि तस्मिंस्तु क्रममाणं महीपतिः। <br>
द्रृष्ट्वा जग्राह कृपया शन्तनुर्मृगयां गतः॥ ५०.११ ॥<br>
<br>
एते शरद्वतः पुत्रा आख्याता गौतमावराः। <br>
अत ऊर्ध्वं प्रवक्ष्यामि दिवोदासस्य वै प्रजाः॥ ५०.१२ ॥<br>
<br>
दिवोदासस्य दायादो धर्मिष्ठो मित्रयुर्नृपः। <br>
मैत्रायणावरः सोऽथ मैत्रेयस्तु ततः स्मृतः॥ ५०.१३ ॥<br>
<br>
एते वंश्यायतेः पक्षाः क्षत्रोपेतास्तु भार्गवाः। <br>
राजा चैद्यवरो नाम मैत्रेयस्य सुतः स्मृतः॥ ५०.१४ ॥<br>
<br>
अथचैद्यवरात् विद्वान् सुदासस्तस्य चात्मजः। <br>
अजमीढः पुनर्जातः क्षीणे वंशे तु सोमकः॥ ५०.१५ ॥<br>
<br>
सोमकस्य सुतो जन्तुर्हते तस्मिन् शतं बभौ। <br>
पुत्राणामजमीढस्य सोमकस्य महात्मनः॥ ५०.१६ ॥<br>
<br>
महिषीत्वजमीढस्य धूमिनी पुत्रवर्धिनी। <br>
पुत्राभावे तपस्तेपे शतं वर्षाणि दुश्चरम्॥ ५०.१७ ॥<br>
<br>
हुत्वाग्निं विधिवत् सम्यक् पवित्रीकृतभोजना।<br>
अग्निहोत्रक्रमेणैव सा सुष्वाप महाव्रता॥ ५०.१८ ॥<br>
<br>
तस्यां वै धूमवर्णायामजमीढः समीयिवान्। <br>
ऋक्षं सा जनयामास धूमवर्णं शताग्रजम्॥ ५०.१९ ॥<br>
<br>
ऋक्षात् संवरणो जज्ञे कुरुः संवरणात्ततः। <br>
यः प्रयागमतिक्रम्य कुरुक्षेत्रमकल्पयत्॥ ५०.२० ॥<br>
<br>
कृष्यतस्तु महाराजो वर्षाणि सुबहून्यथ। <br>
कृष्यमाणस्ततः शक्रो भयात् तस्मै वरन् ददौ॥ ५०.२१ ॥<br>
<br>
पुण्यञ्च रमणीयञ्च कुरुक्षेत्रन्तु तत् स्मृतम्। <br>
तस्यान्ववायः सुमहान् यस्य नाम्ना तु कौरवाः॥ ५०.२२ ॥<br>
<br>
कुरोस्तु दयिताः पुत्राः सुधन्वा जह्नु रेव च। <br>
परीक्षिच्च महातेजाः प्रजनश्चारिमर्दनः॥ ५०.२३ ॥<br>
<br>
सुधन्वनस्तु दायादः पुत्रो मतिमतां वरः। <br>
च्यवनस्तस्य पुत्रस्तु राजा धर्मार्थ तत्त्ववित्॥ ५०.२४ ॥<br>
<br>
च्यवनस्य कृमिः पुत्र ऋक्षाज्जज्ञे महातपाः।<br>
कृमेः पुत्रो महावीर्यः ख्यात इन्द्रसमो विभुः॥ ५०.२५ ॥<br>
<br>
चैद्यो परिचरो वीरो वसुर्नामन्तरिक्षगः। <br>
चैद्यो परिचराज्जज्ञे गिरिका सप्त वै सुतान्॥ ५०.२६ ॥<br>
<br>
महारथो मगधराट् विश्रुतो यो बृहद्रथः। <br>
प्रत्यश्रवाः कुशश्चैव चतुर्थो हरिवाहनः॥ ५०.२७ ॥<br>
<br>
पञ्चमश्च यजुश्चैव मत्स्यः काली च सप्तमी। <br>
बृहद्रथस्य दायादः कुशाग्रो नामविश्रुतः॥ ५०.२८ ॥<br>
<br>
कुशाग्रस्यात्मजश्चैव वृषभो नामवीर्यवान्। <br>
वृषभस्य तु दायादः पुण्यवान् नाम पार्थिवः॥ ५०.२९ ॥<br>
<br>
पुण्यः पुण्यवतश्चैव राजा सत्यधृतिस्ततः। <br>
दायादस्तस्य धनुषस्तस्मात् सर्वश्च जज्ञिवान्॥ ५०.३० ॥<br>
<br>
सर्वस्य सम्भवः पुत्रस्तस्माद्राजा बृहद्रथः। <br>
द्वे तस्य शकले जाते जरया सन्धितश्च सः॥ ५०.३१ ॥<br>
<br>
जरया सन्धितो यस्माज्जरासन्धस्ततः स्मृतः । <br>
जेता सर्वस्य क्षत्रस्य जरासन्धो महाबलः॥ ५०.३२ ॥<br>
<br>
जरासन्धस्य पुत्रस्तु सहदेवः प्रतापवान्। <br>
सहदेवात्मजः श्रीमान् सोमवित्स महातपाः॥ ५०.३३ ॥<br>
<br>
श्रुतश्रवास्तु सोमादेर्मागधाः परिकीर्तिताः। <br>
जह्नुस्त्वजनयत् पुत्रं सुरथं नाम भूमिपम्॥ ५०.३४ ॥<br>
<br>
सुरथस्य तु दायादो वीरो राजा विदूरथः। <br>
विदूरथ सुतश्चापि सार्वभौम इति स्मृतः॥ ५०.३५ ॥<br>
<br>
सार्वभौमात् जयत् सेनो रुचिरस्तस्य चात्मजः।<br>
रुचिरात्तु ततो भौम स्त्वरितायुस्ततोऽभवत्॥ ५०.३६ ॥<br>
<br>
अक्रोधनस्त्वायुसुत स्तस्माद्देवातिथिः स्मृतः। <br>
देवातिथेस्तु दायादो दक्ष एव बभूव ह॥ ५०.३७ ॥<br>
<br>
भीमसेनस्ततो दक्षाद् दिलीपस्तस्य चात्मजः। <br>
दिलीपस्य प्रतीरस्तु तस्य पुत्रास्त्रयः स्मृताः॥ ५०.३८ ॥<br>
<br>
देवापिः शन्तनुश्चैव बाह्लीकश्चैव ते त्रयः। <br>
बाह्लीकस्य तु दायादाः सप्त बाह्लीश्वरानृप!<br>
देवापिस्तु ह्यपध्यातः प्रजाभिरभवन् मुनिः॥ ५०.३९ ॥<br>
<br>
मुनय ऊचुः।<br>
प्रजाभिस्तु किमर्थं वै अपध्यातो जनेश्वरः। <br>
को दोषो राजपुत्रस्य प्रजाभिः समुदाहृतः॥ ५०.४० ॥<br>
<br>
सूत उवाच।<br>
किलासीद्राजपुत्रस्तु कुष्ठितं नाभ्यपूजयन्। <br>
भविष्यं कीर्तयिष्यामि शन्तनोस्तु निबोधत॥ ५०.४१ ॥<br>
<br>
शन्तनुस्त्वभवद्राजा विद्वान् सो वै महाभिषक्।<br>
इदं चोदाहरन्त्यत्र श्लोकं प्रति महाभिषक्॥ ५०.४२ ॥<br>
<br>
यं यं कराभ्यां स्पृशति जीर्णं रोगिणमेव च। <br>
पुनर्युवा च भवति तस्मात्तं शन्तनुं विदुः॥ ५०.४३ ॥<br>
<br>
तत्तस्य शन्तनु त्वं हि प्रजाभिरिह कीर्त्यते। <br>
ततो वृणुत भार्यार्थं शन्तनुर्जाह्नवीं नृपः॥ ५०.४४ ॥<br>
<br>
तस्यां देवव्रतं नाम कुमारं जनयद् विभुः।<br>
काली विचित्रवीर्य्यन्तु दासेयोऽजनयत् सुतम्॥ ५०.४५ ॥<br>
<br>
शन्तनोर्दयितं पुत्रं शान्तात्मानमकल्मषम्। <br>
कृष्णद्वैपायनो नाम क्षेत्रे वैचित्रवीर्य्यके॥ ५०.४६ ॥<br>
<br>
धृतराष्ट्रञ्च पाण्डुञ्च विदुरं चाप्यजीजनत्। <br>
धृतराष्ट्रस्तु गान्धार्य्यां पुत्रानजनयत् शतम्॥ ५०.४७ ॥<br>
<br>
तेषां दुर्योधनः श्रेष्ठः सर्वक्षत्रस्य वै प्रभुः। <br>
माद्री कुन्ती तथा चैव पाण्डोर्भार्ये बभूवतुः॥ ५०.४८ ॥<br>
<br>
देवदत्ताः सुताः पञ्च पाण्डोरर्थेऽभिज्ञिरे। <br>
धर्माद्युघिष्ठिरो जज्ञे मारुताच्च वृकोदरः॥ ५०.४९ ॥<br>
<br>
इन्द्राद्धनञ्जयश्चैव इन्द्रतुल्य पराक्रमः। <br>
नकुलं सहदेवञ्च माद्र्यशिवाभ्यामजीजनत्॥ ५०.५० ॥<br>
<br>
पञ्चैते पाण्डवेभ्यस्तु द्रौपद्यां जज्ञिरे सुताः। <br>
द्रौपद्यजनयच्छ्रेष्ठं प्रतिविन्ध्यं युधिष्ठिरात्॥ ५०.५१ ॥<br>
<br>
श्रुतसेनं भीमसेनाच्छ्रुतकीर्तिं धनञ्जयात्। <br>
चतुर्थं श्रुतकर्माणं सहदेवादजायत॥ ५०.५२ ॥<br>
<br>
नकुलाच्च शतानीकं द्रौपदेयाः प्रकीर्त्तिताः। <br>
तेभ्योऽपरे पाण्डवेयाः षडेवान्ये महारथाः॥ ५०.५३ ॥<br>
<br>
हैडम्बो भीमसेनात्तु पुत्रो जज्ञे घटोत्कचः। <br>
काशीबलधरात् भीमाज्जज्ञे वै सर्वगं सुतम्॥ ५०.५४ ॥<br>
<br>
सुहोत्रं तनयं माद्री सहदेवादसूयत। <br>
करेणुमत्यां चैद्यायां निरमित्रस्तु नाकुलिः॥ ५०.५५ ॥<br>
<br>
सुभद्राया रथी पार्थादभिमन्युरजायत। <br>
योधेयं देवकीचैव पुत्रं यज्ञे युधिष्ठिरात्॥ ५०.५६ ॥<br>
<br>
अभिमन्योः परिक्षित्तु पुत्रः परपुरञ्जयः। <br>
जनमेजयः परिक्षितः पुत्रः परमधार्मिकः॥ ५०.५७ ॥<br>
<br>
ब्रह्माणं कल्पयामास स वै वाजसनेयकम्। <br>
स वैशम्पायनेनैव शप्तः किल महर्षिणा॥ ५०.५८ ॥<br>
<br>
न स्तास्यतीह दुर्बुद्धे! तवैतद्वचनं भुवि। <br>
यावत् स्थास्यसि त्वं लोके तावदेव प्रपत्स्यति॥ ५०. ५९ ॥<br>
<br>
क्षत्रस्य विजयं ज्ञात्वा ततः प्रभृति सर्वशः। <br>
आभगम्य स्थिताश्चैव नृपञ्च जनमेजयम्॥ ५०.६० ॥<br>
<br>
ततः प्रभृति शापेन क्षत्रियस्य तु याजिनः। <br>
उत्सन्ना याजिनो यज्ञे ततः प्रभृति सर्वशः॥ ५०.६१ ॥<br>
<br>
क्षत्रस्ययाजिनः केचित् शापात्तस्य महात्मनः।<br>
पौर्णमासेन हविषा इष्ट्वा तस्मिन् प्रजापतिम्॥ <br>
स वैशम्पायने नैव प्रविशन् वारितस्ततः॥ ५०.६२ ॥<br>
<br>
परिक्षितः सुतः सो वै पौरवो जनमेजयः। <br>
द्विरश्वमेधमाहृत्य महावाजसनेयकः॥ ५०.६३ ॥<br>
<br>
प्रवर्तयित्वा तं सर्वमृषिं वाजसनेयकम्। <br>
विवादे ब्राह्मणैः सार्दमभिशप्तो वनं ययौ॥ ५०.६४ ॥<br>
<br>
जनमेजयाच्छतानीकस्तस्माज्जज्ञे स वीर्यवान्।<br>
जनमेजयः शतानीकं पुत्रं राज्येऽभिषिक्तवान्॥ ५०.६५ ॥<br>
<br>
अथाश्वमेधेन ततः शतानीकस्य वीर्यवान्। <br>
जज्ञेऽधिसोमकृष्णाख्यः साम्प्रतं यो महायशाः॥ ५०.६६ ॥<br>
<br>
तस्मिन् शासति राष्ट्रे तु युष्माभिरिदमाहृतम्। <br>
दुरापं दीर्घसत्रं वै त्रीणि वर्षाणि पुष्करे <br>
वर्षद्वयं कुरक्षेत्रे दृषद्वत्यां द्विजोत्तमाः॥ ५०.६७ ॥<br>
<br>
मुनय ऊचुः।<br>
भविष्यं श्रोतुमिच्छामः प्रजानां लोमहर्षणे। <br>
पुरा किल यदेतद्वै व्यतीतं कीर्तितं त्वया॥ ५०.६८ ॥<br>
<br>
येषु वै स्थास्यते क्षत्रं उत्पत्स्यन्ते नृपाश्चये। <br>
तेषामायुः प्रमाणञ्च नामतश्चैव तान्नृपान्॥ ५०.६९ ॥<br>
<br>
कृतयुगप्रमाणञ्च त्रेताद्वापरयोस्तथा। <br>
कलियुगप्रमाणञ्च युगदोषं युगक्षयम्॥ ५०.७० ॥<br>
<br>
सुखदुःखप्रमाणञ्च प्रजादोषं युगस्य तु। <br>
एतत्सर्वं प्रसंख्याय पृच्छतां ब्रूहि नः प्रभो॥ ५०.७१ ॥<br>
<br>
सूत उवाच।<br>
यथा मे कीर्तितं पूर्वं व्यासेनाक्लिष्टकर्म्मणा। <br>
भाव्यं कलियुगञ्चैव तथा मन्वन्तराणि च॥ ५०.७२ ॥<br>
<br>
अनागतानि सर्वाणि ब्रुवतो मे निबोधत। <br>
अत ऊर्ध्वं प्रवक्ष्यामि भविष्या ये नृपास्तथा॥ ५०.७३ ॥<br>
<br>
ऐडेक्ष्वाकान्वये चैव पौरवे चान्वये तथा। <br>
येषु संस्थास्यते तच्च ऐक्ष्वाकु कुलं शुभम्॥ <br>
तान् सर्वान् कीर्त्तयिष्यामि भविष्ये कथितान्नृपान्॥ ५०.७४ ॥<br>
<br>
तेभ्योऽपरेऽपि ये त्वन्ये ह्युत्पत्स्यन्ते नृपाः पुनः। <br>
क्षत्राः पराशवाः शूद्रास्तथान्ये ये महीश्वराः॥ ५०.७५ ॥<br>
<br>
अन्धाः शकाः पुलिन्दाश्च चूलिका यवनास्तथा। <br>
कैवर्त्ताभीरशवरा ये चान्यम्लेच्छसम्भवाः॥ <br>
पर्य्यायतः प्रवक्ष्यामि नामतश्चैव तान्नृपान्॥ ५०.७६ ॥<br>
<br>
अधिसोमकृष्णश्चैतेषां प्रथमं वर्त्तते नृपः। <br>
तस्यान्ववाये वक्ष्यामि भविष्ये कथितान्नृपान्॥ ५०.७७ ॥<br>
<br>
त्यक्त्वा विवक्षुर्नगरं कौशाम्ब्यान्तु निवत्स्यति। <br>
भविष्याष्टौ सुतास्तस्य महाबलपराक्रमाः॥ ५०.७९ ॥<br>
<br>
भूरिर्ज्येष्ठः सुतस्तस्य तस्य चित्ररथः स्मृतः। <br>
शुचिद्रवश्चित्ररथात् वृष्णिमांश्च शुचिद्रवात्॥ ५०.८० ॥<br>
<br>
वृष्णिमतः सुषेणश्च भविष्यति शुचिर्नृपः। <br>
तस्मात् सुषेणात् भविता सुनीथो नाम पार्थिवः॥ ५०.८१ ॥<br>
<br>
नृपात् सुनीथाद् भविता नृचक्षुः सुमहायशाः। <br>
नृचक्षुषस्तु दायादो भविता वै सुखीबलः॥ ५०.८२ ॥<br>
<br>
सुखीबलसुतश्चापि भावी राजा परिष्णवः। <br>
परिष्णवसुतश्चापि भविता सुतपा नृपः॥ ५०.८३ ॥<br>
<br>
मेधावी तस्य दायादो भविष्यति न संशयः। <br>
मेधाविनः सुतश्चापि भविष्यति पुरञ्जयः॥ ५०.८४ ॥<br>
<br>
उर्वो भाव्यः सुतस्तस्य तिग्मात्मा तस्य चात्मजः।<br>
तिग्मात् बृहद्रथो भाव्यो वसुदामा बृहद्रथात्॥ ५०.८५ ॥<br>
<br>
वसुदाम्नः शतानीको भविष्योदयनस्ततः। <br>
भविष्यते च दयनात् वीरो राजा वहीनरः॥ ५०.८६ ॥<br>
<br>
वहीनरात्मजश्चैव दण्डपाणिर्भविष्यति। <br>
दण्डपाणेर्निरामित्रो निरामित्रात्तु क्षेमकः॥ ५०.८७ ॥<br>
<br>
अत्रानुवंशश्लोकोऽयं गीतो विप्रैः पुरातनैः। <br>
ब्रह्मक्षत्रस्य यो योनिर्वंशो देवर्षिसत्कृतः॥ <br>
क्षेमकं प्राप्य राजानं संस्थास्यति कलौ युगे॥ ५०.८८ ॥<br>
<br>
इत्येष पौरवो वंशो यथावदिह कीर्त्तितः। <br>
धीमतः पाण्डुपुत्रस्य अर्जुनस्य महात्मनः॥ ५०.८९ ॥<br>
