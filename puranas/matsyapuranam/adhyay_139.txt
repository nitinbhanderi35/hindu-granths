मयस्य युद्धार्थं दानवान्प्रति प्रोत्साहनम्।<br>
<br>
सूत उवाच।<br>
तारकाख्ये हते युद्धे उत्सार्य प्रमथान् मयः।<br>
उवाच दानवान् भूयो भूयः स तु भयावृतान्।। १३९.१ ।।<br>
<br>
भोः सुरेन्द्राधुना सर्वे निबोधध्वं प्रभाषितम्।<br>
यत् कर्त्तव्यं मया चैव युष्माभिश्च महाबलैः।। १३९.२ ।।<br>
<br>
पुष्यं समेष्यते काले चन्द्र चन्द्रश्च निभाननाः।<br>
यदैकं त्रिपुरं सर्वं क्षणमेकं भविष्यति।। १३९.३ ।।<br>
<br>
कुरुध्वं निर्भया! काले कोकिलाशंसितेन च।<br>
सकालः पुष्ययोगस्य पुरस्य च मया कृतः।। १३९.४ ।।<br>
<br>
काले तस्मिन् पुरे यस्तु सम्भावयति संहतिम्।<br>
स एनं कारयेच्चूर्णं बलिनैकेषुणा सुरः।। १३९.५ ।।<br>
<br>
योधां प्राणो बलं यच्च या च वो वैरिता सुराः।!।<br>
तत् कृत्वा हृदये चैव पालयध्वमिदं पुरम्।। १३९.६ ।।<br>
<br>
महेश्वररथं ह्येकं सर्वप्राणेन भीषणम्।<br>
विमुखीकुर्वर्तात्यर्थं यथा नोत्‌सृजते शरम्।। १३९.७ ।।<br>
<br>
तत एवं कृतेऽस्माभिस्त्रिपुरस्यापि रक्षणे।<br>
प्रतीक्षिष्यन्ति विवशाः पुष्ययोगं दिवौकसः।। १३९.८ ।।<br>
<br>
निशम्य तन्मयस्यैवं दानवास्त्रिपुरालयाः।<br>
मुहुः सिंहरवं कृत्वा मयमूचुर्यमोपमाः।। १३९.९ ।।<br>
<br>
प्रयत्नेन वयं सर्वे कुर्मस्तव प्रभाषितम्।<br>
तथा कुर्मो यथा रुद्रो न मोक्ष्यति पुरे शरम्।। १३९.१० ।।<br>
<br>
अद्य यास्यामः संग्रामे तद्रुद्रस्य जिघांसवः।<br>
कथयन्ति हितेः पुत्रा हृष्टा भिन्नतनूरुहाः।। १३९.११ ।।<br>
<br>
कल्पं स्थास्यन्ति वा खस्थं त्रिपुरं शाश्वतं ध्रुवम्।<br>
अदानवं वा भविता नारायणपदत्रयम्।। १३९.१२ ।।<br>
<br>
वयं स्थास्यन्ति वा खस्थं त्रिपुरं शाश्वतं ध्रुवम्।<br>
अदैवतमदैत्यं वा लोकं द्रक्ष्यन्ति मानवाः।। १३९.१३ ।।<br>
<br>
इति संमन्त्र्य हृष्टास्ते पुरान्तर्विबुधारयः।<br>
प्रदोषे मुदिता भूत्वा चेरुर्मन्‌मथचारताम्।। १३९.१४ ।।<br>
<br>
मुहुर्मुक्तोदयो भ्रान्त उदयाग्रं महामणिः<br>
तमांस्युत्सार्य भगवांश्चंद्रो जृम्भति सोऽम्बरम्।। १३९.१५ ।।<br>
<br>
कुमुदालङ्‌कृते हंसो यथा सरसि विस्तृते।<br>
सिंहो यथा चोपविष्टो वैढूर्यशिखरे महान्।। १३९.१६ ।।<br>
<br>
विष्णोर्यथा च विस्तीर्णे हारश्चोरसि संस्थितः।<br>
तथावगाढे नभसि चन्द्रो त्रिनयनोद्भवः।। <br>
भ्राजते भ्राजयन् लोकान् सृजत् ज्योत्स्नारसं बलात्।। १३९.१७ ।।<br>
<br>
शीतांशावुदिते चन्द्रे ज्योत्स्नापूर्णेपुरे सुराः।<br>
प्रदोषे ललितं चक्रुर्गृहमात्मनमेव च।। १३९.१८ ।।<br>
<br>
रथ्यासु राजमार्गेषु प्रासादेषु गृहेषु च।<br>
दीपाश्चम्पकपुष्पाभा नाल्पस्नेहप्रदीपिताः।। <br>
तदा मठेषु ते दीपाः स्नेहपूर्णाः प्रदीपिताः।। १३९.१९ ।।<br>
<br>
गृहाणि वसुमन्त्येषां सर्वरत्नमयानि च।<br>
ज्वलतो दीपयन्दीपान् चन्द्रोदयमिव ग्रहाः।। १२९.२० ।।<br>
<br>
चन्द्रांशुभिर्भासमानमन्तर्दीपैः सुदीपितम्।<br>
उपद्रवैः कुलमिव पीयते त्रिपुरे तमः।। १३९.२१ ।।<br>
<br>
तस्मिन् पुरे वै तरुणप्रदोषे चन्द्राट्टहासे तरुणप्रदोषे।<br>
रत्यर्थिनो वै दनुजा गृहेषु सहाङ्गनाभिः सुचिरं विरेमुः।। १३९.२२ ।।<br>
<br>
विनोदिता ये तु वृषध्वजस्य पञ्चेषवस्ते मकरध्वजेन।<br>
तत्रासुरेष्वासुरपुङ्गवेषु स्वाङ्गाङ्गनाः स्वेदयुता बभूवुः।। १३९.२३ ।।<br>
<br>
कलप्रलापेषु च दानवीनां वीणाप्रलापेषु च मूर्च्छितांस्तु।<br>
मत्तप्रलापेषु च कोकिलानां स चापबाणो मदनो ममन्थ।। १३९.२४ ।।<br>
<br>
तमांसि नैशानि द्रुतं निहत्य ज्योत्स्ना वितानेन जगद्वितत्य।<br>
खे रोहिणीं ताञ्च प्रियां समेत्य चन्द्रः प्रभाभिः कुरुतेऽधिराज्यम्।। १३९.२५ ।।<br>
<br>
स्थित्वैव कान्तस्य तु पादमूले काचिद्वरस्त्रीस्वकपोलमूले।<br>
धत्ते विशोकं रुदती करोति तेनाननं स्वं समलङ्करोति।। १३९.२६ ।।<br>
<br>
द्रृष्ट्वाननं मण्डलदर्पणस्थं महाप्रभा मे मुखजेति जप्त्वा।<br>
स्मृत्वा वरङ्गीरमणेरितानि तेनैव भावेन रतीमवाप।। १३९.२७ ।।<br>
<br>
रोमाञ्चितैर्गात्रवरैर्युवभ्यो रतानुरागाद्रमणेन चान्याः।<br>
स्वयं द्रुतं यान्ति मदाभिभूताः क्षपा यथा चार्क्कदिनावसाने।। १३९.२८ ।।<br>
<br>
पेपीयते चातिरसानुविद्धा विमार्गितान् या च प्रियं प्रसन्ना।<br>
काचित्प्रियस्यातिचिरात्प्रसन्ना आसीत्प्रलापेषु च सम्प्रसन्ना।। १३९.२९ ।।<br>
<br>
गोशीर्षयुक्तैर्हरिचन्दनैश्च पङ्काङ्किताक्षीरधरा सुरीणाम्।<br>
मनोज्ञरूपा रुचिरा बभूवुः पूर्णामृतस्येव सुवर्णकुम्भाः।। १३९.३० ।।<br>
<br>
क्षताधरोष्ठा द्रुतदोषरक्ता ललन्ति दैत्या दयितासु रक्ताः।<br>
तन्त्रीप्रलापा स्त्रिपुरेषु रक्ताः स्त्रीणां प्रलापेषु पुनर्विरक्ताः।। १३९.३१ ।।<br>
<br>
क्वचित् प्रवृत्तं मधुराभिगानं कामस्य बाणैः सुकृतं निधानम्।<br>
आपानभूमीषु सुखप्रमेयं गेयं प्रवृत्तन्त्वत साधयन्ति।। १३९.३२ ।।<br>
<br>
गेयं प्रवृत्तं त्वथ शोधयन्ति केचित् प्रियां तत्र च साधयन्ति।<br>
केचित्‌ प्रियां सम्प्रति बोधयन्ति सम्बुध्य सम्बुध्य च रामयन्ति।। १३९.३३ ।।<br>
<br>
चूतप्रसूनप्रभवः सुगन्धः सूर्ये गते वै त्रिपुरे बभूव।<br>
समर्मरी नूपुरमेखलानां शब्दश्च सम्बाधति कोकिलानाम्।। १३९.३४ ।।<br>
<br>
प्रियावगूढा दयितोपगूढा काचित्प्ररूढाङ्गरुहापि नारी।<br>
सुचारुबाष्पाङ्कुरपल्लवानां नवाम्बुसिक्ता इव भूमिरासीत्।। १३९.३५ ।।<br>
<br>
शशाङ्कपादैरुपशोभितेषु प्रासादवर्येषु वराङ्गनानाम्।<br>
पानेन खिन्नादयितातिवेलङ्कपोलमाघ्रासि च किं ममेदम्।। १३९.३६ ।।<br>
<br>
आरोह मे श्रोणिमिमां विशालां पीनोन्नताङ्काञ्चनमेखलाढ्याम्।। १३९.३७ ।।<br>
<br>
रथ्यासु चन्द्रोदयभासितासु सुरेन्द्रमार्गेषु च विस्तृतेषु।<br>
दैत्याङ्गना यूथगता विभान्ति तारा यथा चन्द्रमसो दिवान्ते।। १३९.३८ ।।<br>
<br>
घण्टाट्टहासेषु च चामरेषु प्रेङ्खासु चान्यामदलोलभावात्।।<br>
सन्दोलयन्ते कलसम्प्रहासाः प्रोवाच काञ्चीगुण-सूक्ष्मनादा।। १३९.३९ ।।<br>
<br>
अम्लानमालान्वितसुन्दरीणाम् पर्याय एषोऽस्ति च हर्षितानाम्।<br>
श्रूयन्ति वाचः कलधौतकल्पा वापीषु चान्ये कलहंसशब्दाः।। १३९.४० ।।<br>
<br>
काञ्चीकलापश्च सहाङ्गरागः प्रेङ्खासुत-द्रासकृताश्च भावाः।<br>
छिन्दन्ति तासामसुराङ्गनानाम् प्रियालयान्मन्मथमार्गणानाम्।। १३९.४१ ।।<br>
<br>
चित्राम्बरश्चोद्धृतकेशपाशः सन्दोल्यमानः शुशुभेऽसुरीणाम्।<br>
सुचारुवेषाभरणैरुपेतस्तारागणैर्ज्योतिरिवास चन्द्रः।। १३९.४२ ।।<br>
<br>
सन्दोलनादुच्छसितैश्चिन्नसूत्रैः कालीभ्रष्टैर्मणिभिर्विप्रकीर्णैः।<br>
दोलाभूमिस्तैर्विचित्रा विभाति चन्द्रस्य पार्श्वोपगतैर्विचित्रा।। १३९.४३ ।।<br>
<br>
सचन्द्रिके सोपवने प्रदोषे रुतेषु वृन्देषु च कोकिलानाम्।<br>
शरव्ययं प्राप्य पुरेऽसुराणां प्रक्षीणवाणो मदनश्चचार।। १३९.४४ ।।<br>
<br>
इति तत्र पुरेऽभविष्यतां सपदि हि पश्चिमकौमुदी तदासीत्।<br>
रणशिरसि पराभविष्यतां वै भवतुरगैः कृतसङ्क्षया अरीणाम्।। १३९.४५ ।।<br>
<br>
चन्द्रोऽथकुन्दकुसुमाकरहारवर्णो ज्योत्स्ना वितान रहितोऽभ्र समानवर्णः।<br>
विच्छायतां हि समुपेत्य न भाति तद्वद्भाग्यक्षये धनपतिश्च नरो विवर्णः।। १३९.४६ ।।<br>
<br>
चन्द्रप्रभामरुणसारथिनाभिभूय सन्तप्तकाञ्चनरथाङ्गसमानबिम्बः।<br>
स्थित्वोदयाग्रमुकुटे बहुरेव सूर्य्यो भात्यम्बरे तिमिरतोयवहान्तरिष्यन्।। १३९.४७।।<br>
