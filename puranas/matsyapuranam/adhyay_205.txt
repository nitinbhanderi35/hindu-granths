धेनुदानविधिवर्णनम्।<br>
मनुरुवाच।<br>
प्रसूयमाना दातव्या धेनुर्ब्राह्मणपुङ्गवे।<br>
विधिना केन धर्मज्ञ! दानं दद्याच्च किं फलम् ॥  २०५.१ ॥<br>
<br>
मत्स्य उवाच।<br>
स्वर्णश्रृङ्गी रौप्यखुरां मुक्तालाड्गूलभूषिताम्।<br>
कांस्योपदोहनां राजन् सवत्सां द्विजपुङ्गवे ॥  २०५.२ ॥<br>
<br>
प्रसूयमानां गां दत्वा महत्पुण्यफलं लभेत्।<br>
यावद् वत्सो योनिगतो यावद् गर्भं न मुञ्चति ॥  २०५.३ ॥<br>
<br>
तावद्वै पृथिवी ज्ञेया सशैलवनकानना।<br>
प्रसूयमानां यो दद्याद्धेनुं द्रविणसंयुताम् ॥  २०५.४ ॥<br>
<br>
ससमुद्रगुहा तेन सशैलवनकानना।<br>
चतुरन्ता भवेद्दत्ता पृथिवी नात्र संशयः ॥  २०५.५ ॥<br>
<br>
यावन्ति धेनुरोमाणि वत्स्यस्य च नराधिप।<br>
तावत्सङ्ख्यं युगगणं देवलोके महीयते ॥  २०५.६ ॥<br>
<br>
पितॄन् पितामहांश्चैव तथैव प्रपितामहान्।<br>
उद्धरिष्यत्यसंदेहान्नरकाद् भूरिदक्षिणः ॥  २०५.७ ॥<br>
<br>
घृतक्षीरवहाः कुल्या दधिपायसकर्दमाः।<br>
यत्र तत्र गतिस्तस्य द्रुमाश्चेप्सितकामदाः ।<br>
गोलकः सुलभस्तस्य ब्रह्मलोकश्च पार्थिव ॥  २०५.८ ॥<br>
<br>
स्त्रियश्च तं चन्द्रसमानवक्त्राः प्रतप्तजाम्बूनदतुल्यरूपाः।<br>
महानितम्बास्तनुवृत्तमध्या भजन्त्यजस्रं नलिनाभनेत्राः ॥  २०५.८ ॥<br>
<br>
<br>
