मार्कण्डेय उवाच।<br>
श्रुतं मे ब्रह्मणा प्रोक्तं पुराणे ब्रह्मसम्भवे। <br>
तीर्थानान्तु सहस्राणि शतानि नियुतानि च॥<br>
सर्वे पुण्याः पवित्राश्च गतिश्च परमा स्मृता॥ १०९.१ ॥<br>
सोमतीर्थं महापुण्यं महापातकनाशनम्। <br>
स्नानमात्रेण राजेन्द्र! पुरुषांस्तारयेच्छतान्॥ <br>
तस्मात् सर्वप्रयत्नेन तत्र स्नानं समाचरेत्॥ १०२.२ ॥<br>
युधिष्ठिर उवाच।<br>
पृथिव्यां नैमिषं पुण्यमन्तरिक्षे च पुष्करम्। <br>
त्रयाणामपि लोकानां कुरुक्षेत्रं विशिष्यते॥ १०९.३ ॥<br>
सर्वाणि तानि सन्त्यज्य कथमेकं प्रशंससि। <br>
अप्रमाणन्तु तत्रोक्तमश्रद्धेयमनुत्तमम्॥ १०९.४ ॥<br>
गतिञ्च परमां दिव्यां भोगांश्चैव यथेप्सितान्। <br>
किमर्थमल्पयोगेन बहु धर्मं प्रशंससि॥<br>
एतन्मे संशयं ब्रूहि यथाद्रृष्टं यथाश्रुतम्॥ १०९.५ ॥<br>
मार्कण्डेय उवाच।<br>
अश्रद्धेयं न वक्तव्यं प्रत्यक्षमपि यद् भवेत्। <br>
नरस्याश्रद्दधानस्य पापोपहतचेतसः॥ १०९.६ ॥<br>
अश्रद्दधानो ह्यशुचिर्दुर्मतिस्त्यक्तमङ्गलः। <br>
एते पातकिनः सर्वे तेनेदं भाषितं त्वया॥ १०९.७ ॥<br>
श्रृणु प्रयागमाहात्म्यं यथादृष्टं यथाश्रुतम्। <br>
प्रत्यक्षञ्च परोक्षञ्च यथान्यस्तं भविष्यति॥ १०९.८ ॥<br>
यथैवान्यदद्रृष्टञ्च यथाद्रृष्टं यथाश्रुतम्। <br>
शास्त्रं प्रमाणं कृत्वा च युज्यते योगमात्मनः॥ १०९.९ ॥<br>
क्लिश्यते चापरस्तत्र नैव योगमवाप्नुयात्। <br>
जन्मान्तरसहस्रेभ्यो योगो लभ्येत मानवैः॥ १०९.१० ॥<br>
यथा योगसहस्रेण योगो लभ्येत मानवैः। <br>
यस्तुसर्वाणि रत्नानि ब्राह्मणेभ्यः प्रयच्छति॥ १०९.११ ॥<br>
तेन दानेन दत्तेन योगं नाभ्येति मानवः। <br>
प्रयागे तु मृतस्येदं सर्वं भवति नान्यथा॥ १०९.१२ ॥<br>
प्रधानहेतुं वक्ष्यामि श्रद्दधत्स्व च भारत! <br>
यथा सर्वेषु भूतेषु ब्राह्म सर्वत्र दृश्यते॥ १०९.१३ ॥<br>
ब्रह्मणे वास्ति यत् किञ्चिदब्राह्ममिति वोच्यते। <br>
एवं सर्वेषु भूतेषु ब्रह्म सर्वत्र पूज्यते॥ १०९.१४ ॥<br>
<br>
यथा सर्वेषु लोकेषु प्रयागं पूजयेद्बुधः। <br>
पूज्यते तीर्थराजस्तु सत्यमेव युधिष्ठिर!॥ १०९.१५ ॥<br>
ब्रह्मापि स्मरते नित्यं प्रयागं तीर्थमुत्तमम्। <br>
तीर्थराजमनुप्राप्य न चान्यत् किञ्चिदर्हति॥ १०९.१६ ॥<br>
कोहि देवत्वमासाद्य मनुष्यत्वं चिकीर्षति। <br>
अनेनैवोपमानेन त्वं ज्ञास्यसि युधिष्ठिर।<br>
यथा पुण्यतमं चास्ति तथैव कथितं मया॥ १०९.१७ ॥<br>
युधिष्ठिर उवाच।<br>
श्रुतं चेदं त्वया प्रोक्तं विस्मितोऽहं पुनः पुनः। <br>
कथं योगेन तत् प्राप्तिः स्वर्गवासस्तु कर्मणा॥ १०९.१८ ॥<br>
दाता वै लभते भोगान् गां च यत्कर्मणः फलम्।<br>
तानि कर्माणि पृच्छामि पुनस्तैः प्राप्यते मही॥ १०९.१९ ॥<br>
मार्कण्डेय उवाच।<br>
श्रृणु राजन्महाबाहो! यथोक्तकरणं महीम्। <br>
गामग्निं ब्राह्मणं शास्त्रं काञ्चनं सलिलं स्त्रियः ॥ १०९.२० ॥<br>
मातरं पितरञ्चैव ये निन्दन्ति नराधमाः। <br>
न तेषामूद्र्ध्वगमनमिदमाह प्रजापतिः॥ १०९.२१ ॥<br>
एवं योगस्य सम्प्राप्तिस्थानं परमदुर्लभम्। <br>
गच्छन्ति नरकं घोरं ये नराः पापकर्मिण॥ १०९.२२ ॥<br>
हस्त्यश्वङ्गामनड्वाहं मणिमुक्तादि काञ्चनम्। <br>
परोक्षं हरते यस्तु यश्च दानं प्रयच्छति॥ १०९.२३ ॥<br>
न ते गच्छन्ति वै स्वर्गं दातारो यत्र भोगिनः। <br>
अनेककर्मणा युक्ताः पच्यन्ते नरके पुनः॥ १०९.२४ ॥<br>
एवं योगञ्चधर्मञ्च दातारञ्च युधिष्ठिर!। <br>
यथा सत्यमसत्यं वा अस्ति नास्तीति यत् फलम्।<br>
निरुक्तन्तु प्रवक्ष्यामि यथाह स्वयमंशुमान्॥ १०९.२५ ॥<br>
<br>
