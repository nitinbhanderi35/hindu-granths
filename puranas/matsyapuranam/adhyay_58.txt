सूत उवाच।<br>
जलाशयगतं विष्णुमुवाच रविनन्दनः। <br>
तड़ागारामकूपानां वापीषु नलिनीषु च।। ५८.१ ।। <br>
विधिं पृच्छामि देवेश! देवतायतनेषु च। <br>
के तत्र च ऋत्विजो नाथ! वेदी वा कीदृशी भवेत्।। ५८.२ ।। <br>
दक्षिणावलयः कालः स्थानमाचार्य्य एव च। <br>
द्रव्याणि कानि शस्तानि सर्वमाचक्ष्व तत्त्वतः।। ५८.३ ।। <br>
मत्स्य उवाच।<br>
श्रृणु राजन् महाबाहो! तड़ागादिषु यो विधिः। <br>
पुराणेष्वितिहासोऽयं पठ्यते वेदवादिभिः।। ५८.४ ।। <br>
प्राप्य पक्षं शुभं शुक्लमतीते चोत्तरायणे। <br>
पुण्येऽह्नि विप्रकथिते कृत्वा ब्राह्मणवाचनम्।। ५८.५ ।। <br>
प्रागुदक्प्रवणे देशे तड़ागस्य समीपतः। <br>
चतुर्हस्तां शुभां वेदिं चतुरस्रां चतुर्मुखाम्।। ५८.६ ।। <br>
तथा षोड़शहस्तः स्यान्मण्डपश्च चतुर्मुखः। <br>
वेद्याश्च परितो गर्ता रत्नि मात्रास्ति मेखलाः।। ५८.७ ।। <br>
नव सप्तार्थ वा पञ्च नातिरिक्ता नृपात्मज!।<br>
वितस्तिमात्रा योनिः स्यात् षट्‌सप्ताङ्गुलिविस्तृता।। ५८.८ ।। <br>
गर्ताश्चतस्रः शस्ताः स्यु स्त्रिपर्वोच्छ्रितमेखलाः। <br>
सर्वतस्तुसवर्णाः स्युः पताकाध्वजसंयुताः।। ५८.९ ।। <br>
अश्वत्थोदुम्बरप्लक्ष वटशाखाकृतानि तु। <br>
मण्डपस्य प्रतिदिशं द्वाराण्येतानि कारयेत्।। ५८.१० ।। <br>
शुभस्तत्राष्ट होतारो द्वारपालास्तथाष्ट वै। <br>
अष्टौ तु जापकाः कार्य्याः ब्राह्मणा वेदपारगाः।। ५८.११ ।। <br>
सर्वलक्षणसम्पूर्णो मन्त्रविद्विजितेन्द्रियः। <br>
कुलशीलसमायुक्तः पुरोधाः स्याद्‌ द्विजोत्तमः।। ५८.१२ ।। <br>
प्रतिगर्त्तेषु कलशा यज्ञोपकरणानि च। <br>
व्यञ्जनञ्चमरे शुभ्रे ताम्रपात्रे सुविस्तृते।। ५८.१३ ।। <br>
ततस्त्वनेकवर्णाः स्यु श्चरवः प्रति दैवतम्। <br>
आचार्य्यः प्रक्षिपेद्‌ भूमावनुमन्त्र्य विचक्षणः।। ५८.१४ ।। <br>
त्र्यरत्निमात्रो यूपः स्यात्‌ क्षीरवृक्षविनिर्मितः। <br>
यजमानप्रमाणो वा संस्थाप्यो भूतिमिच्छता।। ५८.१५ ।। <br>
हेमालङ्कारिणः कार्य्याः पञ्चविंशति ऋत्विजः। <br>
कुण्डलानि च हैमानि केयूरकटकानि च।। ५८.१६ ।। <br>
तथाङ्गुलयः पवित्राणि वासांसि विविधानि च। <br>
पूजयेत्तु समं सर्वानाचार्य्या द्विगुणं पुनः।। ५८.१७ ।। <br>
दद्याच्छयनसंयुक्तमात्मनश्चापि यत् प्रियम्। <br>
सौवर्णकूर्म्ममकरौ राजतौ मत्स्यदुन्दुभौ।। ५८.१८ ।। <br>
ताम्रौ कुलीरमण्डूकावायसः शिंशुमारकः। <br>
एवमासाद्य तत्सर्वमादावेव विशाम्पते!।। ५८.१९ ।। <br>
यजमानः सपत्नीकः पुत्रपौत्रसमन्वितः। <br>
पश्चिमं द्वारमासाद्य प्रविशेद्यागमण्डपम्।। ५८.२० ।। <br>
ततो मङ्गलशब्देन भेरीणां निस्वनेन च। <br>
अञ्जसा मण्डलं कुर्य्यात् पञ्चवर्णेन तत्त्ववित्।। ५८.२१ ।। <br>
षोड़शारन्ततश्चक्रं पद्मगर्भं चतुर्मुखम्। <br>
चतुरस्रञ्च परितो वृत्तं मध्ये सुशोभनम्।। ५८.२२ ।। <br>
वेद्याश्चोपरि तत् कृत्वा ग्रहान् लोकपतींस्ततः।<br>
सन्यसेन्मन्त्रतः सर्वान् प्रतिदिक्षु विचक्षणः।। ५८.२३ ।। <br>
कूर्मादि स्थापयेन्मध्ये वारुण्यां मन्त्रमाश्रितः। <br>
ब्रह्माणञ्च शिवं विष्णुं तत्रैव स्थापयेद्‌ बुधः।। ५८.२४ ।। <br>
विनायकञ्च विन्यस्य कमलामम्बिकां तथा। <br>
शान्त्यर्थं सर्वलोकानां भूतग्रामं न्यसेत् ततः।। ५८.२५ ।। <br>
पुष्पभक्ष्यफलैर्युक्तमेवं कृत्वाऽधिवासनम्। <br>
कुम्भान्‌ सजलगर्भांस्तान्‌ वासोभिः परिवेष्टयेत्।। ५८.२६ ।। <br>
पुष्पगन्धैरलङ्कृत्य द्वारपालान् समन्ततः। <br>
पठध्वमिति तान् ब्रूयादाचार्यस्त्वभिपूजयेत्।। ५८.२७ ।। <br>
बह्वृचौ पूर्वतः स्थाप्यौ दक्षिणेन यजुर्विदौ। <br>
सामगौ पश्चिमे तद्वदुत्तरेण त्वथर्वणौ।। ५८.२८ ।। <br>
उदङ्‌मुखी दक्षिणतो यजमान उपाविशेत्। <br>
यजध्वमिति तान्‌ ब्रूयाद् हौत्रिकान्पुनरेव तु ।। ५८.२९ ।। <br>
उत्कृष्टान् मन्त्रजापेन तिष्ठध्वमिति जापकान्।<br>
एवमादिश्य तान् सर्वान् पर्युक्ष्याग्निं स मन्त्रवित्।। ५८.३० ।। <br>
जुहुयाद्वारुणैर्मन्त्रैराज्यं च समिधस्तथा। <br>
ऋत्विग्भिश्चाथ होतव्यं वारुणैरेव सर्वतः।। ५८.३१ ।। <br>
ग्रहेभ्यो विधिवद्‌ हुत्वा तथेन्द्रायेश्वराय च। <br>
मरुद्‌भ्यो लोकपालेभ्यो विधिवद्विश्वकर्मणे।। ५८.३२ ।। <br>
रात्रिसूक्तञ्च रौद्रञ्च पावमानं सुमङ्गलम्। <br>
जपेयुः पौरुषं सूक्तं पूर्वतो बह्वृचाः पृथक्।। ५८.३३ ।। <br>
शाक्रं रौद्रञ्च सौम्यं च कूष्माण्डं जातवेदसम्। <br>
सौरसूक्तं जपेन्मन्त्रं दक्षिणेन यजुर्विदः।। ५८.३४ ।। <br>
वैराज्यं पौरुषं सूक्तं सौवर्णं रुद्रसंहिताम्। <br>
शैशवं पञ्च निधनं गायत्रं ज्येष्ठसाम च।। ५८.३५ ।। <br>
वामदेव्यं बृहत्साम रौरवं सरथन्तरम्। <br>
गवां व्रतं च काण्वञ्च रक्षोघ्नं वयसस्तथा।। <br>
गायेयु सामगा राजन्! पश्चिमं द्वारमाश्रिताः।। ५८.३६ ।। <br>
अथर्वणश्चोत्तरतः शान्तिकं पौष्टिकं तथा। <br>
जपेयुर्मनसा देवमाश्रित्य वरुणं प्रभुम्।। ५८.३७ ।। <br>
पूर्वेद्युरभितो रात्रावेवं कृत्वाधिवासनम्। <br>
गजाश्वरथ्यावल्मीकात् सङ्गमाद्रदगोकुलात्।। <br>
मृदमादाय कुम्भेषु प्रक्षिपेच्चत्वरात् तथा।। ५८.३८ ।। <br>
रोचनाञ्च ससिद्धार्थां गन्धं गुग्गुलमेव च। <br>
स्नपनं तस्य कर्तव्यं पञ्चभङ्गसमन्वितम्।। ५८.३९ ।। <br>
प्रत्येकन्तु महामन्त्रैरेवं कृत्वा विधानतः। <br>
एवं क्षिपति वा ह्यथ विधियुक्तेन कर्मणा।। ५८.४० ।। <br>
ततः प्रभाते विमले सञ्जातेऽथ शतं गवाम्। <br>
ब्राह्मणेभ्यः प्रदातव्यमष्टषष्टिश्च वा पुनः।। <br>
पञ्चाशद्वाथ षट्‌त्रिंशत् पञ्चविंशतिरप्यथ।। ५८.४१ ।। <br>
ततः साम्वत्सरप्रोक्ते शुभे लग्ने सुशोभने। <br>
वेदशब्दैश्च गान्धर्वैर्वाद्यैश्च विविधैः पुनः।। ५८.४२ ।। <br>
कनकालङ्कृतां कृत्वा जले गामवतारयेत्। <br>
सामगाय च सा देया ब्राह्मणाय विशाम्पते।। ५८.४३ ।। <br>
पात्रीमादाय सौवर्णीं पञ्चरत्नसमन्विताम्। <br>
ततो निक्षिप्य मकर मत्स्यदींश्चैव सर्वशः।। <br>
धृतां चतुर्विधैर्विप्रै र्वेदवेदाङ्गपारगैः।। ५८.४४ ।। <br>
महानदीजलोपेतां दध्यक्षतसमन्विताम्। <br>
उत्तराभिमुखीं धेनुं जलमध्ये तु कारयेत्।। ५८.४५ ।। <br>
आथर्वणेन संस्नातां पुनर्मामेत्यथेति च। <br>
आपोहिष्ठेति मन्त्रेण क्षिप्त्वाऽऽगत्य च मण्डलम्।। ५८.४६ ।। <br>
पूजयित्वा सरस्तत्र बलिं दद्यात् समन्ततः। <br>
पुनर्दिनानि होतव्यं चत्वारि मुनिसत्तमाः!।। ५८.४७ ।। <br>
चतुर्थी कर्म कर्तव्यं देया तत्रापि शक्तितः। <br>
दक्षिणा राजशार्दूल! वरुणक्ष्मापनं ततः।। ५८.४८ ।। <br>
कृत्वा तु यज्ञपात्राणि यज्ञोपकरणानि च। <br>
ऋत्विग्भ्यस्तु समं दत्त्वा मण्डपं विभजेत् पुनः।<br>
हेमपात्रीञ्च शय्याञ्च स्थापकाय निवेदयेत्।। ५८.४९ ।। <br>
ततः सहस्रं विप्राणामथवाष्टशतं तथा। <br>
भोजनीयं यथाशक्ति पञ्चाशद्वाथ विंशतिः।। <br>
एवमेषु पुराणेषु तडाग विधिरुच्यते।। ५८.५० ।। <br>
कूपवापीषु सर्वासु तथा पुष्करिणीषु च। <br>
एष एव विधिर्दृष्टः प्रतिष्ठासु तथैव च।। ५८.५१ ।। <br>
मन्त्रतस्तु विशेषः स्यात् प्रसादोद्यानभूमिषु। <br>
अयन्त्वशक्तावर्द्धेन विधिर्द्रृष्टः स्वयम्भुवा।<br>
अल्पेष्वेकाग्निवत् कृत्वा वित्तशाठ्याद्रृते नृणाम्।। ५८.५२ ।। <br>
प्रावृट्‌काले स्थिते तोये ह्यग्निष्टोमफलं स्मृतम्।<br>
शरत्‌काले स्थितं यत् स्यात् तदुक्तफलदायकम्।<br>
वाजपेयातिरात्राभ्यां हेमन्ते शिशिरे स्थितम्।। ५८.५३ ।। <br>
अश्वमेधसमं प्राह वसन्तसमये स्थितम्। <br>
ग्रीष्मेऽपि तत् स्थितन्तोयं राजसूयाद्विशिष्यते।। ५८.५४ ।। <br>
एतान्‌ महाराज!विशेषधर्मान् करोति योऽप्यागमशुद्धबुद्धिः।<br>
स याति रुद्रालयमाशु पूतः कल्पाननेकान् दिवि मोदते च।। ५८.४४ ।। <br>
अनेकलोकान् स महत्तमादीन् भुक्त्वा परार्द्धद्वयमङ्गनाभिः।<br>
सहैव विष्णोः परमम्पदं यत् प्राप्नोति तद्यागफलेन भूयः।। ५८.५६ ।। &nbsp;<br>
<br>
