<br>
स्यमन्तकमणिसंक्षिप्तचरित्रम्।<br>
<br>
सूत उवाच।<br>
गान्धारी चैव माद्री च वृष्णिभार्ये बभूवतुः। <br>
गान्धारी जनयामास सुमित्रं मित्रनन्दनम्॥ ४५.१ ॥<br>
<br>
माद्री युधाजितं पुत्रं ततो वै देवमीढुषम्। <br>
अनमित्रं शिबिं चैव पञ्चमं कृतलक्षणम्॥ ४५.२ ॥<br>
<br>
अनमित्रसुतो निघ्नो निघ्नस्यापि तु द्वौ सुतौ। <br>
प्रसेनश्चमहावीर्यः शक्तिसेनश्च तावुभौ॥ ४५.३ ॥<br>
<br>
स्यमन्तकः प्रसेनस्य मणिरत्नमनुत्तमम्। <br>
पृथिव्यां सर्वरत्नानां राजा वै सोऽभवन्मणिः॥ ४५.४ ॥<br>
<br>
हृदि कृत्वा तु बहुशो मणिन्तमभियाचितम्। <br>
गोविन्दोऽपि न तं लेभे शक्तोऽपि न जहार सः॥ ४५.५॥<br>
<br>
कदाचिन्मृगयां यातः प्रसेनस्तेन भूषितः। <br>
यथाशब्दं स शुश्राव बिले सत्वेन पूरिते॥ ४५.६ ॥<br>
<br>
ततः प्रविश्य स बिलं प्रसेनो ऋक्षमैक्षत। <br>
ऋक्षः प्रसेनञ्च तथा ऋक्षं चैव प्रसेनजित्॥ ४५.७ ॥<br>
<br>
हत्वा ऋक्षः प्रसेनन्तु ततस्तं मणिमाददात्। <br>
अदृष्टस्तु हतस्तेन अन्तर्बिलगतस्तदा॥ ४५.८ ॥<br>
<br>
प्रसेनन्तु हतं ज्ञात्वा गोविन्दः परिशङ्कितः। <br>
गोविन्देन हतो व्यक्तं प्रसेनो मणिकारणात्॥ ४५.९ ॥<br>
<br>
प्रसेनस्तु गतोऽरण्यं मणिरत्नेन भूषितः। <br>
तं द्रृष्ट्वा स हतस्तेन गोविन्दः प्रत्युवाच ह॥<br>
हन्मि चैनं दुराचारं शत्रुभूतं हि वृष्णिषु॥ ४५.१० ॥<br>
<br>
अथ दीर्घेण कालेन मृगयां निर्गतः पुनः। <br>
यद्रृच्छया च गोविन्दो बिलस्याभ्यासमागमत्॥ ४५.११ ॥<br>
<br>
तं दृष्ट्वा तु महाशब्दं स चक्रे ऋक्षराट् बली। <br>
शब्दं श्रुत्वा तु गोविन्दः खङ्गपाणिः प्रविश्य सः॥<br>
अपश्यज्जाम्बवन्तं तं ऋक्षराजं महाबलम्॥ ४५.१२ ॥<br>
<br>
ततस्तूर्णं हृषीकेशस्तमृक्षपतिमञ्जसा। <br>
जाम्बवन्तं स जग्राह क्रोध संरक्त लोचनः॥ ४५.१३ ॥<br>
<br>
तुष्टावैनं तदा ऋक्षः कर्मभिः वैष्णवैः प्रभुम्।<br>
देवाहस्य सुतो विद्वान् जज्ञे कम्बलबर्हिषः॥ ४५.१४॥<br>
<br>
इच्छेच्चक्र प्रहारेण त्वत्तोऽहं मरणं प्रभो!। <br>
कन्याचेयं मम शुभा भर्त्तारं त्वामवाप्नुयात्॥<br>
योऽयं मणिः प्रसेनन्तु हत्वा प्राप्तो मया प्रभो॥ ४५.१५ ॥<br>
<br>
ततः सजाम्बवन्तं तं हत्वा चक्रेण वै प्रभुः। <br>
कृतकर्मा महाबाहुः सकन्यं मणिमाहरत्॥ ४५.१६ ॥<br>
<br>
ददौ सत्राजितायैनं सर्वं सात्वतसंसदि। <br>
तेन मिथ्यापवादेन सन्तप्ता ये जनार्दने॥ ४५.१७ ॥<br>
<br>
ततस्ते यादवाः सर्वे वासुदेवमथाब्रुवन्। <br>
अस्माकन्तु मतिर्ह्यासीत् प्रसेनस्तु त्वया हतः॥ ४५.१८ ॥<br>
<br>
कैकेयस्य सुता भार्या दश सत्राजितः शुभाः। <br>
तासूत्पन्नाः सुतास्तस्य सर्वलोकेषु विश्रुताः॥ <br>
ख्यातिमन्ते महावीर्य्या भङ्गकारस्तु पूर्वजः॥ ४५.१९ ॥<br>
<br>
अथ व्रतवती तस्मात् भङ्गकारात्तु पूर्वजात्। <br>
सुषुवे सुकुमारीस्तु तिस्रः कमललोचनाः॥ ४५.२० ॥<br>
<br>
सत्यभामा वरास्त्रीणां व्रतिनी च दृढव्रता। <br>
तथा पद्मावती चैव ताश्च कृष्णायसोऽददात्॥ ४५.२१ ॥<br>
<br>
अनमित्रात् शनिर्जज्ञे कनिष्ठाद् वृष्णिनन्दनात्।<br>
सत्यवांस्तस्य पुत्रस्तु सात्यकिस्तस्य चात्मजः॥ ४५.२२ ॥<br>
<br>
सत्यवान्युयुधानस्तु शिनेर्नप्ता प्रतापवान्। <br>
असङ्गोयुयुधानस्य द्युम्निस्तस्यात्मजोऽभवत्॥ ४५.२३ ॥<br>
<br>
द्युम्नेर्युगन्धरः पुत्र इति शैन्याः प्रकीर्त्तिताः।<br>
अनमित्रान्वयो ह्येष व्याख्यातो वृष्णिवंशजः॥ ४५.२४ ॥<br>
<br>
अनमित्रस्य संज्ञज्ञे पृथ्व्यां वीरो युधाजितः। <br>
अन्यौ तु तनयौ वीरौ वृषभः क्षत्र एव च॥ ४५.२५ ॥<br>
<br>
वृषभः काशिराजस्य सुतां भार्यामविन्दत। <br>
जयन्तस्तु जयन्त्यान्तु पुत्रः समभवच्छुभः॥ ४५.२६ ॥<br>
<br>
सदा यज्ञोऽति वीरश्च श्रुतवानतिथिप्रियः।<br>
अक्रूरः सुषुवे तस्मात्सदा यज्ञोऽतिदक्षिणः॥ ४५.२७ ॥<br>
<br>
रत्ना कन्या च शौर्यस्य अक्रूरस्तामवाप्तवान्। <br>
पुत्रानुत्पादयामास एकादशमहाबलान्॥ ४५.२८ ॥<br>
<br>
उपलम्भः सदालम्भो वृकलो वीर्य्य एव च। <br>
सिरी ततो महापक्षः शत्रुध्नो वारिमेजयः॥ ४५.२९ ॥<br>
<br>
धर्म्मभृद्धर्म्मवर्माणौ धृष्टमानस्तथैव च। <br>
सर्वे च प्रतिहोतारो रत्नायां जज्ञिरे च ते॥ ४५.३० ॥<br>
<br>
अक्रूरादुग्रसेनायां सुतौ द्वौ कुलवर्द्धनौ। <br>
देववानुपदेवश्च जज्ञाते देवसन्निभौ॥ ४५.३१ ॥<br>
<br>
अश्विन्यां च ततः पुत्राः पृथुर्विपृथुरेव च। <br>
अश्वत्थामा सुबाहुश्च सुपार्श्वकगवेषणौ॥ ४५.३२ ॥<br>
<br>
वृष्टिनेमिः सुधर्मा च तथा शर्यातिरेव च। <br>
अभूमिर्वर्जभूमिश्च श्रमिष्ठः श्रवणस्तथा॥ ४५.३३ ॥<br>
<br>
इमां मिथ्याभिशस्तिं यो वेदकृष्णादपोहिताम्। <br>
न स मिथ्याभिशापेन अभिशाप्योऽथ केनचित्॥ ४५.३४ ॥<br>
