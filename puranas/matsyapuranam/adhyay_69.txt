भीमद्वादशीव्रतकथनम्।<br>
<br>
मत्स्य उवाच।<br>
पुरा रथन्तरे कल्पे परिपृष्टो महात्मनः। <br>
मन्दरस्थो महादेवः पिनाकी ब्रह्मणा स्वयम्।। ६९.१ ।।<br>
<br>
ब्रह्मोवाच।<br>
कथमारोग्यमैश्वर्यमनन्तममरेश्वर!। <br>
स्वल्पेन तपसा देव! भवेत् मोक्षोऽथवा नृणाम्।। ६९.२ ।।<br>
<br>
किमज्ञातं महादेव!त्वत्प्रसादादधोक्षज! <br>
स्वल्पकेनाथ तपसा महत्फलमिहोच्यताम्।। ६८.३ ।।<br>
<br>
मत्स्य उवाच।<br>
एवं पृष्टः स विश्वात्मा ब्रह्मणो लोकभावनः। <br>
उमापतिरुवाचेदं मनसः प्रीतिकारकम्।। ६९.४ ।।<br>
<br>
ईश्वर उवाच।<br>
अस्माद्रथन्तरात्कल्पात् त्रयोविंशात् पुनर्यदा। <br>
वाराहो भविता कल्पस्तस्य मन्वन्तरे शुभे।। ६९.५ ।।<br>
<br>
वैवस्वताख्ये सञ्जाते सप्तमे सप्तलोककृत्। <br>
द्वापराख्यं युगं तद्वदष्टाविंशतिमञ्जगुः।। ६९.६ ।।<br>
<br>
तस्यान्ते स महादेवो वासुदेवो जनार्दनः। <br>
भारावतारणार्थाय त्रिधा विष्णुर्भविष्यति।। ६९.७ ।।<br>
<br>
द्वैपायन ऋषिस्तद्वद्रौहिणेयोऽथ केशवः। <br>
कंसादिदर्पमथनः केशवः क्लेशनाशनः।। ६९.८ ।।<br>
<br>
पुरीं द्वारवतीं नाम साम्प्रतं या कुशस्थली। <br>
दिव्यानुभावसंयुक्तामधिवासाय शार्ङ्गिणः<br>
त्वष्टा ममाज्ञया तद्वत् करिष्यति जागत्पतेः।। ६९.९ ।।<br>
<br>
तस्यां कदाचिदासीनः सभायाममितद्युतिः। <br>
भार्याभिर्वृष्णिभिश्चैव भूभृद्भिर्भूरिदक्षिणैः।। ६९.१० ।।<br>
<br>
कुरुभिर्देवगन्धर्वैरभितः कैटभार्दनः। <br>
प्रवृत्तासु पुराणासु ध्रर्म्मसम्बन्धिनीषु च।। ६९.११ ।।<br>
<br>
कथान्ते भीमसेनेन परिपृष्टः प्रतापवान्। <br>
त्वया पृष्टस्य धर्म्मस्य रहस्यस्यास्य भेदकृत्।। ६८.१२ ।।<br>
<br>
भविता स तदा ब्रह्मन्! कर्त्ता चैव वृकोदरः। <br>
प्रवर्तकोऽस्य धर्म्मस्य पाण्डुपुत्रो महाबलः।। ६९.१३ ।।<br>
<br>
यस्य तीक्ष्णो वृको नाम जठरे हव्यवाहनः। <br>
मया दत्तः स धर्म्मात्मा तेन चासौ वृकोदरः।। ६९.१४ ।।<br>
<br>
मतिमान् दानशीलश्च नागायुतबलो महान्। <br>
भविष्यत्यरजाः श्रीमान् कन्दर्प इव रूपवान्।। ६९.१५ ।।<br>
<br>
धार्मिकस्याप्यशक्तस्य तीव्राग्नित्वादुपोषणे। <br>
इदं व्रतमशेषाणां व्रतानामधिकं यतः।। ६९.१६ ।।<br>
<br>
कथयिष्यति विश्वात्मा वासुदेवो जगद्‌गुरुः। <br>
अशेषयज्ञफलदमशेषाघविनाशनम्।। ६९.१७ ।।<br>
<br>
अशेषदुष्टशमनमशेषसुरपूजितम्। <br>
पवित्राणां पवित्रञ्च मङ्गलानाञ्च मङ्गलम्।।<br>
भविष्यञ्च भविष्याणां पुराणानां पुरातनम्।। ६९.१८ ।।<br>
<br>
यद्यष्टमी चतुर्दश्यो र्द्वादशीष्वथ भारत!। <br>
अन्येष्वपि दिनर्क्षेषु न शक्तस्त्वमुपोषितुम्।। ६९.१९ ।।<br>
<br>
ततः पुण्यान्तिथिमिमां सर्वपापप्रणाशिनीम्। <br>
उपोष्यविधिनानेन गच्छ विष्णोः परम्पदम्।। ६९.२० ।।<br>
<br>
माघमासस्य दशमी यदा शुक्ला भवेत् तदा। <br>
घृतेनाभ्यञ्जनं कृत्वा तिलैः स्नानं समाचरेत्।। ६९.२१ ।।<br>
<br>
तथैव विष्णुमभ्यर्च्य नमो नारायणेति च। <br>
कृष्णाय पादौ संपूज्य शिरः सर्वात्मने नमः।। ६९.२२ ।।<br>
<br>
वैकुण्ठायेति वैकुण्ठमुरः श्रीवत्सधारिणे। <br>
शङ्खिने चक्रिणे तद्वद् गदिने वरदाय वै।।<br>
सर्वे नारायणस्यैव संपूज्याः बहवः क्रमात् ६९.२३ ।।<br>
<br>
दामोदरायेत्युदरं मेढ्रं पञ्च शराय वै। <br>
ऊरू सौभाग्यनाथाय जानुनी भूतधारिणे।। ६९.२४ ।।<br>
<br>
नमो नीलाय वैजङ्घे पादौ विश्वसृजे नमः। <br>
नमो देव्यै नमः शान्त्यै नमो लक्ष्म्यै नमः श्रियै।। ६९.२५ ।।<br>
<br>
नमः पुष्ट्‌यै नमस्तुष्ट्‌यै धृष्ट्यै हृष्ट्यैः नमो नमः। <br>
नमो विहङ्गनाथाय वायुवेगाय पक्षिणे।।<br>
विषप्रमाथिने नित्यं गरुड़ञ्चाभिपूजयेत्।। ६९.२६ ।।<br>
<br>
एवं संपूज्य गोविन्दं उमापतिविनायकौ। <br>
गन्धैर्माल्यैस्तथा धूपैर्भक्ष्यैर्नानाविधैरपि।। ६९.२७ ।।<br>
<br>
गव्येन पयसा सिद्धङ्कृसरामथ वाग्यतः।<br>
सर्पिषा सह भुक्त्वा च गत्वा शतपदं बुधः।। ६९.२८ ।।<br>
<br>
न्यग्रोधं दन्तकाष्ठमथवा खादिरं बुधः। <br>
गृहीत्वा धावयेद्दन्तानाचान्तः प्रागुदङ्‌मुखः।। ६९.२९ ।।<br>
<br>
ब्रूयात् सायन्तनीं कृत्वा सन्ध्यामस्तमिते रवौ। <br>
नमो नारायणायेति त्वामहं शरणङ्गतः।। ६९.३० ।।<br>
<br>
एकादश्यां निराहारः समभ्यर्च्य च केशवम्। <br>
रात्रिञ्च शकलां स्थित्वा स्नानञ्च पयसा तथा।। ६९.३१ ।।<br>
<br>
सर्पिषा चापि दहनं हुत्वा ब्राह्मणपुङ्गवैः। <br>
सहैव पुण्डरीकाक्ष! द्वादश्यां क्षीरभोजनम्।। ६९.३२<br>
<br>
करिष्यामि यतात्माऽहं निर्विघ्नेनास्तु तच्च मे।<br>
एवमुक्त्वा स्वपेद्‌ भूमावितिहास कथां पुनः। ६९.३३।।<br>
<br>
श्रुत्वा प्रभाते सञ्जाते नदीं गत्वा विशाम्पते! <br>
स्नानं कृत्वा मृदा तद्वत् पाखण्डानभिवर्जयेत्।। ६९.३४ ।।<br>
<br>
उपास्य सन्ध्यां विधिवत् कृत्वा च पितृतर्पणम्। <br>
प्रणम्य च हृषीकेशं सप्तलोकैकमीश्वरम्।। ६९.३५ ।।<br>
<br>
गृहस्य पुरतो भक्त्या मण्डपं कारयेद्‌ बुधः। <br>
दशहस्तमथाष्टौ वा करान् कुर्याद्विशाम्पते!।। ६९.३६ ।।<br>
<br>
चतुर्हस्तां शुभां कुर्याद्वेदीमरिनिषूदन!। <br>
चतुर्हस्तप्रमाणञ्च विन्यसेत् तत्र तोरणम्।। ६९.३७ ।।<br>
<br>
प्रणम्य कलशं तत्र माघ(ष) मात्रेण संयुतम्। <br>
छिद्रेण जलसम्पूर्णमथकृष्णाजिनस्थितः ।।६९.३८।।<br>
<br>
तस्य धारां च शिरसा धारयेत् सकलान्निशम्।<br>
तथैव विष्णोः शिरसि क्षीरधारां प्रपातयेत्। ।६९.३९।।<br>
<br>
अरत्निमात्रं कुण्डञ्च कुर्यात् तत्र त्रिमेखलम्।<br>
योनिवक्त्रञ्च तत् कृत्वा ब्राह्मणैः पयसर्पिषी। ।६९.४०<br>
<br>
तिलांश्च विष्णुदैवत्यैर्मन्त्रैरेकाग्निवत् तदा।<br>
हुत्वा च वैष्णवं सम्यक्‌ चरुं गोक्षीरसंयुतम्। ६९.४१<br>
<br>
निष्पावार्द्धप्रमाणां वै धारामाज्यस्य पातयेत्।<br>
जलकुम्भान् महावीर्य्य! स्थापयित्वा त्रयोदश। ६९.४२<br>
<br>
भक्ष्यैर्नानाविधैर्युक्तान् सितवस्त्रैरलङ्कृतान्।<br>
युक्तानौदुम्बरैः पात्रैः पञ्चरत्नसमन्वितान्। ।६९.४३।।<br>
<br>
चतुर्भिर्बह्वचैर्होमस्तत्र कार्य्य उदङ्‌मुखैः।<br>
रुद्रजापश्चतुर्भिश्च यजुर्वेदपरायणैः।। ६९.४४<br>
<br>
वैष्णवानि तु सामानि चतुरः सामवेदिनः।<br>
अरिष्टवर्गसहितान्यभितः परिपाठयेत्।। ६९.४५ ।।<br>
<br>
एवं द्वादश तान् विप्रान् वस्त्रमाल्यानुलेपनैः। <br>
पूजयेदङ्गुलीयैश्च कटकैर्हेमसूत्रकैः।। ६९.४६ ।।<br>
<br>
वासोभिः शयनीयैश्च वित्तशाठ्यविवर्जितः। <br>
एवं क्षपातिवाह्या च गीतमङ्गल निस्वनैः।। ६४.४७ ।।<br>
<br>
उपाध्यायस्य च पुनर्द्विगुणं सर्वमेव तु। <br>
ततः प्रभाते विमले समुत्थाय त्रयोदश।। ६९.४८ ।।<br>
<br>
गावो दद्यात्‌ कुरुश्रेष्ठ! सौवर्णमुखसंयुताः। <br>
पयस्विन्यः शीलवत्यः कांस्य दोहसमन्विताः।। ६९.४९ ।।<br>
<br>
रौप्यखुराः सवस्त्राश्च चन्दनेनाभिषेचिताः। <br>
तास्तु तेषां ततो भक्त्या भक्ष्यभोज्यान्नतर्पितान्।। ६९.५० ।।<br>
<br>
कृत्वा वै ब्राह्मणान् सर्वानन्नैर्नानाविधैस्तथा।<br>
भुक्त्वा चाक्षारलवणमात्मना च विसर्जयेत्।। ६९.५१ ।।<br>
<br>
अनुगम्य पदान्नष्टौ पुत्रभार्यासमन्वितः। <br>
प्रीयतामत्र देवेशः केशवः क्लेशनाशनः।। ६९.५२ ।।<br>
<br>
शिवस्य हृदये विष्णुर्विष्णोश्च हृदये शिवः। <br>
यथान्तरं न पश्यामि तथा मे स्वस्ति चायुषः।। ६९.५३।।<br>
<br>
एवमुच्चार्य तान् कुम्भान् गाश्चैव शयनानि च। <br>
वासां दद्याद्‌ द्विजातेश्च सर्वोपस्करसंयुताम्।। ६९.५४ ।।<br>
<br>
अभावे बहुशय्यानामेकामपि सुसंस्कृताम्। <br>
शय्यां दद्याद्‌ द्विजातेश्च सर्वोपस्करसंयुताम्।। ६९.५५ ।।<br>
<br>
इतिहासपुराणानि वाचयित्वातिवाहयेत्। <br>
तद्दिनं नरशार्दूल! य इच्छेद्विपुलां श्रियम्।। ६९.५६ ।।<br>
<br>
तस्मात्त्वं सत्वमालम्ब्य भीमसेन! विमत्सरः। <br>
कुरु व्रतमिदं सम्यक्‌ स्नेहात् तव मयेरितम्।। ६९.५७ ।।<br>
<br>
त्वया कृतमिदं वीर! त्वन्नामाख्यं भविष्यति। <br>
सा भीमद्वादशीह्येषा सर्वपापहरा शुभा।।६९ ५८<br>
<br>
या तु कल्याणिनी नाम पुरा कल्पेषु पठ्यते। <br>
त्वमादिकर्ता भव सौकरेऽस्मिन् कल्पे महावीर वरप्रधान।।६९ ५९<br>
<br>
यस्याः स्मरन् कीर्तनमप्यशेषं विनष्टपापस्त्रिदशाधिपः स्यात्।। ६९.६० ।।<br>
<br>
कृत्वा च यामप्सरसामधीशा वेश्याकृता ह्यन्यभवान्तरेषु।<br>
आभीरकन्यातिकुतूहलेन सैवोर्वशी सम्प्रति नाकपृष्ठे।। ६९.६१ ।।<br>
जाताथवा वैश्यकुलोद्भवापि पुलोमकन्या पुरुहूतपत्नी।<br>
<br>
तत्रापि तस्याः परिचारिकेयं मम प्रिया सम्प्रति सत्यकामा।। ६९.६२ ।।<br>
<br>
स्नातः पुरा मण्डलमेष तद्वत् तेजोमयं वेदशरीरमाप।<br>
अस्याञ्च कल्याणतिथौ विवस्वान् सहस्रधारेण सहस्ररश्मिः।। ६९.६३ ।।<br>
<br>
इदमेव कृतं महेन्द्रमुख्यैर्वसुभिर्देवसुरारिभिस्तथा तु।<br>
फलमस्य न शक्यतेऽभिवक्तुं यदि जिह्वायुतकोटयो मुखे स्युः।। ६९.६४ ।।<br>
<br>
कलिकलुषविदारिणीमनन्तामिति कथयिष्यति यादवेन्द्रसूनुः।।<br>
अपि नरकगतान् पितॄनशेषानलमुद्धर्तुमिहैव यः करोति।। ६९.६५ ।।<br>
<br>
य इदमघविदारणं श्रृणोति भक्त्या परिपठतीह परोपकारहेतोः।<br>
तिथिमिहसकलार्थभाङ् नरेन्द्रस्तव चतुरानन! साम्यतामुपैति।। ६९.६६ ।।<br>
<br>
कल्याणिनी नाम पूरा बभूव या द्वादशी माघदिनेषु पूज्या।<br>
सा पाण्डुपुत्रेण कृता भविष्यत्यनन्तपुण्यानघ! भीमपूर्वा।। ६९.६७ ।।<br>
