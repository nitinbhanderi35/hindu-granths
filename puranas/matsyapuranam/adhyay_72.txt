अङ्गारकव्रतकथनम्।<br>
<br>
ईश्वर उवाच।<br>
श्रृणु चान्यद् भविष्यं यद्रूपसम्पद्विधायकम्।<br>
भविष्यति युगे तस्मिन् द्वापरान्ते पितामह॥ <br>
पिप्पलादस्य संवादो युधिष्ठिरपुरःसरैः ॥ ७२.१ ॥<br>
<br>
वसन्तं नैमिषारण्ये पिप्पलादं महामुनिम्। <br>
अधिगम्य तदा चैनं प्रश्नमेकं करिष्यति।<br>
युधिष्ठिरो धर्म्मपुत्रो धर्मयुक्तस्तपोधनम्॥ ७२.२ ॥<br>
<br>
युधिष्ठिर उवाच।<br>
कथमारोग्यमैश्वर्यं मतिर्धर्म्मेगतिस्तथा। <br>
अव्यङ्गता शिवे भक्तिर्वैष्णवो वा भवेत् कथम्॥ ७२.३ ॥<br>
<br>
ईश्वर उवाच।<br>
तस्योत्तरमिदं ब्रह्मन्! पिप्पलादस्य धीमतः। <br>
श्रृणुष्व यद्वक्ष्यति वै धर्म्मपुत्राय धार्मिकः॥ ७२.४ ॥<br>
<br>
पिप्पलाद उवाच।<br>
साधु पृष्टं त्वया भद्र! इदानीं कथयामि ते। <br>
अङ्गारव्रतमित्येतत् स वक्ष्यति महीपतेः॥ ७२.५ ॥<br>
<br>
अत्राप्युदाहरन्तीममितिहासं पुरातनम्। <br>
विरोचनस्य सम्वादं भार्गवस्य च धीमतः॥ ७२.६ ॥<br>
<br>
प्रह्लादस्य सुतं द्रृष्ट्वा द्विरष्टपरिवत्सरम्। <br>
रूपेणाप्रतिमं कान्त्या सोऽहसद्‌भृगुनन्दनः॥ ७२.७ ॥<br>
<br>
साधु साधु महाबाहो! विरोचन&nbsp;! शिवं तव। <br>
तत्तथा हसितं तस्य पप्रच्छ सुरसूदनः॥ ७२.८ ॥<br>
<br>
ब्रह्मन्! किमर्थमेतत्ते हास्यमाकस्मिकं कृतम्। <br>
साधु साध्विति मामेवमुक्तवांस्त्वं वदस्व मे॥ ७२.९ ॥<br>
<br>
तमेवं वादिनं शुक्र उवाच वदताम्वरः। <br>
विस्मयाद्‌ व्रतमाहात्म्याद्धास्यमेतत् कृतं मया॥ ७२.१० ॥<br>
<br>
पुरा दक्षविनाशाय कुपितस्य तु शूलिनः। <br>
अथ तद्भीमवक्त्रस्य स्वेदबिन्दुर्ललाटजः॥ ७२.११ ॥<br>
<br>
भित्वा स सप्तपातालानदहत्सप्त सागरान्। <br>
अनेकवक्त्रनयनो ज्वलज्ज्वलनभीषणः॥ ७२.१२ ॥<br>
<br>
वीरभद्र इति ख्यातः करपादायुतैर्युतः। <br>
कृत्वासौ यज्ञमथनं पुनर्भूतलसम्भवः।<br>
त्रिजगन्निर्दहन् भूयः शिवेन विनिवारितः॥ ७२.१३ ॥<br>
<br>
कृतं त्वया वीरभद्र! दक्षयज्ञविनाशनम्। <br>
इदानीमलमेतेन लोकदाहेन कर्म्मणा॥ ७२.१४ ॥<br>
<br>
शान्तिप्रदाता सर्वेषां ग्रहाणां प्रथमो भव। <br>
प्रेक्षिष्यन्ते जनाः पूजां करिष्यन्ति वरान् मम॥ ७२.१५ ॥<br>
<br>
अङ्गारक इति ख्यातिं गमिष्यसि धरात्मज। <br>
देवलोके द्वितीयञ्च तव रूपं भविष्यति॥ ७२.१६ ॥<br>
<br>
ये च त्वां पूजयिष्यन्ति चतुर्थ्यां त्वद्दिने नराः। <br>
रूपमारोग्यमैश्वर्यं तेष्वनन्तं भविष्यति॥ ७२.१७ ॥<br>
<br>
एवमुक्तस्तदा शान्तिमगमत्कामरूपधृक्। <br>
सञ्जातस्तत्क्षणाद्राजन्!ग्रहत्वमगमत्‌ पुनः॥ ७२.१८ ॥<br>
<br>
स कदाचित्‌ भवांस्तस्य पूजार्घ्यादिकमुत्तमम्। <br>
द्रृष्टवान्‌ क्रियमाणञ्च शूद्रेण च व्यवस्थितः॥ ७२.१९ ॥<br>
<br>
तेन त्वं रूपवान् जातः सुरशत्रुकुलोद्वह। <br>
विविधा च रुचिर्जाता यस्मात् तव विदूरगा॥ ७२.२० ॥<br>
<br>
विरोचन इति प्राहुर्यस्मात् त्वां देवदानवाः। <br>
शूद्रेण क्रियमाणस्य व्रतस्य तव दर्शनात्॥ ७२.२१ ॥<br>
<br>
ईद्रृशीं रूपसम्पत्तिं द्रृष्ट्वा विस्मितवानहम्। <br>
साधु साध्विति तेनोक्तं मही माहात्म्यमुत्तमम्॥ <br>
पश्यतोऽपि भवेद्रूपमैश्वर्यं किमु कुर्वतः॥ ७२.२२ ॥<br>
<br>
यस्माच्च भक्त्या धरणीसुतस्य विनिन्द्यमानेन गवादिदानम्।<br>
आलोकितन्तेन सुरारिगर्भे सम्भूतिरेषा तव दैत्य! जाता॥ ७२.२३ ॥<br>
<br>
ईश्वर उवाच।<br>
अथ तद्वचनं श्रुत्वा भार्गवस्य महात्मनः। <br>
प्रह्लादनन्दनो वीरः पुनः पप्रच्छ विस्मितः॥ ७२.२४ ॥<br>
<br>
विरोचन उवाच।<br>
भगवंस्तद्‌ व्रतं सम्यक् श्रोतुमिच्छामि तत्त्वतः। <br>
दीयमानन्तु यद्दानं मया द्रृष्टं भवान्तरे॥ ७२.२५ ॥<br>
<br>
माहात्म्यञ्च विधिं तस्य यथावद्वक्तुमर्हसि। <br>
इति तद्वचनं श्रुत्वा पुनः प्रोवाच विस्तरात्॥ ७२.२६ ॥<br>
<br>
शुक्र उवाच।<br>
चतुर्थ्यङ्गारकदिने यदा भवति दानव। <br>
मृदा स्नानां तदा कुर्यात्‌ पद्मरागविभूषितः॥ ७२.२७ ॥<br>
<br>
अग्निर्मूर्द्धादिवो मन्त्रं जपन्नास्ते उदङ्‌मुखः। <br>
शूद्रस्तूष्णीं स्मरन्‌ भौममास्ते भोगविवर्जितः॥ ७२.२८ ॥<br>
<br>
तथास्तमित आदित्ये गोमयेनानुलेपयेत्। <br>
प्राङ्गणं पुष्पमालाभिरक्षताभिः समन्ततः॥ ७२.२९ ॥<br>
<br>
अभ्यर्च्याभि लिखेत् पद्मं कुङ्कुमेनाष्टपत्रकम्। <br>
कुङ्कुमस्याप्यभावे तु रक्तचन्दनमिष्यते॥ ७२.३० ॥<br>
<br>
चत्वारः करकाः कार्या भक्ष्यभोज्यसमन्विताः। <br>
तण्डुलैरक्तशालीयैः पद्मरागैश्च संयुताः॥ ७२.३१ ॥<br>
<br>
चतुः कोणेषु तान् कृत्वा फलानि विविधानि च।<br>
गन्धमाल्यादिकं सर्वं तथैव विनिवेदयेत्॥ ७२.३२ ॥<br>
<br>
सुवर्णश्रृङ्गीं कपिलामथार्च्य रौप्यैः खुरैः कांस्यदोहां सवत्साम्।<br>
धुरन्धरं रक्तमतीव सौम्यं दान्यानि सप्ताम्बरसंयुतानि॥ ७२.३३ ॥<br>
<br>
अङ्गुष्ठमात्रं पुरुषं तथैव सौवर्णमत्यायतबाहुदण्डम्।<br>
चतुर्भुजं हेममये निविष्टं पात्रे गुडस्योपरि सर्पियुक्तम्॥ ७२.३४ ॥<br>
<br>
समस्तयज्ञाय जितेन्द्रियाय पात्राय शीलान्वयसंयुताय।<br>
दातव्यमेतत् सकलं द्विजाय कुटुम्बिने नैव तु दाम्भिकाय।<br>
समर्पयेद्विप्रवराय भक्त्या कृताञ्जलिः पूर्वमुदीर्य मन्त्रम्॥ ७२.३५ ॥<br>
<br>
भूमिपुत्र! महाभाग! स्वेदोद्भव! पिनाकिनः। <br>
रूपार्थी त्वां प्रपन्नोऽहं गृहाणार्घ्यं नमोऽस्तु ते॥ ७२.३६ ॥<br>
<br>
मन्त्रेणानेन दत्त्वार्घ्यं रक्तचन्दनवारिणा। <br>
ततोऽर्चयेद्विप्रवरं रक्तमाल्याम्बरादिभिः॥ ७२.३७ ॥<br>
<br>
दद्यात्तेनैव मन्त्रेण भौमङ्गोमिथुनान्वितम्। <br>
शय्यां च शक्तितो दद्यात्‌ सर्वोपस्करसंयुताम्॥ ७२.३८ ॥<br>
<br>
यद्यदिष्टतमं लोके यच्चास्य दयितं गृहे। <br>
तत्तद्‌गुणवते देयन्तदेवाक्षयमिच्छता॥ ७२.३९ ॥<br>
<br>
प्रदक्षिणां ततः कृत्वा विसर्ज्य द्विजपुङ्गवम्। <br>
नक्तमक्षारलवणमश्नीयाद्‌ घृतसंयुतम्॥ ७२.४० ॥<br>
<br>
भक्त्या यस्तु पुनः कुर्यादेवमङ्गारकाष्टकम्। <br>
चतुरो वाथ वा तस्य यत्पुण्यं तद्वदामि ते॥ ७२.४१ ॥<br>
<br>
रूपसौभाग्यसम्पन्नः पुनर्जन्मनि जन्मनि। <br>
विष्णौ वाऽथ शिवे भक्तः सप्तद्वीपाधिपो भवेत्॥ ७२.४२ ॥<br>
<br>
सप्तकल्पसहस्राणि रुद्रलोके महीयते। <br>
तस्मात्त्वमपि दैत्येन्द्र! व्रतमेतत् समाचर॥ ७२.४३ ॥<br>
<br>
पिप्पलाद उवाच।<br>
इत्येवमुक्त्वा भृगुनन्दनोऽपि जगाम दैत्यश्च चकार सर्वम्।<br>
त्वं चापि राजन्! कुरु सर्वमेतद्यतोऽक्षयं वेदविदो वदन्ति॥ ७२.४४ ॥<br>
<br>
ईश्वर उवाच।<br>
तथेति संपूज्य स पिप्पलादं वाक्यञ्चकाराद्‌भुतवीर्यकर्मा।<br>
श्रृणोति यश्चैनमनन्यचेतास्तस्यापि सिद्धिं भगवान् विधत्ते॥ ७२.४५ ॥<br>
<br>
