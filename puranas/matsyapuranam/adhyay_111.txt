युधिष्ठिर उवाच।<br>
कथं सर्वमिदं प्रोक्तं प्रयागस्य महामुने! <br>
एतन्नः सर्वमाख्याहि यथा हि मम तारयेत्।। १११.१ ।।<br>
मार्कण्डेय उवाच।<br>
श्रृणु राजन्! प्रयागे तु प्रोक्तं सर्वमिदं जपेत्। <br>
ब्रह्मा विष्णुस्तथेशानो देवताः प्रभुरव्ययः।। १११.२ ।।<br>
ब्रह्मा सृजति भूतानि स्थावरं जङ्गमञ्च यत्। <br>
तान्येतानि परं लोके विष्णुः सम्वर्द्धते प्रजाः।। १११.३ ।।<br>
कल्पान्ते तत्समग्रं हि रुद्रः संहरते जगत्। <br>
तदा प्रयागतीर्थञ्च न कदाचिद्विनश्यति।। १११.४ ।।<br>
ईश्वरः सर्वभूतानां यः पश्यति स पश्यति। <br>
यत्नेनानेन तिष्ठन्ति ते यान्ति परमाङ्गतिम्।। १११.५ ।।<br>
युधिष्ठिर उवाच।<br>
आख्याहि मे यथातथ्यं यथैषा तिष्ठति श्रुतिः। <br>
केन वा कारणेनैव तिष्ठन्ते लोकसत्तमाः।। १११.६ ।।<br>
मार्कण्डेय उवाच।<br>
प्रयागे निवसन्ते ते ब्रह्मविष्णुमहेश्वराः। <br>
कारणं तत्प्रवक्ष्यामि श्रृणु तत्त्वं युधिष्ठिर!।। १११.७ ।।<br>
प़ञ्चयोजनविस्तीर्णं प्रयागस्य तु मण्डलम्। <br>
तिष्ठन्ति रक्षणा यात्र पापकर्मनिवारणात्।। १११.८ ।।<br>
उत्तरेण प्रतिष्ठानाच्छद्मना ब्रह्म तिष्ठति। <br>
वेणीमाधवरूपी तु भगवांस्तत्र तिष्ठति।। १११.९ ।।<br>
माहेश्वरो वटो भूत्वा तिष्ठते परमेश्वरः। <br>
ततो देवाः सगन्धर्वाः सिद्धाश्च परमर्षयः।।<br>
रक्षन्ति मण्डलं नित्यं पापकर्मनिवारणात्।। १११.१० ।।<br>
यस्मिन् जुह्वन् स्वकं पापं नरकञ्च न पश्यति। <br>
एवं ब्रह्मा च विष्णुश्च प्रयागे समहेश्वरः।। १११.११ ।।<br>
सप्तद्वीपाः समुद्राश्च पर्वताश्च महीतले। <br>
रक्षमाणाश्च तिष्ठन्ति यावदाभूतसंप्लवम्।। १११.१२ ।।<br>
येचान्ये बहवः सर्वे तिष्ठन्ति युधिष्ठिर!। <br>
पृथिवी तत्समाश्रित्य निर्मिता दैवतैस्त्रिभिः।। १११.१३ ।।<br>
प्रजापतेरिन्द्र (दं) क्षेत्रं प्रयागमिति विश्रुतम्। <br>
एतत् पुण्यं पवित्रं वै प्रयागञ्च युधिष्ठिर!।।<br>
स्वराज्यं कुरु राजेन्द्र! भ्रातृभिः सहितोऽनघ।। १११.१४ ।।<br>
<br>
