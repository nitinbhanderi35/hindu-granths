मनुरुवाच।<br>
भगवन्! श्रोतुमिच्छामि पितॄणां वंशमुत्तमम्।<br>
रवेश्च श्राद्धदेवत्वं सोमस्य च विशेषतः॥ १३.१ ॥<br>
हन्त ते कथयिष्यामि पितॄणां वंशमुत्तमम्।<br>
स्वर्गे पितृगणाः सप्त त्रयस्तेषाममूर्त्तयः॥ १३.२ ॥<br>
मूर्तिमन्तोऽथ चत्वारः सर्वेषाममितौजसः।<br>
अमूर्तयः पितृगणा वैराजस्य प्रजापतेः॥ १३.३ ॥<br>
यजन्ति यान् देवगणा वैराजा इति विश्रुताः॥ <br>
दिवि ते योगविभ्रष्टाः प्राप्य लोकान् सनातनान्॥ १३.४ ॥<br>
पुनर्ब्रह्मविदान्ते तु जायन्ते ब्रह्मवादिनः।<br>
संप्राप्यतां स्मृतिं भूयो योगं साङ्ख्यमनुत्तमम्॥ १३.५ ॥<br>
सिद्धिं प्रयान्ति योगेन पुनरावृत्तिदुर्लभाम्।<br>
योगिनामेव देयानि तस्माच्छ्राद्धानि दातृभिः॥ १३.६ ॥<br>
एतेषां मानसीकन्या पत्नी हिमवतो मता।<br>
मैनाकस्तस्य दायादः क्रौञ्चस्तस्याग्रजोऽभवत्॥ १३.७ ॥<br>
क्रौञ्चद्वीपः स्मृतो येन चतुर्थो घृतसंवृतः।<br>
मेना च सुषुवे तिस्रः कन्या योगवतीस्ततः॥ १३.८ ॥<br>
उमैकपर्णा पर्णा च तीव्र व्रतपरायणाः।<br>
रुद्रस्यैका सितस्यैका जैगीषव्यस्य चापरा॥ १३.९ ॥<br>
ऋषय ऊचुः।<br>
दत्ता हिमवता बालाः सर्वा लोके तपोऽधिकाः।<br>
कस्माद्दाक्षायणी पूर्वं ददाहात्मानमात्मना॥ १३.१० ॥<br>
हिमवद्दुहिता तद्वत् कथं जाता महीतले।<br>
संहरन्ती किमुक्तासौ सुता वा ब्रह्मसूनुना॥ १३.११ ॥<br>
दक्षेण लोकजननी सूत! विस्तरतो वद।<br>
सूत उवाच।<br>
दक्षस्य यज्ञे वितते प्रभूतवरदक्षिणे॥ १३.१२ ॥<br>
समाहूतेषु देवेषु प्रोवाच पितरं सती।<br>
किमर्थं तात! भर्ता मे यज्ञेऽस्मिन्नाभिमन्त्रितः॥ १३.१३ ॥<br>
अयोग्य इति तामाह दक्षो यज्ञेषु शूलभृत्।<br>
उपसंहारकृद्रुद्रस्तेनामंगलभागयम्॥ १३.१४ ॥<br>
चुकोपाथ सती देहं त्यक्षामीति त्वदुद्भवम्।<br>
दशानान्त्वञ्च भविता पितॄणामेक पुत्रकः॥ १३.१५ ॥<br>
क्षत्रियत्वेऽश्वमेधे च रुद्रा त्वं नाशमेष्यसि।<br>
इत्युक्त्वा योगमास्थाय स्वदेहोद्भव तेजसा॥ १३.१६ ॥<br>
निर्दहन्ती तदात्मानं सदेवासुरकिन्नरैः।<br>
किं किमेतदिति प्रोक्ता गन्धर्व गण गुह्यकैः॥ १३.१७ ॥<br>
उपगम्याब्रवीद्दक्षः प्रणिपत्याथ दुःखितः।<br>
त्वमस्य जगतो माता जगत्सौभाग्य देवता॥<br>
दुहितृत्वङ्गता देवि ममानुग्रह काम्यया।<br>
न त्वया रहितं किञ्चित् ब्रह्माण्डे सचराचरम्॥ १३.१८ ॥<br>
प्रसादं कुरु धर्मज्ञे न मां त्यक्तुमिहार्हसि।<br>
प्राह देवी यदारब्धं तत्‌ कार्य्यं मे न संशयः॥ १३.१९ ॥<br>
किं त्ववश्यं त्वया मर्त्ये हतयज्ञेन शूलिना।<br>
प्रसादे लोकसृष्ट्यर्थं तपः कार्थं ममान्तिके॥ १३.२० ॥<br>
प्रजापतिस्त्वं भविता दशानामङ्गजोप्यलम्।<br>
मदंशेनाङ्गना षष्टिर्भविष्यन्त्यङ्गजास्तव॥ १३.२१ ॥<br>
मत्‌सन्निधौ तपः कुर्वन् प्राप्स्यसे योगमुत्तमम्।<br>
एवमुक्तोऽब्रवीद्दक्षः केषु केषु मयाऽनघे॥ १३.२२ ॥<br>
तीर्थेषु च त्वं द्रष्टव्या स्तोतव्या कैश्च नामभिः॥ १२.२३ ॥<br>
देव्युवाच।<br>
सर्वदा सर्वभूतेषु द्रष्टव्या सर्वतो भुवि॥ १३.२४ ॥<br>
सर्वलोकेषु यत्‌ किञ्चिद्रहितं न मया विना।<br>
तथापि येषु स्थानेषु द्रष्टव्या सिद्धिमीप्सुभिः॥ १३.२५ ॥<br>
स्मर्तव्या भूतिकामैर्वा तानि वक्ष्यामि तत्वतः।<br>
वाराणस्यां विशालाक्षी नैमिषे लिङ्गधारिणी॥ १३.२६ ॥<br>
प्रयागे ललिता देवी कामाक्षी गन्धमादने।<br>
मानसे कुमुदा नाम विश्वकाया तथाम्बरे॥ १३.२७ ॥<br>
गोमन्ते गोमती नाम मन्दरे कामचारिणी।<br>
मदोत्कटा चैत्ररथे जयन्ती हस्तिना पुरे॥ १३.२८॥<br>
कान्यकुब्जे तथा गौरी रम्भा मलयपर्वते।<br>
एकाम्भके कीर्तिमती विश्वां विश्वेश्वरे विदुः॥ १३.२९ ॥<br>
पुष्करे पुरुहूतेति केदारे मार्गदायिनी।<br>
नन्दा हिमवतः पृष्ठे गोकर्णे भद्रकर्णिका॥ १३.३० ॥<br>
स्थानेश्वरे भवानी तु बिल्वके बिल्वपत्रिका।<br>
श्रीशैले माधवी नाम भद्रा भद्रेश्वरे तथा॥ १३.३१ ॥<br>
जया वराहशैले तु कामला कमलालये।<br>
रुद्रकोट्याञ्च रुद्राणी काली कालञ्जरे गिरौ॥ १३.३२ ॥<br>
महालिंगे तु कपिला मर्कोटे मुकुटेश्वरी।<br>
शालिग्रामे महादेवी शिवलिंगे जलप्रिया॥ १३.३३ ॥<br>
मायापुर्यां कुमारी तु सन्ताने ललिता तथा।<br>
उत्पलाक्षीसहस्राक्षे कमलाक्षे महोत्पला॥ १३.३४ ॥<br>
गंगायां मंगला नाम विमला पुरुषोत्तमे।<br>
विपाशायाममोघाक्षी पाटला पुण्ड्रवर्द्धने॥ १३.३५ ॥<br>
नारायणी सुपार्श्वे तु विकूटे भद्रसुन्दरी।<br>
विपुले विपुला नाम कल्याणी मलयाचले॥ १३.३६ ॥<br>
कोटवी कोटितीर्थे तु सुगन्धा माधवे वने।<br>
कुब्जाग्रके त्रिसन्ध्या तु गंगाद्वारे रतिप्रिया॥ १३.३७ ॥<br>
शिवकुण्डे सुनन्दा तु नन्दिनी देविका तटे।<br>
रुक्मिणी द्वारवत्यान्तु राधा वृन्दावने वने ॥ १३.३८ ॥<br>
देवकी मथुरायान्तु पाताले परमेश्वरी।<br>
चित्रकूटे तथा सीता विन्ध्ये विन्ध्यनिवासिनी॥ १३.३९ ॥<br>
सह्याद्रावेकवीरा तु हर्मचन्द्रेति चन्द्रिका।<br>
रमणा रामतीर्थे तु यमुनायां मृगावती॥ १३.४० ॥<br>
करवीरे महालक्ष्मी रुमादेवी विनायके।<br>
अरोगा वैद्यनाथे तु महाकाले महेश्वरी॥ १३.४१ ॥<br>
अभयेत्युष्णतीर्थेषु चामृता विन्ध्यकन्दरे।<br>
माण्डव्ये माण्डवी नाम स्वाहा माहेश्वरे पुरे॥ १३.४२ ॥<br>
छागलण्डे प्रचण्डातु चण्डिका मकरन्दके।<br>
सोमेश्वरे वरारोहा प्रभासे पुष्करावती॥ १३.४३ ॥<br>
देवमाता सरस्वत्यां पारा पारातटे मता।<br>
महालये महाभागा पयोष्ण्यां पिङ्गलेश्वरी॥ १३.४४ ॥<br>
सिंहिका कृतशौचे तु कार्त्तिकेये यशस्करी।<br>
उत्पलावर्त्तके लोला सुभद्रा शोणसङ्गमे॥ १३.४५ ॥<br>
माता सिद्धपुरे लक्ष्मीरङ्गना भरताश्रमे।<br>
जालन्धरे विश्वमुखी तारा किष्किन्धपर्वते॥ १३.४६॥<br>
देवदारुवने पुष्टिर्मेधा काश्मीरमण्डले।<br>
भीमा देवी हिमाद्रौ तु पुष्टिर्विश्वेश्वरे तथा॥ १३.४७ ॥<br>
कपालमोचने शुद्धिर्माता कायावरोहणे।<br>
शङ्कोद्धारे धरा नाम धृतिः पिण्डारके तथा॥ १३.४८ ॥<br>
कालातु चन्द्रभागाया मच्छोदे शिवकारिणी।<br>
वेणायाममृता नाम बदर्यामुर्वशी तथा॥ १३.४९ ॥<br>
औषधी चोत्तरकुरौ कुशद्वीपे कुशोदका।<br>
मन्मथा हेमकूटे तु मुकुटे सत्यवादिनी॥ १३.५० ॥<br>
अश्वत्थे वन्दनीया तु निधिर्वैश्रवणालये।<br>
गायत्री वेदवदने पार्वती शिवसन्निधौ॥ १३.५१ ॥<br>
देवलोके तथेन्द्राणी ब्रह्मास्येषु सरस्वती।<br>
सूर्य्यबिम्बे प्रभा नाम मातॄणां वैष्णवीमता॥ १३.५२ ॥<br>
अरुन्धती सतीनान्तु रामासु च तिलोत्तमा।<br>
चित्ते ब्रह्मकला नाम शक्तिः सर्वशरीरिणाम्॥ १३.५३ ॥<br>
एतदुपदेशतः प्रोक्तं नामाष्टशतमुत्तमम्।<br>
अष्टोत्तरञ्च तीर्थानां शतमेतदुदाहृतम्॥ १३.५४ ॥<br>
यः स्मरेच्छृणुयाद्वापि सर्वपापैः प्रमुच्यते।<br>
एषु तीर्थेषु यः कृत्वा स्नानं पश्यति मां नरः॥ १३.५५ ॥<br>
सर्व पापविनिर्मुक्तः कल्पं शिवपुरे वसेत्।<br>
यस्तु मत्परमं कालं करोत्येतेषु मानव॥ १३.५६ ॥<br>
स भित्त्वा ब्रह्मसदनं पदमभ्येति शाङ्करम्।<br>
नाम्नामष्टशतं यस्तु श्रावयेच्छिवसन्निधौ॥ १३.५७ ॥<br>
तृतीयायामथाष्टम्यां बहुपुत्रो भवेन्नरः।<br>
गोदाने श्राद्धदाने वा अहन्यहनि वा बुधः॥ १३.५८ ॥<br>
देवार्चनविधौ विद्वान् पठन् ब्रह्माधिगच्छति।<br>
एवं वदन्ती सा तत्र ददाहात्मानमात्मना॥ १३.५९ ॥<br>
स्वायभ्भुवोऽपि कालेन दक्षः प्राचेतसोऽभवत्।<br>
पार्वती साभवद्देवी शिवदेहार्द्धधारिणी॥ १३.६० ॥<br>
मेना गर्भ समुत्पन्ना भिक्ति मुक्ति फलप्रदा।<br>
अरुन्धती जपन्त्येतत् प्राप योगमनुत्तमम्॥ १३.६१ ॥<br>
पुरूरवाश्च राजर्षिर्लोके व्यजयतामगात्।<br>
ययातिः पुत्रलाभञ्च धनलाभञ्च भार्गवः॥ १३.६२ ॥<br>
तथान्ये देव दैत्याश्च ब्राह्मणाः क्षत्रियास्तथा।<br>
वैश्याः शूद्राश्च बहवः सिद्धिमीयुर्यथेप्सिताम्॥ १३.६३ ॥<br>
यत्रैतल्लिखितं तिष्ठेत् पूज्यते देवसन्निधौ।<br>
न तत्र शोको दौर्गत्यं कदाचिदपि जायते॥ १३.६४ ॥<br>
इति श्रीमत्स्यपुराणे पितृवंशान्वये गौरीनामाष्टोत्तरशतकथनं नाम त्रयोदशोऽध्यायः॥ १३.६३ ॥<br>
<br>
<br>
