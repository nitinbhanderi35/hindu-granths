<br>
ययात्यष्टकसम्वादकथनम्।<br>
<br>
वसुमानुवाच।<br>
पृच्छाम्यहं वसुमानौषदश्विर्यद्यस्ति लोको दिवि मह्यं नरेन्द्र!।<br>
यद्यन्तरिक्षे प्रथितो महात्मन् क्षेत्रज्ञं त्वां तस्य धर्मस्य मन्ये।। ४२.१ ।।<br>
<br>
ययातिरुवाच।<br>
यदन्तरिक्षं पृथिवी दिशश्च यत्तेजसा तपते भानुमांश्च।<br>
लोकास्तावन्तो दिवि संस्थिता वै ते त्वां भवन्तं प्रतिपालयन्ति।। ४२.२ ।।<br>
<br>
वसुमानुवाच।<br>
तांस्ते ददामि पतमाप्रपातं ये मे लोकास्तव ते वै भवन्तु।<br>
क्रीणीष्वैनां स्तृणकेनापि राजन् प्रतिग्रहस्ते यदि सम्यक् प्रदुष्टः।। ४२.३ ।।<br>
<br>
ययातिरुवाच।<br>
न मिथ्याहं विक्रियं वै स्मरामि मया कृतं शिशुभावेऽपि राजन्।<br>
कुर्य्याञ्चैवाकृतपूर्वमन्यैर्विवित्समानो वसुमन्न साधु।। ४२.४ ।।<br>
<br>
वसुमानुवाच।<br>
तांस्त्वं लोकान् प्रतिपद्यस्व राजन्! मया दत्तान् यदि नेष्टः क्रयस्ते।<br>
नाहन्तान् वै प्रतिगन्ता नरेद्र सर्वे लोकास्तावका वै भवन्तु। ४२.५ ।।<br>
<br>
शिबिरुवाच।<br>
पृच्छामि त्वां शिबिरौशीनरोऽहं ममापि लोका यदि सन्ति तात!<br>
यद्यन्तरिक्षे यदि वा दिवि श्रिताः क्षेत्रक्षं त्वां तस्य धर्मस्य मन्ये।। ४२.६ ।।<br>
<br>
ययातिरुवाच।<br>
न त्वं वाचा हृदयेनापि राजन्! परीप्समानो मावमंस्था नरेन्द्र।<br>
तेनानन्ता दिवि लोकाः स्थिता वै विद्युद्रूपाः स्वनवन्तो महान्तः।। ४२.७ ।।<br>
<br>
शिबिरुवाच।<br>
तांस्त्वं लोकान् प्रतिपद्यस्व राजन् मया दत्तान् यदि नेष्टः क्रयस्ते।<br>
न चाह तान् प्रतिपद्य दत्त्वा यत्र त्वं तात गन्तासि लोके।। ४२.८ ।।<br>
<br>
ययातिरुवाच।<br>
यथा त्वमिन्द्रप्रतिमप्रभावस्ते चाप्यनन्ता नरदेवलोकाः।<br>
तथाद्य लोके न रमेऽन्यदत्ते तस्माच्छिवेनाभिनन्दामि वाचम्।। ४२.९ ।।<br>
<br>
अष्टक उवाच।<br>
न चेदेकैकशो राजन्! लोकान्नः प्रतिनन्दसि। <br>
सर्वे प्रदाय तान् लोकान् गन्तारो नरकं वयम्।। ४२.१० ।।<br>
<br>
ययातिरुवाच।<br>
यदर्हास्तद्वदध्वं वः सन्तः सत्यादि दर्शिनः। <br>
अहन्तु नाभिगृह्णामि यत्कृतं न मया पुरा।। ४२.११ ।।<br>
<br>
अलिप्समानस्य तु मे यदुक्तं न तत्तथास्तीह नरेन्द्रसिंह!।<br>
अस्य प्रदानस्य यदेव युक्तं तस्यैव चानन्तफलं भविष्यम्।। ४२.१२ ।।<br>
<br>
अष्टक उवाच।<br>
कस्यैते प्रतिदृश्यन्ते रथाः पञ्च हिरण्मयाः। <br>
उच्चैः सन्तः प्रकाशन्ते ज्वलन्तोऽग्नि शिखा इव।। ४२.१३ ।।<br>
<br>
ययातिरुवाच।<br>
भवतां मम चैवैते रथा भान्ति हिरण्मयाः। <br>
आरुह्यैतेषु गन्तव्यं भवद्भिश्च मया सह।। ४२.१४ ।।<br>
<br>
आतिष्ठस्व रथं राजन् विक्रमस्य विहायसा। <br>
वयमप्यनुयास्यामो यदाकालो भविष्यति।। ४२.१५ ।।<br>
<br>
ययातिरुवाच।<br>
सर्वैरिदानीं गन्तव्यं सह स्वर्गो जितो यतः। <br>
एष वो विरजाः पन्था दृश्यते देवसद्मगः।। ४२.१६ ।।<br>
<br>
शौनक उवाच।<br>
तेऽभिरुह्य रथं सर्वे प्रयाता नृपते नृपाः। <br>
आक्रमन्तो दिवं भान्ति धर्मेणावृत्य रोदसी।। ४२.१७ ।।<br>
<br>
अष्टक उवाच।<br>
अहं मन्ये पूर्वमेकोऽभिगन्ता सखा चेन्द्रः सर्वधा मे महात्मा।<br>
कस्मादेवं शिबिरौशीनरोऽयमेकोऽत्ययात् सर्ववेगेन वाहान्।। ४२.१८ ।।<br>
<br>
ययातिरुवाच।<br>
अददाद्देवयानाय यावद्वित्तमनिन्दितः। <br>
उशीनरस्य पुत्रोऽयं तस्मात् श्रेष्ठो हि वः शिबिः।। ४२.१९ ।।<br>
<br>
दानं शौचं सत्यमथो ह्यहिंसा ह्रीः श्रीस्तितिक्षा समता नृशंस्यम्।<br>
राज्यन्त्येतान्यथ सर्वाणि राज्ञि शिवौ स्थितान्यप्रतिमे सुबुद्ध्या।।<br>
एवं वृत्तं ह्री निषेवो बिभर्ति तस्माच्छिबिरभिगन्ता रथेन।। ४२.२० ।।<br>
<br>
शौनक उवाच।<br>
अथाष्टकः पुनरेवान्वपृच्छन् मातामहं कौतुकादिन्द्रकल्पम्।<br>
पृच्छामि त्वां नृपते ब्रूहि सत्यं कुतश्च कश्चासि कथं त्वमागाः।। <br>
कृतं त्वया यद्धि न तस्य कर्ता लोके त्वदन्यो ब्राह्मणः क्षत्रियो वा।। ४२.२१ ।।<br>
<br>
ययातिरुवाच।<br>
ययातिरस्मि नहुषस्य पुत्रो पूरोः पिता सार्वभौमं त्विहासम्।<br>
गुह्यं मन्त्रं मा केभ्यो ब्रवीमि मातामहो भवतां सुप्रकाशः।। ४२.२२ ।।<br>
<br>
सर्वामिमां पृथिवीं निर्जिगाय समृद्धां महीमददं ब्राह्मणेभ्यः।<br>
मेध्यानश्वान्नेकशस्तान् सुरूपान् तदा देवाः पुण्यभाजो भवन्ति।। ४२.२३ ।।<br>
<br>
अदामहं पृथिवीं ब्राह्मणेभ्यः पूर्णामिमामखिलान्नैः प्रशस्ताम्।<br>
गोभिः सुवर्णैश्च धनैश्च मुख्यैरश्वाः सनागाः शतशस्त्वर्बुदानि।। ४२.२४ ।।<br>
<br>
सत्येन मे द्यौश्च वसुन्धरा च तथैवाग्निर्ज्वलते मानुषेषु।<br>
न मे वृथा व्याहृतमेव वाक्यं सत्यं हि सन्तः प्रतिपूजयन्ति।। ४२.२५ ।।<br>
<br>
साध्वष्टक प्रब्रवीमीह सत्यं प्रतर्दनं वसुमन्तं शिबिञ्च।<br>
सर्वे देवा मुनयश्च लोकाः सत्येन पूज्या इति मे मनोगतम्।। ४२.२६ ।।<br>
<br>
यो नः सर्गजितं सर्वं यथा वृत्तं निवेदयेत्। <br>
अनसूयुर्द्विजाग्रेभ्यः स भजेत् स लोकताम्।। ४२.२७ ।।<br>
<br>
शौनक उवाच।<br>
एवं राजन् स महात्मा ययातिः स्वदौहित्रेस्तारितो मित्रवर्यैः।<br>
त्यक्त्वा महीं परमोदारकर्म स्वर्गं गतः कर्मभिर्व्याप्य पृथ्वीम्।। ४२.२८ ।।<br>
<br>
एवं सर्वं विस्तरतौ यथावदाख्यातं ते चरितन्नाहुषस्य।<br>
वंशो यस्य प्रथितः कौरवे यो यस्मिन् जातस्त्वं मनुजेन्द्रकल्पः।। ४२.२९ ।।<br>
