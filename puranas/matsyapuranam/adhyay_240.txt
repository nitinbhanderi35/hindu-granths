<br>
यात्राकालविधानवर्णनम्।<br>
<br>
मनुरुवाच।<br>
इदानीं सर्वधर्मज्ञ! सर्वशास्त्रविशारद!।<br>
यात्राकालविधानं मे कथयस्व महीक्षिताम् ॥ २४०.१ ॥<br>
<br>
मत्स्य उवाच।<br>
यदा मन्येत नृपतिराक्रन्देन बलीयसा।<br>
पार्ष्णिग्राहाभिभूतोऽयं तदा यात्रां प्रयोजयेत् ॥ २४०.२ ॥<br>
<br>
दुष्टा योधा भृता भृत्याः साम्प्रतञ्च बलं मम।<br>
मूलरक्षासमर्थोऽस्मि तदा यात्रां प्रयोजयेत् ॥ २४०.३ ॥<br>
<br>
अशुद्धपार्ष्णिनृपतिर्न तु यात्रां प्रयोजयेत्।<br>
पार्ष्णिग्राहाधिकं सैन्यं मूले निक्षिप्य च व्रजेत् ॥ २४०.४ ॥<br>
<br>
चैत्र्यां वा मार्गशीर्ष्यां वा यात्रां यायान्नराधिपः।<br>
चैत्र्यां पश्येच्च नैदाघं हन्ति पुष्टिञ्च शारदीम् ॥ २४०.५ ॥<br>
<br>
एतदेव विपर्यस्तं मार्गशीर्ष्यां नराधिपः।<br>
शत्रोर्वा व्यसने यायात् काल एव सुदुर्लभः ॥ २४०.६ ॥<br>
<br>
दिव्यान्तरिक्षक्षितिजैरुत्पातैः पीडितं परम्।<br>
षडक्ष पीड़ा सन्तप्तं पीड़ितञ्च तथा ग्रहैः ॥ २४०.७ ॥<br>
<br>
ज्वलन्ती च तथैवोल्का दिशं याञ्च प्रपद्यते।<br>
भूकम्पोल्का दिशं याति याञ्चकेतुः प्रसूयते ॥ २४०.८ ॥<br>
<br>
निर्घातश्च पतेद्यत्र तां यायाद्वसुधाधिपः।<br>
स बलव्यसनोपेतं तथा दुर्भिक्षपीड़ितम् ॥ २४०.९ ॥<br>
<br>
सम्भूतान्तरकोपञ्च क्षिप्रं प्रायादरिं नृपः।<br>
यूकामाक्षीकबहुलं बहुपङ्कन्तथा बिलम् ॥ २४०.१० ॥<br>
<br>
नास्तिकं भिन्नमर्यादं तथा मङ्गलवादिनम्।<br>
अपेतप्रकृतिञ्चैव निःसारञ्च तथा जयेत् ॥ २४०.११ ॥<br>
<br>
विद्विष्टनायकं सैन्यं तथा भिन्नं परस्परम्।<br>
व्यसनाशक्तनृपतिं बलं राजाभियोजयेत् ॥ २४०.१२ ॥<br>
<br>
सैनिकानां न शास्त्राणि स्फुरन्त्यङ्गानि यत्र च।<br>
दुःस्वप्नानि च पश्यन्ति बलन्तदभियोजयेत् ॥ २४०.१३ ॥<br>
<br>
उत्साहबलसम्पन्नः स्वानुरक्त बलस्तथा।<br>
तुष्टपुष्टबलो राजा परानभिमुखो व्रजेत् ॥ २४०.१४ ॥<br>
<br>
शरीरस्फुरणे धन्ये तथा दुःस्वप्न नाशने।<br>
निमित्ते शकुने धन्ये जाते शत्रुपुरं व्रजेत् ॥ २४०.१५ ॥<br>
<br>
ऋक्षेषु षट्सु शुद्धेषु ग्रहेष्वनुगुणेषु च।<br>
प्रश्नकाले शुभे जाते परान् यायान्नराधिपः ॥ २४०.१६ ॥<br>
<br>
एवन्तु दैवसम्पन्नस्तथा पौरुषसंयुतः।<br>
देशकालोपपन्नान्तु यात्रां कुर्यान्नराधिपः ॥ २४०.१७ ॥<br>
<br>
स्थले नक्रस्तु नागस्य तस्यापि सजले वशे।<br>
उलूकस्य निशि ध्वाङ्क्षः स च तस्य दिवा वशे ॥ ४०.१८ ॥<br>
<br>
एवं देशञ्च कालञ्च ज्ञात्वा यात्रां प्रयोजयेत् ॥ २४०.१९ ॥<br>
<br>
पदाति साग बहुलां सेनां प्रावृषि योजयेत्।<br>
हेमन्ते शिशिरे चैव रथवाजिसमाकुलाम् <br>
खरोष्ट्रबहुलां सेनां तथा ग्रीष्मे नराधिपः ॥ २४०.२० ॥<br>
<br>
चतुरङ्गबलोपेतां वसन्ते वा शरद्यथ।<br>
सेना पदातिबहुला यस्य स्यात्पृथिवीपतेः ॥ २४०.२१ ॥<br>
<br>
अभियोज्यो भवेत्तेन शत्रुर्विषममाश्रितः।<br>
गम्ये वृक्षावृते देशे स्थितं शत्रुन्तथैव च ॥ २४०.२२ ॥<br>
<br>
किञ्चित् पङ्के तथा यायाद् बहुनागो नराधिपः।<br>
तथाश्वबहुलो यायाच्छत्रुं समं पथिस्थितम् ॥ २४०.२३ ॥<br>
<br>
तमाश्रयन्तो बहुलास्तांस्तु राजा प्रपूजयेत्।<br>
खरोष्ट्रबहुलो राजा शत्रूर्बन्धेन संस्थितः ॥ २४०.२४ ॥<br>
<br>
बन्धनस्थोऽभियोज्योऽरिस्तथा प्रावृषिभूभृजा।<br>
हिमपातयुते देशे स्थितं ग्रीष्मेऽभियोजयेत् ॥ २४०.२५ ॥<br>
<br>
यवसेन्धनसंयुक्त कालः पार्थिव! हैमनः।<br>
शरद्वसन्तौ धर्मज्ञ! कालौ साधारणौ स्मृतौ ॥ २४०.२६ ॥<br>
<br>
विज्ञाय राजा हितदेशकालौ दैवं त्रिकालञ्च तथैव बुद्ध्वा।<br>
यायात् परं कालविदां मतेन सञ्चिन्त्य सार्द्धं द्विजमन्त्रविद्भिः ॥ २४०.२७ ॥ <br>
	<br>
<br>
