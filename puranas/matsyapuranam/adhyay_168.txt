<br>
भगवन्नाभितः कमलोत्पत्तिवर्णनम्।<br>
मत्स्य उवाच।<br>
आपवः स विभुर्भूत्वा चारयामास वै तपः।<br>
च्छादयित्यात्मनो देहं यादसाङ्कुलसम्भवम् ॥  १६८.१ ॥<br>
<br>
ततो महात्मातिबलो मतिं लोकस्य सर्जने।<br>
महतां पञ्चभूतानां विश्वो विश्वमचिन्तयत् ॥  १६८.२ ॥<br>
<br>
तस्य चिन्तयमानस्य निर्वाते संस्थितेऽर्णवे।<br>
निराकाशे तोयमये सूक्ष्मे जगति गह्वरे ॥  १६८.३ ॥<br>
<br>
ईषत्सङ्क्षोभयामास सोऽर्णवं सलिलाश्रयः।<br>
अनन्तरोर्मिभिःसूक्ष्ममथच्छिद्रमभूत् पूरा ॥  १६८.४ ॥<br>
<br>
शब्दं प्रति तदोद्भूतो मारुतश्छिद्रसम्भवः।<br>
स लब्ध्वान्तरमक्षोभ्योण्यवर्धत समीरणः ॥  १६८.५ ॥<br>
<br>
विवर्द्धता बलवता वेगाद्विक्षोभितोऽर्णवः।<br>
तस्यार्णवस्य क्षुब्धस्य तस्मिन्नम्भसि मन्थिते ॥  १६८.६ ॥<br>
<br>
कृष्णवर्त्मा समभवत् प्रभुर्वैश्वानरो महान्।<br>
ततः स शोषयामास पावकः सलिलं बहु ॥  १६८. ७ ॥<br>
<br>
क्षयाज्जलनिधेश्छिद्रमभवद्विस्तृतं नभः।<br>
आत्मतेजोद्भवाः पुण्या आपोऽमृत रसोपमाः ॥  १६८.८ ॥<br>
<br>
आकाशं च्छिद्रसम्भूतं वायुराकाशसम्भवः।<br>
आभ्यां सङ्घर्षणोद्भूतं पावकं वायुसम्भवम् ॥  १६८.९ ॥<br>
<br>
दृष्ट्वा प्रीतो महादेवो महाभूत विभावनः।<br>
दृष्ट्वा भूतानि भगवांल्लोक सृष्ट्यर्थमुत्तमम् ॥  १६८.१० ॥<br>
<br>
ब्रह्मणो जन्मसहितं बहुरूपो व्यचिन्तयत्। <br>
चतुर्युगाभि संख्याते सहस्र युगपर्यये ॥  १६८.११ ॥<br>
<br>
बहुजन्मविशुद्धात्मा ब्राह्मणेह निरुच्यते।<br>
यत् पृथिव्यां द्विजेन्द्राणां तपसा भवितात्मना ॥  १६८.१२ ॥<br>
<br>
ज्ञानं दृष्टन्तु विश्वार्थे योगिनां याति मुख्यताम्।<br>
तं योगवन्तं विज्ञाय सम्पूर्णैश्वर्यमुत्तमम् ॥  १६८.१३ ॥<br>
<br>
पदे ब्रह्मणि विश्वेशं न्ययोजयत योगवित्।<br>
ततस्तस्मिन् महातोये महीशो हरिरच्युतः ॥  १६८.१४ ॥<br>
<br>
स्वयं क्रीडंश्च विधिवन्मोदते सर्वलोककृत्।<br>
पद्मं नाभ्युद्भवं चैकं समुत्पादितवांस्तदा ॥  १६८.१५ ॥<br>
<br>
सहस्रपर्णं विरजं भास्कराभं हिरण्मयम्।<br>
हुताशनज्वलितशिखोज्ज्वलत्प्रभमुपस्थितं शरदमलार्कतेजसम्।<br>
विराजते कमलमुदारवर्चसं महात्मनस्तनुरुहचारुदर्शनम् ॥  १६८.१६ ॥<br>
