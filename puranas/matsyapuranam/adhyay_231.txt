<br>
शान्तिविधानवर्णनम्<br>
&nbsp;<br>
गर्ग उवाच।<br>
अनग्निर्दीप्यते यत्र राष्ट्रे यस्य निरन्धनः।<br>
न दीप्यते चेन्धनवान् तद्राष्ट्रं पीड्यते नृपैः ।। २३१.१ ।।<br>
<br>
प्रज्वलेदप्सु मांसं वा तथार्द्रं वापि किञ्चन।<br>
प्राकारं तोरणं द्वारं नृपवेश्म सुरालयम् ।। २३१.२ ।।<br>
<br>
एतानि यत्र दीप्यन्ते तत्र राज्ञो भयं भवेत्।<br>
विद्युता वा प्रदह्यन्ते तदापि नृपतेर्भयम् ।। २३१.३ ।।<br>
<br>
अनैशानि तमांसि स्युर्विना पांसुरजांसि च।<br>
धूमश्चानग्निजो यत्र तत्र विन्द्यन्महाभयम् ।। २३१.४ ।।<br>
<br>
तडित्त्वनभ्रे गगने भयं स्यादृक्षवर्जिते।<br>
दिवा सतारे गगने तथैव भयमादिशेत् ।। २३१.५ ।।<br>
<br>
ग्रहनक्षत्र-वैकृत्ये ताराविषमदर्शने।<br>
पुरुवाहन-यानेषु चतुष्पान्मृगपक्षिषु ।। २३१.६ ।।<br>
<br>
आयुधेषु च दीप्तेषु धूमायत्सु तथैव च।<br>
निर्गमत्सु च कोशाच्च संग्रामस्तुमुलो भवेत् ।। २३१.७ ।।<br>
<br>
विनाग्निं विस्फुलिङ्गाश्च दृश्यन्ते यत्र कुत्रचित्।<br>
स्वभावाच्चापि पूर्यन्ते धनूंषिं विकृतानि च ।। २३१.८ ।।<br>
<br>
विकारश्चायुधानं स्यात् तत्र संग्राममादिशेत्।<br>
त्रिरात्रो पोषितश्चात्र पुरोधाः सुसमाहितः ।। २३१.९ ।।<br>
<br>
समिद्भिः क्षीरवृक्षाणां सर्षपैश्च घृतेन च।<br>
होमं कुर्यादग्निमन्त्रैः ब्राह्मणांश्चैव भोजयेत् ।। २३१.१० ।।<br>
<br>
दद्यात्सुवर्णञ्च तथा द्विजेभ्यो गाश्चैव वस्त्राणि तथा भुवञ्च।<br>
एवं कृते पापमुपैति नाशं यदग्नि-वैकृत्यभवं द्विजेन्द्र! ।। २३१.११ ।। <br>
	<br>
<br>
