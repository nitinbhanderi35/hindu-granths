दानवानामुपद्रवं दृष्ट्वा देवैः ब्रह्मसमीपे गमनम्।<br>
सूत उवाच।<br>
अशीलेषु प्रदुष्टेषु दानवेषु दुरात्मसु।<br>
लोकेषूत्साद्यमानेषु तपोधनवनेषु च।। १३२.१ ।।<br>
<br>
सिंहनादे व्योमगानान्तेषु भीतेषु जन्तुषु।<br>
त्रैलोक्ये भयसंमूढ़े तमोन्धत्वमुपागते।। १३२.२ ।।<br>
<br>
आदित्या वसवः साध्याः पितरो मरुताङ्गणाः।<br>
भीताः शरणमाजग्युर्ब्रह्माणं प्रपितामहम्।। १३२.३ ।।<br>
<br>
ते तं स्वर्णोत्पलासीनं ब्रह्माणं समुपागताः।<br>
नेमुरूचुश्च सहिताः पञ्चास्यं चतुराननम्।। १३२.४ ।।<br>
<br>
वरगुप्तास्तवैवेह दानवास्त्रिपुरालयाः।<br>
बाधन्तेऽस्मान्यथाप्रेष्याननुशाधि ततोऽनघ!।। १३२.५ ।।<br>
<br>
मेधागमे यथा हंसा मृगाः सिंहभयादिव।<br>
दानवानां भयात्तद्वद्बभ्राम प्रपितामहः।। १३२.६ ।।<br>
<br>
पुत्राणां नामधेयानि कलत्राणां तथैव च।<br>
दानवैर्भ्राम्यमाणानां विस्तृतानि ततोऽनघ।। १३२.७ ।।<br>
<br>
देववेश्मप्रभङ्गाश्च आश्रमभ्रंशनानि च।<br>
दानवैर्लोभमोहान्धैः क्रियन्ते च भ्रमन्ति च।। १३२.८ ।।<br>
<br>
यदि न त्रायसे लोकं दानवैर्विद्रुतं द्रुतम्।<br>
धर्षेणानेन निर्देवं निर्मनुष्याश्रमं जगत्।। १३२.९ ।।<br>
<br>
इत्येवं त्रिदशैरुक्तः पद्मयोनिः पितामहः।<br>
प्रत्याह त्रिदशान् सेन्द्रानिन्दुतुल्याननः प्रभुः।। १३२.१० ।।<br>
<br>
मयस्य यो वरो दत्तो मया मतिमताम्वराः!।<br>
तस्यान्त एष संप्राप्तो यः पुरोक्तो मया सुराः।। १३२.११ ।।<br>
<br>
तच्च तेषामधिष्ठानं त्रिपुरं त्रिदशर्षभाः।<br>
एतेषु पातमोक्षेण हन्तव्यं नेषुवृष्टिभिः।। १३२.१२ ।।<br>
<br>
भवताञ्च न पश्यामि कमप्यत्र सुरर्षभाः।<br>
यस्तु चैकप्रहारेण पुरं हन्यात् सदानवम्।। १३२.१३ ।।<br>
<br>
त्रिपुरं नाल्पवीर्येण शक्यं हन्तुं शरेण तु।<br>
एकं मुक्त्वा महादेवं महेशानं प्रजापतिम्।। १३२.१४ ।।<br>
<br>
ते यूयं यदि अन्ये च क्रतुविध्वंसकं हरम्।<br>
याचामः सहिता देवं त्रिपुरं स हनिष्यति।। १३२.१५ ।।<br>
<br>
कृतः पुराणां विष्कम्भो योजनानां शतं शतम्।<br>
यथा चैकप्रहारेण हन्यते वैभवेन तु।<br>
पुष्पयोगेन युक्तानि तानि चैकक्षणेन तु।। १३२.१६ ।।<br>
<br>
ततो देवैश्च संप्रोक्तो यास्याम इति दुःखितैः।<br>
पितामहश्च तै सार्द्धं भवसंसदमागतः।। १३२.१७ ।।<br>
<br>
तं भवं भूतभव्येशं गिरिशं शूलपाणिनम्।<br>
पश्यन्ति चोमया सार्द्धन्नन्दिना च महात्मना।। १३२.१८ ।।<br>
<br>
अग्निवर्णमजन्देवमग्निकुण्डनिभेक्षणम्।<br>
अग्न्यादित्यसहस्राभमग्निवर्णविभूषितम्।। १३२.१९ ।।<br>
<br>
चन्द्रावयवलक्ष्माणं चन्द्रसौम्यवराननम्।<br>
आगम्य तमजन्देवमथ तं नीललोहितम्।। १३२.२० ।।<br>
<br>
स्तुवन्तो वरदं शम्भुं गोपात पार्वतीपतिम्।। १३२.२१ ।।<br>
<br>
देवा ऊचुः।<br>
नमो भगवतेशाय रुद्राय वरदाय च।<br>
पशूनाम्पतये नित्यमुग्राय च कपर्दिने।। १३२.२२ ।।<br>
<br>
महादेवाय भीमाय त्र्यम्बकाय च शान्तये।<br>
ईशानाय भयघ्नाय नमस्त्वन्धकघातिने।। १३२.२३ ।।<br>
<br>
नीलग्रीवाय भीमाय वेधसे वेधसास्तुते।<br>
कुमारशत्रुनिघ्नाय कुमारजनकाय च।। १३२.२४ ।।<br>
<br>
विलोहिताय धूम्राय वराय क्रथनाय च।<br>
नित्यं नीलशिखण्डाय शूलिने दिव्यशायिने।। १३२.२५ ।।<br>
<br>
उरगाय त्रिनेत्राय हिरण्यवसुरेतसे।<br>
अचिन्त्यायाम्बिकाभर्त्रे सर्वदेवस्तुताय च।। १३२.२६ ।।<br>
<br>
वृषध्वजाय मुण्डाय जटिने ब्रह्मचारिणे।<br>
तप्यमानाय सलिले ब्रह्मण्यायाजिताय च।। १३२.२७ ।।<br>
<br>
विश्वात्मने विश्वसृजे विश्वमावृत्य तिष्ठते।<br>
नमोऽस्तु दिव्यरूपाय प्रभवे दिव्यशम्भवे।। १३२.२८ ।।<br>
<br>
अभिगम्याय काम्याय स्तुत्यायार्च्याय सर्वदा।<br>
भक्तानुकम्पिने नित्यं दिशते यन्मनोगतम्।। १३२.२९ ।।<br>
