<br>
नन्दिकेश्वर उवाच।<br>
अथातः सम्प्रवक्ष्यामि व्रतषष्टिमनुत्तमाम्। <br>
रुद्रेणाभिहितां दिव्यां महापातकनाशिनीम्।। १०१.१ ।।<br>
<br>
नक्तमब्दं चरित्वा तु गवा सार्द्धं कुटुम्बिने। <br>
हैमं चक्रं त्रिशूलञ्च दद्यात् विप्राय वाससी।। १०१.२ ।।<br>
<br>
शिवरूपस्ततोऽस्माभिः शिवलोके स मोदते। <br>
एतेद्देवव्रतं नाम महापातकनाशनम्।। १०१.३ ।।<br>
<br>
यस्त्वेकभक्तेन समां शिवं हैमवृषान्वितम्। <br>
धेनुं तिलमयीं दद्यात् सपदं यातिशाङ्करम्<br>
एतद्रुद्रव्रतं नाम पापशोकविनाशनम्।। १०१.४ ।।<br>
<br>
यस्तु नीलोत्पलं हैमं शर्करापात्रसंयुतम्। <br>
एकान्तरितनक्ताशी समान्ते वृषसंयुतम्।।<br>
स वैष्णवं पदं याति लीलाव्रतमिदंस्मृतम्।। १०१.५ ।।<br>
<br>
आषाढ़ादिचतुर्मासमभ्यङ्गं वर्जयेन्नरः। <br>
भोजनोपस्करं दद्यात् स याति भवनं हरेः।। <br>
जने प्रीतिकरं नॄणां प्रीतिव्रतमिहोच्यते।। १०१.६ ।।<br>
<br>
वर्जयित्वा मधौ यस्तु दधिक्षीरघृतैक्षवम्। <br>
दद्याद्वस्त्राणि सूक्ष्माणि रसपात्रैश्च संयुतम्।। १०१.७ ।।<br>
<br>
सम्पूज्य विप्रमिथुनं गौरी मे प्रीयतामिति। <br>
एतद्गौरीव्रतं नाम भवानी लोकदायकम्।। १०१.८ ।।<br>
<br>
पुष्पादौ यस्त्रयोदश्यां कृत्वा नक्तं मधौ पुनः। <br>
अशोकं काञ्चनं दत्त्वा इक्षुयुक्तं दशाङ्गुलम्।। १०१.९ ।।<br>
<br>
विप्राय वस्त्रसंयुक्तं प्रद्युम्नः प्रीयतामिति। <br>
कल्पं विष्णुपदे स्थित्वा विशोकः स्यात् पुनर्नरः।। <br>
एतत् कामव्रतं नाम सदा शोकविनाशनम्।। १०१.१० ।।<br>
<br>
आषाढ़ादिव्रतं यस्तु वर्जयेन्नखकर्तनम्। <br>
वार्ताकं च चतुर्मासं मधुसर्पिर्घटान्वितम्।। १०१.११ ।।<br>
<br>
कार्तिक्यां तत्पुनर्हैमं ब्राह्मणाय निवेदयेत्। <br>
स रुद्रलोकमाप्नोति शिवव्रतमिदं स्मृतम्।। १०१.१२ ।।<br>
<br>
वर्जयेद्यस्तु पुष्पाणि हेमन्त शिशिरावृतू। <br>
पुष्पत्रयं च फाल्गुन्यां कृत्वा शक्त्या च काञ्चनम्।। १०१.१३ ।।<br>
<br>
दद्याद्विकालवेलायां प्रीयेतां शिवकेशवौ। <br>
दत्त्वा परम्पदं याति सौम्यव्रतमिदं स्मृतम्।। १०१.१४ ।।<br>
<br>
फाल्गुनादितृतीयायां लवणं यस्तु वर्जयेत्। <br>
समाप्ते शयनं दद्यात् गृहञ्चोपस्करान्वितम्।। १०१.१५ ।।<br>
<br>
संपूज्य विप्रमिथुनं भवानी प्रीयतामिति। <br>
गौरीलोके वसेत्कल्पं सौभाग्यव्रतमुच्यते।। १०१.१६ ।।<br>
<br>
सन्ध्या मौनं ततः कृत्वा समान्ते घृतकुम्भकम्।<br>
वस्त्रयुग्मं तिलान् घण्टां ब्राह्मणाय निवेदयेत्।। १०१.१७ ।।<br>
<br>
सारस्वतं पदं याति पुनरावृत्तिदुर्लभम्। <br>
एतत्सारस्वतं नाम रूपविद्या प्रदायकम्।। १०१.१८ ।।<br>
<br>
लक्ष्मीमभ्यर्च्य पञ्चम्यामुपवासी भवेन्नरः। <br>
समान्ते हेमकमलं दद्याद्धेनुसमन्वितम्।। १०१.१९ ।।<br>
<br>
सवैष्णवं पदं याति लक्ष्मीवान् जन्मजन्मनि। <br>
एतत् सम्पद्व्रतं नाम सदा पापविनाशनम्।। १०१.२० ।।<br>
<br>
कृत्वोपलेपनं शम्भोरग्रतः केशवस्य च। <br>
यावदब्दं पुनर्दद्याद्धेनुञ्जलघटान्विताम्।। १०१.२१ ।।<br>
<br>
जन्मायुतं स राजा स्यात्ततः शिवपुरं व्रजेत्। <br>
एतदायुर्व्रतं नाम सर्वकामप्रदायकम्।। १०१.२२ ।।<br>
<br>
अश्वत्थं भास्करं गङ्गां प्रणम्यैकत्र वाग्यतः। <br>
एकभक्तं नरः कुर्यादब्दमेकं विमत्सरः।। १०१.२३ ।।<br>
<br>
व्रतान्ते विप्रमिथुनं पूज्यं धेनुत्रयान्वितम्। <br>
वृक्षं हिरण्मयं दद्यात् सोऽश्वमेधफलं लभेत्।।<br>
एतत् कीर्त्तिव्रतं नाम भूतिकीर्त्तिफलप्रदम्।। १०१.२४ ।।<br>
<br>
घृतेन स्नपनं कुर्याच्छम्भोर्वा केशवस्य च। <br>
अक्षताभिः सपुष्पाभिः कृत्वा गोमयमण्डलम्।। १०१.२५ ।।<br>
<br>
तिलधेनुसमोपेतं समाप्ते हेमपङ्कजम्। <br>
शुद्धमष्टाङ्गुलं दद्याच्छिवलोके महीयते।।<br>
सामगाय ततश्चैतत् सामव्रतमिहोच्यते।। १०१.२६ ।।<br>
<br>
नवम्यामेकभक्तन्तु कृत्वा कन्याश्च शक्तितः। <br>
भोजयित्वा समां दद्याद्धैमकञ्चुकवाससी।। १०१.२७ ।।<br>
<br>
हैमं सिंहञ्च विप्राय दत्त्वा शिवपदं व्रजेत्। <br>
जन्मार्बुदं सुरूपः स्याच्छत्रुभिश्चापराजितः।। <br>
एतद्वीरव्रतं नाम नारीणां च सुखप्रदम्।। १०१.२८ ।।<br>
<br>
यावत् समाभवेद्यस्तु पञ्चदश्यां पयोव्रतः। <br>
समान्ते श्राद्धकृद्दद्यात् पञ्च गास्तु पयस्विनीः।। १०१.२९ ।।<br>
<br>
वासांसि च पिशङ्गानि जलकुम्भयुतानि च। <br>
स याति वैष्णवं लोकं पितॄणान्तारयेच्छतम्।<br>
कल्पान्ते राजराजः स्यात् पितृव्रतमिदं स्मृतम्।। १०१.३० ।।<br>
<br>
चैत्रादिचतुरो मासाञ्जलं दद्यादयाचितम्। <br>
व्रतान्ते मणिकं दद्यादन्नवस्त्रसमन्वितम्।। १०१.३१ ।।<br>
<br>
तिलपात्रं हिरण्यञ्च ब्रह्मलोके महीयते। <br>
कल्पान्ते भूपतिर्नूनमानन्दव्रतमुच्यते।। १०१.३२ ।।<br>
<br>
पञ्चामृतेन स्नपनं कृत्वा संवत्सरं विभोः। <br>
वत्सरान्ते पुनर्दद्याद्धेनुं पञ्चामृतेन हि।। १०१.३३ ।।<br>
<br>
विप्राय दद्याच्छंङ्खञ्च स पदं याति शाङ्करम्। <br>
राजा भवति कल्पान्ते घृतिव्रतमिदं स्मृतम्।। १०१.३४ ।।<br>
<br>
वर्जयित्वा पुनर्मासमब्दान्ते गोपदो भवेत्। <br>
तद्वद्धेममृगं दद्यात् सोऽश्वमेधफलं लभेत्।।<br>
अहिंसाव्रतमित्युक्तं कल्पान्ते भूपतिर्भवेत्।। १०१.३५ ।।<br>
<br>
माघमास्युषसि स्नानं कृत्वा दाम्पत्यमर्चयेत्। <br>
भोजयित्वा यथाशक्त्या माल्यवस्त्रविभूषणैः।।<br>
सूर्य्यलोके वसेत् कल्पं सूर्य्यव्रतमिदं स्मृतम्।। १०१.३६ ।।<br>
<br>
आषाढादिचतुर्मासं प्रातः स्नायी भवेन्नरः। <br>
विप्रेषु भोजनं दद्यात् कार्तिक्या गोप्रदोभवेत्।। <br>
स वैष्णवं पदं याति विष्णुव्रतमिदं शुभम्।। १०१.३७ ।।<br>
<br>
अयनादयनं यावद्वर्जयेत् पुष्पसर्पिषी। <br>
तदन्ते पुष्पदामानि घृतधेन्वा सहैव तु।। १०१.३८ ।।<br>
<br>
दत्त्वा शिवपदं गच्छेद् विप्राय घृतपायसम्। <br>
एतच्छीलव्रतं नाम शीलारोग्यफलप्रदम्।। १०१.३९ ।।<br>
<br>
सन्ध्या दीपप्रदो यस्तु समां तैलं विवर्जयेत्। <br>
समान्ते दीपिकां दद्यात् चक्रशूके च काञ्चने।। १०१.४० ।।<br>
<br>
वस्त्रयुग्मञ्च विप्राय तेजस्वी स भवेदिह। <br>
रुद्रलोकमवाप्नोति दीप्तिव्रतमिदं स्मृतम्।। १०१.४१ ।।<br>
<br>
कार्त्तिकादि तृतीयायां प्राश्य गोमूत्रयावकम्। <br>
नक्तञ्चरेदब्दमेकमब्दान्ते गोप्रदो भवेत्।। १०१.४२ ।।<br>
<br>
गौरीलोके वसेत्कल्पं ततो राजा भवेदिह। <br>
एतद्रुद्रव्रतं नाम सदा कल्याणकारकम्।। १०१.४३ ।।<br>
<br>
वर्जयेच्चैत्रमासे च यश्च गन्धानुलेपनम्। <br>
शुक्तिं गन्धभृतां दत्त्वा विप्राय सितवाससी।।<br>
वारुणं पदमाप्नोति द्रृढ़व्रतमिदं स्मृतम्।। १०१.४४ ।।<br>
<br>
वैशाखे पुष्पलवणं वर्जयित्वाऽथगोप्रदः। <br>
भूत्वा विष्णुपदे कल्पं स्थित्वा राजा भवेदिह<br>
एतत्कान्तिव्रतं नाम कान्तिकीर्त्तिफलप्रदम्।। १०१.४५ ।।<br>
<br>
ब्रह्माण्डं काञ्चनं कृत्वा तिलराशिसमन्वितम्। <br>
त्र्यहं तिलप्रदो भूत्वा वह्निसंतर्प्य सद्विजम्।। १०१.४६ ।।<br>
<br>
संपूज्य विप्रदाम्पत्यं माल्यवस्त्रविभूषणैः। <br>
शक्तितस्त्रिपलादूद्र्ध्वं विश्वात्मा प्रीयतामिति।। १०१.४७ ।।<br>
<br>
पुण्येऽह्नि दद्यात् सपरं ब्रह्मयात्यपुनर्भवम्। <br>
एतद्ब्रह्मव्रतं नाम निर्वाणपददायकम्।। १०१.४८ ।।<br>
<br>
यश्चोभयमुखीं दद्यात् प्रभूतकनकान्विताम्। <br>
दिनं पयोव्रतस्तिष्ठेत् स याति परमम्पदम्।<br>
एतद्धेनुव्रतं नाम पुनरावृत्तिदुर्लभम्।। १०१.४९ ।।<br>
<br>
त्र्यहं पयोव्रते स्थित्वा काञ्चनं कल्पपादपम्। <br>
पलादूद्र्ध्वं यथाशक्त्या तण्डुलैस्तूपसंयुतम्।।<br>
दत्त्वा ब्रह्मपदं याति कल्पव्रतमिदं स्मृतम्।। १०१.५० ।।<br>
<br>
मासोपवासी यो दद्याद्धेनुं विप्राय शोभनाम्। <br>
सवैष्णवं पदं याति भीमव्रतमिदंस्मृतम्।। १०१.५१ ।।<br>
<br>
दद्याद्विंशत्पलादूद्र्ध्वं महीं कृत्वा तु काञ्चनीम्। <br>
दिनं पयोव्रतस्तिष्ठेद्रुद्रलोके महीयते।।<br>
धराव्रतमिदं प्रोक्तं सप्तकल्पशतानुगम्।। १०१.५२ ।।<br>
<br>
माघे मासेऽथवा चैत्रे गुड़धेनुप्रदो भवेत्। <br>
गुड़व्रतस्तृतीयायां गौरीलोके महीयते।।<br>
महाव्रतमिदं नाम परमानन्दकारकम्।। १०१.५३ ।।<br>
<br>
पक्षोपवासी यो दद्याद् विप्राय कपिलाद्वयम्। <br>
ब्रह्मलोकमवाप्नोति देवासुरसुपूजितम्।।<br>
कल्पान्ते राजराजः स्यात्प्रभाव्रतमिदं स्मृतम्।। १०१.५४ ।।<br>
<br>
वत्सरन्त्वेकभक्ताशी सभक्ष्यजलकुम्भदः। <br>
शिवलोके वसेत्कल्पं प्राप्तिव्रतमिदं स्मृतम्।। १०१.५५ ।।<br>
<br>
नक्ताशी चाष्टमीषु स्याद्वत्सरान्ते च धेनुदः। <br>
पौरन्दरं पुरं याति सुगतिव्रतमुच्यते।। १०१.५६ ।।<br>
<br>
विप्रायेन्धनदो यस्तु वर्षादिचतुरो ऋतून्। <br>
घृतधेनुप्रदोऽन्ते च स परं ब्रह्म गच्छति।।<br>
वैश्वानरव्रतं नाम सर्वपापविनाशनम्।। १०१.५७ ।।<br>
<br>
एकादश्याञ्च नक्ताशी यश्चक्रं विनिवेदयेत्। <br>
समान्ते वैष्णवं हैमं स विष्णोः पदमाप्नुयात्।।<br>
एतत्कृष्णव्रतं नाम कल्पान्ते राज्यभाग्भवेत्।। १०१.५८ ।।<br>
<br>
पायसाशी समान्ते तु दद्याद्विप्राय गोयुगम्। <br>
लक्ष्मीलोकमवाप्नोति ह्येतद्देवीव्रतं स्मृतम्।। १०१.५९ ।।<br>
<br>
सप्तम्यान्नक्तभुग्दद्यात्समान्ते गाम्पयस्विनीम्। <br>
सूर्य्यलोकमवाप्नोति भानुव्रतमिदं स्मृतम्।। १०१.६० ।।<br>
<br>
चतुर्थ्यां नक्तभुग्दद्यादब्दान्ते हेमवारणम्। <br>
व्रतं वैनायकं नाम शिवलोकफलप्रदम्।। १०१.६१ ।।<br>
<br>
महाफलानि यस्त्यक्त्वा चतुर्मासं द्विजातये। <br>
हैमानि कार्त्तिके दद्याद्गोयुगेनसमन्वितम्।<br>
एतत्फलव्रतं नाम विष्णुलोकफलप्रदम्।। १०१.६२ ।।<br>
<br>
यश्चोपवासी सप्तम्यां समान्ते हैमपङ्कजम्। <br>
गावश्च शक्तितो दद्यात् हेमान्नघटसंयुताः।।<br>
एतत्सौरव्रतं नाम स्वर्गलोकफलप्रदम्।। १०१.६३ ।।<br>
<br>
द्वादश द्वादशीर्यस्तु समाप्यो पोषणेन च। <br>
गोवस्त्रकाञ्चनैर्विप्रान् पूजयेच्छक्तितो नरः।।<br>
परमम्पदमवाप्नोति विष्णुव्रतमिदं स्मृतम्।। १०१.६४ ।।<br>
<br>
कार्तिक्याञ्च वृषोत्सर्गं कृत्वा नक्तं समाचरेत्। <br>
शैवम्पदमवाप्नोति वार्षव्रतमिदं स्मृतम्।। १०१.६५ ।।<br>
<br>
कृच्छ्रान्ते गोप्रदः कुर्याद्भोजनं शक्तितः पदम्। <br>
विप्राणां शाङ्करं याति प्राजापत्यमिदं व्रतम्।। १०१.६६ ।।<br>
<br>
चतुर्दश्यान्तु नक्ताशी समान्ते गोधनप्रदः। <br>
शैवम्पदमवाप्नोति त्रैयम्बकमिदं व्रतम्।। १०१.६७ ।।<br>
<br>
सप्तरात्रोषितो दद्याद्घृतकुम्भं द्विजातये। <br>
घृतव्रतमिदम्प्राहुर्ब्रह्मलोकफलप्रदम्।। १०१.६८ ।।<br>
<br>
आकाशशायी वर्षासु धेनुमन्ते पयस्विनीम्। <br>
शक्रलोके वसेन्नित्यमिन्द्रव्रतमिदं स्मृतम्।। १०१.६९ ।।<br>
<br>
अनग्निपक्वमश्नाति तृतीयायान्तु यो नरः। <br>
गान्दत्त्वा शिवमभ्येति पुनरावृत्तिदुर्लभम्।।<br>
इह चानन्दकृत् पुंसां श्रेयोव्रतमिदं स्मृतम्।। १०१.७० ।।<br>
<br>
हैमं पलद्वयादूद्र्ध्वं रथमश्वयुगान्वितम्। <br>
ददन् कृतोपवासः स्याद्दिवि कल्पशतं वसेत्।<br>
कल्पान्ते राजराजः स्यादश्वव्रतमिदं स्मृतम्।। १०१.७१ ।।<br>
<br>
वत्सरन्त्वेकभक्ताशी सभक्ष्यजलकुम्भकः। <br>
शिवलोके वसेत्कल्पं प्राप्तिव्रतमिदं स्मृतम्।। १०१.७२ ।।<br>
<br>
नक्ताशी चाष्टमीषु स्याद्वत्सरान्ते च धेनुदः। <br>
पौरन्दरं पुरं याति सुगतिव्रतमुच्यते।। १०१.७३ ।।<br>
<br>
निशि कृत्वा जले वासं प्रभाते गोप्रदो भवेत्। <br>
वारुणं लोकमाप्नोति वरुणव्रतमुच्यते।। १०१.७४ ।।<br>
<br>
चान्द्रायणञ्च यः कुर्य्यात् हेमचन्द्रं निवेदयेत्। <br>
चन्द्रव्रतमिदं प्रोक्तं चन्द्रलोकफलप्रदम्।। १०१.७५ ।।<br>
<br>
ज्यैष्ठे पञ्चतपाः सायं हेमधेनुप्रदो दिवम्। <br>
यात्यष्टमी चतुर्दश्यो रुद्रव्रतमिदं स्मृतम्।। १०१.७६ ।।<br>
<br>
सकृद्वितानकं कुर्य्यात्तृतीयायां शिवालये। <br>
समान्ते धेनुदो याति भवानी व्रतमुच्यते।। १०१.७७ ।।<br>
<br>
माघे निश्यार्द्रवासाः स्यात् सप्तम्यां गोप्रदो भवेत्।<br>
दिवि कल्पमुषित्वेह राजा स्यात् पवनं व्रतम्।। १०१.७८ ।।<br>
<br>
त्रिरात्रो पोषितो दद्यात् फाल्गुन्यां भवनं शुभम्। <br>
आदित्यलोकमाप्नोति धामव्रतमिदं स्मृतम्।। १०१.७९ ।।<br>
<br>
त्रिसन्ध्यं पूज्य दाम्पत्यमुपवासी विभूषणैः। <br>
अन्नं गावः समाप्नोति मोक्षमिन्द्रव्रतादिह।। १०१.८० ।।<br>
<br>
दत्त्वा सितद्वितीयायामिन्दोर्लवणभाजनम्। <br>
समान्ते गोप्रदो याति विप्राय शिवमन्दिरम्।<br>
कल्पान्ते राजराजः स्यात् सोमव्रतमिदं स्मृतम्।। १०१.८१ ।।<br>
<br>
प्रतिपद्येकभक्ताशी समान्ते कपिलाप्रदः। <br>
वैश्वानरपदं याति शिवव्रतमिदं स्मृतम्।। १०१.८२ ।।<br>
<br>
दशम्यामेकभक्ताशी समान्ते दशधेनुदः। <br>
दिशश्च काञ्चनैर्दद्यात् ब्रह्माण्डाधिपतिर्भवेत्।<br>
एतद्विश्वव्रतं नाम महापातकनाशनम्।। १०१.८३ ।।<br>
<br>
यः पठेच्छृणुयाद्वापि व्रतषष्टिमनुत्तमाम्। <br>
मन्वन्तरशतं सोऽपि गन्धर्वाधिपतिर्भवेत्।। १०१.८४ ।।<br>
<br>
षष्टिव्रतं नारद! पुण्यमेतत्तवोदितं विश्वजनीनमन्यत्।<br>
श्रोतुं तवेच्छा तदुदीरयामि प्रियेषु किं वा कथनीयमस्ति।। १०१.८५ ।।
