<br>
ग्रहयज्ञादीनां विधानवर्णनम्।<br>
<br>
मनुरुवाच।<br>
ग्रहयज्ञः कथं कार्यो लक्षहोमः कथं नृपैः।<br>
कोटिहोमोऽपि वा देव! सर्वपापप्रणाशनः ।। २३९.१ ।।<br>
<br>
क्रियते विधिना येन यद्दृष्टं शान्तिचिन्तकैः।<br>
तत्सर्वं विस्तराद्देव! कथयस्व जनार्दन! ।। २३९.२ ।।<br>
<br>
मत्स्य उवाच।<br>
इदानीं कथयिष्यामि प्रसङ्गादेव ते नृप।<br>
राज्ञा धर्मप्रसक्तेन प्रजानाञ्च हितेप्सुना ।। २३९.३ ।।<br>
<br>
ग्रहयज्ञः सदा कार्यो लक्षहोमसमन्वितः।<br>
नदीनां सङ्गमे चैव सुराणामग्रतस्तथा ।। २३९.४ ।।<br>
<br>
सुसमे भूमिभागे च दैवज्ञाधिष्ठितो नृपः।<br>
गुरुणा चैव ऋत्विग्भिः सार्द्धं भूमिं परिक्षयेत् ।। २३९.५ ।।<br>
<br>
खनेत् कुण्डञ्च तत्रैव सुसमं हस्तमात्रकम्।<br>
द्विगुणं लक्षहोमे तु कोटिहोमे चतुर्गुणम् ।। २३९.६ ।।<br>
<br>
युग्मासु ऋत्विजः प्रोक्ता अष्टौ वै वेदपारगाः।<br>
कन्दमूलफलाहारा दधिक्षीराशिनोऽपि वा ।। २३९.७ ।।<br>
<br>
वेद्यां निधापयेच्चैव रत्नानि विविधानि च।<br>
सिकतापरिवेषाश्च ततोऽग्निञ्च समिन्धयेत् ।। २३९.८ ।।<br>
<br>
गायत्र्या दशसाहस्रं मानस्तोकेन षड्गुणः।<br>
त्रिंशद्ग्रहादिमन्त्रैश्च चत्वारो विष्णुदैवतैः ।। २३९.९ ।।<br>
<br>
कुष्माण्डैर्जुहुयात्पञ्च कुसुमाद्यैस्तु षोडश।<br>
होतव्या दशसाहस्रं बादरैर्जातवेदसि ।। २३९.१० ।।<br>
<br>
श्रियोमन्त्रेण होतव्याः सहस्राणि चतुर्दश।<br>
शेषाः पञ्चसहस्रास्तु होतव्यास्त्विन्द्रदैवतैः ।। २३९.११ ।।<br>
<br>
हुत्वा शतसहस्रस्तु पुण्यस्नानं समाचरेत्।<br>
कुम्भैः षोडशसङ्ख्यैश्च सहिरण्यैः सुमङ्गलैः ।। २३९.१२ ।।<br>
<br>
स्नापयेद्यजमानन्तु ततः शान्तिर्भविष्यति।<br>
एवं कृते ते यत्किञ्चिद् ग्रहपीडा-समुद्भवम् ।। २३९.१३ ।।<br>
<br>
तत्सर्वं नाशमायाति दत्त्वा वै दक्षिणां नृप!।<br>
तस्मात्सर्वप्रयत्नेन प्रधाना दक्षिणा स्मृता ।। २३९.१४ ।।<br>
<br>
हस्त्यश्वरथयानानि भूमिवस्त्रयुगानि च।<br>
अनडुद्गोशतं दद्यादृत्विजां चैव दक्षिणाम् ।। २३९.१५ ।।<br>
<br>
यथा विभवसारन्तु वित्तशाठ्यं न कारयेत्।<br>
मासे पूर्णे समाप्तस्तु लक्षहोमो नराधिप! ।। २३९.१६ ।।<br>
<br>
लक्षहोमस्य राजेन्द्र! विधानं परिकीर्तितम्।<br>
इदानीं कोटिहोमस्य श्रुणु त्वं कथयाम्यहम् ।। २३९.१७ ।।<br>
<br>
गङ्गातटेऽथ यमुना सरस्वत्योः नरेश्वर! ।<br>
नर्मदा देविकायास्तु तटे होमो विधीयते&nbsp;! ।। २३९.१८ ।।<br>
<br>
तत्रापि ऋत्विजः कार्या रविनन्दन! षोडश।<br>
सर्वहोमेतु राजर्षे! दद्याद्विप्रेऽथ वा धनम् ।। २३९.१९ ।।<br>
<br>
ऋत्विगाचार्यसहितो दीक्षां साम्वत्सरीं स्थितः।<br>
चैत्रे मासे तु सम्प्राप्ते कार्तिके वा विशेषतः ।। २३९.२० ।।<br>
<br>
प्रारम्भः करणीयो वा वत्सरं वत्सरं नृप!।<br>
यजमानः पयो भक्षी फलाशी च तथानघ! ।। २३९.२१ ।।<br>
<br>
यवादिव्रीहयो माषास्तिलाश्च सह सर्षपैः।<br>
पालाशाः समिधः शस्ता वसोर्धारा तथोपरि ।। २३९.२२ ।।<br>
<br>
मासेऽथ प्रथमे दद्यात् ऋत्विग्भ्यः क्षीरभोजनम्।<br>
द्वितीये कृसरां दद्याद्धर्मकामार्थसाधनीम् ।। २३९.२३ ।।<br>
<br>
तृतीये मासि संयावो देयो वै रविनन्दन!।<br>
चतुर्थे मोदका देया विप्राणां प्रीतिमावहन् ।। २३९.२४ ।।<br>
<br>
पञ्चमे दधिभक्तन्तु षष्ठे वै सक्तुभोजनम्।<br>
पूपाश्च सप्तमे देया ह्यष्टमे घृतपूपकाः ।। २३९.२५ ।।<br>
<br>
षष्ठ्योदनञ्च नवमे दशमे यवषष्टिका।<br>
एकादशे समाषन्तु भोजनं रविनन्दन! ।। २३९.२६ ।।<br>
<br>
द्वादशे त्वथ सम्प्राप्ते मासे रविकुलोद्वहः। <br>
षड्रसैः सह भक्ष्यैश्च भोजनं सार्वकामिकम् ।।  २३९.२७ ।।<br>
<br>
देया द्विजानां राजेन्द्र! मासि मासि च दक्षिणाः।<br>
अहतवासाः सम्वीतो दिनार्द्धं होमयेच्छुचिः ।। २३९.२८ ।।<br>
<br>
तस्मात् सदोत्थितैर्भाव्यं यजमानैः सह द्विजैः ।<br>
इन्द्राद्यादिसुराणाञ्च प्रीणनं सर्वकामिकम् ।। २३९.२९ ।।<br>
<br>
कृत्वा सुराणां राजेन्द्र! पशुघातसमन्वितम्।<br>
सर्वदानानि देवानामग्निष्टोमञ्च कारयेत् ।। २३९.३० ।।<br>
<br>
एवं कृत्वा विधानेन पूर्णाहुतिः शते शते।<br>
सहस्रे द्विगुणा देव्या यावच्छतसहस्रकम् ।। २३९.३१ ।।<br>
<br>
पुरोडाशस्ततः साध्यो देवतार्थे च ऋत्विजैः।<br>
युक्तो वसन् मानवैश्च पुनः प्राप्तार्चनान् द्विजान् ।। २३९.३२ ।।<br>
<br>
प्रीणयित्वा सुरान् सर्वान् पितॄनेव ततः क्रमात्।<br>
कृत्वा शास्त्रविधानेन पिण्डानाञ्च समर्पणम् ।। २३९.३३ ।।<br>
<br>
समाप्तौ तस्य होमस्य विप्राणामथ दक्षिणाम्।<br>
समाञ्चैव तुलां कृत्वा बद्ध्वा शिक्यद्वयं पुनः।। २३९.३४ ।।<br>
<br>
आत्मानं तोलयेत्तत्र पत्नीञ्चैव द्वितीयकाम्।<br>
सुवर्णेन तथात्मानं रजतेन तथा प्रियाम् ।। २३९.३५ ।।<br>
<br>
तोलयित्वा ददेद्राजा वित्तशाठ्य विवर्जितः।<br>
ददेच्छतसहस्रन्तु रूप्यस्य कनकस्य च ।। २३९.३६ ।।<br>
<br>
सर्वस्वं वा ददेत्तत्र राजसूयफलं लभेत्।<br>
एवं कृत्वा विधानेन विप्रांस्तांश्च विसर्जयेत् ।। २३९.३७ ।।<br>
<br>
प्रीयतां पुण्डरीकाक्षः सर्वयज्ञेश्वरो हरिः।<br>
तस्मिंस्तुष्टे जगत्तुष्टं प्रीणिते प्रीणितं भवेत् ।। २३९.३८ ।।<br>
<br>
एवं सर्वोपघाते तु देवमानुषकारिते।<br>
एवं शान्तिस्तवाख्याता यां कृत्वा सुकृती भवेत् ।। २३९.३९ ।।<br>
<br>
न शोचेज्जन्ममरणे कृताकृत विचारणे।<br>
सर्वतीर्थेषु यत्स्नानं सर्वयज्ञेषु यत्फलम्।<br>
तत्फलं समवाप्नोति कृत्वा यज्ञत्रयं नृप! ।। २३९.४० ।।<br>
<br>
