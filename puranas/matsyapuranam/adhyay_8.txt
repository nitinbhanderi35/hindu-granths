आधिपत्याभिषेचनम्।<br>
<br>
ऋषय ऊचुः।<br>
आदिसर्गश्च यः सूत! कथितो विस्तरेण तु। <br>
प्रतिसर्गञ्च ये येषामधिपास्तान् वदस्व नः॥ ८.१ ॥<br>
<br>
सूत उवाच।<br>
यदाभिषिक्तः सकलाधिराज्ये पृथुर्धरित्र्यामधिपो बभूव।<br>
तदौषधीनामधिपं चकार यज्ञव्रतानां तपसाञ्च चन्द्रम्॥ ८.३ ॥<br>
<br>
नक्षत्रताराद्विजवृक्षगुल्म लतावितानस्य च रुक्मगर्भः।        <br>
अपामधीशं वरुणं धनानां राज्ञां प्रभुं वैश्रवणञ्च तद्वत्॥ ८.३ ॥<br>
<br>
विष्णुं रवीणामधिपं वसूनामग्निञ्च लोकाधिपतिश्चकार।<br>
प्रजापतीनामधिपं च दक्षञ्चकार शक्रं मरुतामधीशम्॥ ८.४ ॥<br>
<br>
दैत्याधिपानामथ दानवानां प्रह्लादमीशञ्च यमं पितॄणाम्।<br>
पिशाचरक्षःपशुभूतयक्षवेतालराजन्त्वथ शूलपाणिम्॥ ८.५ ॥<br>
<br>
प्रालेय शैलञ्च पतिं गिरीणामीशं समुद्रं ससरिन्नदानाम्।<br>
गन्धर्वविद्याधरकिन्नराणामीशं पुनश्चित्ररथं चकार॥ ८.६ ॥<br>
<br>
नागाधिपं वासुकिमुग्रवीर्यं सर्पाधिपं तक्षकमादिदेश।<br>
दिशाङ्गजानामधिपञ्चकार गजेन्द्रमैरावतनामधेयम्॥ ८.७ ॥<br>
<br>
सुपर्णमीशम्पततामथाश्व राजानमुच्चैःश्रवसञ्चकार।<br>
सिंहं मृगाणां वृषभं गवाञ्च वृक्षं पुनः सर्ववनस्पतीनाम्॥ ८.८ ॥<br>
<br>
पितामहः पूर्वमथाभ्यषिञ्चच्चैतान् पुनः सर्वदिशाधिनाथान्।<br>
पूर्वेण दिक्‌पालमथाभ्यषिञ्चन्नाम्ना सुधर्माणमरातिकेतुम्॥ ८.९ ॥<br>
<br>
ततोऽधिपं दक्षिणतश्चकार सर्वेश्वरं शङ्खपदाभिधानम्।<br>
सकेतुमन्तञ्च दिगीशमीशश्चकार पश्चाद् भुवनाण्डागर्भः॥ ८.१० ॥<br>
<br>
हिरण्यरोमाणमुदग्दिगीशं प्रजापतिर्देवसुतञ्चकार।<br>
अद्यापि कुर्वन्ति दिशामधीशाः शत्रून् दहन्तस्तु भुवोभिरक्षाम्॥ ८.११ ॥<br>
<br>
चतुर्भिरेभिः पृथुनामधेयो नृपोऽभिषिक्तः प्रथमं पृथिव्याम्।<br>
गतेऽन्तरे चाक्षुषनामधेये वैवस्वताख्ये च पुनः प्रवृत्ते <br>
प्रजापतिः सोऽस्य चराचरस्य बभूव सूर्यान्वयवंशचिह्नः॥ ८.१३ ॥<br>
