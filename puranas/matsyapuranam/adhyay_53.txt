<br>
मुनय ऊचुः<br>
पुराणसंख्यामाचक्ष्व सूत विस्तरशः क्रमात् <br>
दानधर्ममशेषं तु यथावदनुपूर्वशः  ५३.१ <br>
सूत उवाच<br>
इदमेव पुराणेषु पुराणपुरुषस्तदा <br>
यदुक्तवान्स विश्वात्मा मनवे तन्निबोधत  २ <br>
मत्स्य उवाच<br>
पुराणं सर्वशास्त्राणां प्रथमं ब्रह्मणा स्मृतम् <br>
अनन्तरं च वक्त्रेभ्यो वेदास्तस्य विनिर्गताः  ३ <br>
पुराणमेकमेवासीत्तदा कल्पान्तरेऽनघ <br>
त्रिवर्गसाधनं पुण्यं शतकोटिप्रविस्तरम्  ४ <br>
निर्दग्धेषु च लोकेषु वाजिरूपेण वै मया <br>
अङ्गानि चतुरो वेदान्पुराणं न्यायविस्तरम्  ५ <br>
मीमांसां धर्मशास्त्रं च परिगृह्य मया कृतम् <br>
मत्स्यरूपेण च पुनः कल्पादावुदकार्णवे  ६ <br>
अशेषमेतत्कथितमुदकान्तर्गतेन च <br>
श्रुत्वा जगाद च मुनीन्प्रति देवांश्चतुर्मुखः  ७ <br>
प्रवृत्तिः सर्वशास्त्राणां पुराणस्याभवत्ततः <br>
कालेनाग्रहणं दृष्ट्वा पुराणस्य ततो नृप  ८ <br>
व्यासरूपमहं कृत्वा संहरामि युगे युगे <br>
चतुर्लक्षप्रमाणेन द्वापरे द्वापरे सदा  ९ <br>
तथाष्टादशधा कृत्वा भूर्लोकेऽस्मिन्प्रकाश्यते <br>
अद्यापि देवलोकेऽस्मिञ् छतकोटिप्रविस्तरम्  १० <br>
तदर्थोऽत्र चतुर्लक्षं संक्षेपेण निवशितः <br>
पुराणानि दशाष्टौ च साम्प्रतं तदिहोच्यते  ११ <br>
नामतस्तानि वक्ष्यामि शृणुध्वं मुनिसत्तमाः <br>
ब्रह्मणाभिहितं पूर्वं यावन्मात्रं मरीचये  १२ <br>
ब्राह्मं त्रिदशसाहस्रं पुराणं परिकीर्त्यते <br>
लिखित्वा तच्च यो दद्याज्जलधेनुसमन्वितम् <br>
वैशाखपूर्णिमायां च ब्रह्मलोके महीयते  १३ <br>
एतदेव यदा पद्ममभूद्धैरण्मयं जगत् <br>
तद्वृत्तान्ताश्रयं तद्वत्पाद्ममित्युच्यते बुधैः <br>
पाद्मं तत्पञ्चपञ्चाशत्सहस्राणीह कथ्यते  १४ <br>
तत्पुराणं च यो दद्यात्सुवर्णकमलान्वितम् <br>
ज्येष्ठे मासि तिलैर्युक्तमश्वमेधफलं लभेत्  १५ <br>
वाराहकल्पवृत्तान्तमधिकृत्य पराशरः <br>
यत्प्राह धर्मानखिलांस्तद्युक्तं वैष्णवं विदुः  १६ <br>
तदाषाढे च यो दद्याद् घृतधेनुसमन्वितम् <br>
पौर्णमास्यां विपूतात्मा स पदं याति वारुणम् <br>
त्रयोविंशतिसाहस्रं तत्प्रमाणं विदुर्बुधाः  १७ <br>
श्वेतकल्पप्रसङ्गेन धर्मान्वायुरिहाब्रवीत् <br>
यत्र तद्वायवीयं स्याद्रुद्र माहात्म्यसंयुतम् <br>
चतुर्विंशसहस्राणि पुराणं तदिहोच्यते  १८ <br>
श्रावण्यां श्रावणे मासि गुडधेनुसमन्वितम् <br>
यो दद्याद्वृषसंयुक्तं ब्राह्मणाय कुटुम्बिने <br>
शिवलोके स पूतात्मा कल्पमेकं वसेन्नरः  १९ <br>
यत्राधिकृत्य गायत्रीं वर्ण्यते धर्मविस्तरः <br>
वृत्रासुरवधोपेतं तद्भागवतमुच्यते  २० <br>
सारस्वतस्य कल्पस्य मध्ये ये स्युर्नरोत्तमाः <br>
तद्वृत्तान्तोद्भवं लोके तद्भागवतमुच्यते  २१ <br>
लिखित्वा तच्च यो दद्याद्धेमसिंहसमन्वितम् <br>
पौर्णमास्यां प्रौष्ठपद्यां स याति परमां गतिम् <br>
अष्टादश सहस्राणि पुराणं तत्प्रचक्षते  २२ <br>
यत्राह नारदो धर्मान्बृहत्कल्पाश्रयाणि च <br>
पञ्चविंशत्सहस्राणि नारदीयं तदुच्यते  २३ <br>
आश्विने पञ्चदश्यां तु दद्याद्धेनुसमन्वितम् <br>
परमां सिद्धिमाप्नोति पुनरावृत्तिदुर्लभाम्  २४ <br>
यत्राधिकृत्य शकुनीन्धर्माधर्मविचारणा <br>
व्याख्याता वै मुनिप्रश्ने मुनिभिर्धर्मचारिभिः  ५३.२५ <br>
मार्कण्डेयेन कथितं तत्सर्वं विस्तरेण तु <br>
पुराणं नवसाहस्रं मार्कण्डेयमिहोच्यते  २६ <br>
प्रतिलिख्य च यो दद्यात्सौवर्णकरिसंयुतम् <br>
कार्त्तिक्यां पुण्डरीकस्य यज्ञस्य फलभाग्भवेत्  २७ <br>
यत्तदीशानकं कल्पं वृत्तान्तमधिकृत्य च <br>
वसिष्ठायाग्निना प्रोक्तमाग्नेयं तत्प्रचक्षते  २८ <br>
लिखित्वा तच्च यो दद्याद्धेमपद्मसमन्वितम् <br>
मार्गशीर्ष्यां विधानेन तिलधेनुसमन्वितम्  २९ <br>
तच्च षोडशसाहस्रं सर्वक्रतुफलप्रदम् <br>
यः प्रदधन्नरः सोऽथ स्वर्गलोके महीयते  ३० <br>
यत्राधिकृत्य माहात्म्यमादित्यस्य चतुर्मुखः <br>
अघोरकल्पवृत्तान्तप्रसङ्गेन जगत्स्थितिम् <br>
मनवे कथयामास भूतग्रामस्य लक्षणम्  ३१ <br>
चतुर्दश सहस्राणि तथा पञ्च शतानि च <br>
भविष्यचरितप्रायं भविष्यं तदिहोच्यते  ३२ <br>
तत्पौषे मासि यो दद्यात्पौर्णमास्यां विमत्सरः <br>
गुडकुम्भसमायुक्तमग्निष्टोमफलं भवेत्  ३३ <br>
रथंतरस्य कल्पस्य वृत्तान्तमधिकृत्य च <br>
सावर्णिना नारदाय कृष्णमाहात्म्यमुत्तमम्  ३४ <br>
यत्र ब्रह्मवराहस्य चोदन्तं वर्णितं मुहुः <br>
तदष्टादशसाहस्रं ब्रह्मवैवर्तमुच्यते  ३५ <br>
पुराणं ब्रह्मवैवर्तं यो दद्यान्माघमासि च <br>
पौर्णमास्यां शुभदिने ब्रह्मलोके महीयते  ३६ <br>
यत्राग्निलिङ्गमध्यस्थः प्राह देवो महेश्वरः <br>
धर्मार्थकाममोक्षार्थमाग्नेयमधिकृत्य च  ३७ <br>
कल्पान्ते लैङ्गमित्युक्तं पुराणं ब्रह्मणा स्वयम् <br>
तदेकादशसाहस्रं फाल्गुन्यां यः प्रयच्छति <br>
तिलधेनुसमायुक्तं स याति शिवसाम्यताम्  ३८ <br>
महावराहस्य पुनर्माहात्म्यमधिकृत्य च <br>
विष्णुनाभिहितं क्षोण्यै तद्वाराहमिहोच्यते  ३९ <br>
मानवस्य प्रसङ्गेन कल्पस्य मुनिसत्तमाः <br>
चतुर्विंशत्सहस्राणि तत्पुराणमिहोच्यते  ४० <br>
काञ्चनं गरुडं कृत्वा तिलधेनुसमन्वितम् <br>
पौर्णमास्यां मधौ दद्याद् ब्राह्मणाय कुटुम्बिने <br>
वराहस्य प्रसादेन पदमाप्नोति वैष्णवम्  ४१ <br>
यत्र माहेश्वरान्धर्मानधिकृत्य च षण्मुखः <br>
कल्पे तत्पुरुषं वृत्तं चरितैरुपबृंहितम्  ४२ <br>
स्कान्दं नाम पुराणं च ह्येकाशीतिर्निगद्यते <br>
सहस्राणि शतं चैकमिति मर्त्येषु गद्यते  ४३ <br>
परिलिख्य च यो दद्याद्धेमशूलसमन्वितम् <br>
शैवं पदमवाप्नोति मीने चोपागते रवौ  ४४ <br>
त्रिविक्रमस्य माहात्म्यमधिकृत्य चतुर्मुखः <br>
त्रिवर्गमभ्यधात्तच्च वामनं परिकीर्तितम्  ४५ <br>
पुराणं दशसाहस्रं कूर्मकल्पानुगं शिवम् <br>
यः शरद्विषुवे दद्याद्वैष्णवं यात्यसौ पदम्  ४६ <br>
यत्र धर्मार्थकामानां मोक्षस्य च रसातले <br>
माहात्म्यं कथयामास कूर्मरूपी जनार्दनः  ४७ <br>
इन्द्र द्युम्नप्रसङ्गेन ऋषिभ्यः शक्रसंनिधौ <br>
अष्टादश सहस्राणि लक्ष्मीकल्पानुषङ्गिकम्  ४८ <br>
यो दद्यादयने कूर्मं हेमकूर्मसमन्वितम् <br>
गोसहस्रप्रदानस्य फलं सम्प्राप्नुयान्नरः  ४९ <br>
श्रुतीनां यत्र कल्पादौ प्रवृत्त्यर्थं जनार्दनः <br>
मत्स्यरूपेण मनवे नरसिंहोपवर्णनम्  ५३.५० <br>
अधिकृत्याब्रवीत्सप्तकल्पवृत्तं मुनीश्वराः <br>
तन्मात्स्यमिति जानीध्वं सहस्राणि चतुर्दश  ५१ <br>
विषुवे हेममत्स्येन धेन्वा चैव समन्वितम् <br>
यो दद्यात्पृथिवी तेन दत्ता भवति चाखिला  ५२ <br>
यदा च गारुडे कल्पे विश्वाण्डाद्गरुडोद्भवम् <br>
अधिकृत्याब्रवीत्कृष्णो गारुडं तदिहोच्यते  ५३ <br>
तदष्टादशकं चैकं सहस्राणीह पठ्यते <br>
सौवर्णहंससंयुक्तं यो ददाति पुमानिह <br>
स सिद्धिं लभते मुख्यां शिवलोके च संस्थितिम्  ५४ <br>
ब्रह्मा ब्रह्माण्डमाहात्म्यमधिकृत्याब्रवीत्पुनः <br>
तच्च द्वादशसाहस्रं ब्रह्माण्डं द्विशताधिकम्  ५५ <br>
भविष्याणां च कल्पानां श्रूयते यत्र विस्तरः <br>
तद्ब्रह्माण्डपुराणं च ब्रह्मणा समुदाहृतम्  ५६ <br>
यो दद्यात्तद्व्यतीपाते पीतोर्णायुगसंयुतम् <br>
राजसूयसहस्रस्य फलमाप्नोति मानवः <br>
हेमधेन्वा युतं तच्च ब्रह्मलोकफलप्रदम्  ५७ <br>
चतुर्लक्षमिदं प्रोक्तं व्यासेनाद्भुतकर्मणा <br>
मत्पितुर्मम पित्रा च मया तुभ्यं निवेदितम्  ५८ <br>
इह लोकहितार्थाय संक्षिप्तं परमर्षिणा <br>
इदमद्यापि देवेषु शतकोटिप्रविस्तरम्  ५९ <br>
उपभेदान्प्रवक्ष्यामि लोके ये सम्प्रतिष्ठिताः <br>
पाद्मे पुराणे यत्रोक्तं नरसिंहोपवर्णनम् <br>
तच्चाष्टादशसाहस्रं नारसिंहमिहोच्यते  ६० <br>
नन्दाया यत्र माहात्म्यं कार्त्तिकेयेन वर्ण्यते <br>
नन्दीपुराणं तल्लोकैराख्यातमिति कीर्त्यते  ६१ <br>
यत्र साम्बं पुरस्कृत्य भविष्यति कथानकम् <br>
प्रोच्यते तत्पुनर्लोके साम्बमेतन्मुनिव्रताः  ६२ <br>
पुरातनस्य कल्पस्य पुराणानि विदुर्बुधाः <br>
धन्यं यशस्यमायुष्यं पुराणानामनुक्रमम् <br>
एवमादित्यसंज्ञा च तत्रैव परिगद्यते  ६३ <br>
अष्टादशभ्यस्तु पृथक् पुराणं यत्प्रदिश्यते <br>
विजानीध्वं द्विजश्रेष्ठास्तदेतेभ्यो विनिर्गतम्  ६४ <br>
पञ्चाङ्गानि पुराणेषु आख्यानकमिति स्मृतम् <br>
सर्गश्च प्रतिसर्गश्च वंशो मन्वन्तराणि च <br>
वंश्यानुचरितं चैव पुराणं पञ्चलक्षणम्  ६५ <br>
ब्रह्मविष्ण्वर्करुद्रा णां माहात्म्यं भुवनस्य च <br>
ससंहारप्रदानां च पुराणे पञ्चवर्णके  ६६ <br>
धर्मश्चार्थश्च कामश्च मोक्षश्चैवात्र कीर्त्यते <br>
सर्वेष्वपि पुराणेषु तद्विरुद्धं च यत्फलम्  ६७ <br>
सात्त्विकेषु पुराणेषु माहात्म्यमधिकं हरेः <br>
राजसेषु च माहात्म्यमधिकं ब्रह्मणो विदुः  ६८ <br>
तद्वदग्नेश्च माहात्म्यं तामसेषु शिवस्य च <br>
संकीर्णेषु सरस्वत्याः पितॄणां च निगद्यते  ६९ <br>
अष्टादश पुराणानि कृत्वा सत्यवतीसुतः <br>
भारताख्यानमखिलं चक्रे तदुपबृंहितम् <br>
लक्षेणैकेन यत्प्रोक्तं वेदार्थपरिबृंहितम्  ७० <br>
वाल्मीकिना तु यत्प्रोक्तं रामोपाख्यानमुत्तमम् <br>
ब्रह्मणाभिहितं यच्च शतकोटिप्रविस्तरम्  ७१ <br>
आहृत्य नारदायैवं तेन वाल्मीकये पुनः <br>
वाल्मीकिना च लोकेषु धर्मकामार्थसाधनम् <br>
एवं सपादाः पञ्चैते लक्षा मर्त्ये प्रकीर्तिताः  ७२ <br>
पुरातनस्य कल्पस्य पुराणानि विदुर्बुधाः <br>
धन्यं यशस्यमायुष्यं पुराणानामनुक्रमम् <br>
यः पठेच्छृणुयाद्वापि स याति परमां गतिम्  ७३ <br>
इदं पवित्रं यशसो निधानमिदं पितॄणामतिवल्लभं च <br>
इदं च देवेष्वमृतायितं च नित्यं त्विदं पापहरं च पुंसाम्  ७४ <br>
इति श्रीमात्स्ये महापुराणे पुराणानुक्रमणिकाभिधानं नाम त्रिपञ्चाशोऽध्यायः  ५३<br>
<br>
