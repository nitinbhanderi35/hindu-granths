पृथ्वीदोहनम्।<br>
<br>
ऋषय ऊचुः।<br>
बहुभिर्धरणी भुक्ता भूपालैः श्रूयते पुरा। <br>
पार्थिवाः पृथिवीयोगात्‌ पृथिवी कस्य योगतः।। १०.१ ।।<br>
<br>
किमर्थञ्च कृता संज्ञा भूमेः किं पारिभाषिणी। <br>
गौरितीयञ्च विख्याता सूत! कस्माद् ब्रवीहि नः।। १०.२ ।।<br>
<br>
सूत उवाच।<br>
वंशे स्वायम्भुवस्यासीदङ्गो नाम प्रजापतिः। <br>
मृत्योस्तु दुहिता तेन परिणीता सुदुर्मुखा।। १०.३ ।।<br>
<br>
सुनीथा नाम तस्यास्तु वेनो नामसुतः पुरा। <br>
अधर्म्मनिरतश्चासीद्‌ बलवान्वसुधाधिपः।। १०.४ ।।<br>
<br>
लोकेऽप्यधर्म्मकृज्जातः परभार्यापहारकः। <br>
धर्माचारस्य सिद्ध्यर्थं जगतोऽथमहर्षिभिः।। १०.५ ।।<br>
<br>
अनुनीतोऽपि न ददावनुज्ञां स यदा ततः। <br>
शापेन मारयित्वैनमराजक भयार्दिताः।। १०.६ ।।<br>
<br>
ममन्थु र्ब्राह्मणास्तस्य बलाद्देहमकल्मषाः। <br>
तत्कायान्मथ्यमानात्तु निपेतुर्म्लेच्छजातयः।। १०.७ ।।<br>
<br>
शरीरे मातुरंशेन कृष्णाञ्जनसमप्रभाः। <br>
पितुरंशस्य चांशेन धार्मिको धर्म्मचारिणः।। १०.८ ।।<br>
<br>
उत्पन्नो दक्षिणाद्धस्तात्स धनुः सशरो गदी। <br>
दिव्यतेजोमयवपुः सरत्नकवचाङ्गदः।। १०.९ ।।<br>
<br>
पृथोरेवाभवद्यत्नात् ततः पृथुरजायत। <br>
स विप्रैरभिषिक्तोऽपि तपः कृत्वा सुदारुणम्।। १०.१० ।।<br>
<br>
विष्णोर्वरेण सर्वस्य प्रभुत्वमगमत्पुनः। <br>
निः स्वाध्यायवषट्‌कारं निर्धर्मं वीक्ष्य भूतलम्।। १०.११ ।।<br>
<br>
दग्धुमेवोद्यतः कोपाच्छरेणामितविक्रमः। <br>
ततो गोरूपमास्थाय भूः पलायितुमुद्यता।। १०.१२ ।।<br>
<br>
पृष्ठतोऽनुगतस्तस्याः पृथुर्दीप्तशरासनः। <br>
ततः स्थित्वैकदेशे तु किं करोमीति चाब्रवीत्।। १०.१३ ।।<br>
<br>
पृथुरत्यवदद्वाक्यमीप्सितं देहि सुव्रते। <br>
सर्वस्य जगतः शीघ्रं स्थावरस्य चरस्य च।। १०.१४ ।।<br>
<br>
तथैव सा ब्रवीद्‌भूमिर्दुदोह स नराधिपः।<br>
स्वके पाणौ पृथुर्वत्सं कृत्वा स्वायम्भुवं मनुम्।। १०.१५ ।।<br>
<br>
तदन्नमभवच्छुद्धं प्रजा जीवन्ति येन वै। <br>
ततस्तु ऋषिभिर्दुग्धा वत्सः सोमस्तदाभवत्।। १०.१६ ।।<br>
<br>
दोग्धा बृहस्पतिरभूत्पात्रं वेदस्तपो रसः। <br>
वेदैश्च वसुधा दुग्धा दोग्धामित्रस्तदा भवत्।। १०.१७ ।।<br>
<br>
इन्द्रोवत्सः समभवत् क्षीरमूर्जस्करं बलम्। <br>
देवानां काञ्चनं पात्रं पितृणां राजतं तथा।। १०.१८ ।।<br>
<br>
अन्तकश्चाभवद्दोग्धा यमो वत्सः स्वधारसः। <br>
अलावुपात्रं नागानां तक्षको वत्सकोऽभवत्।। १०.१९ ।।<br>
<br>
विषं क्षीरं ततो दोग्धा धृतराष्ट्रोऽभवत्पुनः। <br>
असुरैरपि दुग्धेयमायसे शक्रपीडिनीम्।। १०.२० ।।<br>
<br>
पात्रे मायामभूद्वत्सः प्राह्लादिस्तु विरोचनः। <br>
दोग्धाद्विमूर्धा तत्रासीन्माया येन प्रवर्त्तिता।। १०.२१ ।।<br>
<br>
यक्षैश्च वसुधा दुग्धा पुरान्तर्द्धानमीप्सुभिः। <br>
कृत्वा वैश्रवणं वत्समामपात्रे महीपते।। १०.२२ ।।<br>
<br>
प्रेतरक्षोगणैर्दुग्धा धारा रुधिरमुल्बणम्। <br>
रौप्यनाभोऽभवद्‌ दोग्धा सुमाली वत्स एव च।। १०.२३ ।।<br>
<br>
गन्धर्वैश्च पुरा दुग्धा वसुधा साप्सरोगणैः। <br>
वत्सं चैत्ररथं कृत्वा गन्धान् पद्म दले तथा।। १०.२४ ।।<br>
<br>
दोग्धा वररुचिर्नाम नाट्यवेदस्य पारगः। <br>
गिरिभिर्वसुधा दुग्धा रत्नानि विविधानि च।। १०.२५ ।।<br>
<br>
औषधानिच दिव्यानि दोग्धा मेरुर्महाचलः। <br>
वत्सोऽभूद्धिमवांस्तत्र पात्रं शैलमयं पुनः।। १०.२६ ।।<br>
<br>
वृक्षैश्चवसुधा दुग्धा क्षीरं छिन्नप्ररोहणम्। <br>
पालाशपात्रं दोग्धातु शालः पुष्पलताकुलः।। १०.२७ ।।<br>
<br>
प्लक्षोऽभवत्ततो वत्सः सर्ववृक्षोधनाधिपः। <br>
एवमन्यैश्च वसुधा तदा दुग्धा यथेप्सितम्।। १०.२८ ।।<br>
<br>
आयुर्धनानि सौख्यञ्च पृथौ राज्यं प्रशासति। <br>
न दरिद्रस्तदा कश्चिन्नरोगी न च पापकृत्।। १०.२९ ।।<br>
<br>
नोपसर्गभयं किञ्चित् पृथौ राजनिशासति।<br>
नित्यं प्रमुदितालोका दुःखशोकविवर्जिताः।। १०.३० ।।<br>
<br>
धनुष्कोट्या च शैनेन्द्रानुत्सार्य्यसमहाबलः। <br>
भुवस्तलं समं चक्रे लोकानां हितकाम्यया।। १०.३१ ।।<br>
<br>
न पुरग्रामदुर्गाणि नचायुधधरा नराः। <br>
क्षयातिशयदुःखञ्च नार्थशास्त्रस्य चादरः।। १०.३२ ।।<br>
<br>
धर्मैकवासनालोकाः पृथो राज्यं प्रशासति। <br>
कथितानि च पात्राणि यत्क्षीरञ्च मया तव।। १०.३३ ।।<br>
<br>
येषां यत्र रुचिस्तत्तद्देयं तेभ्यो विजानता। <br>
यज्ञ श्राद्धेषु सर्वेषु मया तुभ्यं निवेदितम्।। १०.३४ ।।<br>
<br>
दुहितृत्वङ्गता यस्मात् पृथौर्धर्म्मवतो मही। <br>
तदानुरागयोगाच्च पृथिवी विश्रुता बुधैः।। १०.३५ ।।<br>
