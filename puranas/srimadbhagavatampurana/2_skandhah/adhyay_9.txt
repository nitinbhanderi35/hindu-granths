<br>
श्रीशुक उवाच ।<br>
(अनुष्टुप्) <br>
आत्ममायामृते राजन् पन्परस्यानुभवात्मनः ।<br>
न घटेतार्थसम्बन्धः स्वप्नद्रष्टुरिवाञ्जसा ॥ १ ॥<br>
बहुरूप इवाभाति मायया बहुरूपया ।<br>
रममाणो गुणेष्वस्या ममाहमिति मन्यते ॥ २ ॥<br>
यर्हि वाव महिम्नि स्वे परस्मिन् कालमाययोः ।<br>
रमेत गतसम्मोहः त्यक्त्वोदास्ते तदोभयम् ॥ ३ ॥<br>
आत्मतत्त्वविशुद्ध्यर्थं यदाह भगवानृतम् ।<br>
ब्रह्मणे दर्शयन् रूपं अव्यलीकव्रतादृतः ॥ ४ ॥<br>
<br>
स आदिदेवो जगतां परो गुरुः <br>
&nbsp;&nbsp;&nbsp;&nbsp;स्वधिष्ण्यमास्थाय सिसृक्षयैक्षत ।<br>
तां नाध्यगछ्रद्दृशमत्र सम्मतां <br>
&nbsp;&nbsp;&nbsp;&nbsp;प्रपञ्चनिर्माणविधिर्यया भवेत् ॥ ५ ॥<br>
स चिन्तयन् द्व्यक्षरमेकदाम्भसि <br>
&nbsp;&nbsp;&nbsp;&nbsp;उपाशृणोत् द्विर्गदितं वचो विभुः ।<br>
स्पर्शेषु यत्षोडशमेकविंशं <br>
&nbsp;&nbsp;&nbsp;&nbsp;निष्किञ्चनानां नृप यद्धनं विदुः ॥ ६ ॥<br>
निशम्य तद्वक्तृदिदृक्षया दिशो <br>
&nbsp;&nbsp;&nbsp;&nbsp;विलोक्य तत्रान्यदपश्यमानः ।<br>
स्वधिष्ण्यमास्थाय विमृश्य तद्धितं <br>
&nbsp;&nbsp;&nbsp;&nbsp;तपस्युपादिष्ट इवादधे मनः ॥ ७ ॥<br>
दिव्यं सहस्राब्दममोघदर्शनो <br>
&nbsp;&nbsp;&nbsp;&nbsp;जितानिलात्मा विजितोभयेन्द्रियः ।<br>
अतप्यत स्माखिललोकतापनं <br>
&nbsp;&nbsp;&nbsp;&nbsp;तपस्तपीयांस्तपतां समाहितः ॥ ८ ॥<br>
तस्मै स्वलोकं भगवान् सभाजितः <br>
&nbsp;&nbsp;&nbsp;&nbsp;सन्दर्शयामास परं न यत्परम् ।<br>
व्यपेतसङ्क्लेशविमोहसाध्वसं <br>
&nbsp;&nbsp;&nbsp;&nbsp;स्वदृष्टवद्‌भिः विबुधैरभिष्टुतम् ॥ ९ ॥<br>
प्रवर्तते यत्र रजस्तमस्तयोः <br>
&nbsp;&nbsp;&nbsp;&nbsp;सत्त्वं च मिश्रं न च कालविक्रमः ।<br>
न यत्र माया किमुतापरे हरेः <br>
&nbsp;&nbsp;&nbsp;&nbsp;अनुव्रता यत्र सुरासुरार्चिताः ॥ १० ॥<br>
श्यामावदाताः शतपत्रलोचनाः <br>
&nbsp;&nbsp;&nbsp;&nbsp;पिशङ्गवस्त्राः सुरुचः सुपेशसः ।<br>
सर्वे चतुर्बाहव उन्मिषन्मणि <br>
&nbsp;&nbsp;&nbsp;&nbsp;प्रवेकनिष्काभरणाः सुवर्चसः ।<br>
प्रवालवैदूर्यमृणालवर्चसः <br>
&nbsp;&nbsp;&nbsp;&nbsp;परिस्फुरत्कुण्डल मौलिमालिनः ॥ ११ ॥<br>
भ्राजिष्णुभिर्यः परितो विराजते <br>
&nbsp;&nbsp;&nbsp;&nbsp;लसद्विमानावलिभिर्महात्मनाम् ।<br>
विद्योतमानः प्रमदोत्तमाद्युभिः <br>
&nbsp;&nbsp;&nbsp;&nbsp;सविद्युदभ्रावलिभिर्यथा नभः ॥ १२ ॥<br>
श्रीर्यत्र रूपिण्युरुगायपादयोः <br>
&nbsp;&nbsp;&nbsp;&nbsp;करोति मानं बहुधा विभूतिभिः ।<br>
प्रेङ्खं श्रिता या कुसुमाकरानुगैः <br>
&nbsp;&nbsp;&nbsp;&nbsp;विगीयमाना प्रियकर्म गायती ॥ १३ ॥<br>
ददर्श तत्राखिलसात्वतां पतिं <br>
&nbsp;&nbsp;&nbsp;&nbsp;श्रियः पतिं यज्ञपतिं जगत्पतिम् ।<br>
सुनंदनंदप्रबलार्हणादिभिः <br>
&nbsp;&nbsp;&nbsp;&nbsp;स्वपार्षदाग्रैः परिसेवितं विभुम् ॥ १४ ॥<br>
भृत्यप्रसादाभिमुखं दृगासवं <br>
&nbsp;&nbsp;&nbsp;&nbsp;प्रसन्नहासारुणलोचनाननम् ।<br>
किरीटिनं कुण्डलिनं चतुर्भुजं <br>
&nbsp;&nbsp;&nbsp;&nbsp;पीतांशुकं वक्षसि लक्षितं श्रिया ॥ १५ ॥<br>
अध्यर्हणीयासनमास्थितं परं <br>
&nbsp;&nbsp;&nbsp;&nbsp;वृतं चतुःषोडशपञ्चशक्तिभिः ।<br>
युक्तं भगैः स्वैरितरत्र चाध्रुवैः <br>
&nbsp;&nbsp;&nbsp;&nbsp;स्व एव धामन् रममाणमीश्वरम् ॥ १६ ॥<br>
तद्दर्शनाह्लादपरिप्लुतान्तरो <br>
&nbsp;&nbsp;&nbsp;&nbsp;हृष्यत्तनुः प्रेमभराश्रुलोचनः ।<br>
ननाम पादाम्बुजमस्य विश्वसृग् <br>
&nbsp;&nbsp;&nbsp;&nbsp;यत् पारमहंस्येन पथाधिगम्यते ॥ १७ ॥<br>
तं प्रीयमाणं समुपस्थितं कविं <br>
&nbsp;&nbsp;&nbsp;&nbsp;प्रजाविसर्गे निजशासनार्हणम् ।<br>
बभाष ईषत्स्मितशोचिषा गिरा <br>
&nbsp;&nbsp;&nbsp;&nbsp;प्रियः प्रियं प्रीतमनाः करे स्पृशन् ॥ १८ ॥<br>
श्रीभगवानुवाच ।<br>
(अनुष्टुप्) <br>
त्वयाहं तोषितः सम्यग् वेदगर्भ सिसृक्षया ।<br>
चिरं भृतेन तपसा दुस्तोषः कूटयोगिनाम् ॥ १९ ॥<br>
वरं वरय भद्रं ते वरेशं माभिवाञ्छितम् ।<br>
ब्रह्मञ्छ्रेयः परिश्रामः पुंसां मद्दर्शनावधिः ॥ २० ॥<br>
मनीषितानुभावोऽयं मम लोकावलोकनम् ।<br>
यदुपश्रुत्य रहसि चकर्थ परमं तपः ॥ २१ ॥<br>
प्रत्यादिष्टं मया तत्र त्वयि कर्मविमोहिते ।<br>
तपो मे हृदयं साक्षाद् आत्माऽहं तपसोऽनघ ॥ २२ ॥<br>
सृजामि तपसैवेदं ग्रसामि तपसा पुनः ।<br>
बिभर्मि तपसा विश्वं वीर्यं मे दुश्चरं तपः ॥ २३ ॥<br>
ब्रह्मोवाच <br>
भगवन् सर्वभूतानां अध्यक्षोऽवस्थितो गुहाम् ।<br>
वेद ह्यप्रतिरुद्धेन प्रज्ञानेन चिकीर्षितम् ॥ २४ ॥<br>
तथापि नाथमानस्य नाथ नाथय नाथितम् ।<br>
परावरे यथा रूपे जानीयां ते त्वरूपिणः ॥ २५ ॥<br>
यथात्ममायायोगेन नानाशक्त्युपबृंहितम् ।<br>
विलुम्पन् विसृजन् गृह्णन् बिभ्रदात्मानमात्मना ॥ २६ ॥<br>
क्रीडस्यमोघसङ्कल्प ऊर्णनाभिर्यथोर्णुते ।<br>
तथा तद्विषयां धेहि मनीषां मयि माधव ॥ २७ ॥<br>
भगवच्छिक्षितमहं करवाणि ह्यतन्द्रितः ।<br>
नेहमानः प्रजासर्गं बध्येयं यदनुग्रहात् ॥ २८ ॥<br>
<br>
यावत्सखा सख्युरिवेश ते कृतः <br>
&nbsp;&nbsp;&nbsp;&nbsp;प्रजाविसर्गे विभजामि भो जनम् ।<br>
अविक्लबस्ते परिकर्मणि स्थितो <br>
&nbsp;&nbsp;&nbsp;&nbsp;मा मे समुन्नद्धमदोऽजमानिनः ॥ २९ ॥<br>
श्रीभगवानुवाच ।<br>
(अनुष्टुप्) <br>
ज्ञानं परमगुह्यं मे यद्विज्ञानसमन्वितम् ।<br>
सरहस्यं तदङ्गं च गृहाण गदितं मया ॥ ३० ॥<br>
यावानहं यथाभावो यद् रूपगुणकर्मकः ।<br>
तथैव तत्त्वविज्ञानं अस्तु ते मदनुग्रहात् ॥ ३१ ॥<br>
अहमेवासमेकोऽग्रे नान्यत् यत्सदसत्परम् ।<br>
पश्चादहं यदेतच्च योऽवशिष्येत सोऽस्म्यहम् ॥ ३२ ॥<br>
ऋतेऽर्थं यत्प्रतीयेत न प्रतीयेत चात्मनि ।<br>
तद्विद्याद् आत्मनो मायां यथाभासो यथा तमः ॥ ३३ ॥<br>
यथा महान्ति भूतानि भूतेषूच्चावचेष्वनु ।<br>
प्रविष्टानि अप्रविष्टानि तथा तेषु न तेष्वहम् ॥ ३४ ॥<br>
एतावदेव जिज्ञास्यं तत्त्वजिज्ञासुनाऽऽत्मनः ।<br>
अन्वयव्यतिरेकाभ्यां यत्स्यात् सर्वत्र सर्वदा ॥ ३५ ॥<br>
एतन्मतं समातिष्ठ परमेण समाधिना ।<br>
भवान् कल्पविकल्पेषु न विमुह्यति कर्हिचित् ॥ ३६ ॥<br>
श्रीशुक उवाच ।<br>
सम्प्रदिश्यैवमजनो जनानां परमेष्ठिनम् ।<br>
पश्यतः तस्य तद् रूपं आत्मनो न्यरुणद्धरिः ॥ ३७ ॥<br>
अन्तर्हितेन्द्रियार्थाय हरये विहिताञ्जलिः ।<br>
सर्वभूतमयो विश्वं ससर्जेदं स पूर्ववत् ॥ ३८ ॥<br>
प्रजापतिर्धर्मपतिः एकदा नियमान् यमान् ।<br>
भद्रं प्रजानामन्विच्छन् नातिष्ठत्स्वार्थकाम्यया ॥ ३९ ॥<br>
तं नारदः प्रियतमो रिक्थादानामनुव्रतः ।<br>
शुश्रूषमाणः शीलेन प्रश्रयेण दमेन च ॥ ४० ॥<br>
मायां विविदिषन् विष्णोः मायेशस्य महामुनिः ।<br>
महाभागवतो राजन् पितरं पर्यतोषयत् ॥ ४१ ॥<br>
तुष्टं निशाम्य पितरं लोकानां प्रपितामहम् ।<br>
देवर्षिः परिपप्रच्छ भवान् यन्मानुपृच्छति ॥ ४२ ॥<br>
तस्मा इदं भागवतं पुराणं दशलक्षणम् ।<br>
प्रोक्तं भगवता प्राह प्रीतः पुत्राय भूतकृत् ॥ ४३ ॥<br>
नारदः प्राह मुनये सरस्वत्यास्तटे नृप ।<br>
ध्यायते ब्रह्म परमं व्यासाय अमिततेजसे ॥ ४४ ॥<br>
यदुताहं त्वया पृष्टो वैराजात्पुरुषादिदम् ।<br>
यथासीत् तदुपाख्यास्ते प्रश्नान् अन्यांश्च कृत्स्नशः ॥ ४५ ॥<br>
इति श्रीमद्‌भागवते महापुराणे पारमहंस्यां संहितायां <br>
द्वितीयस्कंधे नवमोऽध्यायः ॥ ९ ॥<br>
