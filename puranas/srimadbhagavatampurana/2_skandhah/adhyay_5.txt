<br>
नारद उवाच ।<br>
देवदेव नमस्तेऽस्तु भूतभावन पूर्वज ।<br>
तद्विजानीहि यद् ज्ञानं आत्मतत्त्वनिदर्शनम् ॥ १ ॥<br>
यद् रूपं यद् अधिष्ठानं यतः सृष्टमिदं प्रभो ।<br>
यत्संस्थं यत्परं यच्च तत् तत्त्वं वद तत्त्वतः ॥ २ ॥<br>
सर्वं ह्येतद् भवान् वेद भूतभव्यभवत्प्रभुः ।<br>
करामलकवद् विश्वं विज्ञानावसितं तव ॥ ३ ॥<br>
यद् विज्ञानो यद् आधारो यत् परस्त्वं यदात्मकः ।<br>
एकः सृजसि भूतानि भूतैरेवात्ममायया ॥ ४ ॥<br>
आत्मन् भावयसे तानि न पराभावयन् स्वयम् ।<br>
आत्मशक्तिमवष्टभ्य ऊर्णनाभिरिवाक्लमः ॥ ५ ॥<br>
नाहं वेद परं ह्यस्मिन् नापरं न समं विभो ।<br>
नामरूपगुणैर्भाव्यं सदसत् किञ्चिदन्यतः ॥ ६ ॥<br>
स भवानचरद् घोरं यत्तपः सुसमाहितः ।<br>
तेन खेदयसे नस्त्वं पराशङ्कां च यच्छसि ॥ ७ ॥<br>
एतन्मे पृच्छतः सर्वं सर्वज्ञ सकलेश्वर ।<br>
विजानीहि यथैवेदं अहं बुध्येऽनुशासितः ॥ ८ ॥<br>
ब्रह्मोवाच ॥ <br>
सम्यक् कारुणिकस्येदं वत्स ते विचिकित्सितम् ।<br>
यदहं चोदितः सौम्य भगवद्वीर्यदर्शने ॥ ९ ॥<br>
नानृतं तव तच्चापि यथा मां प्रब्रवीषि भोः ।<br>
अविज्ञाय परं मत्त एतावत्त्वं यतो हि मे ॥ १० ॥<br>
येन स्वरोचिषा विश्वं रोचितं रोचयाम्यहम् ।<br>
यथार्कोऽग्निः यथा सोमो यथा ऋक्षग्रहतारकाः ॥ ११ ॥<br>
तस्मै नमो भगवते वासुदेवाय धीमहि ।<br>
यन्मायया दुर्जयया मां वदन्ति जगद्‍गुरुम् ॥ १२ ॥<br>
विलज्जमानया यस्य स्थातुमीक्षापथेऽमुया ।<br>
विमोहिता विकत्थन्ते ममाहमिति दुर्धियः ॥ १३ ॥<br>
द्रव्यं कर्म च कालश्च स्वभावो जीव एव च ।<br>
वासुदेवात्परो ब्रह्मन् न चान्योऽर्थोऽस्ति तत्त्वतः ॥ १४ ॥<br>
नारायणपरा वेदा देवा नारायणाङ्गजाः ।<br>
नारायणपरा लोका नारायणपरा मखाः ॥ १५ ॥<br>
नारायणपरो योगो नारायणपरं तपः ।<br>
नारायणपरं ज्ञानं नारायणपरा गतिः ॥ १६ ॥<br>
तस्यापि द्रष्टुः ईशस्य कूटस्थस्याखिलात्मनः ।<br>
सृज्यं सृजामि सृष्टोऽहं ईक्षयैवाभिचोदितः ॥ १७ ॥<br>
सत्त्वं रजस्तम इति निर्गुणस्य गुणास्त्रयः ।<br>
स्थितिसर्गनिरोधेषु गृहीता मायया विभोः ॥ १८ ॥<br>
कार्यकारणकर्तृत्वे द्रव्यज्ञानक्रियाश्रयाः ।<br>
बध्नन्ति नित्यदा मुक्तं मायिनं पुरुषं गुणाः ॥ १९ ॥<br>
स एष भगवान् लिङ्गैः त्रिभिरेतैरधोक्षजः ।<br>
स्वलक्षितगतिर्ब्रह्मन् सर्वेषां मम चेश्वरः ॥ २० ॥<br>
कालं कर्म स्वभावं च मायेशो मायया स्वया ।<br>
आत्मन् यदृच्छया प्राप्तं विबुभूषुरुपाददे ॥ २१ ॥<br>
कालाद् गुणव्यतिकरः परिणामः स्वभावतः ।<br>
कर्मणो जन्म महतः पुरुषाधिष्ठितात् अभूत् ॥ २२ ॥<br>
महतस्तु विकुर्वाणाद् रजःसत्त्वोपबृंहितात् ।<br>
तमःप्रधानस्त्वभवद् द्रव्यज्ञानक्रियात्मकः ॥ २३ ॥<br>
सोऽहङ्कार इति प्रोक्तो विकुर्वन्समभूत् त्रिधा ।<br>
वैकारिकस्तैजसश्च तामसश्चेति यद्‌भिदा ।<br>
द्रव्यशक्तिः क्रियाशक्तिः ज्ञानशक्तिरिति प्रभो ॥ २४ ॥<br>
तामसादपि भूतादेः विकुर्वाणाद् अभूत् नभः ।<br>
तस्य मात्रा गुणः शब्दो लिङ्गं यद् द्रष्टृदृश्ययोः ॥ २५ ॥<br>
नभसोऽथ विकुर्वाणाद् अभूत् स्पर्शगुणोऽनिलः ।<br>
परान्वयाच्छब्दवांश्च प्राण ओजः सहो बलम् ॥ २६ ॥<br>
वायोरपि विकुर्वाणात् कालकर्मस्वभावतः ।<br>
उदपद्यत तेजो वै रूपवत् स्पर्शशब्दवत् ॥ २७ ॥<br>
तेजसस्तु विकुर्वाणाद् आसीत् अम्भो रसात्मकम् ।<br>
रूपवत् स्पर्शवच्चाम्भो घोषवच्च परान्वयात् ॥ २८ ॥<br>
विशेषस्तु विकुर्वाणाद् अम्भसो गन्धवानभूत् ।<br>
परान्वयाद् रसस्पर्श शब्दरूपगुणान्वितः ॥ २९ ॥<br>
वैकारिकान्मनो जज्ञे देवा वैकारिका दश ।<br>
दिग्वातार्कप्रचेतोऽश्वि वह्नीन्द्रोपेन्द्रमित्रकाः ॥ ३० ॥<br>
तैजसात्तु विकुर्वाणाद् इंद्रियाणि दशाभवन् ।<br>
ज्ञानशक्तिः क्रियाशक्तिः बुद्धिः प्राणश्च तैजसौ ।<br>
श्रोत्रं त्वग् घ्राण दृग् जिह्वा वाग् दोर्मेढ्राङ्‌घ्रिपायवः ॥ ३१ ॥<br>
यदैतेऽसङ्गता भावा भूतेन्द्रियमनोगुणाः ।<br>
यदाऽऽयतननिर्माणे न शेकुर्ब्रह्मवित्तम ॥ ३२ ॥<br>
तदा संहत्य चान्योन्यं भगवच्छक्तिचोदिताः ।<br>
सदसत्त्वमुपादाय चोभयं ससृजुर्ह्यदः ॥ ३३ ॥<br>
वर्षपूगसहस्रान्ते तदण्डमुदके शयम् ।<br>
कालकर्मस्वभावस्थो जीवोऽजीवमजीवयत् ॥ ३४ ॥<br>
स एव पुरुषः तस्माद् अण्डं निर्भिद्य निर्गतः ।<br>
सहस्रोर्वङ्‌घ्रिबाह्वक्षः सहस्राननशीर्षवान् ॥ ३५ ॥<br>
यस्येहावयवैर्लोकान् काल्पयन्ति मनीषिणः ।<br>
कट्यादिभिरधः सप्त सप्तोर्ध्वं जघनादिभिः ॥ ३६ ॥<br>
पुरुषस्य मुखं ब्रह्म क्षत्रमेतस्य बाहवः ।<br>
ऊर्वोर्वैश्यो भगवतः पद्‍भ्यां शूद्रोऽभ्यजायत ॥ ३७ ॥<br>
भूर्लोकः कल्पितः पद्‍भ्यां भुवर्लोकोऽस्य नाभितः ।<br>
हृदा स्वर्लोक उरसा महर्लोको महात्मनः ॥ ३८ ॥<br>
ग्रीवायां जनलोकोऽस्य तपोलोकः स्तनद्वयात् ।<br>
मूर्धभिः सत्यलोकस्तु ब्रह्मलोकः सनातनः ॥ ३९ ॥<br>
तत्कट्यां चातलं कॢप्तं ऊरूभ्यां वितलं विभोः ।<br>
जानुभ्यां सुतलं शुद्धं जङ्घाभ्यां तु तलातलम् ॥ ४० ॥<br>
महातलं तु गुल्फाभ्यां प्रपदाभ्यां रसातलम् ।<br>
पातालं पादतलत इति लोकमयः पुमान् ॥ ४१ ॥<br>
भूर्लोकः कल्पितः पद्‍भ्यां भुवर्लोकोऽस्य नाभितः ।<br>
स्वर्लोकः कल्पितो मूर्ध्ना इति वा लोककल्पना ॥ ४२ ॥<br>
इति श्रीमद्‌भागवते महापुराणे पारमहंस्यां संहितायां <br>
द्वितीयस्कंधे पञ्चमोऽध्यायः ॥ ५ ॥<br>
