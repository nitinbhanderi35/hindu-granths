<br>
श्रीशुक उवाच ।<br>
एवमेतन्निगदितं पृष्टवान् यद् भवान् मम ।<br>
नृणां यन्म्रियमाणानां मनुष्येषु मनीषिणाम् ॥ १ ॥<br>
ब्रह्मवर्चसकामस्तु यजेत ब्रह्मणस्पतिम् ।<br>
इन्द्रं इन्द्रियकामस्तु प्रजाकामः प्रजापतीन् ॥ २ ॥<br>
देवीं मायां तु श्रीकामः तेजस्कामो विभावसुम् ।<br>
वसुकामो वसून् रुद्रान् वीर्यकामोऽथ वीर्यवान् ॥ ३ ॥<br>
अन्नाद्यकामस्तु अदितिं स्वर्गकामोऽदितेः सुतान् ।<br>
विश्वान् देवान् राज्यकामः साध्यान् संसाधको विशाम् ॥ ४ ॥<br>
आयुष्कामोऽश्विनौ देवौ पुष्टिकाम इलां यजेत् ।<br>
प्रतिष्ठाकामः पुरुषो रोदसी लोकमातरौ ॥ ५ ॥<br>
रूपाभिकामो गन्धर्वान् स्त्रीकामोऽप्सर उर्वशीम् ।<br>
आधिपत्यकामः सर्वेषां यजेत परमेष्ठिनम् ॥ ६ ॥<br>
यज्ञं यजेत् यशस्कामः कोशकामः प्रचेतसम् ।<br>
विद्याकामस्तु गिरिशं दाम्पत्यार्थ उमां सतीम् ॥ ७ ॥<br>
धर्मार्थ उत्तमश्लोकं तन्तुं तन्वन् पितॄन् यजेत् ।<br>
रक्षाकामः पुण्यजनान् ओजस्कामो मरुद्‍गणान् ॥ ८ ॥<br>
राज्यकामो मनून् देवान् निर्‌ऋतिं त्वभिचरन् यजेत् ।<br>
कामकामो यजेत्सोमं अकामः पुरुषं परम् ॥ ९ ॥<br>
अकामः सर्वकामो वा मोक्षकाम उदारधीः ।<br>
तीव्रेण भक्तियोगेन यजेत पुरुषं परम् ॥ १० ॥<br>
एतावानेव यजतां इह निःश्रेयसोदयः ।<br>
भगवत्यचलो भावो यद्‍भागवतसङ्गतः ॥ ११ ॥<br>
&nbsp;&nbsp;&nbsp;&nbsp;ज्ञानं यदाप्रतिनिवृत्तगुणोर्मिचक्रम् ।<br>
आत्मप्रसाद उत यत्र गुणेष्वसङ्गः ।<br>
&nbsp;&nbsp;&nbsp;&nbsp;कैवल्यसम्मतपथस्त्वथ भक्तियोगः ।<br>
को निर्वृतो हरिकथासु रतिं न कुर्यात् ॥ १२ ॥<br>
शौनक उवाच ।<br>
इत्यभिव्याहृतं राजा निशम्य भरतर्षभः ।<br>
किमन्यत् पृष्टवान् भूयो वैयासकिं ऋषिं कविम् ॥ १३ ॥<br>
एतद् शुश्रूषतां विद्वन् सूत नोऽर्हसि भाषितुम् ।<br>
कथा हरिकथोदर्काः सतां स्युः सदसि ध्रुवम् ॥ १४ ॥<br>
स वै भागवतो राजा पाण्डवेयो महारथः ।<br>
बालक्रीडनकैः क्रीडन् कृष्णक्रीडां य आददे ॥ १५ ॥<br>
वैयासकिश्च भगवान् वासुदेवपरायणः ।<br>
उरुगायगुणोदाराः सतां स्युर्हि समागमे ॥ १६ ॥<br>
आयुर्हरति वै पुंसां उद्यन्नस्तं च यन्नसौ ।<br>
तस्यर्ते यत्क्षणो नीत उत्तमश्लोकवार्तया ॥ १७ ॥<br>
तरवः किं न जीवन्ति भस्त्राः किं न श्वसन्त्युत ।<br>
न खादन्ति न मेहन्ति किं ग्रामपशवोऽपरे ॥ १८ ॥<br>
श्वविड्वराहोष्ट्रखरैः संस्तुतः पुरुषः पशुः ।<br>
न यत्कर्णपथोपेतो जातु नाम गदाग्रजः ॥ १९ ॥<br>
बिले बतोरुक्रमविक्रमान् ये<br>
&nbsp;&nbsp;&nbsp;&nbsp;न शृण्वतः कर्णपुटे नरस्य ।<br>
जिह्वासती दार्दुरिकेव सूत<br>
&nbsp;&nbsp;&nbsp;&nbsp;न चोपगायत्युरुगायगाथाः ॥ २० ॥<br>
भारः परं पट्टकिरीटजुष्टं<br>
&nbsp;&nbsp;&nbsp;&nbsp;अप्युत्तमाङ्गं न नमेन् मुकुंदम् ।<br>
शावौ करौ नो कुरुते सपर्यां<br>
&nbsp;&nbsp;&nbsp;&nbsp;हरेर्लसत्काञ्चनकङ्कणौ वा ॥ २१ ॥<br>
बर्हायिते ते नयने नराणां<br>
&nbsp;&nbsp;&nbsp;&nbsp;लिङ्गानि विष्णोर्न निरीक्षतो ये ।<br>
पादौ नृणां तौ द्रुमजन्मभाजौ<br>
&nbsp;&nbsp;&nbsp;&nbsp;क्षेत्राणि नानुव्रजतो हरेर्यौ ॥ २२ ॥<br>
जीवन् शवो भागवताङ्‌घ्रिरेणुं<br>
&nbsp;&nbsp;&nbsp;&nbsp;न जातु मर्त्योऽभिलभेत यस्तु ।<br>
श्रीविष्णुपद्या मनुजस्तुलस्याः<br>
&nbsp;&nbsp;&nbsp;&nbsp;श्वसन् शवो यस्तु न वेद गन्धम् ॥ २३ ॥<br>
तदश्मसारं हृदयं बतेदं<br>
&nbsp;&nbsp;&nbsp;&nbsp;यद्‍गृह्यमाणैर्हरिनामधेयैः ।<br>
न विक्रियेताथ यदा विकारो<br>
&nbsp;&nbsp;&nbsp;&nbsp;नेत्रे जलं गात्ररुहेषु हर्षः ॥ २४ ॥<br>
अथाभिधेह्यङ्ग मनोऽनुकूलं<br>
&nbsp;&nbsp;&nbsp;&nbsp;प्रभाषसे भागवतप्रधानः ।<br>
यदाह वैयासकिरात्मविद्या<br>
&nbsp;&nbsp;&nbsp;&nbsp;विशारदो नृपतिं साधु पृष्टः ॥ २५ ॥<br>
इति श्रीमद्‌भागवते महापुराणे पारमहंस्यां संहितायां <br>
द्वितीयस्कंधे तृतीयोऽध्यायः ॥ ३ ॥<br>
