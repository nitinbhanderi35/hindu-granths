<br>
ब्रह्मोवाच ।<br>
यत्रोद्यतः क्षितितलोद्धरणाय बिभ्रत् ।<br>
&nbsp;&nbsp;&nbsp;&nbsp;क्रौडीं तनुं सकलयज्ञमयीमनन्तः ।<br>
अन्तर्महार्णव उपागतमादिदैत्यं ।<br>
&nbsp;&nbsp;&nbsp;&nbsp;तं दंष्ट्रयाऽद्रिमिव वज्रधरो ददार ॥ १ ॥<br>
जातो रुचेरजनयत् सुयमान् सुयज्ञ ।<br>
&nbsp;&nbsp;&nbsp;&nbsp;आकूतिसूनुः अमरान् अथ दक्षिणायाम् । <br>
लोकत्रयस्य महतीं अहरद् यदार्तिं ।<br>
&nbsp;&nbsp;&nbsp;&nbsp;स्वायम्भुवेन मनुना हरिरित्यनूक्तः ॥ २ ॥<br>
जज्ञे च कर्दमगृहे द्विज देवहूत्यां ।<br>
&nbsp;&nbsp;&nbsp;&nbsp;स्त्रीभिः समं नवभिरात्मगतिं स्वमात्रे ।<br>
ऊचे ययाऽत्मशमलं गुणसङ्गपङ्कम् ।<br>
&nbsp;&nbsp;&nbsp;&nbsp;अस्मिन् विधूय कपिलस्य गतिं प्रपेदे ॥ ३ ॥<br>
अत्रेः अपत्यमभिकाङ्क्षत आह तुष्टो ।<br>
&nbsp;&nbsp;&nbsp;&nbsp;दत्तो मयाहमिति यद् भगवान् स दत्तः ।<br>
यत् पादपङ्कजपराग पवित्रदेहा ।<br>
&nbsp;&nbsp;&nbsp;&nbsp;योगर्द्धिमापुरुभयीं यदुहैहयाद्याः ॥ ४ ॥<br>
तप्तं तपो विविधलोकसिसृक्षया मे ।<br>
&nbsp;&nbsp;&nbsp;&nbsp;आदौ सनात् स्वतपसः स चतुःसनोऽभूत् ।<br>
प्राक्कल्प संप्लवविनष्टमिह आत्मतत्त्वं ।<br>
&nbsp;&nbsp;&nbsp;&nbsp;सम्यग् जगाद मुनयो यदचक्षतात्मन् ॥ ५ ॥<br>
धर्मस्य दक्षदुहितर्यजनिष्ट मूर्त्यां ।<br>
&nbsp;&nbsp;&nbsp;&nbsp;नारायणो नर इति स्वतपः प्रभावः ।<br>
दृष्ट्वात्मनो भगवतो नियमावलोपं ।<br>
&nbsp;&nbsp;&nbsp;&nbsp;देव्यस्त्वनङ्गपृतना घटितुं न शेकुः ॥ ६ ॥<br>
कामं दहन्ति कृतिनो ननु रोषदृष्ट्या ।<br>
&nbsp;&nbsp;&nbsp;&nbsp;रोषं दहन्तमुत ते न दहन्त्यसह्यम् ।<br>
सोऽयं यदन्तरमलं प्रविशन् बिभेति ।<br>
&nbsp;&nbsp;&nbsp;&nbsp;कामः कथं नु पुनरस्य मनः श्रयेत ॥ ७ ॥<br>
विद्धः सपत्‍न्युदितपत्रिभिरन्ति राज्ञो ।<br>
&nbsp;&nbsp;&nbsp;&nbsp;बालोऽपि सन्नुपगतस्तपसे वनानि ।<br>
तस्मा अदाद् ध्रुवगतिं गृणते प्रसन्नो ।<br>
&nbsp;&nbsp;&nbsp;&nbsp;दिव्याः स्तुवन्ति मुनयो यदुपर्यधस्तात् ॥ ८ ॥<br>
यद्वेनमुत्पथगतं द्विजवाक्यवज्र ।<br>
&nbsp;&nbsp;&nbsp;&nbsp;निष्प्लुष्टपौरुषभगं निरये पतन्तम् ।<br>
त्रात्वाऽर्थितो जगति पुत्रपदं च लेभे ।<br>
&nbsp;&nbsp;&nbsp;&nbsp;दुग्धा वसूनि वसुधा सकलानि येन ॥ ९ ॥<br>
नाभेरसावृषभ आस सुदेविसूनुः ।<br>
&nbsp;&nbsp;&nbsp;&nbsp;यो वै चचार समदृग् जडयोगचर्याम् ।<br>
यत्पारमहंस्यमृषयः पदमामनन्ति ।<br>
&nbsp;&nbsp;&nbsp;&nbsp;स्वस्थः प्रशान्तकरणः परिमुक्तसङ्गः ॥ १० ॥<br>
सत्रे ममाऽस भगवान् हयशीर्ष एव ।<br>
&nbsp;&nbsp;&nbsp;&nbsp;साक्षात् स यज्ञपुरुषः तपनीयवर्णः ।<br>
छन्दोमयो मखमयोऽखिलदेवतात्मा ।<br>
&nbsp;&nbsp;&nbsp;&nbsp;वाचो बभूवुरुशतीः श्वसतोऽस्य नस्तः ॥ ११ ॥<br>
मत्स्यो युगान्तसमये मनुनोपलब्धः ।<br>
&nbsp;&nbsp;&nbsp;&nbsp;क्षोणीमयो निखिलजीवनिकायकेतः ।<br>
विस्रंसितानुरुभये सलिले मुखान्मे ।<br>
&nbsp;&nbsp;&nbsp;&nbsp;आदाय तत्र विजहार ह वेदमार्गान् ॥ १२ ॥ <br>
क्षीरोदधावमरदानवयूथपानाम् ।<br>
&nbsp;&nbsp;&nbsp;&nbsp;उन्मथ्नताममृतलब्धय आदिदेवः ।<br>
पृष्ठेन कच्छपवपुर्विदधार गोत्रं ।<br>
&nbsp;&nbsp;&nbsp;&nbsp;निद्राक्षणोऽद्रिपरिवर्तकषाणकण्डूः ॥ १३ ॥<br>
त्रैविष्टपोरुभयहा स नृसिंहरूपं ।<br>
&nbsp;&nbsp;&nbsp;&nbsp;कृत्वा भ्रमद् भ्रुकुटिदंष्ट्रकरालवक्त्रम् ।<br>
दैत्येन्द्रमाशु गदयाऽभिपतन्तमारात् ।<br>
&nbsp;&nbsp;&nbsp;&nbsp;ऊरौ निपात्य विददार नखैः स्फुरन्तम् ॥ १४ ॥<br>
अन्तः सरस्युरुबलेन पदे गृहीतो ।<br>
&nbsp;&nbsp;&nbsp;&nbsp;ग्राहेण यूथपतिरम्बुजहस्त आर्तः ।<br>
आहेदमादिपुरुषाखिललोकनाथ ।<br>
&nbsp;&nbsp;&nbsp;&nbsp;तीर्थश्रवः श्रवणमङ्गलनामधेय ॥ १५ ॥<br>
श्रुत्वा हरिस्तमरणार्थिनमप्रमेयः ।<br>
&nbsp;&nbsp;&nbsp;&nbsp;चक्रायुधः पतगराजभुजाधिरूढः ।<br>
चक्रेण नक्रवदनं विनिपाद्य तस्माद् ।<br>
&nbsp;&nbsp;&nbsp;&nbsp;धस्ते प्रगृह्य भगवान् कृपयोज्जहार ॥ १६ ॥<br>
ज्यायान् गुणैरवरजोऽप्यदितेः सुतानां ।<br>
&nbsp;&nbsp;&nbsp;&nbsp;लोकान् विचक्रम इमान् यदथाधियज्ञः ।<br>
क्ष्मां वामनेन जगृहे त्रिपदच्छलेन ।<br>
&nbsp;&nbsp;&nbsp;&nbsp;याच्ञामृते पथि चरन् प्रभुभिर्न चाल्यः ॥ १७ ॥<br>
नार्थो बलेरयमुरुक्रमपादशौचम् ।<br>
&nbsp;&nbsp;&nbsp;&nbsp;आपः शिखाधृतवतो विबुधाधिपत्यम् ।<br>
यो वै प्रतिश्रुतमृते न चिकीर्षदन्यद् ।<br>
&nbsp;&nbsp;&nbsp;&nbsp;आत्मानमङ्ग शिरसा हरयेऽभिमेने ॥ १८ ।<br>
तुभ्यं च नारद भृशं भगवान्विवृद्ध ।<br>
&nbsp;&nbsp;&nbsp;&nbsp;भावेन साधु परितुष्ट उवाच योगम् ।<br>
ज्ञानं च भागवतमात्मसतत्त्वदीपं ।<br>
&nbsp;&nbsp;&nbsp;&nbsp;यद्वासुदेवशरणा विदुरञ्जसैव ॥ १९ ॥<br>
चक्रं च दिक्ष्वविहतं दशसु स्वतेजो ।<br>
&nbsp;&nbsp;&nbsp;&nbsp;मन्वन्तरेषु मनुवंशधरो बिभर्ति ।<br>
दुष्टेषु राजसु दमं व्यदधात्स्वकीर्तिं ।<br>
&nbsp;&nbsp;&nbsp;&nbsp;सत्ये त्रिपृष्ठ उशतीं प्रथयंश्चरित्रैः ॥ २० ॥<br>
धन्वन्तरिश्च भगवान् स्वयमेव कीर्तिः ।<br>
&nbsp;&nbsp;&nbsp;&nbsp;नाम्ना नृणां पुरुरुजां रुज आशु हन्ति ।<br>
यज्ञे च भागममृतायुरवावचन्ध ।<br>
&nbsp;&nbsp;&nbsp;&nbsp;आयुश्च वेदमनुशास्त्यवतीर्य लोके ॥ २१ ॥<br>
क्षत्रं क्षयाय विधिनोपभृतं महात्मा ।<br>
&nbsp;&nbsp;&nbsp;&nbsp;ब्रह्मध्रुगुज्झितपथं नरकार्तिलिप्सु ।<br>
उद्धन्त्यसाववनिकण्टकमुग्रवीर्यः ।<br>
&nbsp;&nbsp;&nbsp;&nbsp;त्रिःसप्तकृत्व उरुधारपरश्वधेन ॥ २२ ॥<br>
अस्मत्प्रसादसुमुखः कलया कलेश ।<br>
&nbsp;&nbsp;&nbsp;&nbsp;इक्ष्वाकुवंश अवतीर्य गुरोर्निदेशे ।<br>
तिष्ठन् वनं सदयितानुज आविवेश ।<br>
&nbsp;&nbsp;&nbsp;&nbsp;यस्मिन् विरुध्य दशकन्धर आर्तिमार्च्छत् ॥ २३ ॥<br>
यस्मा अदादुदधिरूढभयाङ्गवेपो ।<br>
&nbsp;&nbsp;&nbsp;&nbsp;मार्गं सपद्यरिपुरं हरवद् दिधक्षोः ।<br>
दूरे सुहृन्मथितरोष सुशोणदृष्ट्या ।<br>
&nbsp;&nbsp;&nbsp;&nbsp;तातप्यमानमकरोरगनक्रचक्रः ॥ २४ ॥<br>
वक्षःस्थलस्पर्शरुग्णमहेन्द्रवाह ।<br>
&nbsp;&nbsp;&nbsp;&nbsp;दन्तैर्विडम्बितककुब्जुष ऊढहासम् ।<br>
सद्योऽसुभिः सह विनेष्यति दारहर्तुः ।<br>
&nbsp;&nbsp;&nbsp;&nbsp;विस्फूर्जितैर्धनुष उच्चरतोऽधि सैन्ये ॥ २५ ॥<br>
भूमेः सुरेतरवरूथविमर्दितायाः ।<br>
&nbsp;&nbsp;&nbsp;&nbsp;क्लेशव्ययाय कलया सितकृष्णकेशः ।<br>
जातः करिष्यति जनानुपलक्ष्यमार्गः ।<br>
&nbsp;&nbsp;&nbsp;&nbsp;कर्माणि चाऽऽत्ममहिमोपनिबन्धनानि ॥ २६ ॥<br>
तोकेन जीवहरणं यदुलूकिकायाः ।<br>
&nbsp;&nbsp;&nbsp;&nbsp;त्रैमासिकस्य च पदा शकटोऽपवृत्तः ।<br>
यद् रिङ्गतान्तरगतेन दिविस्पृशोर्वा ।<br>
&nbsp;&nbsp;&nbsp;&nbsp;उन्मूलनं त्वितरथाऽर्जुनयोर्न भाव्यम् ॥ २७ ॥<br>
यद्वै व्रजे व्रजपशून् विषतोयपीतान् ।<br>
&nbsp;&nbsp;&nbsp;&nbsp;पालांस्त्वजीव यदनुग्रहदृष्टिवृष्ट्या ।<br>
तच्छुद्धयेऽतिविषवीर्य विलोलजिह्वम् ।<br>
&nbsp;&nbsp;&nbsp;&nbsp;उच्चाटयिष्यदुरगं विहरन् ह्रदिन्याम् ॥ २८ ॥<br>
तत्कर्म दिव्यमिव यन्निशि निःशयानं ।<br>
&nbsp;&nbsp;&nbsp;&nbsp;दावाग्निना शुचिवने परिदह्यमाने ।<br>
उन्नेष्यति व्रजमतोऽवसितान्तकालं ।<br>
&nbsp;&nbsp;&nbsp;&nbsp;नेत्रे पिधाप्य सबलोऽनधिगम्यवीर्यः ॥ २९ ॥<br>
गृह्णीत यद् यदुपबन्धममुष्य माता ।<br>
&nbsp;&nbsp;&nbsp;&nbsp;शुल्बं सुतस्य न तु तत् तदमुष्य माति ।<br>
यज्जृम्भतोऽस्य वदने भुवनानि गोपी ।<br>
&nbsp;&nbsp;&nbsp;&nbsp;संवीक्ष्य शंकितमनाः प्रतिबोधिताऽऽसीत् ॥ ३० ॥<br>
नन्दं च मोक्ष्यति भयाद् वरुणस्य पाशात् ।<br>
&nbsp;&nbsp;&nbsp;&nbsp;गोपान् बिलेषु पिहितान् मयसूनुना च ।<br>
अह्न्यापृतं निशि शयानमतिश्रमेण ।<br>
&nbsp;&nbsp;&nbsp;&nbsp;लोकं विकुण्ठ मुपनेष्यति गोकुलं स्म ॥ ३१ ॥<br>
गोपैर्मखे प्रतिहते व्रजविप्लवाय ।<br>
&nbsp;&nbsp;&nbsp;&nbsp;देवेऽभिवर्षति पशून् कृपया रिरक्षुः ।<br>
धर्तोच्छिलीन्ध्रमिव सप्तदिनानि सप्त ।<br>
&nbsp;&nbsp;&nbsp;&nbsp;वर्षो महीध्रमनघैककरे सलीलम् ॥ ३२ ॥<br>
क्रीडन् वने निशि निशाकररश्मिगौर्यां ।<br>
&nbsp;&nbsp;&nbsp;&nbsp;रासोन्मुखः कलपदायतमूर्च्छितेन ।<br>
उद्दीपितस्मररुजां व्रजभृद्वधूनां ।<br>
&nbsp;&nbsp;&nbsp;&nbsp;हर्तुर्हरिष्यति शिरो धनदानुगस्य ॥ ३३ ॥<br>
ये च प्रलम्बखरदर्दुरकेश्यरिष्ट ।<br>
&nbsp;&nbsp;&nbsp;&nbsp;मल्लेभकंसयवनाः कपिपौण्ड्रकाद्याः ।<br>
अन्ये च शाल्वकुजबल्वलदन्तवक्र ।<br>
&nbsp;&nbsp;&nbsp;&nbsp;सप्तोक्षशम्बरविदूरथ रुक्मिमुख्याः ॥ ३४ ॥<br>
ये वा मृधे समितिशालिन आत्तचापाः ।<br>
&nbsp;&nbsp;&nbsp;&nbsp;काम्बोजमत्स्यकुरुकैकयसृञ्जयाद्याः ।<br>
यास्यन्त्यदर्शनमलं बलपार्थभीम ।<br>
&nbsp;&nbsp;&nbsp;&nbsp;व्याजाह्वयेन हरिणा निलयं तदीयम् ॥ ३५ ॥<br>
कालेन मीलितधियामवमृश्य नॄणां ।<br>
&nbsp;&nbsp;&nbsp;&nbsp;स्तोकायुषां स्वनिगमो बत दूरपारः ।<br>
आविर्हितस्त्वनुयुगं स हि सत्यवत्यां ।<br>
&nbsp;&nbsp;&nbsp;&nbsp;वेदद्रुमं विटपशो विभजिष्यति स्म ॥ ३६ ॥<br>
देवद्विषां निगमवर्त्मनि निष्ठितानां ।<br>
&nbsp;&nbsp;&nbsp;&nbsp;पूर्भिर्मयेन विहिताभिरदृश्यतूर्भिः ।<br>
लोकान् घ्नतां मतिविमोहमतिप्रलोभं ।<br>
&nbsp;&nbsp;&nbsp;&nbsp;वेषं विधाय बहु भाष्यत औपधर्म्यम् ॥ ३७ ॥<br>
यर्ह्यालयेष्वपि सतां न हरेः कथाः स्युः ।<br>
&nbsp;&nbsp;&nbsp;&nbsp;पाषण्डिनो द्विजजना वृषला नृदेवाः ।<br>
स्वाहा स्वधा वषडिति स्म गिरो न यत्र ।<br>
&nbsp;&nbsp;&nbsp;&nbsp;शास्ता भविष्यति कलेर्भगवान् युगान्ते ॥ ३८ ॥<br>
सर्गे तपोऽहमृषयो नव ये प्रजेशाः ।<br>
&nbsp;&nbsp;&nbsp;&nbsp;स्थाने च धर्ममखमन्वमरावनीशाः ।<br>
अन्ते त्वधर्महरमन्युवशासुराद्या ।<br>
&nbsp;&nbsp;&nbsp;&nbsp;मायाविभूतय इमाः पुरुशक्तिभाजः ॥ ३९ ॥<br>
विष्णोर्नु वीर्यगणनां कतमोऽर्हतीह ।<br>
&nbsp;&nbsp;&nbsp;&nbsp;यः पार्थिवान्यपि कविर्विममे रजांसि ।<br>
चस्कम्भ यः स्वरहसास्खलता त्रिपृष्ठं ।<br>
&nbsp;&nbsp;&nbsp;&nbsp;यस्मात् त्रिसाम्यसदनाद् उरुकम्पयानम् ॥ ४० ॥<br>
नान्तं विदाम्यहममी मुनयोऽग्रजास्ते ।<br>
&nbsp;&nbsp;&nbsp;&nbsp;मायाबलस्य पुरुषस्य कुतोऽपरे ये ।<br>
गायन् गुणान् दशशतानन आदिदेवः ।<br>
&nbsp;&nbsp;&nbsp;&nbsp;शेषोऽधुनापि समवस्यति नास्य पारम् ॥ ४१ ॥<br>
येषां स एष भगवान् दययेदनन्तः ।<br>
&nbsp;&nbsp;&nbsp;&nbsp;सर्वात्मनाऽश्रितपदो यदि निर्व्यलीकम् ।<br>
ते दुस्तरामतितरन्ति च देवमायां ।<br>
&nbsp;&nbsp;&nbsp;&nbsp;नैषां ममाहमिति धीः श्वशृगालभक्ष्ये ॥ ४२ ॥<br>
वेदाहमङ्ग परमस्य हि योगमायां ।<br>
&nbsp;&nbsp;&nbsp;&nbsp;यूयं भवश्च भगवानथ दैत्यवर्यः ।<br>
पत्‍नी मनोः स च मनुश्च तदात्मजाश्च ।<br>
&nbsp;&nbsp;&nbsp;&nbsp;प्राचीनबर्हि ऋभुरङ्ग उत ध्रुवश्च ॥ ४३ ॥<br>
इक्ष्वाकुरैलमुचुकुन्दविदेहगाधि ।<br>
&nbsp;&nbsp;&nbsp;&nbsp;रघ्वम्बरीषसगरा गयनाहुषाद्याः ।<br>
मान्धात्रलर्कशतधन्वनुरन्तिदेवा ।<br>
&nbsp;&nbsp;&nbsp;&nbsp;देवव्रतो बलिरमूर्त्तरयो दिलीपः ॥ ४४ ॥<br>
सौभर्युतङ्कशिबिदेवलपिप्पलाद ।<br>
&nbsp;&nbsp;&nbsp;&nbsp;सारस्वतोद्धवपराशरभूरिषेणाः ।<br>
येऽन्ये विभीषणहनूमदुपेन्द्रदत्त ।<br>
&nbsp;&nbsp;&nbsp;&nbsp;पार्थार्ष्टिषेणविदुरश्रुतदेव वर्याः ॥ ४५ ॥<br>
ते वै विदन्त्यतितरन्ति च देवमायां ।<br>
&nbsp;&nbsp;&nbsp;&nbsp;स्त्रीशूद्रहूणशबरा अपि पापजीवाः ।<br>
यद्यद्‍भुतक्रम परायणशीलशिक्षाः ।<br>
&nbsp;&nbsp;&nbsp;&nbsp;तिर्यग्जना अपि किमु श्रुतधारणा ये ॥ ४६ ॥<br>
शश्वत् प्रशान्तमभयं प्रतिबोधमात्रं ।<br>
&nbsp;&nbsp;&nbsp;&nbsp;शुद्धं समं सदसतः परमात्मतत्त्वम् ।<br>
शब्दो न यत्र पुरुकारकवान् क्रियार्थो ।<br>
&nbsp;&nbsp;&nbsp;&nbsp;माया परैत्यभिमुखे च विलज्जमाना ॥ ४७ ॥<br>
तद्वै पदं भगवतः परमस्य पुंसो ।<br>
&nbsp;&nbsp;&nbsp;&nbsp;ब्रह्मेति यद्विदुरजस्रसुखं विशोकम् ।<br>
सध्र्यङ् नियम्य यतयो यमकर्तहेतिं ।<br>
&nbsp;&nbsp;&nbsp;&nbsp;जह्युः स्वराडिव निपानखनित्रमिन्द्रः ॥ ४८ ॥<br>
स श्रेयसामपि विभुर्भगवान् यतोऽस्य ।<br>
&nbsp;&nbsp;&nbsp;&nbsp;भावस्वभावविहितस्य सतः प्रसिद्धिः ।<br>
देहे स्वधातुविगमेऽनुविशीर्यमाणे ।<br>
&nbsp;&nbsp;&nbsp;&nbsp;व्योमेव तत्र पुरुषो न विशीर्यतेऽजः ॥ ४९ ॥<br>
(अनुष्टुप्) <br>
सोऽयं तेऽभिहितस्तात भगवान् विश्वभावनः ।<br>
समासेन हरेर्नान्यद् अन्यस्मात् सदसच्च यत् ॥ ५० ॥<br>
इदं भागवतं नाम यन्मे भगवतोदितम् ।<br>
सङ्ग्रहोऽयं विभूतीनां त्वमेतद् विपुली कुरु ॥ ५१ ॥<br>
राजोवाच <br>
यथा हरौ भगवति नृणां भक्तिर्भविष्यति ।<br>
सर्वात्मन्यखिलाधारे इति सङ्कल्प्य वर्णय ॥ ५२ ॥<br>
मायां वर्णयतोऽमुष्य ईश्वरस्यानुमोदतः ।<br>
शृण्वतः श्रद्धया नित्यं माययाऽऽत्मा न मुह्यति ॥ ५3 ॥<br>
इति श्रीमद्‌भागवते महापुराणे पारमहंस्यां संहितायां <br>
द्वितीयस्कंधे सप्तमोऽध्यायः ॥ ७ ॥<br>
