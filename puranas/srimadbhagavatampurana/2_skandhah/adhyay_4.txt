<br>
सूत उवाच ।<br>
वैयासकेरिति वचः तत्त्वनिश्चयमात्मनः ।<br>
उपधार्य मतिं कृष्णे औत्तरेयः सतीं व्यधात् ॥ १ ॥<br>
आत्मजायासुतागार पशुद्रविणबन्धुषु ।<br>
राज्ये चाविकले नित्यं विरूढां ममतां जहौ ॥ २ ॥<br>
पप्रच्छ चेममेवार्थं यन्मां पृच्छथ सत्तमाः ।<br>
कृष्णानुभावश्रवणे श्रद्दधानो महामनाः ॥ ३ ॥<br>
संस्थां विज्ञाय सन्न्यस्य कर्म त्रैवर्गिकं च यत् ।<br>
वासुदेवे भगवति आत्मभावं दृढं गतः ॥ ४ ॥<br>
राजोवाच ॥ <br>
समीचीनं वचो ब्रह्मन् सर्वज्ञस्य तवानघ ।<br>
तमो विशीर्यते मह्यं हरेः कथयतः कथाम् ॥ ५ ॥<br>
भूय एव विवित्सामि भगवान् आत्ममायया ।<br>
यथेदं सृजते विश्वं दुर्विभाव्यमधीश्वरैः ॥ ६ ॥<br>
यथा गोपायति विभुः यथा संयच्छते पुनः ।<br>
यां यां शक्तिमुपाश्रित्य पुरुशक्तिः परः पुमान् ।<br>
आत्मानं क्रीडयन्क्रीडन् करोति विकरोति च ॥ ७ ॥<br>
नूनं भगवतो ब्रह्मन् हरेरद्‍भुतकर्मणः ।<br>
दुर्विभाव्यमिवाभाति कविभिश्चापि चेष्टितम् ॥ ८ ॥<br>
यथा गुणांस्तु प्रकृतेः युगपत् क्रमशोऽपि वा ।<br>
बिभर्ति भूरिशस्त्वेकः कुर्वन् कर्माणि जन्मभिः ॥ ९ ॥<br>
विचिकित्सितमेतन्मे ब्रवीतु भगवान् यथा ।<br>
शाब्दे ब्रह्मणि निष्णातः परस्मिंश्च भवान्खलु ॥ १० ॥<br>
सूत उवाच ।<br>
इत्युपामंत्रितो राज्ञा गुणानुकथने हरेः ।<br>
हृषीकेशं अनुस्मृत्य प्रतिवक्तुं प्रचक्रमे ॥ ११ ॥<br>
श्रीशुक उवाच ।<br>
नमः परस्मै पुरुषाय भूयसे <br>
&nbsp;&nbsp;&nbsp;&nbsp;सदुद्‍भवस्थाननिरोधलीलया ।<br>
गृहीतशक्तित्रितयाय देहिनां <br>
&nbsp;&nbsp;&nbsp;&nbsp;अंतर्भवायानुपलक्ष्यवर्त्मने ॥ १२ ॥<br>
भूयो नमः सद्‌वृजिनच्छिदेऽसतां <br>
&nbsp;&nbsp;&nbsp;&nbsp;असंभवायाखिलसत्त्वमूर्तये ।<br>
पुंसां पुनः पारमहंस्य आश्रमे <br>
&nbsp;&nbsp;&nbsp;&nbsp;व्यवस्थितानामनुमृग्यदाशुषे ॥ १३ ॥<br>
नमो नमस्तेऽस्त्वृषभाय सात्वतां <br>
&nbsp;&nbsp;&nbsp;&nbsp;विदूरकाष्ठाय मुहुः कुयोगिनाम् ।<br>
निरस्तसाम्यातिशयेन राधसा <br>
&nbsp;&nbsp;&nbsp;&nbsp;स्वधामनि ब्रह्मणि रंस्यते नमः ॥ १४ ॥<br>
यत्कीर्तनं यत्स्मरणं यदीक्षणं <br>
&nbsp;&nbsp;&nbsp;&nbsp;यद् वंदनं यच्छ्रवणं यदर्हणम् ।<br>
लोकस्य सद्यो विधुनोति कल्मषं <br>
&nbsp;&nbsp;&nbsp;&nbsp;तस्मै सुभद्रश्रवसे नमो नमः ॥ १५ ॥<br>
विचक्षणा यच्चरणोपसादनात् <br>
&nbsp;&nbsp;&nbsp;&nbsp;सङ्गं व्युदस्योभयतोऽन्तरात्मनः ।<br>
विन्दन्ति हि ब्रह्मगतिं गतक्लमाः <br>
&nbsp;&nbsp;&nbsp;&nbsp;तस्मै सुभद्रश्रवसे नमो नमः ॥ १६ ॥<br>
तपस्विनो दानपरा यशस्विनो <br>
&nbsp;&nbsp;&nbsp;&nbsp;मनस्विनो मंत्रविदः सुमङ्गलाः ।<br>
क्षेमं न विन्दन्ति विना यदर्पणं <br>
&nbsp;&nbsp;&nbsp;&nbsp;तस्मै सुभद्रश्रवसे नमो नमः ॥ १७ ॥<br>
किरातहूणान्ध्रपुलिन्दपुल्कशा <br>
&nbsp;&nbsp;&nbsp;&nbsp;आभीरकङ्का यवनाः खसादयः ।<br>
येऽन्ये च पापा यदपाश्रयाश्रयाः <br>
&nbsp;&nbsp;&nbsp;&nbsp;शुध्यन्ति तस्मै प्रभविष्णवे नमः ॥ १८ ॥<br>
स एष आत्मात्मवतामधीश्वरः <br>
&nbsp;&nbsp;&nbsp;&nbsp;त्रयीमयो धर्ममयस्तपोमयः ।<br>
गतव्यलीकैरजशङ्करादिभिः <br>
&nbsp;&nbsp;&nbsp;&nbsp;वितर्क्यलिङ्गो भगवान्प्रसीदताम् ॥ १९ ॥<br>
श्रियः पतिर्यज्ञपतिः प्रजापतिः <br>
&nbsp;&nbsp;&nbsp;&nbsp;धियां पतिर्लोकपतिर्धरापतिः ।<br>
पतिर्गतिश्चान्धकवृष्णिसात्वतां <br>
&nbsp;&nbsp;&nbsp;&nbsp;प्रसीदतां मे भगवान् सतां पतिः ॥ २० ॥<br>
यदङ्घ्र्यभिध्यानसमाधिधौतया <br>
&nbsp;&nbsp;&nbsp;&nbsp;धियानुपश्यन्ति हि तत्त्वमात्मनः ।<br>
वदन्ति चैतत् कवयो यथारुचं <br>
&nbsp;&nbsp;&nbsp;&nbsp;स मे मुकुंदो भगवान् प्रसीदताम् ॥ २१ ॥<br>
प्रचोदिता येन पुरा सरस्वती <br>
&nbsp;&nbsp;&nbsp;&nbsp;वितन्वताऽजस्य सतीं स्मृतिं हृदि ।<br>
स्वलक्षणा प्रादुरभूत् किलास्यतः <br>
&nbsp;&nbsp;&nbsp;&nbsp;स मे ऋषीणां ऋषभः प्रसीदताम् ॥ २२ ॥<br>
भूतैर्महद्‌भिर्य इमाः पुरो विभुः <br>
&nbsp;&nbsp;&nbsp;&nbsp;निर्माय शेते यदमूषु पूरुषः ।<br>
भुङ्क्ते गुणान् षोडश षोडशात्मकः <br>
&nbsp;&nbsp;&nbsp;&nbsp;सोऽलङ्कृषीष्ट भगवान् वचांसि मे ॥ २३ ॥<br>
नमस्तस्मै भगवते वासुदेवाय वेधसे ।<br>
पपुर्ज्ञानमयं सौम्या यन्मुखाम्बुरुहासवम् ॥ २४ ॥<br>
एतद् एवात्मभू राजन् नारदाय विपृच्छते ।<br>
वेदगर्भोऽभ्यधात् साक्षाद् यदाह हरिरात्मनः ॥ २५ ॥<br>
इति श्रीमद्‌भागवते महापुराणे पारमहंस्यां संहितायां <br>
द्वितीयस्कंधे चतुर्थोऽध्यायः ॥ ४ ॥<br>
