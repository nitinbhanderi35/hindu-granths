ब्रह्मोवाच ।<br>
वाचां वह्नेर्मुखं क्षेत्रं छन्दसां सप्त धातवः ।<br>
हव्यकव्यामृत अन्नानां जिह्वा सर्व रसस्य च ॥ १ ॥<br>
सर्वा असूनां च वायोश्च तत् नासे परमायणे ।<br>
अश्विनोः ओषधीनां च घ्राणो मोद प्रमोदयोः ॥ २ ॥<br>
रूपाणां तेजसां चक्षुः दिवः सूर्यस्य चाक्षिणी ।<br>
कर्णौ दिशां च तीर्थानां श्रोत्रं आकाश शब्दयोः ।<br>
तद्‍गात्रं वस्तुसाराणां सौभगस्य च भाजनम् ॥ ३ ॥<br>
त्वगस्य स्पर्शवायोश्च सर्व मेधस्य चैव हि ।<br>
रोमाणि उद्‌भिज्ज जातीनां यैर्वा यज्ञस्तु सम्भृतः ॥ ४ ॥<br>
केश श्मश्रु नखान्यस्य शिलालोहाभ्र विद्युताम् ।<br>
बाहवो लोकपालानां प्रायशः क्षेमकर्मणाम् ॥ ५ ॥<br>
विक्रमो भूर्भुवःस्वश्च क्षेमस्य शरणस्य च ।<br>
सर्वकाम वरस्यापि हरेश्चरण आस्पदम् ॥ ६ ॥<br>
अपां वीर्यस्य सर्गस्य पर्जन्यस्य प्रजापतेः ।<br>
पुंसः शिश्न उपस्थस्तु प्रजात्यानन्द निर्वृतेः ॥ ७ ॥<br>
पायुर्यमस्य मित्रस्य परिमोक्षस्य नारद ।<br>
हिंसाया निर्‌ऋतेर्मृत्यो निरयस्य गुदः स्मृतः ॥ ८ ॥<br>
पराभूतेः अधर्मस्य तमसश्चापि पश्चिमः ।<br>
नाड्यो नदनदीनां च गोत्राणां अस्थिसंहतिः ॥ ९ ॥<br>
अव्यक्त रससिन्धूनां भूतानां निधनस्य च ।<br>
उदरं विदितं पुंसो हृदयं मनसः पदम् ॥ १० ॥<br>
धर्मस्य मम तुभ्यं च कुमाराणां भवस्य च ।<br>
विज्ञानस्य च सत्त्वस्य परस्याऽऽत्मा परायणम् ॥ ११ ॥<br>
अहं भवान् भवश्चैव त इमे मुनयोऽग्रजाः ।<br>
सुरासुरनरा नागाः खगा मृगसरीसृपाः ॥ १२ ॥<br>
गन्धर्वाप्सरसो यक्षा रक्षोभूतगणोरगाः ।<br>
पशवः पितरः सिद्धा विद्याध्राश्चारणा द्रुमाः ॥ १३ ॥<br>
अन्ये च विविधा जीवाः जल स्थल नभौकसः ।<br>
ग्रह ऋक्ष केतवस्ताराः तडितः स्तनयित्‍नवः ॥ १४ ॥<br>
सर्वं पुरुष एवेदं भूतं भव्यं भवच्च यत् ।<br>
तेनेदं आवृतं विश्वं वितस्तिं अधितिष्ठति ॥ १५ ॥<br>
स्वधिष्ण्यं प्रतपन् प्राणो बहिश्च प्रतपत्यसौ ।<br>
एवं विराजं प्रतपन् तपत्यन्तः बहिः पुमान् ॥ १६ ॥<br>
सोऽमृतस्याभयस्येशो मर्त्यं अन्नं यदत्यगात् ।<br>
महिमा एष ततो ब्रह्मन् पुरुषस्य दुरत्ययः ॥ १७ ॥<br>
पादेषु सर्वभूतानि पुंसः स्थितिपदो विदुः ।<br>
अमृतं क्षेममभयं त्रिमूर्ध्नोऽधायि मूर्धसु ॥ १८ ॥<br>
पादास्त्रयो बहिश्चासन् अप्रजानां य आश्रमाः ।<br>
अन्तः त्रिलोक्यास्त्वपरो गृहमेधोऽबृहद्व्रतः ॥ १९ ॥<br>
सृती विचक्रमे विश्वङ् साशनानशने उभे ।<br>
यद् अविद्या च विद्या च पुरुषस्तु उभयाश्रयः ॥ २० ॥<br>
यस्माद् अण्डं विराड् जज्ञे भूतेन्द्रिय गुणात्मकः ।<br>
तद् द्रव्यं अत्यगाद् विश्वं गोभिः सूर्य इवाऽतपन् ॥ २१ ॥<br>
यदास्य नाभ्यान्नलिनाद् अहं आसं महात्मनः ।<br>
नाविंदं यज्ञसम्भारान् पुरुषा अवयवात् ऋते ॥ २२ ॥<br>
तेषु यज्ञस्य पशवः सवनस्पतयः कुशाः ।<br>
इदं च देवयजनं कालश्चोरु गुणान्वितः ॥ २३ ॥<br>
वस्तूनि ओषधयः स्नेहा रस-लोह-मृदो जलम् ।<br>
ऋचो यजूंषि सामानि चातुर्होत्रं च सत्तम ॥ २४ ॥<br>
नामधेयानि मंत्राश्च दक्षिणाश्च व्रतानि च ।<br>
देवतानुक्रमः कल्पः सङ्कल्पः तन्त्रमेव च ॥ २५ ॥<br>
गतयो मतयश्चैव प्रायश्चित्तं समर्पणम् ।<br>
पुरुषा अवयवैः एते संभाराः संभृता मया ॥ २६ ॥<br>
इति संभृतसंभारः पुरुषा अवयवैः अहम् ।<br>
तमेव पुरुषं यज्ञं तेनैवायजमीश्वरम् ॥ २७ ॥<br>
ततस्ते भ्रातर इमे प्रजानां पतयो नव ।<br>
अयजन् व्यक्तमव्यक्तं पुरुषं सुसमाहिताः ॥ २८ ॥<br>
ततश्च मनवः काले ईजिरे ऋषयोऽपरे ।<br>
पितरो विबुधा दैत्या मनुष्याः क्रतुभिर्विभुम् ॥ २९ ॥<br>
नारायणे भगवति तदिदं विश्वमाहितम् ।<br>
गृहीत माया उरुगुणः सर्गादौ अगुणः स्वतः ॥ ३० ॥<br>
सृजामि तन्नियुक्तोऽहं हरो हरति तद्वशः ।<br>
विश्वं पुरुषरूपेण परिपाति त्रिशक्तिधृक् ॥ ३१ ॥<br>
इति तेऽभिहितं तात यथेदं अनुपृच्छसि ।<br>
न अन्यत् भगवतः किञ्चिद् भाव्यं सद्-असदात्मकम् ॥ ३२ ॥<br>
न भारती मेऽङ्ग मृषोपलक्ष्यते<br>
&nbsp;&nbsp;&nbsp;&nbsp;न वै क्वचिन्मे मनसो मृषा गतिः ।<br>
न मे हृषीकाणि पतन्त्यसत्पथे<br>
&nbsp;&nbsp;&nbsp;&nbsp;यन्मे हृदौत्कण्ठ्ययवता धृतो हरिः ॥ ३३ ॥<br>
सोऽहं समाम्नायमयः तपोमयः<br>
&nbsp;&nbsp;&nbsp;&nbsp;प्रजापतीनां अभिवन्दितः पतिः ।<br>
आस्थाय योगं निपुणं समाहितः<br>
&nbsp;&nbsp;&nbsp;&nbsp;तं नाध्यगच्छं यत आत्मसंभवः ॥ ३४ ॥<br>
नतोऽस्म्यहं तच्चरणं समीयुषां<br>
&nbsp;&nbsp;&nbsp;&nbsp;भवच्छिदं स्वस्त्ययनं सुमङ्गलम् ।<br>
यो ह्यात्ममायाविभवं स्म पर्यगाद्<br>
&nbsp;&nbsp;&nbsp;&nbsp;यथा नभः स्वान्तमथापरे कुतः ॥ ३५ ॥<br>
नाहं न यूयं यदृतां गतिं विदुः<br>
&nbsp;&nbsp;&nbsp;&nbsp;न वामदेवः किमुतापरे सुराः ।<br>
तन्मायया मोहितबुद्धयस्त्विदं<br>
&nbsp;&nbsp;&nbsp;&nbsp;विनिर्मितं चात्मसमं विचक्ष्महे ॥ ३६ ॥<br>
यस्यावतारकर्माणि गायंति ह्यस्मदादयः ।<br>
न यं विदंति तत्त्वेन तस्मै भगवते नमः ॥ ३७ ॥<br>
स एष आद्यः पुरुषः कल्पे कल्पे सृजत्यजः ।<br>
आत्मा आत्मनि आत्मनाऽऽत्मानं, स संयच्छति पाति च ॥ ३८ ॥<br>
विशुद्धं केवलं ज्ञानं प्रत्यक् सम्यग् अवस्थितम् ।<br>
सत्यं पूर्णं अनाद्यन्तं निर्गुणं नित्यमद्वयम् ॥ ३९ ॥<br>
ऋषे विदंति मुनयः प्रशान्तात्मेन्द्रियाशयाः ।<br>
यदा तद् एव असत् तर्कैः तिरोधीयेत विप्लुतम् ॥ ४० ॥<br>
आद्योऽवतारः पुरुषः परस्य<br>
&nbsp;&nbsp;&nbsp;&nbsp;कालः स्वभावः सद्-असन्मनश्च ।<br>
द्रव्यं विकारो गुण इन्द्रियाणि<br>
&nbsp;&nbsp;&nbsp;&nbsp;विराट् स्वराट् स्थास्नु चरिष्णु भूम्नः ॥ ४१ ॥<br>
अहं भवो यज्ञ इमे प्रजेशा<br>
&nbsp;&nbsp;&nbsp;&nbsp;दक्षादयो ये भवदादयश्च ।<br>
स्वर्लोकपालाः खगलोकपाला<br>
&nbsp;&nbsp;&nbsp;&nbsp;नृलोकपालाः तललोकपालाः ॥ ४२ ॥<br>
गन्धर्वविद्याधरचारणेशा<br>
&nbsp;&nbsp;&nbsp;&nbsp;ये यक्षरक्षोरग नागनाथाः ।<br>
ये वा ऋषीणां ऋषभाः पितॄणां<br>
&nbsp;&nbsp;&nbsp;&nbsp;दैत्येन्द्रसिद्धेश्वरदानवेंद्राः ॥ ४३ ॥<br>
अन्ये च ये प्रेतपिशाचभूत<br>
&nbsp;&nbsp;&nbsp;&nbsp;कूष्माण्ड यादः मृगपक्षि-अधीशाः ।<br>
यत्किञ्च लोके भगवन् महस्वत्<br>
&nbsp;&nbsp;&nbsp;&nbsp;ओजः सहस्वद् बलवत् क्षमावत् ।<br>
श्रीह्रीविभूत्यात्मवद् अद्‌भुतार्णं<br>
&nbsp;&nbsp;&nbsp;&nbsp;तत्त्वं परं रूपवद् अस्वरूपम् ॥ ४४ ॥<br>
प्राधान्यतो या नृष आमनन्ति<br>
&nbsp;&nbsp;&nbsp;&nbsp;लीलावतारान् पुरुषस्य भूम्नः ।<br>
आपीयतां कर्णकषायशोषान्<br>
&nbsp;&nbsp;&nbsp;&nbsp;अनुक्रमिष्ये त इमान् सुपेशान् ॥ ४५ ॥<br>
इति श्रीमद्‌भागवते महापुराणे पारमहंस्यां संहितायां <br>
द्वितीयस्कंधे षष्ठोऽध्यायः ॥ ६ ॥<br>
