<br>
श्रीशुक उवाच ।<br>
(अनुष्टुप्) <br>
अत्र सर्गो विसर्गश्च स्थानं पोषणमूतयः ।<br>
मन्वन्तरेशानुकथा निरोधो मुक्तिराश्रयः ॥ १ ॥<br>
दशमस्य विशुद्ध्यर्थं नवानामिह लक्षणम् ।<br>
वर्णयन्ति महात्मानः श्रुतेनार्थेन चाञ्जसा ॥ २ ॥<br>
भूतमात्रेन्द्रियधियां जन्म सर्ग उदाहृतः ।<br>
ब्रह्मणो गुणवैषम्यात् विसर्गः पौरुषः स्मृतः ॥ ३ ॥<br>
स्थितिर्वैकुण्ठविजयः पोषणं तदनुग्रहः ।<br>
मन्वन्तराणि सद्धर्म ऊतयः कर्मवासनाः ॥ ४ ॥<br>
अवतारानुचरितं हरेश्चास्यानुवर्तिनाम् ।<br>
पुंसां ईशकथाः प्रोक्ता नानाख्यान उपबृंहिताः ॥ ५ ॥<br>
निरोधोऽस्यानुशयनं आत्मनः सह शक्तिभिः ।<br>
मुक्तिः हित्वान्यथा रूपं स्वरूपेण व्यवस्थितिः ॥ ॥ ६ ॥<br>
आभासश्च निरोधश्च यतश्चाध्यवसीयते ।<br>
स आश्रयः परं ब्रह्म परमात्मेति शब्द्यते ॥ ७ ॥<br>
योऽध्यात्मिकोऽयं पुरुषः सोऽसौ एवाधिदैविकः ।<br>
यः तत्र उभय विच्छेदः स स्मृतोह्याधिभौतिकः ॥ ८ ॥<br>
एकं एकतराभावे यदा न उपलभामहे ।<br>
त्रितयं तत्र यो वेद स आत्मा स्वाश्रयाश्रयः ॥ ९ ॥<br>
पुरुषोऽण्डं विनिर्भिद्य यदाऽसौ स विनिर्गतः ।<br>
आत्मनोऽयनमन्विच्छन् अपः अस्राक्षीच्छुचिः शुचीः ॥ १० ॥<br>
तास्ववात्सीत् स्वसृष्टासु सहस्रं परिवत्सरान् ।<br>
तेन नारायणो नाम यदापः पुरुषोद्‍भवाः ॥ ११ ॥<br>
द्रव्यं कर्म च कालश्च स्वभावो जीव एव च ।<br>
यदनुग्रहतः सन्ति न सन्ति यद् उपेक्षया ॥ १२ ॥<br>
एको नानात्वमन्विच्छन् योगतल्पात् समुत्थितः ।<br>
वीर्यं हिरण्मयं देवो मायया व्यसृजत् त्रिधा ॥ १३ ॥<br>
अधिदैवं अथ अध्यात्मं अधिभूतमिति प्रभुः ।<br>
अथैकं पौरुषं वीर्यं त्रिधा भिद्यत तच्छृणु ॥ १४ ॥<br>
अन्तः शरीर आकाशात् पुरुषस्य विचेष्टतः ।<br>
ओजः सहो बलं जज्ञे ततः प्राणो महान् असुः ॥ १५ ॥<br>
अनुप्राणन्ति यं प्राणाः प्राणन्तं सर्वजन्तुषु ।<br>
अपानंतं अपानन्ति नरदेवं इवानुगाः ॥ १६ ॥<br>
प्राणेन आक्षिपता क्षुत् तृड् अन्तरा जायते विभोः ।<br>
पिपासतो जक्षतश्च प्राङ् मुखं निरभिद्यत ॥ १७ ॥<br>
मुखतः तालु निर्भिन्नं जिह्वा तत्र उपजायते ।<br>
ततो नानारसो जज्ञे जिह्वया योऽधिगम्यते ॥ १८ ॥<br>
विवक्षोर्मुखतो भूम्नो वह्निर्वाग् व्याहृतं तयोः ।<br>
जले वै तस्य सुचिरं निरोधः समजायत ॥ १९ ॥<br>
नासिके निरभिद्येतां दोधूयति नभस्वति ।<br>
तत्र वायुः गन्धवहो घ्राणो नसि जिघृक्षतः ॥ २० ॥<br>
यदाऽऽत्मनि निरालोकं आत्मानं च दिदृक्षतः ।<br>
निर्भिन्ने ह्यक्षिणी तस्य ज्योतिः चक्षुः गुणग्रहः ॥ २१ ॥<br>
बोध्यमानस्य ऋषिभिः आत्मनः तत् जिघृक्षतः ।<br>
कर्णौ च निरभिद्येतां दिशः श्रोत्रं गुणग्रहः ॥ २२ ॥<br>
वस्तुनो मृदुकाठिन्य लघुगुर्वोष्ण शीतताम् ।<br>
जिघृक्षतः त्वङ् निर्भिन्ना तस्यां रोम महीरुहाः ।<br>
तत्र चान्तर्बहिर्वातः त्वचा लब्धगुणो वृतः ॥ २३ ॥<br>
हस्तौ रुरुहतुः तस्य नाना कर्म चिकीर्षया ।<br>
तयोस्तु बलमिन्द्रश्च आदानं उभयाश्रयम् ॥ २४ ॥<br>
गतिं जिगीषतः पादौ रुरुहातेऽभिकामिकाम् ।<br>
पद्‍भ्यां यज्ञः स्वयं हव्यं कर्मभिः क्रियते नृभिः ॥ २५ ॥<br>
निरभिद्यत शिश्नो वै प्रजानन्द अमृतार्थिनः ।<br>
उपस्थ आसीत् कामानां प्रियं तद् उभयाश्रयम् ॥ २६ ॥<br>
उत्सिसृक्षोः धातुमलं निरभिद्यत वै गुदम् ।<br>
ततः पायुस्ततो मित्र उत्सर्ग उभयाश्रयः ॥ २७ ॥<br>
आसिसृप्सोः पुरः पुर्या नाभिद्वारं अपानतः ।<br>
तत्र अपानः ततो मृत्युः पृथक्त्वं उभयाश्रयम् ॥ २८ ॥<br>
आदित्सोः अन्नपानानां आसन् कुक्ष्यन्न नाडयः ।<br>
नद्यः समुद्राश्च तयोः तुष्टिः पुष्टिः तदाश्रये ॥ २९ ॥<br>
निदिध्यासोः आत्ममायां हृदयं निरभिद्यत ।<br>
ततो मनः ततश्चंद्रः सङ्कल्पः काम एव च ॥ ३० ॥<br>
त्वक् चर्म मांस रुधिर मेदो मज्जास्थि धातवः ।<br>
भूम्यप्तेजोमयाः सप्त प्राणो व्योमाम्बु वायुभिः ॥ ३१ ॥<br>
गुणात्मकान् इंद्रियाणि भूतादि प्रभवा गुणाः ।<br>
मनः सर्व विकारात्मा बुद्धिर्विज्ञानरूपिणी ॥ ३२ ॥<br>
एतद् भगवतो रूपं स्थूलं ते व्याहृतं मया ।<br>
मह्यादिभिश्च आवरणैः अष्टभिः बहिरावृतम् ॥ ३३ ॥<br>
अतः परं सूक्ष्मतमं अव्यक्तं निर्विशेषणम् ।<br>
अनादिमध्यनिधनं नित्यं वाङ् मनसः परम् ॥ ३४ ॥<br>
अमुनी भगवद् रूपे मया ते ह्यनुवर्णिते ।<br>
उभे अपि न गृह्णन्ति मायासृष्टे विपश्चितः ॥ ३५ ॥<br>
स वाच्य वाचकतया भगवान् ब्रह्मरूपधृक् ।<br>
नामरूपक्रिया धत्ते सकर्माकर्मकः परः ॥ ३६ ॥<br>
प्रजापतीन् मनून् देवान् ऋषीन् पितृगणान् पृथक् ।<br>
सिद्धचारणगन्धर्वान् विद्याध्रासुर गुह्यकान् ॥ ३७ ॥<br>
किन्नराप्सरसो नागान् सर्पान् किम्पुरुषोरगान् ।<br>
मातृरक्षःपिशाचांश्च प्रेतभूतविनायकान् ॥ ३८ ॥<br>
कूष्माण्दोन्माद वेतालान् यातुधानान् ग्रहानपि ।<br>
खगान् मृगान् पशून् वृक्षान् गिरीन् नृप सरीसृपान् ॥ ३९ ॥<br>
द्विविधाश्चतुर्विधा येऽन्ये जल स्थल वनौकसः ।<br>
कुशला-अकुशला मिश्राः कर्मणां गतयस्त्विमाः ॥ ४० ॥<br>
सत्त्वं रजस्तम इति तिस्रः सुर-नृ-नारकाः ।<br>
तत्राप्येकैकशो राजन् भिद्यन्ते गतयस्त्रिधा ।<br>
यद् एकैकतरोऽन्याभ्यां स्वभाव उपहन्यते ॥ ४१ ॥<br>
स एवेदं जगद्धाता भगवान् धर्मरूपधृक् ।<br>
पुष्णाति स्थापयन् विश्वं तिर्यङ्नरसुरादिभिः ॥ ४२ ॥<br>
ततः कालाग्निरुद्रात्मा यत्सृष्टं इदमात्मनः ।<br>
सं नियच्छति तत्काले घनानीकं इवानिलः ॥ ४३ ॥<br>
इत्थं भावेन कथितो भगवान् भगवत्तमः ।<br>
न इत्थं भावेन हि परं द्रष्टुं अर्हन्ति सूरयः ॥ ४४ ॥<br>
नास्य कर्मणि जन्मादौ परस्य अनुविधीयते ।<br>
कर्तृत्वप्रतिषेधार्थं माययारोपितं हि तत् ॥ ४५ ॥<br>
अयं तु ब्रह्मणः कल्पः सविकल्प उदाहृतः ।<br>
विधिः साधारणो यत्र सर्गाः प्राकृतवैकृताः ॥ ४६ ॥<br>
परिमाणं च कालस्य कल्पलक्षण विग्रहम् ।<br>
यथा पुरस्ताद् व्याख्यास्ये पाद्मं कल्पमथो श्रृणु ॥ ४७ ॥<br>
शौनक उवाच ।<br>
यदाह नो भवान् सूत क्षत्ता भागवतोत्तमः ।<br>
चचार तीर्थानि भुवः त्यक्त्वा बंधून् सु-दुस्त्यजान् ॥ ४८ ॥<br>
क्षत्तुः कौशारवेः तस्य संवादोऽध्यात्मसंश्रितः ।<br>
यद्वा स भगवान् तस्मै पृष्टः तत्त्वं उवाच ह ॥ ४९ ॥<br>
ब्रूहि नः तद् इदं सौम्य विदुरस्य विचेष्टितम् ।<br>
बन्धुत्याग निमित्तं च यथैव आगतवान् पुनः ॥ ५० ॥<br>
सूत उवाच ।<br>
राज्ञा परीक्षिता पृष्टो यद् अवोचत् महामुनिः ।<br>
तद्वोऽभिधास्ये श्रृणुत राज्ञः प्रश्नानुसारतः ॥ ५१ ॥<br>
इति श्रीमद्‌भागवते महापुराणे पारमहंस्यां संहितायां <br>
द्वितीयस्कंधे दशमोऽध्यायः ॥ १० ॥<br>
