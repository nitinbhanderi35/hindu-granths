<br>
राजोवाच ।<br>
(अनुष्टुप्) <br>
ब्रह्मणा चोदितो ब्रह्मन् गुणाख्यानेऽगुणस्य च ।<br>
यस्मै यस्मै यथा प्राह नारदो देवदर्शनः ॥ १ ॥<br>
एतत् वेदितुमिच्छामि तत्त्वं तत्त्वविदां वर ।<br>
हरेरद्‍भुतवीर्यस्य कथा लोकसुमङ्गलाः ॥ २ ॥<br>
कथयस्व महाभाग यथाऽहं अखिलात्मनि ।<br>
कृष्णे निवेश्य निःसङ्गं मनस्त्यक्ष्ये कलेवरम् ॥ ३ ॥<br>
शृण्वतः श्रद्धया नित्यं गृणतश्च स्वचेष्टितम् ।<br>
कालेन नातिदीर्घेण भगवान्विशते हृदि ॥ ४ ॥<br>
प्रविष्टः कर्णरन्ध्रेण स्वानां भावसरोरुहम् ।<br>
धुनोति शमलं कृष्णः सलिलस्य यथा शरत् ॥ ५ ॥<br>
धौतात्मा पुरुषः कृष्ण पादमूलं न मुञ्चति ।<br>
मुक्तसर्वपरिक्लेशः पान्थः स्वशरणं यथा ॥ ६ ॥<br>
यदधातुमतो ब्रह्मन्देहारम्भोऽस्य धातुभिः ।<br>
यदृच्छया हेतुना वा भवन्तो जानते यथा ॥ ७ ॥<br>
आसीद् यदुदरात्पद्मं लोकसंस्थानलक्षणम् ।<br>
यावानयं वै पुरुष इयत्तावयवैः पृथक् ।<br>
तावानसाविति प्रोक्तः संस्थावयववानिव ॥ ८ ॥<br>
अजः सृजति भूतानि भूतात्मा यदनुग्रहात् ।<br>
ददृशे येन तद् रूपं नाभिपद्मसमुद्‍भवः ॥ ९ ॥<br>
स चाऽपि यत्र पुरुषो विश्वस्थित्युद्‍भवाप्ययः ।<br>
मुक्त्वाऽऽत्ममायां मायेशः शेते सर्वगुहाशयः ॥ १० ॥<br>
पुरुषावयवैर्लोकाः सपालाः पूर्वकल्पिताः ।<br>
लोकैरमुष्यावयवाः सपालैरिति शुश्रुम ॥ ११ ॥<br>
यावान् कल्पो विकल्पो वा यथा कालोऽनुमीयते ।<br>
भूतभव्यभवच्छब्द आयुर्मानश्च यत् सतः ॥ १२ ॥<br>
कालस्यानुगतिर्या तु लक्ष्यतेऽण्वी बृहत्यपि ।<br>
यावत्यः कर्मगतयो यादृशी द्विजसत्तम ॥ १३ ॥<br>
यस्मिन् कर्मसमावायो यथा येनोपगृह्यते ।<br>
गुणानां गुणिनाश्चैव परिणाममभीप्सताम् ॥ १४ ॥<br>
भूपातालककुब्व्योम ग्रहनक्षत्रभूभृताम् ।<br>
सरित्समुद्रद्वीपानां सम्भवश्चैतदोकसाम् ॥ १५ ॥<br>
प्रमाणमण्डकोशस्य बाह्याभ्यन्तरभेदतः ।<br>
महतां चानुचरितं वर्णाश्रमविनिश्चयः ॥ १६ ॥<br>
युगानि युगमानश्च धर्मो यश्च युगे युगे ।<br>
अवतारानुचरितं यदाश्चर्यतमं हरेः ॥ १७ ॥<br>
नृणां साधारणो धर्मः सविशेषश्च यादृशः ।<br>
श्रेणीनां राजर्षीणाञ्च धर्मः कृच्छ्रेषु जीवताम् ॥ १८ ॥<br>
तत्त्वानां परिसङ्ख्यानं लक्षणं हेतुलक्षणम् ।<br>
पुरुषाराधनविधिः योगस्याध्यात्मिकस्य च ॥ १९ ॥<br>
योगेश्वरैश्वर्यगतिः लिङ्गभङ्गस्तु योगिनाम् ।<br>
वेदोपवेदधर्माणां इतिहासपुराणयोः ॥ २० ॥<br>
सम्प्लवः सर्वभूतानां विक्रमः प्रतिसङ्क्रमः ।<br>
इष्टापूर्तस्य काम्यानां त्रिवर्गस्य च यो विधिः ॥ २१ ॥<br>
यश्चानुशायिनां सर्गः पाषण्डस्य च सम्भवः ।<br>
आत्मनो बन्धमोक्षौ च व्यवस्थानं स्वरूपतः ॥ २२ ॥<br>
यथात्मतन्त्रो भगवान् विक्रीडत्यात्ममायया ।<br>
विसृज्य वा यथा मायां उदास्ते साक्षिवद्विभुः ॥ २३ ॥<br>
सर्वमेतच्च भगवन् पृच्छतो मेऽनुपूर्वशः ।<br>
तत्त्वतोऽर्हस्युदाहर्तुं प्रपन्नाय महामुने ॥ २४ ॥<br>
अत्र प्रमाणं हि भवान् परमेष्ठी यथात्मभूः ।<br>
अपरे चानुतिष्ठन्ति पूर्वेषां पूर्वजैः कृतम् ॥ २५ ॥<br>
न मेऽसवः परायन्ति ब्रह्मन् अनशनादमी ।<br>
पिबतोऽच्युतपीयूषं अन्यत्र कुपिताद् द्विजात् ॥ २६ ॥<br>
श्रीसूत उवाच <br>
स उपामन्त्रितो राज्ञा कथायामिति सत्पतेः ।<br>
ब्रह्मरातो भृशं प्रीतो विष्णुरातेन संसदि ॥ २७ ॥<br>
प्राह भागवतं नाम पुराणं ब्रह्मसम्मितम् ।<br>
ब्रह्मणे भगवत्प्रोक्तं ब्रह्मकल्प उपागते ॥ २८ ॥<br>
यद्यत् परीक्षिदृषभः पाण्डूनामनुपृच्छति ।<br>
आनुपूर्व्येण तत्सर्वं आख्यातुमुपचक्रमे ॥ २९ ॥<br>
इति श्रीमद्‌भागवते महापुराणे पारमहंस्यां संहितायां <br>
द्वितीयस्कंधे अष्टमोऽध्यायः ॥ ८ ॥<br>
