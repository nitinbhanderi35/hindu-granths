<br>
श्रीशुक उवाच ।<br>
वरीयान् एष ते प्रश्नः कृतो लोकहितं नृप ।<br>
आत्मवित् सम्मतः पुंसां श्रोतव्यादिषु यः परः ॥ १ ॥<br>
श्रोतव्यादीनि राजेन्द्र नृणां सन्ति सहस्रशः ।<br>
अपश्यतां आत्मतत्त्वं गृहेषु गृहमेधिनाम् ॥ २ ॥<br>
निद्रया ह्रियते नक्तं व्यवायेन च वा वयः ।<br>
दिवा चार्थेहया राजन् कुटुंबभरणेन वा ॥ ३ ॥<br>
देहापत्यकलत्रादिषु आत्मसैन्येष्वसत्स्वपि ।<br>
तेषां प्रमत्तो निधनं पश्यन्नपि न पश्यति ॥ ४ ॥<br>
तस्माद्‍भारत सर्वात्मा भगवान् ईश्वरो हरिः ।<br>
श्रोतव्यः कीर्तितव्यश्च स्मर्तव्यश्चेच्छताभयम् ॥ ५ ॥<br>
एतावान् सांख्ययोगाभ्यां स्वधर्मपरिनिष्ठया ।<br>
जन्मलाभः परः पुंसां अंते नारायणस्मृतिः ॥ ६ ॥<br>
प्रायेण मुनयो राजन् निवृत्ता विधिषेधतः ।<br>
नैर्गुण्यस्था रमंते स्म गुणानुकथने हरेः ॥ ७ ॥<br>
इदं भागवतं नाम पुराणं ब्रह्मसम्मितम् ।<br>
अधीतवान् द्वापरादौ पितुर्द्वैपायनादहम् ॥ ८ ॥<br>
परिनिष्ठितोऽपि नैर्गुण्य उत्तमश्लोकलीलया ।<br>
गृहीतचेता राजर्षे आख्यानं यत् अधीतवान् ॥ ९ ॥<br>
तदहं तेऽभिधास्यामि महापौरुषिको भवान् ।<br>
यस्य श्रद्दधतामाशु स्यान् मुकुंदे मतिः सती ॥ १० ॥<br>
एतन्निर्विद्यमानानां इच्छतां अकुतोभयम् ।<br>
योगिनां नृप निर्णीतं हरेर्नामानुकीर्तनम् ॥ ११ ॥<br>
किं प्रमत्तस्य बहुभिः परोक्षैर्हायनैरिह ।<br>
वरं मुहूर्तं विदितं घटते श्रेयसे यतः ॥ १२ ॥<br>
खट्वाङ्गो नाम राजर्षिः ज्ञात्वेयत्तामिहायुषः ।<br>
मुहूर्तात् सर्वं उत्सृज्य गतवान् अभयं हरिम् ॥ १३ ॥<br>
तवाप्येतर्हि कौरव्य सप्ताहं जीवितावधिः ।<br>
उपकल्पय तत्सर्वं तावद् यद् सांपरायिकम् ॥ १४ ॥<br>
अंतकाले तु पुरुष आगते गतसाध्वसः ।<br>
छिन्द्याद् असङ्गशस्त्रेण स्पृहां देहेऽनु ये च तम् ॥ १५ ॥<br>
गृहात् प्रव्रजितो धीरः पुण्यतीर्थजलाप्लुतः ।<br>
शुचौ विविक्त आसीनो विधिवत् कल्पितासने ॥ १६ ॥<br>
अभ्यसेन् मनसा शुद्धं त्रिवृद् ब्रह्माक्षरं परम् ।<br>
मनो यच्छेज्जितश्वासो ब्रह्मबीजं अविस्मरन् ॥ १७ ॥<br>
नियच्छेद् विषयेभ्योऽक्षान् मनसा बुद्धिसारथिः ।<br>
मनः कर्मभिराक्षिप्तं शुभार्थे धारयेत् धिया ॥ १८ ॥<br>
तत्रैकावयवं ध्यायेत् अव्युच्छिन्नेन चेतसा ।<br>
मनो निर्विषयं युक्त्वा ततः किञ्चन न स्मरेत् ।<br>
पदं तत्परमं विष्णोः मनो यत्र प्रसीदति ॥ १९ ॥<br>
रजस्तमोभ्यां आक्षिप्तं विमूढं मन आत्मनः ।<br>
यच्छेद्धारणया धीरो हंति या तत्कृतं मलम् ॥ २० ॥<br>
यस्यां सन्धार्यमाणायां योगिनो भक्तिलक्षणः ।<br>
आशु संपद्यते योग आश्रयं भद्रमीक्षतः ॥ २१ ॥<br>
राजोवाच ॥ <br>
यथा सन्धार्यते ब्रह्मन् धारणा यत्र सम्मता ।<br>
यादृशी वा हरेदाशु पुरुषस्य मनोमलम् ॥ २२ ॥<br>
श्रीशुक उवाच ।<br>
जितासनो जितश्वासो जितसङ्गो जितेंद्रियः ।<br>
स्थूले भगवतो रूपे मनः सन्धारयेद् धिया ॥ २३ ॥<br>
विशेषस्तस्य देहोऽयं स्थविष्ठश्च स्थवीयसाम् ।<br>
यत्रेदं दृश्यते विश्वं भूतं भव्यं भवच्च सत् ॥ २४ ॥<br>
अण्डकोशे शरीरेऽस्मिन् सप्तावरणसंयुते ।<br>
वैराजः पुरुषो योऽसौ भगवान् धारणाश्रयः ॥ २५ ॥<br>
पातालमेतस्य हि पादमूलं<br>
&nbsp;&nbsp;&nbsp;&nbsp;पठंति पार्ष्णिप्रपदे रसातलम् ।<br>
महातलं विश्वसृजोऽथ गुल्फौ<br>
&nbsp;&nbsp;&nbsp;&nbsp;तलातलं वै पुरुषस्य जङ्घे ॥ २६ ॥<br>
द्वे जानुनी सुतलं विश्वमूर्तेः<br>
&nbsp;&nbsp;&nbsp;&nbsp;ऊरुद्वयं वितलं चातलं च ।<br>
महीतलं तज्जघनं महीपते<br>
&nbsp;&nbsp;&nbsp;&nbsp;नभस्तलं नाभिसरो गृणन्ति ॥ २७ ॥<br>
उरःस्थलं ज्योतिरनीकमस्य<br>
&nbsp;&nbsp;&nbsp;&nbsp;ग्रीवा महर्वदनं वै जनोऽस्य ।<br>
तपो रराटीं विदुरादिपुंसः <br>
&nbsp;&nbsp;&nbsp;&nbsp;सत्यं तु शीर्षाणि सहस्रशीर्ष्णः ॥ २८ ॥<br>
इन्द्रादयो बाहव आहुरुस्राः<br>
&nbsp;&nbsp;&nbsp;&nbsp;कर्णौ दिशः श्रोत्रममुष्य शब्दः ।<br>
नासत्यदस्रौ परमस्य नासे<br>
&nbsp;&nbsp;&nbsp;&nbsp;घ्राणोऽस्य गंधो मुखमग्निरिद्धः ॥ २९ ॥<br>
द्यौरक्षिणी चक्षुरभूत्पतङ्गः<br>
&nbsp;&nbsp;&nbsp;&nbsp;पक्ष्माणि विष्णोरहनी उभे च ।<br>
तद्‍भ्रूविजृम्भः परमेष्ठिधिष्ण्यं<br>
&nbsp;&nbsp;&nbsp;&nbsp;आपोऽस्य तालू रस एव जिह्वा ॥ ३० ॥<br>
छन्दांस्यनन्तस्य शिरो गृणंति<br>
&nbsp;&nbsp;&nbsp;&nbsp;दंष्ट्रा यमः स्नेहकला द्विजानि ।<br>
हासो जनोन्मादकरी च माया<br>
&nbsp;&nbsp;&nbsp;&nbsp;दुरन्तसर्गो यदपाङ्गमोक्षः ॥ ३१ ॥<br>
व्रीडोत्तरौष्ठोऽधर एव लोभो<br>
&nbsp;&nbsp;&nbsp;&nbsp;धर्मः स्तनोऽधर्मपथोऽस्य पृष्ठम् ।<br>
कस्तस्य मेढ्रं वृषणौ च मित्रौ<br>
&nbsp;&nbsp;&nbsp;&nbsp;कुक्षिः समुद्रा गिरयोऽस्थिसङ्घाः ॥ ३२ ॥<br>
नद्योऽस्य नाड्योऽथ तनूरुहाणि<br>
&nbsp;&nbsp;&nbsp;&nbsp;महीरुहा विश्वतनोर्नृपेन्द्र ।<br>
अनन्तवीर्यः श्वसितं मातरिश्वा<br>
&nbsp;&nbsp;&nbsp;&nbsp;गतिर्वयः कर्म गुणप्रवाहः ॥ ३३ ॥<br>
ईशस्य केशान् विदुरम्बुवाहान्<br>
&nbsp;&nbsp;&nbsp;&nbsp;वासस्तु सन्ध्यां कुरुवर्य भूम्नः ।<br>
अव्यक्तमाहुः हृदयं मनश्च<br>
&nbsp;&nbsp;&nbsp;&nbsp;स चन्द्रमाः सर्वविकारकोशः ॥ ३४ ॥<br>
विज्ञानशक्तिं महिमामनन्ति<br>
&nbsp;&nbsp;&nbsp;&nbsp;सर्वात्मनोऽन्तःकरणं गिरित्रम् ।<br>
अश्वाश्वतर्युष्ट्रगजा नखानि<br>
&nbsp;&nbsp;&nbsp;&nbsp;सर्वे मृगाः पशवः श्रोणिदेशे ॥ ३५ ॥<br>
वयांसि तद् व्याकरणं विचित्रं<br>
&nbsp;&nbsp;&nbsp;&nbsp;मनुर्मनीषा मनुजो निवासः ।<br>
गंधर्वविद्याधरचारणाप्सरः<br>
&nbsp;&nbsp;&nbsp;&nbsp;स्वरस्मृतीः असुरानीकवीर्यः ॥ ३६ ॥<br>
ब्रह्माननं क्षत्रभुजो महात्मा<br>
&nbsp;&nbsp;&nbsp;&nbsp;विडूरुरङ्‌घ्रिश्रितकृष्णवर्णः ।<br>
नानाभिधाभीज्यगणोपपन्नो<br>
&nbsp;&nbsp;&nbsp;&nbsp;द्रव्यात्मकः कर्म वितानयोगः ॥ ३७ ॥<br>
इयान् असौ ईश्वरविग्रहस्य<br>
&nbsp;&nbsp;&nbsp;&nbsp;यः सन्निवेशः कथितो मया ते ।<br>
सन्धार्यतेऽस्मिन् वपुषि स्थविष्ठे<br>
&nbsp;&nbsp;&nbsp;&nbsp;मनः स्वबुद्ध्या न यतोऽस्ति किञ्चित् ॥ ३८ ॥<br>
स सर्वधीवृत्त्यनुभूतसर्व<br>
&nbsp;&nbsp;&nbsp;&nbsp;आत्मा यथा स्वप्नजनेक्षितैकः ।<br>
तं सत्यमानंदनिधिं भजेत<br>
&nbsp;&nbsp;&nbsp;&nbsp;नान्यत्र सज्जेद्यत आत्मपातः ॥ ३९ ॥<br>
इति श्रीमद्‌भागवते महापुराणे पारमहंस्यां संहितायां <br>
द्वितीयस्कंधे प्रथमोऽध्यायः ॥ १ ॥<br>
