<br>
श्रीशुक उवाच ।<br>
एवं पुरा धारणयाऽऽत्मयोनिः<br>
&nbsp;&nbsp;&nbsp;&nbsp;नष्टां स्मृतिं प्रत्यवरुध्य तुष्टात् ।<br>
तथा ससर्जेदममोघदृष्टिः<br>
&nbsp;&nbsp;&nbsp;&nbsp;यथाप्ययात् प्राक् व्यवसायबुद्धिः ॥ १ ॥<br>
शाब्दस्य हि ब्रह्मण एष पन्था<br>
&nbsp;&nbsp;&nbsp;&nbsp;यन्नामभिर्ध्यायति धीरपार्थैः ।<br>
परिभ्रमन् तत्र न विन्दतेऽर्थान् <br>
&nbsp;&nbsp;&nbsp;&nbsp;मायामये वासनया शयानः ॥ २ ॥<br>
अतः कविर्नामसु यावदर्थः<br>
&nbsp;&nbsp;&nbsp;&nbsp;स्याद् अप्रमत्तो व्यवसायबुद्धिः ।<br>
सिद्धेऽन्यथार्थे न यतेत तत्र<br>
&nbsp;&nbsp;&nbsp;&nbsp;परिश्रमं तत्र समीक्षमाणः ॥ ३ ॥<br>
सत्यां क्षितौ किं कशिपोः प्रयासैः<br>
&nbsp;&nbsp;&nbsp;&nbsp;बाहौ स्वसिद्धे ह्युपबर्हणैः किम् ।<br>
सत्यञ्जलौ किं पुरुधान्नपात्र्या<br>
&nbsp;&nbsp;&nbsp;&nbsp;दिग्वल्कलादौ सति किं दुकूलैः ॥ ४ ॥<br>
चीराणि किं पथि न सन्ति दिशन्ति भिक्षां ।<br>
&nbsp;&nbsp;&nbsp;&nbsp;नैवाङ्‌घ्रिपाः परभृतः सरितोऽप्यशुष्यन् ।<br>
रुद्धा गुहाः किमजितोऽवति नोपसन्नान् ।<br>
&nbsp;&nbsp;&nbsp;&nbsp;कस्माद् भजंति कवयो धनदुर्मदान्धान् ॥ ५ ॥<br>
एवं स्वचित्ते स्वत एव सिद्ध<br>
&nbsp;&nbsp;&nbsp;&nbsp;आत्मा प्रियोऽर्थो भगवान अनंतः ।<br>
तं निर्वृतो नियतार्थो भजेत<br>
&nbsp;&nbsp;&nbsp;&nbsp;संसारहेतूपरमश्च यत्र ॥ ६ ॥<br>
कस्तां त्वनादृत्य परानुचिन्तां<br>
&nbsp;&nbsp;&nbsp;&nbsp;ऋते पशून् असतीं नाम कुर्यात् ।<br>
पश्यञ्जनं पतितं वैतरण्यां<br>
&nbsp;&nbsp;&nbsp;&nbsp;स्वकर्मजान् परितापान् जुषाणम् ॥ ७ ॥<br>
केचित् स्वदेहान्तर्हृदयावकाशे<br>
&nbsp;&nbsp;&nbsp;&nbsp;प्रादेशमात्रं पुरुषं वसन्तम् ।<br>
चतुर्भुजं कञ्जरथाङ्गशङ्ख<br>
&nbsp;&nbsp;&nbsp;&nbsp;गदाधरं धारणया स्मरन्ति ॥ ८ ॥<br>
प्रसन्नवक्त्रं नलिनायतेक्षणं<br>
&nbsp;&nbsp;&nbsp;&nbsp;कदंबकिञ्जल्कपिशङ्गवाससम् ।<br>
लसन्महारत्‍नहिरण्मयाङ्गदं<br>
&nbsp;&nbsp;&nbsp;&nbsp;स्फुरन् महारत्‍नकिरीटकुण्डलम् ॥ ९ ॥<br>
उन्निद्रहृत्पङ्कजकर्णिकालये<br>
&nbsp;&nbsp;&nbsp;&nbsp;योगेश्वरास्थापितपादपल्लवम् ।<br>
श्रीलक्षणं कौस्तुभरत्‍नकन्धरं<br>
&nbsp;&nbsp;&nbsp;&nbsp;अम्लानलक्ष्म्या वनमालयाचितम् ॥ १० ॥<br>
विभूषितं मेखलयाऽङ्गुलीयकैः<br>
&nbsp;&nbsp;&nbsp;&nbsp;महाधनैर्नूपुरकङ्कणादिभिः ।<br>
स्निग्धामलाकुञ्चितनीलकुन्तलैः<br>
&nbsp;&nbsp;&nbsp;&nbsp;विरोचमानाननहासपेशलम् ॥ ११ ॥<br>
अदीनलीलाहसितेक्षणोल्लसद्<br>
&nbsp;&nbsp;&nbsp;&nbsp;भ्रूभङ्गसंसूचितभूर्यनुग्रहम् ।<br>
ईक्षेत चिन्तामयमेनमीश्वरं<br>
&nbsp;&nbsp;&nbsp;&nbsp;यावन्मनो धारणयाऽवतिष्ठते ॥ १२ ॥<br>
एकैकशोऽङ्गानि धियानुभावयेत्<br>
&nbsp;&nbsp;&nbsp;&nbsp;पादादि यावद् हसितं गदाभृतः ।<br>
जितं जितं स्थानमपोह्य धारयेत्<br>
&nbsp;&nbsp;&nbsp;&nbsp;परं परं शुद्ध्यति धीर्यथा यथा ॥ १३ ॥<br>
यावन्न जायेत परावरेऽस्मिन्<br>
&nbsp;&nbsp;&nbsp;&nbsp;विश्वेश्वरे द्रष्टरि भक्तियोगः ।<br>
तावत् स्थवीयः पुरुषस्य रूपं<br>
&nbsp;&nbsp;&nbsp;&nbsp;क्रियावसाने प्रयतः स्मरेत ॥ १४ ॥<br>
स्थिरं सुखं चासनमास्थितो यतिः<br>
&nbsp;&nbsp;&nbsp;&nbsp;यदा जिहासुरिममङ्ग लोकम् ।<br>
काले च देशे च मनो न सज्जयेत्<br>
&nbsp;&nbsp;&nbsp;&nbsp;प्राणान् नियच्छेन्मनसा जितासुः ॥ १५ ॥<br>
मनः स्वबुद्ध्याऽमलया नियम्य<br>
&nbsp;&nbsp;&nbsp;&nbsp;क्षेत्रज्ञ एतां निनयेत् तमात्मनि ।<br>
आत्मानमात्मन्यवरुध्य धीरो<br>
&nbsp;&nbsp;&nbsp;&nbsp;लब्धोपशान्तिर्विरमेत कृत्यात् ॥ १६ ॥<br>
न यत्र कालोऽनिमिषां परः प्रभुः<br>
&nbsp;&nbsp;&nbsp;&nbsp;कुतो नु देवा जगतां य ईशिरे ।<br>
न यत्र सत्त्वं न रजस्तमश्च<br>
&nbsp;&nbsp;&nbsp;&nbsp;न वै विकारो न महान् प्रधानम् ॥ १७ ॥<br>
परं पदं वैष्णवमामनन्ति<br>
&nbsp;&nbsp;&nbsp;&nbsp;तद् यन्नेति नेतीत्यतदुत्सिसृक्षवः ।<br>
विसृज्य दौरात्म्यमनन्यसौहृदा<br>
&nbsp;&nbsp;&nbsp;&nbsp;हृदोपगुह्यार्हपदं पदे पदे ॥ १८ ॥<br>
इत्थं मुनिस्तूपरमेद् व्यवस्थितो<br>
&nbsp;&nbsp;&nbsp;&nbsp;विज्ञानदृग्वीर्य सुरन्धिताशयः ।<br>
स्वपार्ष्णिनऽपीड्य गुदं ततोऽनिलं<br>
&nbsp;&nbsp;&nbsp;&nbsp;स्थानेषु षट्सून्नमयेज्जितक्लमः ॥ १९ ॥<br>
नाभ्यां स्थितं हृद्यधिरोप्य तस्माद्<br>
&nbsp;&nbsp;&nbsp;&nbsp;उदुदानगत्योरसि तं नयेन्मुनिः ।<br>
ततोऽनुसन्धाय धिया मनस्वी<br>
&nbsp;&nbsp;&nbsp;&nbsp;स्वतालुमूलं शनकैर्नयेत ॥ २० ॥<br>
तस्माद् भ्रुवोरन्तरमुन्नयेत<br>
&nbsp;&nbsp;&nbsp;&nbsp;निरुद्धसप्तायतनोऽनपेक्षः ।<br>
स्थित्वा मुहूर्तार्धमकुण्ठदृष्टिः<br>
&nbsp;&nbsp;&nbsp;&nbsp;निर्भिद्य मूर्धन् विसृजेत् परं गतः ॥ २१ ॥<br>
यदि प्रयास्यन् नृप पारमेष्ठ्यं<br>
&nbsp;&nbsp;&nbsp;&nbsp;वैहायसानामुत यद् विहारम् ।<br>
अष्टाधिपत्यं गुणसन्निवाये<br>
&nbsp;&nbsp;&nbsp;&nbsp;सहैव गच्छेन्मनसेन्द्रियैश्च ॥ २२ ॥<br>
योगेश्वराणां गतिमाहुरन्तः<br>
&nbsp;&nbsp;&nbsp;&nbsp;बहिस्त्रिलोक्याः पवनान्तरात्मनाम् ।<br>
न कर्मभिस्तां गतिमाप्नुवन्ति<br>
&nbsp;&nbsp;&nbsp;&nbsp;विद्यातपोयोगसमाधिभाजाम् ॥ २३ ॥<br>
वैश्वानरं याति विहायसा गतः<br>
&nbsp;&nbsp;&nbsp;&nbsp;सुषुम्नया ब्रह्मपथेन शोचिषा ।<br>
विधूतकल्कोऽथ हरेरुदस्तात् <br>
&nbsp;&nbsp;&nbsp;&nbsp;प्रयाति चक्रं नृप शैशुमारम् ॥ २४ ॥<br>
<br>
[ योऽन्तः पचति भूतानां यस्तपत्यण्डमध्यगः ।<br>
सोऽग्निर्वैश्वानरो मार्गो देवानां पितृणां मुनेः ॥<br>
देवयानं पिङ्गलाभिः हन्येति शतायुषा ।<br>
रात्रीरिडाभिः पितृणां विषुवत्तां सुषुम्नया ॥ ]<br>
These two shlokas are found only in Madhwa school<br>
edition and Shri Vijayadhwajatirtha commented on these.<br>
<br>
तद्विश्वनाभिं त्वतिवर्त्य विष्णोः<br>
&nbsp;&nbsp;&nbsp;&nbsp;अणीयसा विरजेनात्मनैकः ।<br>
नमस्कृतं ब्रह्मविदामुपैति<br>
&nbsp;&nbsp;&nbsp;&nbsp;कल्पायुषो यद् विबुधा रमन्ते ॥ २५ ॥<br>
अथो अनन्तस्य मुखानलेन<br>
&nbsp;&nbsp;&nbsp;&nbsp;दन्दह्यमानं स निरीक्ष्य विश्वम् ।<br>
निर्याति सिद्धेश्वरयुष्टधिष्ण्यं<br>
&nbsp;&nbsp;&nbsp;&nbsp;यद् द्वैपरार्ध्यं तदु पारमेष्ठ्यम् ॥ २६ ॥<br>
न यत्र शोको न जरा न मृत्युः<br>
&nbsp;&nbsp;&nbsp;&nbsp;न आर्तिः न चोद्वेग ऋते कुतश्चित् ।<br>
यच्चित्ततोऽदः कृपयानिदं विदां<br>
&nbsp;&nbsp;&nbsp;&nbsp;दुरन्तदुःखप्रभवानुदर्शनात् ॥ २७ ॥<br>
ततो विशेषं प्रतिपद्य निर्भयः<br>
&nbsp;&nbsp;&nbsp;&nbsp;तेनात्मनापोऽनलमूर्तिरत्वरन् ।<br>
ज्योतिर्मयो वायुमुपेत्य काले<br>
&nbsp;&nbsp;&nbsp;&nbsp;वाय्वात्मना खं बृहदात्मलिङ्गम् ॥ २८ ॥<br>
घ्राणेन गन्धं रसनेन वै रसं<br>
&nbsp;&nbsp;&nbsp;&nbsp;रूपं च दृष्ट्या श्वसनं त्वचैव ।<br>
श्रोत्रेण चोपेत्य नभोगुणत्वं<br>
&nbsp;&nbsp;&nbsp;&nbsp;प्राणेन चाकूतिमुपैति योगी ॥ २९ ॥<br>
स भूतसूक्ष्मेन्द्रियसन्निकर्षं<br>
&nbsp;&nbsp;&nbsp;&nbsp;मनोमयं देवमयं विकार्यम् ।<br>
संसाद्य गत्या सह तेन याति<br>
&nbsp;&nbsp;&nbsp;&nbsp;विज्ञानतत्त्वं गुणसंनिरोधम् ॥ ३० ॥<br>
तेनात्मनात्मानमुपैति शान्तं<br>
&nbsp;&nbsp;&nbsp;&nbsp;आनंदमानंदमयोऽवसाने ।<br>
एतां गतिं भागवतीं गतो यः<br>
&nbsp;&nbsp;&nbsp;&nbsp;स वै पुनर्नेह विषज्जतेऽङ्ग ॥ ३१ ॥<br>
एते सृती ते नृप वेदगीते<br>
&nbsp;&nbsp;&nbsp;&nbsp;त्वयाभिपृष्टे च सनातने च ।<br>
ये वै पुरा ब्रह्मण आह तुष्ट<br>
&nbsp;&nbsp;&nbsp;&nbsp;आराधितो भगवान् वासुदेवः ॥ ३२ ॥<br>
न ह्यतोऽन्यः शिवः पन्था विशतः संसृताविह ।<br>
वासुदेवे भगवति भक्तियोगो यतो भवेत् ॥ ३३ ॥<br>
भगवान्ब्रह्म कार्त्स्न्येन त्रिरन् वीक्ष्य मनीषया ।<br>
तदध्यवस्यत् कूटस्थो रतिरात्मन् यतो भवेत् ॥ ३४ ॥<br>
भगवान् सर्वभूतेषु लक्षितः स्वात्मना हरिः ।<br>
दृश्यैर्बुद्ध्यादिभिर्द्रष्टा लक्षणैः अनुमापकैः ॥ ३५ ॥<br>
तस्मात् सर्वात्मना राजन् हरिः सर्वत्र सर्वदा ।<br>
श्रोतव्यः कीर्तितव्यश्च स्मर्तव्यो भगवान् नृणाम् ॥ ३६ ॥<br>
पिबन्ति ये भगवत आत्मनः<br>
&nbsp;&nbsp;&nbsp;&nbsp;सतां कथामृतं श्रवणपुटेषु सम्भृतम् ।<br>
पुनन्ति ते विषयविदूषिताशयं<br>
&nbsp;&nbsp;&nbsp;&nbsp;व्रजन्ति तच्चरणसरोरुहान्तिकम् ॥ ३७ ॥<br>
इति श्रीमद्‌भागवते महापुराणे पारमहंस्यां संहितायां <br>
द्वितीयस्कंधे द्वितीयोऽध्यायः ॥ २ ॥<br>
