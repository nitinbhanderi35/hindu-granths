सूत उवाच ।<br>
विदुरस्तीर्थयात्रायां मैत्रेयादात्मनो गतिम् ।<br>
ज्ञात्वागाt हास्तिनपुरं तयावाप्तविवित्सितः ॥ १ ॥<br>
यावतः कृतवान् प्रश्नान् क्षत्ता कौषारवाग्रतः ।<br>
जातैकभक्तिः गोविन्दे तेभ्यश्चोपरराम ह ॥ २ ॥<br>
तं बन्धुमागतं दृष्ट्वा धर्मपुत्रः सहानुजः ।<br>
धृतराष्ट्रो युयुत्सुश्च सूतः शारद्वतः पृथा ॥ ३ ॥<br>
गान्धारी द्रौपदी ब्रह्मन् सुभद्रा चोत्तरा कृपी ।<br>
अन्याश्च जामयः पाण्डोः ज्ञातयः ससुताः स्त्रियः ॥ ४ ॥<br>
प्रत्युज्जग्मुः प्रहर्षेण प्राणं तन्व इवागतम् ।<br>
अभिसङ्‌गम्य विधिवत् परिष्वङ्‌गाभिवादनैः ॥ ५ ॥<br>
मुमुचुः प्रेमबाष्पौघं विरहौत्कण्ठ्य कातराः ।<br>
राजा तमर्हयां चक्रे कृतासन परिग्रहम् ॥ ६ ॥<br>
तं भुक्तवन्तं विश्रान्तं आसीनं सुखमासने ।<br>
प्रश्रयावनतो राजा प्राह तेषां च श्रृण्वताम् ॥ ७ ॥<br>
युधिष्ठिर उवाच ।<br>
अपि स्मरथ नो युष्मत् पक्षच्छायासमेधितान् ।<br>
विपद्‍गणाद् विषाग्न्यादेः मोचिता यत्समातृकाः ॥ ८ ॥<br>
कया वृत्त्या वर्तितं वः चरद्‌भिः क्षितिमण्डलम् ।<br>
तीर्थानि क्षेत्रमुख्यानि सेवितानीह भूतले ॥ ९ ॥<br>
भवद्विधा भागवताः तीर्थभूताः स्वयं विभो ।<br>
तीर्थीकुर्वन्ति तीर्थानि स्वान्तःस्थेन गदाभृता ॥ १० ॥<br>
अपि नः सुहृदस्तात बान्धवाः कृष्णदेवताः ।<br>
दृष्टाः श्रुता वा यदवः स्वपुर्यां सुखमासते ॥ ११ ॥<br>
इत्युक्तो धर्मराजेन सर्वं तत् समवर्णयत् ।<br>
यथानुभूतं क्रमशो विना यदुकुलक्षयम् ॥ १२ ॥<br>
नन्वप्रियं दुर्विषहं नृणां स्वयमुपस्थितम् ।<br>
नावेदयत् सकरुणो दुःखितान् द्रष्टुमक्षमः ॥ १३ ॥<br>
कञ्चित् कालमथ अवात्सीत् सत्कृतो देववत्सुखम् ।<br>
भ्रातुर्ज्येष्ठस्य श्रेयस्कृत् सर्वेषां सुखमावहन् ॥ १४ ॥<br>
अबिभ्रदर्यमा दण्डं यथावत् अघकारिषु ।<br>
यावद् दधार शूद्रत्वं शापात् वर्षशतं यमः ॥ १५ ॥<br>
युधिष्ठिरो लब्धराज्यो दृष्ट्वा पौत्रं कुलन्धरम् ।<br>
भ्रातृभिर्लोकपालाभैः मुमुदे परया श्रिया ॥ १६ ॥<br>
एवं गृहेषु सक्तानां प्रमत्तानां तदीहया ।<br>
अत्यक्रामत् अविज्ञातः कालः परमदुस्तरः ॥ १७ ॥<br>
विदुरस्तत् अभिप्रेत्य धृतराष्ट्रं अभाषत ।<br>
राजन् निर्गम्यतां शीघ्रं पश्येदं भयमागतम् ॥ १८ ॥<br>
प्रतिक्रिया न यस्येह कुतश्चित् कर्हिचित् प्रभो ।<br>
स एष भगवान् कालः सर्वेषां नः समागतः ॥ १९ ॥<br>
येन चैवाभिपन्नोऽयं प्राणैः प्रियतमैरपि ।<br>
जनः सद्यो वियुज्येत किमुतान्यैः धनादिभिः ॥ २० ॥<br>
पितृभ्रातृसुहृत्पुत्रा हतास्ते विगतं वयः ।<br>
आत्मा च जरया ग्रस्तः परगेहमुपाससे ॥ २१ ॥<br>
अहो महीयसी जन्तोः जीविताशा यया भवान् ।<br>
भीमापवर्जितं पिण्डं आदत्ते गृहपालवत् ॥ २२ ॥<br>
अग्निर्निसृष्टो दत्तश्च गरो दाराश्च दूषिताः ।<br>
हृतं क्षेत्रं धनं येषां तद्दत्तैरसुभिः कियत् ॥ २३ ॥<br>
तस्यापि तव देहोऽयं कृपणस्य जिजीविषोः ।<br>
परैत्यनिच्छतो जीर्णो जरया वाससी इव ॥ २४ ॥<br>
गतस्वार्थमिमं देहं विरक्तो मुक्तबन्धनः ।<br>
अविज्ञातगतिः जह्यात् स वै धीर उदाहृतः ॥ २५ ॥<br>
यः स्वकात्परतो वेह जातनिर्वेद आत्मवान् ।<br>
हृदि कृत्वा हरिं गेहात् प्रव्रजेत् स नरोत्तमः ॥ २६ ॥<br>
अथोदीचीं दिशं यातु स्वैरज्ञात गतिर्भवान् ।<br>
इतोऽर्वाक् प्रायशः कालः पुंसां गुणविकर्षणः ॥ २७ ॥<br>
एवं राजा विदुरेणानुजेन <br>
&nbsp;&nbsp;&nbsp;&nbsp;&nbsp;प्रज्ञाचक्षुर्बोधित आजमीढः ।<br>
छित्त्वा स्वेषु स्नेहपाशान्द्रढिम्नो <br>
&nbsp;&nbsp;&nbsp;&nbsp;&nbsp;निश्चक्राम भ्रातृसन्दर्शिताध्वा ॥ २८ ॥<br>
पतिं प्रयान्तं सुबलस्य पुत्री <br>
&nbsp;&nbsp;&nbsp;&nbsp;&nbsp;पतिव्रता चानुजगाम साध्वी ।<br>
हिमालयं न्यस्तदण्डप्रहर्षं <br>
&nbsp;&nbsp;&nbsp;&nbsp;&nbsp;मनस्विनामिव सत्सम्प्रहारः ॥ २९ ॥<br>
अजातशत्रुः कृतमैत्रो हुताग्निः <br>
&nbsp;&nbsp;&nbsp;&nbsp;&nbsp;विप्रान् नत्वा तिलगोभूमिरुक्मैः ।<br>
गृहं प्रविष्टो गुरुवन्दनाय <br>
&nbsp;&nbsp;&nbsp;&nbsp;&nbsp;न चापश्यत् पितरौ सौबलीं च ॥ ३० ॥<br>
तत्र सञ्जयमासीनं पप्रच्छोद्विग्नमानसः ।<br>
गावल्गणे क्व नस्तातो वृद्धो हीनश्च नेत्रयोः ॥ ३१ ॥<br>
अम्बा च हतपुत्राऽऽर्ता पितृव्यः क्व गतः सुहृत् ।<br>
अपि मय्यकृतप्रज्ञे हतबन्धुः स भार्यया । <br>
आशंसमानः शमलं गङ्‌गायां दुःखितोऽपतत् ॥ ३२ ॥ <br>
पितर्युपरते पाण्डौ सर्वान्नः सुहृदः शिशून् ।<br>
अरक्षतां व्यसनतः पितृव्यौ क्व गतावितः ॥ ३३ ॥<br>
सूत उवाच । <br>
कृपया स्नेहवैक्लव्यात् सूतो विरहकर्शितः ।<br>
आत्मेश्वरमचक्षाणो न प्रत्याहातिपीडितः ॥ ३४ ॥<br>
विमृज्याश्रूणि पाणिभ्यां विष्टभ्यात्मानमात्मना ।<br>
अजातशत्रुं प्रत्यूचे प्रभोः पादावनुस्मरन् ॥ ३५ ॥<br>
सञ्जय उवाच ।<br>
नाहं वेद व्यवसितं पित्रोर्वः कुलनन्दन ।<br>
गान्धार्या वा महाबाहो मुषितोऽस्मि महात्मभिः ॥ ३७ ॥<br>
अथाजगाम भगवान् नारदः सहतुम्बुरुः ।<br>
प्रत्युत्थायाभिवाद्याह सानुजोऽभ्यर्चयन् मुनिम् ॥ ३८ ॥<br>
युधिष्ठिर उवाच ।<br>
नाहं वेद गतिं पित्रोः भगवन् क्व गतावितः ।<br>
अम्बा वा हतपुत्रार्ता क्व गता च तपस्विनी ॥ ३९ ॥<br>
कर्णधार इवापारे भगवान् पारदर्शकः ।<br>
अथाबभाषे भगवान् नारदो मुनिसत्तमः ॥ ४० ॥<br>
नारद उवाच ।<br>
मा कञ्चन शुचो राजन् यदीश्वरवशं जगत् ।<br>
लोकाः सपाला यस्येमे वहन्ति बलिमीशितुः । <br>
स संयुनक्ति भूतानि स एव वियुनक्ति च ॥ ४० ॥ <br>
यथा गावो नसि प्रोताः तन्त्यां बद्धाः स्वदामभिः ।<br>
वाक्तन्त्यां नामभिर्बद्धा वहन्ति बलिमीशितुः ॥ ४१ ॥<br>
यथा क्रीडोपस्कराणां संयोगविगमाविह ।<br>
इच्छया क्रीडितुः स्यातां तथैवेशेच्छया नृणाम् ॥ ४२ ॥<br>
यन्मन्यसे ध्रुवं लोकं अध्रुवं वा न चोभयम् ।<br>
सर्वथा न हि शोच्यास्ते स्नेहात् अन्यत्र मोहजात् ॥ ४३ ॥<br>
तस्माज्जह्यङ्‌ग वैक्लव्यं अज्ञानकृतमात्मनः ।<br>
कथं त्वनाथाः कृपणा वर्तेरंस्ते च मां विना ॥ ४४ ॥<br>
कालकर्म गुणाधीनो देहोऽयं पाञ्चभौतिकः ।<br>
कथमन्यांस्तु गोपायेत् सर्पग्रस्तो यथा परम् ॥ ४५ ॥<br>
अहस्तानि सहस्तानां अपदानि चतुष्पदाम् ।<br>
फल्गूनि तत्र महतां जीवो जीवस्य जीवनम् ॥ ४६ ॥<br>
तदिदं भगवान् राजन् एक आत्मात्मनां स्वदृक् ।<br>
अन्तरोऽनन्तरो भाति पश्य तं माययोरुधा ॥ ४७ ॥ <br>
सोऽयमद्य महाराज भगवान् भूतभावनः ।<br>
कालरूपोऽवतीर्णोऽस्यां अभावाय सुरद्विषाम् ॥ ४८ ॥<br>
निष्पादितं देवकृत्यं अवशेषं प्रतीक्षते ।<br>
तावद् यूयं अवेक्षध्वं भवेद् यावदिहेश्वरः ॥ ४९ ॥<br>
धृतराष्ट्रः सह भ्रात्रा गान्धार्या च स्वभार्यया ।<br>
दक्षिणेन हिमवत ऋषीणां आश्रमं गतः ॥ ५० ॥<br>
स्रोतोभिः सप्तभिर्या वै स्वर्धुनी सप्तधा व्यधात् ।<br>
सप्तानां प्रीतये नाना सप्तस्रोतः प्रचक्षते ॥ ५१ ॥<br>
स्नात्वानुसवनं तस्मिन् हुत्वा चाग्नीन्यथाविधि ।<br>
अब्भक्ष उपशान्तात्मा स आस्ते विगतैषणः ॥ ५२ ॥<br>
जितासनो जितश्वासः प्रत्याहृतषडिन्द्रियः ।<br>
हरिभावनया ध्वस्तः अजःसत्त्वतमोमलः ॥ ५३ ॥<br>
विज्ञानात्मनि संयोज्य क्षेत्रज्ञे प्रविलाप्य तम् ।<br>
ब्रह्मण्यात्मानमाधारे घटाम्बरमिवाम्बरे ॥ ५४ ॥<br>
ध्वस्तमायागुणोदर्को निरुद्धकरणाशयः ।<br>
निवर्तिताखिलाहार आस्ते स्थाणुरिवाचलः । <br>
तस्यान्तरायो मैवाभूः सन्न्यस्ताखिलकर्मणः ॥ ५५ ॥ <br>
स वा अद्यतनाद् राजन् परतः पञ्चमेऽहनि ।<br>
कलेवरं हास्यति स्वं तच्च भस्मीभविष्यति ॥ ५६ ॥<br>
दह्यमानेऽग्निभिर्देहे पत्युः पत्‍नी सहोटजे ।<br>
बहिः स्थिता पतिं साध्वी तमग्निमनु वेक्ष्यति ॥ ५७ ॥<br>
विदुरस्तु तदाश्चर्यं निशाम्य कुरुनन्दन ।<br>
हर्षशोकयुतस्तस्माद् गन्ता तीर्थनिषेवकः ॥ ५८ ॥<br>
इत्युक्त्वाथारुहत् स्वर्गं नारदः सहतुम्बुरुः ।<br>
युधिष्ठिरो वचस्तस्य हृदि कृत्वाजहाच्छुचः ॥ ५९ ॥<br>
इति श्रीमद्‌भागवते महापुराणे पारमहंस्यां संहितायां <br>
प्रथमस्कन्धे नैमिषीयोपाख्याने त्रयोदशोऽध्यायः ॥ १३ ॥<br>
<br>
हरिः ॐ तत्सत् श्रीकृष्णार्पणमस्तु ॥
