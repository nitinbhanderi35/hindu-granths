शौनक उवाच ।<br>
अश्वत्थाम्नोपसृष्टेन ब्रह्मशीर्ष्णोरुतेजसा ।<br>
उत्तराया हतो गर्भ ईशेनाजीवितः पुनः ॥ १ ॥<br>
तस्य जन्म महाबुद्धेः कर्माणि च महात्मनः ।<br>
निधनं च यथैवासीत् स प्रेत्य गतवान् यथा ॥ २ ॥<br>
तदिदं श्रोतुमिच्छामो गदितुं यदि मन्यसे ।<br>
ब्रूहि नः श्रद्दधानानां यस्य ज्ञानमदाच्छुकः ॥ ३ ॥<br>
सूत उवाच ।<br>
अपीपलद्धर्मराजः पितृवद् रञ्जयन् प्रजाः ।<br>
निःस्पृहः सर्वकामेभ्यः कृष्णपादानुसेवया ॥ ४ ॥<br>
सम्पदः क्रतवो लोका महिषी भ्रातरो मही ।<br>
जम्बूद्वीपाधिपत्यं च यशश्च त्रिदिवं गतम् ॥ ५ ॥<br>
किं ते कामाः सुरस्पार्हा मुकुन्दमनसो द्विजाः ।<br>
अधिजह्रुर्मुदं राज्ञः क्षुधितस्य यथेतरे ॥ ६ ॥<br>
मातुर्गर्भगतो वीरः स तदा भृगुनन्दन ।<br>
ददर्श पुरुषं कञ्चिद् दह्यमानोऽस्त्रतेजसा ॥ ७ ॥<br>
अङ्‌गुष्ठमात्रममलं स्फुरत् पुरट मौलिनम् ।<br>
अपीव्यदर्शनं श्यामं तडिद् वाससमच्युतम् ॥ ८ ॥<br>
श्रीमद् दीर्घचतुर्बाहुं तप्तकाञ्चन कुण्डलम् ।<br>
क्षतजाक्षं गदापाणिं आत्मनः सर्वतो दिशम् । <br>
परिभ्रमन्तं उल्काभां भ्रामयन्तं गदां मुहुः ॥ ९ ॥<br>
अस्त्रतेजः स्वगदया नीहारमिव गोपतिः ।<br>
विधमन्तं सन्निकर्षे पर्यैक्षत क इत्यसौ ॥ १० ॥ <br>
विधूय तदमेयात्मा भगवान् धर्मगुब् विभुः ।<br>
मिषतो दशमासस्य तत्रैवान्तर्दधे हरिः ॥ ११ ॥<br>
ततः सर्वगुणोदर्के सानुकूल ग्रहोदये ।<br>
जज्ञे वंशधरः पाण्डोः भूयः पाण्डुरिवौजसा ॥ १२ ॥<br>
तस्य प्रीतमना राजा विप्रैर्धौम्य कृपादिभिः ।<br>
जातकं कारयामास वाचयित्वा च मङ्‌गलम् ॥ १३ ॥<br>
हिरण्यं गां महीं ग्रामान् हस्त्यश्वान् नृपतिर्वरान् ।<br>
प्रादात्स्वन्नं च विप्रेभ्यः प्रजातीर्थे स तीर्थवित् ॥ १४ ॥<br>
तमूचुर्ब्राह्मणास्तुष्टा राजानं प्रश्रयान्वितम् ।<br>
एष ह्यस्मिन् प्रजातन्तौ पुरूणां पौरवर्षभ ॥ १५ ॥<br>
दैवेनाप्रतिघातेन शुक्ले संस्थामुपेयुषि ।<br>
रातो वोऽनुग्रहार्थाय विष्णुना प्रभविष्णुना ॥ १६ ॥<br>
तस्मान्नाम्ना विष्णुरात इति लोके बृहच्छ्रवाः । <br>
भविष्यति न सन्देहो महाभागवतो महान् ॥ १७ ॥<br>
युधिष्ठिर उवाच ।<br>
अप्येष वंश्यान् राजर्षीन् पुण्यश्लोकान् महात्मनः ।<br>
अनुवर्तिता स्विद्यशसा साधुवादेन सत्तमाः ॥ १८ ॥<br>
ब्राह्मणा ऊचुः । <br>
पार्थ प्रजाविता साक्षात् इक्ष्वाकुरिव मानवः ।<br>
ब्रह्मण्यः सत्यसन्धश्च रामो दाशरथिर्यथा ॥ १९ ॥<br>
एष दाता शरण्यश्च यथा ह्यौशीनरः शिबिः ।<br>
यशो वितनिता स्वानां दौष्यन्तिरिव यज्वनाम् ॥ २० ॥<br>
धन्विनामग्रणीरेष तुल्यश्चार्जुनयोर्द्वयोः ।<br>
हुताश इव दुर्धर्षः समुद्र इव दुस्तरः ॥ २१ ॥<br>
मृगेन्द्र इव विक्रान्तो निषेव्यो हिमवानिव ।<br>
तितिक्षुर्वसुधेवासौ सहिष्णुः पितराविव ॥ २२ ॥<br>
पितामहसमः साम्ये प्रसादे गिरिशोपमः ।<br>
आश्रयः सर्वभूतानां यथा देवो रमाश्रयः ॥ २३ ॥<br>
सर्वसद्‍गुणमाहात्म्ये एष कृष्णमनुव्रतः ।<br>
रन्तिदेव इवोदारो ययातिरिव धार्मिकः ॥ २४ ॥<br>
धृत्या बलिसमः कृष्णे प्रह्राद इव सद्‍ग्रहः ।<br>
आहर्तैषोऽश्वमेधानां वृद्धानां पर्युपासकः ॥ २५ ॥<br>
राजर्षीणां जनयिता शास्ता चोत्पथगामिनाम् ।<br>
निग्रहीता कलेरेष भुवो धर्मस्य कारणात् ॥ २६ ॥<br>
तक्षकादात्मनो मृत्युं द्विजपुत्रोपसर्जितात् ।<br>
प्रपत्स्यत उपश्रुत्य मुक्तसङ्‌गः पदं हरेः ॥ २७ ॥<br>
जिज्ञासितात्म याथार्थ्यो मुनेर्व्याससुतादसौ ।<br>
हित्वेदं नृप गङ्‌गायां यास्यत्यद्धा अकुतोभयम् ॥ २८ ॥<br>
इति राज्ञ उपादिश्य विप्रा जातककोविदाः ।<br>
लब्धापचितयः सर्वे प्रतिजग्मुः स्वकान् गृहान् ॥ २९ ॥<br>
स एष लोके विख्यातः परीक्षिदिति यत्प्रभुः ।<br>
पूर्वं दृष्टमनुध्यायन् परीक्षेत नरेष्विह ॥ ३० ॥<br>
स राजपुत्रो ववृधे आशु शुक्ल इवोडुपः ।<br>
आपूर्यमाणः पितृभिः काष्ठाभिरिव सोऽन्वहम् ॥ ३१ ॥<br>
यक्ष्यमाणोऽश्वमेधेन ज्ञातिद्रोहजिहासया ।<br>
राजा लब्धधनो दध्यौ अन्यत्र करदण्डयोः ॥ ३२ ॥<br>
तदभिप्रेतमालक्ष्य भ्रातरोऽच्युतचोदिताः ।<br>
धनं प्रहीणमाजह्रुः उदीच्यां दिशि भूरिशः ॥ ३३ ॥<br>
तेन सम्भृतसम्भारो धर्मपुत्रो युधिष्ठिरः ।<br>
वाजिमेधैः त्रिभिर्भीतो यज्ञैः समयजत् हरिम् ॥ ३४ ॥<br>
आहूतो भगवान् राज्ञा याजयित्वा द्विजैर्नृपम् ।<br>
उवास कतिचित् मासान् सुहृदां प्रियकाम्यया ॥ ३५ ॥<br>
ततो राज्ञाभ्यनुज्ञातः कृष्णया सहबन्धुभिः ।<br>
ययौ द्वारवतीं ब्रह्मन् सार्जुनो यदुभिर्वृतः ॥ ३६ ॥<br>
इति श्रीमद्‌भागवते महापुराणे पारमहंस्यां संहितायां <br>
प्रथमस्कन्धे नैमिषीयोपाख्याने परीक्षिज्जन्माद्युत्कर्षो नाम द्वादशोऽध्यायः ॥ १२ ॥<br>
<br>
हरिः ॐ तत्सत् श्रीकृष्णार्पणमस्तु ॥
