सूत उवाच ।<br>
(अनुष्टुप्) <br>
अथ तं सुखमासीन उपासीनं बृहच्छ्रवाः ।<br>
देवर्षिः प्राह विप्रर्षिं वीणापाणिः स्मयन्निव ॥ १ ॥<br>
नारद उवाच ।<br>
पाराशर्य महाभाग भवतः कच्चिदात्मना ।<br>
परितुष्यति शारीर आत्मा मानस एव वा ॥ २ ॥<br>
जिज्ञासितं सुसंपन्नं अपि ते महदद्‍भुतम् ।<br>
कृतवान् भारतं यस्त्वं सर्वार्थपरिबृंहितम् ॥ ३ ॥<br>
जिज्ञासितमधीतं च यत्तद् ब्रह्म सनातनम् ।<br>
तथापि शोचस्यात्मानं अकृतार्थ इव प्रभो ॥ ४ ॥<br>
व्यास उवाच ।<br>
(उपेंद्रवज्रा) <br>
अस्त्येव मे सर्वमिदं त्वयोक्तं <br>
&nbsp;&nbsp;&nbsp;&nbsp;&nbsp;तथापि नात्मा परितुष्यते मे ।<br>
तन्मूलमव्यक्तमगाधबोधं <br>
&nbsp;&nbsp;&nbsp;&nbsp;&nbsp;पृच्छामहे त्वात्मभवात्मभूतम् ॥ ५ ॥<br>
स वै भवान् वेद समस्तगुह्यं <br>
&nbsp;&nbsp;&nbsp;&nbsp;&nbsp;उपासितो यत्पुरुषः पुराणः ।<br>
परावरेशो मनसैव विश्वं <br>
&nbsp;&nbsp;&nbsp;&nbsp;&nbsp;सृजत्यवत्यत्ति गुणैरसङ्गः ॥ ६ ॥<br>
त्वं पर्यटन्नर्क इव त्रिलोकीं <br>
&nbsp;&nbsp;&nbsp;&nbsp;&nbsp;अन्तश्चरो वायुरिवात्मसाक्षी ।<br>
परावरे ब्रह्मणि धर्मतो व्रतैः <br>
&nbsp;&nbsp;&nbsp;&nbsp;&nbsp;स्नातस्य मे न्यूनमलं विचक्ष्व ॥ ७ ॥<br>
श्रीनारद उवाच ।<br>
(अनुष्टुप्) <br>
भवतानुदितप्रायं यशो भगवतोऽमलम् ।<br>
येनैवासौ न तुष्येत मन्ये तद्दर्शनं खिलम् ॥ ८ ॥<br>
यथा धर्मादयश्चार्था मुनिवर्यानुकीर्तिताः ।<br>
न तथा वासुदेवस्य महिमा ह्यनुवर्णितः ॥ ९ ॥<br>
(वंशस्थ) <br>
न यद् वचश्चित्रपदं हरेर्यशो <br>
&nbsp;&nbsp;&nbsp;&nbsp;&nbsp;जगत्पवित्रं प्रगृणीत कर्हिचित् ।<br>
तद्वायसं तीर्थमुशन्ति मानसा <br>
&nbsp;&nbsp;&nbsp;&nbsp;&nbsp;न यत्र हंसा निरमन्त्युशिक्क्षयाः ॥ १० ॥<br>
तद्वाग्विसर्गो जनताघविप्लवो <br>
&nbsp;&nbsp;&nbsp;&nbsp;&nbsp;यस्मिन् प्रतिश्लोकमबद्धवत्यपि ।<br>
नामान्यनन्तस्य यशोऽङ्‌कितानि यत् <br>
&nbsp;&nbsp;&nbsp;&nbsp;&nbsp;श्रृण्वन्ति गायन्ति गृणन्ति साधवः ॥ ११ ॥<br>
नैष्कर्म्यमप्यच्युतभाववर्जितं <br>
&nbsp;&nbsp;&nbsp;&nbsp;&nbsp;न शोभते ज्ञानमलं निरञ्जनम् ।<br>
कुतः पुनः शश्वदभद्रमीश्वरे <br>
&nbsp;&nbsp;&nbsp;&nbsp;&nbsp;न चार्पितं कर्म यदप्यकारणम् ॥ १२ ॥<br>
अथो महाभाग भवानमोघदृक् <br>
&nbsp;&nbsp;&nbsp;&nbsp;&nbsp;शुचिश्रवाः सत्यरतो धृतव्रतः ।<br>
उरुक्रमस्याखिलबंधमुक्तये <br>
&nbsp;&nbsp;&nbsp;&nbsp;&nbsp;समाधिनानुस्मर तद्‌विचेष्टितम् ॥ १३ ॥<br>
ततोऽन्यथा किञ्चन यद्‌विवक्षतः <br>
&nbsp;&nbsp;&nbsp;&nbsp;&nbsp;पृथग् दृशस्तत् कृतरूपनामभिः ।<br>
न कर्हिचित् क्वापि च दुःस्थिता मतिः <br>
&nbsp;&nbsp;&nbsp;&nbsp;&nbsp;लभेत वाताहतनौरिवास्पदम् ॥ १४ ॥<br>
जुगुप्सितं धर्मकृतेऽनुशासतः <br>
&nbsp;&nbsp;&nbsp;&nbsp;&nbsp;स्वभावरक्तस्य महान् व्यतिक्रमः ।<br>
यद्‌वाक्यतो धर्म इतीतरः स्थितो <br>
&nbsp;&nbsp;&nbsp;&nbsp;&nbsp;न मन्यते तस्य निवारणं जनः ॥ १५ ॥<br>
विचक्षणोऽस्यार्हति वेदितुं विभोः <br>
&nbsp;&nbsp;&nbsp;&nbsp;&nbsp;अनन्तपारस्य निवृत्तितः सुखम् ।<br>
प्रवर्तमानस्य गुणैरनात्मनः <br>
&nbsp;&nbsp;&nbsp;&nbsp;&nbsp;ततो भवान् दर्शय चेष्टितं विभोः ॥ १६ ॥<br>
त्यक्त्वा स्वधर्मं चरणाम्बुजं हरेः <br>
&nbsp;&nbsp;&nbsp;&nbsp;&nbsp;भजन् अपक्वोऽथ पतेत् ततो यदि ।<br>
यत्र क्व वाभद्रमभूदमुष्य किं <br>
&nbsp;&nbsp;&nbsp;&nbsp;&nbsp;को वार्थ आप्तोऽभजतां स्वधर्मतः ॥ १७ ॥<br>
(इंद्रवंशा) <br>
तस्यैव हेतोः प्रयतेत कोविदो <br>
&nbsp;&nbsp;&nbsp;&nbsp;&nbsp;न लभ्यते यद्‍भ्रमतामुपर्यधः ।<br>
तल्लभ्यते दुःखवदन्यतः सुखं <br>
&nbsp;&nbsp;&nbsp;&nbsp;&nbsp;कालेन सर्वत्र गभीररंहसा ॥ १८ ॥<br>
(वंशस्थ) <br>
न वै जनो जातु कथञ्चनाव्रजेत् <br>
&nbsp;&nbsp;&nbsp;&nbsp;&nbsp;मुकुंदसेव्यन्यवदङ्ग संसृतिम् ।<br>
स्मरन् मुकुंदाङ्घ्र्युपगूहनं पुनः <br>
&nbsp;&nbsp;&nbsp;&nbsp;&nbsp;विहातुमिच्छेन्न रसग्रहो जनः ॥ १९ ॥<br>
इदं हि विश्वं भगवानिवेतरो <br>
&nbsp;&nbsp;&nbsp;&nbsp;&nbsp;यतो जगत्स्थाननिरोधसंभवाः ।<br>
तद्धि स्वयं वेद भवांस्तथापि वै <br>
&nbsp;&nbsp;&nbsp;&nbsp;&nbsp;प्रादेशमात्रं भवतः प्रदर्शितम् ॥ २० ॥<br>
त्वमात्मनात्मानमवेह्यमोघदृक् <br>
&nbsp;&nbsp;&nbsp;&nbsp;&nbsp;परस्य पुंसः परमात्मनः कलाम् ।<br>
अजं प्रजातं जगतः शिवाय तन् <br>
&nbsp;&nbsp;&nbsp;&nbsp;&nbsp;महानुभावाभ्युदयोऽधिगण्यताम् ॥ २१ ॥<br>
इदं हि पुंसस्तपसः श्रुतस्य वा <br>
&nbsp;&nbsp;&nbsp;&nbsp;&nbsp;स्विष्टस्य सूक्तस्य च बुद्धिदत्तयोः ।<br>
अविच्युतोऽर्थः कविभिर्निरूपितो <br>
&nbsp;&nbsp;&nbsp;&nbsp;&nbsp;यदुत्तमश्लोक गुणानुवर्णनम् ॥ २२ ॥<br>
(इंद्रवंशा) <br>
अहं पुरातीतभवेऽभवं मुने <br>
&nbsp;&nbsp;&nbsp;&nbsp;&nbsp;दास्यास्तु कस्याश्चन वेदवादिनाम् ।<br>
निरूपितो बालक एव योगिनां <br>
&nbsp;&nbsp;&nbsp;&nbsp;&nbsp;शुश्रूषणे प्रावृषि निर्विविक्षताम् ॥ २३ ॥<br>
ते मय्यपेताखिलचापलेऽर्भके <br>
&nbsp;&nbsp;&nbsp;&nbsp;&nbsp;दान्तेऽधृतक्रीडनकेऽनुवर्तिनि ।<br>
चक्रुः कृपां यद्यपि तुल्यदर्शनाः <br>
&nbsp;&nbsp;&nbsp;&nbsp;&nbsp;शुश्रूषमाणे मुनयोऽल्पभाषिणि ॥ २४ ॥<br>
उच्छिष्टलेपाननुमोदितो द्विजैः <br>
&nbsp;&nbsp;&nbsp;&nbsp;&nbsp;सकृत्स्म भुञ्जे तदपास्तकिल्बिषः ।<br>
एवं प्रवृत्तस्य विशुद्धचेतसः <br>
&nbsp;&nbsp;&nbsp;&nbsp;&nbsp;तद्धर्म एवात्मरुचिः प्रजायते ॥ २५ ॥<br>
(वंशस्थ) <br>
तत्रान्वहं कृष्णकथाः प्रगायतां <br>
&nbsp;&nbsp;&nbsp;&nbsp;&nbsp;अनुग्रहेणाश्रृणवं मनोहराः ।<br>
ताः श्रद्धया मेऽनुपदं विश्रृण्वतः <br>
&nbsp;&nbsp;&nbsp;&nbsp;&nbsp;प्रियश्रवस्यङ्ग ममाभवद् रुचिः ॥ २६ ॥<br>
(इंद्रवंशा) <br>
तस्मिंस्तदा लब्धरुचेर्महामते <br>
&nbsp;&nbsp;&nbsp;&nbsp;&nbsp;प्रियश्रवस्यस्खलिता मतिर्मम ।<br>
ययाहमेतत् सदसत्स्वमायया <br>
&nbsp;&nbsp;&nbsp;&nbsp;&nbsp;पश्ये मयि ब्रह्मणि कल्पितं परे ॥ २७ ॥<br>
इत्थं शरत् प्रावृषिकावृतू हरेः <br>
&nbsp;&nbsp;&nbsp;&nbsp;&nbsp;विश्रृण्वतो मेऽनुसवं यशोऽमलम् ।<br>
सङ्कीर्त्यमानं मुनिभिर्महात्मभिः <br>
&nbsp;&nbsp;&nbsp;&nbsp;&nbsp;भक्तिः प्रवृत्ताऽऽत्मरजस्तमोपहा ॥ २८ ॥<br>
(अनुष्टुप्) <br>
तस्यैवं मेऽनुरक्तस्य प्रश्रितस्य हतैनसः ।<br>
श्रद्दधानस्य बालस्य दान्तस्यानुचरस्य च ॥ २९ ॥<br>
ज्ञानं गुह्यतमं यत्तत् साक्षाद्‍भगवतोदितम् ।<br>
अन्ववोचन् गमिष्यन्तः कृपया दीनवत्सलाः ॥ ३० ॥<br>
येनैवाहं भगवतो वासुदेवस्य वेधसः ।<br>
मायानुभावमविदं येन गच्छन्ति तत्पदम् ॥ ३१ ॥<br>
एतत् संसूचितं ब्रह्मन् तापत्रयचिकित्सितम् ।<br>
यदीश्वरे भगवति कर्म ब्रह्मणि भावितम् ॥ ३२ ॥<br>
आमयो यश्च भूतानां जायते येन सुव्रत ।<br>
तदेव ह्यामयं द्रव्यं न पुनाति चिकित्सितम् ॥ ३३ ॥<br>
एवं नृणां क्रियायोगाः सर्वे संसृतिहेतवः ।<br>
त एवात्मविनाशाय कल्पन्ते कल्पिताः परे ॥ ३४ ॥<br>
यदत्र क्रियते कर्म भगवत् परितोषणम् ।<br>
ज्ञानं यत् तद् अधीनं हि भक्तियोगसमन्वितम् ॥ ३५ ॥<br>
कुर्वाणा यत्र कर्माणि भगवच्छिक्षयासकृत् ।<br>
गृणन्ति गुणनामानि कृष्णस्यानुस्मरन्ति च ॥ ३६ ॥<br>
नमो भगवते तुभ्यं वासुदेवाय धीमहि ।<br>
प्रद्युम्नायानिरुद्धाय नमः सङ्कर्षणाय च ॥ ३७ ॥<br>
इति मूर्त्यभिधानेन मंत्रमूर्तिममूर्तिकम् ।<br>
यजते यज्ञपुरुषं स सम्यग् दर्शनः पुमान् ॥ ३८ ॥<br>
इमं स्वनिगमं ब्रह्मन् अवेत्य मदनुष्ठितम् ।<br>
अदान्मे ज्ञानमैश्वर्यं स्वस्मिन् भावं च केशवः ॥ ३९ ॥<br>
(इंद्रवंशा) <br>
त्वमप्यदभ्रश्रुत विश्रुतं विभोः <br>
&nbsp;&nbsp;&nbsp;&nbsp;&nbsp;समाप्यते येन विदां बुभुत्सितम् ।<br>
प्राख्याहि दुःखैर्मुहुरर्दितात्मनां <br>
&nbsp;&nbsp;&nbsp;&nbsp;&nbsp;संक्लेशनिर्वाणमुशन्ति नान्यथा ॥ ४० ॥<br>
इति श्रीमद्‌भागवते महापुराणे पारमहंस्यां संहितायां <br>
प्रथमस्कन्धे व्यासनारदसंवादे पञ्चमोऽध्यायः ॥ ५ ॥<br>
<br>
हरिः ॐ तत्सत् श्रीकृष्णार्पणमस्तु ॥
