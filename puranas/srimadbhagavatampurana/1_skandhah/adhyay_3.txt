          सूत उवाच।<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;(अनुष्टुप्) <br>
जगृहे पौरुषं रूपं भगवान् महदादिभिः।<br>
संभूतं षोडशकलं आदौ लोकसिसृक्षया।१॥<br>
यस्याम्भसि शयानस्य योगनिद्रां वितन्वतः।<br>
नाभिह्रदाम्बुजादासीद् ब्रह्मा विश्वसृजां पतिः॥२॥<br>
यस्यावयवसंस्थानैः कल्पितो लोकविस्तरः।<br>
तद् वै भगवतो रूपं विशुद्धं सत्त्वमूर्जितम्।३॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;(इंद्रवंशा) <br>
&nbsp;&nbsp;&nbsp;&nbsp;पश्यन्त्यदोरूपमदभ्रचक्षुषा। <br>
&nbsp;&nbsp;&nbsp;सहस्रपादोरुभुजाननाद्‍भुतम् ।<br>
सहस्रमूर्धश्रवणाक्षिनासिकं <br>
&nbsp;&nbsp;&nbsp;सहस्रमौल्यम्बरकुण्डलोल्लसत् ॥४॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;(अनुष्टुप्) <br>
एतन्नानावताराणां निधानं बीजमव्ययम् ।<br>
यस्यांशांशेन सृज्यन्ते देवतिर्यङ्नरादयः ॥५॥<br>
स एव प्रथमं देवः कौमारं सर्गमाश्रितः।<br>
चचार दुश्चरं ब्रह्मा ब्रह्मचर्यमखण्डितम् ॥६॥<br>
द्वितीयं तु भवायास्य रसातलगतां महीम्।<br>
उद्धरिष्यन् उपादत्त यज्ञेशः सौकरं वपुः ॥७॥<br>
तृतीयं ऋषिसर्गं वै देवर्षित्वमुपेत्य सः ।<br>
तन्त्रं सात्वतमाचष्ट नैष्कर्म्यं कर्मणां यतः॥८॥<br>
तुर्ये धर्मकलासर्गे नरनारायणौ ऋषी ।<br>
भूत्वात्मोपशमोपेतं अकरोद् दुश्चरं तपः॥९॥<br>
पञ्चमः कपिलो नाम सिद्धेशः कालविप्लुतम् ।<br>
प्रोवाचासुरये सांख्यं तत्त्वग्रामविनिर्णयम्॥१०॥<br>
षष्ठे अत्रेरपत्यत्वं वृतः प्राप्तोऽनसूयया।<br>
आन्वीक्षिकीमलर्काय प्रह्लादादिभ्य ऊचिवान्॥११।<br>
ततः सप्तम आकूत्यां रुचेर्यज्ञोऽभ्यजायत ।<br>
स यामाद्यैः सुरगणैः अपात् स्वायंभुवान्तरम्।१२॥<br>
अष्टमे मेरुदेव्यां तु नाभेर्जात उरुक्रमः ।<br>
दर्शयन्वर्त्म धीराणां सर्वाश्रम नमस्कृतम् ॥१३॥<br>
ऋषिभिर्याचितो भेजे नवमं पार्थिवं वपुः ।<br>
दुग्धेमामोषधीर्विप्राः तेनायं स उशत्तमः॥१४॥<br>
रूपं स जगृहे मात्स्यं चाक्षुषोदधिसंप्लवे।<br>
नाव्यारोप्य महीमय्यां अपाद् वैवस्वतं मनुम्॥१५॥<br>
सुरासुराणां उदधिं मथ्नतां मन्दराचलम् ।<br>
दध्रे कमठरूपेण पृष्ठ एकादशे विभुः ॥१६॥<br>
धान्वन्तरं द्वादशमं त्रयोदशममेव च।<br>
अपाययत्सुरान्अन्यान् मोहिन्या मोहयन्स्त्रिया॥१७॥<br>
चतुर्दशं नारसिंहं बिभ्रद् दैत्येन्द्रमूर्जितम् ।<br>
<sup id="cite_ref-1" class="reference"><a href="#cite_note-1">[१]</a></sup>ददार करजैरूरौ एरकां कटकृत् यथा॥१८॥<br>
पञ्चदशं वामनकं कृत्वागादध्वरं बलेः।<br>
पदत्रयं याचमानः प्रत्यादित्सुस्त्रिविष्टपम्॥१९॥<br>
अवतारे षोडशमे पश्यन् ब्रह्मद्रुहो नृपान् ।<br>
त्रिःसप्तकृत्वः कुपितो निःक्षत्रां अकरोन्महीम्॥२०॥<br>
ततः सप्तदशे जातः सत्यवत्यां पराशरात् ।<br>
चक्रे वेदतरोः शाखा दृष्ट्वा पुंसोऽल्पमेधसः॥२१॥<br>
नरदेवत्वमापन्नः सुरकार्यचिकीर्षया ।<br>
समुद्रनिग्रहादीनि चक्रे वीर्याण्यतः परम्॥२२॥<br>
एकोनविंशे विंशतिमे वृष्णिषु प्राप्य जन्मनी ।<br>
रामकृष्णाविति भुवो भगवान् अहरद्भरम्॥२३॥<br>
ततः कलौ संप्रवृत्ते सम्मोहाय सुरद्विषाम्।<br>
बुद्धो नाम्नां जनसुतः कीकटेषु भविष्यति॥२४॥<br>
अथासौ युगसंध्यायां दस्युप्रायेषु राजसु ।<br>
जनिता विष्णुयशसो नाम्ना कल्किर्जगत्पतिः॥२५॥<br>
अवतारा ह्यसङ्ख्येया हरेः सत्त्वनिधेर्द्विजाः ।<br>
यथाविदासिनःकुल्याः सरसः स्युः सहस्रशः॥२६॥<br>
ऋषयो मनवो देवा मनुपुत्रा महौजसः।<br>
कलाः सर्वे हरेरेव सप्रजापतयः तथा ॥२७॥<br>
एते चांशकलाःपुंसःकृष्णस्तु भगवान्स्वयम् ।<br>
इन्द्रारिव्याकुलं लोकं मृडयन्ति युगे युगे॥२८॥<br>
जन्म गुह्यं भगवतो य एतत्प्रयतो नरः।<br>
सायंप्रातर्गृणन्भक्त्या दुःखग्रामाद् विमुच्यते॥ २९॥<br>
एतद् रूपं भगवतो ह्यरूपस्य चिदात्मनः ।<br>
मायागुणैर्विरचितं महदादिभिरात्मनि ॥३०॥<br>
यथा नभसि मेघौघो रेणुर्वा पार्थिवोऽनिले ।<br>
एवं द्रष्टरि दृश्यत्वं आरोपितं अबुद्धिभिः॥३१॥<br>
अतः परं यदव्यक्तं अव्यूढगुणबृंहितम्।<br>
अदृष्टाश्रुतवस्तुत्वात् स जीवो यत् पुनर्भवः॥३२।<br>
यत्रेमे सदसद् रूपे प्रतिषिद्धे स्वसंविदा ।<br>
अविद्ययाऽऽत्मनि कृते इति तद्ब्रह्मदर्शनम् ॥३३॥<br>
यद्येषोपरता देवी माया वैशारदी मतिः ।<br>
संपन्न एवेति विदुः महिम्नि स्वे महीयते ॥३४ ॥<br>
एवं जन्मानि कर्माणि ह्यकर्तुरजनस्य च ।<br>
वर्णयन्ति स्म कवयो वेदगुह्यानि हृत्पतेः॥३५ ॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;(उपेंद्रवज्रा) <br>
स वा इदं विश्वममोघलीलः <br>
&nbsp;&nbsp;सृजत्यवत्यत्ति न सज्जतेऽस्मिन्।<br>
भूतेषु चान्तर्हित आत्मतंत्रः <br>
&nbsp;&nbsp;षाड्वर्गिकं जिघ्रति षड्गुणेशः॥३६॥<br>
न चास्य कश्चिन्निपुणेन धातुः <br>
&nbsp;&nbsp;&nbsp;अवैति जन्तुः कुमनीष ऊतीः।<br>
नामानि रूपाणि मनोवचोभिः <br>
&nbsp;&nbsp;&nbsp;सन्तन्वतो नटचर्यामिवाज्ञः॥३७॥<br>
स वेद धातुः पदवीं परस्य <br>
&nbsp;&nbsp;&nbsp;&nbsp;&nbsp;दुरन्तवीर्यस्य रथाङ्गपाणेः।<br>
योऽमायय ासन्ततयानुवृत्त्या <br>
&nbsp;&nbsp;&nbsp;&nbsp;&nbsp;भजेत तत्पादसरोजगन्धम्॥३८॥<br>
अथेह धन्या भगवन्त इत्थं <br>
&nbsp;&nbsp;&nbsp;&nbsp;&nbsp;यद्‌वासुदेवेऽखिललोकनाथे।<br>
कुर्वन्ति सर्वात्मकमात्मभावं <br>
&nbsp;&nbsp;&nbsp;&nbsp;&nbsp;न यत्र भूयः परिवर्तउग्रः॥३९॥<br>
इदं भागवतं नाम पुराणं ब्रह्मसम्मितम् ।<br>
उत्तमश्लोकचरितं चकार भगवान् ऋषिः॥४०॥<br>
(अनुष्टुप्) <br>
निःश्रेयसाय लोकस्य धन्यं स्वस्त्ययनं महत् ।<br>
तदिदं ग्राहयामास सुतं आत्मवतां वरम् ॥४१॥<br>
सर्ववेदेतिहासानां सारं सारं समुद्धृतम्।<br>
स तु संश्रावयामास महाराजं परीक्षितम्॥४२ ॥<br>
प्रायोपविष्टं गङ्गायां परीतं परमर्षिभिः ।<br>
कृष्णे स्वधामोपगते धर्मज्ञानादिभिः सह ॥४३॥<br>
कलौ नष्टदृशामेष पुराणार्कोऽधुनोदितः।<br>
तत्र कीर्तयतो विप्रा विप्रर्षेर्भूरितेजसः॥४४॥<br>
अहं चाध्यगमं तत्र निविष्टस्तद् अनुग्रहात्।<br>
सोऽहं वः श्रावयिष्यामि यथाधीतं यथामति॥४५॥<br>
इति श्रीमद्भागवते महापुराणे पारमहंस्यां संहितायां प्रथमस्कन्धे नैमिषीयोपाख्याने तृतीयोऽध्यायः ॥३॥<br>
हरिः ॐ तत्सत् श्रीकृष्णार्पणमस्तु॥<br>
