सूत उवाच ।<br>
(अनुष्टुप्) <br>
एवं निशम्य भगवान् देवर्षेर्जन्म कर्म च ।<br>
भूयः पप्रच्छ तं ब्रह्मन् व्यासः सत्यवतीसुतः ॥। १ ॥<br>
व्यास उवाच ।<br>
भिक्षुभिर्विप्रवसिते विज्ञानादेष्टृभिस्तव ।<br>
वर्तमानो वयस्याद्ये ततः किमकरोद्‍भवान् ॥। २ ॥<br>
स्वायंभुव कया वृत्त्या वर्तितं ते परं वयः ।<br>
कथं चेदमुदस्राक्षीः काले प्राप्ते कलेवरम् ॥। ३ ॥<br>
प्राक्कल्पविषयामेतां स्मृतिं ते सुरसत्तम ।<br>
न ह्येष व्यवधात्काल एष सर्वनिराकृतिः ॥। ४ ॥<br>
नारद उवाच ।<br>
भिक्षुभिर्विप्रवसिते विज्ञानादेष्टृभिर्मम ।<br>
वर्तमानो वयस्याद्ये तत एतदकारषम् ॥। ५ ॥<br>
एकात्मजा मे जननी योषिन्मूढा च किङ्करी ।<br>
मय्यात्मजेऽनन्यगतौ चक्रे स्नेहानुबंधनम् ॥। ६ ॥<br>
सास्वतंत्रा न कल्पासीद् योगक्षेमं ममेच्छती ।<br>
ईशस्य हि वशे लोको योषा दारुमयी यथा ॥। ७ ॥<br>
अहं च तद्‍ब्रह्मकुले ऊषिवांस्तदपेक्षया ।<br>
दिग्देशकालाव्युत्पन्नो बालकः पञ्चहायनः ॥। ८ ॥<br>
एकदा निर्गतां गेहाद् दुहन्तीं निशि गां पथि ।<br>
सर्पोऽदशत्पदा स्पृष्टः कृपणां कालचोदितः ॥ ९ ॥<br>
तदा तदहमीशस्य भक्तानां शमभीप्सतः ।<br>
अनुग्रहं मन्यमानः प्रातिष्ठं दिशमुत्तराम् ॥ १० ॥<br>
स्फीताञ्जनपदांस्तत्र पुरग्रामव्रजाकरान् ।<br>
खेटखर्वटवाटीश्च वनान्युपवनानि च ॥ ११ ॥<br>
चित्रधातुविचित्राद्रीन् इभभग्नभुजद्रुमान् ।<br>
जलाशयान् शिवजलान् नलिनीः सुरसेविताः ॥ १२ ॥<br>
चित्रस्वनैः पत्ररथैः विभ्रमद् भ्रमरश्रियः ।<br>
नलवेणुशरस्तम्ब कुशकीचकगह्वरम् ॥ १३ ॥<br>
एक एवातियातोऽहं अद्राक्षं विपिनं महत् ।<br>
घोरं प्रतिभयाकारं व्यालोलूकशिवाजिरम् ॥ १४ ॥<br>
परिश्रान्तेन्द्रियात्माहं तृट्परीतो बुभुक्षितः ।<br>
स्नात्वा पीत्वा ह्रदे नद्या उपस्पृष्टो गतश्रमः ॥ १५ ॥<br>
तस्मिन्निर्मनुजेऽरण्ये पिप्पलोपस्थ आश्रितः ।<br>
आत्मनात्मानमात्मस्थं यथाश्रुतमचिन्तयम् ॥ १६ ॥<br>
ध्यायतश्चरणांभोजं भावनिर्जितचेतसा ।<br>
औत्कण्ठ्याश्रुकलाक्षस्य हृद्यासीन्मे शनैर्हरिः ॥ १७ ॥<br>
प्रेमातिभरनिर्भिन्न पुलकाङ्गोऽतिनिर्वृतः ।<br>
आनंदसंप्लवे लीनो नापश्यमुभयं मुने ॥ १८ ॥<br>
रूपं भगवतो यत्तन् मनःकान्तं शुचापहम् ।<br>
अपश्यन् सहसोत्तस्थे वैक्लव्याद् दुर्मना इव ॥ १९ ॥<br>
दिदृक्षुस्तदहं भूयः प्रणिधाय मनो हृदि ।<br>
वीक्षमाणोऽपि नापश्यं अवितृप्त इवातुरः ॥ २० ॥<br>
एवं यतन्तं विजने मामाहागोचरो गिराम् ।<br>
गंभीरश्लक्ष्णया वाचा शुचः प्रशमयन्निव ॥ २१ ॥<br>
हन्तास्मिन् जन्मनि भवान् मा मां द्रष्टुमिहार्हति ।<br>
अविपक्वकषायाणां दुर्दर्शोऽहं कुयोगिनाम् ॥ २२ ॥<br>
सकृद् यद् दर्शितं रूपं एतत्कामाय तेऽनघ ।<br>
मत्कामः शनकैः साधु सर्वान् मुञ्चति हृच्छयान् ॥ २३ ॥<br>
सत्सेवयाऽदीर्घया ते जाता मयि दृढा मतिः ।<br>
हित्वावद्यमिमं लोकं गन्ता मज्जनतामसि ॥ २४ ॥<br>
मतिर्मयि निबद्धेयं न विपद्येत कर्हिचित् ।<br>
प्रजासर्गनिरोधेऽपि स्मृतिश्च मदनुग्रहात् ॥ २५ ॥<br>
(इंद्रवंशा) <br>
एतावदुक्त्वोपरराम तन्महद् <br>
&nbsp;&nbsp;&nbsp;&nbsp;&nbsp;भूतं नभोलिङ्गमलिङ्गमीश्वरम् ।<br>
अहं च तस्मै महतां महीयसे <br>
&nbsp;&nbsp;&nbsp;&nbsp;&nbsp;शीर्ष्णावनामं विदधेऽनुकंपितः ॥ २६ ॥<br>
नामान्यनन्तस्य हतत्रपः पठन् <br>
&nbsp;&nbsp;&nbsp;&nbsp;&nbsp;गुह्यानि भद्राणि कृतानि च स्मरन् ।<br>
गां पर्यटन् तुष्टमना गतस्पृहः <br>
&nbsp;&nbsp;&nbsp;&nbsp;&nbsp;कालं प्रतीक्षन् विमदो विमत्सरः ॥ २७ ॥<br>
(अनुष्टुप्) <br>
एवं कृष्णमतेर्ब्रह्मन् असक्तस्यामलात्मनः ।<br>
कालः प्रादुरभूत्काले तडित्सौदामनी यथा ॥ २८ ॥<br>
प्रयुज्यमाने मयि तां शुद्धां भागवतीं तनुम् ।<br>
आरब्धकर्मनिर्वाणो न्यपतत् पांचभौतिकः ॥ २९ ॥<br>
कल्पान्त इदमादाय शयानेऽम्भस्युदन्वतः ।<br>
शिशयिषोरनुप्राणं विविशेऽन्तरहं विभोः ॥ ३० ॥<br>
सहस्रयुगपर्यन्ते उत्थायेदं सिसृक्षतः ।<br>
मरीचिमिश्रा ऋषयः प्राणेभ्योऽहं च जज्ञिरे ॥ ३१ ॥<br>
अंतर्बहिश्च लोकान् त्रीन् पर्येम्यस्कन्दितव्रतः ।<br>
अनुग्रहात् महाविष्णोः अविघातगतिः क्वचित् ॥ ३२ ॥<br>
देवदत्तामिमां वीणां स्वरब्रह्मविभूषिताम् ।<br>
मूर्च्छयित्वा हरिकथां गायमानश्चराम्यहम् ॥ ३३ ॥<br>
प्रगायतः स्ववीर्याणि तीर्थपादः प्रियश्रवाः ।<br>
आहूत इव मे शीघ्रं दर्शनं याति चेतसि ॥ ३४ ॥<br>
एतद्ध्यातुरचित्तानां मात्रास्पर्शेच्छया मुहुः ।<br>
भवसिन्धुप्लवो दृष्टो हरिचर्यानुवर्णनम् ॥ ३५ ॥<br>
यमादिभिर्योगपथैः कामलोभहतो मुहुः ।<br>
मुकुंदसेवया यद्वत् तथात्माद्धा न शाम्यति ॥ ३६ ॥<br>
सर्वं तदिदमाख्यातं यत्पृष्टोऽहं त्वयानघ ।<br>
जन्मकर्मरहस्यं मे भवतश्चात्मतोषणम् ॥ ३७ ॥<br>
सूत उवाच ।<br>
एवं संभाष्य भगवान् नारदो वासवीसुतम् ।<br>
आमंत्र्य वीणां रणयन् ययौ यादृच्छिको मुनिः ॥ ३८ ॥<br>
अहो देवर्षिर्धन्योऽयं यत्कीर्तिं शार्ङ्गधन्वनः ।<br>
गायन्माद्यन्निदं तंत्र्या रमयत्यातुरं जगत् ॥ ३९ ॥<br>
इति श्रीमद्‌भागवते महापुराणे पारमहंस्यां संहितायां <br>
प्रथमस्कन्धे व्यासनारदसंवादे षष्ठोऽध्यायः ॥। ६ ॥<br>
<br>
हरिः ॐ तत्सत् श्रीकृष्णार्पणमस्तु ॥
