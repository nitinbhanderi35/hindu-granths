<br>
सूत उवाच<br>
ततः परीक्षिद्द्विजवर्यशिक्षया महीं महाभागवतः शशास ह  ।<br>
यथा हि सूत्यामभिजातकोविदाः समादिशन् विप्र महद्गुणस्तथा  ॥००१ ॥<br>
स उत्तरस्य तनयामुपयेम इरावतीम्  ।<br>
जनमेजयादींश्चतुरस्तस्यामुत्पादयत्सुतान्  ॥००२ ॥<br>
आजहाराश्वमेधांस्त्रीन् गङ्गायां भूरिदक्षिणान्  ।<br>
शारद्वतं गुरुं कृत्वा देवा यत्राक्षिगोचराः  ॥००३ ॥<br>
निजग्राहौजसा वीरः कलिं दिग्विजये क्वचित् ।<br>
नृपलिङ्गधरं शूद्रं घ्नन्तं गोमिथुनं पदा  ॥००४ ॥<br>
शौनक उवाच<br>
कस्य हेतोर्निजग्राह कलिं दिग्विजये नृपः  ।<br>
नृदेवचिह्नधृक्शूद्र कोऽसौ गां यः पदाहनत् ।<br>
तत्कथ्यतां महाभाग यदि कृष्णकथाश्रयम्  ॥००५ ॥<br>
अथवास्य पदाम्भोज मकरन्दलिहां सताम्  ।<br>
किमन्यैरसदालापैरायुषो यदसद्व्ययः  ॥००६ ॥<br>
क्षुद्रायुषां नृणामङ्ग मर्त्यानामृतमिच्छताम्  ।<br>
इहोपहूतो भगवान्मृत्युः शामित्रकर्मणि  ॥००७ ॥<br>
न कश्चिन्म्रियते तावद्यावदास्त इहान्तकः  ।<br>
एतदर्थं हि भगवानाहूतः परमर्षिभिः  ।<br>
अहो नृलोके पीयेत हरिलीलामृतं वचः  ॥००८ ॥<br>
मन्दस्य मन्दप्रज्ञस्य वयो मन्दायुषश्च वै  ।<br>
निद्रया ह्रियते नक्तं दिवा च व्यर्थकर्मभिः  ॥००९ ॥<br>
सूत उवाच<br>
यदा परीक्षित्कुरुजाङ्गलेऽवसत्कलिं प्रविष्टं निजचक्रवर्तिते  ।<br>
निशम्य वार्तामनतिप्रियां ततः शरासनं संयुगशौण्डिराददे  ॥०१० ॥<br>
स्वलङ्कृतं श्यामतुरङ्गयोजितं रथं मृगेन्द्रध्वजमाश्रितः पुरात् ।<br>
वृतो रथाश्वद्विपपत्तियुक्तया स्वसेनया दिग्विजयाय निर्गतः  ॥०११ ॥<br>
भद्राश्वं केतुमालं च भारतं चोत्तरान् कुरून्  ।<br>
किम्पुरुषादीनि वर्षाणि विजित्य जगृहे बलिम्  ॥०१२ ॥<br>
नगरांश्च वनांश्चैव नदीश्च विमलोदकाः  ।<br>
पुरुषान् देवकल्पांश्च नारीश्च प्रियदर्शनाः  ॥०१३ ॥<br>
अदृष्टपूर्वान् सुभगान् स ददर्श धनञ्जयः  ।<br>
सदनानि च शुभ्राणि नारीश्चाप्सरसां निभाः  ॥०१४ ॥<br>
तत्र तत्रोपशृण्वानः स्वपूर्वेषां महात्मनाम्  ।<br>
प्रगीयमाणं च यशः कृष्णमाहात्म्यसूचकम्  ॥०१५ ॥<br>
आत्मानं च परित्रातमश्वत्थाम्नोऽस्त्रतेजसः  ।<br>
स्नेहं च वृष्णिपार्थानां तेषां भक्तिं च केशवे  ॥०१६ ॥<br>
तेभ्यः परमसन्तुष्टः प्रीत्युज्जृम्भितलोचनः  ।<br>
महाधनानि वासांसि ददौ हारान्महामनाः  ॥०१७ ॥<br>
सारथ्यपारषदसेवनसख्यदौत्य   वीरासनानुगमनस्तवनप्रणामान्  ।<br>
स्निग्धेषु पाण्डुषु जगत्प्रणतिं च विष्णोर्  भक्तिं करोति नृपतिश्चरणारविन्दे  ॥०१८ ॥*<br>
तस्यैवं वर्तमानस्य पूर्वेषां वृत्तिमन्वहम्  ।<br>
नातिदूरे किलाश्चर्यं यदासीत्तन्निबोध मे  ॥०१९ ॥<br>
धर्मः पदैकेन चरन् विच्छायामुपलभ्य गाम्  ।<br>
पृच्छति स्माश्रुवदनां विवत्सामिव मातरम्  ॥०२० ॥<br>
धर्म उवाच<br>
कच्चिद्भद्रेऽनामयमात्मनस्ते विच्छायासि म्लायतेषन्मुखेन  ।<br>
आलक्षये भवतीमन्तराधिं दूरे बन्धुं शोचसि कञ्चनाम्ब  ॥०२१ ॥<br>
पादैर्न्यूनं शोचसि मैकपादमात्मानं वा वृषलैर्भोक्ष्यमाणम्  ।<br>
आहो सुरादीन् हृतयज्ञभागान् प्रजा उत स्विन्मघवत्यवर्षति  ॥०२२ ॥<br>
अरक्ष्यमाणाः स्त्रिय उर्वि बालान् शोचस्यथो पुरुषादैरिवार्तान्  ।<br>
वाचं देवीं ब्रह्मकुले कुकर्मण्यब्रह्मण्ये राजकुले कुलाग्र्यान्  ॥०२३ ॥<br>
किं क्षत्रबन्धून् कलिनोपसृष्टान् राष्ट्राणि वा तैरवरोपितानि  ।<br>
इतस्ततो वाशनपानवासः स्नानव्यवायोन्मुखजीवलोकम्  ॥०२४ ॥<br>
यद्वाम्ब ते भूरिभरावतार कृतावतारस्य हरेर्धरित्रि  ।<br>
अन्तर्हितस्य स्मरती विसृष्टा कर्माणि निर्वाणविलम्बितानि  ॥०२५ ॥<br>
इदं ममाचक्ष्व तवाधिमूलं वसुन्धरे येन विकर्शितासि  ।<br>
कालेन वा ते बलिनां बलीयसा सुरार्चितं किं हृतमम्ब सौभगम्  ॥०२६ ॥<br>
धरण्युवाच<br>
भवान् हि वेद तत्सर्वं यन्मां धर्मानुपृच्छसि  ।<br>
चतुर्भिर्वर्तसे येन पादैर्लोकसुखावहैः  ॥०२७ ॥<br>
सत्यं शौचं दया क्षान्तिस्त्यागः सन्तोष आर्जवम्  ।<br>
शमो दमस्तपः साम्यं तितिक्षोपरतिः श्रुतम्  ॥०२८ ॥<br>
ज्ञानं विरक्तिरैश्वर्यं शौर्यं तेजो बलं स्मृतिः  ।<br>
स्वातन्त्र्यं कौशलं कान्तिर्धैर्यं मार्दवमेव च  ॥०२९ ॥<br>
प्रागल्भ्यं प्रश्रयः शीलं सह ओजो बलं भगः  ।<br>
गाम्भीर्यं स्थैर्यमास्तिक्यं कीर्तिर्मानोऽनहङ्कृतिः  ॥०३० ॥<br>
एते चान्ये च भगवन्नित्या यत्र महागुणाः  ।<br>
प्रार्थ्या महत्त्वमिच्छद्भिर्न वियन्ति स्म कर्हिचित् ॥०३१ ॥<br>
तेनाहं गुणपात्रेण श्रीनिवासेन साम्प्रतम्  ।<br>
शोचामि रहितं लोकं पाप्मना कलिनेक्षितम्  ॥०३२ ॥<br>
आत्मानं चानुशोचामि भवन्तं चामरोत्तमम्  ।<br>
देवान् पितॄनृषीन् साधून् सर्वान् वर्णांस्तथाश्रमान्  ॥०३३ ॥<br>
ब्रह्मादयो बहुतिथं यदपाङ्गमोक्ष   कामास्तपः समचरन् भगवत्प्रपन्नाः  ।<br>
सा श्रीः स्ववासमरविन्दवनं विहाय   यत्पादसौभगमलं भजतेऽनुरक्ता  ॥०३४ ॥*<br>
तस्याहमब्जकुलिशाङ्कुशकेतुकेतैः   श्रीमत्पदैर्भगवतः समलङ्कृताङ्गी  ।<br>
त्रीनत्यरोच उपलभ्य ततो विभूतिं   लोकान् स मां व्यसृजदुत्स्मयतीं तदन्ते  ॥०३५ ॥*<br>
यो वै ममातिभरमासुरवंशराज्ञाम्   अक्षौहिणीशतमपानुददात्मतन्त्रः  ।<br>
त्वां दुःस्थमूनपदमात्मनि पौरुषेण   सम्पादयन् यदुषु रम्यमबिभ्रदङ्गम्  ॥०३६ ॥*<br>
का वा सहेत विरहं पुरुषोत्तमस्य   प्रेमावलोकरुचिरस्मितवल्गुजल्पैः  ।<br>
स्थैर्यं समानमहरन्मधुमानिनीनां   रोमोत्सवो मम यदङ्घ्रिविटङ्कितायाः  ॥०३७ ॥*<br>
तयोरेवं कथयतोः पृथिवीधर्मयोस्तदा  ।<br>
परीक्षिन्नाम राजर्षिः प्राप्तः प्राचीं सरस्वतीम्  ॥०३८ ॥<br>
<br>
