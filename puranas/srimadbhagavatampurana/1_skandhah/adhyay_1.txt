जन्माद्यस्य यतोऽन्वयादितरतः चार्थेष्वभिज्ञः स्वराट् ।<br>
तेने ब्रह्म हृदा य आदिकवये मुह्यन्ति यत् सूरयः ।<br>
तेजोवारिमृदां यथा विनिमयो यत्र त्रिसर्गोऽमृषा ।<br>
धाम्ना स्वेन सदा निरस्तकुहकं सत्यं परं धीमहि । १ ॥<br>
<br>
धर्मः प्रोज्झितकैतवोऽत्र परमो निर्मत्सराणां सतां ।<br>
वेद्यं वास्तवमत्र वस्तु शिवदं तापत्रयोन्मूलनम् ।<br>
श्रीमद्‍भागवते महामुनिकृते किं वा परैरीश्वरः ।<br>
सद्यो हृद्यवरुध्यतेऽत्र कृतिभिः शुश्रूषुभिः तत् क्षणात् ॥ २ ॥<br>
<br>
(द्रुतविलम्बित) <br>
निगमकल्पतरोर्गलितं फलं ।<br>
&nbsp;&nbsp;&nbsp;&nbsp;&nbsp;शुकमुखाद् अमृतद्रवसंयुतम् ।<br>
पिबत भागवतं रसमालयं ।<br>
&nbsp;&nbsp;&nbsp;&nbsp;&nbsp;मुहुरहो रसिका भुवि भावुकाः । ३ ॥<br>
<br>
(अनुष्टुप्) <br>
नैमिषेऽनिमिषक्षेत्रे ऋषयः शौनकादयः ।<br>
सत्रं स्वर्गायलोकाय सहस्रसममासत ॥ ४ ॥<br>
<br>
त एकदा तु मुनयः प्रातर्हुतहुताग्नयः ।<br>
सत्कृतं सूतमासीनं पप्रच्छुः इदमादरात् ॥ ५ ॥<br>
<br>
ऋषय ऊचुः ।<br>
त्वया खलु पुराणानि सेतिहासानि चानघ ।<br>
आख्यातान्यप्यधीतानि धर्मशास्त्राणि यान्युत । ६ ॥<br>
<br>
यानि वेदविदां श्रेष्ठो भगवान् बादरायणः ।<br>
अन्ये च मुनयः सूत परावरविदो विदुः ॥ ७ ॥<br>
<br>
वेत्थ त्वं सौम्य तत्सर्वं तत्त्वतः तदनुग्रहात् ।<br>
ब्रूयुः स्निग्धस्य शिष्यस्य गुरवो गुह्यमप्युत ॥ ८ ॥<br>
<br>
तत्र तत्राञ्जसाऽऽयुष्मन् भवता यद् विनिश्चितम् ।<br>
पुंसां एकान्ततः श्रेयः तन्नः शंसितुमर्हसि । ०९ ॥<br>
<br>
प्रायेणाल्पायुषः सभ्य कलौ अस्मिन् युगे जनाः ।<br>
मन्दाः सुमन्दमतयो मन्दभाग्या ह्युपद्रुताः ॥ १० ॥<br>
<br>
भूरीणि भूरिकर्माणि श्रोतव्यानि विभागशः ।<br>
अतः साधोऽत्र यत्सारं समुद्धृत्य मनीषया ।<br>
ब्रूहि नः श्रद्दधानानां येनात्मा संप्रसीदति ॥ ११ ॥<br>
<br>
सूत जानासि भद्रं ते भगवान् सात्वतां पतिः ।<br>
देवक्यां वसुदेवस्य जातो यस्य चिकीर्षया ॥ १२ ॥<br>
<br>
तन्नः शुष्रूषमाणानां अर्हस्यङ्गानुवर्णितुम् ।<br>
यस्यावतारो भूतानां क्षेमाय च भवाय च ॥ १३ ॥<br>
<br>
आपन्नः संसृतिं घोरां यन्नाम विवशो गृणन् ।<br>
ततः सद्यो विमुच्येत यद् बिभेति स्वयं भयम् ॥ १४ ॥<br>
<br>
यत्पादसंश्रयाः सूत मुनयः प्रशमायनाः ।<br>
सद्यः पुनन्त्युपस्पृष्टाः स्वर्धुन्यापोऽनुसेवया ॥ १५ ॥<br>
<br>
को वा भगवतस्तस्य पुण्यश्लोकेड्यकर्मणः ।<br>
शुद्धिकामो न श्रृणुयाद् यशः कलिमलापहम् ॥ १६ ॥<br>
<br>
तस्य कर्माण्युदाराणि परिगीतानि सूरिभिः ।<br>
ब्रूहि नः श्रद्दधानानां लीलया दधतः कलाः ॥ १७ ॥<br>
<br>
अथाख्याहि हरेर्धीमन् अवतारकथाः शुभाः ।<br>
लीला विदधतः स्वैरं ईश्वरस्यात्ममायया ॥ १८ ॥<br>
<br>
वयं तु न वितृप्याम उत्तमश्लोकविक्रमे ।<br>
यत् श्रृण्वतां रसज्ञानां स्वादु स्वादु पदे पदे ॥ १९ ॥<br>
<br>
कृतवान् किल वीर्याणि सह रामेण केशवः ।<br>
अतिमर्त्यानि भगवान् गूढः कपटमानुषः ॥ २० ॥<br>
<br>
कलिमागतमाज्ञाय क्षेत्रेऽस्मिन् वैष्णवे वयम् ।<br>
आसीना दीर्घसत्रेण कथायां सक्षणा हरेः ॥ २१ ॥<br>
<br>
त्वं नः संदर्शितो धात्रा दुस्तरं निस्तितीर्षताम् ।<br>
कलिं सत्त्वहरं पुंसां कर्णधार इवार्णवम् ॥ २२ ॥<br>
<br>
ब्रूहि योगेश्वरे कृष्णे ब्रह्मण्ये धर्मवर्मणि ।<br>
स्वां काष्ठामधुनोपेते धर्मः कं शरणं गतः ॥ २३ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
प्रथमस्कन्धे नैमिषीयोपाखाने प्रथमोऽध्यायः ॥ १ ॥
