सूत उवाच ।<br>
महीपतिस्त्वथ तत्कर्म गर्ह्यं <br>
&nbsp;&nbsp;&nbsp;&nbsp;विचिन्तयन् नात्मकृतं सुदुर्मनाः ।<br>
अहो मया नीचमनार्यवत्कृतं <br>
&nbsp;&nbsp;&nbsp;&nbsp;निरागसि ब्रह्मणि गूढतेजसि ॥ १ ॥<br>
ध्रुवं ततो मे कृतदेवहेलनाद् <br>
&nbsp;&nbsp;&nbsp;&nbsp;दुरत्ययं व्यसनं नातिदीर्घात् ।<br>
तदस्तु कामं ह्यघनिष्कृताय मे <br>
&nbsp;&nbsp;&nbsp;&nbsp;यथा न कुर्यां पुनरेवमद्धा ॥ २ ॥<br>
अद्यैव राज्यं बलमृद्धकोशं <br>
&nbsp;&nbsp;&nbsp;&nbsp;प्रकोपितब्रह्मकुलानलो मे ।<br>
दहत्वभद्रस्य पुनर्न मेऽभूत् <br>
&nbsp;&nbsp;&nbsp;&nbsp;पापीयसी धीर्द्विजदेवगोभ्यः ॥ ३ ॥<br>
स चिन्तयन्नित्थमथाशृणोद् यथा <br>
&nbsp;&nbsp;&nbsp;&nbsp;मुनेः सुतोक्तो निर्‌ऋतिस्तक्षकाख्यः ।<br>
स साधु मेने न चिरेण तक्षका <br>
&nbsp;&nbsp;&nbsp;&nbsp;नलं प्रसक्तस्य विरक्तिकारणम् ॥ ४ ॥<br>
अथो विहायेमममुं च लोकं <br>
&nbsp;&nbsp;&nbsp;&nbsp;विमर्शितौ हेयतया पुरस्तात् ।<br>
कृष्णाङ्‌घ्रिसेवामधिमन्यमान <br>
&nbsp;&nbsp;&nbsp;&nbsp;उपाविशत् प्रायममर्त्यनद्याम् ॥ ५ ॥<br>
या वै लसच्छ्रीतुलसीविमिश्र <br>
&nbsp;&nbsp;&nbsp;&nbsp;कृष्णाङ्‌घ्रिरेण्वभ्यधिकाम्बुनेत्री ।<br>
पुनाति लोकानुभयत्र सेशान् <br>
&nbsp;&nbsp;&nbsp;&nbsp;कस्तां न सेवेत मरिष्यमाणः ॥ ६ ॥<br>
इति व्यवच्छिद्य स पाण्डवेयः <br>
&nbsp;&nbsp;&nbsp;&nbsp;प्रायोपवेशं प्रति विष्णुपद्याम् ।<br>
दधौ मुकुन्दाङ्‌घ्रिमनन्यभावो <br>
&nbsp;&nbsp;&nbsp;&nbsp;मुनिव्रतो मुक्तसमस्तसङ्गः ॥ ७ ॥<br>
तत्रोपजग्मुर्भुवनं पुनाना <br>
&nbsp;&nbsp;&nbsp;&nbsp;महानुभावा मुनयः सशिष्याः ।<br>
प्रायेण तीर्थाभिगमापदेशैः <br>
&nbsp;&nbsp;&nbsp;&nbsp;स्वयं हि तीर्थानि पुनन्ति सन्तः ॥ ८ ॥<br>
अत्रिर्वसिष्ठश्च्यवनः शरद्वान् <br>
&nbsp;&nbsp;&nbsp;&nbsp;अरिष्टनेमिर्भृगुरङ्‌गिराश्च ।<br>
पराशरो गाधिसुतोऽथ राम <br>
&nbsp;&nbsp;&nbsp;&nbsp;उतथ्य इन्द्रप्रमदेध्मवाहौ ॥ ९ ॥<br>
मेधातिथिर्देवल आर्ष्टिषेणो <br>
&nbsp;&nbsp;&nbsp;&nbsp;भारद्वाजो गौतमः पिप्पलादः ।<br>
मैत्रेय और्वः कवषः कुम्भयोनिः <br>
&nbsp;&nbsp;&nbsp;&nbsp;द्वैपायनो भगवान् नारदश्च ॥ १० ॥<br>
अन्ये च देवर्षिब्रह्मर्षिवर्या <br>
&nbsp;&nbsp;&nbsp;&nbsp;राजर्षिवर्या अरुणादयश्च ।<br>
नानार्षेयप्रवरान् समेतान् <br>
&nbsp;&nbsp;&nbsp;&nbsp;अभ्यर्च्य राजा शिरसा ववन्दे ॥ ११ ॥<br>
सुखोपविष्टेष्वथ तेषु भूयः <br>
&nbsp;&nbsp;&nbsp;&nbsp;कृतप्रणामः स्वचिकीर्षितं यत् ।<br>
विज्ञापयामास विविक्तचेता <br>
&nbsp;&nbsp;&nbsp;&nbsp;उपस्थितोऽग्रेऽभिगृहीतपाणिः ॥ १२ ॥<br>
राजोवाच <br>
अहो वयं धन्यतमा नृपाणां <br>
&nbsp;&nbsp;&nbsp;&nbsp;महत्तमानुग्रहणीयशीलाः ।<br>
राज्ञां कुलं ब्राह्मणपादशौचाद् <br>
&nbsp;&nbsp;&nbsp;&nbsp;दूराद् विसृष्टं बत गर्ह्यकर्म ॥ १३ ॥<br>
तस्यैव मेऽघस्य परावरेशो <br>
&nbsp;&nbsp;&nbsp;&nbsp;व्यासक्तचित्तस्य गृहेष्वभीक्ष्णम् ।<br>
निर्वेदमूलो द्विजशापरूपो <br>
&nbsp;&nbsp;&nbsp;&nbsp;यत्र प्रसक्तो भयमाशु धत्ते ॥ १४ ॥<br>
तं मोपयातं प्रतियन्तु विप्रा <br>
&nbsp;&nbsp;&nbsp;&nbsp;गङ्गा च देवी धृतचित्तमीशे ।<br>
द्विजोपसृष्टः कुहकस्तक्षको वा <br>
&nbsp;&nbsp;&nbsp;&nbsp;दशत्वलं गायत विष्णुगाथाः ॥ १५ ॥<br>
पुनश्च भूयाद्‍भगवत्यनन्ते <br>
&nbsp;&nbsp;&nbsp;&nbsp;रतिः प्रसङ्गश्च तदाश्रयेषु ।<br>
महत्सु यां यामुपयामि सृष्टिं <br>
&nbsp;&nbsp;&nbsp;&nbsp;मैत्र्यस्तु सर्वत्र नमो द्विजेभ्यः ॥ १६ ॥<br>
इति स्म राजाध्यवसाययुक्तः <br>
&nbsp;&nbsp;&nbsp;&nbsp;प्राचीनमूलेषु कुशेषु धीरः ।<br>
उदङ्‌मुखो दक्षिणकूल आस्ते <br>
&nbsp;&nbsp;&nbsp;&nbsp;समुद्रपत्‍न्याः स्वसुतन्यस्तभारः ॥ १७ ॥<br>
एवं च तस्मिन् नरदेवदेवे <br>
&nbsp;&nbsp;&nbsp;&nbsp;प्रायोपविष्टे दिवि देवसङ्घाः ।<br>
प्रशस्य भूमौ व्यकिरन् प्रसूनैः <br>
&nbsp;&nbsp;&nbsp;&nbsp;मुदा मुहुर्दुन्दुभयश्च नेदुः ॥ १८ ॥<br>
महर्षयो वै समुपागता ये <br>
&nbsp;&nbsp;&nbsp;&nbsp;प्रशस्य साध्वित्यनुमोदमानाः ।<br>
ऊचुः प्रजानुग्रहशीलसारा <br>
&nbsp;&nbsp;&nbsp;&nbsp;यदुत्तमश्लोकगुणाभिरूपम् ॥ १९ ॥<br>
न वा इदं राजर्षिवर्य चित्रं <br>
&nbsp;&nbsp;&nbsp;&nbsp;भवत्सु कृष्णं समनुव्रतेषु ।<br>
येऽध्यासनं राजकिरीटजुष्टं <br>
&nbsp;&nbsp;&nbsp;&nbsp;सद्यो जहुर्भगवत्पार्श्वकामाः ॥ २० ॥<br>
सर्वे वयं तावदिहास्महेऽद्य <br>
&nbsp;&nbsp;&nbsp;&nbsp;कलेवरं यावदसौ विहाय ।<br>
लोकं परं विरजस्कं विशोकं <br>
&nbsp;&nbsp;&nbsp;&nbsp;यास्यत्ययं भागवतप्रधानः ॥ २१ ॥<br>
आश्रुत्य तद् ऋषिगणवचः परीक्षित् <br>
&nbsp;&nbsp;&nbsp;&nbsp;समं मधुच्युद् गुरु चाव्यलीकम् ।<br>
आभाषतैनानभिनन्द्य युक्तान् <br>
&nbsp;&nbsp;&nbsp;&nbsp;शुश्रूषमाणश्चरितानि विष्णोः ॥ २२ ॥<br>
समागताः सर्वत एव सर्वे <br>
&nbsp;&nbsp;&nbsp;&nbsp;वेदा यथा मूर्तिधरास्त्रिपृष्ठे ।<br>
नेहाथवामुत्र च कश्चनार्थ <br>
&nbsp;&nbsp;&nbsp;&nbsp;ऋते परानुग्रहमात्मशीलम् ॥ २३ ॥<br>
ततश्च वः पृच्छ्यमिमं विपृच्छे <br>
&nbsp;&nbsp;&nbsp;&nbsp;विश्रभ्य विप्रा इति कृत्यतायाम् ।<br>
सर्वात्मना म्रियमाणैश्च कृत्यं <br>
&nbsp;&nbsp;&nbsp;&nbsp;शुद्धं च तत्रामृशताभियुक्ताः ॥ २४ ॥<br>
तत्राभवद् भगवान् व्यासपुत्रो <br>
&nbsp;&nbsp;&nbsp;&nbsp;यदृच्छया गामटमानोऽनपेक्षः ।<br>
अलक्ष्यलिङ्गो निजलाभतुष्टो <br>
&nbsp;&nbsp;&nbsp;&nbsp;वृतश्च बालैरवधूतवेषः ॥ २५ ॥<br>
तं द्व्यष्टवर्षं सुकुमारपाद <br>
&nbsp;&nbsp;&nbsp;&nbsp;करोरुबाह्वंसकपोलगात्रम् ।<br>
चार्वायताक्षोन्नसतुल्यकर्ण <br>
&nbsp;&nbsp;&nbsp;&nbsp;सुभ्र्‌वाननं कम्बुसुजातकण्ठम् ॥ २६ ॥<br>
निगूढजत्रुं पृथुतुङ्गवक्षसं <br>
&nbsp;&nbsp;&nbsp;&nbsp;आवर्तनाभिं वलिवल्गूदरं च ।<br>
दिगम्बरं वक्त्रविकीर्णकेशं <br>
&nbsp;&nbsp;&nbsp;&nbsp;प्रलम्बबाहुं स्वमरोत्तमाभम् ॥ २७ ॥<br>
श्यामं सदापीच्यवयोऽङ्गलक्ष्म्या <br>
&nbsp;&nbsp;&nbsp;&nbsp;स्त्रीणां मनोज्ञं रुचिरस्मितेन ।<br>
प्रत्युत्थितास्ते मुनयः स्वासनेभ्यः <br>
&nbsp;&nbsp;&nbsp;&nbsp;तल्लक्षणज्ञा अपि गूढवर्चसम् ॥ २८ ॥<br>
स विष्णुरातोऽतिथय आगताय <br>
&nbsp;&nbsp;&nbsp;&nbsp;तस्मै सपर्यां शिरसाऽऽजहार ।<br>
ततो निवृत्ता ह्यबुधाः स्त्रियोऽर्भका <br>
&nbsp;&nbsp;&nbsp;&nbsp;महासने सोपविवेश पूजितः ॥ २९ ॥<br>
स संवृतस्तत्र महान् महीयसां <br>
&nbsp;&nbsp;&nbsp;&nbsp;ब्रह्मर्षिराजर्षिदेवर्षि सङ्घैः ।<br>
व्यरोचतालं भगवान् यथेन्दुः <br>
&nbsp;&nbsp;&nbsp;&nbsp;ग्रहर्क्षतारानिकरैः परीतः ॥ ३० ॥<br>
प्रशान्तमासीनमकुण्ठमेधसं <br>
&nbsp;&nbsp;&nbsp;&nbsp;मुनिं नृपो भागवतोऽभ्युपेत्य ।<br>
प्रणम्य मूर्ध्नावहितः कृताञ्जलिः <br>
&nbsp;&nbsp;&nbsp;&nbsp;नत्वा गिरा सूनृतयान्वपृच्छत् ॥ ३१ ॥<br>
परीक्षिदुवाच ।<br>
अहो अद्य वयं ब्रह्मन् सत्सेव्याः क्षत्रबन्धवः ।<br>
कृपयातिथिरूपेण भवद्‌भिस्तीर्थकाः कृताः ॥ ३२ ॥<br>
येषां संस्मरणात् पुंसां सद्यः शुद्ध्यन्ति वै गृहाः ।<br>
किं पुनर्दर्शनस्पर्श पादशौचासनादिभिः ॥ ३३ ॥<br>
सान्निध्यात्ते महायोगिन् पातकानि महान्त्यपि ।<br>
सद्यो नश्यन्ति वै पुंसां विष्णोरिव सुरेतराः ॥ ३४ ॥<br>
अपि मे भगवान् प्रीतः कृष्णः पाण्डुसुतप्रियः ।<br>
पैतृष्वसेयप्रीत्यर्थं तद्‍गोत्रस्यात्तबान्धवः ॥ ३५ ॥<br>
अन्यथा तेऽव्यक्तगतेः दर्शनं नः कथं नृणाम् ।<br>
नितरां म्रियमाणानां संसिद्धस्य वनीयसः ॥ ३६ ॥<br>
अतः पृच्छामि संसिद्धिं योगिनां परमं गुरुम् ।<br>
पुरुषस्येह यत्कार्यं म्रियमाणस्य सर्वथा ॥ ३७ ॥<br>
यच्छ्रोतव्यमथो जप्यं यत्कर्तव्यं नृभिः प्रभो ।<br>
स्मर्तव्यं भजनीयं वा ब्रूहि यद्वा विपर्ययम् ॥ ३८ ॥<br>
नूनं भगवतो ब्रह्मन् गृहेषु गृहमेधिनाम् ।<br>
न लक्ष्यते ह्यवस्थानं अपि गोदोहनं क्वचित् ॥ ३९ ॥<br>
सूत उवाच ।<br>
एवमाभाषितः पृष्टः स राज्ञा श्लक्ष्णया गिरा ।<br>
प्रत्यभाषत धर्मज्ञो भगवान् बादरायणिः ॥ ४० ॥<br>
इति श्रीमद्‌भागवते महापुराणे पारमहंस्यां संहितायां <br>
प्रथमस्कन्धे शुकागमनं नाम एकोनविंशोऽध्यायः ॥ १९ ॥
