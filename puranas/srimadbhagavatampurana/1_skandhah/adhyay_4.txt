व्यास उवाच ।<br>
(अनुष्टुप्) <br>
इति ब्रुवाणं संस्तूय मुनीनां दीर्घसत्रिणाम् ।<br>
वृद्धः कुलपतिः सूतं बह्‌वृचः शौनकोऽब्रवीत् ॥ १ ॥<br>
शौनक उवाच ।<br>
सूत सूत महाभाग वद नो वदतां वर ।<br>
कथां भागवतीं पुण्यां यदाह भगवान् शुकः ॥ २ ॥<br>
कस्मिन् युगे प्रवृत्तेयं स्थाने वा केन हेतुना ।<br>
कुतः सञ्चोदितः कृष्णः कृतवान् संहितां मुनिः ॥ ३ ॥<br>
तस्य पुत्रो महायोगी समदृङ् निर्विकल्पकः ।<br>
एकान्तमतिः उन्निद्रो गूढो मूढ इवेयते ॥ ४ ॥<br>
(वसंततिलका) <br>
दृष्ट्वानुयान्तमृषिमात्मजमप्यनग्नं<br>
&nbsp;&nbsp;&nbsp;&nbsp;&nbsp;देव्यो ह्रिया परिदधुर्न सुतस्य चित्रम् ।<br>
तद्‌वीक्ष्य पृच्छति मुनौ जगदुस्तवास्ति<br>
&nbsp;&nbsp;&nbsp;&nbsp;&nbsp;स्त्रीपुम्भिदा न तु सुतस्य विविक्तदृष्टेः ॥ ५ ॥<br>
(अनुष्टुप्) <br>
कथमालक्षितः पौरैः संप्राप्तः कुरुजाङ्गलान् ।<br>
उन्मत्तमूकजडवद् विचरन् गजसाह्वये ॥ ६ ॥<br>
कथं वा पाण्डवेयस्य राजर्षेर्मुनिना सह ।<br>
संवादः समभूत् तात यत्रैषा सात्वती श्रुतिः ॥ ७ ॥<br>
स गोदोहनमात्रं हि गृहेषु गृहमेधिनाम् ।<br>
अवेक्षते महाभागः तीर्थीकुर्वन् तदाश्रमम् ॥ ८ ॥<br>
अभिमन्युसुतं सूत प्राहुर्भागवतोत्तमम् ।<br>
तस्य जन्म महाश्चर्यं कर्माणि च गृणीहि नः ॥ ९ ॥<br>
स सम्राट् कस्य वा हेतोः पाण्डूनां मानवर्धनः ।<br>
प्रायोपविष्टो गङ्गायां अनादृत्य अधिराट् श्रियम् ॥ १० ॥<br>
(वंशस्थ) <br>
नमन्ति यत्पादनिकेतमात्मनः<br>
&nbsp;&nbsp;&nbsp;&nbsp;&nbsp;शिवाय हानीय धनानि शत्रवः ।<br>
कथं स वीरः श्रियमङ्ग दुस्त्यजां<br>
&nbsp;&nbsp;&nbsp;&nbsp;&nbsp;युवैषतोत् स्रष्टुमहो सहासुभिः ॥ ११ ॥<br>
शिवाय लोकस्य भवाय भूतये<br>
&nbsp;&nbsp;&nbsp;&nbsp;&nbsp;य उत्तमश्लोकपरायणा जनाः ।<br>
जीवन्ति नात्मार्थमसौ पराश्रयं<br>
&nbsp;&nbsp;&nbsp;&nbsp;&nbsp;मुमोच निर्विद्य कुतः कलेवरम् ॥ १२ ॥<br>
(अनुष्टुप्) <br>
तत्सर्वं नः समाचक्ष्व पृष्टो यदिह किञ्चन ।<br>
मन्ये त्वां विषये वाचां स्नातमन्यत्र छान्दसात् ॥ १३ ॥<br>
सूत उवाच<br>
द्वापरे समनुप्राप्ते तृतीये युगपर्यये ।<br>
जातः पराशराद् योगी वासव्यां कलया हरेः ॥ १४ ॥<br>
स कदाचित् सरस्वत्या उपस्पृश्य जलं शुचिः ।<br>
विविक्तदेश आसीन उदिते रविमण्डले ॥ १५ ॥<br>
परावरज्ञः स ऋषिः कालेनाव्यक्तरंहसा ।<br>
युगधर्मव्यतिकरं प्राप्तं भुवि युगे युगे ॥ १६ ॥<br>
भौतिकानां च भावानां शक्तिह्रासं च तत्कृतम् ।<br>
अश्रद्दधानान्निःसत्त्वान् दुर्मेधान् ह्रसितायुषः ॥ १७ ॥<br>
दुर्भगांश्च जनान् वीक्ष्य मुनिर्दिव्येन चक्षुषा ।<br>
सर्ववर्णाश्रमाणां यद् दध्यौ हितममोघदृक् ॥ १८ ॥<br>
चातुर्होत्रं कर्म शुद्धं प्रजानां वीक्ष्य वैदिकम् ।<br>
व्यदधाद् यज्ञसन्तत्यै वेदमेकं चतुर्विधम् ॥ १९ ॥<br>
ऋग्यजुःसामाथर्वाख्या वेदाश्चत्वार उद्धृताः ।<br>
इतिहासपुराणं च पञ्चमो वेद उच्यते ॥ २० ॥<br>
तत्रर्ग्वेदधरः पैलः सामगो जैमिनिः कविः ।<br>
वैशंपायन एवैको निष्णातो यजुषामुत ॥ २१ ॥<br>
अथर्वाङ्‌गिरसामासीत् सुमन्तुर्दारुणो मुनिः ।<br>
इतिहासपुराणानां पिता मे रोमहर्षणः ॥ २२ ॥<br>
त एत ऋषयो वेदं स्वं स्वं व्यस्यन्ननेकधा ।<br>
शिष्यैः प्रशिष्यैः तत् शिष्यैः वेदास्ते शाखिनोऽभवन् ॥ २३ ॥<br>
त एव वेदा दुर्मेधैः धार्यन्ते पुरुषैर्यथा ।<br>
एवं चकार भगवान् व्यासः कृपणवत्सलः ॥ २४ ॥<br>
स्त्रीशूद्रद्विजबंधूनां त्रयी न श्रुतिगोचरा ।<br>
कर्मश्रेयसि मूढानां श्रेय एवं भवेदिह ।<br>
इति भारतमाख्यानं कृपया मुनिना कृतम् ॥ २५ ॥<br>
एवं प्रवृत्तस्य सदा भूतानां श्रेयसि द्विजाः ।<br>
सर्वात्मकेनापि यदा नातुष्यत् हृदयं ततः ॥ २६ ॥<br>
नातिप्रसीदद् हृदयः सरस्वत्यास्तटे शुचौ ।<br>
वितर्कयन् विविक्तस्थ इदं प्रोवाच धर्मवित् ॥ २७ ॥<br>
धृतव्रतेन हि मया छन्दांसि गुरवोऽग्नयः ।<br>
मानिता निर्व्यलीकेन गृहीतं चानुशासनम् ॥ २८ ॥<br>
भारतव्यपदेशेन ह्याम्नायार्थश्च दर्शितः ।<br>
दृश्यते यत्र धर्मादि स्त्रीशूद्रादिभिरप्युत ॥ २९ ॥<br>
तथापि बत मे दैह्यो ह्यात्मा चैवात्मना विभुः ।<br>
असंपम्पन्न इवाभाति ब्रह्मवर्चस्य सत्तमः ॥ ३० ॥<br>
किं वा भागवता धर्मा न प्रायेण निरूपिताः ।<br>
प्रियाः परमहंसानां त एव ह्यच्युतप्रियाः ॥ ३१ ॥<br>
तस्यैवं खिलमात्मानं मन्यमानस्य खिद्यतः ।<br>
कृष्णस्य नारदोऽभ्यागाद् आश्रमं प्रागुदाहृतम् ॥ ३२ ॥<br>
तमभिज्ञाय सहसा प्रत्युत्थायागतं मुनिः ।<br>
पूजयामास विधिवत् नारदं सुरपूजितम् ॥ ३३ ॥<br>
इति श्रीमद्‌भागवते महापुराणे पारमहंस्यां संहितायां <br>
प्रथमस्कन्धे नैमिषीयोपाख्याने चतुर्थोऽध्यायः ॥ ४ ॥<br>
हरिः ॐ तत्सत् श्रीकृष्णार्पणमस्तु ॥
