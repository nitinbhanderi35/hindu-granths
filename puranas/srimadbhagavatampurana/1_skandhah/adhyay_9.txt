सूत उवाच ।<br>
(अनुष्टुप्) <br>
इति भीतः प्रजाद्रोहात् सर्वधर्मविवित्सया ।<br>
ततो विनशनं प्रागाद् यत्र देवव्रतोऽपतत् ॥। १ ॥<br>
तदा ते भ्रातरः सर्वे सदश्वैः स्वर्णभूषितैः ।<br>
अन्वगच्छन् रथैर्विप्रा व्यासधौम्यादयस्तथा ॥। २ ॥<br>
भगवानपि विप्रर्षे रथेन सधनञ्जयः ।<br>
स तैर्व्यरोचत नृपः कुबेर इव गुह्यकैः ॥। ३ ॥<br>
दृष्ट्वा निपतितं भूमौ दिवश्च्युतं इवामरम् ।<br>
प्रणेमुः पाण्डवा भीष्मं सानुगाः सह चक्रिणा ॥। ४ ॥<br>
तत्र ब्रह्मर्षयः सर्वे देवर्षयश्च सत्तम ।<br>
राजर्षयश्च तत्रासन् द्रष्टुं भरतपुङ्गवम् ॥। ५ ॥<br>
पर्वतो नारदो धौम्यो भगवान् बादरायणः ।<br>
बृहदश्वो भरद्वाजः सशिष्यो रेणुकासुतः ॥। ६ ॥<br>
वसिष्ठ इन्द्रप्रमदः त्रितो गृत्समदोऽसितः ।<br>
कक्षीवान् गौतमोऽत्रिश्च कौशिकोऽथ सुदर्शनः ॥। ७ ॥<br>
अन्ये च मुनयो ब्रह्मन् ब्रह्मरातादयोऽमलाः ।<br>
शिष्यैरुपेता आजग्मुः कश्यपाङ्‌गिरसादयः ॥। ८ ॥<br>
तान् समेतान् महाभागान् उपलभ्य वसूत्तमः ।<br>
पूजयामास धर्मज्ञो देशकालविभागवित् ॥ ९ ॥<br>
कृष्णं च तत्प्रभावज्ञ आसीनं जगदीश्वरम् ।<br>
हृदिस्थं पूजयामास माययोपात्त विग्रहम् ॥ १० ॥<br>
पाण्डुपुत्रान् उपासीनान् प्रश्रयप्रेमसङ्गतान् ।<br>
अभ्याचष्टानुरागाश्रैः अन्धीभूतेन चक्षुषा ॥ ११ ॥<br>
अहो कष्टमहोऽन्याय्यं यद् यूयं धर्मनन्दनाः ।<br>
जीवितुं नार्हथ क्लिष्टं विप्रधर्माच्युताश्रयाः ॥ १२ ॥<br>
संस्थितेऽतिरथे पाण्डौ पृथा बालप्रजा वधूः ।<br>
युष्मत्कृते बहून् क्लेशान् प्राप्ता तोकवती मुहुः ॥ १३ ॥<br>
सर्वं कालकृतं मन्ये भवतां च यदप्रियम् ।<br>
सपालो यद्वशे लोको वायोरिव घनावलिः ॥ १४ ॥<br>
यत्र धर्मसुतो राजा गदापाणिर्वृकोदरः ।<br>
कृष्णोऽस्त्री गाण्डिवं चापं सुहृत् कृष्णः ततो विपत् ॥ १५ ॥<br>
न ह्यस्य कर्हिचित् राजन् पुमान् वेद विधित्सितम् ।<br>
यत् विजिज्ञासया युक्ता मुह्यन्ति कवयोऽपि हि ॥ १६ ॥<br>
तस्मात् इदं दैवतंत्रं व्यवस्य भरतर्षभ ।<br>
तस्यानुविहितोऽनाथा नाथ पाहि प्रजाः प्रभो ॥ १७ ॥<br>
एष वै भगवान् साक्षात् आद्यो नारायणः पुमान् ।<br>
मोहयन् मायया लोकं गूढश्चरति वृष्णिषु ॥ १८ ॥<br>
अस्यानुभावं भगवान् वेद गुह्यतमं शिवः ।<br>
देवर्षिर्नारदः साक्षात् भगवान् कपिलो नृप ॥ १९ ॥<br>
यं मन्यसे मातुलेयं प्रियं मित्रं सुहृत्तमम् ।<br>
अकरोः सचिवं दूतं सौहृदादथ सारथिम् ॥ २० ॥<br>
सर्वात्मनः समदृशो ह्यद्वयस्यानहङ्कृतेः ।<br>
तत्कृतं मतिवैषम्यं निरवद्यस्य न क्वचित् ॥ २१ ॥<br>
तथाप्येकान्तभक्तेषु पश्य भूपानुकम्पितम् ।<br>
यत् मे असून् त्यजतः साक्षात् कृष्णो दर्शनमागतः ॥ २२ ॥<br>
भक्त्यावेश्य मनो यस्मिन् वाचा यन्नाम कीर्तयन् ।<br>
त्यजन् कलेवरं योगी मुच्यते कामकर्मभिः ॥ २३ ॥<br>
(वंशस्थ) <br>
स देवदेवो भगवान् प्रतीक्षतां <br>
&nbsp;&nbsp;&nbsp;&nbsp;&nbsp;कलेवरं यावदिदं हिनोम्यहम् ।<br>
प्रसन्नहासारुणलोचनोल्लसन् <br>
&nbsp;&nbsp;&nbsp;&nbsp;&nbsp;मुखाम्बुजो ध्यानपथश्चतुर्भुजः ॥ २४ ॥<br>
सूत उवाच ।<br>
(अनुष्टुप्) <br>
युधिष्ठिरः तत् आकर्ण्य शयानं शरपञ्जरे ।<br>
अपृच्छत् विविधान् धर्मान् ऋषीणां चानुश्रृण्वताम् ॥ २५ ॥<br>
पुरुषस्वभावविहितान् यथावर्णं यथाश्रमम् ।<br>
वैराग्यरागोपाधिभ्यां आम्नातोभयलक्षणान् ॥ २६ ॥<br>
दानधर्मान् राजधर्मान् मोक्षधर्मान् विभागशः ।<br>
स्त्रीधर्मान् भगवद्धर्मान् समासव्यास योगतः ॥ २७ ॥<br>
धर्मार्थकाममोक्षांश्च सहोपायान् यथा मुने ।<br>
नानाख्यानेतिहासेषु वर्णयामास तत्त्ववित् ॥ २८ ॥<br>
धर्मं प्रवदतस्तस्य स कालः प्रत्युपस्थितः ।<br>
यो योगिनः छन्दमृत्योः वाञ्छितस्तु उत्तरायणः ॥ २९ ॥<br>
(वंशस्थ) <br>
तदोपसंहृत्य गिरः सहस्रणीः <br>
&nbsp;&nbsp;&nbsp;&nbsp;&nbsp;विमुक्तसङ्गं मन आदिपूरुषे ।<br>
कृष्णे लसत्पीतपटे चतुर्भुजे <br>
&nbsp;&nbsp;&nbsp;&nbsp;&nbsp;पुरः स्थितेऽमीलित दृग् व्यधारयत् ॥ ३० ॥<br>
विशुद्धया धारणया हताशुभः <br>
&nbsp;&nbsp;&nbsp;&nbsp;&nbsp;तदीक्षयैवाशु गतायुधश्रमः ।<br>
निवृत्त सर्वेन्द्रिय वृत्ति विभ्रमः <br>
&nbsp;&nbsp;&nbsp;&nbsp;&nbsp;तुष्टाव जन्यं विसृजन् जनार्दनम् ॥ ३१ ॥<br>
श्रीभीष्म उवाच ।<br>
(पुष्पिताग्रा) <br>
इति मतिरुपकल्पिता वितृष्णा <br>
&nbsp;&nbsp;&nbsp;&nbsp;&nbsp;भगवति सात्वतपुङ्गवे विभूम्नि ।<br>
स्वसुखमुपगते क्वचित् विहर्तुं <br>
&nbsp;&nbsp;&nbsp;&nbsp;&nbsp;प्रकृतिमुपेयुषि यद्‍भवप्रवाहः ॥ ३२ ॥<br>
त्रिभुवनकमनं तमालवर्णं <br>
&nbsp;&nbsp;&nbsp;&nbsp;&nbsp;रविकरगौरवराम्बरं दधाने ।<br>
वपुरलककुलावृत आननाब्जं <br>
&nbsp;&nbsp;&nbsp;&nbsp;&nbsp;विजयसखे रतिरस्तु मेऽनवद्या ॥ ३३ ॥<br>
युधि तुरगरजो विधूम्र विष्वक् <br>
&nbsp;&nbsp;&nbsp;&nbsp;&nbsp;कचलुलितश्रमवारि अलङ्कृतास्ये ।<br>
मम निशितशरैर्विभिद्यमान <br>
&nbsp;&nbsp;&nbsp;&nbsp;&nbsp;त्वचि विलसत्कवचेऽस्तु कृष्ण आत्मा ॥ ३४ ॥<br>
सपदि सखिवचो निशम्य मध्ये <br>
&nbsp;&nbsp;&nbsp;&nbsp;&nbsp;निजपरयोर्बलयो रथं निवेश्य ।<br>
स्थितवति परसैनिकायुरक्ष्णा <br>
&nbsp;&nbsp;&nbsp;&nbsp;&nbsp;हृतवति पार्थसखे रतिर्ममास्तु ॥ ३५ ॥<br>
व्यवहित पृतनामुखं निरीक्ष्य <br>
&nbsp;&nbsp;&nbsp;&nbsp;&nbsp;स्वजनवधात् विमुखस्य दोषबुद्ध्या ।<br>
कुमतिम अहरत् आत्मविद्यया यः <br>
&nbsp;&nbsp;&nbsp;&nbsp;&nbsp;चश्चरणरतिः परमस्य तस्य मेऽस्तु ॥ ३६ ॥<br>
स्वनिगममपहाय मत्प्रतिज्ञां <br>
&nbsp;&nbsp;&nbsp;&nbsp;&nbsp;ऋतमधि कर्तुमवप्लुतो रथस्थः ।<br>
धृतरथ चरणोऽभ्ययात् चलद्‍गुः <br>
&nbsp;&nbsp;&nbsp;&nbsp;&nbsp;हरिरिव हन्तुमिभं गतोत्तरीयः ॥ ३७ ॥<br>
शितविशिखहतो विशीर्णदंशः <br>
&nbsp;&nbsp;&nbsp;&nbsp;&nbsp;क्षतजपरिप्लुत आततायिनो मे ।<br>
प्रसभं अभिससार मद्वधार्थं <br>
&nbsp;&nbsp;&nbsp;&nbsp;&nbsp;स भवतु मे भगवान् गतिर्मुकुन्दः ॥ ३८ ॥<br>
विजयरथकुटुम्ब आत्ततोत्रे <br>
&nbsp;&nbsp;&nbsp;&nbsp;&nbsp;धृतहयरश्मिनि तत् श्रियेक्षणीये ।<br>
भगवति रतिरस्तु मे मुमूर्षोः <br>
&nbsp;&nbsp;&nbsp;&nbsp;&nbsp;यमिह निरीक्ष्य हता गताः स्वरूपम् ॥ ३९ ॥<br>
ललित गति विलास वल्गुहास <br>
&nbsp;&nbsp;&nbsp;&nbsp;&nbsp;प्रणय निरीक्षण कल्पितोरुमानाः ।<br>
कृतमनुकृतवत्य उन्मदान्धाः <br>
&nbsp;&nbsp;&nbsp;&nbsp;&nbsp;प्रकृतिमगन् किल यस्य गोपवध्वः ॥ ४० ॥<br>
मुनिगण नृपवर्यसङ्कुलेऽन्तः <br>
&nbsp;&nbsp;&nbsp;&nbsp;&nbsp;सदसि युधिष्ठिर राजसूय एषाम् ।<br>
अर्हणं उपपेद ईक्षणीयो <br>
&nbsp;&nbsp;&nbsp;&nbsp;&nbsp;मम दृशिगोचर एष आविरात्मा ॥ ४१ ॥<br>
तमिममहमजं शरीरभाजां <br>
&nbsp;&nbsp;&nbsp;&nbsp;&nbsp;हृदि हृदि धिष्ठितमात्म कल्पितानाम् ।<br>
प्रतिदृशमिव नैकधार्कमेकं <br>
&nbsp;&nbsp;&nbsp;&nbsp;&nbsp;समधिगतोऽस्मि विधूत भेदमोहः ॥ ४२ ॥<br>
सूत उवाच ।<br>
(अनुष्टुप्) <br>
कृष्ण एवं भगवति मनोवाक् दृष्टिवृत्तिभिः ।<br>
आत्मनि आत्मानमावेश्य सोऽन्तःश्वास उपारमत् ॥ ४३ ॥<br>
सम्पद्यमानमाज्ञाय भीष्मं ब्रह्मणि निष्कले ।<br>
सर्वे बभूवुस्ते तूष्णीं वयांसीव दिनात्यये ॥ ४४ ॥<br>
तत्र दुन्दुभयो नेदुः देवमानव वादिताः ।<br>
शशंसुः साधवो राज्ञां खात्पेतुः पुष्पवृष्टयः ॥ ४५ ॥<br>
तस्य निर्हरणादीनि सम्परेतस्य भार्गव ।<br>
युधिष्ठिरः कारयित्वा मुहूर्तं दुःखितोऽभवत् ॥ ४६ ॥<br>
तुष्टुवुर्मुनयो हृष्टाः कृष्णं तत् गुह्यनामभिः ।<br>
ततस्ते कृष्णहृदयाः स्वाश्रमान्प्रययुः पुनः ॥ ४७ ॥<br>
ततो युधिष्ठिरो गत्वा सहकृष्णो गजाह्वयम् ।<br>
पितरं सान्त्वयामास गान्धारीं च तपस्विनीम् ॥ ४८ ॥<br>
पित्रा चानुमतो राजा वासुदेवानुमोदितः ।<br>
चकार राज्यं धर्मेण पितृपैतामहं विभुः ॥ ४९ ॥<br>
इति श्रीमद्‌भागवते महापुराणे पारमहंस्यां संहितायां <br>
प्रथमस्कन्धे युधिष्ठिरराज्यप्रलम्भो नाम नवमोऽध्यायः ॥ ९ ॥<br>
<br>
हरिः ॐ तत्सत् श्रीकृष्णार्पणमस्तु ॥
