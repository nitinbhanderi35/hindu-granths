सूत उवाच ।<br>
(अनुष्टुप्) <br>
अथ ते सम्परेतानां स्वानामुदकमिच्छताम् ।<br>
दातुं सकृष्णा गङ्गायां पुरस्कृत्य ययुः स्त्रियः ॥। १ ॥<br>
ते निनीयोदकं सर्वे विलप्य च भृशं पुनः ।<br>
आप्लुता हरिपादाब्जः अजःपूतसरिज्जले ॥। २ ॥<br>
तत्रासीनं कुरुपतिं धृतराष्ट्रं सहानुजम् ।<br>
गान्धारीं पुत्रशोकार्तां पृथां कृष्णां च माधवः ॥। ३ ॥<br>
सांत्वयामास मुनिभिः हतबंधून् शुचार्पितान् ।<br>
भूतेषु कालस्य गतिं दर्शयन् अप्रतिक्रियाम् ॥। ४ ॥<br>
साधयित्वाजातशत्रोः स्वं राज्यं कितवैर्हृतम् ।<br>
घातयित्वासतो राज्ञः कचस्पर्शक्षतायुषः ॥। ५ ॥<br>
याजयित्वाश्वमेधैस्तं त्रिभिरुत्तमकल्पकैः ।<br>
तद्यशः पावनं दिक्षु शतमन्योरिवातनोत् ॥। ६ ॥<br>
आमंत्र्य पाण्डुपुत्रांश्च शैनेयोद्धवसंयुतः ।<br>
द्वैपायनादिभिर्विप्रैः पूजितैः प्रतिपूजितः ॥। ७ ॥<br>
गन्तुं कृतमतिर्ब्रह्मन् द्वारकां रथमास्थितः ।<br>
उपलेभेऽभिधावन्तीं उत्तरां भयविह्वलाम् ॥। ८ ॥<br>
उत्तरोवाच <br>
पाहि पाहि महायोगिन् देवदेव जगत्पते ।<br>
नान्यं त्वदभयं पश्ये यत्र मृत्युः परस्परम् ॥ ९ ॥<br>
अभिद्रवति मामीश शरस्तप्तायसो विभो ।<br>
कामं दहतु मां नाथ मा मे गर्भो निपात्यताम् ॥ १० ॥<br>
सूत उवाच ।<br>
उपधार्य वचस्तस्या भगवान् भक्तवत्सलः ।<br>
अपाण्डवमिदं कर्तुं द्रौणेरस्त्रमबुध्यत ॥ ११ ॥<br>
तर्ह्येवाथ मुनिश्रेष्ठ पाण्डवाः पञ्च सायकान् ।<br>
आत्मनोऽभिमुखान् दीप्तान् आलक्ष्यास्त्राण्युपाददुः ॥ १२ ॥<br>
व्यसनं वीक्ष्य तत्तेषां अनन्यविषयात्मनाम् ।<br>
सुदर्शनेन स्वास्त्रेण स्वानां रक्षां व्यधाद्विभुः ॥ १३ ॥<br>
अन्तःस्थः सर्वभूतानां आत्मा योगेश्वरो हरिः ।<br>
स्वमाययाऽऽवृणोद्‍गर्भं वैराट्याः कुरुतन्तवे ॥ १४ ॥<br>
यद्यप्यस्त्रं ब्रह्मशिरः त्वमोघं चाप्रतिक्रियम् ।<br>
वैष्णवं तेज आसाद्य समशाम्यद् भृगूद्वह ॥ १५ ॥<br>
मा मंस्था ह्येतदाश्चर्यं सर्वाश्चर्यमयेऽच्युते ।<br>
य इदं मायया देव्या सृजत्यवति हन्त्यजः ॥ १६ ॥<br>
ब्रह्मतेजोविनिर्मुक्तैः आत्मजैः सह कृष्णया ।<br>
प्रयाणाभिमुखं कृष्णं इदमाह पृथा सती ॥ १७ ॥<br>
कुन्त्युवाच ।<br>
नमस्ये पुरुषं त्वाऽऽद्यं ईश्वरं प्रकृतेः परम् ।<br>
अलक्ष्यं सर्वभूतानां अन्तर्बहिरवस्थितम् ॥ १८ ॥<br>
मायाजवनिकाच्छन्नं अज्ञाधोक्षजमव्ययम् ।<br>
न लक्ष्यसे मूढदृशा नटो नाट्यधरो यथा ॥ १९ ॥<br>
तथा परमहंसानां मुनीनां अमलात्मनाम् ।<br>
भक्तियोगविधानार्थं कथं पश्येम हि स्त्रियः ॥ २० ॥<br>
कृष्णाय वासुदेवाय देवकीनंदनाय च ।<br>
नंदगोपकुमाराय गोविंदाय नमो नमः ॥ २१ ॥<br>
नमः पङ्कजनाभाय नमः पङ्कजमालिने ।<br>
नमः पङ्कजनेत्राय नमस्ते पङ्कजाङ्घ्रये ॥ २२ ॥<br>
(वंशस्थ) <br>
यथा हृषीकेश खलेन देवकी <br>
&nbsp;&nbsp;&nbsp;&nbsp;&nbsp;कंसेन रुद्धातिचिरं शुचार्पिता ।<br>
विमोचिताहं च सहात्मजा विभो <br>
&nbsp;&nbsp;&nbsp;&nbsp;&nbsp;त्वयैव नाथेन मुहुर्विपद्‍गणात् ॥ २३ ॥<br>
विषान्महाग्नेः पुरुषाददर्शनाद् <br>
&nbsp;&nbsp;&nbsp;&nbsp;&nbsp;असत्सभाया वनवासकृच्छ्रतः ।<br>
मृधे मृधेऽनेकमहारथास्त्रतो <br>
&nbsp;&nbsp;&nbsp;&nbsp;&nbsp;द्रौण्यस्त्रतश्चास्म हरेऽभिरक्षिताः ॥ २४ ॥<br>
(अनुष्टुप्) <br>
विपदः सन्तु ताः शश्वत् तत्र तत्र जगद्‍गुरो ।<br>
भवतो दर्शनं यत्स्याद् अपुनर्भवदर्शनम् ॥ २५ ॥<br>
जन्मैश्वर्यश्रुतश्रीभिः एधमानमदः पुमान् ।<br>
नैवार्हत्यभिधातुं वै त्वां अकिञ्चनगोचरम् ॥ २६ ॥<br>
नमोऽकिञ्चनवित्ताय निवृत्तगुणवृत्तये ।<br>
आत्मारामाय शान्ताय कैवल्यपतये नमः ॥ २७ ॥<br>
मन्ये त्वां कालमीशानं अनादिनिधनं विभुम् ।<br>
समं चरन्तं सर्वत्र भूतानां यन्मिथः कलिः ॥ २८ ॥<br>
(वंशस्थ) <br>
न वेद कश्चिद् भगवंश्चिकीर्षितं <br>
&nbsp;&nbsp;&nbsp;&nbsp;&nbsp;तवेहमानस्य नृणां विडम्बनम् ।<br>
न यस्य कश्चिद् दयितोऽस्ति कर्हिचिद् <br>
&nbsp;&nbsp;&nbsp;&nbsp;&nbsp;द्वेष्यश्च यस्मिन्विषमा मतिर्नृणाम् ॥ २९ ॥<br>
(अनुष्टुप्) <br>
जन्म कर्म च विश्वात्मन् अजस्याकर्तुरात्मनः ।<br>
तिर्यङ् नृषिषु यादःसु तद् अत्यन्तविडम्बनम् ॥ ३० ॥<br>
(वसंततिलका) <br>
गोप्याददे त्वयि कृतागसि दाम तावद् <br>
&nbsp;&nbsp;&nbsp;&nbsp;&nbsp;या ते दशाश्रुकलिल अञ्जन संभ्रमाक्षम् ।<br>
वक्त्रं निनीय भयभावनया स्थितस्य <br>
&nbsp;&nbsp;&nbsp;&nbsp;&nbsp;सा मां विमोहयति भीरपि यद्‌बिभेति ॥ ३१ ॥<br>
(अनुष्टुप्) <br>
केचिद् आहुः अजं जातं पुण्यश्लोकस्य कीर्तये ।<br>
यदोः प्रियस्य अन्ववाये मलयस्येव चन्दनम् ॥ ३२ ॥<br>
अपरे वसुदेवस्य देवक्यां याचितोऽभ्यगात् ।<br>
अजस्त्वमस्य क्षेमाय वधाय च सुरद्विषाम् ॥ ३३ ॥<br>
भारावतारणायान्ये भुवो नाव इवोदधौ ।<br>
सीदन्त्या भूरिभारेण जातो ह्यात्मभुवार्थितः ॥ ३४ ॥<br>
भवेऽस्मिन् क्लिश्यमानानां अविद्याकामकर्मभिः ।<br>
श्रवण स्मरणार्हाणि करिष्यम् इति केचन ॥ ३५ ॥<br>
(वंशस्थ) <br>
श्रृण्वन्ति गायन्ति गृणन्त्यभीक्ष्णशः <br>
&nbsp;&nbsp;&nbsp;&nbsp;&nbsp;स्मरन्ति नन्दन्ति तवेहितं जनाः ।<br>
त एव पश्यन्त्यचिरेण तावकं <br>
&nbsp;&nbsp;&nbsp;&nbsp;&nbsp;भवप्रवाहोपरमं पदाम्बुजम् ॥ ३६ ॥<br>
अप्यद्य नस्त्वं स्वकृतेहित प्रभो <br>
&nbsp;&nbsp;&nbsp;&nbsp;&nbsp;जिहाससि स्वित् सुहृदोऽनुजीविनः ।<br>
येषां न चान्यत् भवतः पदाम्बुजात् <br>
&nbsp;&nbsp;&nbsp;&nbsp;&nbsp;परायणं राजसु योजितांहसाम् ॥ ३७ ॥<br>
(अनुष्टुप्) <br>
के वयं नामरूपाभ्यां यदुभिः सह पाण्डवाः ।<br>
भवतोऽदर्शनं यर्हि हृषीकाणां इव ईशितुः ॥ ३८ ॥<br>
नेयं शोभिष्यते तत्र यथेदानीं गदाधर ।<br>
त्वत्पदैः अङ्‌किता भाति स्वलक्षणविलक्षितैः ॥ ३९ ॥<br>
इमे जनपदाः स्वृद्धाः सुपक्वौषधिवीरुधः ।<br>
वनाद्रि नदी उदन्वन्तो ह्येधन्ते तव वीक्षितैः ॥ ४० ॥<br>
अथ विश्वेश विश्वात्मन् विश्वमूर्ते स्वकेषु मे ।<br>
स्नेहपाशं इमं छिन्धि दृढं पाण्डुषु वृष्णिषु ॥ ४१ ॥<br>
त्वयि मेऽनन्यविषया मतिर्मधुपतेऽसकृत् ।<br>
रतिं उद्वहतात् अद्धा गङ्गेवौघं उदन्वति ॥ ४२ ॥<br>
(वसंततिलका) <br>
श्रीकृष्ण कृष्णसख वृष्णि ऋषभावनिध्रुग् <br>
&nbsp;&nbsp;&nbsp;&nbsp;&nbsp;राजन्यवंशदहन अनपवर्ग वीर्य ।<br>
गोविन्द गोद्विजसुरार्तिहरावतार <br>
&nbsp;&nbsp;&nbsp;&nbsp;&nbsp;योगेश्वराखिलगुरो भगवन् नमस्ते ॥ ४३ ॥<br>
<br>
सूत उवाच ।<br>
(अनुष्टुप्) <br>
पृथयेत्थं कलपदैः परिणूताखिलोदयः ।<br>
मन्दं जहास वैकुण्ठो मोहयन्निव मायया ॥ ४४ ॥<br>
तां बाढं इति उपामंत्र्य प्रविश्य गजसाह्वयम् ।<br>
स्त्रियश्च स्वपुरं यास्यन् प्रेम्णा राज्ञा निवारितः ॥ ४५ ॥<br>
व्यासाद्यैरीश्वरेहा ज्ञैः कृष्णेनाद्‍भुतकर्मणा ।<br>
प्रबोधितोऽपि इतिहासैः नाबुध्यत शुचार्पितः ॥ ४६ ॥<br>
आह राजा धर्मसुतः चिन्तयन् सुहृदां वधम् ।<br>
प्राकृतेनात्मना विप्राः स्नेहमोहवशं गतः ॥ ४७ ॥<br>
अहो मे पश्यताज्ञानं हृदि रूढं दुरात्मनः ।<br>
पारक्यस्यैव देहस्य बह्व्यो मेऽक्षौहिणीर्हताः ॥ ४८ ॥<br>
बालद्विजसुहृन् मित्र पितृभ्रातृगुरु द्रुहः ।<br>
न मे स्यात् निरयात् मोक्षो ह्यपि वर्ष अयुत आयुतैः ॥ ४९ ॥<br>
नैनो राज्ञः प्रजाभर्तुः धर्मयुद्धे वधो द्विषाम् ।<br>
इति मे न तु बोधाय कल्पते शासनं वचः ॥ ५० ॥<br>
स्त्रीणां मत् हतबंधूनां द्रोहो योऽसौ इहोत्थितः ।<br>
कर्मभिः गृहमेधीयैः नाहं कल्पो व्यपोहितुम् ॥ ५१ ॥<br>
यथा पङ्केन पङ्काम्भः सुरया वा सुराकृतम् ।<br>
भूतहत्यां तथैवैकां न यज्ञैः मार्ष्टुमर्हति ॥ ५२ ॥<br>
इति श्रीमद्‌भागवते महापुराणे पारमहंस्यां संहितायां <br>
प्रथमस्कन्धे कुन्तीस्तुतिर्युधिष्ठिरानुतापो नाम अष्टमोऽध्यायः ॥ ८ ॥<br>
<br>
हरिः ॐ तत्सत् श्रीकृष्णार्पणमस्तु ॥
