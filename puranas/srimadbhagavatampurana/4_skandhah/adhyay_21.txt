मैत्रेय उवाच - <br>
(अनुष्टुप्) <br>
मौक्तिकैः कुसुमस्रग्भिः दुकूलैः स्वर्णतोरणैः ।<br>
महासुरभिभिर्धूपैः मण्डितं तत्र तत्र वै ॥ १ ॥<br>
चन्दनागुरुतोयार्द्र-रथ्याचत्वरमार्गवत् ।<br>
पुष्पाक्षतफलैस्तोक्मैः लाजैरर्चिर्भिरर्चितम् ॥ २ ॥<br>
सवृन्दैः कदलीस्तम्भैः पूगपोतैः परिष्कृतम् ।<br>
तरुपल्लवमालाभिः सर्वतः समलङ्‌कृतम् ॥ ३ ॥<br>
प्रजास्तं दीपबलिभिः संभृताशेषमङ्‌गलैः ।<br>
अभीयुर्मृष्टकन्याश्च मृष्टकुण्डलमण्डिताः ॥ ४ ॥<br>
शङ्‌खदुन्दुभिघोषेण ब्रह्मघोषेण चर्त्विजाम् ।<br>
विवेश भवनं वीरः स्तूयमानो गतस्मयः ॥ ५ ॥<br>
पूजितः पूजयामास तत्र तत्र महायशाः ।<br>
पौराञ्जानपदान् तांस्तान् प्रीतः प्रियवरप्रदः ॥ ६ ॥<br>
स एवमादीन्यनवद्यचेष्टितः <br>
&nbsp;&nbsp;&nbsp;&nbsp;&nbsp;कर्माणि भूयांसि महान्महत्तमः ।<br>
कुर्वन्शशासावनिमण्डलं यशः <br>
&nbsp;&nbsp;&nbsp;&nbsp;&nbsp;स्फीतं निधायारुरुहे परं पदम् ॥ ७ ॥<br>
सूत उवाच - <br>
तदादिराजस्य यशो विजृम्भितं <br>
&nbsp;&nbsp;&nbsp;&nbsp;&nbsp;गुणैरशेषैर्गुणवत्सभाजितम् ।<br>
क्षत्ता महाभागवतः सदस्पते <br>
&nbsp;&nbsp;&nbsp;&nbsp;&nbsp;कौषारविं प्राह गृणन्तमर्चयन् ॥ ८ ॥<br>
विदुर उवाच - <br>
(अनुष्टुप्) <br>
सोऽभिषिक्तः पृथुर्विप्रैः लब्धाशेषसुरार्हणः ।<br>
बिभ्रत् स वैष्णवं तेजो बाह्वोर्याभ्यां दुदोह गाम् ॥ ९ ॥<br>
को न्वस्य कीर्तिं न शृणोत्यभिज्ञो <br>
&nbsp;&nbsp;&nbsp;&nbsp;&nbsp;यद्विक्रमोच्छिष्टमशेषभूपाः ।<br>
लोकाः सपाला उपजीवन्ति कामं <br>
&nbsp;&nbsp;&nbsp;&nbsp;&nbsp;अद्यापि तन्मे वद कर्म शुद्धम् ॥ १० ॥<br>
मैत्रेय उवाच - <br>
(अनुष्ट्प्) <br>
गङ्‌गायमुनयोर्नद्योः अन्तरा क्षेत्रमावसन् ।<br>
आरब्धानेव बुभुजे भोगान् पुण्यजिहासया ॥ ११ ॥<br>
सर्वत्रास्खलितादेशः सप्तद्वीपैकदण्डधृक् ।<br>
अन्यत्र ब्राह्मणकुलाद् अन्यत्राच्युतगोत्रतः ॥ १२ ॥<br>
एकदासीन् महासत्र दीक्षा तत्र दिवौकसाम् ।<br>
समाजो ब्रह्मर्षीणां च राजर्षीणां च सत्तम ॥ १३ ॥<br>
तस्मिन् अर्हत्सु सर्वेषु स्वर्चितेषु यथार्हतः ।<br>
उत्थितः सदसो मध्ये ताराणां उडुराडिव ॥ १४ ॥<br>
प्रांशुः पीनायतभुजो गौरः कञ्जारुणेक्षणः ।<br>
सुनासः सुमुखः सौम्यः पीनांसः सुद्विजस्मितः ॥ १५ ॥<br>
व्यूढवक्षा बृहच्छ्रोणिः वलिवल्गुदलोदरः ।<br>
आवर्तनाभिरोजस्वी काञ्चनोरुरुदग्रपात् ॥ १६ ॥<br>
सूक्ष्मवक्रासितस्निग्ध मूर्धजः कम्बुकन्धरः ।<br>
महाधने दुकूलाग्र्ये परिधायोपवीय च ॥ १७ ॥<br>
व्यञ्जिताशेषगात्रश्रीः नियमे न्यस्तभूषणः ।<br>
कृष्णाजिनधरः श्रीमान् कुशपाणिः कृतोचितः ॥ १८ ॥<br>
शिशिरस्निग्धताराक्षः समैक्षत समन्ततः ।<br>
ऊचिवान् इदमुर्वीशः सदः संहर्षयन्निव ॥ १९ ॥<br>
चारु चित्रपदं श्लक्ष्णं मृष्टं गूढमविक्लवम् ।<br>
सर्वेषां उपकारार्थं तदा अनुवदन्निव ॥ २० ॥<br>
राजोवाच - <br>
सभ्याः श्रृणुत भद्रं वः साधवो य इहागताः ।<br>
सत्सु जिज्ञासुभिर्धर्मं आवेद्यं स्वमनीषितम् ॥ २१ ॥<br>
अहं दण्डधरो राजा प्रजानामिह योजितः ।<br>
रक्षिता वृत्तिदः स्वेषु सेतुषु स्थापिता पृथक् ॥ २२ ॥<br>
तस्य मे तदनुष्ठानाद् यानाहुर्ब्रह्मवादिनः ।<br>
लोकाः स्युः कामसन्दोहा यस्य तुष्यति दिष्टदृक् ॥ २३ ॥<br>
य उद्धरेत्करं राजा प्रजा धर्मेष्वशिक्षयन् ।<br>
प्रजानां शमलं भुङ्‌क्ते भगं च स्वं जहाति सः ॥ २४ ॥<br>
तत्प्रजा भर्तृपिण्डार्थं स्वार्थमेवानसूयवः ।<br>
कुरुताधोक्षजधियः तर्हि मेऽनुग्रहः कृतः ॥ २५ ॥<br>
यूयं तदनुमोदध्वं पितृदेवर्षयोऽमलाः ।<br>
कर्तुः शास्तुरनुज्ञातुः तुल्यं यत्प्रेत्य तत्फलम् ॥ २६ ॥<br>
अस्ति यज्ञपतिर्नाम केषाञ्चिदर्हसत्तमाः ।<br>
इहामुत्र च लक्ष्यन्ते ज्योत्स्नावत्यः क्वचिद्‍भुवः ॥ २७ ॥<br>
मनोरुत्तानपादस्य ध्रुवस्यापि महीपतेः ।<br>
प्रियव्रतस्य राजर्षेः अङ्‌गस्यास्मत्पितुः पितुः ॥ २८ ॥<br>
ईदृशानां अथान्येषां अजस्य च भवस्य च ।<br>
प्रह्लादस्य बलेश्चापि कृत्यमस्ति गदाभृता ॥ २९ ॥<br>
दौहित्रादीन् ऋते मृत्योः शोच्यान् धर्मविमोहितान् ।<br>
वर्गस्वर्गापवर्गाणां प्रायेणैकात्म्यहेतुना ॥ ३० ॥<br>
यत्पादसेवाभिरुचिः तपस्विनां <br>
&nbsp;&nbsp;&nbsp;&nbsp;&nbsp;अशेषजन्मोपचितं मलं धियः ।<br>
सद्यः क्षिणोत्यन्वहमेधती सती <br>
&nbsp;&nbsp;&nbsp;&nbsp;&nbsp;यथा पदाङ्‌गुष्ठविनिःसृता सरित् ॥ ३१ ॥<br>
विनिर्धुताशेषमनोमलः पुमान् <br>
&nbsp;&nbsp;&nbsp;&nbsp;&nbsp;असङ्‌गविज्ञानविशेषवीर्यवान् ।<br>
यदङ्‌घ्रिमूले कृतकेतनः पुनः <br>
&nbsp;&nbsp;&nbsp;&nbsp;&nbsp;न संसृतिं क्लेशवहां प्रपद्यते ॥ ३२ ॥<br>
तमेव यूयं भजतात्मवृत्तिभिः <br>
&nbsp;&nbsp;&nbsp;&nbsp;&nbsp;मनोवचःकायगुणैः स्वकर्मभिः ।<br>
अमायिनः कामदुघाङ्‌घ्रिपङ्‌कजं <br>
&nbsp;&nbsp;&nbsp;&nbsp;&nbsp;यथाधिकारावसितार्थसिद्धयः ॥ ३३ ॥<br>
असौ इहानेकगुणोऽगुणोऽध्वरः <br>
&nbsp;&nbsp;&nbsp;&nbsp;&nbsp;पृथक् विधद्रव्यगुणक्रियोक्तिभिः ।<br>
सम्पद्यतेऽर्थाशयलिङ्‌गनामभिः <br>
&nbsp;&nbsp;&nbsp;&nbsp;&nbsp;विशुद्धविज्ञानघनः स्वरूपतः ॥ ३४ ॥<br>
प्रधानकालाशयधर्मसङ्‌ग्रहे <br>
&nbsp;&nbsp;&nbsp;&nbsp;&nbsp;शरीर एष प्रतिपद्य चेतनाम् ।<br>
क्रियाफलत्वेन विभुर्विभाव्यते <br>
&nbsp;&nbsp;&nbsp;&nbsp;&nbsp;यथानलो दारुषु तद्‍गुणात्मकः ॥ ३५ ॥<br>
अहो ममामी वितरन्त्यनुग्रहं <br>
&nbsp;&nbsp;&nbsp;&nbsp;&nbsp;हरिं गुरुं यज्ञभुजामधीश्वरम् ।<br>
स्वधर्मयोगेन यजन्ति मामका <br>
&nbsp;&nbsp;&nbsp;&nbsp;&nbsp;निरन्तरं क्षोणितले दृढव्रताः ॥ ३६ ॥<br>
मा जातु तेजः प्रभवेन्महर्द्धिभिः <br>
&nbsp;&nbsp;&nbsp;&nbsp;&nbsp;तितिक्षया तपसा विद्यया च ।<br>
देदीप्यमानेऽजितदेवतानां <br>
&nbsp;&nbsp;&nbsp;&nbsp;&nbsp;कुले स्वयं राजकुलाद् द्विजानाम् ॥ ३७ ॥<br>
ब्रह्मण्यदेवः पुरुषः पुरातनो <br>
&nbsp;&nbsp;&nbsp;&nbsp;&nbsp;नित्यं हरिर्यच्चरणाभिवन्दनात् ।<br>
अवाप लक्ष्मीं अनपायिनीं यशो <br>
&nbsp;&nbsp;&nbsp;&nbsp;&nbsp;जगत्पवित्रं च महत्तमाग्रणीः ॥ ३८ ॥<br>
यत्सेवयाशेषगुहाशयः स्वराड् <br>
&nbsp;&nbsp;&nbsp;&nbsp;&nbsp;विप्रप्रियस्तुष्यति काममीश्वरः ।<br>
तदेव तद्धर्मपरैर्विनीतैः <br>
&nbsp;&nbsp;&nbsp;&nbsp;&nbsp;सर्वात्मना ब्रह्मकुलं निषेव्यताम् ॥ ३९ ॥<br>
पुमान् लभेतान् अतिवेलमात्मनः <br>
&nbsp;&nbsp;&nbsp;&nbsp;&nbsp;प्रसीदतोऽत्यन्तशमं स्वतः स्वयम् ।<br>
यन्नित्यसंबन्धनिषेवया ततः <br>
&nbsp;&nbsp;&nbsp;&nbsp;&nbsp;परं किमत्रास्ति मुखं हविर्भुजाम् ॥ ४० ॥<br>
अश्नात्यनन्तः खलु तत्त्वकोविदैः <br>
&nbsp;&nbsp;&nbsp;&nbsp;&nbsp;श्रद्धाहुतं यन्मुख इज्यनामभिः ।<br>
न वै तथा चेतनया बहिष्कृते <br>
&nbsp;&nbsp;&nbsp;&nbsp;&nbsp;हुताशने पारमहंस्यपर्यगुः ॥ ४१ ॥<br>
यद्‍ब्रह्म नित्यं विरजं सनातनं <br>
&nbsp;&nbsp;&nbsp;&nbsp;&nbsp;श्रद्धातपोमङ्‌गल मौनसंयमैः ।<br>
समाधिना बिभ्रति हार्थदृष्टये <br>
&nbsp;&nbsp;&nbsp;&nbsp;&nbsp;यत्रेदमादर्श इवावभासते ॥ ४२ ॥<br>
तेषामहं पादसरोजरेणुं <br>
&nbsp;&nbsp;&nbsp;&nbsp;&nbsp;आर्या वहेयाधिकिरीटमाऽऽयुः ।<br>
यं नित्यदा बिभ्रत आशु पापं <br>
&nbsp;&nbsp;&nbsp;&nbsp;&nbsp;नश्यत्यमुं सर्वगुणा भजन्ति ॥ ४३ ॥<br>
गुणायनं शीलधनं कृतज्ञं <br>
&nbsp;&nbsp;&nbsp;&nbsp;&nbsp;वृद्धाश्रयं संवृणतेऽनु सम्पदः ।<br>
प्रसीदतां ब्रह्मकुलं गवां च <br>
&nbsp;&nbsp;&nbsp;&nbsp;&nbsp;जनार्दनः सानुचरश्च मह्यम् ॥ ४४ ॥<br>
मैत्रेय उवाच - <br>
(अनुष्ट्प्) <br>
इति ब्रुवाणं नृपतिं पितृदेवद्विजातयः ।<br>
तुष्टुवुर्हृष्टमनसः साधुवादेन साधवः ॥ ४६ ॥<br>
पुत्रेण जयते लोकान् इति सत्यवती श्रुतिः ।<br>
ब्रह्मदण्डहतः पापो यद्वेनोऽत्यतरत्तमः ॥ ४७ ॥<br>
हिरण्यकशिपुश्चापि भगवन् निन्दया तमः ।<br>
विविक्षुरत्यगात्सूनोः प्रह्लादस्यानुभावतः ॥ ४८ ॥<br>
वीरवर्य पितः पृथ्व्याः समाः सञ्जीव शाश्वतीः ।<br>
यस्येदृश्यच्युते भक्तिः सर्वलोकैकभर्तरि ॥ ४९ ॥<br>
अहो वयं ह्यद्य पवित्रकीर्ते <br>
&nbsp;&nbsp;&nbsp;&nbsp;&nbsp;त्वयैव नाथेन मुकुन्दनाथाः ।<br>
य उत्तमश्लोकतमस्य विष्णोः <br>
&nbsp;&nbsp;&nbsp;&nbsp;&nbsp;ब्रह्मण्यदेवस्य कथां व्यनक्ति ॥ ५० ॥<br>
नात्यद्‍भुतमिदं नाथ तवाजीव्यानुशासनम् ।<br>
प्रजानुरागो महतां प्रकृतिः करुणात्मनाम् ॥ ५१ ॥<br>
अद्य नस्तमसः पारः त्वयोपासादितः प्रभो ।<br>
भ्राम्यतां नष्टदृष्टीनां कर्मभिर्दैवसंज्ञितैः ॥ ५२ ॥<br>
नमो विवृद्धसत्त्वाय पुरुषाय महीयसे ।<br>
यो ब्रह्म क्षत्रमाविश्य बिभर्तीदं स्वतेजसा ॥ ५३ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे एकविंशोऽध्यायः ॥ २१ ॥
