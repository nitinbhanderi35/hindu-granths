मैत्रेय उवाच - <br>
एतावदुक्त्वा विरराम शङ्‌करः <br>
&nbsp;&nbsp;&nbsp;&nbsp;&nbsp;पत्‍न्यङ्‌गनाशं ह्युभयत्र चिन्तयन् ।<br>
सुहृद् दिदृक्षुः परिशङ्‌किता भवान् <br>
&nbsp;&nbsp;&nbsp;&nbsp;&nbsp;निष्क्रामती निर्विशती द्विधाऽऽस सा ॥ १ ॥<br>
सुहृद् दिदृक्षाप्रतिघातदुर्मनाः <br>
&nbsp;&nbsp;&nbsp;&nbsp;&nbsp;स्नेहाद्रुदत्यश्रुकलातिविह्वला ।<br>
भवं भवान्यप्रतिपूरुषं रुषा <br>
&nbsp;&nbsp;&nbsp;&nbsp;&nbsp;प्रधक्ष्यतीवैक्षत जातवेपथुः ॥ २ ॥<br>
ततो विनिःश्वस्य सती विहाय तं <br>
&nbsp;&nbsp;&nbsp;&nbsp;&nbsp;शोकेन रोषेण च दूयता हृदा ।<br>
पित्रोरगात् स्त्रैणविमूढधीर्गृहान् <br>
&nbsp;&nbsp;&nbsp;&nbsp;&nbsp;प्रेम्णात्मनो योऽर्धमदात्सतां प्रियः ॥ ३ ॥<br>
तामन्वगच्छन् द्रुतविक्रमां सतीं <br>
&nbsp;&nbsp;&nbsp;&nbsp;&nbsp;एकां त्रिनेत्रानुचराः सहस्रशः ।<br>
सपार्षदयक्षा मणिमन्मदादयः <br>
&nbsp;&nbsp;&nbsp;&nbsp;&nbsp;पुरोवृषेन्द्रास्तरसा गतव्यथाः ॥ ४ ॥<br>
तां सारिका कन्दुकदर्पणाम्बुज <br>
&nbsp;&nbsp;&nbsp;&nbsp;&nbsp;श्वेतातपत्र व्यजनस्रगादिभिः ।<br>
गीतायनैः दुन्दुभिशङ्‌खवेणुभिः <br>
&nbsp;&nbsp;&nbsp;&nbsp;&nbsp;वृषेन्द्रमारोप्य विटङ्‌किता ययुः ॥ ५ ॥<br>
आब्रह्मघोषोर्जितयज्ञवैशसं <br>
&nbsp;&nbsp;&nbsp;&nbsp;&nbsp;विप्रर्षिजुष्टं विबुधैश्च सर्वशः ।<br>
मृद्दार्वयःकाञ्चनदर्भचर्मभिः <br>
&nbsp;&nbsp;&nbsp;&nbsp;&nbsp;निसृष्टभाण्डं यजनं समाविशत् ॥ ॥ ६ ॥<br>
तामागतां तत्र न कश्चनाद्रियद् <br>
&nbsp;&nbsp;&nbsp;&nbsp;&nbsp;विमानितां यज्ञकृतो भयाज्जनः ।<br>
ऋते स्वसॄर्वै जननीं च सादराः <br>
&nbsp;&nbsp;&nbsp;&nbsp;&nbsp;प्रेमाश्रुकण्ठ्यः परिषस्वजुर्मुदा ॥ ७ ॥<br>
सौदर्यसम्प्रश्नसमर्थवार्तया <br>
&nbsp;&nbsp;&nbsp;&nbsp;&nbsp;मात्रा च मातृष्वसृभिश्च सादरम् ।<br>
दत्तां सपर्यां वरमासनं च सा <br>
&nbsp;&nbsp;&nbsp;&nbsp;&nbsp;नादत्त पित्राप्रतिनन्दिता सती ॥ ८ ॥<br>
अरुद्रभागं तमवेक्ष्य चाध्वरं <br>
&nbsp;&nbsp;&nbsp;&nbsp;&nbsp;पित्रा च देवे कृतहेलनं विभौ ।<br>
अनादृता यज्ञसदस्यधीश्वरी <br>
&nbsp;&nbsp;&nbsp;&nbsp;&nbsp;चुकोप लोकानिव धक्ष्यती रुषा ॥ ९ ॥<br>
जगर्ह सामर्षविपन्नया गिरा <br>
&nbsp;&nbsp;&nbsp;&nbsp;&nbsp;शिवद्विषं धूमपथश्रमस्मयम् ।<br>
स्वतेजसा भूतगणान् समुत्थितान् <br>
&nbsp;&nbsp;&nbsp;&nbsp;&nbsp;निगृह्य देवी जगतोऽभिशृण्वतः ॥ १० ॥<br>
देव्युवाच - <br>
न यस्य लोकेऽस्त्यतिशायनः प्रियः <br>
&nbsp;&nbsp;&nbsp;&nbsp;&nbsp;तथाप्रियो देहभृतां प्रियात्मनः ।<br>
तस्मिन् समस्तात्मनि मुक्तवैरके <br>
&nbsp;&nbsp;&nbsp;&nbsp;&nbsp;ऋते भवन्तं कतमः प्रतीपयेत् ॥ ११ ॥<br>
दोषान् परेषां हि गुणेषु साधवो <br>
&nbsp;&nbsp;&nbsp;&nbsp;&nbsp;गृह्णन्ति केचिन्न भवादृशो द्विज ।<br>
गुणांश्च फल्गून् बहुलीकरिष्णवो <br>
&nbsp;&nbsp;&nbsp;&nbsp;&nbsp;महत्तमास्तेष्वविदद्‍भवानघम् ॥ १२ ॥<br>
नाश्चर्यमेतद्यदसत्सु सर्वदा <br>
&nbsp;&nbsp;&nbsp;&nbsp;&nbsp;महद्विनिन्दा कुणपात्मवादिषु ।<br>
सेर्ष्यं महापूरुषपादपांसुभिः <br>
&nbsp;&nbsp;&nbsp;&nbsp;&nbsp;निरस्ततेजःसु तदेव शोभनम् ॥ १३ ॥<br>
यद् द्व्यक्षरं नाम गिरेरितं नृणां <br>
&nbsp;&nbsp;&nbsp;&nbsp;&nbsp;सकृत्प्रसङ्‌गादघमाशु हन्ति तत् ।<br>
पवित्रकीर्तिं तमलङ्‌घ्यशासनं <br>
&nbsp;&nbsp;&nbsp;&nbsp;&nbsp;भवानहो द्वेष्टि शिवं शिवेतरः ॥ १४ ॥<br>
यत्पादपद्मं महतां मनोऽलिभिः <br>
&nbsp;&nbsp;&nbsp;&nbsp;&nbsp;निषेवितं ब्रह्मरसासवार्थिभिः ।<br>
लोकस्य यद्वर्षति चाशिषोऽर्थिनः <br>
&nbsp;&nbsp;&nbsp;&nbsp;&nbsp;तस्मै भवान् द्रुह्यति विश्वबन्धवे ॥ १५ ॥<br>
किं वा शिवाख्यमशिवं न विदुस्त्वदन्ये <br>
&nbsp;&nbsp;&nbsp;&nbsp;&nbsp;ब्रह्मादयस्तमवकीर्य जटाः श्मशाने ।<br>
तन्माल्यभस्मनृकपाल्यवसत्पिशाचैः <br>
&nbsp;&nbsp;&nbsp;&nbsp;&nbsp;ये मूर्धभिर्दधति तच्चरणावसृष्टम् ॥ १६ ॥<br>
कर्णौ पिधाय निरयाद्यदकल्प ईशे <br>
&nbsp;&nbsp;&nbsp;&nbsp;&nbsp;धर्मावितर्यसृणिभिर्नृभिरस्यमाने ।<br>
छिन्द्यात्प्रसह्य रुशतीमसतीं प्रभुश्चेत् <br>
&nbsp;&nbsp;&nbsp;&nbsp;&nbsp;जिह्वामसूनपि ततो विसृजेत्स धर्मः ॥ १७ ॥<br>
अतस्तवोत्पन्नमिदं कलेवरं <br>
&nbsp;&nbsp;&nbsp;&nbsp;&nbsp;न धारयिष्ये शितिकण्ठगर्हिणः ।<br>
जग्धस्य मोहाद्धि विशुद्धिमन्धसो <br>
&nbsp;&nbsp;&nbsp;&nbsp;&nbsp;जुगुप्सितस्योद्धरणं प्रचक्षते ॥ १८ ॥<br>
न वेदवादान् अनुवर्तते मतिः <br>
&nbsp;&nbsp;&nbsp;&nbsp;&nbsp;स्व एव लोके रमतो महामुनेः ।<br>
यथा गतिर्देवमनुष्ययोः पृथक् <br>
&nbsp;&nbsp;&nbsp;&nbsp;&nbsp;स्व एव धर्मे न परं क्षिपेत्स्थितः ॥ १९ ॥<br>
कर्म प्रवृत्तं च निवृत्तमप्यृतं <br>
&nbsp;&nbsp;&nbsp;&nbsp;&nbsp;वेदे विविच्योभयलिङ्‌गमाश्रितम् ।<br>
विरोधि तद्यौगपदैककर्तरि <br>
&nbsp;&nbsp;&nbsp;&nbsp;&nbsp;द्वयं तथा ब्रह्मणि कर्म नर्च्छति ॥ २० ॥ <br>
मा वः पदव्यः पितरस्मदास्थिता <br>
&nbsp;&nbsp;&nbsp;&nbsp;&nbsp;या यज्ञशालासु न धूमवर्त्मभिः ।<br>
तदन्नतृप्तैरसुभृद्‌भिरीडिता <br>
&nbsp;&nbsp;&nbsp;&nbsp;&nbsp;अव्यक्तलिङ्‌गा अवधूतसेविताः ॥ २१ ॥<br>
नैतेन देहेन हरे कृतागसो <br>
&nbsp;&nbsp;&nbsp;&nbsp;&nbsp;देहोद्‍भवेनालमलं कुजन्मना ।<br>
व्रीडा ममाभूत्कुजनप्रसङ्‌गतः <br>
&nbsp;&nbsp;&nbsp;&nbsp;&nbsp;तज्जन्म धिग् यो महतामवद्यकृत् ॥ २२ ॥<br>
गोत्रं त्वदीयं भगवान्वृषध्वजो <br>
&nbsp;&nbsp;&nbsp;&nbsp;&nbsp;दाक्षायणीत्याह यदा सुदुर्मनाः ।<br>
व्यपेतनर्मस्मितमाशु तद्ध्यहं <br>
&nbsp;&nbsp;&nbsp;&nbsp;&nbsp;व्युत्स्रक्ष्य एतत्कुणपं त्वदङ्‌गजम् ॥ २३ ॥<br>
मैत्रेय उवाच - <br>
इत्यध्वरे दक्षमनूद्य शत्रुहन् <br>
&nbsp;&nbsp;&nbsp;&nbsp;&nbsp;क्षितावुदीचीं निषसाद शान्तवाक् ।<br>
स्पृष्ट्वा जलं पीतदुकूलसंवृता <br>
&nbsp;&nbsp;&nbsp;&nbsp;&nbsp;निमील्य दृग्योगपथं समाविशत् ॥ २४ ॥<br>
कृत्वा समानावनिलौ जितासना <br>
&nbsp;&nbsp;&nbsp;&nbsp;&nbsp;सोदानमुत्थाप्य च नाभिचक्रतः ।<br>
शनैर्हृदि स्थाप्य धियोरसि स्थितं <br>
&nbsp;&nbsp;&nbsp;&nbsp;&nbsp;कण्ठाद् भ्रुवोर्मध्यमनिन्दितानयत् ॥ २५ ॥<br>
एवं स्वदेहं महतां महीयसा <br>
&nbsp;&nbsp;&nbsp;&nbsp;&nbsp;मुहुः समारोपितमङ्‌कमादरात् ।<br>
जिहासती दक्षरुषा मनस्विनी <br>
&nbsp;&nbsp;&nbsp;&nbsp;&nbsp;दधार गात्रेष्वनिलाग्निधारणाम् ॥ २६ ॥<br>
ततः स्वभर्तुश्चरणाम्बुजासवं <br>
&nbsp;&nbsp;&nbsp;&nbsp;&nbsp;जगद्‍गुरोश्चिन्तयती न चापरम् ।<br>
ददर्श देहो हतकल्मषः सती <br>
&nbsp;&nbsp;&nbsp;&nbsp;&nbsp;सद्यः प्रजज्वाल समाधिजाग्निना ॥ २७ ॥<br>
तत्पश्यतां खे भुवि चाद्‍भुतं महत् <br>
&nbsp;&nbsp;&nbsp;&nbsp;&nbsp;हा हेति वादः सुमहान् अजायत ।<br>
हन्त प्रिया दैवतमस्य देवी <br>
&nbsp;&nbsp;&nbsp;&nbsp;&nbsp;जहावसून्केन सती प्रकोपिता ॥ २८ ॥<br>
अहो अनात्म्यं महदस्य पश्यत <br>
&nbsp;&nbsp;&nbsp;&nbsp;&nbsp;प्रजापतेर्यस्य चराचरं प्रजाः ।<br>
जहावसून्यद्विमताऽऽत्मजा <br>
&nbsp;&nbsp;&nbsp;&nbsp;&nbsp;सती मनस्विनी मानमभीक्ष्णमर्हति ॥ २९ ॥<br>
सोऽयं दुर्मर्षहृदयो ब्रह्मध्रुक् च <br>
&nbsp;&nbsp;&nbsp;&nbsp;&nbsp;लोकेऽपकीर्तिं महतीमवाप्स्यति ।<br>
यदङ्‌गजां स्वां पुरुषद्‌विडुद्यतां <br>
&nbsp;&nbsp;&nbsp;&nbsp;&nbsp;न प्रत्यषेधन्मृतयेऽपराधतः ॥ ३० ॥<br>
(अनुष्टुप्) <br>
वदत्येवं जने सत्या दृष्ट्वासुत्यागमद्‍भुतम् ।<br>
दक्षं तत्पार्षदा हन्तुं उदतिष्ठन्नुदायुधाः ॥ ३१ ॥<br>
तेषां आपततां वेगं निशाम्य भगवान् भृगुः ।<br>
यज्ञघ्नघ्नेन यजुषा दक्षिणाग्नौ जुहाव ह ॥ ३२ ॥<br>
अध्वर्युणा हूयमाने देवा उत्पेतुरोजसा ।<br>
ऋभवो नाम तपसा सोमं प्राप्ताः सहस्रशः ॥ ३३ ॥<br>
तैरलातायुधैः सर्वे प्रमथाः सहगुह्यकाः ।<br>
हन्यमाना दिशो भेजुः उशद्‌भिर्ब्रह्मतेजसा ॥ ३४ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे सतीदेहोत्सर्गो नाम चतुर्थोऽध्यायः ॥ ४ ॥
