<br>
मैत्रेय उवाच - <br>
(अनुष्टुप्) <br>
भृग्वादयस्ते मुनयो लोकानां क्षेमदर्शिनः ।<br>
गोप्तर्यसति वै नॄणां पश्यन्तः पशुसाम्यताम् ॥ १ ॥<br>
वीरमातरमाहूय सुनीथां ब्रह्मवादिनः ।<br>
प्रकृत्यसम्मतं वेनं अभ्यषिञ्चन् पतिं भुवः ॥ २ ॥<br>
श्रुत्वा नृपासनगतं वेनमत्युग्रशासनम् ।<br>
निलिल्युर्दस्यवः सद्यः सर्पत्रस्ता इवाखवः ॥ ३ ॥<br>
स आरूढनृपस्थान उन्नद्धोऽष्टविभूतिभिः ।<br>
अवमेने महाभागान्स्तब्धः सम्भावितः स्वतः ॥ ४ ॥<br>
एवं मदान्ध उत्सिक्तो निरङ्‌कुश इव द्विपः ।<br>
पर्यटन् रथमास्थाय कम्पयन् इव रोदसी ॥ ५ ॥<br>
न यष्टव्यं न दातव्यं न होतव्यं द्विजाः क्वचित् ।<br>
इति न्यवारयद् धर्मं भेरीघोषेण सर्वशः ॥ ६ ॥<br>
वेनस्यावेक्ष्य मुनयो दुर्वृत्तस्य विचेष्टितम् ।<br>
विमृश्य लोकव्यसनं कृपयोचुः स्म सत्रिणः ॥ ७ ॥<br>
अहो उभयतः प्राप्तं लोकस्य व्यसनं महत् ।<br>
दारुणि उभयतो दीप्ते इव तस्करपालयोः ॥ ८ ॥<br>
अराजकभयादेष कृतो राजातदर्हणः ।<br>
ततोऽप्यासीद्‌भयं त्वद्य कथं स्यात् स्वस्ति देहिनाम् ॥ ९ ॥<br>
अहेरिव पयःपोषः पोषकस्याप्यनर्थभृत् ।<br>
वेनः प्रकृत्यैव खलः सुनीथागर्भसम्भवः ॥ १० ॥<br>
निरूपितः प्रजापालः स जिघांसति वै प्रजाः ।<br>
तथापि सान्त्वयेमामुं नास्मान् तत्पातकं स्पृशेत् ॥ ११ ॥<br>
तद् विद्वद्‌भिः असद्‌वृत्तो वेनोऽस्माभिः कृतो नृपः ।<br>
सान्त्वितो यदि नो वाचं न ग्रहीष्यत्यधर्मकृत् ॥ १२ ॥<br>
लोकधिक्कारसन्दग्धं दहिष्यामः स्वतेजसा ।<br>
एवं अध्यवसायैनं मुनयो गूढमन्यवः ॥ १३ ॥<br>
उपव्रज्याब्रुवन् वेनं सान्त्वयित्वा च सामभिः ॥ १३ ॥<br>
मुनय ऊचुः - <br>
नृपवर्य निबोधैतद् यत्ते विज्ञापयाम भोः ।<br>
आयुःश्रीबलकीर्तीनां तव तात विवर्धनम् ॥ १४ ॥<br>
धर्म आचरितः पुंसां वाङ्‌मनःकायबुद्धिभिः ।<br>
लोकान् विशोकान् वितरति अथ अनन्त्यमसङ्‌गिनाम् ॥ १५ ॥<br>
स ते मा विनशेद्वीर प्रजानां क्षेमलक्षणः ।<br>
यस्मिन् विनष्टे नृपतिः ऐश्वर्यादवरोहति ॥ १६ ॥<br>
राजन् असाध्वमात्येभ्यः चोरादिभ्यः प्रजा नृपः ।<br>
रक्षन् यथा बलिं गृह्णन् इह प्रेत्य च मोदते ॥ १७ ॥<br>
यस्य राष्ट्रे पुरे चैव भगवान् यज्ञपूरुषः ।<br>
इज्यते स्वेन धर्मेण जनैर्वर्णाश्रमान्वितैः ॥ १८ ॥<br>
तस्य राज्ञो महाभाग भगवान् भूतभावनः ।<br>
परितुष्यति विश्वात्मा तिष्ठतो निजशासने ॥ १९ ॥<br>
तस्मिन् तुष्टे किमप्राप्यं जगतां ईश्वरेश्वरे ।<br>
लोकाः सपाला ह्येतस्मै हरन्ति बलिमादृताः ॥ २० ॥<br>
तं सर्वलोकामरयज्ञसङ्‌ग्रहं <br>
&nbsp;&nbsp;&nbsp;&nbsp;&nbsp;त्रयीमयं द्रव्यमयं तपोमयम् ।<br>
यज्ञैर्विचित्रैर्यजतो भवाय ते <br>
&nbsp;&nbsp;&nbsp;&nbsp;&nbsp;राजन् स्वदेशान् अनुरोद्धुमर्हसि ॥ २१ ॥<br>
यज्ञेन युष्मद्विषये द्विजातिभिः <br>
&nbsp;&nbsp;&nbsp;&nbsp;&nbsp;वितायमानेन सुराः कला हरेः ।<br>
स्विष्टाः सुतुष्टाः प्रदिशन्ति वाञ्छितं <br>
&nbsp;&nbsp;&nbsp;&nbsp;&nbsp;तद्धेलनं नार्हसि वीर चेष्टितुम् ॥ २२ ॥<br>
वेन उवाच - <br>
(अनुष्टुप्) <br>
बालिशा बत यूयं वा अधर्मे धर्ममानिनः ।<br>
ये वृत्तिदं पतिं हित्वा जारं पतिमुपासते ॥ २३ ॥<br>
अवजानन्त्यमी मूढा नृपरूपिणमीश्वरम् ।<br>
नानुविन्दन्ति ते भद्रं इह लोके परत्र च ॥ २४ ॥<br>
को यज्ञपुरुषो नाम यत्र वो भक्तिरीदृशी ।<br>
भर्तृस्नेहविदूराणां यथा जारे कुयोषिताम् ॥ २५ ॥<br>
विष्णुर्विरिञ्चो गिरिश इन्द्रो वायुर्यमो रविः ।<br>
पर्जन्यो धनदः सोमः क्षितिरग्निरपाम्पतिः ॥ २६ ॥<br>
एते चान्ये च विबुधाः प्रभवो वरशापयोः ।<br>
देहे भवन्ति नृपतेः सर्वदेवमयो नृपः ॥ २७ ॥<br>
तस्मान्मां कर्मभिर्विप्रा यजध्वं गतमत्सराः ।<br>
बलिं च मह्यं हरत मत्तोऽन्यः कोऽग्रभुक् पुमान् ॥ २८ ॥<br>
मैत्रेय उवाच - <br>
इत्थं विपर्ययमतिः पापीयानुत्पथं गतः ।<br>
अनुनीयमानस्तद्याच्ञां न चक्रे भ्रष्टमङ्‌गलः ॥ २९ ॥<br>
इति तेऽसत्कृतास्तेन द्विजाः पण्डितमानिना ।<br>
भग्नायां भव्ययाच्ञायां तस्मै विदुर चुक्रुधुः ॥ ३० ॥<br>
हन्यतां हन्यतामेष पापः प्रकृतिदारुणः ।<br>
जीवन् जगदसावाशु कुरुते भस्मसाद् ध्रुवम् ॥ ३१ ॥<br>
नायमर्हत्यसद्‌वृत्तो नरदेववरासनम् ।<br>
योऽधियज्ञपतिं विष्णुं विनिन्दत्यनपत्रपः ॥ ३२ ॥<br>
को वैनं परिचक्षीत वेनमेकमृतेऽशुभम् ।<br>
प्राप्त ईदृशमैश्वर्यं यदनुग्रहभाजनः ॥ ३३ ॥<br>
इत्थं व्यवसिता हन्तुं हृषयो रूढमन्यवः ।<br>
निजघ्नुर्हुङ्‌कृतैर्वेनं हतमच्युतनिन्दया ॥ ३४ ॥<br>
ऋषिभिः स्वाश्रमपदं गते पुत्रकलेवरम् ।<br>
सुनीथा पालयामास विद्यायोगेन शोचती ॥ ३५ ॥<br>
एकदा मुनयस्ते तु सरस्वत् सलिलाप्लुताः ।<br>
हुत्वाग्नीन् सत्कथाश्चक्रुः उपविष्टाः सरित्तटे ॥ ३६ ॥<br>
वीक्ष्योत्थितान् तदोत्पातान् आहुर्लोक भयङ्‌करान् ।<br>
अप्यभद्रमनाथाया दस्युभ्यो न भवेद्‌भुवः ॥ ३७ ॥<br>
एवं मृशन्त ऋषयो धावतां सर्वतोदिशम् ।<br>
पांसुः समुत्थितो भूरिः चोराणामभिलुम्पताम् ॥ ३८ ॥<br>
तदुपद्रवमाज्ञाय लोकस्य वसु लुम्पताम् ।<br>
भर्तर्युपरते तस्मिन् अन्योन्यं च जिघांसताम् ॥ ३९ ॥<br>
चोरप्रायं जनपदं हीनसत्त्वमराजकम् ।<br>
लोकान्नावारयञ्छक्ता अपि तद्दोषदर्शिनः ॥ ४० ॥<br>
ब्राह्मणः समदृक् शान्तो दीनानां समुपेक्षकः ।<br>
स्रवते ब्रह्म तस्यापि भिन्नभाण्डात्पयो यथा ॥ ४१ ॥<br>
नाङ्‌गस्य वंशो राजर्षेः एष संस्थातुमर्हति ।<br>
अमोघवीर्या हि नृपा वंशेऽस्मिन् केशवाश्रयाः ॥ ४२ ॥<br>
विनिश्चित्यैवमृषयो विपन्नस्य महीपतेः ।<br>
ममन्थुरूरुं तरसा तत्रासीद्‍बाहुको नरः ॥ ४३ ॥<br>
काककृष्णोऽतिह्रस्वाङ्‌गो ह्रस्वबाहुर्महाहनुः ।<br>
ह्रस्वपान् निम्ननासाग्रो रक्ताक्षस्ताम्रमूर्धजः ॥ ४४ ॥<br>
तं तु तेऽवनतं दीनं किं करोमीति वादिनम् ।<br>
निषीदेत्यब्रुवंस्तात स निषादस्ततोऽभवत् ॥ ४५ ॥<br>
तस्य वंश्यास्तु नैषादा गिरिकाननगोचराः ।<br>
येनाहरत् जायमानो वेनकल्मषमुल्बणम् ॥ ४६ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे पृथुचरिते निषादोत्पत्तिर्नाम चतुर्दशोऽध्यायः ॥ १४ ॥<br>
