मैत्रेय उवाच - <br>
(अनुष्टुप्) <br>
इत्थं पृथुमभिष्टूय रुषा प्रस्फुरिताधरम् ।<br>
पुनराहावनिर्भीता संस्तभ्यात्मानमात्मना ॥ १ ॥<br>
सन्नियच्छाभिभो मन्युं निबोध श्रावितं च मे ।<br>
सर्वतः सारमादत्ते यथा मधुकरो बुधः ॥ २ ॥<br>
अस्मिन् लोकेऽथवामुष्मिन् मुनिभिः तत्त्वदर्शिभिः ।<br>
दृष्टा योगाः प्रयुक्ताश्च पुंसां श्रेयःप्रसिद्धये ॥ ३ ॥<br>
तानातिष्ठति यः सम्यग् उपायान् पूर्वदर्शितान् ।<br>
अवरः श्रद्धयोपेत उपेयान् विन्दतेऽञ्जसा ॥ ४ ॥<br>
तान् अनादृत्य योऽविद्वान् अर्थान् आरभते स्वयम् ।<br>
तस्य व्यभिचरन्त्यर्था आरब्धाश्च पुनः पुनः ॥ ५ ॥<br>
पुरा सृष्टा ह्योषधयो ब्रह्मणा या विशाम्पते ।<br>
भुज्यमाना मया दृष्टा असद्‌भिः अधृतव्रतैः ॥ ॥ ६ ॥<br>
अपालितानादृता च भवद्‌भिः लोकपालकैः ।<br>
चोरीभूतेऽथ लोकेऽहं यज्ञार्थेऽग्रसमोषधीः ॥ ७ ॥<br>
नूनं ता वीरुधः क्षीणा मयि कालेन भूयसा ।<br>
तत्र योगेन दृष्टेन भवानादातुमर्हति ॥ ८ ॥<br>
वत्सं कल्पय मे वीर येनाहं वत्सला तव ।<br>
धोक्ष्ये क्षीरमयान् कामान् अनुरूपं च दोहनम् ॥ ९ ॥<br>
दोग्धारं च महाबाहो भूतानां भूतभावन ।<br>
अन्नं ईप्सितमूर्जस्वद् भगवान् वाञ्छते यदि ॥ १० ॥<br>
समां च कुरु मां राजन् देववृष्टं यथा पयः ।<br>
अपर्तावपि भद्रं ते उपावर्तेत मे विभो ॥ ११ ॥<br>
इति प्रियं हितं वाक्यं भुव आदाय भूपतिः ।<br>
वत्सं कृत्वा मनुं पाणौ अदुहत्सकलौषधीः ॥ १२ ॥<br>
तथापरे च सर्वत्र सारमाददते बुधाः ।<br>
ततोऽन्ये च यथाकामं दुदुहुः पृथुभाविताम् ॥ १३ ॥<br>
ऋषयो दुदुहुर्देवीं इन्द्रियेष्वथ सत्तम ।<br>
वत्सं बृहस्पतिं कृत्वा पयश्छन्दोमयं शुचि ॥ १४ ॥<br>
कृत्वा वत्सं सुरगणा इन्द्रं सोमं अदूदुहन् ।<br>
हिरण्मयेन पात्रेण वीर्यमोजो बलं पयः ॥ १५ ॥<br>
दैतेया दानवा वत्सं प्रह्लादं असुरर्षभम् ।<br>
विधायादूदुहन् क्षीरमयःपात्रे सुरासवम् ॥ १६ ॥<br>
गन्धर्वाप्सरसोऽधुक्षन् पात्रे पद्ममये पयः ।<br>
वत्सं विश्वावसुं कृत्वा गान्धर्वं मधु सौभगम् ॥ १७ ॥<br>
वत्सेन पितरोऽर्यम्णा कव्यं क्षीरमधुक्षत ।<br>
आमपात्रे महाभागाः श्रद्धया श्राद्धदेवताः ॥ १८ ॥<br>
प्रकल्प्य वत्सं कपिलं सिद्धाः सङ्‌कल्पनामयीम् ।<br>
सिद्धिं नभसि विद्यां च ये च विद्याधरादयः ॥ १९ ॥<br>
अन्ये च मायिनो मायां अन्तर्धानाद्‍भुतात्मनाम् ।<br>
मयं प्रकल्प्य वत्सं ते दुदुहुर्धारणामयीम् ॥ २० ॥<br>
यक्षरक्षांसि भूतानि पिशाचाः पिशिताशनाः ।<br>
भूतेशवत्सा दुदुहुः कपाले क्षतजासवम् ॥ २१ ॥<br>
तथाहयो दन्दशूकाः सर्पा नागाश्च तक्षकम् ।<br>
विधाय वत्सं दुदुहुः बिलपात्रे विषं पयः ॥ २२ ॥<br>
पशवो यवसं क्षीरं वत्सं कृत्वा च गोवृषम् ।<br>
अरण्यपात्रे चाधुक्षन् मृगेन्द्रेण च दंष्ट्रिणः ॥ २३ ॥<br>
क्रव्यादाः प्राणिनः क्रव्यं दुदुहुः स्वे कलेवरे ।<br>
सुपर्णवत्सा विहगाः चरं च अचरमेव च ॥ २४ ॥<br>
वटवत्सा वनस्पतयः पृथग्रसमयं पयः ।<br>
गिरयो हिमवद्वत्सा नानाधातून् स्वसानुषु ॥ २५ ॥<br>
सर्वे स्वमुख्यवत्सेन स्वे स्वे पात्रे पृथक्पयः ।<br>
सर्वकामदुघां पृथ्वीं दुदुहुः पृथुभाविताम् ॥ २६ ॥<br>
एवं पृथ्वादयः पृथ्वीं अन्नादाः स्वन्नमात्मनः ।<br>
दोहवत्सादिभेदेन क्षीरभेदं कुरूद्वह ॥ २७ ॥<br>
ततो महीपतिः प्रीतः सर्वकामदुघां पृथुः ।<br>
दुहितृत्वे चकारेमां प्रेम्णा दुहितृवत्सलः ॥ २८ ॥<br>
चूर्णयन्स्वधनुष्कोट्या गिरिकूटानि राजराट् ।<br>
भूमण्डलं इदं वैन्यः प्रायश्चक्रे समं विभुः ॥ २९ ॥<br>
अथास्मिन् भगवान् वैन्यः प्रजानां वृत्तिदः पिता ।<br>
निवासान् कल्पयां चक्रे तत्र तत्र यथार्हतः ॥ ३० ॥<br>
ग्रामान्पुरः पत्तनानि दुर्गाणि विविधानि च ।<br>
घोषान् व्रजान् सशिबिरान् आकरान् खेटखर्वटान् ॥ ३१ ॥<br>
प्राक्पृथोरिह नैवैषा पुरग्रामादिकल्पना ।<br>
यथासुखं वसन्ति स्म तत्र तत्राकुतोभयाः ॥ ३२ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे अष्टादशोऽध्यायः ॥ १८ ॥
