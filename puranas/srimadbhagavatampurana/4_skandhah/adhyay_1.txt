मैत्रेय उवाच - <br>
(अनुष्टुप्) <br>
मनोस्तु शतरूपायां तिस्रः कन्याश्च जज्ञिरे ।<br>
आकूतिर्देवहूतिश्च प्रसूतिरिति विश्रुताः ॥ १ ॥<br>
आकूतिं रुचये प्रादाद् अपि भ्रातृमतीं नृपः ।<br>
पुत्रिकाधर्ममाश्रित्य शतरूपानुमोदितः ॥ २ ॥<br>
प्रजापतिः स भगवान् रुचिस्तस्यां अजीजनत् ।<br>
मिथुनं ब्रह्मवर्चस्वी परमेण समाधिना ॥ ३ ॥<br>
यस्तयोः पुरुषः साक्षात् विष्णुर्यज्ञस्वरूपधृक् ।<br>
या स्त्री सा दक्षिणा भूतेः अंशभूतानपायिनी ॥ ४ ॥<br>
आनिन्ये स्वगृहं पुत्र्याः पुत्रं विततरोचिषम् ।<br>
स्वायम्भुवो मुदा युक्तो रुचिर्जग्राह दक्षिणाम् ॥ ५ ॥<br>
तां कामयानां भगवान् उवाह यजुषां पतिः ।<br>
तुष्टायां तोषमापन्नोऽ जनयद् द्वादशात्मजान् ॥ ॥ ६ ॥<br>
तोषः प्रतोषः सन्तोषो भद्रः शान्तिरिडस्पतिः ।<br>
इध्मः कविर्विभुः स्वह्नः सुदेवो रोचनो द्विषट् ॥ ७ ॥<br>
तुषिता नाम ते देवा आसन् स्वायम्भुवान्तरे ।<br>
मरीचिमिश्रा ऋषयो यज्ञः सुरगणेश्वरः ॥ ८ ॥<br>
प्रियव्रतोत्तानपादौ मनुपुत्रौ महौजसौ ।<br>
तत्पुत्रपौत्रनप्तॄणां अनुवृत्तं तदन्तरम् ॥ ९ ॥<br>
देवहूतिमदात् तात कर्दमायात्मजां मनुः ।<br>
तत्संबन्धि श्रुतप्रायं भवता गदतो मम ॥ १० ॥<br>
दक्षाय ब्रह्मपुत्राय प्रसूतिं भगवान्मनुः ।<br>
प्रायच्छद्यत्कृतः सर्गः त्रिलोक्यां विततो महान् ॥ ११ ॥<br>
याः कर्दमसुताः प्रोक्ता नव ब्रह्मर्षिपत्‍नयः ।<br>
तासां प्रसूतिप्रसवं प्रोच्यमानं निबोध मे ॥ १२ ॥<br>
पत्‍नी मरीचेस्तु कला सुषुवे कर्दमात्मजा ।<br>
कश्यपं पूर्णिमानं च ययोः आपूरितं जगत् ॥ १३ ॥<br>
पूर्णिमासूत विरजं विश्वगं च परन्तप ।<br>
देवकुल्यां हरेः पाद शौचाद्याभूत्सरिद्दिवः ॥ १४ ॥<br>
अत्रेः पत्‍न्यनसूया त्रीन् जज्ञे सुयशसः सुतान् ।<br>
दत्तं दुर्वाससं सोमं आत्मेशब्रह्मसम्भवान् ॥ १५ ॥<br>
विदुर उवाच - <br>
अत्रेर्गृहे सुरश्रेष्ठाः स्थित्युत्पत्त्यन्तहेतवः ।<br>
किञ्चित् चिकीर्षवो जाता एतदाख्याहि मे गुरो ॥ १६ ॥<br>
मैत्रेय उवाच - <br>
ब्रह्मणा चोदितः सृष्टौ अत्रिर्ब्रह्मविदां वरः ।<br>
सह पत्‍न्या ययावृक्षं कुलाद्रिं तपसि स्थितः ॥ १७ ॥<br>
तस्मिन् प्रसूनस्तबक पलाशाशोककानने ।<br>
वार्भिः स्रवद्‌भिरुद्‍घुष्टे निर्विन्ध्यायाः समन्ततः ॥ १८ ॥<br>
प्राणायामेन संयम्य मनो वर्षशतं मुनिः ।<br>
अतिष्ठत् एकपादेन निर्द्वन्द्वोऽनिलभोजनः ॥ १९ ॥<br>
शरणं तं प्रपद्येऽहं य एव जगदीश्वरः ।<br>
प्रजां आत्मसमां मह्यं प्रयच्छत्विति चिन्तयन् ॥ २० ॥<br>
तप्यमानं त्रिभुवनं प्राणायामैधसाग्निना ।<br>
निर्गतेन मुनेर्मूर्ध्नः समीक्ष्य प्रभवस्त्रयः ॥ २१ ॥<br>
अप्सरोमुनिगन्धर्व सिद्धविद्याधरोरगैः ।<br>
वितायमानयशसः तदा आश्रमपदं ययुः ॥ २२ ॥<br>
तत्प्रादुर्भावसंयोग विद्योतितमना मुनिः ।<br>
उत्तिष्ठन्नेकपादेन ददर्श विबुधर्षभान् ॥ २३ ॥<br>
प्रणम्य दण्डवद्‍भूमौ उपतस्थेऽर्हणाञ्जलिः ।<br>
वृषहंससुपर्णस्थान् स्वैः स्वैश्चिह्नैश्च चिह्नितान् ॥ २४ ॥<br>
कृपावलोकेन हसद् वदनेनोपलम्भितान् ।<br>
तद् रोचिषा प्रतिहते निमील्य मुनिरक्षिणी ॥ २५ ॥<br>
चेतस्तत्प्रवणं युञ्जन् अस्तावीत्संहताञ्जलिः ।<br>
श्लक्ष्णया सूक्तया वाचा सर्वलोकगरीयसः ॥ २६ ॥<br>
अत्रिरुवाच - <br>
विश्वोद्‍भवस्थितिलयेषु विभज्यमानैः <br>
&nbsp;&nbsp;&nbsp;&nbsp;&nbsp;मायागुणैरनुयुगं विगृहीतदेहाः । <br>
ते ब्रह्मविष्णुगिरिशाः प्रणतोऽस्म्यहं वः <br>
&nbsp;&nbsp;&nbsp;&nbsp;&nbsp;तेभ्यः क एव भवतां मे इहोपहूतः ॥ २७ ॥ <br>
एको मयेह भगवान् विविधप्रधानैः <br>
&nbsp;&nbsp;&nbsp;&nbsp;&nbsp;चित्तीकृतः प्रजननाय कथं नु यूयम् । <br>
अत्रागतास्तनुभृतां मनसोऽपि दूराद् <br>
&nbsp;&nbsp;&nbsp;&nbsp;&nbsp;ब्रूत प्रसीदत महानिह विस्मयो मे ॥ २८ ॥ <br>
मैत्रेय उवाच - <br>
(अनुष्टुप्) <br>
इति तस्य वचः श्रुत्वा त्रयस्ते विबुधर्षभाः ।<br>
प्रत्याहुः श्लक्ष्णया वाचा प्रहस्य तं ऋषिं प्रभो ॥ २९ ॥<br>
देवा ऊचुः - <br>
यथा कृतस्ते सङ्‌कल्पो भाव्यं तेनैव नान्यथा ।<br>
सत्सङ्‌कल्पस्य ते ब्रह्मन् यद्वै ध्यायति ते वयम् ॥ ३० ॥<br>
अथास्मद् अंशभूतास्ते आत्मजा लोकविश्रुताः ।<br>
भवितारोऽङ्‌ग भद्रं ते विस्रप्स्यन्ति च ते यशः ॥ ३१ ॥<br>
एवं कामवरं दत्त्वा प्रतिजग्मुः सुरेश्वराः ।<br>
सभाजितास्तयोः सम्यग् दम्पत्योर्मिषतोस्ततः ॥ ३२ ॥<br>
सोमोऽभूद्‍ब्रह्मणोंऽशेन दत्तो विष्णोस्तु योगवित् ।<br>
दुर्वासाः शंकरस्यांशो निबोधाङ्‌गिरसः प्रजाः ॥ ३३ ॥<br>
श्रद्धा त्वङ्‌गिरसः पत्‍नी चतस्रोऽसूत कन्यकाः ।<br>
सिनीवाली कुहू राका चतुर्थ्यनुमतिस्तथा ॥ ३४ ॥<br>
तत्पुत्रावपरावास्तां ख्यातौ स्वारोचिषेऽन्तरे ।<br>
उतथ्यो भगवान् साक्षात् ब्रह्मिष्ठश्च बृहस्पतिः ॥ ३५ ॥<br>
पुलस्त्योऽजनयत्पत्‍न्यां अगस्त्यं च हविर्भुवि ।<br>
सोऽन्यजन्मनि दह्राग्निः विश्रवाश्च महातपाः ॥ ३६ ॥<br>
तस्य यक्षपतिर्देवः कुबेरस्त्विडविडासुतः ।<br>
रावणः कुम्भकर्णश्च तथान्यस्यां विभीषणः ॥ ३७ ॥<br>
पुलहस्य गतिर्भार्या त्रीनसूत सती सुतान् ।<br>
कर्मश्रेष्ठं वरीयांसं सहिष्णुं च महामते ॥ ३८ ॥<br>
क्रतोरपि क्रिया भार्या वालखिल्यानसूयत ।<br>
ऋषीन्षष्टिसहस्राणि ज्वलतो ब्रह्मतेजसा ॥ ३९ ॥<br>
ऊर्जायां जज्ञिरे पुत्रा वसिष्ठस्य परंतप ।<br>
चित्रकेतुप्रधानास्ते सप्त ब्रह्मर्षयोऽमलाः ॥ ४० ॥<br>
चित्रकेतुः सुरोचिश्च विरजा मित्र एव च ।<br>
उल्बणो वसुभृद्यानो द्युमान् शक्त्यादयोऽपरे ॥ ४१ ॥<br>
चित्तिस्त्वथर्वणः पत्‍नी लेभे पुत्रं धृतव्रतम् ।<br>
दध्यञ्चमश्वशिरसं भृगोर्वंशं निबोध मे ॥ ४२ ॥<br>
भृगुः ख्यात्यां महाभागः पत्‍न्यां पुत्रानजीजनत् ।<br>
धातारं च विधातारं श्रियं च भगवत्पराम् ॥ ४३ ॥<br>
आयतिं नियतिं चैव सुते मेरुस्तयोरदात् ।<br>
ताभ्यां तयोरभवतां मृकण्डः प्राण एव च ॥ ४४ ॥<br>
मार्कण्डेयो मृकण्डस्य प्राणाद्वेदशिरा मुनिः ।<br>
कविश्च भार्गवो यस्य भगवानुशना सुतः ॥ ४५ ॥<br>
ते एते मुनयः क्षत्तः लोकान् सर्गैरभावयन् ।<br>
एष कर्दमदौहित्र सन्तानः कथितस्तव । <br>
श्रृण्वतः श्रद्दधानस्य सद्यः पापहरः परः ॥ ४६ ॥<br>
प्रसूतिं मानवीं दक्ष उपयेमे ह्यजात्मजः ।<br>
तस्यां ससर्ज दुहितॄः षोडशामललोचनाः ॥ ४७ ॥<br>
त्रयोदशादाद्धर्माय तथैकामग्नये विभुः ।<br>
पितृभ्य एकां युक्तेभ्यो भवायैकां भवच्छिदे ॥ ४८ ॥<br>
श्रद्धा मैत्री दया शान्तिः तुष्टिः पुष्टिः क्रियोन्नतिः ।<br>
बुद्धिर्मेधा तितिक्षा ह्रीः मूर्तिर्धर्मस्य पत्‍नयः ॥ ४९ ॥<br>
श्रद्धासूत शुभं मैत्री प्रसादं अभयं दया ।<br>
शान्तिः सुखं मुदं तुष्टिः स्मयं पुष्टिः असूयत ॥ ५० ॥<br>
योगं क्रियोन्नतिर्दर्पं अर्थं बुद्धिरसूयत ।<br>
मेधा स्मृतिं तितिक्षा तु क्षेमं ह्रीः प्रश्रयं सुतम् ॥ ५१ ॥<br>
मूर्तिः सर्वगुणोत्पत्तिः नरनारायणौ ऋषी ।<br>
ययोर्जन्मन्यदो विश्वं अभ्यनन्दत् सुनिर्वृतम् ।<br>
मनांसि ककुभो वाताः प्रसेदुः सरितोऽद्रयः ॥ ५३ ॥<br>
दिव्यवाद्यन्त तूर्याणि पेतुः कुसुमवृष्टयः ।<br>
मुनयस्तुष्टुवुस्तुष्टा जगुर्गन्धर्वकिन्नराः ॥ ५४ ॥<br>
नृत्यन्ति स्म स्त्रियो देव्य आसीत् परममङ्‌गलम् ।<br>
देवा ब्रह्मादयः सर्वे उपतस्थुरभिष्टवैः ॥ ५५ ॥<br>
देवा ऊचुः - <br>
यो मायया विरचितं निजयात्मनीदं <br>
&nbsp;&nbsp;&nbsp;&nbsp;&nbsp;खे रूपभेदमिव तत्प्रतिचक्षणाय । <br>
एतेन धर्मसदने ऋषिमूर्तिनाद्य <br>
&nbsp;&nbsp;&nbsp;&nbsp;&nbsp;प्रादुश्चकार पुरुषाय नमः परस्मै ॥ ५६ ॥ <br>
सोऽयं स्थितिव्यतिकरोपशमाय सृष्टान् <br>
&nbsp;&nbsp;&nbsp;&nbsp;&nbsp;सत्त्वेन नः सुरगणान् अनुमेयतत्त्वः । <br>
दृश्याददभ्रकरुणेन विलोकनेन <br>
&nbsp;&nbsp;&nbsp;&nbsp;&nbsp;यच्छ्रीनिकेतममलं क्षिपतारविन्दम् ॥ ५७ ॥ <br>
(अनुष्टुप्) <br>
एवं सुरगणैस्तात भगवन्तावभिष्टुतौ ।<br>
लब्धावलोकैर्ययतुः अर्चितौ गन्धमादनम् ॥ ५८ ॥<br>
तौ इमौ वै भगवतो हरेरंशाविहागतौ ।<br>
भारव्ययाय च भुवः कृष्णौ यदुकुरूद्वहौ ॥ ५९ ॥<br>
स्वाहाभिमानिनश्चाग्नेः आत्मजान् त्रीन् अजीजनत् ।<br>
पावकं पवमानं च शुचिं च हुतभोजनम् ॥ ६० ॥<br>
तेभ्योऽग्नयः समभवन् चत्वारिंशच्च पञ्च च ।<br>
ते एवैकोनपञ्चाशत् साकं पितृपितामहैः । ॥ ६१ ॥<br>
वैतानिके कर्मणि यत् नामभिर्ब्रह्मवादिभिः ।<br>
आग्नेय्य इष्टयो यज्ञे निरूप्यन्तेऽग्नयस्तु ते । ॥ ६२ ॥<br>
अग्निष्वात्ता बर्हिषदः सौम्याः पितर आज्यपाः ।<br>
साग्नयोऽनग्नयस्तेषां पत्‍नी दाक्षायणी स्वधा । ॥ ६३ ॥<br>
तेभ्यो दधार कन्ये द्वे वयुनां धारिणीं स्वधा ।<br>
उभे ते ब्रह्मवादिन्यौ ज्ञानविज्ञानपारगे । ॥ ६४ ॥<br>
भवस्य पत्‍नी तु सती भवं देवमनुव्रता ।<br>
आत्मनः सदृशं पुत्रं न लेभे गुणशीलतः । ॥ ६५ ॥<br>
पितर्यप्रतिरूपे स्वे भवायानागसे रुषा ।<br>
अप्रौढैवात्मनात्मानं अजहाद् योगसंयुता । ॥ ६६ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे विदुरमैत्रेयसंवादे प्रथमोऽध्यायः ॥ १ ॥<br>
