मैत्रेय उवाच - <br>
(अनुष्टुप्) <br>
निशम्य गदतामेवं ऋषीणां धनुषि ध्रुवः ।<br>
सन्दधेऽस्त्रमुपस्पृश्य यन्नारायणनिर्मितम् ॥ १ ॥<br>
सन्धीयमान एतस्मिन् माया गुह्यकनिर्मिताः ।<br>
क्षिप्रं विनेशुर्विदुर क्लेशा ज्ञानोदये यथा ॥ २ ॥<br>
तस्यार्षास्त्रं धनुषि प्रयुञ्जतः <br>
&nbsp;&nbsp;&nbsp;&nbsp;&nbsp;सुवर्णपुङ्‌खाः कलहंसवाससः ।<br>
विनिःसृता आविविशुर्द्विषद्‍बलं <br>
&nbsp;&nbsp;&nbsp;&nbsp;&nbsp;यथा वनं भीमरवाः शिखण्डिनः ॥ ३ ॥<br>
तैस्तिग्मधारैः प्रधने शिलीमुखैः <br>
&nbsp;&nbsp;&nbsp;&nbsp;&nbsp;इतस्ततः पुण्यजना उपद्रुताः ।<br>
तमभ्यधावन् कुपिता उदायुधाः <br>
&nbsp;&nbsp;&nbsp;&nbsp;&nbsp;सुपर्णं उन्नद्धफणा इवाहयः ॥ ४ ॥<br>
स तान् पृषत्कैरभिधावतो मृधे <br>
&nbsp;&nbsp;&nbsp;&nbsp;&nbsp;निकृत्तबाहूरुशिरोधरोदरान् ।<br>
निनाय लोकं परमर्कमण्डलं <br>
&nbsp;&nbsp;&nbsp;&nbsp;&nbsp;व्रजन्ति निर्भिद्य यमूर्ध्वरेतसः ॥ ५ ॥<br>
तान् हन्यमानानभिवीक्ष्य गुह्यकान् <br>
&nbsp;&nbsp;&nbsp;&nbsp;&nbsp;अनागसश्चित्ररथेन भूरिशः ।<br>
औत्तानपादिं कृपया पितामहो <br>
&nbsp;&nbsp;&nbsp;&nbsp;&nbsp;मनुर्जगादोपगतः सहर्षिभिः ॥ ६ ॥<br>
मनुरुवाच - <br>
(अनुष्टुप्) <br>
अलं वत्सातिरोषेण तमोद्वारेण पाप्मना ।<br>
येन पुण्यजनानेतान् अवधीस्त्वं अनागसः ॥ ७ ॥<br>
नास्मत्कुलोचितं तात कर्मैतत् सद्विगर्हितम् ।<br>
वधो यदुपदेवानां आरब्धस्तेऽकृतैनसाम् ॥ ८ ॥<br>
नन्वेकस्यापराधेन प्रसङ्‌गाद् बहवो हताः ।<br>
भ्रातुर्वधाभितप्तेन त्वयाङ्‌ग भ्रातृवत्सल ॥ ९ ॥<br>
नायं मार्गो हि साधूनां हृषीकेशानुवर्तिनाम् ।<br>
यदात्मानं पराग्गृह्य पशुवद्‌भूतवैशसम् ॥ १० ॥<br>
सर्वभूतात्मभावेन भूतावासं हरिं भवान् ।<br>
आराध्याप दुराराध्यं विष्णोस्तत्परमं पदम् ॥ ११ ॥<br>
स त्वं हरेरनुध्यातः तत्पुंसामपि सम्मतः ।<br>
कथं त्ववद्यं कृतवान् अनुशिक्षन्सतां व्रतम् ॥ १२ ॥<br>
तितिक्षया करुणया मैत्र्या चाखिलजन्तुषु ।<br>
समत्वेन च सर्वात्मा भगवान् सम्प्रसीदति ॥ १३ ॥<br>
सम्प्रसन्ने भगवति पुरुषः प्राकृतैर्गुणैः ।<br>
विमुक्तो जीवनिर्मुक्तो ब्रह्म निर्वाणमृच्छति ॥ १४ ॥<br>
भूतैः पञ्चभिरारब्धैः योषित्पुरुष एव हि ।<br>
तयोर्व्यवायात् सम्भूतिः योषित्पुरुषयोरिह ॥ १५ ॥<br>
एवं प्रवर्तते सर्गः स्थितिः संयम एव च ।<br>
गुणव्यतिकराद् राजन् मायया परमात्मनः ॥ १६ ॥<br>
निमित्तमात्रं तत्रासीत् निर्गुणः पुरुषर्षभः ।<br>
व्यक्ताव्यक्तमिदं विश्वं यत्र भ्रमति लोहवत् ॥ १७ ॥<br>
स खल्विदं भगवान्कालशक्त्या <br>
&nbsp;&nbsp;&nbsp;&nbsp;&nbsp;गुणप्रवाहेण विभक्तवीर्यः ।<br>
करोत्यकर्तैव निहन्त्यहन्ता <br>
&nbsp;&nbsp;&nbsp;&nbsp;&nbsp;चेष्टा विभूम्नः खलु दुर्विभाव्या ॥ १८ ॥<br>
(अनुष्टुप्) <br>
सोऽनन्तोऽन्तकरः कालो ऽनादिरादिकृदव्ययः ।<br>
जनं जनेन जनयन् मारयन् मृत्युनान्तकम् ॥ १९ ॥<br>
न वै स्वपक्षोऽस्य विपक्ष एव वा <br>
&nbsp;&nbsp;&nbsp;&nbsp;&nbsp;परस्य मृत्योर्विशतः समं प्रजाः ।<br>
तं धावमानं अनुधावन्त्यनीशा <br>
&nbsp;&nbsp;&nbsp;&nbsp;&nbsp;यथा रजांस्यनिलं भूतसङ्‌घाः ॥ २० ॥<br>
(अनुष्टुप्) <br>
आयुषोऽपचयं जन्तोः तथैवोपचयं विभुः ।<br>
उभाभ्यां रहितः स्वस्थो दुःस्थस्य विदधात्यसौ ॥ २१ ॥<br>
केचित्कर्म वदन्त्येनं स्वभावमपरे नृप ।<br>
एके कालं परे दैवं पुंसः काममुतापरे ॥ २२ ॥<br>
अव्यक्तस्याप्रमेयस्य नानाशक्त्युदयस्य च ।<br>
न वै चिकीर्षितं तात को वेदाथ स्वसम्भवम् ॥ २३ ॥<br>
न चैते पुत्रक भ्रातुः हन्तारो धनदानुगाः ।<br>
विसर्गादानयोस्तात पुंसो दैवं हि कारणम् ॥ २४ ॥<br>
स एव विश्वं सृजति स एवावति हन्ति च ।<br>
अथापि ह्यनहङ्‌कारात् नाज्यते गुणकर्मभिः ॥ २५ ॥<br>
एष भूतानि भूतात्मा भूतेशो भूतभावनः ।<br>
स्वशक्त्या मायया युक्तः सृजत्यत्ति च पाति च ॥ २६ ॥<br>
तमेव मृत्युममृतं तात दैवं <br>
&nbsp;&nbsp;&nbsp;&nbsp;&nbsp;सर्वात्मनोपेहि जगत्परायणम् ।<br>
यस्मै बलिं विश्वसृजो हरन्ति <br>
&nbsp;&nbsp;&nbsp;&nbsp;&nbsp;गावो यथा वै नसि दामयन्त्रिताः ॥ २७ ॥<br>
यः पञ्चवर्षो जननीं त्वं विहाय <br>
&nbsp;&nbsp;&nbsp;&nbsp;&nbsp;मातुः सपत्‍न्या वचसा भिन्नमर्मा ।<br>
वनं गतस्तपसा प्रत्यगक्षं <br>
&nbsp;&nbsp;&nbsp;&nbsp;&nbsp;आराध्य लेभे मूर्ध्नि पदं त्रिलोक्याः ॥ २८ ॥<br>
तमेनमङ्‌गात्मनि मुक्तविग्रहे <br>
&nbsp;&nbsp;&nbsp;&nbsp;&nbsp;व्यपाश्रितं निर्गुणमेकमक्षरम् ।<br>
आत्मानमन्विच्छ विमुक्तमात्मदृग् <br>
&nbsp;&nbsp;&nbsp;&nbsp;&nbsp;यस्मिन् इदं भेदमसत्प्रतीयते ॥ २९ ॥<br>
त्वं प्रत्यगात्मनि तदा भगवत्यनन्त <br>
&nbsp;&nbsp;&nbsp;&nbsp;&nbsp;आनन्दमात्र उपपन्नसमस्तशक्तौ ।<br>
भक्तिं विधाय परमां शनकैरविद्या <br>
&nbsp;&nbsp;&nbsp;&nbsp;&nbsp;ग्रन्थिं विभेत्स्यसि ममाहमिति प्ररूढम् ॥ ३० ॥<br>
(अनुष्टुप्) <br>
संयच्छ रोषं भद्रं ते प्रतीपं श्रेयसां परम् ।<br>
श्रुतेन भूयसा राजन् अगदेन यथामयम् ॥ ३१ ॥<br>
येनोपसृष्टात्पुरुषात् लोक उद्विजते भृशम् ।<br>
न बुधस्तद्वशं गच्छेद् इच्छन् अभयमात्मनः ॥ ३२ ॥<br>
हेलनं गिरिशभ्रातुः धनदस्य त्वया कृतम् ।<br>
यज्जघ्निवान् पुण्यजनान् भ्रातृघ्नानित्यमर्षितः ॥ ३३ ॥<br>
तं प्रसादय वत्साशु सन्नत्या प्रश्रयोक्तिभिः ।<br>
न यावन्महतां तेजः कुलं नोऽभिभविष्यति ॥ ३४ ॥<br>
एवं स्वायम्भुवः पौत्रं अनुशास्य मनुर्ध्रुवम् ।<br>
तेनाभिवन्दितः साकं ऋषिभिः स्वपुरं ययौ ॥ ३५ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे एकादशोऽध्यायः ॥ ११ ॥
