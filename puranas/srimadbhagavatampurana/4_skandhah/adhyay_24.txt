मैत्रेय उवाच - <br>
(अनुष्टुप्) <br>
विजिताश्वोऽधिराजासीत् पृथुपुत्रः पृथुश्रवाः ।<br>
यवीयोभ्योऽददात्काष्ठा भ्रातृभ्यो भ्रातृवत्सलः ॥ १ ॥<br>
हर्यक्षायादिशत्प्राचीं धूम्रकेशाय दक्षिणाम् ।<br>
प्रतीचीं वृकसंज्ञाय तुर्यां द्रविणसे विभुः ॥ २ ॥<br>
अन्तर्धानगतिं शक्रात् लब्ध्वान्तर्धानसंज्ञितः ।<br>
अपत्यत्रयमाधत्त शिखण्डिन्यां सुसम्मतम् ॥ ३ ॥<br>
पावकः पवमानश्च शुचिरित्यग्नयः पुरा ।<br>
वसिष्ठशापात् उत्पन्नाः पुनर्योगगतिं गताः ॥ ४ ॥<br>
अन्तर्धानो नभस्वत्यां हविर्धानमविन्दत ।<br>
य इन्द्रं अश्वहर्तारं विद्वानपि न जघ्निवान् ॥ ५ ॥<br>
राज्ञां वृत्तिं करादान दण्डशुल्कादिदारुणाम् ।<br>
मन्यमानो दीर्घसत्र व्याजेन विससर्ज ह ॥ ६ ॥<br>
तत्रापि हंसं पुरुषं परमात्मानमात्मदृक् ।<br>
यजन् तल्लोकतामाप कुशलेन समाधिना ॥ ७ ॥<br>
हविर्धानाद् हविर्धानी विदुरासूत षट् सुतान् ।<br>
बर्हिषदं गयं शुक्लं कृष्णं सत्यं जितव्रतम् ॥ ८ ॥<br>
बर्हिषत् सुमहाभागो हाविर्धानिः प्रजापतिः ।<br>
क्रियाकाण्डेषु निष्णातो योगेषु च कुरूद्वह ॥ ९ ॥<br>
यस्येदं देवयजनं अनु यज्ञं वितन्वतः ।<br>
प्राचीनाग्रैः कुशैरासीद् आस्तृतं वसुधातलम् ॥ १० ॥<br>
सामुद्रीं देवदेवोक्तां उपयेमे शतद्रुतिम् ।<br>
यां वीक्ष्य चारुसर्वाङ्‌गीं किशोरीं सुष्ठ्वलङ्‌कृताम् ॥ ११ ॥<br>
परिक्रमन्तीं उद्वाहे चकमेऽग्निः शुकीमिव ॥ ११ ॥<br>
विबुधासुरगन्धर्व मुनिसिद्धनरोरगाः ।<br>
विजिताः सूर्यया दिक्षु क्वणयन्त्यैव नूपुरैः ॥ १२ ॥<br>
प्राचीनबर्हिषः पुत्राः शतद्रुत्यां दशाभवन् ।<br>
तुल्यनामव्रताः सर्वे धर्मस्नाताः प्रचेतसः ॥ १३ ॥<br>
पित्राऽऽदिष्टाः प्रजासर्गे तपसेऽर्णवमाविशन् ।<br>
दशवर्षसहस्राणि तपसाऽऽर्चन् तपस्पतिम् ॥ १४ ॥<br>
यदुक्तं पथि दृष्टेन गिरिशेन प्रसीदता ।<br>
तद्ध्यायन्तो जपन्तश्च पूजयन्तश्च संयताः ॥ १५ ॥<br>
विदुर उवाच - <br>
प्रचेतसां गिरित्रेण यथाऽऽसीत्पथि सङ्‌गमः ।<br>
यदुताह हरः प्रीतः तन्नो ब्रह्मन् वदार्थवत् ॥ १६ ॥<br>
सङ्‌गमः खलु विप्रर्षे शिवेनेह शरीरिणाम् ।<br>
दुर्लभो मुनयो दध्युः असङ्‌गाद्यमभीप्सितम् ॥ १७ ॥<br>
आत्मारामोऽपि यस्त्वस्य लोककल्पस्य राधसे ।<br>
शक्त्या युक्तो विचरति घोरया भगवान् भवः ॥ १८ ॥<br>
मैत्रेय उवाच - <br>
प्रचेतसः पितुर्वाक्यं शिरसाऽऽदाय साधवः ।<br>
दिशं प्रतीचीं प्रययुः तपस्यादृतचेतसः ॥ १९ ॥<br>
ससमुद्रं उप विस्तीर्णं अपश्यन् सुमहत्सरः ।<br>
महन्मन इव स्वच्छं प्रसन्नसलिलाशयम् ॥ २० ॥<br>
नीलरक्तोत्पलाम्भोज कह्लारेन्दीवराकरम् ।<br>
हंससारसचक्राह्व कारण्डवनिकूजितम् ॥ २१ ॥<br>
मत्तभ्रमरसौस्वर्य हृष्टरोमलताङ्‌घ्रिपम् ।<br>
पद्मकोशरजो दिक्षु विक्षिपत्पवनोत्सवम् ॥ २२ ॥<br>
तत्र गान्धर्वमाकर्ण्य दिव्यमार्गमनोहरम् ।<br>
विसिस्म्यू राजपुत्रास्ते मृदङ्‌गपणवाद्यनु ॥ २३ ॥<br>
तर्ह्येव सरसस्तस्मान् निष्क्रामन्तं सहानुगम् ।<br>
उपगीयमानममर प्रवरं विबुधानुगैः ॥ २४ ॥<br>
तप्तहेमनिकायाभं शितिकण्ठं त्रिलोचनम् ।<br>
प्रसादसुमुखं वीक्ष्य प्रणेमुर्जातकौतुकाः ॥ २५ ॥<br>
स तान्प्रपन्नार्तिहरो भगवान् धर्मवत्सलः ।<br>
धर्मज्ञान् शीलसम्पन्नान् प्रीतः प्रीतानुवाच ह ॥ २६ ॥<br>
श्रीरुद्र उवाच - <br>
यूयं वेदिषदः पुत्रा विदितं वश्चिकीर्षितम् ।<br>
अनुग्रहाय भद्रं व एवं मे दर्शनं कृतम् ॥ २७ ॥<br>
यः परं रंहसः साक्षात् त्रिगुणात् जीवसंज्ञितात् ।<br>
भगवन्तं वासुदेवं प्रपन्नः स प्रियो हि मे ॥ २८ ॥<br>
स्वधर्मनिष्ठः शतजन्मभिः पुमान् <br>
&nbsp;&nbsp;&nbsp;&nbsp;&nbsp;विरिञ्चतामेति ततः परं हि माम् ।<br>
अव्याकृतं भागवतोऽथ वैष्णवं <br>
&nbsp;&nbsp;&nbsp;&nbsp;&nbsp;पदं यथाहं विबुधाः कलात्यये ॥ २९ ॥<br>
(अनुष्टुप्) <br>
अथ भागवता यूयं प्रियाः स्थ भगवान् यथा ।<br>
न मद्‍भागवतानां च प्रेयानन्योऽस्ति कर्हिचित् ॥ ३० ॥<br>
इदं विविक्तं जप्तव्यं पवित्रं मङ्‌गलं परम् ।<br>
निःश्रेयसकरं चापि श्रूयतां तद्वदामि वः ॥ ३१ ॥<br>
मैत्रेय उवाच - <br>
इत्यनुक्रोशहृदयो भगवानाह ताञ्छिवः ।<br>
बद्धाञ्जलीन्राजपुत्रान् नारायणपरो वचः ॥ ३२ ॥<br>
श्रीरुद्र उवाच - <br>
जितं ते आत्मविद्‌धुर्य स्वस्तये स्वस्तिरस्तु मे ।<br>
भवताराधसा राद्धं सर्वस्मा आत्मने नमः ॥ ३३ ॥<br>
नमः पङ्‌कजनाभाय भूतसूक्ष्मेन्द्रियात्मने ।<br>
वासुदेवाय शान्ताय कूटस्थाय स्वरोचिषे ॥ ३४ ॥<br>
सङ्‌कर्षणाय सूक्ष्माय दुरन्तायान्तकाय च ।<br>
नमो विश्वप्रबोधाय प्रद्युम्नायान्तरात्मने ॥ ३५ ॥<br>
नमो नमोऽनिरुद्धाय हृषीकेशेन्द्रियात्मने ।<br>
नमः परमहंसाय पूर्णाय निभृतात्मने ॥ ३६ ॥<br>
स्वर्गापवर्गद्वाराय नित्यं शुचिषदे नमः ।<br>
नमो हिरण्यवीर्याय चातुर्होत्राय तन्तवे ॥ ३७ ॥<br>
नम ऊर्ज इषे त्रय्याः पतये यज्ञरेतसे ।<br>
तृप्तिदाय च जीवानां नमः सर्वरसात्मने ॥ ३८ ॥<br>
सर्वसत्त्वात्मदेहाय विशेषाय स्थवीयसे ।<br>
नमस्त्रैलोक्यपालाय सह ओजोबलाय च ॥ ३९ ॥<br>
अर्थलिङ्‌गाय नभसे नमोऽन्तर्बहिरात्मने ।<br>
नमः पुण्याय लोकाय अमुष्मै भूरिवर्चसे ॥ ४० ॥<br>
प्रवृत्ताय निवृत्ताय पितृदेवाय कर्मणे ।<br>
नमोऽधर्मविपाकाय मृत्यवे दुःखदाय च ॥ ४१ ॥<br>
नमस्ते आशिषामीश मनवे कारणात्मने ।<br>
नमो धर्माय बृहते कृष्णायाकुण्ठमेधसे । <br>
पुरुषाय पुराणाय साङ्‌ख्ययोगेश्वराय च ॥ ४२ ॥<br>
शक्तित्रयसमेताय मीढुषेऽहङ्‌कृतात्मने ।<br>
चेतआकूतिरूपाय नमो वाचो विभूतये ॥ ४३ ॥<br>
दर्शनं नो दिदृक्षूणां देहि भागवतार्चितम् ।<br>
रूपं प्रियतमं स्वानां सर्वेन्द्रियगुणाञ्जनम् ॥ ४४ ॥<br>
स्निग्धप्रावृड्घनश्यामं सर्वसौन्दर्यसङ्‌ग्रहम् ।<br>
चार्वायतचतुर्बाहुं सुजातरुचिराननम् ॥ ४५ ॥<br>
पद्मकोशपलाशाक्षं सुन्दरभ्रु सुनासिकम् ।<br>
सुद्विजं सुकपोलास्यं समकर्णविभूषणम् ॥ ४६ ॥<br>
प्रीतिप्रहसितापाङ्‌गं अलकै रूपशोभितम् ।<br>
लसत्पङ्‌कजकिञ्जल्क दुकूलं मृष्टकुण्डलम् ॥ ४७ ॥<br>
स्फुरत्किरीटवलय हारनूपुरमेखलम् ।<br>
शङ्‌खचक्रगदापद्म मालामण्युत्तमर्द्धिमत् ॥ ४८ ॥<br>
सिंहस्कन्धत्विषो बिभ्रत् सौभग ग्रीवकौस्तुभम् ।<br>
श्रियानपायिन्या क्षिप्त निकषाश्मोरसोल्लसत् ॥ ४९ ॥<br>
पूररेचकसंविग्न वलिवल्गुदलोदरम् ।<br>
प्रतिसङ्‌क्रामयद् विश्वं नाभ्यावर्तगभीरया ॥ ५० ॥<br>
श्यामश्रोण्यधिरोचिष्णु दुकूलस्वर्णमेखलम् ।<br>
समचार्वङ्‌घ्रिजङ्‌घोरु निम्नजानुसुदर्शनम् ॥ ५१ ॥<br>
पदा शरत्पद्मपलाशरोचिषा <br>
&nbsp;&nbsp;&nbsp;&nbsp;&nbsp;नखद्युभिर्नोऽन्तरघं विधुन्वता ।<br>
प्रदर्शय स्वीयमपास्तसाध्वसं <br>
&nbsp;&nbsp;&nbsp;&nbsp;&nbsp;पदं गुरो मार्गगुरुस्तमोजुषाम् ॥ ५२ ॥<br>
(अनुष्टुप्) <br>
एतद् रूपमनुध्येयं आत्मशुद्धिमभीप्सताम् ।<br>
यद्‍भक्तियोगोऽभयदः स्वधर्ममनुतिष्ठताम् ॥ ५३ ॥<br>
भवान् भक्तिमता लभ्यो दुर्लभः सर्वदेहिनाम् ।<br>
स्वाराज्यस्याप्यभिमत एकान्तेनात्मविद्‍गतिः ॥ ५४ ॥<br>
तं दुराराध्यमाराध्य सतामपि दुरापया ।<br>
एकान्तभक्त्या को वाञ्छेत् पादमूलं विना बहिः ॥ ५५ ॥<br>
यत्र निर्विष्टमरणं कृतान्तो नाभिमन्यते ।<br>
विश्वं विध्वंसयन् वीर्य शौर्यविस्फूर्जितभ्रुवा ॥ ५६ ॥<br>
क्षणार्धेनापि तुलये न स्वर्गं नापुनर्भवम् ।<br>
भगवत् सङ्‌गिसङ्‌गस्य मर्त्यानां किमुताशिषः ॥ ५७ ॥<br>
अथानघाङ्‌घ्रेस्तव कीर्तितीर्थयोः <br>
&nbsp;&nbsp;&nbsp;&nbsp;&nbsp;अन्तर्बहिःस्नानविधूतपाप्मनाम् ।<br>
भूतेष्वनुक्रोशसुसत्त्वशीलिनां <br>
&nbsp;&nbsp;&nbsp;&nbsp;&nbsp;स्यात्सङ्‌गमोऽनुग्रह एष नस्तव ॥ ५८ ॥<br>
न यस्य चित्तं बहिरर्थविभ्रमं <br>
&nbsp;&nbsp;&nbsp;&nbsp;&nbsp;तमोगुहायां च विशुद्धमाविशत् ।<br>
यद्‍भक्तियोगानुगृहीतमञ्जसा <br>
&nbsp;&nbsp;&nbsp;&nbsp;&nbsp;मुनिर्विचष्टे ननु तत्र ते गतिम् ॥ ५९ ॥<br>
(अनुष्टुप्) <br>
यत्रेदं व्यज्यते विश्वं विश्वस्मिन् अवभाति यत् ।<br>
तत्त्वं ब्रह्म परं ज्योतिः आकाशमिव विस्तृतम् । ॥ ६० ॥<br>
यो माययेदं पुरुरूपयासृजद् <br>
&nbsp;&nbsp;&nbsp;&nbsp;&nbsp;बिभर्ति भूयः क्षपयत्यविक्रियः ।<br>
यद्‍भेदबुद्धिः सदिवात्मदुःस्थया <br>
&nbsp;&nbsp;&nbsp;&nbsp;&nbsp;त्वमात्मतन्त्रं भगवन्प्रतीमहि । ॥ ६१ ॥<br>
क्रियाकलापैरिदमेव योगिनः <br>
&nbsp;&nbsp;&nbsp;&nbsp;&nbsp;श्रद्धान्विताः साधु यजन्ति सिद्धये ।<br>
भूतेन्द्रियान्तःकरणोपलक्षितं <br>
&nbsp;&nbsp;&nbsp;&nbsp;&nbsp;वेदे च तन्त्रे च ते एव कोविदाः । ॥ ६२ ॥<br>
त्वमेक आद्यः पुरुषः सुप्तशक्तिः <br>
&nbsp;&nbsp;&nbsp;&nbsp;&nbsp;तया रजःसत्त्वतमो विभिद्यते ।<br>
महानहं खं मरुदग्निवार्धराः <br>
&nbsp;&nbsp;&nbsp;&nbsp;&nbsp;सुरर्षयो भूतगणा इदं यतः । ॥ ६३ ॥<br>
सृष्टं स्वशक्त्येदमनुप्रविष्टः <br>
&nbsp;&nbsp;&nbsp;&nbsp;&nbsp;चतुर्विधं पुरमात्मांशकेन ।<br>
अथो विदुस्तं पुरुषं सन्तमन्तः <br>
&nbsp;&nbsp;&nbsp;&nbsp;&nbsp;भुङ्‌क्ते हृषीकैर्मधु सारघं यः । ॥ ६४ ॥<br>
स एष लोकानतिचण्डवेगो <br>
&nbsp;&nbsp;&nbsp;&nbsp;&nbsp;विकर्षसि त्वं खलु कालयानः ।<br>
भूतानि भूतैरनुमेयतत्त्वो <br>
&nbsp;&nbsp;&nbsp;&nbsp;&nbsp;घनावलीर्वायुरिवाविषह्यः । ॥ ६५ ॥<br>
प्रमत्तमुच्चैरिति कृत्यचिन्तया <br>
&nbsp;&nbsp;&nbsp;&nbsp;&nbsp;प्रवृद्धलोभं विषयेषु लालसम् ।<br>
त्वमप्रमत्तः सहसाभिपद्यसे <br>
&nbsp;&nbsp;&nbsp;&nbsp;&nbsp;क्षुल्लेलिहानोऽहिरिवाखुमन्तकः । ॥ ६६ ॥<br>
कस्त्वत्पदाब्जं विजहाति पण्डितो <br>
&nbsp;&nbsp;&nbsp;&nbsp;&nbsp;यस्तेऽवमानव्ययमानकेतनः ।<br>
विशङ्‌कयास्मद्‍गुरुरर्चति स्म यद् <br>
&nbsp;&nbsp;&nbsp;&nbsp;&nbsp;विनोपपत्तिं मनवश्चतुर्दश । ॥ ६७ ॥<br>
(अनुष्टुप्) <br>
अथ त्वमसि नो ब्रह्मन् परमात्मन् विपश्चिताम् ।<br>
विश्वं रुद्रभयध्वस्तं अकुतश्चिद्‍भया गतिः । ॥ ६८ ॥<br>
इदं जपत भद्रं वो विशुद्धा नृपनन्दनाः ।<br>
स्वधर्ममनुतिष्ठन्तो भगवति अर्पिताशयाः । ॥ ६९ ॥<br>
तमेवात्मानमात्मस्थं सर्वभूतेष्ववस्थितम् ।<br>
पूजयध्वं गृणन्तश्च ध्यायन्तश्चासकृद्धरिम् ॥ ७० ॥<br>
योगादेशमुपासाद्य धारयन्तो मुनिव्रताः ।<br>
समाहितधियः सर्व एतदभ्यसतादृताः ॥ ७१ ॥<br>
इदमाह पुरास्माकं भगवान्विश्वसृक्पतिः ।<br>
भृग्वादीनां आत्मजानां सिसृक्षुः संसिसृक्षताम् ॥ ७२ ॥<br>
ते वयं नोदिताः सर्वे प्रजासर्गे प्रजेश्वराः ।<br>
अनेन ध्वस्ततमसः सिसृक्ष्मो विविधाः प्रजाः ॥ ७३ ॥<br>
अथेदं नित्यदा युक्तो जपन् अवहितः पुमान् ।<br>
अचिरात् श्रेय आप्नोति वासुदेवपरायणः ॥ ७४ ॥<br>
श्रेयसामिह सर्वेषां ज्ञानं निःश्रेयसं परम् ।<br>
सुखं तरति दुष्पारं ज्ञाननौर्व्यसनार्णवम् ॥ ७५ ॥<br>
य इमं श्रद्धया युक्तो मद्‍गीतं भगवत्स्तवम् ।<br>
अधीयानो दुराराध्यं हरिं आराधयत्यसौ ॥ ७६ ॥<br>
विन्दते पुरुषोऽमुष्माद् यद्यद् इच्छत्यसत्वरम् ।<br>
मद्‍गीतगीतात्सुप्रीतात् श्रेयसामेकवल्लभात् ॥ ७७ ॥<br>
इदं यः कल्य उत्थाय प्राञ्जलिः श्रद्धयान्वितः ।<br>
शृणुयात् श्रावयेन्मर्त्यो मुच्यते कर्मबन्धनैः ॥ ७८ ॥<br>
गीतं मयेदं नरदेवनन्दनाः <br>
&nbsp;&nbsp;&nbsp;&nbsp;&nbsp;परस्य पुंसः परमात्मनः स्तवम् ।<br>
जपन्त एकाग्रधियस्तपो महत् <br>
&nbsp;&nbsp;&nbsp;&nbsp;&nbsp;चरध्वमन्ते तत आप्स्यथेप्सितम् ॥ ७९ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे रुद्रगीतं नाम चतुर्विंशोऽध्यायः ॥ २४ ॥
