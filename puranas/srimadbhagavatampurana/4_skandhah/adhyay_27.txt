नारद उवाच - <br>
(अनुष्टुप्) <br>
इत्थं पुरञ्जनं सध्र्यग् वशमानीय विभ्रमैः ।<br>
पुरञ्जनी महाराज रेमे रमयती पतिम् ॥ १ ॥<br>
स राजा महिषीं राजन् सुस्नातां रुचिराननाम् ।<br>
कृतस्वस्त्ययनां तृप्तां अभ्यनन्ददुपागताम् ॥ २ ॥<br>
तयोपगूढः परिरब्धकन्धरो <br>
&nbsp;&nbsp;&nbsp;&nbsp;&nbsp;रहोऽनुमन्त्रैरपकृष्टचेतनः ।<br>
न कालरंहो बुबुधे दुरत्ययं <br>
&nbsp;&nbsp;&nbsp;&nbsp;&nbsp;दिवा निशेति प्रमदापरिग्रहः ॥ ३ ॥<br>
शयान उन्नद्धमदो महामना <br>
&nbsp;&nbsp;&nbsp;&nbsp;&nbsp;महार्हतल्पे महिषीभुजोपधिः ।<br>
तामेव वीरो मनुते परं यतः <br>
&nbsp;&nbsp;&nbsp;&nbsp;&nbsp;तमोऽभिभूतो न निजं परं च यत् ॥ ४ ॥<br>
(अनुष्टुप्) <br>
तयैवं रममाणस्य कामकश्मलचेतसः ।<br>
क्षणार्धमिव राजेन्द्र व्यतिक्रान्तं नवं वयः ॥ ५ ॥<br>
तस्यां अजनयत् पुत्रान् पुरञ्जन्यां पुरञ्जनः ।<br>
शतान्येकादश विराड् आयुषोऽर्धमथात्यगात् ॥ ॥ ६ ॥<br>
दुहित्‍ईर्दशोत्तरशतं पितृमातृयशस्करीः ।<br>
शीलौदार्यगुणोपेताः पौरञ्जन्यः प्रजापते ॥ ७ ॥<br>
स पञ्चालपतिः पुत्रान् पितृवंशविवर्धनान् ।<br>
दारैः संयोजयामास दुहितॄ सदृशैर्वरैः ॥ ८ ॥<br>
पुत्राणां चाभवन् पुत्रा एकैकस्य शतं शतम् ।<br>
यैर्वै पौरञ्जनो वंशः पञ्चालेषु समेधितः ॥ ९ ॥<br>
तेषु तद् रिक्थहारेषु गृहकोशानुजीविषु ।<br>
निरूढेन ममत्वेन विषयेष्वन्वबध्यत ॥ १० ॥<br>
ईजे च क्रतुभिर्घोरैः दीक्षितः पशुमारकैः ।<br>
देवान् पितॄन् भूतपतीन् नानाकामो यथा भवान् ॥ ११ ॥<br>
युक्तेष्वेवं प्रमत्तस्य कुटुम्बासक्तचेतसः ।<br>
आससाद स वै कालो योऽप्रियः प्रिययोषिताम् ॥ १२ ॥<br>
चण्डवेग इति ख्यातो गन्धर्वाधिपतिर्नृप ।<br>
गन्धर्वास्तस्य बलिनः षष्ट्युत्तरशतत्रयम् ॥ १३ ॥<br>
गन्धर्व्यस्तादृशीरस्य मैथुन्यश्च सितासिताः ।<br>
परिवृत्त्या विलुम्पन्ति सर्वकामविनिर्मिताम् ॥ १४ ॥<br>
ते चण्डवेगानुचराः पुरञ्जनपुरं यदा ।<br>
हर्तुमारेभिरे तत्र प्रत्यषेधत् प्रजागरः ॥ १५ ॥<br>
स सप्तभिः शतैरेको विंशत्या च शतं समाः ।<br>
पुरञ्जनपुराध्यक्षो गन्धर्वैर्युयुधे बली ॥ १६ ॥<br>
क्षीयमाणे स्वसंबन्धे एकस्मिन् बहुभिर्युधा ।<br>
चिन्तां परां जगामार्तः सराष्ट्रपुरबान्धवः ॥ १७ ॥<br>
स एव पुर्यां मधुभुक् पञ्चालेषु स्वपार्षदैः ।<br>
उपनीतं बलिं गृह्णन् स्त्रीजितो नाविदद्‍भयम् ॥ १८ ॥<br>
कालस्य दुहिता काचित्त्रिलोकीं वरमिच्छती ।<br>
पर्यटन्ती न बर्हिष्मन् प्रत्यनन्दत कश्चन ॥ १९ ॥<br>
दौर्भाग्येनात्मनो लोके विश्रुता दुर्भगेति सा ।<br>
या तुष्टा राजर्षये तु वृतादात्पूरवे वरम् ॥ २० ॥<br>
कदाचिद् अटमाना सा ब्रह्मलोकान् महीं गतम् ।<br>
वव्रे बृहद्व्रतं मां तु जानती काममोहिता ॥ २१ ॥<br>
मयि संरभ्य विपुलं अदात् शापं सुदुःसहम् ।<br>
स्थातुमर्हसि नैकत्र मद् याच्ञाविमुखो मुने ॥ २२ ॥<br>
ततो विहतसङ्‌कल्पा कन्यका यवनेश्वरम् ।<br>
मयोपदिष्टमासाद्य वव्रे नाम्ना भयं पतिम् ॥ २३ ॥<br>
ऋषभं यवनानां त्वां वृणे वीरेप्सितं पतिम् ।<br>
सङ्‌कल्पस्त्वयि भूतानां कृतः किल न रिष्यति ॥ २४ ॥<br>
द्वौ इमौ अनुशोचन्ति बालौ असदवग्रहौ ।<br>
यल्लोकशास्त्रोपनतं न राति न तदिच्छति ॥ २५ ॥<br>
अथो भजस्व मां भद्र भजन्तीं मे दयां कुरु ।<br>
एतावान् पौरुषो धर्मो यदार्तान् अनुकम्पते ॥ २६ ॥<br>
कालकन्योदितवचो निशम्य यवनेश्वरः ।<br>
चिकीर्षुर्देवगुह्यं स सस्मितं तामभाषत ॥ २७ ॥<br>
मया निरूपितस्तुभ्यं पतिरात्मसमाधिना ।<br>
नाभिनन्दति लोकोऽयं त्वां अभद्रां असम्मताम् ॥ २८ ॥<br>
त्वं अव्यक्तगतिर्भुङ्‌क्ष्व लोकं कर्मविनिर्मितम् ।<br>
या हि मे पृतनायुक्ता प्रजानाशं प्रणेष्यसि ॥ २९ ॥<br>
प्रज्वारोऽयं मम भ्राता त्वं च मे भगिनी भव ।<br>
चराम्युभाभ्यां लोकेऽस्मिन् अव्यक्तो भीमसैनिकः ॥ ३० ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे पुरंजनोपाख्याने सप्तविंशोऽध्यायः ॥ २७ ॥
