<br>
नारद उवाच - <br>
(अनुष्टुप्) <br>
स एकदा महेष्वासो रथं पञ्चाश्वमाशुगम् ।<br>
द्वीषं द्विचक्रमेकाक्षं त्रिवेणुं पञ्चबन्धुरम् ॥ १ ॥ <a rel="nofollow" class="external text" href="http://vedastudy.tripod.com/pur_index25/ratha.htm">रथोपरि टिप्पणी</a><br>
एकरश्म्येकदमनम् एकनीडं द्विकूबरम् ।<br>
पञ्चप्रहरणं सप्त वरूथं पञ्चविक्रमम् ॥ २ ॥<br>
हैमोपस्करमारुह्य स्वर्णवर्माक्षयेषुधिः ।<br>
एकादशचमूनाथः पञ्चप्रस्थमगाद्वनम् ॥ ३ ॥<br>
चचार मृगयां तत्र दृप्त आत्तेषुकार्मुकः ।<br>
विहाय जायामतदर्हां मृगव्यसनलालसः ॥ ४ ॥<br>
आसुरीं वृत्तिमाश्रित्य घोरात्मा निरनुग्रहः ।<br>
न्यहनन् निशितैर्बाणैः वनेषु वनगोचरान् ॥ ५ ॥<br>
तीर्थेषु प्रतिदृष्टेषु राजा मेध्यान् पशून् वने ।<br>
यावदर्थमलं लुब्धो हन्यादिति नियम्यते ॥ ६ ॥<br>
य एवं कर्म नियतं विद्वान्कुर्वीत मानवः ।<br>
कर्मणा तेन राजेन्द्र ज्ञानेन न स लिप्यते ॥ ७ ॥<br>
अन्यथा कर्म कुर्वाणो मानारूढो निबध्यते ।<br>
गुणप्रवाहपतितो नष्टप्रज्ञो व्रजत्यधः ॥ ८ ॥<br>
तत्र निर्भिन्नगात्राणां चित्रवाजैः शिलीमुखैः ।<br>
विप्लवोऽभूद् दुःखितानां दुःसहः करुणात्मनाम् ॥ ९ ॥<br>
शशान् वराहान् महिषान् गवयान् रुरुशल्यकान् ।<br>
मेध्यानन्यांश्च विविधान् विनिघ्नन् श्रममध्यगात् ॥ १० ॥<br>
ततः क्षुत्तृट्परिश्रान्तो निवृत्तो गृहमेयिवान् ।<br>
कृतस्नानोचिताहारः संविवेश गतक्लमः ॥ ११ ॥<br>
आत्मानमर्हयां चक्रे धूपालेपस्रगादिभिः ।<br>
साध्वलङ्‌कृतसर्वाङ्‌गो महिष्यां आदधे मनः ॥ १२ ॥<br>
तृप्तो हृष्टः सुदृप्तश्च कन्दर्पाकृष्टमानसः ।<br>
न व्यचष्ट वरारोहां गृहिणीं गृहमेधिनीम् ॥ १३ ॥<br>
अन्तःपुरस्त्रियोऽपृच्छद् विमना इव वेदिषत् ।<br>
अपि वः कुशलं रामाः सेश्वरीणां यथा पुरा ॥ १४ ॥<br>
न तथैतर्हि रोचन्ते गृहेषु गृहसम्पदः ।<br>
यदि न स्याद्‍गृहे माता पत्‍नी वा पतिदेवता ।<br>
व्यङ्‌गे रथ इव प्राज्ञः को नामासीत दीनवत् ॥ १५ ॥ तुलनीय - <a class="external text" href="https://sa.wikisource.org/s/n9">ऋ. ३.५३.५-६</a><br>
क्व वर्तते सा ललना मज्जन्तं व्यसनार्णवे ।<br>
या मामुद्धरते प्रज्ञां दीपयन्ती पदे पदे ॥ १६ ॥<br>
रामा ऊचुः - <br>
नरनाथ न जानीमः त्वत्प्रिया यद्व्यवस्यति ।<br>
भूतले निरवस्तारे शयानां पश्य शत्रुहन् ॥ १७ ॥<br>
नारद उवाच -<br>
पुरञ्जनः स्वमहिषीं निरीक्ष्य अवधुतां भुवि ।<br>
तत्सङ्‌गोन्मथितज्ञानो वैक्लव्यं परमं ययौ ॥ १८ ॥<br>
सान्त्वयन् श्कक्ष्णया वाचा हृदयेन विदूयता ।<br>
प्रेयस्याः स्नेहसंरम्भ लिङ्‌गमात्मनि नाभ्यगात् ॥ १९ ॥<br>
अनुनिन्येऽथ शनकैः वीरोऽनुनयकोविदः ।<br>
पस्पर्श पादयुगलं आह चोत्सङ्‌गलालिताम् ॥ २० ॥<br>
पुरञ्जन उवाच - <br>
नूनं त्वकृतपुण्यास्ते भृत्या येष्वीश्वराः शुभे ।<br>
कृतागःस्वात्मसात्कृत्वा शिक्षादण्डं न युञ्जते ॥ २१ ॥<br>
परमोऽनुग्रहो दण्डो भृत्येषु प्रभुणार्पितः ।<br>
बालो न वेद तत्तन्वि बन्धुकृत्यममर्षणः ॥ २२ ॥<br>
सा त्वं मुखं सुदति सुभ्र्वनुरागभार <br>
&nbsp;&nbsp;&nbsp;&nbsp;&nbsp;व्रीडाविलम्बविलसद् हसितावलोकम् ।<br>
नीलालकालिभिरुपस्कृतमुन्नसं नः <br>
&nbsp;&nbsp;&nbsp;&nbsp;&nbsp;स्वानां प्रदर्शय मनस्विनि वल्गुवाक्यम् ॥ २३ ॥<br>
तस्मिन्दधे दममहं तव वीरपत्‍नि <br>
&nbsp;&nbsp;&nbsp;&nbsp;&nbsp;योऽन्यत्र भूसुरकुलात्कृतकिल्बिषस्तम् ।<br>
पश्ये न वीतभयमुन्मुदितं त्रिलोक्यां <br>
&nbsp;&nbsp;&nbsp;&nbsp;&nbsp;अन्यत्र वै मुररिपोरितरत्र दासात् ॥ २४ ॥<br>
वक्त्रं न ते वितिलकं मलिनं विहर्षं <br>
&nbsp;&nbsp;&nbsp;&nbsp;&nbsp;संरम्भभीममविमृष्टमपेतरागम् ।<br>
पश्ये स्तनावपि शुचोपहतौ सुजातौ <br>
&nbsp;&nbsp;&nbsp;&nbsp;&nbsp;बिम्बाधरं विगतकुङ्‌कुमपङ्‌करागम् ॥ २५ ॥<br>
तन्मे प्रसीद सुहृदः कृतकिल्बिषस्य <br>
&nbsp;&nbsp;&nbsp;&nbsp;&nbsp;स्वैरं गतस्य मृगयां व्यसनातुरस्य ।<br>
का देवरं वशगतं कुसुमास्त्रवेग <br>
&nbsp;&nbsp;&nbsp;&nbsp;&nbsp;विस्रस्तपौंस्नमुशती न भजेत कृत्ये ॥ २६ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे पुरंजनोपाख्याने षड्‌विंशोऽध्यायः ॥ २६ ॥<br>
