मैत्रेय उवाच - <br>
(अनुष्टुप्) <br>
तत उत्पन्नविज्ञाना आश्वधोक्षजभाषितम् ।<br>
स्मरन्त आत्मजे भार्यां विसृज्य प्राव्रजन् गृहात् ॥ १ ॥<br>
दीक्षिता ब्रह्मसत्रेण सर्वभूतात्ममेधसा ।<br>
प्रतीच्यां दिशि वेलायां सिद्धोऽभूद् यत्र जाजलिः ॥ २ ॥<br>
तान्निर्जितप्राणमनोवचोदृशो <br>
&nbsp;&nbsp;&nbsp;&nbsp;&nbsp;जितासनान् शान्तसमानविग्रहान् ।<br>
परेऽमले ब्रह्मणि योजितात्मनः <br>
&nbsp;&nbsp;&nbsp;&nbsp;&nbsp;सुरासुरेड्यो ददृशे स्म नारदः ॥ ३ ॥<br>
(अनुष्टुप्) <br>
तमागतं त उत्थाय प्रणिपत्याभिनन्द्य च ।<br>
पूजयित्वा यथादेशं सुखासीनं अथाब्रुवन् ॥ ४ ॥<br>
प्रचेतस ऊचुः - <br>
स्वागतं ते सुरर्षेऽद्य दिष्ट्या नो दर्शनं गतः ।<br>
तव चङ्‌क्रमणं ब्रह्मन् अभयाय यथा रवेः ॥ ५ ॥<br>
यदादिष्टं भगवता शिवेनाधोक्षजेन च ।<br>
तद्‍गृहेषु प्रसक्तानां प्रायशः क्षपितं प्रभो ॥ ॥ ६ ॥<br>
तन्नः प्रद्योतयाध्यात्म ज्ञानं तत्त्वार्थदर्शनम् ।<br>
येनाञ्जसा तरिष्यामो दुस्तरं भवसागरम् ॥ ७ ॥<br>
मैत्रेय उवाच - <br>
इति प्रचेतसां पृष्टो भगवान् नारदो मुनिः ।<br>
भगवति उत्तमश्लोक आविष्टात्माब्रवीन् नृपान् ॥ ८ ॥<br>
नारद उवाच - <br>
तज्जन्म तानि कर्माणि तदायुस्तन्मनो वचः ।<br>
नृणां येन हि विश्वात्मा सेव्यते हरिरीश्वरः ॥ ९ ॥<br>
किं जन्मभिः त्रिभिर्वेह शौक्रसावित्रयाज्ञिकैः ।<br>
कर्मभिर्वा त्रयीप्रोक्तैः पुंसोऽपि विबुधायुषा ॥ १० ॥<br>
श्रुतेन तपसा वा किं वचोभिश्चित्तवृत्तिभिः ।<br>
बुद्ध्या वा किं निपुणया बलेनेन्द्रियराधसा ॥ ११ ॥<br>
किं वा योगेन साङ्‌ख्येन न्यासस्वाध्याययोरपि ।<br>
किं वा श्रेयोभिरन्यैश्च न यत्रात्मप्रदो हरिः ॥ १२ ॥<br>
श्रेयसामपि सर्वेषां आत्मा ह्यवधिरर्थतः ।<br>
सर्वेषामपि भूतानां हरिरात्माऽऽत्मदः प्रियः ॥ १३ ॥<br>
यथा तरोर्मूलनिषेचनेन <br>
&nbsp;&nbsp;&nbsp;&nbsp;&nbsp;तृप्यन्ति तत्स्कन्धभुजोपशाखाः ।<br>
प्राणोपहाराच्च यथेन्द्रियाणां <br>
&nbsp;&nbsp;&nbsp;&nbsp;&nbsp;तथैव सर्वार्हणमच्युतेज्या ॥ १४ ॥<br>
यथैव सूर्यात्प्रभवन्ति वारः <br>
&nbsp;&nbsp;&nbsp;&nbsp;&nbsp;पुनश्च तस्मिन् प्रविशन्ति काले ।<br>
भूतानि भूमौ स्थिरजङ्‌गमानि <br>
&nbsp;&nbsp;&nbsp;&nbsp;&nbsp;तथा हरावेव गुणप्रवाहः ॥ १५ ॥<br>
एतत्पदं तज्जगदात्मनः परं <br>
&nbsp;&nbsp;&nbsp;&nbsp;&nbsp;सकृद्विभातं सवितुर्यथा प्रभा ।<br>
यथासवो जाग्रति सुप्तशक्तयो <br>
&nbsp;&nbsp;&nbsp;&nbsp;&nbsp;द्रव्यक्रियाज्ञानभिदाभ्रमात्ययः ॥ १६ ॥<br>
यथा नभस्यभ्रतमःप्रकाशा <br>
&nbsp;&nbsp;&nbsp;&nbsp;&nbsp;भवन्ति भूपा न भवन्त्यनुक्रमात् ।<br>
एवं परे ब्रह्मणि शक्तयस्त्वमू <br>
&nbsp;&nbsp;&nbsp;&nbsp;&nbsp;रजस्तमः सत्त्वमिति प्रवाहः ॥ १७ ॥<br>
तेनैकमात्मानमशेषदेहिनां <br>
&nbsp;&nbsp;&nbsp;&nbsp;&nbsp;कालं प्रधानं पुरुषं परेशम् ।<br>
स्वतेजसा ध्वस्तगुणप्रवाहं <br>
&nbsp;&nbsp;&nbsp;&nbsp;&nbsp;आत्मैकभावेन भजध्वमद्धा ॥ १८ ॥<br>
(अनुष्टुप्) <br>
दयया सर्वभूतेषु सन्तुष्ट्या येन केन वा ।<br>
सर्वेन्द्रियोपशान्त्या च तुष्यत्याशु जनार्दनः ॥ १९ ॥<br>
अपहतसकलैषणामलात्मनि <br>
&nbsp;&nbsp;&nbsp;&nbsp;&nbsp;अविरतमेधितभावनोपहूतः ।<br>
निजजनवशगत्वमात्मनोऽयन् <br>
&nbsp;&nbsp;&nbsp;&nbsp;&nbsp;न सरति छिद्रवदक्षरः सतां हि ॥ २० ॥<br>
न भजति कुमनीषिणां स इज्यां <br>
&nbsp;&nbsp;&nbsp;&nbsp;&nbsp;हरिरधनात्मधनप्रियो रसज्ञः ।<br>
श्रुतधनकुलकर्मणां मदैर्ये <br>
&nbsp;&nbsp;&nbsp;&nbsp;&nbsp;विदधति पापमकिञ्चनेषु सत्सु ॥ २१ ॥<br>
श्रियमनुचरतीं तदर्थिनश्च <br>
&nbsp;&nbsp;&nbsp;&nbsp;&nbsp;द्विपदपतीन् विबुधांश्च यत्स्वपूर्णः ।<br>
न भजति निजभृत्यवर्गतन्त्रः <br>
&nbsp;&nbsp;&nbsp;&nbsp;&nbsp;कथममुमुद्विसृजेत्पुमान् कृतज्ञः ॥ २२ ॥<br>
मैत्रेय उवाच - <br>
(अनुष्टुप्) <br>
इति प्रचेतसो राजन् अन्याश्च भगवत्कथाः ।<br>
श्रावयित्वा ब्रह्मलोकं ययौ स्वायम्भुवो मुनिः ॥ २३ ॥<br>
तेऽपि तन्मुखनिर्यातं यशो लोकमलापहम् ।<br>
हरेर्निशम्य तत्पादं ध्यायन्तस्तद्‍गतिं ययुः ॥ २४ ॥<br>
एतत्तेऽभिहितं क्षत्तः यन्मां त्वं परिपृष्टवान् ।<br>
प्रचेतसां नारदस्य संवादं हरिकीर्तनम् ॥ २५ ॥<br>
श्रीशुक उवाच - <br>
य एष उत्तानपदो मानवस्यानुवर्णितः ।<br>
वंशः प्रियव्रतस्यापि निबोध नृपसत्तम ॥ २६ ॥<br>
यो नारदादात् आत्मविद्यां अधिगम्य पुनर्महीम् ।<br>
भुक्त्वा विभज्य पुत्रेभ्य ऐश्वरं समगात्पदम् ॥ २७ ॥<br>
इमां तु कौषारविणोपवर्णितां <br>
&nbsp;&nbsp;&nbsp;&nbsp;&nbsp;क्षत्ता निशम्याजितवादसत्कथाम् ।<br>
प्रवृद्धभावोऽश्रुकलाकुलो मुनेः <br>
&nbsp;&nbsp;&nbsp;&nbsp;&nbsp;दधार मूर्ध्ना चरणं हृदा हरेः ॥ २८ ॥<br>
विदुर उवाच - <br>
(अनुष्टुप्) <br>
सोऽयमद्य महायोगिन् भवता करुणात्मना ।<br>
दर्शितस्तमसः पारो यत्राकिञ्चनगो हरिः ॥ २९ ॥<br>
श्रीशुक उवाच - <br>
इत्यानम्य तमामन्त्र्य विदुरो गजसाह्वयम् ।<br>
स्वानां दिदृक्षुः प्रययौ ज्ञातीनां निर्वृताशयः ॥ ३० ॥<br>
एतद् यः शृणुयाद् राजन् राज्ञां हर्यर्पितात्मनाम् ।<br>
आयुर्धनं यशः स्वस्ति गतिमैश्वर्यमाप्नुयात् ॥ ३१ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे प्रचेतौपाख्यानं नाम एकयस्त्रिंशोऽध्यायः ॥ ३१ ॥
