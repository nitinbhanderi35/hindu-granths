विदुर उवाच - <br>
(अनुष्टुप्) <br>
ये त्वयाभिहिता ब्रह्मन् सुताः प्राचीनबर्हिषः ।<br>
ते रुद्रगीतेन हरिं सिद्धिमापुः प्रतोष्य काम् ॥ १ ॥<br>
किं बार्हस्पत्येह परत्र वाथ <br>
&nbsp;&nbsp;&nbsp;&nbsp;&nbsp;कैवल्यनाथप्रियपार्श्ववर्तिनः ।<br>
आसाद्य देवं गिरिशं यदृच्छया <br>
&nbsp;&nbsp;&nbsp;&nbsp;&nbsp;प्रापुः परं नूनमथ प्रचेतसः ॥ २ ॥<br>
मैत्रेय उवाच - <br>
(अनुष्टुप्) <br>
प्रचेतसोऽन्तरुदधौ पितुरादेशकारिणः ।<br>
अपयज्ञेन तपसा पुरञ्जनणम् अतोषयन् ॥ ३ ॥<br>
दशवर्षसहस्रान्ते पुरुषस्तु सनातनः ।<br>
तेषां आविरभूत् कृच्छ्रं शान्तेन शमयन् रुचा ॥ ४ ॥<br>
सुपर्णस्कन्धमारूढो मेरुश्रूङ्‌गमिवाम्बुदः ।<br>
पीतवासा मणिग्रीवः कुर्वन् वितिमिरा दिशः ॥ ५ ॥<br>
काशिष्णुना कनकवर्णविभूषणेन <br>
&nbsp;&nbsp;&nbsp;&nbsp;&nbsp;भ्राजत्कपोलवदनो विलसत्किरीटः ।<br>
अष्टायुधैरनुचरैर्मुनिभिः सुरेन्द्रैः <br>
&nbsp;&nbsp;&nbsp;&nbsp;&nbsp;आसेवितो गरुडकिन्नरगीतकीर्तिः ॥ ६ ॥ <br>
पीनायताष्टभुजमण्डल मध्यलक्ष्म्या <br>
&nbsp;&nbsp;&nbsp;&nbsp;&nbsp;स्पर्धच्छ्रिया परिवृतो वनमालयाऽऽद्यः ।<br>
बर्हिष्मतः पुरुष आह सुतान् प्रपन्नान् <br>
&nbsp;&nbsp;&nbsp;&nbsp;&nbsp;पर्जन्यनादरुतया सघृणावलोकः ॥ ७ ॥ <br>
श्रीभगवानुवाच - <br>
(अनुष्टुप्) <br>
वरं वृणीध्वं भद्रं वो यूयं मे नृपनन्दनाः ।<br>
सौहार्देनापृथग्धर्माः तुष्टोऽहं सौहृदेन वः ॥ ८ ॥<br>
योऽनुस्मरति सन्ध्यायां युष्मान् अनुदिनं नरः ।<br>
तस्य भ्रातृष्वात्मसाम्यं तथा भूतेषु सौहृदम् ॥ ९ ॥<br>
ये तु मां रुद्रगीतेन सायं प्रातः समाहिताः ।<br>
स्तुवन्त्यहं कामवरान् दास्ये प्रज्ञां च शोभनाम् ॥ १० ॥<br>
यद्यूयं पितुरादेशं अग्रहीष्ट मुदान्विताः ।<br>
अथो व उशती कीर्तिः लोकाननु भविष्यति ॥ ११ ॥<br>
भविता विश्रुतः पुत्रो ऽनवमो ब्रह्मणो गुणैः ।<br>
य एतां आत्मवीर्येण त्रिलोकीं पूरयिष्यति ॥ १२ ॥<br>
कण्डोः प्रम्लोचया लब्धा कन्या कमललोचना ।<br>
तां चापविद्धां जगृहुः भूरुहा नृपनन्दनाः ॥ १३ ॥<br>
क्षुत्क्षामाया मुखे राजा सोमः पीयूषवर्षिणीम् ।<br>
देशिनीं रोदमानाया निदधे स दयान्वितः ॥ १४ ॥<br>
प्रजाविसर्ग आदिष्टाः पित्रा मां अनुवर्तता ।<br>
तत्र कन्यां वरारोहां तां उद्वहत मा चिरम् ॥ १५ ॥<br>
अपृथग्धर्मशीलानां सर्वेषां वः सुमध्यमा ।<br>
अपृथग्धर्मशीलेयं भूयात् पत्‍न्यर्पिताशया ॥ १६ ॥<br>
दिव्यवर्षसहस्राणां सहस्रमहतौजसः ।<br>
भौमान् भोक्ष्यथ भोगान् वै दिव्यान् चानुग्रहान्मम ॥ १७ ॥<br>
अथ मय्यनपायिन्या भक्त्या पक्वगुणाशयाः ।<br>
उपयास्यथ मद्धाम निर्विद्य निरयादतः ॥ १८ ॥<br>
गृहेष्वाविशतां चापि पुंसां कुशलकर्मणाम् ।<br>
मद् वार्तायातयामानां न बन्धाय गृहा मताः ॥ १९ ॥<br>
नव्यवद्‌ हृदये यज्ज्ञो ब्रह्मैतद्‍ब्रह्मवादिभिः ।<br>
न मुह्यन्ति न शोचन्ति न हृष्यन्ति यतो गताः ॥ २० ॥<br>
मैत्रेय उवाच - <br>
एवं ब्रुवाणं पुरुषार्थभाजनं <br>
&nbsp;&nbsp;&nbsp;&nbsp;&nbsp;जनार्दनं प्राञ्जलयः प्रचेतसः ।<br>
तद्दर्शनध्वस्ततमोरजोमला <br>
&nbsp;&nbsp;&nbsp;&nbsp;&nbsp;गिरागृणन् गद्‍गदया सुहृत्तमम् ॥ २१ ॥<br>
प्रचेतस ऊचुः - <br>
नमो नमः क्लेशविनाशनाय <br>
&nbsp;&nbsp;&nbsp;&nbsp;&nbsp;निरूपितोदारगुणाह्वयाय ।<br>
मनोवचोवेगपुरोजवाय <br>
&nbsp;&nbsp;&nbsp;&nbsp;&nbsp;सर्वाक्षमार्गैरगताध्वने नमः ॥ २२ ॥<br>
शुद्धाय शान्ताय नमः स्वनिष्ठया <br>
&nbsp;&nbsp;&nbsp;&nbsp;&nbsp;मनस्यपार्थं विलसद्द्वयाय ।<br>
नमो जगत्स्थानलयोदयेषु <br>
&nbsp;&nbsp;&nbsp;&nbsp;&nbsp;गृहीतमायागुणविग्रहाय ॥ २३ ॥<br>
(अनुष्टुप्) <br>
नमो विशुद्धसत्त्वाय हरये हरिमेधसे ।<br>
वासुदेवाय कृष्णाय प्रभवे सर्वसात्वताम् ॥ २४ ॥<br>
नमः कमलनाभाय नमः कमलमालिने ।<br>
नमः कमलपादाय नमस्ते कमलेक्षण ॥ २५ ॥<br>
नमः कमलकिञ्जल्क पिशङ्‌गामलवाससे ।<br>
सर्वभूतनिवासाय नमोऽयुङ्‌क्ष्महि साक्षिणे ॥ २६ ॥<br>
रूपं भगवता त्वेतद् अशेषक्लेशसङ्‌क्षयम् ।<br>
आविष्कृतं नः क्लिष्टानां किं अन्यद् अनुकंपितम् ॥ २७ ॥<br>
एतावत्त्वं हि विभुभिः भाव्यं दीनेषु वत्सलैः ।<br>
यदनुस्मर्यते काले स्वबुद्ध्याभद्ररन्धन ॥ २८ ॥<br>
येनोपशान्तिर्भूतानां क्षुल्लकानामपीहताम् ।<br>
अन्तर्हितोऽन्तर्हृदये कस्मान्नो वेद नाशिषः ॥ २९ ॥<br>
असौ एव वरोऽस्माकं ईप्सितो जगतः पते ।<br>
प्रसन्नो भगवान्येषां अपवर्गः गुरुर्गतिः ॥ ३० ॥<br>
वरं वृणीमहेऽथापि नाथ त्वत्परतः परात् ।<br>
न ह्यन्तस्त्वद् विभूतीनां सोऽनन्त इति गीयसे ॥ ३१ ॥<br>
पारिजातेऽञ्जसा लब्धे सारङ्‌गोऽन्यन्न सेवते ।<br>
त्वदङ्‌घ्रिमूलमासाद्य साक्षात्किं किं वृणीमहि ॥ ३२ ॥<br>
यावत्ते मायया स्पृष्टा भ्रमाम इह कर्मभिः ।<br>
तावद्‍भवत् प्रसङ्‌गानां सङ्‌गः स्यान्नो भवे भवे ॥ ३३ ॥<br>
तुलयाम लवेनापि न स्वर्गं न अपुनर्भवम् ।<br>
भगवत् सङ्‌गिसङ्‌गस्य मर्त्यानां किमुताशिषः ॥ ३४ ॥<br>
यत्रेड्यन्ते कथा मृष्टाः तृष्णायाः प्रशमो यतः ।<br>
निर्वैरं यत्र भूतेषु नोद्वेगो यत्र कश्चन ॥ ३५ ॥<br>
यत्र नारायणः साक्षाद् भगवान् न्यासिनां गतिः ।<br>
संस्तूयते सत्कथासु मुक्तसङ्‌गैः पुनः पुनः ॥ ३६ ॥<br>
तेषां विचरतां पद्‍भ्यां तीर्थानां पावनेच्छया ।<br>
भीतस्य किं न रोचेत तावकानां समागमः ॥ ३७ ॥<br>
वयं तु साक्षाद्‍भगवन् भवस्य <br>
&nbsp;&nbsp;&nbsp;&nbsp;&nbsp;प्रियस्य सख्युः क्षणसङ्‌गमेन ।<br>
सुदुश्चिकित्स्यस्य भवस्य मृत्योः <br>
&nbsp;&nbsp;&nbsp;&nbsp;&nbsp;भिषक्तमं त्वाद्य गतिं गताः स्म ॥ ३८ ॥<br>
यन्नः स्वधीतं गुरवः प्रसादिता <br>
&nbsp;&nbsp;&nbsp;&nbsp;&nbsp;विप्राश्च वृद्धाश्च सदानुवृत्त्या ।<br>
आर्या नताः सुहृदो भ्रातरश्च <br>
&nbsp;&nbsp;&nbsp;&nbsp;&nbsp;सर्वाणि भूतान्यनसूययैव ॥ ३९ ॥<br>
यन्नः सुतप्तं तप एतदीश <br>
&nbsp;&nbsp;&nbsp;&nbsp;&nbsp;निरन्धसां कालमदभ्रमप्सु ।<br>
सर्वं तदेतत्पुरुषस्य भूम्नो <br>
&nbsp;&nbsp;&nbsp;&nbsp;&nbsp;वृणीमहे ते परितोषणाय ॥ ४० ॥<br>
मनुः स्वयम्भूर्भगवान् भवश्च <br>
&nbsp;&nbsp;&nbsp;&nbsp;&nbsp;येऽन्ये तपोज्ञानविशुद्धसत्त्वाः ।<br>
अदृष्टपारा अपि यन्महिम्नः <br>
&nbsp;&nbsp;&nbsp;&nbsp;&nbsp;स्तुवन्त्यथो त्वात्मसमं गृणीमः ॥ ४१ ॥<br>
(अनुष्टुप्) <br>
नमः समाय शुद्धाय पुरुषाय पराय च ।<br>
वासुदेवाय सत्त्वाय तुभ्यं भगवते नमः ॥ ४२ ॥<br>
मैत्रेय उवाच - <br>
इति प्रचेतोभिरभिष्टुतो हरिः <br>
&nbsp;&nbsp;&nbsp;&nbsp;&nbsp;प्रीतस्तथेत्याह शरण्यवत्सलः ।<br>
अनिच्छतां यानम् अतृप्तचक्षुषां  <br>
&nbsp;&nbsp;&nbsp;&nbsp;&nbsp;ययौ स्वधामानपवर्गवीर्यः ॥ ४३ ॥<br>
(अनुष्टुप्) <br>
अथ निर्याय सलिलात् प्रचेतस उदन्वतः ।<br>
वीक्ष्याकुप्यन् द्रुमैश्छन्नां गां गां रोद्धुम् इवोच्छ्रितैः ॥ ४४ ॥<br>
ततोऽग्निमारुतौ राजन् अमुञ्चन्मुखतो रुषा ।<br>
महीं निर्वीरुधं कर्तुं संवर्तक इवात्यये ॥ ४५ ॥<br>
भस्मसात् क्रियमाणान् तान् द्रुमान् वीक्ष्य पितामहः ।<br>
आगतः शमयामास पुत्रान् बर्हिष्मतो नयैः ॥ ४६ ॥<br>
तत्रावशिष्टा ये वृक्षा भीता दुहितरं तदा ।<br>
उज्जह्रुस्ते प्रचेतोभ्य उपदिष्टाः स्वयम्भुवा ॥ ४७ ॥<br>
ते च ब्रह्मण आदेशान् मारिषामुपयेमिरे ।<br>
यस्यां महदवज्ञानाद् अजन्यजनयोनिजः ॥ ४८ ॥<br>
चाक्षुषे त्वन्तरे प्राप्ते प्राक्सर्गे कालविद्रुते ।<br>
यः ससर्ज प्रजा इष्टाः स दक्षो दैवचोदितः ॥ ४९ ॥<br>
यो जायमानः सर्वेषां तेजस्तेजस्विनां रुचा ।<br>
स्वयोपादत्त दाक्ष्याच्च कर्मणां दक्षमब्रुवन् ॥ ५० ॥<br>
तं प्रजासर्गरक्षायां अनादिरभिषिच्य च ।<br>
युयोज युयुजेऽन्यांश्च स वै सर्वप्रजापतीन् ॥ ५१ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे प्राचेतसे चरिते त्रिंशोऽध्यायः ॥ ३० ॥
