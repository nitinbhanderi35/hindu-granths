मैत्रेय उवाच - <br>
भवो भवान्या निधनं प्रजापतेः <br>
&nbsp;&nbsp;&nbsp;&nbsp;&nbsp;असत्कृताया अवगम्य नारदात् ।<br>
स्वपार्षदसैन्यं च तदध्वरर्भुभिः <br>
&nbsp;&nbsp;&nbsp;&nbsp;&nbsp;विद्रावितं क्रोधमपारमादधे ॥ १ ॥<br>
क्रुद्धः सुदष्टौष्ठपुटः स धूर्जटिः <br>
&nbsp;&nbsp;&nbsp;&nbsp;&nbsp;जटां तडिद् वह्निसटोग्ररोचिषम् ।<br>
उत्कृत्य रुद्रः सहसोत्थितो हसन् <br>
&nbsp;&nbsp;&nbsp;&nbsp;&nbsp;गम्भीरनादो विससर्ज तां भुवि ॥ २ ॥<br>
ततोऽतिकायस्तनुवा स्पृशन्दिवं <br>
&nbsp;&nbsp;&nbsp;&nbsp;&nbsp;सहस्रबाहुर्घनरुक् त्रिसूर्यदृक् ।<br>
करालदंष्ट्रो ज्वलदग्निमूर्धजः <br>
&nbsp;&nbsp;&nbsp;&nbsp;&nbsp;कपालमाली विविधोद्यतायुधः ॥ ३ ॥<br>
तं किं करोमीति गृणन्तमाह <br>
&nbsp;&nbsp;&nbsp;&nbsp;&nbsp;बद्धाञ्जलिं भगवान् भूतनाथः ।<br>
दक्षं सयज्ञं जहि मद्‍भटानां <br>
&nbsp;&nbsp;&nbsp;&nbsp;&nbsp;त्वमग्रणी रुद्र भटांशको मे ॥ ४ ॥<br>
आज्ञप्त एवं कुपितेन मन्युना <br>
&nbsp;&nbsp;&nbsp;&nbsp;&nbsp;स देवदेवं परिचक्रमे विभुम् ।<br>
मेनेतदात्मानमसङ्‌गरंहसा <br>
&nbsp;&nbsp;&nbsp;&nbsp;&nbsp;महीयसां तात सहः सहिष्णुम् ॥ ५ ॥<br>
अन्वीयमानः स तु रुद्रपार्षदैः <br>
&nbsp;&nbsp;&nbsp;&nbsp;&nbsp;भृशं नदद्‌भिर्व्यनदत्सुभैरवम् ।<br>
उद्यम्य शूलं जगदन्तकान्तकं <br>
&nbsp;&nbsp;&nbsp;&nbsp;&nbsp;स प्राद्रवद् घोषणभूषणाङ्‌घ्रिः ॥ ॥ ६ ॥<br>
अथर्त्विजो यजमानः सदस्याः <br>
&nbsp;&nbsp;&nbsp;&nbsp;&nbsp;ककुभ्युदीच्यां प्रसमीक्ष्य रेणुम् ।<br>
तमः किमेतत्कुत एतद्रजोऽभू <br>
&nbsp;&nbsp;&nbsp;&nbsp;&nbsp;दिति द्विजा द्विजपत्‍न्यश्च दध्युः ॥ ७ ॥<br>
वाता न वान्ति न हि सन्ति दस्यवः <br>
&nbsp;&nbsp;&nbsp;&nbsp;&nbsp;प्राचीनबर्हिर्जीवति होग्रदण्डः ।<br>
गावो न काल्यन्त इदं कुतो रजो <br>
&nbsp;&nbsp;&nbsp;&nbsp;&nbsp;लोकोऽधुना किं प्रलयाय कल्पते ॥ ८ ॥<br>
प्रसूतिमिश्राः स्त्रिय उद्विग्नचित्ता <br>
&nbsp;&nbsp;&nbsp;&nbsp;&nbsp;ऊचुर्विपाको वृजिनस्यैव तस्य ।<br>
यत्पश्यन्तीनां दुहितॄणां प्रजेशः <br>
&nbsp;&nbsp;&nbsp;&nbsp;&nbsp;सुतां सतीमवदध्यावनागाम् ॥ ९ ॥<br>
यस्त्वन्तकाले व्युप्तजटाकलापः <br>
&nbsp;&nbsp;&nbsp;&nbsp;&nbsp;स्वशूलसूच्यर्पितदिग्गजेन्द्रः ।<br>
वितत्य नृत्यत्युदितास्त्रदोर्ध्वजान् <br>
&nbsp;&nbsp;&nbsp;&nbsp;&nbsp;उच्चाट्टहास स्तनयित्‍नुभिन्नदिक् ॥ १० ॥<br>
अमर्षयित्वा तमसह्यतेजसं <br>
&nbsp;&nbsp;&nbsp;&nbsp;&nbsp;मन्युप्लुतं दुर्निरीक्ष्यं भ्रुकुट्या ।<br>
करालदंष्ट्राभिरुदस्तभागणं <br>
&nbsp;&nbsp;&nbsp;&nbsp;&nbsp;स्यात् स्वस्ति किं कोपयतो विधातुः ॥ ११ ॥<br>
बह्वेवमुद्विग्न दृशोच्यमाने <br>
&nbsp;&nbsp;&nbsp;&nbsp;&nbsp;जनेन दक्षस्य मुहुर्महात्मनः ।<br>
उत्पेतुरुत्पाततमाः सहस्रशो <br>
&nbsp;&nbsp;&nbsp;&nbsp;&nbsp;भयावहा दिवि भूमौ च पर्यक् ॥ १२ ॥<br>
तावत्स रुद्रानुचरैर्मखो महान् <br>
&nbsp;&nbsp;&nbsp;&nbsp;&nbsp;नानायुधैर्वामनकैरुदायुधैः ।<br>
पिङ्‌गैः पिशङ्‌गैर्मकरोदराननैः <br>
&nbsp;&nbsp;&nbsp;&nbsp;&nbsp;पर्याद्रवद्‌भिः विदुरान्वरुध्यत ॥ १३ ॥<br>
(अनुष्टुप्) <br>
केचिद्‍बभञ्जुः प्राग्वंशं पत्‍नीशालां तथापरे ।<br>
सद आग्नीध्रशालां च तद्विहारं महानसम् ॥ १४ ॥<br>
रुरुजुर्यज्ञपात्राणि तथैकेऽग्नीननाशयन् ।<br>
कुण्डेष्वमूत्रयन्केचिद् बिभिदुर्वेदिमेखलाः ॥ १५ ॥<br>
अबाधन्त मुनीनन्ये एके पत्‍नीरतर्जयन् ।<br>
अपरे जगृहुर्देवान् प्रत्यासन्नान् पलायितान् ॥ १६ ॥<br>
भृगुं बबन्ध मणिमान् वीरभद्रः प्रजापतिम् ।<br>
चण्डेशः पूषणं देवं भगं नन्दीश्वरोऽग्रहीत् ॥ १७ ॥<br>
सर्व एवर्त्विजो दृष्ट्वा सदस्याः सदिवौकसः ।<br>
तैरर्द्यमानाः सुभृशं ग्रावभिर्नैकधाद्रवन् ॥ १८ ॥<br>
जुह्वतः स्रुवहस्तस्य श्मश्रूणि भगवान्भवः ।<br>
भृगोर्लुलुञ्चे सदसि योऽहसत् श्मश्रु दर्शयन् ॥ १९ ॥<br>
भगस्य नेत्रे भगवान् पातितस्य रुषा भुवि ।<br>
उज्जहार सदःस्थोऽक्ष्णा यः शपन्तं असूसुचत् ॥ २० ॥<br>
पूष्णो ह्यपातयद् दन्तान् कालिङ्‌गस्य यथा बलः ।<br>
शप्यमाने गरिमणि योऽहसद् दर्शयन्दतः ॥ २१ ॥<br>
आक्रम्योरसि दक्षस्य शितधारेण हेतिना ।<br>
छिन्दन्नपि तदुद्धर्तुं नाशक्नोत् त्र्यम्बकस्तदा ॥ २२ ॥<br>
शस्त्रैरस्त्रान्वितैरेवं अनिर्भिन्नत्वचं हरः ।<br>
विस्मयं परमापन्नो दध्यौ पशुपतिश्चिरम् ॥ २३ ॥<br>
दृष्ट्वा संज्ञपनं योगं पशूनां स पतिर्मखे ।<br>
यजमानपशोः कस्य कायात्तेनाहरच्छिरः ॥ २४ ॥<br>
साधुवादस्तदा तेषां कर्म तत्तस्य शंसताम् ।<br>
भूतप्रेतपिशाचानां अन्येषां तद्विपर्ययः ॥ २५ ॥<br>
जुहावैतच्छिरस्तस्मिन् दक्षिणाग्नावमर्षितः ।<br>
तद्देवयजनं दग्ध्वा प्रातिष्ठद् गुह्यकालयम् ॥ २६ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे दक्षयज्ञविध्वंसो नाम पञ्चमोऽध्यायः ॥ ५ ॥
