मैत्रेय उवाच - <br>
(अनुष्टुप्) <br>
जनेषु प्रगृणत्स्वेवं पृथुं पृथुलविक्रमम् ।<br>
तत्रोपजग्मुर्मुनयः चत्वारः सूर्यवर्चसः ॥ १ ॥<br>
तांस्तु सिद्धेश्वरान् राजा व्योम्नोऽवतरतोऽर्चिषा ।<br>
लोकानपापान् कुर्वत्या सानुगोऽचष्ट लक्षितान् ॥ २ ॥<br>
तद्दर्शनोद्‍गतान् प्राणान् प्रत्यादित्सुरिवोत्थितः ।<br>
ससदस्यानुगो वैन्य इन्द्रियेशो गुणानिव ॥ ३ ॥<br>
गौरवाद्यन्त्रितः सभ्यः प्रश्रयानतकन्धरः ।<br>
विधिवत्पूजयां चक्रे गृहीताध्यर्हणासनान् ॥ ४ ॥<br>
तत्पादशौचसलिलैः मार्जितालकबन्धनः ।<br>
तत्र शीलवतां वृत्तं आचरन् मानयन्निव ॥ ५ ॥<br>
हाटकासन आसीनान् स्वधिष्ण्येष्विव पावकान् ।<br>
श्रद्धासंयमसंयुक्तः प्रीतः प्राह भवाग्रजान् ॥ ॥ ६ ॥<br>
पृथुरुवाच - <br>
अहो आचरितं किं मे मङ्‌गलं मङ्‌गलायनाः ।<br>
यस्य वो दर्शनं ह्यासीद् दुर्दर्शानां च योगिभिः ॥ ७ ॥<br>
किं तस्य दुर्लभतरं इह लोके परत्र च ।<br>
यस्य विप्राः प्रसीदन्ति शिवो विष्णुश्च सानुगः ॥ ८ ॥<br>
नैव लक्षयते लोको लोकान् पर्यटतोऽपि यान् ।<br>
यथा सर्वदृशं सर्व आत्मानं येऽस्य हेतवः ॥ ९ ॥<br>
अधना अपि ते धन्याः साधवो गृहमेधिनः ।<br>
यद्‍गृहा ह्यर्हवर्याम्बु तृणभूमीश्वरावराः ॥ १० ॥<br>
व्यालालयद्रुमा वै तेऽपि अरिक्ताखिलसम्पदः ।<br>
यद्‍गृहास्तीर्थपादीय पादतीर्थविवर्जिताः ॥ ११ ॥<br>
स्वागतं वो द्विजश्रेष्ठा यद्व्रतानि मुमुक्षवः ।<br>
चरन्ति श्रद्धया धीरा बाला एव बृहन्ति च ॥ १२ ॥<br>
कच्चिन्नः कुशलं नाथा इन्द्रियार्थार्थवेदिनाम् ।<br>
व्यसनावाप एतस्मिन् पतितानां स्वकर्मभिः ॥ १३ ॥<br>
भवत्सु कुशलप्रश्न आत्मारामेषु नेष्यते ।<br>
कुशलाकुशला यत्र न सन्ति मतिवृत्तयः ॥ १४ ॥<br>
तदहं कृतविश्रम्भः सुहृदो वस्तपस्विनाम् ।<br>
सम्पृच्छे भव एतस्मिन् क्षेमः केनाञ्जसा भवेत् ॥ १५ ॥<br>
व्यक्तमात्मवतामात्मा भगवान् आत्मभावनः ।<br>
स्वानां अनुग्रहायेमां सिद्धरूपी चरत्यजः ॥ १ ॥ ६ ॥<br>
मैत्रेय उवाच - <br>
पृथोस्तत्सूक्तमाकर्ण्य सारं सुष्ठु मितं मधु ।<br>
स्मयमान इव प्रीत्या कुमारः प्रत्युवाच ह ॥ १७ ॥<br>
सनत्कुमार उवाच - <br>
साधु पृष्टं महाराज सर्वभूतहितात्मना ।<br>
भवता विदुषा चापि साधूनां मतिरीदृशी ॥ १८ ॥<br>
सङ्‌गमः खलु साधूनां उभयेषां च सम्मतः ।<br>
यत्सम्भाषणसम्प्रश्नः सर्वेषां वितनोति शम् ॥ १९ ॥<br>
अस्त्येव राजन् भवतो मधुद्विषः <br>
&nbsp;&nbsp;&nbsp;&nbsp;&nbsp;पादारविन्दस्य गुणानुवादने ।<br>
रतिर्दुरापा विधुनोति नैष्ठिकी <br>
&nbsp;&nbsp;&nbsp;&nbsp;&nbsp;कामं कषायं मलमन्तरात्मनः ॥ २० ॥<br>
शास्त्रेष्वियानेव सुनिश्चितो नृणां <br>
&nbsp;&nbsp;&nbsp;&nbsp;&nbsp;क्षेमस्य सध्र्यग्विमृशेषु हेतुः ।<br>
असङ्‌ग आत्मव्यतिरिक्त आत्मनि <br>
&nbsp;&nbsp;&nbsp;&nbsp;&nbsp;दृढा रतिर्ब्रह्मणि निर्गुणे च या ॥ २१ ॥<br>
सा श्रद्धया भगवद्धर्मचर्यया <br>
&nbsp;&nbsp;&nbsp;&nbsp;&nbsp;जिज्ञासयाऽऽध्यात्मिकयोगनिष्ठया ।<br>
योगेश्वरोपासनया च नित्यं <br>
&nbsp;&nbsp;&nbsp;&nbsp;&nbsp;पुण्यश्रवःकथया पुण्यया च ॥ २२ ॥<br>
अर्थेन्द्रियारामसगोष्ठ्यतृष्णया <br>
&nbsp;&nbsp;&nbsp;&nbsp;&nbsp;तत्सम्मतानामपरिग्रहेण च ।<br>
विविक्तरुच्या परितोष आत्मन् <br>
&nbsp;&nbsp;&nbsp;&nbsp;&nbsp;विना हरेर्गुणपीयूषपानात् ॥ २३ ॥<br>
अहिंसया पारमहंस्यचर्यया <br>
&nbsp;&nbsp;&nbsp;&nbsp;&nbsp;स्मृत्या मुकुन्दाचरिताग्र्यसीधुना ।<br>
यमैरकामैर्नियमैश्चाप्यनिन्दया <br>
&nbsp;&nbsp;&nbsp;&nbsp;&nbsp;निरीहया द्वन्द्वतितिक्षया च ॥ २४ ॥<br>
हरेर्मुहुस्तत्परकर्णपूर <br>
&nbsp;&nbsp;&nbsp;&nbsp;&nbsp;गुणाभिधानेन विजृम्भमाणया ।<br>
भक्त्या ह्यसङ्‌गः सदसत्यनात्मनि <br>
&nbsp;&nbsp;&nbsp;&nbsp;&nbsp;स्यान्निर्गुणे ब्रह्मणि चाञ्जसा रतिः ॥ २५ ॥<br>
यदा रतिर्ब्रह्मणि नैष्ठिकी पुमान् <br>
&nbsp;&nbsp;&nbsp;&nbsp;&nbsp;आचार्यवान् ज्ञानविरागरंहसा ।<br>
दहत्यवीर्यं हृदयं जीवकोशं <br>
&nbsp;&nbsp;&nbsp;&nbsp;&nbsp;पञ्चात्मकं योनिमिवोत्थितोऽग्निः ॥ २६ ॥<br>
दग्धाशयो मुक्तसमस्ततद्‍गुणो <br>
&nbsp;&nbsp;&nbsp;&nbsp;&nbsp;नैवात्मनो बहिरन्तर्विचष्टे ।<br>
परात्मनोर्यद् व्यवधानं पुरस्तात् <br>
&nbsp;&nbsp;&nbsp;&nbsp;&nbsp;स्वप्ने यथा पुरुषस्तद्विनाशे ॥ २७ ॥ <br>
(अनुष्टुप्) <br>
आत्मानमिन्द्रियार्थं च परं यदुभयोरपि ।<br>
सत्याशय उपाधौ वै पुमान् पश्यति नान्यदा ॥ २८ ॥<br>
निमित्ते सति सर्वत्र जलादौ अपि पूरुषः ।<br>
आत्मनश्च परस्यापि भिदां पश्यति नान्यदा ॥ २९ ॥<br>
इन्द्रियैर्विषयाकृष्टैः आक्षिप्तं ध्यायतां मनः ।<br>
चेतनां हरते बुद्धेः स्तम्बस्तोयमिव ह्रदात् ॥ ३० ॥<br>
भ्रश्यत्यनु स्मृतिश्चित्तं ज्ञानभ्रंशः स्मृतिक्षये ।<br>
तद्रोधं कवयः प्राहुः आत्मापह्नवमात्मनः ॥ ३१ ॥<br>
नातः परतरो लोके पुंसः स्वार्थव्यतिक्रमः ।<br>
यदध्यन्यस्य प्रेयस्त्वं आत्मनः स्वव्यतिक्रमात् ॥ ३२ ॥<br>
अर्थेन्द्रियार्थाभिध्यानं सर्वार्थापह्नवो नृणाम् ।<br>
भ्रंशितो ज्ञानविज्ञानाद् येनाविशति मुख्यताम् ॥ ३३ ॥<br>
न कुर्यात्कर्हिचित्सङ्‌गं तमस्तीव्रं तितीरिषुः ।<br>
धर्मार्थकाममोक्षाणां यदत्यन्तविघातकम् ॥ ३४ ॥<br>
तत्रापि मोक्ष एवार्थ आत्यन्तिकतयेष्यते ।<br>
त्रैवर्ग्योऽर्थो यतो नित्यं कृतान्तभयसंयुतः ॥ ३५ ॥<br>
परेऽवरे च ये भावा गुणव्यतिकरादनु ।<br>
न तेषां विद्यते क्षेमं ईशविध्वंसिताशिषाम् ॥ ३ ॥ ६ ॥<br>
तत्त्वं नरेन्द्र जगतामथ तस्थूषां च <br>
&nbsp;&nbsp;&nbsp;&nbsp;&nbsp;देहेन्द्रियासुधिषणात्मभिरावृतानाम् । <br>
यः क्षेत्रवित्तपतया हृदि विश्वगाविः <br>
&nbsp;&nbsp;&nbsp;&nbsp;&nbsp;प्रत्यक् चकास्ति भगवान् तमवेहि सोऽस्मि ॥ ३७ ॥ <br>
यस्मिन्निदं सदसदात्मतया विभाति <br>
&nbsp;&nbsp;&nbsp;&nbsp;&nbsp;माया विवेकविधुति स्रजि वाहिबुद्धिः ।<br>
तं नित्यमुक्तपरिशुद्धविशुद्धतत्त्वं <br>
&nbsp;&nbsp;&nbsp;&nbsp;&nbsp;प्रत्यूढकर्मकलिलप्रकृतिं प्रपद्ये ॥ ३८ ॥<br>
यत्पादपङ्‌कजपलाशविलासभक्त्या <br>
&nbsp;&nbsp;&nbsp;&nbsp;&nbsp;कर्माशयं ग्रथितमुद्‍ग्रथयन्ति सन्तः ।<br>
तद्वन्न रिक्तमतयो यतयोऽपि रुद्ध <br>
&nbsp;&nbsp;&nbsp;&nbsp;&nbsp;स्रोतोगणास्तमरणं भज वासुदेवम् ॥ ३९ ॥ <br>
कृच्छ्रो महानिह भवार्णवमप्लवेशां <br>
&nbsp;&nbsp;&nbsp;&nbsp;&nbsp;षड्वर्गनक्रमसुखेन तितीरषन्ति ।<br>
तत्त्वं हरेर्भगवतो भजनीयमङ्‌घ्रिं <br>
&nbsp;&nbsp;&nbsp;&nbsp;&nbsp;कृत्वोडुपं व्यसनमुत्तर दुस्तरार्णम् ॥ ४० ॥ <br>
मैत्रेय उवाच - <br>
(अनुष्ट्प्) <br>
स एवं ब्रह्मपुत्रेण कुमारेणात्ममेधसा ।<br>
दर्शितात्मगतिः सम्यक् प्रशस्योवाच तं नृपः ॥ ४१ ॥<br>
राजोवाच - <br>
कृतो मेऽनुग्रहः पूर्वं हरिणाऽऽर्तानुकम्पिना ।<br>
तमापादयितुं ब्रह्मन् भगवन् यूयमागताः ॥ ४२ ॥<br>
निष्पादितश्च कार्त्स्न्येन भगवद्‌भिः घृणालुभिः ।<br>
साधूच्छिष्टं हि मे सर्वं आत्मना सह किं ददे ॥ ४३ ॥<br>
प्राणा दाराः सुता ब्रह्मन् गुहाश्च सपरिच्छदाः ।<br>
राज्यं बलं मही कोश इति सर्वं निवेदितम् ॥ ४४ ॥<br>
सैनापत्यं च राज्यं च दण्डनेतृत्वमेव च ।<br>
सर्व लोकाधिपत्यं च वेदशास्त्रविदर्हति ॥ ४५ ॥<br>
स्वमेव ब्राह्मणो भुङ्‌क्ते स्वं वस्ते स्वं ददाति च ।<br>
तस्यैवानुग्रहेणान्नं भुञ्जते क्षत्रियादयः ॥ ४६ ॥<br>
यैरीदृशी भगवतो गतिरात्मवादे <br>
&nbsp;&nbsp;&nbsp;&nbsp;&nbsp;एकान्ततो निगमिभिः प्रतिपादिता नः ।<br>
तुष्यन्त्वदभ्रकरुणाः स्वकृतेन नित्यं <br>
&nbsp;&nbsp;&nbsp;&nbsp;&nbsp;को नाम तत्प्रतिकरोति विनोदपात्रम् ॥ ४७ ॥<br>
मैत्रेय उवाच - <br>
(अनुष्टुप्) <br>
ते आत्मयोगपतय आदिराजेन पूजिताः ।<br>
शीलं तदीयं शंसन्तः खेऽभूवन् मिषतां नृणाम् ॥ ४८ ॥<br>
वैन्यस्तु धुर्यो महतां संस्थित्याध्यात्मशिक्षया ।<br>
आप्तकामं इवात्मानं मेन आत्मन्यवस्थितः ॥ ४९ ॥<br>
कर्माणि च यथाकालं यथादेशं यथाबलम् ।<br>
यथोचितं यथावित्तं अकरोद्‍ब्रह्मसात्कृतम् ॥ ५० ॥<br>
फलं ब्रह्मणि विन्यस्य निर्विषङ्‌गः समाहितः ।<br>
कर्माध्यक्षं च मन्वान आत्मानं प्रकृतेः परम् ॥ ५१ ॥<br>
गृहेषु वर्तमानोऽपि स साम्राज्यश्रियान्वितः ।<br>
नासज्जतेन्द्रियार्थेषु निरहंमतिरर्कवत् ॥ ५२ ॥<br>
एवं अध्यात्मयोगेन कर्माणि अनुसमाचरन् ।<br>
पुत्रान् उत्पादयामास पञ्चार्चिष्यात्मसम्मतान् ॥ ५३ ॥<br>
विजिताश्वं धूम्रकेशं हर्यक्षं द्रविणं वृकम् ।<br>
सर्वेषां लोकपालानां दधारैकः पृथुर्गुणान् ॥ ५४ ॥<br>
गोपीथाय जगत्सृष्टेः काले स्वे स्वेऽच्युतात्मकः ।<br>
मनोवाग् वृत्तिभिः सौम्यैः गुणैः संरञ्जयन् प्रजाः ॥ ५५ ॥<br>
राजेत्यधान् नामधेयं सोमराज इवापरः ।<br>
सूर्यवद्विसृजन्गृह्णन् प्रतपंश्च भुवो वसु ॥ ५६ ॥<br>
दुर्धर्षस्तेजसेवाग्निः महेन्द्र इव दुर्जयः ।<br>
तितिक्षया धरित्रीव द्यौरिवाभीष्टदो नृणाम् ॥ ५७ ॥<br>
वर्षति स्म यथाकामं पर्जन्य इव तर्पयन् ।<br>
समुद्र इव दुर्बोधः सत्त्वेनाचलराडिव ॥ ५८ ॥<br>
धर्मराडिव शिक्षायां आश्चर्ये हिमवानिव ।<br>
कुवेर इव कोशाढ्यो गुप्तार्थो वरुणो यथा ॥ ५९ ॥<br>
मातरिश्वेव सर्वात्मा बलेन महसौजसा ।<br>
अविषह्यतया देवो भगवान् भूतराडिव । ॥ ६० ॥<br>
कन्दर्प इव सौन्दर्ये मनस्वी मृगराडिव ।<br>
वात्सल्ये मनुवन्नॄणां प्रभुत्वे भगवानजः । ॥ ६१ ॥<br>
बृहस्पतिर्ब्रह्मवादे आत्मवत्त्वे स्वयं हरिः ।<br>
भक्त्या गोगुरुविप्रेषु विष्वक्सेनानुवर्तिषु । ॥ ६२ ॥<br>
ह्रिया प्रश्रयशीलाभ्यां आत्मतुल्यः परोद्यमे । ॥ ६२ ॥<br>
कीर्त्योर्ध्वगीतया पुम्भिः त्रैलोक्ये तत्र तत्र ह ।<br>
प्रविष्टः कर्णरन्ध्रेषु स्त्रीणां रामः सतामिव । ॥ ६३ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे पृथुचरिते द्वाविंशोऽध्यायः ॥ २२ ॥<br>
