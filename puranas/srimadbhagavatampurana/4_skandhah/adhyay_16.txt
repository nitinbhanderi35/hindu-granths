मैत्रेय उवाच - <br>
(अनुष्टुप्) <br>
इति ब्रुवाणं नृपतिं गायका मुनिचोदिताः ।<br>
तुष्टुवुस्तुष्टमनसः तद् वाग् अमृतसेवया ॥ १ ॥<br>
नालं वयं ते महिमानुवर्णने <br>
&nbsp;&nbsp;&nbsp;&nbsp;&nbsp;यो देववर्योऽवततार मायया ।<br>
वेनाङ्‌गजातस्य च पौरुषाणि ते <br>
&nbsp;&nbsp;&nbsp;&nbsp;&nbsp;वाचस्पतीनामपि बभ्रमुर्धियः ॥ २ ॥<br>
अथाप्युदारश्रवसः पृथोर्हरेः <br>
&nbsp;&nbsp;&nbsp;&nbsp;&nbsp;कलावतारस्य कथामृतादृताः ।<br>
यथोपदेशं मुनिभिः प्रचोदिताः <br>
&nbsp;&nbsp;&nbsp;&nbsp;&nbsp;श्लाघ्यानि कर्माणि वयं वितन्महि ॥ ३ ॥<br>
(अनुष्टुप्) <br>
एष धर्मभृतां श्रेष्ठो लोकं धर्मेऽनुवर्तयन् ।<br>
गोप्ता च धर्मसेतूनां शास्ता तत्परिपन्थिनाम् ॥ ४ ॥<br>
एष वै लोकपालानां बिभर्त्येकस्तनौ तनूः ।<br>
काले काले यथाभागं लोकयोः उभयोर्हितम् ॥ ५ ॥<br>
वसु काल उपादत्ते काले चायं विमुञ्चति ।<br>
समः सर्वेषु भूतेषु प्रतपन् सूर्यवद्विभुः ॥ ॥ ६ ॥<br>
तितिक्षत्यक्रमं वैन्य उपर्याक्रमतामपि ।<br>
भूतानां करुणः शश्वद् आर्तानां क्षितिवृत्तिमान् ॥ ७ ॥<br>
देवेऽवर्षत्यसौ देवो नरदेववपुर्हरिः ।<br>
कृच्छ्रप्राणाः प्रजा ह्येष रक्षिष्यति अञ्जसेन्द्रवत् ॥ ८ ॥<br>
आप्याययत्यसौ लोकं वदनामृतमूर्तिना ।<br>
सानुरागावलोकेन विशदस्मितचारुणा ॥ ९ ॥<br>
अव्यक्तवर्त्मैष निगूढकार्यो <br>
&nbsp;&nbsp;&nbsp;&nbsp;&nbsp;गम्भीरवेधा उपगुप्तवित्तः ।<br>
अनन्तमाहात्म्यगुणैकधामा <br>
&nbsp;&nbsp;&nbsp;&nbsp;&nbsp;पृथुः प्रचेता इव संवृतात्मा ॥ १० ॥<br>
(अनुष्टुप्) <br>
दुरासदो दुर्विषह आसन्नोऽपि विदूरवत् ।<br>
नैवाभिभवितुं शक्यो वेनारण्युत्थितोऽनलः ॥ ११ ॥<br>
अन्तर्बहिश्च भूतानां पश्यन् कर्माणि चारणैः ।<br>
उदासीन इवाध्यक्षो वायुरात्मेव देहिनाम् ॥ १२ ॥<br>
नादण्ड्यं दण्डयत्येष सुतमात्मद्विषामपि ।<br>
दण्डयत्यात्मजमपि दण्ड्यं धर्मपथे स्थितः ॥ १३ ॥<br>
अस्याप्रतिहतं चक्रं पृथोरामानसाचलात् ।<br>
वर्तते भगवानर्को यावत्तपति गोगणैः ॥ १४ ॥<br>
रञ्जयिष्यति यल्लोकं अयं आत्मविचेष्टितैः ।<br>
अथ अमुं आहू राजानं मनोरञ्जनकैः प्रजाः ॥ १५ ॥<br>
दृढव्रतः सत्यसन्धो ब्रह्मण्यो वृद्धसेवकः ।<br>
शरण्यः सर्वभूतानां मानदो दीनवत्सलः ॥ १६ ॥<br>
मातृभक्तिः परस्त्रीषु पत्‍न्यामर्ध इवात्मनः ।<br>
प्रजासु पितृवत् स्निग्धः किङ्‌करो ब्रह्मवादिनाम् ॥ १७ ॥<br>
देहिनां आत्मवत्प्रेष्ठः सुहृदां नन्दिवर्धनः ।<br>
मुक्तसङ्‌गप्रसङ्‌गोऽयं दण्डपाणिः असाधुषु ॥ १८ ॥<br>
अयं तु साक्षाद्‍भगवान् त्र्यधीशः <br>
&nbsp;&nbsp;&nbsp;&nbsp;&nbsp;कूटस्थ आत्मा कलयावतीर्णः ।<br>
यस्मिन् अविद्यारचितं निरर्थकं <br>
&nbsp;&nbsp;&nbsp;&nbsp;&nbsp;पश्यन्ति नानात्वमपि प्रतीतम् ॥ १९ ॥<br>
अयं भुवो मण्डलमोदयाद्रेः <br>
&nbsp;&nbsp;&nbsp;&nbsp;&nbsp;गोप्तैकवीरो नरदेवनाथः ।<br>
आस्थाय जैत्रं रथमात्तचापः <br>
&nbsp;&nbsp;&nbsp;&nbsp;&nbsp;पर्यस्यते दक्षिणतो यथार्कः ॥ २० ॥<br>
अस्मै नृपालाः किल तत्र तत्र <br>
&nbsp;&nbsp;&nbsp;&nbsp;&nbsp;बलिं हरिष्यन्ति सलोकपालाः ।<br>
मंस्यन्त एषां स्त्रिय आदिराजं <br>
&nbsp;&nbsp;&nbsp;&nbsp;&nbsp;चक्रायुधं तद्यश उद्धरन्त्यः ॥ २१ ॥<br>
अयं महीं गां दुदुहेऽधिराजः <br>
&nbsp;&nbsp;&nbsp;&nbsp;&nbsp;प्रजापतिर्वृत्तिकरः प्रजानाम् ।<br>
यो लीलयाद्रीन् स्वशरासकोट्या <br>
&nbsp;&nbsp;&nbsp;&nbsp;&nbsp;भिन्दन् समां गामकरोद्यथेन्द्रः ॥ २२ ॥<br>
विस्फूर्जयन्नाजगवं धनुः स्वयं <br>
&nbsp;&nbsp;&nbsp;&nbsp;&nbsp;यदाचरत्क्ष्मामविषह्यमाजौ ।<br>
तदा निलिल्युर्दिशि दिश्यसन्तो <br>
&nbsp;&nbsp;&nbsp;&nbsp;&nbsp;लाङ्‌गूलमुद्यम्य यथा मृगेन्द्रः ॥ २३ ॥<br>
एषोऽश्वमेधान् शतमाजहार <br>
&nbsp;&nbsp;&nbsp;&nbsp;&nbsp;सरस्वती प्रादुरभावि यत्र ।<br>
अहारषीद्यस्य हयं पुरन्दरः <br>
&nbsp;&nbsp;&nbsp;&nbsp;&nbsp;शतक्रतुश्चरमे वर्तमाने ॥ २४ ॥<br>
एष स्वसद्‌मोपवने समेत्य <br>
&nbsp;&nbsp;&nbsp;&nbsp;&nbsp;सनत्कुमारं भगवन्तमेकम् ।<br>
आराध्य भक्त्यालभतामलं तद् <br>
&nbsp;&nbsp;&nbsp;&nbsp;&nbsp;ज्ञानं यतो ब्रह्म परं विदन्ति ॥ २५ ॥<br>
(अनुष्टुप्) <br>
तत्र तत्र गिरस्तास्ता इति विश्रुतविक्रमः ।<br>
श्रोष्यत्यात्माश्रिता गाथाः पृथुः पृथुपराक्रमः ॥ २६ ॥<br>
दिशो विजित्याप्रतिरुद्धचक्रः <br>
स्वतेजसोत्पाटितलोकशल्यः ।<br>
सुरासुरेन्द्रैरुपगीयमान <br>
महानुभावो भविता पतिर्भुवः ॥ २७ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे षोडशोऽध्यायः ॥ १६ ॥
