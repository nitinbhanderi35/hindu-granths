प्राचीनबर्हिरुवाच - <br>
(अनुष्टुप्) <br>
भगवंस्ते वचोऽस्माभिः न सम्यक् अवगम्यते ।<br>
कवयस्तद्विजानन्ति न वयं कर्ममोहिताः ॥ १ ॥<br>
नारद उवाच - <br>
पुरुषं पुरञ्जनं विद्याद् यद् व्यनक्त्यात्मनः पुरम् ।<br>
एक द्वि त्रि चतुष्पादं बहुपादमपादकम् ॥ २ ॥<br>
योऽविज्ञाताहृतस्तस्य पुरुषस्य सखेश्वरः ।<br>
यन्न विज्ञायते पुम्भिः नामभिर्वा क्रियागुणैः ॥ ३ ॥<br>
यदा जिघृक्षन् पुरुषः कार्त्स्न्येन प्रकृतेर्गुणान् ।<br>
नवद्वारं द्विहस्ताङ्‌‌घ्रि तत्रामनुत साध्विति ॥ ४ ॥<br>
बुद्धिं तु प्रमदां विद्यान् ममाहमिति यत्कृतम् ।<br>
यामधिष्ठाय देहेऽस्मिन् पुमान् भुङ्‌क्तेऽक्षभिर्गुणान् ॥ ५ ॥<br>
सखाय इन्द्रियगणा ज्ञानं कर्म च यत्कृतम् ।<br>
सख्यस्तद्‌वृत्तयः प्राणः पञ्चवृत्तिर्यथोरगः ॥ ॥ ६ ॥<br>
बृहद्‍बलं मनो विद्याद् उभयेन्द्रियनायकम् ।<br>
पञ्चालाः पञ्च विषया यन्मध्ये नवखं पुरम् ॥ ७ ॥<br>
अक्षिणी नासिके कर्णौ मुखं शिश्नगुदौ इति ।<br>
द्वे द्वे द्वारौ बहिर्याति यस्तद् इन्द्रियसंयुतः ॥ ८ ॥<br>
अक्षिणी नासिके आस्यं इति पञ्च पुरः कृताः ।<br>
दक्षिणा दक्षिणः कर्ण उत्तरा चोत्तरः स्मृतः ॥ ९ ॥<br>
पश्चिमे इत्यधो द्वारौ गुदं शिश्नमिहोच्यते ।<br>
खद्योताऽऽविर्मुखी चात्र नेत्रे एकत्र निर्मिते ।<br>
रूपं विभ्राजितं ताभ्यां विचष्टे चक्षुषेश्वरः ॥ १० ॥<br>
नलिनी नालिनी नासे गन्धः सौरभ उच्यते ।<br>
घ्राणोऽवधूतो मुख्यास्यं विपणो वाग् रसविद्‌रसः ॥ ११ ॥<br>
आपणो व्यवहारोऽत्र चित्रमन्धो बहूदनम् ।<br>
पितृहूर्दक्षिणः कर्ण उत्तरो देवहूः स्मृतः ॥ १२ ॥<br>
प्रवृत्तं च निवृत्तं च शास्त्रं पञ्चालसंज्ञितम् ।<br>
पितृयानं देवयानं श्रोत्रात् श्रुतधराद्व्रजेत् ॥ १३ ॥<br>
आसुरी मेढ्रमर्वाग्द्वाः व्यवायो ग्रामिणां रतिः ।<br>
उपस्थो दुर्मदः प्रोक्तो निर्‌ऋतिर्गुद उच्यते ॥ १४ ॥<br>
वैशसं नरकं पायुः लुब्धकोऽन्धौ तु मे शृणु ।<br>
हस्तपादौ पुमांस्ताभ्यां युक्तो याति करोति च ॥ १५ ॥<br>
अन्तःपुरं च हृदयं विषूचिर्मन उच्यते ।<br>
तत्र मोहं प्रसादं वा हर्षं प्राप्नोति तद्‍गुणैः ॥ १६ ॥<br>
यथा यथा विक्रियते गुणाक्तो विकरोति वा ।<br>
तथा तथोपद्रष्टात्मा तद्‌वृत्तीरनुकार्यते ॥ १७ ॥<br>
देहो रथस्त्विन्द्रियाश्वः संवत्सररयोऽगतिः ।<br>
द्विकर्मचक्रस्त्रिगुण ध्वजः पञ्चासुबन्धुरः ॥ १८ ॥<br>
मनोरश्मिर्बुद्धिसूतो हृन्नीडो द्वन्द्वकूबरः ।<br>
पञ्चेन्द्रियार्थप्रक्षेपः सप्तधातुवरूथकः ॥ १९ ॥<br>
आकूतिर्विक्रमो बाह्यो मृगतृष्णां प्रधावति ।<br>
एकादशेन्द्रियचमूः पञ्चसूनाविनोदकृत् ॥ २० ॥<br>
संवत्सरश्चण्डवेगः कालो येनोपलक्षितः ।<br>
तस्याहानीह गन्धर्वा गन्धर्व्यो रात्रयः स्मृताः ।<br>
हरन्त्यायुः परिक्रान्त्या षष्ट्युत्तरशतत्रयम् ॥ २१ ॥<br>
कालकन्या जरा साक्षात् लोकस्तां नाभिनन्दति ।<br>
स्वसारं जगृहे मृत्युः क्षयाय यवनेश्वरः ॥ २२ ॥<br>
आधयो व्याधयस्तस्य सैनिका यवनाश्चराः ।<br>
भूतोपसर्गाशुरयः प्रज्वारो द्विविधो ज्वरः ॥ २३ ॥<br>
एवं बहुविधैर्दुःखैः दैवभूतात्मसम्भवैः ।<br>
क्लिश्यमानः शतं वर्षं देहे देही तमोवृतः ॥ २४ ॥<br>
प्राणेन्द्रियमनोधर्मान् आत्मन्यध्यस्य निर्गुणः ।<br>
शेते कामलवान्ध्यायन् ममाहं इति कर्मकृत् ॥ २५ ॥<br>
यदा आत्मानं अविज्ञाय भगवन्तं परं गुरुम् ।<br>
पुरुषस्तु विषज्जेत गुणेषु प्रकृतेः स्वदृक् ॥ २६ ॥<br>
गुणाभिमानी स तदा कर्माणि कुरुतेऽवशः ।<br>
शुक्लं कृष्णं लोहितं वा यथाकर्माभिजायते ॥ २७ ॥<br>
शुक्लात् प्रकाशभूयिष्ठान् लोकान् आप्नोति कर्हिचित् ।<br>
दुःखोदर्कान् क्रियायासान् तमःशोकोत्कटान् क्वचित् ॥ २८ ॥<br>
क्वचित् पुमान् क्वचिच्च स्त्री क्वचिद् नोभयमन्धधीः ।<br>
देवो मनुष्यस्तिर्यग्वा यथाकर्मगुणं भवः ॥ २९ ॥<br>
क्षुत्परीतो यथा दीनः सारमेयो गृहं गृहम् ।<br>
चरन्विन्दति यद्दिष्टं दण्डमोदनमेव वा ॥ ३० ॥ <br>
तथा कामाशयो जीव उच्चावचपथा भ्रमन् ।<br>
उपर्यधो वा मध्ये वा याति दिष्टं प्रियाप्रियम् ॥ ३१ ॥<br>
दुःखेष्वेकतरेणापि दैवभूतात्महेतुषु ।<br>
जीवस्य न व्यवच्छेदः स्यात् चेत् तत् प्रतिक्रिया ॥ ३२ ॥<br>
यथा हि पुरुषो भारं शिरसा गुरुमुद्वहन् ।<br>
तं स्कन्धेन स आधत्ते तथा सर्वाः प्रतिक्रियाः ॥ ३३ ॥<br>
नैकान्ततः प्रतीकारः कर्मणां कर्म केवलम् ।<br>
द्वयं ह्यविद्योपसृतं स्वप्ने स्वप्न इवानघ ॥ ३४ ॥<br>
अर्थे हि अविद्यमानेऽपि संसृतिर्न निवर्तते ।<br>
मनसा लिङ्‌गरूपेण स्वप्ने विचरतो यथा ॥ ३५ ॥<br>
अथात्मनोऽर्थभूतस्य यतोऽनर्थपरंपरा ।<br>
संसृतिस्तद्व्यवच्छेदो भक्त्या परमया गुरौ ॥ ३६ ॥<br>
वासुदेवे भगवति भक्तियोगः समाहितः ।<br>
सध्रीचीनेन वैराग्यं ज्ञानं च जनयिष्यति ॥ ३७ ॥<br>
सोऽचिराद् एव राजर्षे स्याद् अच्युतकथाश्रयः ।<br>
श्रृण्वतः श्रद्दधानस्य नित्यदा स्यादधीयतः ॥ ३८ ॥<br>
यत्र भागवता राजन्साधवो विशदाशयाः ।<br>
भगवद्‍गुणानुकथन श्रवणव्यग्रचेतसः ॥ ३९ ॥<br>
तस्मिन्महन्मुखरिता मधुभिच्चरित्र <br>
&nbsp;&nbsp;&nbsp;&nbsp;&nbsp;पीयूषशेषसरितः परितः स्रवन्ति ।<br>
ता ये पिबन्त्यवितृषो नृप गाढकर्णैः <br>
&nbsp;&nbsp;&nbsp;&nbsp;&nbsp;तान्न स्पृशन्त्यशनतृड्भयशोकमोहाः ॥ ४० ॥<br>
(अनुष्टुप्) <br>
एतैरुपद्रुतो नित्यं जीवलोकः स्वभावजैः ।<br>
न करोति हरेर्नूनं कथामृतनिधौ रतिम् ॥ ४१ ॥<br>
प्रजापतिपतिः साक्षाद् भगवान् गिरिशो मनुः ।<br>
दक्षादयः प्रजाध्यक्षा नैष्ठिकाः सनकादयः ॥ ४२ ॥<br>
मरीचिः अत्रि अङ्‌गिरसौ पुलस्त्यः पुलहः क्रतुः ।<br>
भृगुर्वसिष्ठ इत्येते मदन्ता ब्रह्मवादिनः ॥ ४३ ॥<br>
अद्यापि वाचस्पतयः तपोविद्यासमाधिभिः ।<br>
पश्यन्तोऽपि न पश्यन्ति पश्यन्तं परमेश्वरम् ॥ ४४ ॥<br>
शब्दब्रह्मणि दुष्पारे चरन्त उरुविस्तरे ।<br>
मन्त्रलिङ्‌गैः व्यवच्छिन्नं भजन्तो न विदुः परम् ॥ ४५ ॥<br>
यदा यस्य अनुगृह्णाति भगवान् आत्मभावितः ।<br>
स जहाति मतिं लोके वेदे च परिनिष्ठिताम् ॥ ४६ ॥<br>
तस्मात्कर्मसु बर्हिष्मन् अज्ञानात् अर्थकाशिषु ।<br>
मार्थदृष्टिं कृथाः श्रोत्र स्पर्शिष्वस्पृष्टवस्तुषु ॥ ४७ ॥<br>
स्वं लोकं न विदुस्ते वै यत्र देवो जनार्दनः ।<br>
आहुर्धूम्रधियो वेदं सकर्मकमतद्विदः ॥ ४८ ॥<br>
आस्तीर्य दर्भैः प्रागग्रैः कार्त्स्न्येन क्षितिमण्डलम् ।<br>
स्तब्धो बृहद् वधात् मानी कर्म नावैषि यत्परम् ।<br>
तत्कर्म हरितोषं यत् सा विद्या तन्मतिर्यया ॥ ४९ ॥<br>
हरिर्देहभृतामात्मा स्वयं प्रकृतिरीश्वरः ।<br>
तत्पादमूलं शरणं यतः क्षेमो नृणामिह ॥ ५० ॥<br>
स वै प्रियतमश्चात्मा यतो न भयमण्वपि ।<br>
इति वेद स वै विद्वान् यो विद्वान् स गुरुर्हरिः ॥ ५१ ॥<br>
नारद उवाच - <br>
प्रश्न एवं हि सञ्छिन्नो भवतः पुरुषर्षभ ।<br>
अत्र मे वदतो गुह्यं निशामय सुनिश्चितम् ॥ ५२ ॥<br>
क्षुद्रं चरं सुमनसां शरणे मिथित्वा <br>
&nbsp;&nbsp;&nbsp;&nbsp;&nbsp;रक्तं षडङ्‌घ्रिगणसामसु लुब्धकर्णम् ।<br>
अग्रे वृकान् असुतृपोऽविगणय्य यान्तं <br>
&nbsp;&nbsp;&nbsp;&nbsp;&nbsp;पृष्ठे मृगं मृगय लुब्धकबाणभिन्नम् ॥ ५३ ॥<br>
अस्यार्थः - सुमनःसमधर्मणां स्त्रीणां शरण आश्रमे <br>
पुष्पमधु गन्धवत् क्षुद्रतमं । काम्यकर्मविपाकजं <br>
कामसुखलवं जैह्व्यौपस्थ्यादि विचिन्वन्तं मिथुनीभूय <br>
तद् अभिनिवेशित मनसं । षडङ्‌घ्रिगण सामगीतवत् <br>
अतिमनोहर वनितादि जन आलापेषु अतितरां अति <br>
प्रलोभित कर्णमग्रे । वृकयूथवदात्मन आयुर्हरतो <br>
अहोरात्रान् तान् काल लव विशेषान् अविगणय्य <br>
गृहेषु विहरन्तं पृष्ठत एव । परोक्षमनुप्रवृत्तो लुब्धकः <br>
कृतान्तोऽन्तः शरेण यमिह पराविध्यति तं इमं <br>
आत्मानमहो । राजन् भिन्नहृदयं द्रष्टुमर्हसीति ॥ ५४ ॥<br>
स त्वं विचक्ष्य मृगचेष्टितमात्मनोऽन्तः <br>
&nbsp;&nbsp;&nbsp;&nbsp;&nbsp;चित्तं नियच्छ हृदि कर्णधुनीं च चित्ते ।<br>
जह्यङ्‌गनाश्रममसत् तमयूथगाथं <br>
&nbsp;&nbsp;&nbsp;&nbsp;&nbsp;प्रीणीहि हंसशरणं विरम क्रमेण ॥ ५५ ॥<br>
राजोवाच - <br>
(अनुष्टुप्) <br>
श्रुतमन्वीक्षितं ब्रह्मन् भगवान् यदभाषत ।<br>
नैतज्जानन्ति उपाध्यायाः किं न ब्रूयुर्विदुर्यदि ॥ ५६ ॥<br>
संशयोऽत्र तु मे विप्र सञ्छिन्नस्तत्कृतो महान् ।<br>
ऋषयोऽपि हि मुह्यन्ति यत्र नेन्द्रियवृत्तयः ॥ ५७ ॥<br>
कर्माण्यारभते येन पुमानिह विहाय तम् ।<br>
अमुत्रान्येन देहेन जुष्टानि स यदश्नुते ॥ ५८ ॥<br>
इति वेदविदां वादः श्रूयते तत्र तत्र ह ।<br>
कर्म यत्क्रियते प्रोक्तं परोक्षं न प्रकाशते ॥ ५९ ॥<br>
नारद उवाच - <br>
येनैवारभते कर्म तेनैवामुत्र तत्पुमान् ।<br>
भुङ्‌क्ते हि अव्यवधानेन लिङ्‌गेन मनसा स्वयम् ॥ ६० ॥<br>
शयानं इमं उत्सृज्य श्वसन्तं पुरुषो यथा ।<br>
कर्मात्मन्याहितं भुङ्‌क्ते तादृशेनेतरेण वा । ॥ ६१ ॥<br>
ममैते मनसा यद्यद् असौ अहं इति ब्रुवन् ।<br>
गृह्णीयात् तत्पुमान् राद्धं कर्म येन पुनर्भवः ॥ ६२ ॥<br>
यथानुमीयते चित्तं उभयैरिन्द्रियेहितैः ।<br>
एवं प्राग्देहजं कर्म लक्ष्यते चित्तवृत्तिभिः ॥ ६३ ॥<br>
नानुभूतं क्व चानेन देहेनादृष्टमश्रुतम् ।<br>
कदाचिद् उपलभ्येत यद् रूपं यादृगात्मनि ॥ ६४ ॥<br>
तेनास्य तादृशं राजन् लिङ्‌गिनो देहसम्भवम् ।<br>
श्रद्धत्स्वाननुभूतोऽर्थो न मनः स्प्रष्टुमर्हति ॥ ६५ ॥<br>
मन एव मनुष्यस्य पूर्वरूपाणि शंसति ।<br>
भविष्यतश्च भद्रं ते तथैव न भविष्यतः ॥ ६६ ॥<br>
अदृष्टमश्रुतं चात्र क्वचित् मनसि दृश्यते ।<br>
यथा तथानुमन्तव्यं देशकालक्रियाश्रयम् ॥ ६७ ॥<br>
सर्वे क्रमानुरोधेन मनसीन्द्रियगोचराः ।<br>
आयान्ति बहुशो यान्ति सर्वे समनसो जनाः ॥ ६८ ॥<br>
सत्त्वैकनिष्ठे मनसि भगवत्पार्श्ववर्तिनि ।<br>
तमश्चन्द्रमसीवेदं उपरज्यावभासते ॥ ६९ ॥<br>
नाहं ममेति भावोऽयं पुरुषे व्यवधीयते ।<br>
यावद्‍बुद्धिमनोऽक्षार्थ गुणव्यूहो ह्यनादिमान् ॥ ७० ॥<br>
सुप्तिमूर्च्छोपतापेषु प्राणायनविघाततः ।<br>
नेहतेऽहमिति ज्ञानं मृत्युप्रज्वारयोरपि ॥ ७१ ॥<br>
गर्भे बाल्येऽप्यपौष्कल्याद् एकादशविधं तदा ।<br>
लिङ्‌गं न दृश्यते यूनः कुह्वां चन्द्रमसो यथा ॥ ७२ ॥<br>
अर्थे हि अविद्यमानेऽपि संसृतिर्न निवर्तते ।<br>
ध्यायतो विषयानस्य स्वप्नेऽनर्थागमो यथा ॥ ७३ ॥<br>
एवं पञ्चविधं लिङ्‌गं त्रिवृत्षोडश विस्तृतम् ।<br>
एष चेतनया युक्तो जीव इत्यभिधीयते ॥ ७४ ॥<br>
अनेन पुरुषो देहान् उपादत्ते विमुञ्चति ।<br>
हर्षं शोकं भयं दुःखं सुखं चानेन विन्दति ॥ ७५ ॥<br>
यथा तृणजलूकेयं नापयात्यपयाति च ।<br>
न त्यजेन्म्रियमाणोऽपि प्राग्देहाभिमतिं जनः ॥ ७६ ॥<br>
अदृष्टं दृष्टवन्नङ्‌क्षेद्‍भूतं स्वप्नवदन्यथा ।<br>
भूतं भवद्‍भविष्यच्च सुप्तं सर्वरहोरहः ॥ ७७ ॥<br>
यावदन्यं न विन्देत व्यवधानेन कर्मणाम् ।<br>
मन एव मनुष्येन्द्र भूतानां भवभावनम् ॥ ७७ ॥<br>
यदाक्षैश्चरितान् ध्यायन् कर्माण्याचिनुतेऽसकृत् ।<br>
सति कर्मण्यविद्यायां बन्धः कर्मण्यनात्मनः ॥ ७८ ॥<br>
अतस्तद् अपवादार्थं भज सर्वात्मना हरिम् ।<br>
पश्यन् तदात्मकं विश्वं स्थित्युत्पत्त्यप्यया यतः ॥ ७९ ॥<br>
मैत्रेय उवाच - <br>
भागवतमुख्यो भगवान् नारदो हंसयोर्गतिम् ।<br>
प्रदर्श्य ह्यमुमामन्त्र्य सिद्धलोकं ततोऽगमत् ॥ ८० ॥<br>
प्राचीनबर्ही राजर्षिः प्रजासर्गाभिरक्षणे ।<br>
आदिश्य पुत्रानगमत् तपसे कपिलाश्रमम् ॥ ८१ ॥<br>
तत्रैकाग्रमना धीरो गोविन्द चरणाम्बुजम् ।<br>
विमुक्तसङ्‌गोऽनुभजन् भक्त्या तत्साम्यतामगात् ॥ ८२ ॥<br>
एतदध्यात्मपारोक्ष्यं गीतं देवर्षिणानघ ।<br>
यः श्रावयेत् यः श्रृणुयात् स लिङ्‌गेन विमुच्यते ॥ ८३ ॥<br>
एतन्मुकुन्दयशसा भुवनं पुनानं <br>
&nbsp;&nbsp;&nbsp;&nbsp;&nbsp;देवर्षिवर्यमुखनिःसृतमात्मशौचम् ।<br>
यः कीर्त्यमानमधिगच्छति पारमेष्ठ्यं <br>
&nbsp;&nbsp;&nbsp;&nbsp;&nbsp;नास्मिन् भवे भ्रमति मुक्तसमस्तबन्धः ॥ ८४ ॥<br>
(अनुष्टुप्) <br>
अध्यात्मपारोक्ष्यमिदं मयाधिगतमद्‍भुतम् ।<br>
एवं स्त्रियाऽऽश्रमः पुंसश्छिन्नोऽमुत्र च संशयः ॥ ८५ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे प्राचीनबर्हिर्नारदसंवादो मान एकोनत्रिंशोऽध्यायः ॥ २९ ॥
