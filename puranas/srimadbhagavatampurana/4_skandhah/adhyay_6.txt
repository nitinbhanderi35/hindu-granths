मैत्रेय उवाच - <br>
(अनुष्टुप्) <br>
अथ देवगणाः सर्वे रुद्रानीकैः पराजिताः ।<br>
शूलपट्टिशनिस्त्रिंश गदापरिघमुद्‍गरैः ॥ १ ॥<br>
सञ्छिन्नभिन्नसर्वाङ्‌गाः सर्त्विक्सभ्या भयाकुलाः ।<br>
स्वयम्भुवे नमस्कृत्य कार्त्स्न्येनैतन् न्यवेदयन् ॥ २ ॥<br>
उपलभ्य पुरैवैतद् भगवान् अब्जसम्भवः ।<br>
नारायणश्च विश्वात्मा न कस्याध्वरमीयतुः ॥ ३ ॥<br>
तदाकर्ण्य विभुः प्राह तेजीयसि कृतागसि ।<br>
क्षेमाय तत्र सा भूयात् नन्न प्रायेण बुभूषताम् ॥ ४ ॥<br>
अथापि यूयं कृतकिल्बिषा भवं <br>
&nbsp;&nbsp;&nbsp;&nbsp;&nbsp;ये बर्हिषो भागभाजं परादुः ।<br>
प्रसादयध्वं परिशुद्धचेतसा <br>
&nbsp;&nbsp;&nbsp;&nbsp;&nbsp;क्षिप्रप्रसादं प्रगृहीताङ्‌घ्रिपद्मम् ॥ ५ ॥<br>
आशासाना जीवितमध्वरस्य <br>
&nbsp;&nbsp;&nbsp;&nbsp;&nbsp;लोकः सपालः कुपिते न यस्मिन् ।<br>
तमाशु देवं प्रियया विहीनं <br>
&nbsp;&nbsp;&nbsp;&nbsp;&nbsp;क्षमापयध्वं हृदि विद्धं दुरुक्तैः ॥ ६ ॥<br>
नाहं न यज्ञो न च यूयमन्ये <br>
&nbsp;&nbsp;&nbsp;&nbsp;&nbsp;ये देहभाजो मुनयश्च तत्त्वम् ।<br>
विदुः प्रमाणं बलवीर्ययोर्वा <br>
&nbsp;&nbsp;&nbsp;&nbsp;&nbsp;यस्यात्मतन्त्रस्य क उपायं विधित्सेत् ॥ ७ ॥<br>
स इत्थमादिश्य सुरानजस्तैः <br>
&nbsp;&nbsp;&nbsp;&nbsp;&nbsp;समन्वितः पितृभिः सप्रजेशैः ।<br>
ययौ स्वधिष्ण्यान्निलयं पुरद्विषः <br>
&nbsp;&nbsp;&nbsp;&nbsp;&nbsp;कैलासमद्रिप्रवरं प्रियं प्रभोः ॥ ८ ॥<br>
(अनुष्टुप्) <br>
जन्मौषधितपोमन्त्र योगसिद्धैर्नरेतरैः ।<br>
जुष्टं किन्नरगन्धर्वैः अप्सरोभिर्वृतं सदा ॥ ९ ॥<br>
नानामणिमयैः शृङ्‌गैः नानाधातुविचित्रितैः ।<br>
नानाद्रुमलतागुल्मैः नानामृगगणावृतैः ॥ १० ॥<br>
नानामलप्रस्रवणैः नानाकन्दरसानुभिः ।<br>
रमणं विहरन्तीनां रमणैः सिद्धयोषिताम् ॥ ११ ॥<br>
मयूरकेकाभिरुतं मदान्धालिविमूर्च्छितम् ।<br>
प्लावितै रक्तकण्ठानां कूजितैश्च पतत्त्रिणाम् ॥ १२ ॥<br>
आह्वयन्तं इवोद्धस्तैः द्विजान् कामदुघैर्द्रुमैः ।<br>
व्रजन्तमिव मातङ्‌गैः गृणन्तमिव निर्झरैः ॥ १३ ॥<br>
मन्दारैः पारिजातैश्च सरलैश्चोपशोभितम् ।<br>
तमालैः शालतालैश्च कोविदारासनार्जुनैः ॥ १४ ॥<br>
चूतैः कदम्बैर्नीपैश्च नागपुन्नाग चम्पकैः ।<br>
पाटलाशोकबकुलैः कुन्दैः कुरबकैरपि ॥ १५ ॥<br>
स्वर्णार्णशतपत्रैश्च वररेणुकजातिभिः ।<br>
कुब्जकैर्मल्लिकाभिश्च माधवीभिश्च मण्डितम् ॥ १६ ॥<br>
पनसोदुम्बराश्वत्थ प्लक्ष न्यग्रोधहिङ्‌गुभिः ।<br>
भूर्जैरोषधिभिः पूगै राजपूगैश्च जम्बुभिः ॥ १७ ॥<br>
खर्जूराम्रातकाम्राद्यैः प्रियाल मधुकेङ्‌गुदैः ।<br>
द्रुमजातिभिरन्यैश्च राजितं वेणुकीचकैः ॥ १८ ॥<br>
कुमुदोत्पलकह्लार शतपत्रवनर्द्धिभिः ।<br>
नलिनीषु कलं कूजत् खगवृन्दोपशोभितम् ॥ १९ ॥<br>
मृगैः शाखामृगैः क्रोडैः मृगेन्द्रैः ऋक्षशल्यकैः ।<br>
गवयैः शरभैर्व्याघ्रै रुरुभिर्महिषादिभिः ॥ २० ॥<br>
कर्णान्त्रैकपदाश्वास्यैः निर्जुष्टं वृकनाभिभिः ।<br>
कदलीखण्डसंरुद्ध नलिनीपुलिनश्रियम् ॥ २१ ॥<br>
पर्यस्तं नन्दया सत्याः स्नानपुण्यतरोदया ।<br>
विलोक्य भूतेशगिरिं विबुधा विस्मयं ययुः ॥ २२ ॥<br>
ददृशुस्तत्र ते रम्यां अलकां नाम वै पुरीम् ।<br>
वनं सौगन्धिकं चापि यत्र तन्नाम पङ्‌कजम् ॥ २३ ॥<br>
नन्दा च अलकनन्दा च सरितौ बाह्यतः पुरः ।<br>
तीर्थपादपदाम्भोज रजसातीव पावने ॥ २४ ॥<br>
ययोः सुरस्त्रियः क्षत्तः अवरुह्य स्वधिष्ण्यतः ।<br>
क्रीडन्ति पुंसः सिञ्चन्त्यो विगाह्य रतिकर्शिताः ॥ २५ ॥<br>
ययोः तत्स्नानविभ्रष्ट नवकुङ्‌कुमपिञ्जरम् ।<br>
वितृषोऽपि पिबन्त्यम्भः पाययन्तो गजा गजीः ॥ २ ॥<br>
तारहेम महारत्‍न विमानशतसङ्‌कुलाम् ।<br>
जुष्टां पुण्यजनस्त्रीभिः यथा खं सतडिद्‍घनम् ॥ २७ ॥<br>
हित्वा यक्षेश्वरपुरीं वनं सौगन्धिकं च तत् ।<br>
द्रुमैः कामदुघैर्हृद्यं चित्रमाल्यफलच्छदैः ॥ २८ ॥<br>
रक्तकण्ठखगानीक स्वरमण्डितषट्पदम् ।<br>
कलहंसकुलप्रेष्ठं खरदण्डजलाशयम् ॥ २९ ॥<br>
वनकुञ्जर सङ्‌घृष्ट हरिचन्दनवायुना ।<br>
अधि पुण्यजनस्त्रीणां मुहुरुन्मथयन्मनः ॥ ३० ॥<br>
वैदूर्यकृतसोपाना वाप्य उत्पलमालिनीः ।<br>
प्राप्तं किम्पुरुषैर्दृष्ट्वा ते आराद् ददृशुर्वटम् ॥ ३१ ॥<br>
स योजनशतोत्सेधः पादोनविटपायतः ।<br>
पर्यक्कृताचलच्छायो निर्नीडस्तापवर्जितः ॥ ३२ ॥<br>
तस्मिन् महायोगमये मुमुक्षुशरणे सुराः ।<br>
ददृशुः शिवमासीनं त्यक्तामर्षमिवान्तकम् ॥ ३३ ॥<br>
सनन्दनाद्यैर्महासिद्धैः शान्तैः संशान्तविग्रहम् ।<br>
उपास्यमानं सख्या च भर्त्रा गुह्यकरक्षसाम् ॥ ३४ ॥<br>
विद्यातपोयोगपथं आस्थितं तमधीश्वरम् ।<br>
चरन्तं विश्वसुहृदं वात्सल्यात् लोकमङ्‌गलम् ॥ ३५ ॥<br>
लिङ्‌गं च तापसाभीष्टं भस्मदण्डजटाजिनम् ।<br>
अङ्‌गेन सन्ध्याभ्ररुचा चन्द्रलेखां च बिभ्रतम् ॥ ३६ ॥<br>
उपविष्टं दर्भमय्यां बृस्यां ब्रह्म सनातनम् ।<br>
नारदाय प्रवोचन्तं पृच्छते शृण्वतां सताम् ॥ ३७ ॥<br>
कृत्वोरौ दक्षिणे सव्यं पादपद्मं च जानुनि ।<br>
बाहुं प्रकोष्ठेऽक्षमालां आसीनं तर्कमुद्रया ॥ ३८ ॥<br>
तं ब्रह्मनिर्वाणसमाधिमाश्रितं <br>
&nbsp;&nbsp;&nbsp;&nbsp;&nbsp;व्युपाश्रितं गिरिशं योगकक्षाम् ।<br>
सलोकपाला मुनयो मनूनां <br>
&nbsp;&nbsp;&nbsp;&nbsp;&nbsp;आद्यं मनुं प्राञ्जलयः प्रणेमुः ॥ ३९ ॥<br>
स तूपलभ्यागतमात्मयोनिं <br>
&nbsp;&nbsp;&nbsp;&nbsp;&nbsp;सुरासुरेशैरभिवन्दिताङ्‌घ्रिः ।<br>
उत्थाय चक्रे शिरसाभिवन्दन <br>
&nbsp;&nbsp;&nbsp;&nbsp;&nbsp;मर्हत्तमः कस्य यथैव विष्णुः ॥ ४० ॥<br>
तथापरे सिद्धगणा महर्षिभिः <br>
&nbsp;&nbsp;&nbsp;&nbsp;&nbsp;ये वै समन्तादनु नीललोहितम् ।<br>
नमस्कृतः प्राह शशाङ्‌कशेखरं <br>
&nbsp;&nbsp;&nbsp;&nbsp;&nbsp;कृतप्रणामं प्रहसन्निवात्मभूः ॥ ४१ ॥<br>
ब्रह्मोवाच - <br>
(अनुष्टुप्) <br>
जाने त्वामीशं विश्वस्य जगतो योनिबीजयोः ।<br>
शक्तेः शिवस्य च परं यत्तद्‍ब्रह्मा निरन्तरम् ॥ ४२ ॥<br>
त्वमेव भगवन् एतत् शिवशक्त्योः स्वरूपयोः ।<br>
विश्वं सृजसि पास्यत्सि क्रीडन् ऊर्णपटो यथा ॥ ४३ ॥<br>
त्वमेव धर्मार्थदुघाभिपत्तये <br>
&nbsp;&nbsp;&nbsp;&nbsp;&nbsp;दक्षेण सूत्रेण ससर्जिथाध्वरम् ।<br>
त्वयैव लोकेऽवसिताश्च सेतवो <br>
&nbsp;&nbsp;&nbsp;&nbsp;&nbsp;यान्ब्राह्मणाः श्रद्दधते धृतव्रताः ॥ ४४ ॥<br>
त्वं कर्मणां मङ्‌गल मङ्‌गलानां <br>
&nbsp;&nbsp;&nbsp;&nbsp;&nbsp;कर्तुः स्वलोकं तनुषे स्वः परं वा ।<br>
अमङ्‌गलानां च तमिस्रमुल्बणं <br>
&nbsp;&nbsp;&nbsp;&nbsp;&nbsp;विपर्ययः केन तदेव कस्यचित् ॥ ४५ ॥<br>
न वै सतां त्वत् चरणार्पितात्मनां <br>
&nbsp;&nbsp;&nbsp;&nbsp;&nbsp;भूतेषु सर्वेष्वभिपश्यतां तव ।<br>
भूतानि चात्मन्यपृथग्दिदृक्षतां <br>
&nbsp;&nbsp;&nbsp;&nbsp;&nbsp;प्रायेण रोषोऽभिभवेद्यथा पशुम् ॥ ४६ ॥<br>
पृथग्धियः कर्मदृशो दुराशयाः <br>
&nbsp;&nbsp;&nbsp;&nbsp;&nbsp;परोदयेनार्पितहृद्रुजोऽनिशम् ।<br>
परान् दुरुक्तैर्वितुदन्त्यरुन्तुदाः <br>
&nbsp;&nbsp;&nbsp;&nbsp;&nbsp;तान्मावधीद् दैववधान् भवद्विधः ॥ ४७ ॥<br>
यस्मिन्यदा पुष्करनाभमायया <br>
&nbsp;&nbsp;&nbsp;&nbsp;&nbsp;दुरन्तया स्पृष्टधियः पृथग्दृशः ।<br>
कुर्वन्ति तत्र ह्यनुकम्पया कृपां <br>
&nbsp;&nbsp;&nbsp;&nbsp;&nbsp;न साधवो दैवबलात्कृते क्रमम् ॥ ४८ ॥<br>
भवांस्तु पुंसः परमस्य मायया <br>
&nbsp;&nbsp;&nbsp;&nbsp;&nbsp;दुरन्तयास्पृष्टमतिः समस्तदृक् ।<br>
तया हतात्मस्वनुकर्मचेतः <br>
&nbsp;&nbsp;&nbsp;&nbsp;&nbsp;स्वनुग्रहं कर्तुमिहार्हसि प्रभो ॥ ४९ ॥<br>
कुर्वध्वरस्योद्धरणं हतस्य भोः <br>
&nbsp;&nbsp;&nbsp;&nbsp;&nbsp;त्वयासमाप्तस्य मनो प्रजापतेः ।<br>
न यत्र भागं तव भागिनो ददुः <br>
&nbsp;&nbsp;&nbsp;&nbsp;&nbsp;कुयाजिनो येन मखो निनीयते ॥ ५० ॥<br>
(अनुष्टुप्) <br>
जीवताद् यजमानोऽयं प्रपद्येताक्षिणी भगः ।<br>
भृगोः श्मश्रूणि रोहन्तु पूष्णो दन्ताश्च पूर्ववत् ॥ ५१ ॥<br>
देवानां भग्नगात्राणां ऋत्विजां चायुधाश्मभिः ।<br>
भवतानुगृहीतानां आशु मन्योऽस्त्वनातुरम् ॥ ५२ ॥<br>
एष ते रुद्र भागोऽस्तु यदुच्छिष्टोऽध्वरस्य वै ।<br>
यज्ञस्ते रुद्र भागेन कल्पतां अद्य यज्ञहन् ॥ ५३ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे रुद्रसान्त्वनं नाम षष्ठोऽध्यायः ॥ ६ ॥
