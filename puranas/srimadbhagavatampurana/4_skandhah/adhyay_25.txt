मैत्रेय उवाच - <br>
(अनुष्टुप्) <br>
इति सन्दिश्य भगवान् बार्हिषदैरभिपूजितः ।<br>
पश्यतां राजपुत्राणां तत्रैवान्तर्दधे हरः ॥ १ ॥<br>
रुद्रगीतं भगवतः स्तोत्रं सर्वे प्रचेतसः ।<br>
जपन्तस्ते तपस्तेपुः वर्षाणां अयुतं जले ॥ २ ॥<br>
प्राचीनबर्हिषं क्षत्तः कर्मस्वासक्तमानसम् ।<br>
नारदोऽध्यात्मतत्त्वज्ञः कृपालुः प्रत्यबोधयत् ॥ ३ ॥<br>
श्रेयस्त्वं कतमद्राजन् कर्मणात्मन ईहसे ।<br>
दुःखहानिः सुखावाप्तिः श्रेयस्तन्नेह चेष्यते ॥ ४ ॥<br>
राजोवाच - <br>
न जानामि महाभाग परं कर्मापविद्धधीः ।<br>
ब्रूहि मे विमलं ज्ञानं येन मुच्येय कर्मभिः ॥ ५ ॥<br>
गृहेषु कूटधर्मेषु पुत्रदारधनार्थधीः ।<br>
न परं विन्दते मूढो भ्राम्यन् संसारवर्त्मसु ॥ ॥ ६ ॥<br>
नारद उवाच - <br>
भो भोः प्रजापते राजन् पशून् पश्य त्वयाध्वरे ।<br>
संज्ञापिताञ्जीवसङ्‌घान् निर्घृणेन सहस्रशः ॥ ७ ॥<br>
एते त्वां सम्प्रतीक्षन्ते स्मरन्तो वैशसं तव ।<br>
सम्परेतमयःकूटैः छिन्दति उत्थितमन्यवः ॥ ८ ॥<br>
अत्र ते कथयिष्येऽमुं इतिहासं पुरातनम् ।<br>
पुरञ्जनस्य चरितं निबोध गदतो मम ॥ ९ ॥<br>
आसीत्पुरञ्जनो नाम राजा राजन् बृहच्छ्रवाः ।<br>
तस्याविज्ञातनामाऽऽसीत् सखाविज्ञातचेष्टितः ॥ १० ॥<br>
सोऽन्वेषमाणः शरणं बभ्राम पृथिवीं प्रभुः ।<br>
नानुरूपं यदाविन्दद् अभूत्स विमना इव ॥ ११ ॥<br>
न साधु मेने ताः सर्वा भूतले यावतीः पुरः ।<br>
कामान् कामयमानोऽसौ तस्य तस्योपपत्तये ॥ १२ ॥<br>
स एकदा हिमवतो दक्षिणेष्वथ सानुषु ।<br>
ददर्श नवभिर्द्वार्भिः पुरं लक्षितलक्षणाम् ॥ १३ ॥<br>
प्राकारोपवनाट्टाल परिखैरक्षतोरणैः ।<br>
स्वर्णरौप्यायसैः शृङ्‌गैः सङ्‌कुलां सर्वतो गृहैः ॥ १४ ॥<br>
नीलस्फटिकवैदूर्य मुक्तामरकतारुणैः ।<br>
कॢप्तहर्म्यस्थलीं दीप्तां श्रिया भोगवतीमिव ॥ १५ ॥<br>
सभाचत्वर रथ्याभिः आक्रीडायतनापणैः ।<br>
चैत्यध्वजपताकाभिः युक्तां विद्रुमवेदिभिः ॥ १६ ॥<br>
पुर्यास्तु बाह्योपवने दिव्यद्रुमलताकुले ।<br>
नदद् विहङ्‌गालिकुल कोलाहलजलाशये ॥ १७ ॥<br>
हिमनिर्झरविप्रुष्मत् कुसुमाकरवायुना ।<br>
चलत्प्रवालविटप नलिनीतटसम्पदि ॥ १८ ॥<br>
नानारण्यमृगव्रातैः अनाबाधे मुनिव्रतैः ।<br>
आहूतं मन्यते पान्थो यत्र कोकिलकूजितैः ॥ १९ ॥<br>
यदृच्छयागतां तत्र ददर्श प्रमदोत्तमाम् ।<br>
भृत्यैर्दशभिरायान्तीं एकैकशतनायकैः ॥ २० ॥<br>
अञ्चशीर्षाहिना गुप्तां प्रतीहारेण सर्वतः ।<br>
अन्वेषमाणां ऋषभं अप्रौढां कामरूपिणीम् ॥ २१ ॥<br>
सुनासां सुदतीं बालां सुकपोलां वराननाम् ।<br>
समविन्यस्तकर्णाभ्यां बिभ्रतीं कुण्डलश्रियम् ॥ २२ ॥<br>
पिशङ्‌गनीवीं सुश्रोणीं श्यामां कनकमेखलाम् ।<br>
पद्‍भ्यां क्वणद्‍भ्यां चलन्तीं नूपुरैर्देवतामिव ॥ २३ ॥<br>
स्तनौ व्यञ्जितकैशोरौ समवृत्तौ निरन्तरौ ।<br>
वस्त्रान्तेन निगूहन्तीं व्रीडया गजगामिनीम् ॥ २४ ॥<br>
तामाह ललितं वीरः सव्रीडस्मितशोभनाम् ।<br>
स्निग्धेनापाङ्‌गपुङ्‌खेन स्पृष्टः प्रेमोद्‍भ्रमद्‍भ्रुवा ॥ २५ ॥<br>
का त्वं कञ्जपलाशाक्षि कस्यासीह कुतः सति ।<br>
इमामुप पुरीं भीरु किं चिकीर्षसि शंस मे ॥ २६ ॥<br>
क एतेऽनुपथा ये ते एकादश महाभटाः ।<br>
एता वा ललनाः सुभ्रु कोऽयं तेऽहिः पुरःसरः ॥ २७ ॥<br>
त्वं ह्रीर्भवान्यस्यथ वाग्रमा पतिं <br>
&nbsp;&nbsp;&nbsp;&nbsp;&nbsp;विचिन्वती किं मुनिवद्रहो वने ।<br>
त्वदङ्‌घ्रिकामाप्तसमस्तकामं <br>
&nbsp;&nbsp;&nbsp;&nbsp;&nbsp;क्व पद्मकोशः पतितः कराग्रात् ॥ २८ ॥<br>
नासां वरोर्वन्यतमा भुविस्पृक् <br>
&nbsp;&nbsp;&nbsp;&nbsp;&nbsp;पुरीं इमां वीरवरेण साकम् ।<br>
अर्हस्यलङ्‌कर्तुमदभ्रकर्मणा <br>
&nbsp;&nbsp;&nbsp;&nbsp;&nbsp;लोकं परं श्रीरिव यज्ञपुंसा ॥ २९ ॥<br>
यदेष मापाङ्‌गविखण्डितेन्द्रियं <br>
&nbsp;&nbsp;&nbsp;&nbsp;&nbsp;सव्रीडभावस्मितविभ्रमद्‍भ्रुवा ।<br>
त्वयोपसृष्टो भगवान् मनोभवः <br>
&nbsp;&nbsp;&nbsp;&nbsp;&nbsp;प्रबाधतेऽथानुगृहाण शोभने ॥ ३० ॥<br>
त्वदाननं सुभ्रु सुतारलोचनं <br>
&nbsp;&nbsp;&nbsp;&nbsp;&nbsp;व्यालम्बिनीलालकवृन्दसंवृतम् ।<br>
उन्नीय मे दर्शय वल्गुवाचकं <br>
&nbsp;&nbsp;&nbsp;&nbsp;&nbsp;यद्व्रीडया नाभिमुखं शुचिस्मिते ॥ ३१ ॥<br>
नारद उवाच - <br>
(अनुष्टुप्) <br>
इत्थं पुरञ्जनं नारी याचमानमधीरवत् ।<br>
अभ्यनन्दत तं वीरं हसन्ती वीर मोहिता ॥ ३२ ॥<br>
न विदाम वयं सम्यक् कर्तारं पुरुषर्षभ ।<br>
आत्मनश्च परस्यापि गोत्रं नाम च यत्कृतम् ॥ ३३ ॥<br>
इहाद्य सन्तमात्मानं विदाम न ततः परम् ।<br>
येनेयं निर्मिता वीर पुरी शरणमात्मनः ॥ ३४ ॥<br>
एते सखायः सख्यो मे नरा नार्यश्च मानद ।<br>
सुप्तायां मयि जागर्ति नागोऽयं पालयन् पुरीम् ॥ ३५ ॥<br>
दिष्ट्याऽऽगतोऽसि भद्रं ते ग्राम्यान् कामानभीप्ससे ।<br>
उद्वहिष्यामि तांस्तेऽहं स्वबन्धुभिः अरिन्दम ॥ ३६ ॥<br>
इमां त्वं अधितिष्ठस्व पुरीं नवमुखीं विभो ।<br>
मयोपनीतान् गृह्णानः कामभोगान् शतं समाः ॥ ३७ ॥<br>
कं नु त्वदन्यं रमये ह्यरतिज्ञमकोविदम् ।<br>
असम्परायाभिमुखं अश्वस्तनविदं पशुम् ॥ ३८ ॥<br>
धर्मो ह्यत्रार्थकामौ च प्रजानन्दोऽमृतं यशः ।<br>
लोका विशोका विरजा यान्न केवलिनो विदुः ॥ ३९ ॥<br>
पितृदेवर्षिमर्त्यानां भूतानां आत्मनश्च ह ।<br>
क्षेम्यं वदन्ति शरणं भवेऽस्मिन् यद्‍गृहाश्रमः ॥ ४० ॥ <br>
का नाम वीर विख्यातं वदान्यं प्रियदर्शनम् ।<br>
न वृणीत प्रियं प्राप्तं मादृशी त्वादृशं पतिम् ॥ ४१ ॥<br>
कस्या मनस्ते भुवि भोगिभोगयोः <br>
&nbsp;&nbsp;&nbsp;&nbsp;&nbsp;स्त्रिया न सज्जेद्‍भुजयोर्महाभुज ।<br>
योऽनाथवर्गाधिमलं घृणोद्धत <br>
&nbsp;&nbsp;&nbsp;&nbsp;&nbsp;स्मितावलोकेन चरत्यपोहितुम् ॥ ४२ ॥<br>
नारद उवाच - <br>
(अनुष्टुप्) <br>
इति तौ दम्पती तत्र समुद्य समयं मिथः ।<br>
तां प्रविश्य पुरीं राजन् मुमुदाते शतं समाः ॥ ४३ ॥<br>
उपगीयमानो ललितं तत्र तत्र च गायकैः ।<br>
क्रीडन् परिवृतः स्त्रीभिः ह्रदिनीं आविशत् शुचौ ॥ ४४ ॥<br>
सप्तोपरि कृता द्वारः पुरस्तस्यास्तु द्वे अधः ।<br>
पृथग् विषयगत्यर्थं तस्यां यः कश्चनेश्वरः ॥ ४५ ॥<br>
पञ्च द्वारस्तु पौरस्त्या दक्षिणैका तथोत्तरा ।<br>
पश्चिमे द्वे अमूषां ते नामानि नृप वर्णये ॥ ४६ ॥<br>
खद्योताऽऽविर्मुखी च प्राग् द्वारावेकत्र निर्मिते ।<br>
विभ्राजितं जनपदं याति ताभ्यां द्युमत्सखः ॥ ४७ ॥<br>
नलिनी नालिनी च प्राग् द्वारौ एकत्र निर्मिते ।<br>
अवधूतसखस्ताभ्यां विषयं याति सौरभम् ॥ ४८ ॥<br>
मुख्या नाम पुरस्ताद् द्वाः तयाऽऽपणबहूदनौ ।<br>
विषयौ याति पुरराड् रसज्ञविपणान्वितः ॥ ४९ ॥<br>
पितृहूर्नृप पुर्या द्वाः दक्षिणेन पुरञ्जनः ।<br>
राष्ट्रं दक्षिणपञ्चालं याति श्रुतधरान्वितः ॥ ५० ॥<br>
देवहूर्नाम पुर्या द्वा उत्तरेण पुरञ्जनः ।<br>
राष्ट्रं उत्तरपञ्चालं याति श्रुतधरान्वितः ॥ ५१ ॥<br>
आसुरी नाम पश्चाद् द्वाः तया याति पुरञ्जनः ।<br>
ग्रामकं नाम विषयं दुर्मदेन समन्वितः ॥ ५२ ॥<br>
निर्‌ऋतिर्नाम पश्चाद् द्वाः तया याति पुरञ्जनः ।<br>
वैशसं नाम विषयं लुब्धकेन समन्वितः ॥ ५३ ॥<br>
अन्धावमीषां पौराणां निर्वाक् पेशस्कृतावुभौ ।<br>
अक्षण्वतामधिपतिः ताभ्यां याति करोति च ॥ ५४ ॥<br>
स यर्ह्यन्तःपुरगतो विषूचीनसमन्वितः ।<br>
मोहं प्रसादं हर्षं वा याति जायात्मजोद्‍भवम् ॥ ५५ ॥<br>
एवं कर्मसु संसक्तः कामात्मा वञ्चितोऽबुधः ।<br>
महिषी यद् यद् ईहेत तत्तद् एवान्ववर्तत ॥ ५६ ॥<br>
क्वचित्पिबन्त्यां पिबति मदिरां मदविह्वलः ।<br>
अश्नन्त्यां क्वचिदश्नाति जक्षत्यां सह जक्षिति ॥ ५७ ॥<br>
क्वचिद्‍गायति गायन्त्यां रुदत्यां रुदति क्वचित् ।<br>
क्वचिद् हसन्त्यां हसति जल्पन्त्यामनु जल्पति ॥ ५८ ॥<br>
क्वचिद् धावति धावन्त्यां तिष्ठन्त्यामनु तिष्ठति ।<br>
अनु शेते शयानायां अन्वास्ते क्वचिदासतीम् ॥ ५९ ॥<br>
क्वचित् श्रृणोति श्रृण्वन्त्यां पश्यन्त्यामनु पश्यति ।<br>
क्वचित् जिघ्रति जिघ्रन्त्यां स्पृशन्त्यां स्पृशति क्वचित् । ॥ ६० ॥<br>
क्वचिच्च शोचतीं जायां अनु शोचति दीनवत् ।<br>
अनु हृष्यति हृष्यन्त्यां मुदितामनु मोदते । ॥ ६१ ॥<br>
विप्रलब्धो महिष्यैवं सर्वप्रकृतिवञ्चितः ।<br>
नेच्छन् अनुकरोत्यज्ञः क्लैब्यात् क्रीडामृगो यथा । ॥ ६२ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे पुरंजनोपाख्याने पञ्चविंशोऽध्यायः ॥ २५ ॥
