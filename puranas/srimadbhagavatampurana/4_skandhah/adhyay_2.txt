विदुर उवाच - <br>
(अनुष्टुप्) <br>
भवे शीलवतां श्रेष्ठे दक्षो दुहितृवत्सलः ।<br>
विद्वेषं अकरोत् कस्माद् अनादृत्यात्मजां सतीम् ॥ १ ॥<br>
कस्तं चराचरगुरुं निर्वैरं शान्तविग्रहम् ।<br>
आत्मारामं कथं द्वेष्टि जगतो दैवतं महत् ॥ २ ॥<br>
एतदाख्याहि मे ब्रह्मन् जामातुः श्वशुरस्य च ।<br>
विद्वेषस्तु यतः प्राणान् तत्यजे दुस्त्यजान्सती ॥ ३ ॥<br>
मैत्रेय उवाच - <br>
पुरा विश्वसृजां सत्रे समेताः परमर्षयः ।<br>
तथामरगणाः सर्वे सानुगा मुनयोऽग्नयः ॥ ४ ॥<br>
तत्र प्रविष्टमृषयो दृष्ट्वार्कमिव रोचिषा ।<br>
भ्राजमानं वितिमिरं कुर्वन्तं तन्महत्सदः ॥ ५ ॥<br>
उदतिष्ठन् सदस्यास्ते स्वधिष्ण्येभ्यः सहाग्नयः ।<br>
ऋते विरिञ्चं शर्वं च तद्‍भासाक्षिप्तचेतसः ॥ ६ ॥<br>
सदसस्पतिभिर्दक्षो भगवान् साधु सत्कृतः ।<br>
अजं लोकगुरुं नत्वा निषसाद तदाज्ञया ॥ ७ ॥<br>
प्राङ्‌निषण्णं मृडं दृष्ट्वा नामृष्यत् तद् अनादृतः ।<br>
उवाच वामं चक्षुर्भ्यां अभिवीक्ष्य दहन्निव ॥ ८ ॥<br>
श्रूयतां ब्रह्मर्षयो मे सहदेवाः सहाग्नयः ।<br>
साधूनां ब्रुवतो वृत्तं न अज्ञानात् न च मत्सरात् ॥ ९ ॥<br>
अयं तु लोकपालानां यशोघ्नो निरपत्रपः ।<br>
सद्‌भिः आचरितः पन्था येन स्तब्धेन दूषितः ॥ १० ॥<br>
एष मे शिष्यतां प्राप्तो यन्मे दुहितुरग्रहीत् ।<br>
पाणिं विप्राग्निमुखतः सावित्र्या इव साधुवत् ॥ ११ ॥<br>
गृहीत्वा मृगशावाक्ष्याः पाणिं मर्कटलोचनः ।<br>
प्रत्युत्थानाभिवादार्हे वाचाप्यकृत नोचितम् ॥ १२ ॥<br>
लुप्तक्रियायाशुचये मानिने भिन्नसेतवे ।<br>
अनिच्छन्नप्यदां बालां शूद्रायेवोशतीं गिरम् ॥ १३ ॥<br>
प्रेतावासेषु घोरेषु प्रेतैर्भूतगणैर्वृतः ।<br>
अटतु उन्मत्तवत् नग्नो व्युप्तकेशो हसन् रुदन् ॥ १४ ॥<br>
चिताभस्मकृतस्नानः प्रेतस्रङ्‌ अस्थिभूषणः ।<br>
शिवापदेशो ह्यशिवो मत्तो मत्तजनप्रियः । <br>
पतिः प्रमथनाथानां तमोमात्रात्मकात्मनाम् ॥ १५ ॥<br>
तस्मा उन्मादनाथाय नष्टशौचाय दुर्हृदे ।<br>
दत्ता बत मया साध्वी चोदिते परमेष्ठिना ॥ १६ ॥<br>
मैत्रेय उवाच - <br>
विनिन्द्यैवं स गिरिशं अप्रतीपमवस्थितम् ।<br>
दक्षोऽथाप उपस्पृश्य क्रुद्धः शप्तुं प्रचक्रमे ॥ १७ ॥<br>
अयं तु देवयजन इन्द्रोपेन्द्रादिभिर्भवः ।<br>
सह भागं न लभतां देवैर्देवगणाधमः ॥ १८ ॥<br>
निषिध्यमानः स सदस्यमुख्यैः <br>
&nbsp;&nbsp;&nbsp;&nbsp;&nbsp;दक्षो गिरित्राय विसृज्य शापम् ।<br>
तस्माद् विनिष्क्रम्य विवृद्धमन्युः <br>
&nbsp;&nbsp;&nbsp;&nbsp;&nbsp;जगाम कौरव्य निजं निकेतनम् ॥ १९ ॥<br>
विज्ञाय शापं गिरिशानुगाग्रणीः <br>
&nbsp;&nbsp;&nbsp;&nbsp;&nbsp;नन्दीश्वरो रोषकषायदूषितः ।<br>
दक्षाय शापं विससर्ज दारुणं <br>
&nbsp;&nbsp;&nbsp;&nbsp;&nbsp;ये चान्वमोदन् तदवाच्यतां द्विजाः ॥ २० ॥<br>
(अनुष्टुप्) <br>
य एतन्मर्त्यमुद्दिश्य भगवत्यप्रतिद्रुहि ।<br>
द्रुह्यत्यज्ञः पृथग्दृष्टिः तत्त्वतो विमुखो भवेत् ॥ २१ ॥<br>
गृहेषु कूटधर्मेषु सक्तो ग्राम्यसुखेच्छया ।<br>
कर्मतन्त्रं वितनुते वेदवादविपन्नधीः ॥ २२ ॥<br>
बुद्ध्या पराभिध्यायिन्या विस्मृतात्मगतिः पशुः ।<br>
स्त्रीकामः सोऽस्त्वतितरां दक्षो बस्तमुखोऽचिरात् ॥ २३ ॥<br>
विद्याबुद्धिः अविद्यायां कर्ममय्यामसौ जडः ।<br>
संसरन्त्विह ये चामुं अनु शर्वावमानिनम् ॥ २४ ॥<br>
गिरः श्रुतायाः पुष्पिण्या मधुगन्धेन भूरिणा ।<br>
मथ्ना चोन्मथितात्मानः सम्मुह्यन्तु हरद्विषः ॥ २५ ॥<br>
सर्वभक्षा द्विजा वृत्त्यै धृतविद्यातपोव्रताः ।<br>
वित्तदेहेन्द्रियारामा याचका विचरन्त्विह ॥ २ ॥ ६ ॥<br>
तस्यैवं वदतः शापं श्रुत्वा द्विजकुलाय वै ।<br>
भृगुः प्रत्यसृजच्छापं ब्रह्मदण्डं दुरत्ययम् ॥ २७ ॥<br>
भवव्रतधरा ये च ये च तान् समनुव्रताः ।<br>
पाषण्डिनस्ते भवन्तु सच्छास्त्रपरिपन्थिनः ॥ २८ ॥<br>
नष्टशौचा मूढधियो जटाभस्मास्थिधारिणः ।<br>
विशन्तु शिवदीक्षायां यत्र दैवं सुरासवम् ॥ २९ ॥<br>
ब्रह्म च ब्राह्मणांश्चैव यद्यूयं परिनिन्दथ ।<br>
सेतुं विधारणं पुंसां अतः पाषण्डमाश्रिताः ॥ ३० ॥<br>
एष एव हि लोकानां शिवः पन्थाः सनातनः ।<br>
यं पूर्वे चानुसन्तस्थुः यत्प्रमाणं जनार्दनः ॥ ३१ ॥<br>
तद्‍ब्रह्म परमं शुद्धं सतां वर्त्म सनातनम् ।<br>
विगर्ह्य यात पाषण्डं दैवं वो यत्र भूतराट् ॥ ३२ ॥<br>
मैत्रेय उवाच - <br>
तस्यैवं वदतः शापं भृगोः स भगवान्भवः ।<br>
निश्चक्राम ततः किञ्चित् विमना इव सानुगः ॥ ३३ ॥<br>
तेऽपि विश्वसृजः सत्रं सहस्रपरिवत्सरान् ।<br>
संविधाय महेष्वास यत्रेज्य ऋषभो हरिः ॥ ३४ ॥<br>
आप्लुत्यावभृथं यत्र गङ्‌गा यमुनयान्विता ।<br>
विरजेनात्मना सर्वे स्वं स्वं धाम ययुस्ततः ॥ ३५ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे दक्षशापो नाम द्वितीयोऽध्यायः ॥ २ ॥ <br>
