मैत्रेय उवाच - <br>
(अनुष्टुप्) <br>
सनकाद्या नारदश्च ऋभुर्हंसोऽरुणिर्यतिः ।<br>
नैते गृहान् ब्रह्मसुता ह्यावसन् ऊर्ध्वरेतसः ॥ १ ॥<br>
मृषाधर्मस्य भार्यासीद् दम्भं मायां च शत्रुहन् ।<br>
असूत मिथुनं तत्तु निर्‌ऋतिर्जगृहेऽप्रजः ॥ २ ॥<br>
तयोः समभवल्लोभो निकृतिश्च महामते ।<br>
ताभ्यां क्रोधश्च हिंसा च यद्दुरुक्तिः स्वसा कलिः ॥ ३ ॥<br>
दुरुक्तौ कलिराधत्त भयं मृत्युं च सत्तम ।<br>
तयोश्च मिथुनं जज्ञे यातना निरयस्तथा ॥ ४ ॥<br>
सङ्‌ग्रहेण मयाऽऽख्यातः प्रतिसर्गस्तवानघ ।<br>
त्रिः श्रुत्वैतत्पुमान् पुण्यं विधुनोत्यात्मनो मलम् ॥ ५ ॥<br>
अथातः कीर्तये वंशं पुण्यकीर्तेः कुरूद्वह ।<br>
स्वायम्भुवस्यापि मनोः हरेरंशांशजन्मनः ॥ ६ ॥<br>
प्रियव्रतोत्तानपादौ शतरूपापतेः सुतौ ।<br>
वासुदेवस्य कलया रक्षायां जगतः स्थितौ ॥ ७ ॥<br>
जाये उत्तानपादस्य सुनीतिः सुरुचिस्तयोः ।<br>
सुरुचिः प्रेयसी पत्युः नेतरा यत्सुतो ध्रुवः ॥ ८ ॥<br>
एकदा सुरुचेः पुत्रं अङ्‌कमारोप्य लालयन् ।<br>
उत्तमं नारुरुक्षन्तं ध्रुवं राजाभ्यनन्दत ॥ ९ ॥<br>
तथा चिकीर्षमाणं तं सपत्‍न्यास्तनयं ध्रुवम् ।<br>
सुरुचिः शृण्वतो राज्ञः सेर्ष्यमाहातिगर्विता ॥ १० ॥<br>
न वत्स नृपतेर्धिष्ण्यं भवान् आरोढुमर्हति ।<br>
न गृहीतो मया यत्त्वं कुक्षौ अपि नृपात्मजः ॥ ११ ॥<br>
बालोऽसि बत नात्मानं अन्यस्त्रीगर्भसम्भृतम् ।<br>
नूनं वेद भवान् यस्य दुर्लभेऽर्थे मनोरथः ॥ १२ ॥<br>
तपसाऽऽराध्य पुरुषं तस्यैवानुग्रहेण मे ।<br>
गर्भे त्वं साधयात्मानं यदीच्छसि नृपासनम् ॥ १३ ॥<br>
मैत्रेय उवाच - <br>
मातुः सपत्‍न्याः स दुरुक्तिविद्धः <br>
&nbsp;&nbsp;&nbsp;&nbsp;&nbsp;श्वसन् रुषा दण्डहतो यथाहिः ।<br>
हित्वा मिषन्तं पितरं सन्नवाचं <br>
&nbsp;&nbsp;&nbsp;&nbsp;&nbsp;जगाम मातुः प्ररुदन् सकाशम् ॥ १४ ॥<br>
तं निःश्वसन्तं स्फुरिताधरोष्ठं <br>
&nbsp;&nbsp;&nbsp;&nbsp;&nbsp;सुनीतिरुत्सङ्‌ग उदूह्य बालम् ।<br>
निशम्य तत्पौरमुखान्नितान्तं <br>
&nbsp;&nbsp;&nbsp;&nbsp;&nbsp;सा विव्यथे यद्‍गदितं सपत्‍न्या ॥ १५ ॥<br>
सोत्सृज्य धैर्यं विललाप शोक <br>
&nbsp;&nbsp;&nbsp;&nbsp;&nbsp;दावाग्निना दावलतेव बाला ।<br>
वाक्यं सपत्‍न्याः स्मरती सरोज <br>
&nbsp;&nbsp;&nbsp;&nbsp;&nbsp;श्रिया दृशा बाष्पकलामुवाह ॥ १६ ॥<br>
दीर्घं श्वसन्ती वृजिनस्य पारं <br>
&nbsp;&nbsp;&nbsp;&nbsp;&nbsp;अपश्यती बालकमाह बाला ।<br>
मामङ्‌गलं तात परेषु मंस्था <br>
&nbsp;&nbsp;&nbsp;&nbsp;&nbsp;भुङ्‌क्ते जनो यत्परदुःखदस्तत् ॥ १७ ॥<br>
सत्यं सुरुच्याभिहितं भवान्मे <br>
&nbsp;&nbsp;&nbsp;&nbsp;&nbsp;यद् दुर्भगाया उदरे गृहीतः ।<br>
स्तन्येन वृद्धश्च विलज्जते यां <br>
&nbsp;&nbsp;&nbsp;&nbsp;&nbsp;भार्येति वा वोढुमिडस्पतिर्माम् ॥ १८ ॥<br>
आतिष्ठ तत्तात विमत्सरस्त्वं <br>
&nbsp;&nbsp;&nbsp;&nbsp;&nbsp;उक्तं समात्रापि यदव्यलीकम् ।<br>
आराधयाधोक्षजपादपद्मं <br>
&nbsp;&nbsp;&nbsp;&nbsp;&nbsp;यदीच्छसेऽध्यासनमुत्तमो यथा ॥ १९ ॥<br>
यस्याङ्‌घ्रिपद्मं परिचर्य विश्व <br>
&nbsp;&nbsp;&nbsp;&nbsp;&nbsp;विभावनायात्तगुणाभिपत्तेः ।<br>
अजोऽध्यतिष्ठत्खलु पारमेष्ठ्यं <br>
&nbsp;&nbsp;&nbsp;&nbsp;&nbsp;पदं जितात्मश्वसनाभिवन्द्यम् ॥ २० ॥<br>
तथा मनुर्वो भगवान्पितामहो <br>
&nbsp;&nbsp;&nbsp;&nbsp;&nbsp;यमेकमत्या पुरुदक्षिणैर्मखैः ।<br>
इष्ट्वाभिपेदे दुरवापमन्यतो <br>
&nbsp;&nbsp;&nbsp;&nbsp;&nbsp;भौमं सुखं दिव्यमथापवर्ग्यम् ॥ २१ ॥<br>
तमेव वत्साश्रय भृत्यवत्सलं <br>
&nbsp;&nbsp;&nbsp;&nbsp;&nbsp;मुमुक्षुभिर्मृग्यपदाब्जपद्धतिम् ।<br>
अनन्यभावे निजधर्मभाविते <br>
&nbsp;&nbsp;&nbsp;&nbsp;&nbsp;मनस्यवस्थाप्य भजस्व पूरुषम् ॥ २२ ॥<br>
नान्यं ततः पद्मपलाशलोचनाद् <br>
&nbsp;&nbsp;&nbsp;&nbsp;&nbsp;दुःखच्छिदं ते मृगयामि कञ्चन ।<br>
यो मृग्यते हस्तगृहीतपद्मया <br>
&nbsp;&nbsp;&nbsp;&nbsp;&nbsp;श्रियेतरैरङ्‌ग विमृग्यमाणया ॥ २३ ॥<br>
मैत्रेय उवाच - <br>
(अनुष्टुप्) <br>
एवं सञ्जल्पितं मातुः आकर्ण्यार्थागमं वचः ।<br>
सन्नियम्यात्मनाऽऽत्मानं निश्चक्राम पितुः पुरात् ॥ २४ ॥<br>
नारदस्तदुपाकर्ण्य ज्ञात्वा तस्य चिकीर्षितम् ।<br>
स्पृष्ट्वा मूर्धन्यघघ्नेन पाणिना प्राह विस्मितः ॥ २५ ॥<br>
अहो तेजः क्षत्रियाणां मानभङ्‌गममृष्यताम् ।<br>
बालोऽप्ययं हृदा धत्ते यत्समातुरसद्वचः ॥ २६ ॥<br>
नारद उवाच - <br>
नाधुनाप्यवमानं ते सम्मानं वापि पुत्रक ।<br>
लक्षयामः कुमारस्य सक्तस्य क्रीडनादिषु ॥ २७ ॥<br>
विकल्पे विद्यमानेऽपि न ह्यसन्तोषहेतवः ।<br>
पुंसो मोहमृते भिन्ना यल्लोके निजकर्मभिः ॥ २८ ॥<br>
परितुष्येत् ततस्तात तावन्मात्रेण पूरुषः ।<br>
दैवोपसादितं यावद् वीक्ष्येश्वरगतिं बुधः ॥ २९ ॥<br>
अथ मात्रोपदिष्टेन योगेनावरुरुत्ससि ।<br>
यत्प्रसादं स वै पुंसां दुराराध्यो मतो मम ॥ ३० ॥<br>
मुनयः पदवीं यस्य निःसङ्‌गेनोरुजन्मभिः ।<br>
न विदुर्मृगयन्तोऽपि तीव्रयोगसमाधिना ॥ ३१ ॥<br>
अतो निवर्ततामेष निर्बन्धस्तव निष्फलः ।<br>
यतिष्यति भवान् काले श्रेयसां समुपस्थिते ॥ ३२ ॥<br>
यस्य यद् दैवविहितं स तेन सुखदुःखयोः ।<br>
आत्मानं तोषयन् देही तमसः पारमृच्छति ॥ ३३ ॥<br>
गुणाधिकान्मुदं लिप्सेद् अनुक्रोशं गुणाधमात् ।<br>
मैत्रीं समानादन्विच्छेत् न तापैरभिभूयते ॥ ३४ ॥<br>
ध्रुव उवाच - <br>
सोऽयं शमो भगवता सुखदुःखहतात्मनाम् ।<br>
दर्शितः कृपया पुंसां दुर्दर्शोऽस्मद्विधैस्तु यः ॥ ३५ ॥<br>
अथापि मेऽविनीतस्य क्षात्त्रं घोरमुपेयुषः ।<br>
सुरुच्या दुर्वचोबाणैः न भिन्ने श्रयते हृदि ॥ ३६ ॥<br>
पदं त्रिभुवनोत्कृष्टं जिगीषोः साधु वर्त्म मे ।<br>
ब्रूहि अस्मत् पितृभिर्ब्रह्मन् अन्यैरप्यनधिष्ठितम् ॥ ३७ ॥<br>
नूनं भवान् भगवतो योऽङ्‌गजः परमेष्ठिनः ।<br>
वितुदन्नटते वीणां हिताय जगतोऽर्कवत् ॥ ३८ ॥<br>
मैत्रेय उवाच - <br>
इत्युदाहृतमाकर्ण्य भगवान् नारदस्तदा ।<br>
प्रीतः प्रत्याह तं बालं सद्वाक्यं अनुकम्पया ॥ ३९ ॥<br>
नारद उवाच - <br>
जनन्याभिहितः पन्थाः स वै निःश्रेयसस्य ते ।<br>
भगवान् वासुदेवस्तं भज तं प्रवणात्मना ॥ ४० ॥<br>
धर्मार्थकाममोक्षाख्यं य इच्छेत् श्रेय आत्मनः ।<br>
एकं ह्येव हरेस्तत्र कारणं पादसेवनम् ॥ ४१ ॥<br>
तत्तात गच्छ भद्रं ते यमुनायास्तटं शुचि ।<br>
पुण्यं मधुवनं यत्र सान्निध्यं नित्यदा हरेः ॥ ४२ ॥<br>
स्नात्वानुसवनं तस्मिन् कालिन्द्याः सलिले शिवे ।<br>
कृत्वोचितानि निवसन् आत्मनः कल्पितासनः ॥ ४३ ॥<br>
प्राणायामेन त्रिवृता प्राणेन्द्रियमनोमलम् ।<br>
शनैर्व्युदस्याभिध्यायेन् मनसा गुरुणा गुरुम् ॥ ४४ ॥<br>
प्रसादाभिमुखं शश्वत् प्रसन्नवदनेक्षणम् ।<br>
सुनासं सुभ्रुवं चारु कपोलं सुरसुन्दरम् ॥ ४५ ॥<br>
तरुणं रमणीयाङ्‌गं अरुणोष्ठेक्षणाधरम् ।<br>
प्रणताश्रयणं नृम्णं शरण्यं करुणार्णवम् ॥ ४६ ॥<br>
श्रीवत्साङ्‌कं घनश्यामं पुरुषं वनमालिनम् ।<br>
शङ्‌खचक्रगदापद्मैः अभिव्यक्तचतुर्भुजम् ॥ ४७ ॥<br>
किरीटिनं कुण्डलिनं केयूरवलयान्वितम् ।<br>
कौस्तुभाभरणग्रीवं पीतकौशेयवाससम् ॥ ४८ ॥<br>
काञ्चीकलापपर्यस्तं लसत्काञ्चन नूपुरम् ।<br>
दर्शनीयतमं शान्तं मनोनयनवर्धनम् ॥ ४९ ॥<br>
पद्‍भ्यां नखमणिश्रेण्या विलसद्‍भ्यां समर्चताम् ।<br>
हृत्पद्मकर्णिकाधिष्ण्यं आक्रम्यात् मन्यवस्थितम् ॥ ५० ॥<br>
स्मयमानं अभिध्यायेत् सानुरागावलोकनम् ।<br>
नियतेनैकभूतेन मनसा वरदर्षभम् ॥ ५१ ॥<br>
एवं भगवतो रूपं सुभद्रं ध्यायतो मनः ।<br>
निर्वृत्या परया तूर्णं सम्पन्नं न निवर्तते ॥ ५२ ॥<br>
जपश्च परमो गुह्यः श्रूयतां मे नृपात्मज ।<br>
यं सप्तरात्रं प्रपठन् पुमान् पश्यति खेचरान् ॥ ५३ ॥<br>
ॐ नमो भगवते वासुदेवाय ।<br>
मन्त्रेणानेन देवस्य कुर्याद् द्रव्यमयीं बुधः ।<br>
सपर्यां विविधैर्द्रव्यैः देशकालविभागवित् ॥ ५४ ॥<br>
सलिलैः शुचिभिर्माल्यैः वन्यैर्मूलफलादिभिः ।<br>
शस्ताङ्‌कुरांशुकैश्चार्चेत् तुलस्या प्रियया प्रभुम् ॥ ५५ ॥<br>
लब्ध्वा द्रव्यमयीमर्चां क्षित्यम्ब्वादिषु वार्चयेत् ।<br>
आभृतात्मा मुनिः शान्तो यतवाङ्‌मितवन्यभुक् ॥ ५६ ॥<br>
स्वेच्छावतारचरितैः अचिन्त्यनिजमायया ।<br>
करिष्यति उत्तमश्लोकः तद् ध्यायेद् हृदयङ्‌गमम् ॥ ५७ ॥<br>
परिचर्या भगवतो यावत्यः पूर्वसेविताः ।<br>
ता मंत्रहृदयेनैव प्रयुञ्ज्यान् मंत्रमूर्तये ॥ ५८ ॥<br>
एवं कायेन मनसा वचसा च मनोगतम् ।<br>
परिचर्यमाणो भगवान् भक्तिमत्परिचर्यया ॥ ५९ ॥<br>
पुंसां अमायिनां सम्यक् भजतां भाववर्धनः ।<br>
श्रेयो दिशत्यभिमतं यद्धर्मादिषु देहिनाम् । ॥ ६० ॥<br>
विरक्तश्चेन्द्रियरतौ भक्तियोगेन भूयसा ।<br>
तं निरन्तरभावेन भजेताद्धा विमुक्तये । ॥ ६१ ॥<br>
इत्युक्तस्तं परिक्रम्य प्रणम्य च नृपार्भकः ।<br>
ययौ मधुवनं पुण्यं हरेश्चरणचर्चितम् । ॥ ६२ ॥<br>
तपोवनं गते तस्मिन् प्रविष्टोऽन्तःपुरं मुनिः ।<br>
अर्हितार्हणको राज्ञा सुखासीन उवाच तम् । ॥ ६३ ॥<br>
नारद उवाच - <br>
राजन् किं ध्यायसे दीर्घं मुखेन परिशुष्यता ।<br>
किं वा न रिष्यते कामो धर्मो वार्थेन संयुतः । ॥ ६४ ॥<br>
राजोवाच - <br>
सुतो मे बालको ब्रह्मन् स्त्रैणेना-करुणात्मना ।<br>
निर्वासितः पञ्चवर्षः सह मात्रा महान्कविः । ॥ ६५ ॥<br>
अप्यनाथं वने ब्रह्मन् मा स्मादन्त्यर्भकं वृकाः ।<br>
श्रान्तं शयानं क्षुधितं परिम्लानमुखाम्बुजम् ॥ ६६ ॥<br>
अहो मे बत दौरात्म्यं स्त्रीजितस्योपधारय ।<br>
योऽङ्‌कं प्रेम्णाऽऽरुरुक्षन्तं नाभ्यनन्दमसत्तमः । ॥ ६७ ॥<br>
नारद उवाच - <br>
मा मा शुचः स्वतनयं देवगुप्तं विशाम्पते ।<br>
तत्प्रभावं अविज्ञाय प्रावृङ्‌क्ते यद्यशो जगत् । ॥ ६८ ॥<br>
सुदुष्करं कर्म कृत्वा लोकपालैरपि प्रभुः ।<br>
ऐष्यत्यचिरतो राजन् यशो विपुलयंस्तव । ॥ ६९ ॥<br>
मैत्रेय उवाच - <br>
इति देवर्षिणा प्रोक्तं विश्रुत्य जगतीपतिः ।<br>
राजलक्ष्मीमनादृत्य पुत्रं एवान्वचिन्तयत् ॥ ७० ॥<br>
तत्राभिषिक्तः प्रयतः तां उपोष्य विभावरीम् ।<br>
समाहितः पर्यचर दृष्यादेशेन पूरुषम् ॥ ७१ ॥<br>
त्रिरात्रान्ते त्रिरात्रान्ते कपित्थबदराशनः ।<br>
आत्मवृत्त्यनुसारेण मासं निन्येऽर्चयन् हरिम् ॥ ७२ ॥<br>
द्वितीयं च तथा मासं षष्ठे षष्ठेऽर्भको दिने ।<br>
तृणपर्णादिभिः शीर्णैः कृतान्नोऽभ्यर्चयन् विभुम् ॥ ७३ ॥<br>
तृतीयं चानयन् मासं नवमे नवमेऽहनि ।<br>
अब्भक्ष उत्तमश्लोकं उपाधावत्समाधिना ॥ ७४ ॥<br>
चतुर्थमपि वै मासं द्वादशे द्वादशेऽहनि ।<br>
वायुभक्षो जितश्वासो ध्यायन् देवमधारयत् ॥ ७५ ॥<br>
पञ्चमे मास्यनुप्राप्ते जितश्वासो नृपात्मजः ।<br>
ध्यायन् ब्रह्म पदैकेन तस्थौ स्थाणुरिवाचलः ॥ ७६ ॥<br>
सर्वतो मन आकृष्य हृदि भूतेन्द्रियाशयम् ।<br>
ध्यायन् भगवतो रूपं नाद्राक्षीत् किंचनापरम् ॥ ७७ ॥<br>
आधारं महदादीनां प्रधानपुरुषेश्वरम् ।<br>
ब्रह्म धारयमाणस्य त्रयो लोकाश्चकम्पिरे ॥ ७८ ॥<br>
यदैकपादेन स पार्थिवार्भकः <br>
&nbsp;&nbsp;&nbsp;&nbsp;&nbsp;तस्थौ तदङ्‌गुष्ठनिपीडिता मही ।<br>
ननाम तत्रार्धमिभेन्द्रधिष्ठिता <br>
&nbsp;&nbsp;&nbsp;&nbsp;&nbsp;तरीव सव्येतरतः पदे पदे ॥ ७९ ॥<br>
तस्मिन् अभिध्यायति विश्वमात्मनो <br>
&nbsp;&nbsp;&nbsp;&nbsp;&nbsp;द्वारं निरुध्यासुमनन्यया धिया ।<br>
लोका निरुच्छ्वासनिपीडिता भृशं <br>
&nbsp;&nbsp;&nbsp;&nbsp;&nbsp;सलोकपालाः शरणं ययुर्हरिम् ॥ ८० ॥<br>
देवा ऊचुः - <br>
नैवं विदामो भगवन् प्राणरोधं <br>
&nbsp;&nbsp;&nbsp;&nbsp;&nbsp;चराचरस्याखिलसत्त्वधाम्नः ।<br>
विधेहि तन्नो वृजिनाद्विमोक्षं <br>
&nbsp;&nbsp;&nbsp;&nbsp;&nbsp;प्राप्ता वयं त्वां शरणं शरण्यम् ॥ ८१ ॥<br>
श्रीभगवानुवाच - <br>
मा भैष्ट बालं तपसो दुरत्ययान् <br>
&nbsp;&nbsp;&nbsp;&nbsp;&nbsp;निवर्तयिष्ये प्रतियात स्वधाम ।<br>
यतो हि वः प्राणनिरोध आसीत् <br>
&nbsp;&nbsp;&nbsp;&nbsp;&nbsp;औत्तानपादिर्मयि सङ्‌गतात्मा ॥ ८२ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे ध्रुवचरिते अष्टमोऽध्यायः ॥ ८ ॥
