मैत्रेय उवाच - <br>
(अनुष्टुप्) <br>
अथादीक्षत राजा तु हयमेधशतेन सः ।<br>
ब्रह्मावर्ते मनोः क्षेत्रे यत्र प्राची सरस्वती ॥ १ ॥<br>
तदभिप्रेत्य भगवान् कर्मातिशयमात्मनः ।<br>
शतक्रतुर्न ममृषे पृथोर्यज्ञमहोत्सवम् ॥ २ ॥<br>
यत्र यज्ञपतिः साक्षाद् भगवान् हरिरीश्वरः ।<br>
अन्वभूयत सर्वात्मा सर्वलोकगुरुः प्रभुः ॥ ३ ॥<br>
अन्वितो ब्रह्मशर्वाभ्यां लोकपालैः सहानुगैः ।<br>
उपगीयमानो गन्धर्वैः मुनिभिश्चाप्सरोगणैः ॥ ४ ॥<br>
सिद्धा विद्याधरा दैत्या दानवा गुह्यकादयः ।<br>
सुनन्दनन्दप्रमुखाः पार्षदप्रवरा हरेः ॥ ५ ॥<br>
कपिलो नारदो दत्तो योगेशाः सनकादयः ।<br>
तमन्वीयुर्भागवता ये च तत्सेवनोत्सुकाः ॥ ६ ॥<br>
यत्र धर्मदुघा भूमिः सर्वकामदुघा सती ।<br>
दोग्धि स्माभीप्सितान् अर्थान् यजमानस्य भारत ॥ ७ ॥<br>
ऊहुः सर्वरसान्नद्यः क्षीरदध्यन्नगोरसान् ।<br>
तरवो भूरिवर्ष्माणः प्रासूयन्त मधुच्युतः ॥ ८ ॥<br>
सिन्धवो रत्‍ननिकरान् गिरयोऽन्नं चतुर्विधम् ।<br>
उपायनं उपाजह्रुः सर्वे लोकाः सपालकाः ॥ ९ ॥<br>
इति चाधोक्षजेशस्य पृथोस्तु परमोदयम् ।<br>
असूयन् भगवान् इन्द्रः प्रतिघातमचीकरत् ॥ १० ॥<br>
चरमेणाश्वमेधेन यजमाने यजुष्पतिम् ।<br>
वैन्ये यज्ञपशुं स्पर्धन् अपोवाह तिरोहितः ॥ ११ ॥<br>
तं अत्रिर्भगवानैक्षत् त्वरमाणं विहायसा ।<br>
आमुक्तमिव पाखण्डं योऽधर्मे धर्मविभ्रमः ॥ १२ ॥<br>
अत्रिणा चोदितो हन्तुं पृथुपुत्रो महारथः ।<br>
अन्वधावत सङ्‌क्रुद्धः तिष्ठ तिष्ठेति चाब्रवीत् ॥ १३ ॥<br>
तं तादृशाकृतिं वीक्ष्य मेने धर्मं शरीरिणम् ।<br>
जटिलं भस्मनाच्छन्नं तस्मै बाणं न मुञ्चति ॥ १४ ॥<br>
वधान्निवृत्तं तं भूयो हन्तवेऽत्रिरचोदयत् ।<br>
जहि यज्ञहनं तात महेन्द्रं विबुधाधमम् ॥ १५ ॥<br>
एवं वैन्यसुतः प्रोक्तः त्वरमाणं विहायसा ।<br>
अन्वद्रवद् अभिक्रुद्धो रावणं गृध्रराडिव ॥ १६ ॥<br>
सोऽश्वं रूपं च तद्धित्वा तस्मा अन्तर्हितः स्वराट् ।<br>
वीरः स्वपशुमादाय पितुर्यज्ञं उपेयिवान् ॥ १७ ॥<br>
तत्तस्य चाद्‍भुतं कर्म विचक्ष्य परमर्षयः ।<br>
नामधेयं ददुस्तस्मै विजिताश्व इति प्रभो ॥ १८ ॥<br>
उपसृज्य तमस्तीव्रं जहाराश्वं पुनर्हरिः ।<br>
चषालयूपतश्छन्नो हिरण्यरशनं विभुः ॥ १९ ॥<br>
अत्रिः सन्दर्शयामास त्वरमाणं विहायसा ।<br>
कपालखट्वाङ्‌गधरं वीरो नैनमबाधत ॥ २० ॥<br>
अत्रिणा चोदितस्तस्मै सन्दधे विशिखं रुषा ।<br>
सोऽश्वं रूपं च तद्धित्वा तस्थावन्तर्हितः स्वराट् ॥ २१ ॥<br>
वीरश्चाश्वमुपादाय पितृयज्ञमथाव्रजत् ।<br>
तदवद्यं हरे रूपं जगृहुर्ज्ञानदुर्बलाः ॥ २२ ॥<br>
यानि रूपाणि जगृहे इन्द्रो हयजिहीर्षया ।<br>
तानि पापस्य खण्डानि लिङ्‌गं खण्डमिहोच्यते ॥ २३ ॥<br>
एवमिन्द्रे हरत्यश्वं वैन्ययज्ञजिघांसया ।<br>
तद्‍गृहीतविसृष्टेषु पाखण्डेषु मतिर्नृणाम् ॥ २४ ॥<br>
धर्म इत्युपधर्मेषु नग्नरक्तपटादिषु ।<br>
प्रायेण सज्जते भ्रान्त्या पेशलेषु च वाग्मिषु ॥ २५ ॥<br>
तदभिज्ञाय भगवान् पृथुः पृथुपराक्रमः ।<br>
इन्द्राय कुपितो बाणं आदत्तोद्यतकार्मुकः ॥ २६ ॥<br>
तमृत्विजः शक्रवधाभिसन्धितं <br>
&nbsp;&nbsp;&nbsp;&nbsp;&nbsp;विचक्ष्य दुष्प्रेक्ष्यमसह्यरंहसम् ।<br>
निवारयामासुरहो महामते <br>
&nbsp;&nbsp;&nbsp;&nbsp;&nbsp;न युज्यतेऽत्रान्यवधः प्रचोदितात् ॥ २७ ॥<br>
वयं मरुत्वन्तमिहार्थनाशनं <br>
&nbsp;&nbsp;&nbsp;&nbsp;&nbsp;ह्वयामहे त्वच्छ्रवसा हतत्विषम् ।<br>
अयातयामोपहवैरनन्तरं <br>
&nbsp;&nbsp;&nbsp;&nbsp;&nbsp;प्रसह्य राजन् जुहवाम तेऽहितम् ॥ २८ ॥<br>
(अनुष्टुप्) <br>
इत्यामन्त्र्य क्रतुपतिं विदुरास्यर्त्विजो रुषा ।<br>
स्रुग्घस्तान् जुह्वतोऽभ्येत्य स्वयम्भूः प्रत्यषेधत ॥ २९ ॥<br>
न वध्यो भवतां इन्द्रो यद्यज्ञो भगवत्तनुः ।<br>
यं जिघांसथ यज्ञेन यस्येष्टास्तनवः सुराः ॥ ३० ॥<br>
तदिदं पश्यत महद् धर्मव्यतिकरं द्विजाः ।<br>
इन्द्रेणानुष्ठितं राज्ञः कर्मैतद्विजिघांसता ॥ ३१ ॥<br>
पृथुकीर्तेः पृथोर्भूयात् तर्ह्येकोनशतक्रतुः ।<br>
अलं ते क्रतुभिः स्विष्टैः यद्‍भवान् मोक्षधर्मवित् ॥ ३२ ॥<br>
नैवात्मने महेन्द्राय रोषमाहर्तुमर्हसि ।<br>
उभावपि हि भद्रं ते उत्तमश्लोकविग्रहौ ॥ ३३ ॥<br>
मास्मिन्महाराज कृथाः स्म चिन्तां <br>
&nbsp;&nbsp;&nbsp;&nbsp;&nbsp;निशामयास्मद्वच आदृतात्मा ।<br>
यद्ध्यायतो दैवहतं नु कर्तुं <br>
&nbsp;&nbsp;&nbsp;&nbsp;&nbsp;मनोऽतिरुष्टं विशते तमोऽन्धम् ॥ ३४ ॥<br>
(अनुष्टुप्) <br>
क्रतुर्विरमतामेष देवेषु दुरवग्रहः ।<br>
धर्मव्यतिकरो यत्र पाखण्डैः इन्द्रनिर्मितैः ॥ ३५ ॥<br>
एभिरिन्द्रोपसंसृष्टैः पाखण्डैर्हारिभिर्जनम् ।<br>
ह्रियमाणं विचक्ष्वैनं यस्ते यज्ञध्रुगश्वमुट् ॥ ३६ ॥<br>
भवान्परित्रातुमिहावतीर्णो <br>
&nbsp;&nbsp;&nbsp;&nbsp;&nbsp;धर्मं जनानां समयानुरूपम् ।<br>
वेनापचारादवलुप्तमद्य <br>
&nbsp;&nbsp;&nbsp;&nbsp;&nbsp;तद्देहतो विष्णुकलासि वैन्य ॥ ३७ ॥<br>
स त्वं विमृश्यास्य भवं प्रजापते <br>
&nbsp;&nbsp;&nbsp;&nbsp;&nbsp;सङ्‌कल्पनं विश्वसृजां पिपीपृहि ।<br>
ऐन्द्रीं च मायामुपधर्ममातरं <br>
&nbsp;&nbsp;&nbsp;&nbsp;&nbsp;प्रचण्डपाखण्डपथं प्रभो जहि ॥ ३८ ॥<br>
मैत्रेय उवाच - <br>
इत्थं स लोकगुरुणा समादिष्टो विशाम्पतिः ।<br>
तथा च कृत्वा वात्सल्यं मघोनापि च सन्दधे ॥ ३९ ॥<br>
कृतावभृथस्नानाय पृथवे भूरिकर्मणे ।<br>
वरान्ददुस्ते वरदा ये तद्‍बर्हिषि तर्पिताः ॥ ४० ॥<br>
विप्राः सत्याशिषस्तुष्टाः श्रद्धया लब्धदक्षिणाः ।<br>
आशिषो युयुजुः क्षत्तः आदिराजाय सत्कृताः ॥ ४१ ॥<br>
त्वयाऽऽहूता महाबाहो सर्व एव समागताः ।<br>
पूजिता दानमानाभ्यां पितृदेवर्षिमानवाः ॥ ४२ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे एकोनविंशोऽध्यायः ॥ १९ ॥<br>
