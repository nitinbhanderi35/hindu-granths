<br>
मैत्रेय उवाच - <br>
ते एवमुत्सन्नभया उरुक्रमे <br>
&nbsp;&nbsp;&nbsp;&nbsp;&nbsp;कृतावनामाः प्रययुस्त्रिविष्टपम् ।<br>
सहस्रशीर्षापि ततो गरुत्मता <br>
&nbsp;&nbsp;&nbsp;&nbsp;&nbsp;मधोर्वनं भृत्यदिदृक्षया गतः ॥ १ ॥<br>
स वै धिया योगविपाकतीव्रया <br>
&nbsp;&nbsp;&nbsp;&nbsp;&nbsp;हृत्पद्मकोशे स्फुरितं तडित्प्रभम् ।<br>
तिरोहितं सहसैवोपलक्ष्य <br>
&nbsp;&nbsp;&nbsp;&nbsp;&nbsp;बहिःस्थितं तदवस्थं ददर्श ॥ २ ॥<br>
तद्दर्शनेनागतसाध्वसः क्षितौ <br>
&nbsp;&nbsp;&nbsp;&nbsp;&nbsp;अवन्दताङ्‌गं विनमय्य दण्डवत् ।<br>
दृग्भ्यां प्रपश्यन् प्रपिबन्निवार्भकः <br>
&nbsp;&nbsp;&nbsp;&nbsp;&nbsp;चुम्बन्निवास्येन भुजैरिवाश्लिषन् ॥ ३ ॥<br>
स तं विवक्षन्तमतद्विदं हरिः <br>
&nbsp;&nbsp;&nbsp;&nbsp;&nbsp;ज्ञात्वास्य सर्वस्य च हृद्यवस्थितः ।<br>
कृताञ्जलिं ब्रह्ममयेन कम्बुना <br>
&nbsp;&nbsp;&nbsp;&nbsp;&nbsp;पस्पर्श बालं कृपया कपोले ॥ ४ ॥<br>
स वै तदैव प्रतिपादितां गिरं <br>
&nbsp;&nbsp;&nbsp;&nbsp;&nbsp;दैवीं परिज्ञातपरात्मनिर्णयः ।<br>
तं भक्तिभावोऽभ्यगृणादसत्वरं <br>
&nbsp;&nbsp;&nbsp;&nbsp;&nbsp;परिश्रुतोरुश्रवसं ध्रुवक्षितिः ॥ ५ ॥<br>
ध्रुव उवाच - <br>
योऽन्तः प्रविश्य मम वाचमिमां प्रसुप्तां <br>
&nbsp;&nbsp;&nbsp;&nbsp;&nbsp;संजीवयत्यखिलशक्तिधरः स्वधाम्ना । <br>
अन्यांश्च हस्तचरणश्रवणत्वगादीन् <br>
&nbsp;&nbsp;&nbsp;&nbsp;&nbsp;प्राणान्नमो भगवते पुरुषाय तुभ्यम् ॥ ६ ॥ <br>
एकस्त्वमेव भगवन् इदमात्मशक्त्या <br>
&nbsp;&nbsp;&nbsp;&nbsp;&nbsp;मायाख्ययोरुगुणया महदाद्यशेषम् । <br>
सृष्ट्वानुविश्य पुरुषस्तदसद्‍गुणेषु <br>
&nbsp;&nbsp;&nbsp;&nbsp;&nbsp;नानेव दारुषु विभावसुवद्विभासि ॥ ७ ॥ <br>
त्वद्दत्तया वयुनयेदमचष्ट विश्वं <br>
&nbsp;&nbsp;&nbsp;&nbsp;&nbsp;सुप्तप्रबुद्ध इव नाथ भवत्प्रपन्नः । <br>
तस्यापवर्ग्यशरणं तव पादमूलं <br>
&nbsp;&nbsp;&nbsp;&nbsp;&nbsp;विस्मर्यते कृतविदा कथमार्तबन्धो ॥ ८ ॥ <br>
नूनं विमुष्टमतयस्तव मायया ते <br>
&nbsp;&nbsp;&nbsp;&nbsp;&nbsp;ये त्वां भवाप्ययविमोक्षणमन्यहेतोः । <br>
अर्चन्ति कल्पकतरुं कुणपोपभोग्यम् <br>
&nbsp;&nbsp;&nbsp;&nbsp;&nbsp;इच्छन्ति यत्स्पर्शजं निरयेऽपि नॄणाम् ॥ ९ ॥ <br>
या निर्वृतिस्तनुभृतां तव पादपद्म <br>
&nbsp;&nbsp;&nbsp;&nbsp;&nbsp;ध्यानाद्‍भवज्जनकथाश्रवणेन वा स्यात् ।<br>
सा ब्रह्मणि स्वमहिमन्यपि नाथ मा भूत्<br>
&nbsp;&nbsp;&nbsp;&nbsp;&nbsp;किं त्वन्तकासिलुलितात्पततां विमानात् ॥ १० ॥ <br>
भक्तिं मुहुः प्रवहतां त्वयि मे प्रसङ्‌गो <br>
&nbsp;&nbsp;&nbsp;&nbsp;&nbsp;भूयादनन्त महतां अमलाशयानाम् । <br>
येनाञ्जसोल्बणमुरुव्यसनं भवाब्धिं <br>
&nbsp;&nbsp;&nbsp;&nbsp;&nbsp;नेष्ये भवद्‍गुणकथामृतपानमत्तः ॥ ११ ॥ <br>
ते न स्मरन्त्यतितरां प्रियमीश मर्त्यं <br>
&nbsp;&nbsp;&nbsp;&nbsp;&nbsp;ये चान्वदः सुतसुहृद्‍गृहवित्तदाराः । <br>
ये त्वब्जनाभ भवदीयपदारविन्द <br>
&nbsp;&nbsp;&nbsp;&nbsp;&nbsp;सौगन्ध्यलुब्धहृदयेषु कृतप्रसङ्‌गाः ॥ १२ ॥ <br>
तिर्यङ्‌नगद्विजसरीसृपदेवदैत्य <br>
&nbsp;&nbsp;&nbsp;&nbsp;&nbsp;मर्त्यादिभिः परिचितं सदसद्विशेषम् । <br>
रूपं स्थविष्ठमज ते महदाद्यनेकं <br>
&nbsp;&nbsp;&nbsp;&nbsp;&nbsp;नातः परं परम वेद्मि न यत्र वादः ॥ १३ ॥ <br>
कल्पान्त एतदखिलं जठरेण गृह्णन् <br>
&nbsp;&nbsp;&nbsp;&nbsp;&nbsp;शेते पुमान् स्वदृगनन्तसखस्तदङ्‌के । <br>
यन्नाभिसिन्धुरुहकाञ्चन लोकपद्म <br>
&nbsp;&nbsp;&nbsp;&nbsp;&nbsp;गर्भे द्युमान्भगवते प्रणतोऽस्मि तस्मै ॥ १४ ॥ <br>
त्वं नित्यमुक्तपरिशुद्धविबुद्ध आत्मा <br>
&nbsp;&nbsp;&nbsp;&nbsp;&nbsp;कूटस्थ आदिपुरुषो भगवान् त्र्यधीशः । <br>
यद्‍बुद्ध्यवस्थितिमखण्डितया स्वदृष्ट्या <br>
&nbsp;&nbsp;&nbsp;&nbsp;&nbsp;द्रष्टा स्थितावधिमखो व्यतिरिक्त आस्से ॥ १५ ॥ <br>
यस्मिन् विरुद्धगतयो ह्यनिशं पतन्ति <br>
&nbsp;&nbsp;&nbsp;&nbsp;&nbsp;विद्यादयो विविधशक्तय आनुपूर्व्यात् । <br>
तद्‍ब्रह्म विश्वभवमेकमनन्तमाद्यम् <br>
&nbsp;&nbsp;&nbsp;&nbsp;&nbsp;आनन्दमात्रमविकारमहं प्रपद्ये ॥ १६ ॥ <br>
सत्याशिषो हि भगवन् तव पादपद्मम् <br>
&nbsp;&nbsp;&nbsp;&nbsp;&nbsp;आशीस्तथानुभजतः पुरुषार्थमूर्तेः । <br>
अप्येवमार्य भगवान्परिपाति दीनान् <br>
&nbsp;&nbsp;&nbsp;&nbsp;&nbsp;वाश्रेव वत्सकमनुग्रहकातरोऽस्मान् ॥ १७ ॥ <br>
मैत्रेय उवाच - <br>
(अनुष्टुप्) <br>
अथाभिष्टुत एवं वै सत्सङ्‌कल्पेन धीमता ।<br>
भृत्यानुरक्तो भगवान् प्रतिनन्द्येदमब्रवीत् ॥ १८ ॥<br>
श्रीभगवानुवाच - <br>
वेदाहं ते व्यवसितं हृदि राजन्यबालक ।<br>
तत्प्रयच्छामि भद्रं ते दुरापं अपि सुव्रत ॥ १९ ॥<br>
नान्यैरधिष्ठितं भद्र यद्‍भ्राजिष्णु ध्रुवक्षिति ।<br>
यत्र ग्रहर्क्षताराणां ज्योतिषां चक्रमाहितम् ॥ २० ॥<br>
मेढ्यां गोचक्रवत्स्थास्नु परस्तात्कल्पवासिनाम् ।<br>
धर्मोऽग्निः कश्यपः शुक्रो मुनयो ये वनौकसः । <br>
चरन्ति दक्षिणीकृत्य भ्रमन्तो यत्सतारकाः ॥ २१ ॥<br>
प्रस्थिते तु वनं पित्रा दत्त्वा गां धर्मसंश्रयः ।<br>
षट्त्रिंशद्‌ वर्षसाहस्रं रक्षिताव्याहतेन्द्रियः ॥ २२ ॥<br>
त्वद्‍भ्रातर्युत्तमे नष्टे मृगयायां तु तन्मनाः ।<br>
अन्वेषन्ती वनं माता दावाग्निं सा प्रवेक्ष्यति ॥ २३ ॥<br>
इष्ट्वा मां यज्ञहृदयं यज्ञैः पुष्कलदक्षिणैः ।<br>
भुक्त्वा चेहाशिषः सत्या अन्ते मां संस्मरिष्यसि ॥ २४ ॥<br>
ततो गन्तासि मत्स्थानं सर्वलोकनमस्कृतम् ।<br>
उपरिष्टादृषिभ्यस्त्वं यतो नावर्तते गतः ॥ २५ ॥<br>
मैत्रेय उवाच - <br>
इत्यर्चितः स भगवान् अतिदिश्यात्मनः पदम् ।<br>
बालस्य पश्यतो धाम स्वं अगाद् गरुडध्वजः ॥ २६ ॥<br>
सोऽपि सङ्‌कल्पजं विष्णोः पादसेवोपसादितम् ।<br>
प्राप्य सङ्‌कल्पनिर्वाणं नातिप्रीतोऽभ्यगात्पुरम् ॥ २७ ॥<br>
विदुर उवाच - <br>
सुदुर्लभं यत्परमं पदं हरेः <br>
&nbsp;&nbsp;&nbsp;&nbsp;&nbsp;मायाविनस्तत् चरणार्चनार्जितम् ।<br>
लब्ध्वाप्यसिद्धार्थमिवैकजन्मना <br>
&nbsp;&nbsp;&nbsp;&nbsp;&nbsp;कथं स्वमात्मानममन्यतार्थवित् ॥ २८ ॥<br>
मैत्रेय उवाच - <br>
(अनुष्टुप्) <br>
मातुः सपत्‍न्या वाग्बाणैः हृदि विद्धस्तु तान् स्मरन् ।<br>
नैच्छन्मुक्तिपतेर्मुक्तिं तस्मात् तापमुपेयिवान् ॥ २९ ॥<br>
ध्रुव उवाच - <br>
समाधिना नैकभवेन यत्पदं <br>
&nbsp;&nbsp;&nbsp;&nbsp;&nbsp;विदुः सनन्दादय ऊर्ध्वरेतसः ।<br>
मासैरहं षड्‌भिरमुष्य पादयोः <br>
&nbsp;&nbsp;&nbsp;&nbsp;&nbsp;छायामुपेत्यापगतः पृथङ्‌मतिः ॥ ३० ॥<br>
(अनुष्टुप्) <br>
अहो बत ममानात्म्यं मन्दभाग्यस्य पश्यत ।<br>
भवच्छिदः पादमूलं गत्वा याचे यदन्तवत् ॥ ३१ ॥<br>
मतिर्विदूषिता देवैः पतद्‌भिः असहिष्णुभिः ।<br>
यो नारदवचस्तथ्यं नाग्राहिषमसत्तमः ॥ ३२ ॥<br>
दैवीं मायामुपाश्रित्य प्रसुप्त इव भिन्नदृक् ।<br>
तप्ये द्वितीयेऽप्यसति भ्रातृभ्रातृव्यहृद्रुजा ॥ ३३ ॥<br>
मयैतत्प्रार्थितं व्यर्थं चिकित्सेव गतायुषि ।<br>
प्रसाद्य जगदात्मानं तपसा दुष्प्रसादनम् ।<br>
भवच्छिदमयाचेऽहं भवं भाग्यविवर्जितः ॥ ३४ ॥<br>
स्वाराज्यं यच्छतो मौढ्यान् मानो मे भिक्षितो बत ।<br>
ईश्वरात्क्षीणपुण्येन फलीकारानिवाधनः ॥ ३५ ॥<br>
मैत्रेय उवाच - <br>
न वै मुकुन्दस्य पदारविन्दयो <br>
&nbsp;&nbsp;&nbsp;&nbsp;&nbsp;रजोजुषस्तात भवादृशा जनाः ।<br>
वाञ्छन्ति तद्दास्यमृतेऽर्थमात्मनो <br>
&nbsp;&nbsp;&nbsp;&nbsp;&nbsp;यदृच्छया लब्धमनःसमृद्धयः ॥ ३६ ॥<br>
(अनुष्टुप्) <br>
आकर्ण्यात्मजमायान्तं सम्परेत्य यथाऽऽगतम् ।<br>
राजा न श्रद्दधे भद्रं अभद्रस्य कुतो मम ॥ ३७ ॥<br>
श्रद्धाय वाक्यं देवर्षेः हर्षवेगेन धर्षितः ।<br>
वार्ताहर्तुरतिप्रीतो हारं प्रादान्महाधनम् ॥ ३८ ॥<br>
सदश्वं रथमारुह्य कार्तस्वरपरिष्कृतम् ।<br>
ब्राह्मणैः कुलवृद्धैश्च पर्यस्तोऽमात्यबन्धुभिः ॥ ३९ ॥<br>
शङ्‌खदुन्दुभिनादेन ब्रह्मघोषेण वेणुभिः ।<br>
निश्चक्राम पुरात् तूर्णं आत्मजाभीक्षणोत्सुकः ॥ ४० ॥<br>
सुनीतिः सुरुचिश्चास्य महिष्यौ रुक्मभूषिते ।<br>
आरुह्य शिबिकां सार्धं उत्तमेनाभिजग्मतुः ॥ ४१ ॥<br>
तं दृष्ट्वोपवनाभ्याश आयान्तं तरसा रथात् ।<br>
अवरुह्य नृपस्तूर्णं आसाद्य प्रेमविह्वलः ॥ ४२ ॥<br>
परिरेभेऽङ्‌गजं दोर्भ्यां दीर्घोत्कण्ठमनाः श्वसन् ।<br>
विष्वक्सेनाङ्‌घ्रिसंस्पर्श हताशेषाघबन्धनम् ॥ ४३ ॥<br>
अथाजिघ्रन् मुहुर्मूर्ध्नि शीतैर्नयनवारिभिः ।<br>
स्नापयामास तनयं जातोद्दाममनोरथः ॥ ४४ ॥<br>
अभिवन्द्य पितुः पादौ आशीर्भिश्चाभिमन्त्रितः ।<br>
ननाम मातरौ शीर्ष्णा सत्कृतः सज्जनाग्रणीः ॥ ४५ ॥<br>
सुरुचिस्तं समुत्थाप्य पादावनतमर्भकम् ।<br>
परिष्वज्याह जीवेति बाष्पगद्‍गदया गिरा ॥ ४६ ॥<br>
यस्य प्रसन्नो भगवान् गुणैर्मैत्र्यादिभिर्हरिः ।<br>
तस्मै नमन्ति भूतानि निम्नमाप इव स्वयम् ॥ ४७ ॥<br>
उत्तमश्च ध्रुवश्चोभौ अन्योन्यं प्रेमविह्वलौ ।<br>
अङ्‌गसङ्‌गाद् उत्पुलकौ अस्रौघं मुहुरूहतुः ॥ ४८ ॥<br>
सुनीतिरस्य जननी प्राणेभ्योऽपि प्रियं सुतम् ।<br>
उपगुह्य जहावाधिं तदङ्‌गस्पर्शनिर्वृता ॥ ४९ ॥<br>
पयः स्तनाभ्यां सुस्राव नेत्रजैः सलिलैः शिवैः ।<br>
तदाभिषिच्यमानाभ्यां वीर वीरसुवो मुहुः ॥ ५० ॥<br>
तां शशंसुर्जना राज्ञीं दिष्ट्या ते पुत्र आर्तिहा ।<br>
प्रतिलब्धश्चिरं नष्टो रक्षिता मण्डलं भुवः ॥ ५१ ॥<br>
अभ्यर्चितस्त्वया नूनं भगवान् प्रणतार्तिहा ।<br>
यदनुध्यायिनो धीरा मृत्युं जिग्युः सुदुर्जयम् ॥ ५२ ॥<br>
लाल्यमानं जनैरेवं ध्रुवं सभ्रातरं नृपः ।<br>
आरोप्य करिणीं हृष्टः स्तूयमानोऽविशत्पुरम् ॥ ५३ ॥<br>
तत्र तत्रोपसङ्‌कॢप्तैः लसन् मकरतोरणैः ।<br>
सवृन्दैः कदलीस्तम्भैः पूगपोतैश्च तद्विधैः ॥ ५४ ॥<br>
चूतपल्लववासःस्रङ्‌ मुक्तादामविलम्बिभिः ।<br>
उपस्कृतं प्रतिद्वारं अपां कुम्भैः सदीपकैः ॥ ५५ ॥<br>
प्राकारैः गोपुरागारैः शातकुम्भपरिच्छदैः ।<br>
सर्वतोऽलङ्‌कृतं श्रीमद् विमानशिखरद्युभिः ॥ ५६ ॥<br>
मृष्टचत्वररथ्याट्ट मार्गं चन्दनचर्चितम् ।<br>
लाजाक्षतैः पुष्पफलैः तण्डुलैर्बलिभिर्युतम् ॥ ५७ ॥<br>
ध्रुवाय पथि दृष्टाय तत्र तत्र पुरस्त्रियः ।<br>
सिद्धार्थाक्षतदध्यम्बु दूर्वापुष्पफलानि च ॥ ५८ ॥<br>
उपजह्रुः प्रयुञ्जाना वात्सल्यादाशिषः सतीः ।<br>
शृण्वन् तद्वल्गुगीतानि प्राविशद्‍भवनं पितुः ॥ ५९ ॥<br>
महामणिव्रातमये स तस्मिन् भवनोत्तमे ।<br>
लालितो नितरां पित्रा न्यवसद् दिवि देववत् ॥ ६० ॥<br>
पयःफेननिभाः शय्या दान्ता रुक्मपरिच्छदाः ।<br>
आसनानि महार्हाणि यत्र रौक्मा उपस्कराः ॥ ६१ ॥<br>
यत्र स्फटिककुड्येषु महामारकतेषु च ।<br>
मणिप्रदीपा आभान्ति ललनारत्‍नसंयुताः ॥ ६२ ॥<br>
उद्यानानि च रम्याणि विचित्रैरमरद्रुमैः ।<br>
कूजद्विहङ्‌गमिथुनैः गायन्मत्तमधुव्रतैः ॥ ६३ ॥<br>
वाप्यो वैदूर्यसोपानाः पद्मोत्पलकुमुद्वतीः ।<br>
हंसकारण्डवकुलैः जुष्टाश्चक्राह्वसारसैः ॥ ६४ ॥<br>
उत्तानपादो राजर्षिः प्रभावं तनयस्य तम् ।<br>
श्रुत्वा दृष्ट्वाद्‍भुततमं प्रपेदे विस्मयं परम् ॥ ६५ ॥<br>
वीक्ष्योढवयसं तं च प्रकृतीनां च सम्मतम् ।<br>
अनुरक्तप्रजं राजा ध्रुवं चक्रे भुवः पतिम् ॥ ६६ ॥<br>
आत्मानं च प्रवयसं आकलय्य विशाम्पतिः ।<br>
वनं विरक्तः प्रातिष्ठद् विमृशन्नात्मनो गतिम् ॥ ६७ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
चतुर्थस्कन्धे ध्रुवराज्याभिषेक वर्णनं नाम नवमोऽध्यायः ॥ ९ ॥<br>
