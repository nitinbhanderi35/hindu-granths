<p>श्रीमद्‌भागवत महापुराण
</p><p>अष्टमः स्कन्धः - षोडशोऽध्यायः
</p><p>
कश्यपस्य देवमात्रेऽदित्यै पयोव्रतोपदेशः -</p><center></center><p>श्रीशुक उवाच -&nbsp;
</p><p>(अनुष्टुप्)&nbsp;
</p><p>एवं पुत्रेषु नष्टेषु देवमातादितिस्तदा ।&nbsp;
</p><p>हृते त्रिविष्टपे दैत्यैः पर्यतप्यद् अनाथवत् ॥ १ ॥&nbsp;
</p><p>एकदा कश्यपस्तस्या आश्रमं भगवान् अगात् ।&nbsp;
</p><p>निरुत्सवं निरानन्दं समाधेर्विरतश्चिरात् ॥ २ ॥&nbsp;
</p><p>स पत्‍नीं दीनवदनां कृतासनपरिग्रहः ।&nbsp;
</p><p>सभाजितो यथान्यायं इदमाह कुरूद्वह ॥ ३ ॥&nbsp;
</p><p>अप्यभद्रं न विप्राणां भद्रे लोकेऽधुनाऽऽगतम् ।&nbsp;
</p><p>न धर्मस्य न लोकस्य मृत्योश्छन्दानुवर्तिनः ॥ ४ ॥&nbsp;
</p><p>अपि वाकुशलं किञ्चिद्‍गृहेषु गृहमेधिनि ।&nbsp;
</p><p>धर्मस्यार्थस्य कामस्य यत्र योगो ह्ययोगिनाम् ॥ ५ ॥&nbsp;
</p><p>अपि वा अतिथयोऽभ्येत्य कुटुंबासक्तया त्वया ।&nbsp;
</p><p>गृहादपूजिता याताः प्रत्युत्थानेन वा क्वचित् ॥ ६ ॥&nbsp;
</p><p>गृहेषु येष्वतिथयो नार्चिताः सलिलैरपि ।&nbsp;
</p><p>यदि निर्यान्ति ते नूनं फेरुराजगृहोपमाः ॥ ७ ॥&nbsp;
</p><p>अप्यग्नयस्तु वेलायां न हुता हविषा सति ।&nbsp;
</p><p>त्वयोद्विग्नधिया भद्रे प्रोषिते मयि कर्हिचित् ॥ ८ ॥&nbsp;
</p><p>यत्पूजया कामदुघान् याति लोकान् गृहान्वितः ।&nbsp;
</p><p>ब्राह्मणोऽग्निश्च वै विष्णोः सर्वदेवात्मनो मुखम् ॥ ९ ॥&nbsp;
</p><p>अपि सर्वे कुशलिनः तव पुत्रा मनस्विनि ।&nbsp;
</p><p>लक्षयेऽस्वस्थमात्मानं भवत्या लक्षणैरहम् ॥ १० ॥&nbsp;
</p><p>अदितिरुवाच -&nbsp;
</p><p>भद्रं द्विजगवां ब्रह्मन् धर्मस्यास्य जनस्य च ।&nbsp;
</p><p>त्रिवर्गस्य परं क्षेत्रं गृहमेधिन् गृहा इमे ॥ ११ ॥&nbsp;
</p><p>अग्नयोऽतिथयो भृत्या भिक्षवो ये च लिप्सवः ।&nbsp;
</p><p>सर्वं भगवतो ब्रह्मन् अनुध्यानान्न रिष्यति ॥ १२ ॥&nbsp;
</p><p>को नु मे भगवन् कामो न सम्पद्येत मानसः ।&nbsp;
</p><p>यस्या भवान् प्रजाध्यक्ष एवं धर्मान् प्रभाषते ॥ १३ ॥&nbsp;
</p><p>तवैव मारीच मनःशरीरजाः&nbsp;
</p><p>&nbsp;&nbsp;&nbsp;&nbsp; प्रजा इमाः सत्त्वरजस्तमोजुषः ।&nbsp;
</p><p>समो भवान् तास्वसुरादिषु प्रभो&nbsp;
</p><p>&nbsp;&nbsp;&nbsp;&nbsp; तथापि भक्तं भजते महेश्वरः ॥ १४ ॥&nbsp;
</p><p>(अनुष्टुप्)&nbsp;
</p><p>तस्मादीश भजन्त्या मे श्रेयश्चिन्तय सुव्रत ।&nbsp;
</p><p>हृतश्रियो हृतस्थानान् सपत्‍नैः पाहि नः प्रभो ॥ १५ ॥&nbsp;
</p><p>परैर्विवासिता साहं मग्ना व्यसनसागरे ।&nbsp;
</p><p>ऐश्वर्यं श्रीर्यशः स्थानं हृतानि प्रबलैर्मम ॥ १६ ॥&nbsp;
</p><p>यथा तानि पुनः साधो प्रपद्येरन् ममात्मजाः ।&nbsp;
</p><p>तथा विधेहि कल्याणं धिया कल्याणकृत्तम ॥ १७ ॥&nbsp;
</p><p>श्रीशुक उवाच -&nbsp;
</p><p>एवं अभ्यर्थितोऽदित्या कस्तामाह स्मयन्निव ।&nbsp;
</p><p>अहो मायाबलं विष्णोः स्नेहबद्धं इदं जगत् ॥ १८ ॥&nbsp;
</p><p>क्व देहो भौतिकोऽनात्मा क्व चात्मा प्रकृतेः परः ।&nbsp;
</p><p>कस्य के पतिपुत्राद्या मोह एव हि कारणम् ॥ १९ ॥&nbsp;
</p><p>उपतिष्ठस्व पुरुषं भगवन्तं जनार्दनम् ।&nbsp;
</p><p>सर्वभूतगुहावासं वासुदेवं जगद्‍गुरुम् ॥ २० ॥&nbsp;
</p><p>स विधास्यति ते कामान् हरिर्दीनानुकंपनः ।&nbsp;
</p><p>अमोघा भगवद्‍भक्तिः न इतरेति मतिर्मम ॥ २१ ॥&nbsp;
</p><p>अदितिरुवाच -&nbsp;
</p><p>केनाहं विधिना ब्रह्मन् उपस्थास्ये जगत्पतिम् ।&nbsp;
</p><p>यथा मे सत्यसंकल्पो विदध्यात् स मनोरथम् ॥ २२ ॥&nbsp;
</p><p>आदिश त्वं द्विजश्रेष्ठ विधिं तदुपधावनम् ।&nbsp;
</p><p>आशु तुष्यति मे देवः सीदन्त्याः सह पुत्रकैः ।&nbsp;
</p><p>कश्यप उवाच -
</p><p>एतन्मे भगवान् पृष्टः प्रजाकामस्य पद्मजः ।&nbsp;
</p><p>यदाह ते प्रवक्ष्यामि व्रतं केशवतोषणम् ॥ २४ ॥&nbsp;
</p><p>फाल्गुनस्यामले पक्षे द्वादशाहं पयोव्रतम् ।&nbsp;
</p><p>अर्चयेत् अरविन्दाक्षं भक्त्या परमयान्वितः ॥ २५ ॥&nbsp;
</p><p>सिनीवाल्यां मृदालिप्य स्नायात् क्रोडविदीर्णया ।&nbsp;
</p><p>यदि लभ्येत वै स्रोतसि एतं मंत्रं उदीरयेत् ॥ २६ ॥&nbsp;
</p><p>त्वं देव्यादिवराहेण रसायाः स्थानमिच्छता ।&nbsp;
</p><p>उद्‌धृतासि नमस्तुभ्यं पाप्मानं मे प्रणाशय ॥ २७ ॥&nbsp;
</p><p>निर्वर्तितात्मनियमो देवं अर्चेत् समाहितः ।&nbsp;
</p><p>अर्चायां स्थण्डिले सूर्ये जले वह्नौ गुरौ अपि ॥ २८ ॥&nbsp;
</p><p>नमस्तुभ्यं भगवते पुरुषाय महीयसे ।&nbsp;
</p><p>सर्वभूतनिवासाय वासुदेवाय साक्षिणे ॥ २९ ॥&nbsp;
</p><p>नमोऽव्यक्ताय सूक्ष्माय प्रधानपुरुषाय च ।&nbsp;
</p><p>चतुर्विंशद्‍गुणज्ञाय गुणसंख्यानहेतवे ॥ ३० ॥&nbsp;
</p><p>नमो द्विशीर्ष्णे त्रिपदे चतुःश्रृंगाय तन्तवे ।&nbsp;
</p><p>सप्तहस्ताय यज्ञाय त्रयीविद्यात्मने नमः ॥ ३१ ॥&nbsp;
</p><p>नमः शिवाय रुद्राय नमः शक्तिधराय च ।&nbsp;
</p><p>सर्वविद्याधिपतये भूतानां पतये नमः ॥ ३२ ॥&nbsp;
</p><p>नमो हिरण्यगर्भाय प्राणाय जगदात्मने ।&nbsp;
</p><p>योगैश्वर्यशरीराय नमस्ते योगहेतवे ॥ ३३ ॥&nbsp;
</p><p>नमस्ते आदिदेवाय साक्षिभूताय ते नमः ।&nbsp;
</p><p>नारायणाय ऋषये नराय हरये नमः ॥ ३४ ॥&nbsp;
</p><p>नमो मरकतश्याम वपुषेऽधिगतश्रिये ।&nbsp;
</p><p>केशवाय नमस्तुभ्यं नमस्ते पीतवाससे ॥ ३५ ॥&nbsp;
</p><p>त्वं सर्ववरदः पुंसां वरेण्य वरदर्षभ ।&nbsp;
</p><p>अतस्ते श्रेयसे धीराः पादरेणुं उपासते ॥ ३६ ॥&nbsp;
</p><p>अन्ववर्तन्त यं देवाः श्रीश्च तत्पादपद्मयोः ।&nbsp;
</p><p>स्पृहयन्त इवामोदं भगवान् मे प्रसीदताम् ॥ ३७ ॥&nbsp;
</p><p>एतैः मंत्रैः हृर्हृषीकेशं आवाहनपुरस्कृतम् ।&nbsp;
</p><p>अर्चयेत् श्रद्धया युक्तः पाद्योपस्पर्शनादिभिः ॥ ३८ ॥&nbsp;
</p><p>अर्चित्वा गन्धमाल्याद्यैः पयसा स्नपयेद् विभुम् ।&nbsp;
</p><p>वस्त्रोपवीताभरण पाद्योपस्पर्शनैस्ततः ॥ ३९ ॥&nbsp;
</p><p>गन्धधूपादिभिश्चार्चेद् द्वादशाक्षरविद्यया ॥ ३९५ ।&nbsp;
</p><p>श्रृतं पयसि नैवेद्यं शाल्यन्नं विभवे सति ।&nbsp;
</p><p>ससर्पिः सगुडं दत्त्वा जुहुयान् मूलविद्यया ॥ ४० ॥&nbsp;
</p><p>निवेदितं तद्‍भक्ताय दद्याद्‍भुञ्जीत वा स्वयम् ।&nbsp;
</p><p>दत्त्वाऽऽचमनमर्चित्वा तांबूलं च निवेदयेत् ॥ ४१ ॥&nbsp;
</p><p>जपेत् अष्टोत्तरशतं स्तुवीत स्तुतिभिः प्रभुम् ।&nbsp;
</p><p>कृत्वा प्रदक्षिणं भूमौ प्रणमेद् दण्डवन्मुदा ॥ ४२ ॥&nbsp;
</p><p>कृत्वा शिरसि तच्छेषां देवं उद्वासयेत् ततः ।&nbsp;
</p><p>द्व्यवरान् भोजयेद् विप्रान् पायसेन यथोचितम् ॥ ४३ ॥&nbsp;
</p><p>भुञ्जीत तैरनुज्ञातः सेष्टः शेषं सभाजितैः ।&nbsp;
</p><p>ब्रह्मचार्यथ तद् रात्र्यां श्वो भूते प्रथमेऽहनि ॥ ४४ ॥&nbsp;
</p><p>स्नातः शुचिर्यथोक्तेन विधिना सुसमाहितः ।&nbsp;
</p><p>पयसा स्नापयित्वार्चेद् यावद् व्रतसमापनम् ॥ ४५ ॥&nbsp;
</p><p>पयोभक्षो व्रतमिदं चरेत् विष्णु अर्चनादृतः ।&nbsp;
</p><p>पूर्ववत् जुहुयादग्निं ब्राह्मणांश्चापि भोजयेत् ॥ ४६ ॥&nbsp;
</p><p>एवं तु अहः अहः कुर्याद् द्वादशाहं पयोव्रतम् ।&nbsp;
</p><p>हरेः आराधनं होमं अर्हणं द्विजतर्पणम् ॥ ४७ ॥&nbsp;
</p><p>प्रतिपत्-दिनं आरभ्य यावत् शुक्लत्रयोदशीम् ।&nbsp;
</p><p>ब्रह्मचर्यमधःस्वप्नं स्नानं त्रिषवणं चरेत् ॥ ४८ ॥&nbsp;
</p><p>वर्जयेत् असद् आलापं भोगान् उच्चावचान् तथा ।&nbsp;
</p><p>अहिंस्रः सर्वभूतानां वासुदेवपरायणः ॥ ४९ ॥&nbsp;
</p><p>त्रयोदश्यां अथो विष्णोः स्नपनं पञ्चकैर्विभोः ।&nbsp;
</p><p>कारयेत् शास्त्रदृष्टेन विधिना विधिकोविदैः ॥ ५० ॥&nbsp;
</p><p>पूजां च महतीं कुर्यात् वित्त शाठ्य विवर्जितः ।&nbsp;
</p><p>चरुं निरूप्य पयसि शिपिविष्टाय विष्णवे ॥ ५१ ॥&nbsp;
</p><p>श्रृतेन तेन पुरुषं यजेत सुसमाहितः ।&nbsp;
</p><p>नैवेद्यं चातिगुणवद् दद्यात् पुरुषतुष्टिदम् ॥ ५२ ॥&nbsp;
</p><p>आचार्यं ज्ञानसम्पन्नं वस्त्राभरणधेनुभिः ।&nbsp;
</p><p>तोषयेत् ऋत्विजश्चैव तद् विद्धि आराधनं हरेः ॥ ५३ ॥&nbsp;
</p><p>भोजयेत् तान्गुणवता सदन्नेन शुचिस्मिते ।&nbsp;
</p><p>अन्यांश्च ब्राह्मणान् शक्त्या ये च तत्र समागताः ॥ ५४ ॥&nbsp;
</p><p>दक्षिणां गुरवे दद्याद् ऋत्विग्भ्यश्च यथार्हतः ।&nbsp;
</p><p>अन्नाद्येन अश्वपाकांश्च प्रीणयेत् समुपागतान् ॥ ५५ ॥&nbsp;
</p><p>भुक्तवत्सु च सर्वेषु दीनान्ध कृपणादिषु ।&nbsp;
</p><p>विष्णोस्तत् प्रीणनं विद्वान् भुञ्जीत सह बन्धुभिः ॥ ५६ ॥&nbsp;
</p><p>नृत्यवादित्रगीतैश्च स्तुतिभिः स्वस्तिवाचकैः ।&nbsp;
</p><p>कारयेत् तत्कथाभिश्च पूजां भगवतोऽन्वहम् ॥ ५७ ॥&nbsp;
</p><p>एतत् पयोव्रतं नाम पुरुषाराधनं परम् ।&nbsp;
</p><p>पितामहेनाभिहितं मया ते समुदाहृतम् ॥ ५८ ॥&nbsp;
</p><p>त्वं चानेन महाभागे सम्यक् चीर्णेन केशवम् ।&nbsp;
</p><p>आत्मना शुद्धभावेन नियतात्मा भजाव्ययम् ॥ ५९ ॥&nbsp;
</p><p>अयं वै सर्वयज्ञाख्यः सर्वव्रतमिति स्मृतम् ।&nbsp;
</p><p>तपःसारं इदं भद्रे दानं च ईश्वरतर्पणम् ॥ ६० ॥&nbsp;
</p><p>ते एव नियमाः साक्षात् ते एव च यमोत्तमाः ।&nbsp;
</p><p>तपो दानं व्रतं यज्ञो येन तुष्यति अधोक्षजः ॥ ६१ ॥&nbsp;
</p><p>तस्मात् एतद्व्रतं भद्रे प्रयता श्रद्धयाचर ।&nbsp;
</p><p>भगवान् परितुष्टस्ते वरानाशु विधास्यति ॥ ६२ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>अष्टमस्कन्धे अदिति पयोव्रतकथनं नाम षोडशोऽध्यायः ॥ १६ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2391
Cached time: 20231011090703
Cache expiry: 1814400
Reduced expiry: false
Complications: []
CPU time usage: 0.005 seconds
Real time usage: 0.009 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46909-0!canonical and timestamp 20231011090703 and revision id 106476. Rendering was triggered because: page-view
 -->
