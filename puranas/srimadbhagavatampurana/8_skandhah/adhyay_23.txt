<p>श्रीमद्‌भागवत महापुराण
</p><p>अष्टमः स्कन्धः - त्रविंशोऽध्यायः
</p><p>
बलेः सुतललोकगमनं वामनस्य उपेंद्रपदेऽभिषेकश्च -</p><center></center><p>श्रीशुक उवाच -
</p><p>इत्युक्तवन्तं पुरुषं पुरातनं&nbsp;
</p><p>&nbsp;&nbsp;&nbsp;&nbsp; महानुभावोऽखिलसाधुसंमतः ।&nbsp;
</p><p>बद्धाञ्जलिर्बाष्पकलाकुलेक्षणो&nbsp;
</p><p>&nbsp;&nbsp;&nbsp;&nbsp; भक्त्युत्कलो गद्‍गदया गिराब्रवीत् ॥ १ ॥&nbsp;
</p><p>श्रीबलिरुवाच -&nbsp;
</p><p>अहो प्रणामाय कृतः समुद्यमः&nbsp;
</p><p>&nbsp;&nbsp;&nbsp;&nbsp; प्रपन्नभक्तार्थविधौ समाहितः ।&nbsp;
</p><p>यल्लोकपालैस्त्वदनुग्रहोऽमरैः&nbsp;
</p><p>&nbsp;&nbsp;&nbsp;&nbsp; अलब्धपूर्वोऽपसदेऽसुरेऽर्पितः ॥ २ ॥&nbsp;
</p><p>श्रीशुक उवाच -&nbsp;
</p><p>(अनुष्टुप्)&nbsp;
</p><p>इत्युक्त्वा हरिमानत्य ब्रह्माणं सभवं ततः ।&nbsp;
</p><p>विवेश सुतलं प्रीतो बलिर्मुक्तः सहासुरैः ॥ ३ ॥&nbsp;
</p><p>एवं इन्द्राय भगवान् प्रत्यानीय त्रिविष्टपम् ।&nbsp;
</p><p>पूरयित्वादितेः कामं अशासत् सकलं जगत् ॥ ४ ॥&nbsp;
</p><p>लब्धप्रसादं निर्मुक्तं पौत्रं वंशधरं बलिम् ।&nbsp;
</p><p>निशाम्य भक्तिप्रवणः प्रह्राद इदमब्रवीत् ॥ ५ ॥&nbsp;
</p><p>श्रीप्रह्राद उवाच -&nbsp;
</p><p>नेमं विरिञ्चो लभते प्रसादं&nbsp;
</p><p>&nbsp;&nbsp;&nbsp;&nbsp; न श्रीर्न शर्वः किमुतापरेऽन्ये ।&nbsp;
</p><p>यन्नोऽसुराणामसि दुर्गपालो&nbsp;
</p><p>&nbsp;&nbsp;&nbsp;&nbsp; विश्वाभिवन्द्यैरभिवन्दिताङ्‌घ्रिः ॥ ६ ॥&nbsp;
</p><p>यत्पादपद्ममकरन्दनिषेवणेन&nbsp;
</p><p>&nbsp;&nbsp;&nbsp;&nbsp; ब्रह्मादयः शरणदाश्नुवते विभूतीः ।&nbsp;
</p><p>कस्माद्वयं कुसृतयः खलयोनयस्ते&nbsp;
</p><p>&nbsp;&nbsp;&nbsp;&nbsp; दाक्षिण्यदृष्टिपदवीं भवतः प्रणीताः ॥ ७ ॥&nbsp;
</p><p>चित्रं तवेहितमहोऽमितयोगमाया&nbsp;
</p><p>&nbsp;&nbsp;&nbsp;&nbsp; लीलाविसृष्टभुवनस्य विशारदस्य ।&nbsp;
</p><p>सर्वात्मनः समदृशोऽविषमः स्वभावो&nbsp;
</p><p>&nbsp;&nbsp;&nbsp;&nbsp; भक्तप्रियो यदसि कल्पतरुस्वभावः ॥ ८ ॥&nbsp;
</p><p>श्रीभगवानुवाच -&nbsp;
</p><p>(अनुष्टुप्)&nbsp;
</p><p>वत्स प्रह्राद भद्रं ते प्रयाहि सुतलालयम् ।&nbsp;
</p><p>मोदमानः स्वपौत्रेण ज्ञातीनां सुखमावह ॥ ९ ॥&nbsp;
</p><p>नित्यं द्रष्टासि मां तत्र गदापाणिमवस्थितम् ।&nbsp;
</p><p>मद्दर्शनमहाह्लाद ध्वस्तकर्मनिबन्धनः ॥ १० ॥&nbsp;
</p><p>श्रीशुक उवाच -&nbsp;
</p><p>आज्ञां भगवतो राजन् प्रह्रादो बलिना सह ।&nbsp;
</p><p>बाढमित्यमलप्रज्ञो मूर्ध्न्याधाय कृताञ्जलिः ॥ ११ ॥&nbsp;
</p><p>परिक्रम्यादिपुरुषं सर्वासुरचमूपतिः ।&nbsp;
</p><p>प्रणतः तदनुज्ञातः प्रविवेश महाबिलम् ॥ १२ ॥&nbsp;
</p><p>अथाहोशनसं राजन् हरिर्नारायणोऽन्तिके ।&nbsp;
</p><p>आसीनं ऋत्विजां मध्ये सदसि ब्रह्मवादिनाम् ॥ १३ ॥&nbsp;
</p><p>ब्रह्मन् सन्तनु शिष्यस्य कर्मच्छिद्रं वितन्वतः ।&nbsp;
</p><p>यत् तत् कर्मसु वैषम्यं ब्रह्मदृष्टं समं भवेत् ॥ १४ ॥&nbsp;
</p><p>श्रीशुक्र उवाच -&nbsp;
</p><p>कुतस्तत्कर्मवैषम्यं यस्य कर्मेश्वरो भवान् ।&nbsp;
</p><p>यज्ञेशो यज्ञपुरुषः सर्वभावेन पूजितः ॥ १५ ॥&nbsp;
</p><p>मंत्रतः तंत्रतः छिद्रं देशकालार्हवस्तुतः ।&nbsp;
</p><p>सर्वं करोति निश्छिद्रं अनुसंकीर्तनं तव ॥ १६ ॥&nbsp;
</p><p>तथापि वदतो भूमन् करिष्याम्यनुशासनम् ।&nbsp;
</p><p>एतच्छ्रेयः परं पुंसां यत् तवाज्ञा अनुपालनम् ॥ १७ ॥&nbsp;
</p><p>श्रीशुक उवाच -&nbsp;
</p><p>अभिनन्द्य हरेराज्ञां उशना भगवानिति ।&nbsp;
</p><p>यज्ञच्छिद्रं समाधत्त बलेर्विप्रर्षिभिः सह ॥ १८ ॥&nbsp;
</p><p>एवं बलेर्महीं राजम् भिक्षित्वा वामनो हरिः ।&nbsp;
</p><p>ददौ भ्रात्रे महेन्द्राय त्रिदिवं यत्परैर्हृतम् ॥ १९ ॥&nbsp;
</p><p>प्रजापतिपतिर्ब्रह्मा देवर्षिपितृभूमिपैः ।&nbsp;
</p><p>दक्षभृग्वङ्‌गिरोमुख्यैः कुमारेण भवेन च ॥ २० ॥&nbsp;
</p><p>कश्यपस्यादितेः प्रीत्यै सर्वभूतभवाय च ।&nbsp;
</p><p>लोकानां लोकपालानां अकरोद् वामनं पतिम् ॥ २१ ॥&nbsp;
</p><p>वेदानां सर्वदेवानां धर्मस्य यशसः श्रियः ।&nbsp;
</p><p>मंगलानां व्रतानां च कल्पं स्वर्गापवर्गयोः ॥ २२ ॥&nbsp;
</p><p>उपेन्द्रं कल्पयां चक्रे पतिं सर्वविभूतये ।&nbsp;
</p><p>तदा सर्वाणि भूतानि भृशं मुमुदिरे नृप ॥ २३ ॥&nbsp;
</p><p>ततस्त्विन्द्रः पुरस्कृत्य देवयानेन वामनम् ।&nbsp;
</p><p>लोकपालैर्दिवं निन्ये ब्रह्मणा चानुमोदितः ॥ २४ ॥&nbsp;
</p><p>प्राप्य त्रिभुवनं चेन्द्र उपेन्द्रभुजपालितः ।&nbsp;
</p><p>श्रिया परमया जुष्टो मुमुदे गतसाध्वसः ॥ २५ ॥&nbsp;
</p><p>ब्रह्मा शर्वः कुमारश्च भृग्वाद्या मुनयो नृप ।&nbsp;
</p><p>पितरः सर्वभूतानि सिद्धा वैमानिकाश्च ये ॥ २६ ॥&nbsp;
</p><p>सुमहत्कर्म तद्विष्णोः गायन्तः परमाद्‍भुतम् ।&nbsp;
</p><p>धिष्ण्यानि स्वानि ते जग्मुः अदितिं च शशंसिरे ॥ २७ ॥&nbsp;
</p><p>सर्वं एतन्मयाख्यातं भवतः कुलनन्दन ।&nbsp;
</p><p>उरुक्रमस्य चरितं श्रोतॄणां अघमोचनम् ॥ २८ ॥&nbsp;
</p><p>पारं महिम्न उरुविक्रमतो गृणानो&nbsp;
</p><p>&nbsp;&nbsp;&nbsp;&nbsp; यः पार्थिवानि विममे स रजांसि मर्त्यः ।&nbsp;
</p><p>किं जायमान उत जात उपैति मर्त्य&nbsp;
</p><p>&nbsp;&nbsp;&nbsp;&nbsp; इत्याह मन्त्रदृगृषिः पुरुषस्य यस्य ॥ २९ ॥&nbsp;
</p><p>(अनुष्टुप्)&nbsp;
</p><p>य इदं देवदेवस्य हरेरद्‍भुतकर्मणः ।&nbsp;
</p><p>अवतारानुचरितं श्रृण्वन्याति परां गतिम् ॥ ३० ॥&nbsp;
</p><p>क्रियमाणे कर्मणीदं दैवे पित्र्येऽथ मानुषे ।&nbsp;
</p><p>यत्र यत्रानुकीर्त्येत तत्तेषां सुकृतं विदुः ॥ ३१ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>अष्टमस्कन्धे वामनावतारचरिते त्रयोविंशोऽध्यायः ॥ २३ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2331
Cached time: 20231011192635
Cache expiry: 1814400
Reduced expiry: false
Complications: []
CPU time usage: 0.004 seconds
Real time usage: 0.006 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46914-0!canonical and timestamp 20231011192635 and revision id 106481. Rendering was triggered because: page-view
 -->
