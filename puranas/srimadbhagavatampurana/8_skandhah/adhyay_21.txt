अथैकविंशोऽध्यायः ।<br>
श्रीशुक उवाच।<br>
सत्यं समीक्ष्याब्जभवो नखेन्दुभिर्हतस्वधामद्युतिरावृतोऽभ्यगात्।<br>
मरीचिमिश्रा ऋषयो बृहद्व्रताः सनन्दनाद्या नरदेव योगिनः १।<br>
वेदोपवेदा नियमा यमान्वितास्तर्केतिहासाङ्गपुराणसंहिताः।<br>
ये चापरे योगसमीरदीपित ज्ञानाग्निना रन्धितकर्मकल्मषाः।<br>
ववन्दिरे यत्स्मरणानुभावतः स्वायम्भुवं धाम गता अकर्मकम् २।<br>
अथाङ्घ्रये प्रोन्नमिताय विष्णोरुपाहरत्पद्मभवोऽर्हणोदकम्।<br>
समर्च्य भक्त्याभ्यगृणाच्छुचिश्रवा यन्नाभिपङ्केरुहसम्भवः स्वयम् ३।<br>
धातुः कमण्डलुजलं तदुरुक्रमस्य पादावनेजनपवित्रतया नरेन्द्र ।<br>
स्वर्धुन्यभून्नभसि सा पतती निमार्ष्टि लोकत्रयं भगवतो विशदेव कीर्तिः ४।<br>
ब्रह्मादयो लोकनाथाः स्वनाथाय समादृताः।<br>
सानुगा बलिमाजह्रुः सङ्क्षिप्तात्मविभूतये ५।<br>
तोयैः समर्हणैः स्रग्भिर्दिव्यगन्धानुलेपनैः।<br>
धूपैर्दीपैः सुरभिभिर्लाजाक्षतफलाङ्कुरैः ६।<br>
स्तवनैर्जयशब्दैश्च तद्वीर्यमहिमाङ्कितैः।<br>
नृत्यवादित्रगीतैश्च शङ्खदुन्दुभिनिःस्वनैः ७।<br>
जाम्बवानृक्षराजस्तु भेरीशब्दैर्मनोजवः।<br>
विजयं दिक्षु सर्वासु महोत्सवमघोषयत् ८।<br>
महीं सर्वां हृतां दृष्ट्वा त्रिपदव्याजयाञ्चया।<br>
ऊचुः स्वभर्तुरसुरा दीक्षितस्यात्यमर्षिताः ९।<br>
न वायं ब्रह्मबन्धुर्विष्णुर्मायाविनां वरः।<br>
द्विजरूपप्रतिच्छन्नो देवकार्यं चिकीर्षति १०।<br>
अनेन याचमानेन शत्रुणा वटुरूपिणा।<br>
सर्वस्वं नो हृतं भर्तुर्न्यस्तदण्डस्य बर्हिषि ११।<br>
सत्यव्रतस्य सततं दीक्षितस्य विशेषतः।<br>
नानृतं भाषितुं शक्यं ब्रह्मण्यस्य दयावतः १२।<br>
तस्मादस्य वधो धर्मो भर्तुः शुश्रूषणं च नः।<br>
इत्यायुधानि जगृहुर्बलेरनुचरासुराः १३।<br>
ते सर्वे वामनं हन्तुं शूलपट्टिशपाणयः।<br>
अनिच्छन्तो बले राजन्प्राद्रवन्जातमन्यवः १४।<br>
तानभिद्रवतो दृष्ट्वा दितिजानीकपान्नृप।<br>
प्रहस्यानुचरा विष्णोः प्रत्यषेधन्नुदायुधाः १५।<br>
नन्दः सुनन्दोऽथ जयो विजयः प्रबलो बलः।<br>
कुमुदः कुमुदाक्षश्च विष्वक्सेनः पतत्त्रिराट् १६।<br>
जयन्तः श्रुतदेवश्च पुष्पदन्तोऽथ सात्वतः।<br>
सर्वे नागायुतप्राणाश्चमूं ते जघ्नुरासुरीम् १७।<br>
हन्यमानान्स्वकान्दृष्ट्वा पुरुषानुचरैर्बलिः।<br>
वारयामास संरब्धान्काव्यशापमनुस्मरन् १८।<br>
हे विप्रचित्ते हे राहो हे नेमे श्रूयतां वचः।<br>
मा युध्यत निवर्तध्वं न नः कालोऽयमर्थकृत् १९।<br>
यः प्रभुः सर्वभूतानां सुखदुःखोपपत्तये।<br>
तं नातिवर्तितुं दैत्याः पौरुषैरीश्वरः पुमान् २०।<br>
यो नो भवाय प्रागासीदभवाय दिवौकसाम्।<br>
स एव भगवानद्य वर्तते तद्विपर्ययम् २१।<br>
बलेन सचिवैर्बुद्ध्या दुर्गैर्मन्त्रौषधादिभिः।<br>
सामादिभिरुपायैश्च कालं नात्येति वै जनः २२।<br>
भवद्भिर्निर्जिता ह्येते बहुशोऽनुचरा हरेः।<br>
दैवेनर्द्धैस्त एवाद्य युधि जित्वा नदन्ति नः २३।<br>
एतान्वयं विजेष्यामो यदि दैवं प्रसीदति।<br>
तस्मात्कालं प्रतीक्षध्वं यो नोऽर्थत्वाय कल्पते २४।<br>
श्रीशुक उवाच।<br>
पत्युर्निगदितं श्रुत्वा दैत्यदानवयूथपाः।<br>
रसां निर्विविशू राजन्विष्णुपार्षद ताडिताः २५।<br>
अथ तार्क्ष्यसुतो ज्ञात्वा विराट्प्रभुचिकीर्षितम्।<br>
बबन्ध वारुणैः पाशैर्बलिं सूत्येऽहनि क्रतौ २६।<br>
हाहाकारो महानासीद्रोदस्योः सर्वतो दिशम्।<br>
निगृह्यमाणेऽसुरपतौ विष्णुना प्रभविष्णुना २७।<br>
तं बद्धं वारुणैः पाशैर्भगवानाह वामनः।<br>
नष्टश्रियं स्थिरप्रज्ञमुदारयशसं नृप २८।<br>
पदानि त्रीणि दत्तानि भूमेर्मह्यं त्वयासुर।<br>
द्वाभ्यां क्रान्ता मही सर्वा तृतीयमुपकल्पय २९।<br>
यावत्तपत्यसौ गोभिर्यावदिन्दुः सहोडुभिः।<br>
यावद्वर्षति पर्जन्यस्तावती भूरियं तव ३०।<br>
पदैकेन मयाक्रान्तो भूर्लोकः खं दिशस्तनोः।<br>
स्वर्लोकस्ते द्वितीयेन पश्यतस्ते स्वमात्मना ३१।<br>
प्रतिश्रुतमदातुस्ते निरये वास इष्यते।<br>
विश त्वं निरयं तस्माद्गुरुणा चानुमोदितः ३२।<br>
वृथा मनोरथस्तस्य दूरः स्वर्गः पतत्यधः।<br>
प्रतिश्रुतस्यादानेन योऽर्थिनं विप्रलम्भते ३३।<br>
विप्रलब्धो ददामीति त्वयाहं चाढ्यमानिना।<br>
तद्व्यलीकफलं भुङ्क्ष्व निरयं कतिचित्समाः ३४।<br>
इति श्रीमद्भागवते महापुराणे पारमहंस्यां संहितायामष्टमस्कन्धे वामनप्रादुर्भावे बलिनिग्रहो नामैकविंशोऽध्यायः।<br>
<br>
