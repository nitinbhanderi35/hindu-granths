<p>श्रीमद्‌भागवत महापुराण
</p><p>अष्टमः स्कन्धः - चतुर्विंशोऽध्यायः
</p><p>
मत्स्यावतारकथा -</p><center></center><p>श्रीराजोवाच -&nbsp;
</p><p>भगवन् श्रोतुमिच्छामि हरेरद्‍भुतकर्मणः ।&nbsp;
</p><p>अवतारकथामाद्यां मायामत्स्यविडम्बनम् ॥ १ ॥&nbsp;
</p><p>यदर्थमदधाद् रूपं मात्स्यं लोकजुगुप्सितम् ।&nbsp;
</p><p>तमःप्रकृतिदुर्मर्षं कर्मग्रस्त इवेश्वरः ॥ २ ॥&nbsp;
</p><p>एतन्नो भगवन्सर्वं यथावद्वक्तुमर्हसि ।&nbsp;
</p><p>उत्तमश्लोकचरितं सर्वलोकसुखावहम् ॥ ३ ॥&nbsp;
</p><p>श्रीसूत उवाच -&nbsp;
</p><p>इत्युक्तो विष्णुरातेन भगवान् बान्बादरायणिः ।&nbsp;
</p><p>उवाच चरितं विष्णोः मत्स्यरूपेण यत्कृतम् ॥ ४ ॥&nbsp;
</p><p>श्रीशुक उवाच -&nbsp;
</p><p>गोविप्रसुरसाधूनां छन्दसामपि चेश्वरः ।&nbsp;
</p><p>रक्षां इच्छन् तनु धत्ते धर्मस्यार्थस्य चैव हि ॥ ५ ॥&nbsp;
</p><p>उच्चावचेषु भूतेषु चरन् वायुरिवेश्वरः ।&nbsp;
</p><p>नोच्चावचत्वं भजते निर्गुणत्वाद्धियो गुणैः ॥ ६ ॥&nbsp;
</p><p>आसीद् अतीतकल्पान्ते ब्राह्मो नैमित्तिको लयः ।&nbsp;
</p><p>समुद्रोपप्लुतास्तत्र लोका भूरादयो नृप ॥ ७ ॥&nbsp;
</p><p>कालेनागतनिद्रस्य धातुः शिशयिषोर्बली ।&nbsp;
</p><p>मुखतो निःसृतान् वेदान् हयग्रीवोऽन्तिकेऽहरत् ॥ ८ ॥&nbsp;
</p><p>ज्ञात्वा तद् दानवेन्द्रस्य हयग्रीवस्य चेष्टितम् ।&nbsp;
</p><p>दधार शफरीरूपं भगवान् हरिरीश्वरः ॥ ९ ॥&nbsp;
</p><p>तत्र राजऋषिः कश्चित् नाम्ना सत्यव्रतो महान् ।&nbsp;
</p><p>नारायणपरोऽतप्यत् तपः स सलिलाशनः ॥ १० ॥&nbsp;
</p><p>योऽसौ अस्मिन् महाकल्पे तनयः स विवस्वतः ।&nbsp;
</p><p>श्राद्धदेव इति ख्यातो मनुत्वे हरिणार्पितः ॥ ११ ॥&nbsp;
</p><p>एकदा कृतमालायां कुर्वतो जलतर्पणम् ।&nbsp;
</p><p>तस्याञ्जलि उदके काचित् शफर्येकाभ्यपद्यत ॥ १२ ॥&nbsp;
</p><p>सत्यव्रतोऽञ्जलिगतां सह तोयेन भारत ।&nbsp;
</p><p>उत्ससर्ज नदीतोये शफरीं द्रविडेश्वरः ॥ १३ ॥&nbsp;
</p><p>तं आह सातिकरुणं महाकारुणिकं नृपम् ।&nbsp;
</p><p>यादोभ्यो ज्ञातिघातिभ्यो दीनां मां दीनवत्सल ।&nbsp;
</p><p>कथं विसृजसे राजन् भीतामस्मिन् सरिज्जले ॥ १४ ॥&nbsp;
</p><p>तमात्मनोऽनुग्रहार्थं प्रीत्या मत्स्यवपुर्धरम् ।&nbsp;
</p><p>अजानन् रक्षणार्थाय शफर्याः स मनो दधे ॥ १५ ॥&nbsp;
</p><p>तस्या दीनतरं वाक्यं आश्रुत्य स महीपतिः ।&nbsp;
</p><p>कलशाप्सु निधायैनां दयालुर्निन्य आश्रमम् ॥ १६ ॥&nbsp;
</p><p>सा तु तत्रैकरात्रेण वर्धमाना कमण्डलौ ।&nbsp;
</p><p>अलब्ध्वाऽऽत्मावकाशं वा इदमाह महीपतिम् ॥ १७ ॥&nbsp;
</p><p>नाहं कमण्डलौ अवस्मिन् कृच्छ्रं वस्तुमिहोत्सहे ।&nbsp;
</p><p>कल्पयौकः सुविपुलं यत्राहं निवसे सुखम् ॥ १८ ॥&nbsp;
</p><p>स एनां तत आदाय न्यधादौदञ्चनोदके ।&nbsp;
</p><p>तत्र क्षिप्ता मुहूर्तेन हस्तत्रयमवर्धत ॥ १९ ॥&nbsp;
</p><p>न मे एतद् अलं राजन् सुखं वस्तुमुदञ्चनम् ।&nbsp;
</p><p>पृथु देहि पदं मह्यं यत्त्वाहं शरणं गता ॥ २० ॥&nbsp;
</p><p>तत आदाय सा राज्ञा क्षिप्ता राजन् सरोवरे ।&nbsp;
</p><p>तद् आवृत्यात्मना सोऽयं महामीनोऽन्ववर्धत ॥ २१ ॥&nbsp;
</p><p>नैतन्मे स्वस्तये राजन् उदकं सलिलौकसः ।&nbsp;
</p><p>निधेहि रक्षायोगेन ह्रदे मामविदासिनि ॥ २२ ॥&nbsp;
</p><p>इत्युक्तः सोऽनयन्मत्स्यं तत्र तत्राविदासिनि ।&nbsp;
</p><p>जलाशयेऽसम्मितं तं समुद्रे प्राक्षिपज्झषम् ॥ २३ ॥&nbsp;
</p><p>क्षिप्यमाणस्तमाहेदं इह मां मकरादयः ।&nbsp;
</p><p>अदन्त्यतिबला वीर मां नेहोत्स्रष्टुमर्हसि ॥ २४ ॥&nbsp;
</p><p>एवं विमोहितस्तेन वदता वल्गुभारतीम् ।&nbsp;
</p><p>तमाह को भवान् अस्मान् मत्स्यरूपेण मोहयन् ॥ २५ ॥&nbsp;
</p><p>नैवं वीर्यो जलचरो दृष्टोऽस्माभिः श्रुतोऽपि वा ।&nbsp;
</p><p>यो भवान् योजनशतं अह्नाभिव्यानशे सरः ॥ २६ ॥&nbsp;
</p><p>नूनं त्वं भगवान् साक्षात् हरिर्नारायणोऽव्ययः ।&nbsp;
</p><p>अनुग्रहाय भूतानां धत्से रूपं जलौकसाम् ॥ २७ ॥&nbsp;
</p><p>नमस्ते पुरुषश्रेष्ठ स्थित्युत्पत्त्यप्ययेश्वर ।&nbsp;
</p><p>भक्तानां नः प्रपन्नानां मुख्यो ह्यात्मगतिर्विभो ॥ २८ ॥&nbsp;
</p><p>सर्वे लीलावतारास्ते भूतानां भूतिहेतवः ।&nbsp;
</p><p>ज्ञातुमिच्छाम्यदो रूपं यदर्थं भवता धृतम् ॥ २९ ॥&nbsp;
</p><p>न तेऽरविन्दाक्ष पदोपसर्पणं&nbsp;
</p><p>&nbsp;&nbsp;&nbsp;&nbsp; मृषा भवेत्सर्वसुहृत् प्रियात्मनः ।&nbsp;
</p><p>यथेतरेषां पृथगात्मनां सतां&nbsp;
</p><p>&nbsp;&nbsp;&nbsp;&nbsp; अदीदृशो यद्वपुरद्‍भुतं हि नः ॥ ३० ॥&nbsp;
</p><p>श्रीशुक उवाच -&nbsp;
</p><p>इति ब्रुवाणं नृपतिं जगत्पतिः&nbsp;
</p><p>&nbsp;&nbsp;&nbsp;&nbsp; सत्यव्रतं मत्स्यवपुर्युगक्षये ।&nbsp;
</p><p>विहर्तुकामः प्रलयार्णवेऽब्रवीत्&nbsp;
</p><p>&nbsp;&nbsp;&nbsp;&nbsp; चिकीर्षुः एकान्तजनप्रियः प्रियम् ॥ ३१ ॥&nbsp;
</p><p>श्रीभगवानुवाच -&nbsp;
</p><p>(अनुष्टुप्)&nbsp;
</p><p>सप्तमे ह्यद्यतनाद् ऊर्ध्वं अहन्येतदरिन्दम ।&nbsp;
</p><p>निमंक्ष्यत्यप्ययाम्भोधौ त्रैलोक्यं भूर्भुवादिकम् ॥ ३२ ॥&nbsp;
</p><p>त्रिलोक्यां लीयमानायां संवर्ताम्भसि वै तदा ।&nbsp;
</p><p>उपस्थास्यति नौः काचिद् विशाला त्वां मयेरिता ॥ ३३ ॥&nbsp;
</p><p>त्वं तावदोषधीः सर्वा बीजानि उच्चावचानि च ।&nbsp;
</p><p>सप्तर्षिभिः परिवृतः सर्वसत्त्वोपबृंहितः ॥ ३४ ॥&nbsp;
</p><p>आरुह्य बृहतीं नावं विचरिष्यस्यविक्लवः ।&nbsp;
</p><p>एकार्णवे निरालोके ऋषीणामेव वर्चसा ॥ ३५ ॥&nbsp;
</p><p>दोधूयमानां तां नावं समीरेण बलीयसा ।&nbsp;
</p><p>उपस्थितस्य मे शृंगे निबध्नीहि महाहिना ॥ ३६ ॥&nbsp;
</p><p>अहं त्वां ऋषिभिः साकं सहनावमुदन्वति ।&nbsp;
</p><p>विकर्षन् विचरिष्यामि यावद्‍ब्राह्मी निशा प्रभो ॥ ३७ ॥&nbsp;
</p><p>मदीयं महिमानं च परं ब्रह्मेति शब्दितम् ।&nbsp;
</p><p>वेत्स्यसि अनुगृहीतं मे संप्रश्नैर्विवृतं हृदि ॥ ३८ ॥&nbsp;
</p><p>इत्थमादिश्य राजानं हरिरन्तरधीयत ।&nbsp;
</p><p>सोऽन्ववैक्षत तं कालं यं हृषीकेश आदिशत् ॥ ३९ ॥&nbsp;
</p><p>आस्तीर्य दर्भान् प्राक्कूलान् राजर्षिः प्रागुदंमुखः ।&nbsp;
</p><p>निषसाद हरेः पादौ चिन्तयन् मत्स्यरूपिणः ॥ ४० ॥&nbsp;
</p><p>ततः समुद्र उद्वेलः सर्वतः प्लावयन् महीम् ।&nbsp;
</p><p>वर्धमानो महामेघैः वर्षद्‌भिः समदृश्यत ॥ ४१ ॥&nbsp;
</p><p>ध्यायन् भगवदादेशं ददृशे नावमागताम् ।&nbsp;
</p><p>तामारुरोह विप्रेन्द्रैः आदायौषधिवीरुधः ॥ ४२ ॥&nbsp;
</p><p>तं ऊचुर्मुनयः प्रीता राजन् ध्यायस्व केशवम् ।&nbsp;
</p><p>स वै नः संक्स्द् अस्माद् अविता शं विधास्यति ॥ ४३ ॥&nbsp;
</p><p>सोऽनुध्यातस्ततो राज्ञा प्रादुरासीन् महार्णवे ।&nbsp;
</p><p>एकशृंगधरो मत्स्यो हैमो नियुतयोजनः ॥ ४४ ॥&nbsp;
</p><p>निबध्य नावं तत् श्रृंगे यथोक्तो हरिणा पुरा ।&nbsp;
</p><p>वरत्रेणाहिना तुष्टः तुष्टाव मधुसूदनम् ॥ ४५ ॥&nbsp;
</p><p>श्रीराजोवाच -&nbsp;
</p><p>अनाद्यविद्योपहतात्मसंविदः&nbsp;
</p><p>&nbsp;&nbsp;&nbsp;&nbsp; तन्मूलसंसारपरिश्रमातुराः ।&nbsp;
</p><p>यदृच्छयेहोपसृता यमाप्नुयुः&nbsp;
</p><p>&nbsp;&nbsp;&nbsp;&nbsp; विमुक्तिदो नः परमो गुरुर्भवान् ॥ ४६ ॥&nbsp;
</p><p>जनोऽबुधोऽयं निजकर्मबन्धनः&nbsp;
</p><p>&nbsp;&nbsp;&nbsp;&nbsp; सुखेच्छया कर्म समीहतेऽसुखम् ।&nbsp;
</p><p>यत्सेवया तां विधुनोत्यसन्मतिं&nbsp;
</p><p>&nbsp;&nbsp;&nbsp;&nbsp; ग्रन्थिं स भिन्द्याद् हृदयं स नो गुरुः ॥ ४७ ॥&nbsp;
</p><p>यत्सेवयाग्नेरिव रुद्ररोदनं&nbsp;
</p><p>&nbsp;&nbsp;&nbsp;&nbsp; पुमान् विजह्यान् मलमात्मनस्तमः ।&nbsp;
</p><p>भजेत वर्णं निजमेष सोऽव्ययो&nbsp;
</p><p>&nbsp;&nbsp;&nbsp;&nbsp; भूयात् स ईशः परमो गुरोर्गुरुः ॥ ४८ ॥&nbsp;
</p><p>न यत्प्रसादायुतभागलेशं&nbsp;
</p><p>&nbsp;&nbsp;&nbsp;&nbsp; अन्ये च देवा गुरवो जनाः स्वयम् ।&nbsp;
</p><p>कर्तुं समेताः प्रभवन्ति पुंसः&nbsp;
</p><p>&nbsp;&nbsp;&nbsp;&nbsp; तं ईश्वरं त्वां शरणं प्रपद्ये ॥ ४९ ॥&nbsp;
</p><p>अचक्षुरन्धस्य यथाग्रणीः कृतः&nbsp;
</p><p>&nbsp;&nbsp;&nbsp;&nbsp; तथा जनस्याविदुषोऽबुधो गुरुः ।&nbsp;
</p><p>त्वं अर्कदृक् सर्वदृशां समीक्षणो&nbsp;
</p><p>&nbsp;&nbsp;&nbsp;&nbsp; वृतो गुरुर्नः स्वगतिं बुभुत्सताम् ॥ ५० ॥&nbsp;
</p><p>जनो जनस्यादिशतेऽसतीं गतिं&nbsp;
</p><p>&nbsp;&nbsp;&nbsp;&nbsp; यया प्रपद्येत दुरत्ययं तमः ।&nbsp;
</p><p>त्वं त्वव्ययं ज्ञानममोघमञ्जसा&nbsp;
</p><p>&nbsp;&nbsp;&nbsp;&nbsp; प्रपद्यते येन जनो निजं पदम् ॥ ५१ ॥&nbsp;
</p><p>त्वं सर्वलोकस्य सुहृत् प्रियेश्वरो&nbsp;
</p><p>&nbsp;&nbsp;&nbsp;&nbsp; ह्यात्मा गुरुर्ज्ञानमभीष्टसिद्धिः ।&nbsp;
</p><p>तथापि लोको न भवन्तमन्धधीः&nbsp;
</p><p>&nbsp;&nbsp;&nbsp;&nbsp; जानाति सन्तं हृदि बद्धकामः ॥ ५२ ॥&nbsp;
</p><p>तं त्वामहं देववरं वरेण्यं&nbsp;
</p><p>&nbsp;&nbsp;&nbsp;&nbsp; प्रपद्य ईशं प्रतिबोधनाय ।&nbsp;
</p><p>छिन्ध्यर्थदीपैर्भगवन् वचोभिः&nbsp;
</p><p>&nbsp;&nbsp;&nbsp;&nbsp; ग्रन्थीन् हृदय्यान् विवृणु स्वमोकः ॥ ५३ ॥&nbsp;
</p><p>श्रीशुक उवाच -&nbsp;
</p><p>(अनुष्टुप्)&nbsp;
</p><p>इत्युक्तवन्तं नृपतिं भगवान् आदिपूरुषः ।&nbsp;
</p><p>मत्स्यरूपी महाम्भोधौ विहरन् तत्त्वमब्रवीत् ॥ ५४ ॥&nbsp;
</p><p>पुराणसंहितां दिव्यां सांख्ययोगक्रियावतीम् ।&nbsp;
</p><p>सत्यव्रतस्य राजर्षेः आत्मगुह्यमशेषतः ॥ ५५ ॥&nbsp;
</p><p>अश्रौषीद् ऋषिभिः साकं आत्मतत्त्वं असंशयम् ।&nbsp;
</p><p>नाव्यासीनो भगवता प्रोक्तं ब्रह्म सनातनम् ॥ ५६ ॥&nbsp;
</p><p>अतीतप्रलयापाय उत्थिताय स वेधसे ।&nbsp;
</p><p>हत्वासुरं हयग्रीवं वेदान्प्रत्याहरद्धरिः ॥ ५७ ॥&nbsp;
</p><p>स तु सत्यव्रतो राजा ज्ञानविज्ञानसंयुतः ।&nbsp;
</p><p>विष्णोः प्रसादात् कल्पेऽस्मिन् आसीत् वैवस्वतो मनुः ॥ ५८ ॥&nbsp;
</p><p>सत्यव्रतस्य राजर्षेः मायामत्स्यस्य शार्ङ्‌गिणः ।&nbsp;
</p><p>संवादं महदाख्यानं श्रुत्वा मुच्येत किल्बिषात् ॥ ५९ ॥&nbsp;
</p><p>अवतारं हरेर्योऽयं कीर्तयेद् अन्वहं नरः ।&nbsp;
</p><p>संकल्पास्तस्य सिध्यन्ति स याति परमां गतिम् ॥ ६० ॥&nbsp;
</p><p>प्रलयपयसि धातुः सुप्तशक्तेर्मुखेभ्यः&nbsp;
</p><p>&nbsp;&nbsp;&nbsp;&nbsp; श्रुतिगणमपनीतं प्रत्युपादत्त हत्वा ।&nbsp;
</p><p>दितिजमकथयद् यो ब्रह्म सत्यव्रतानां&nbsp;
</p><p>&nbsp;&nbsp;&nbsp;&nbsp; तमहमखिलहेतुं जिह्ममीनं नतोऽस्मि ॥ ६१ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>अष्टमस्कन्धे मत्यावतारचरितानुवर्णनं तुर्विंशोऽध्यायः ॥ २४ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2312
Cached time: 20231019102844
Cache expiry: 1814400
Reduced expiry: false
Complications: []
CPU time usage: 0.006 seconds
Real time usage: 0.008 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46915-0!canonical and timestamp 20231019102844 and revision id 106482. Rendering was triggered because: page-view
 -->
