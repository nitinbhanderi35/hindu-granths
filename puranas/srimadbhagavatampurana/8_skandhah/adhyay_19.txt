<p>श्रीमद्‌भागवत महापुराण
</p><p>अष्टमः स्कन्धः - एकोनविंशोऽध्यायः
</p><p>
बलिवामनसंवादः, पदत्रयभूमियाचनम्, शुक्रद्वारा दाननिषेधश्च -</p><center></center><p>श्रीशुक उवाच -&nbsp;
</p><p>(अनुष्टुप्)&nbsp;
</p><p>इति वैरोचनेर्वाक्यं धर्मयुक्तं स सूनृतम् ।&nbsp;
</p><p>निशम्य भगवान् प्रीन्प्रीतः प्रतिनन्द्येदमब्रवीत् ॥ १ ॥&nbsp;
</p><p>श्रीभगवानुवाच -&nbsp;
</p><p>वचस्तवैतत् जनदेव सूनृतं&nbsp;
</p><p>&nbsp;&nbsp;&nbsp;&nbsp; कुलोचितं धर्मयुतं यशस्करम् ।&nbsp;
</p><p>यस्य प्रमाणं भृगवः सांपराये&nbsp;
</p><p>&nbsp;&nbsp;&nbsp;&nbsp; पितामहः कुलवृद्धः प्रशान्तः ॥ २ ॥&nbsp;
</p><p>(अनुष्टुप्)&nbsp;
</p><p>न ह्येतस्मिन्कुले कश्चित् निःसत्त्वः कृपणः पुमान् ।&nbsp;
</p><p>प्रत्याख्याता प्रतिश्रुत्य यो वादाता द्विजातये ॥ ३ ॥&nbsp;
</p><p>न सन्ति तीर्थे युधि चार्थिनार्थिताः&nbsp;
</p><p>&nbsp;&nbsp;&nbsp;&nbsp; पराङ्‌मुखा ये त्वमनस्विनो नृपाः ।&nbsp;
</p><p>युष्मत्कुले यद् यशसामलेन&nbsp;
</p><p>&nbsp;&nbsp;&nbsp;&nbsp; प्रह्राद उद्‍भाति यथोडुपः खे ॥ ४ ॥&nbsp;
</p><p>(अनुष्टुप्)&nbsp;
</p><p>यतो जातो हिरण्याक्षः चरन्नेक इमां महीम् ।&nbsp;
</p><p>प्रतिवीरं दिग्विजये नाविन्दत गदायुधः ॥ ५ ॥&nbsp;
</p><p>यं विनिर्जित्य कृच्छ्रेण विष्णुः क्ष्मोद्धार आगतम् ।&nbsp;
</p><p>आत्मानं जयिनं मेने तद्वीर्यं भूर्यनुस्मरन् ॥ ६ ॥&nbsp;
</p><p>निशम्य तद्वधं भ्राता हिरण्यकशिपुः पुरा ।&nbsp;
</p><p>हन्तुं भ्रातृहणं क्रुद्धो जगाम निलयं हरेः ॥ ७ ॥&nbsp;
</p><p>तं आयान्तं समालोक्य शूलपाणिं कृतान्तवत् ।&nbsp;
</p><p>चिन्तयामास कालज्ञो विष्णुर्मायाविनां वरः ॥ ८ ॥&nbsp;
</p><p>यतो यतोऽहं तत्रासौ मृत्युः प्राणभृतामिव ।&nbsp;
</p><p>अतोऽहं अस्य हृदयं प्रवेक्ष्यामि पराग्दृशः ॥ ९ ॥&nbsp;
</p><p>एवं स निश्चित्य रिपोः शरीरं&nbsp;
</p><p>&nbsp;&nbsp;&nbsp;&nbsp; आधावतो निर्विविशेऽसुरेन्द्र ।&nbsp;
</p><p>श्वासानिलान्तर्हितसूक्ष्मदेहः&nbsp;
</p><p>&nbsp;&nbsp;&nbsp;&nbsp; तत्प्राणरन्ध्रेण विविग्नचेताः ॥ १० ॥&nbsp;
</p><p>स तन्निकेतं परिमृश्य&nbsp;
</p><p>&nbsp;&nbsp;&nbsp;&nbsp; शून्यमपश्यमानः कुपितो ननाद ।&nbsp;
</p><p>क्ष्मां द्यां दिशः खं विवरान्समुद्रान्&nbsp;
</p><p>&nbsp;&nbsp;&nbsp;&nbsp; विष्णुं विचिन्वन् न ददर्श वीरः ॥ ११ ॥&nbsp;
</p><p>(अनुष्टुप्)&nbsp;
</p><p>अपश्यन् इति होवाच मयान्विष्टमिदं जगत् ।&nbsp;
</p><p>भ्रातृहा मे गतो नूनं यतो नावर्तते पुमान् ॥ १२ ॥&nbsp;
</p><p>वैरानुबन्ध एतावान् आमृत्योरिह देहिनाम् ।&nbsp;
</p><p>अज्ञानप्रभवो मन्युः अहंमानोपबृंहितः ॥ १३ ॥&nbsp;
</p><p>पिता प्रह्रादपुत्रस्ते तद्विद्वान् द्विजवत्सलः ।&nbsp;
</p><p>स्वमायुर्द्विजलिंगेभ्यो देवेभ्योऽदात् स याचितः ॥ १४ ॥&nbsp;
</p><p>भवान् आचरितान् धर्मान् आस्थितो गृहमेधिभिः ।&nbsp;
</p><p>ब्राह्मणैः पूर्वजैः शूरैः अन्यैश्चोद्दामकीर्तिभिः ॥ १५ ॥&nbsp;
</p><p>तस्मात् त्वत्तो महीमीषद् वृणेऽहं वरदर्षभात् ।&nbsp;
</p><p>पदानि त्रीणि दैत्येन्द्र सम्मितानि पदा मम ॥ १६ ॥&nbsp;
</p><p>न अन्यत् ते कामये राजन् वदान्यात् जगदीश्वरात् ।&nbsp;
</p><p>नैनः प्राप्नोति वै विद्वान् यावदर्थप्रतिग्रहः ॥ १७ ॥&nbsp;
</p><p>श्रीबलिरुवाच -&nbsp;
</p><p>अहो ब्राह्मणदायाद वाचस्ते वृद्धसम्मताः ।&nbsp;
</p><p>त्वं बालो बालिशमतिः स्वार्थं प्रत्यबुधो यथा ॥ १८ ॥&nbsp;
</p><p>मां वचोभिः समाराध्य लोकानां एकमीश्वरम् ।&nbsp;
</p><p>पदत्रयं वृणीते यो अबुद्धिमान् द्वीपदाशुषम् ॥ १९ ॥&nbsp;
</p><p>न पुमान् मां उपव्रज्य भूयो याचितुमर्हति ।&nbsp;
</p><p>तस्माद् वृत्तिकरीं भूमिं वटो कामं प्रतीच्छ मे ॥ २० ॥&nbsp;
</p><p>श्रीभगवानुवाच -&nbsp;
</p><p>यावन्तो विषयाः प्रेष्ठाः त्रिलोक्यां अजितेन्द्रियम् ।&nbsp;
</p><p>न शक्नुवन्ति ते सर्वे प्रतिपूरयितुं नृप ॥ २१ ॥&nbsp;
</p><p>त्रिभिः क्रमैः असन्तुष्टो द्वीपेनापि न पूर्यते ।&nbsp;
</p><p>नववर्षसमेतेन सप्तद्वीपवरेच्छया ॥ २२ ॥&nbsp;
</p><p>सप्तद्वीपाधिपतयो नृपा वैन्यगयादयः ।&nbsp;
</p><p>अर्थैः कामैर्गता नान्तं तृष्णाया इति नः श्रुतम् ॥ २३ ॥&nbsp;
</p><p>यदृच्छयोपपन्नेन सन्तुष्टो वर्तते सुखम् ।&nbsp;
</p><p>नासन्तुष्टः त्रिभिर्लोकैः अजितात्मोपसादितैः ॥ २४ ॥&nbsp;
</p><p>पुंसोऽयं संसृतेर्हेतुः असन्तोषोऽर्थकामयोः ।&nbsp;
</p><p>यदृच्छयोपपन्नेन सन्तोषो मुक्तये स्मृतः ॥ २५ ॥&nbsp;
</p><p>यदृच्छालाभतुष्टस्य तेजो विप्रस्य वर्धते ।&nbsp;
</p><p>तत्प्रशाम्यति असन्तोषाद् अम्भसेवाशुशुक्षणिः ॥ २६ ॥&nbsp;
</p><p>तस्मात्त्रीणि पदान्येव वृणे त्वद् वरदर्षभात् ।&nbsp;
</p><p>एतावतैव सिद्धोऽहं वित्तं यावत् प्रयोजनम् ॥ २७ ॥&nbsp;
</p><p>श्रीशुक उवाच -&nbsp;
</p><p>इत्युक्तः स हसन्नाह वाञ्छातः प्रतिगृह्यताम् ।&nbsp;
</p><p>वामनाय महीं दातुं जग्राह जलभाजनम् ॥ २८ ॥&nbsp;
</p><p>विष्णवे क्ष्मां प्रदास्यन्तं उशना असुरेश्वरम् ।&nbsp;
</p><p>जानन् चिकीर्षितं विष्णोः शिष्यं प्राह विदां वरः ॥ २९ ॥&nbsp;
</p><p>श्रीशुक्र उवाच -&nbsp;
</p><p>एष वैरोचने साक्षात् भगवान् विष्णुरव्ययः ।&nbsp;
</p><p>कश्यपाद् अदितेर्जातो देवानां कार्यसाधकः ॥ ३० ॥&nbsp;
</p><p>प्रतिश्रुतं त्वयैतस्मै यद् अनर्थं अजानता ।&nbsp;
</p><p>न साधु मन्ये दैत्यानां महानुपगतोऽनयः ॥ ३१ ॥&nbsp;
</p><p>एष ते स्थानमैश्वर्यं श्रियं तेजो यशः श्रुतम् ।&nbsp;
</p><p>दास्यत्याच्छिद्य शक्राय मायामाणवको हरिः ॥ ३२ ॥&nbsp;
</p><p>त्रिभिः क्रमैः इमान् लोकान् विश्वकायः क्रमिष्यति ।&nbsp;
</p><p>सर्वस्वं विष्णवे दत्त्वा मूढ वर्तिष्यसे कथम् ॥ ३३ ॥&nbsp;
</p><p>क्रमतो गां पदैकेन द्वितीयेन दिवं विभोः ।&nbsp;
</p><p>खं च कायेन महता तार्तीयस्य कुतो गतिः ॥ ३४ ॥&nbsp;
</p><p>निष्ठां ते नरके मन्ये हि अप्रदातुः प्रतिश्रुतम् ।&nbsp;
</p><p>प्रतिश्रुतस्य योऽनीशः प्रतिपादयितुं भवान् ॥ ३५ ॥&nbsp;
</p><p>न तद्दानं प्रशंसन्ति येन वृत्तिर्विपद्यते ।&nbsp;
</p><p>दानं यज्ञस्तपः कर्म लोके वृत्तिमतो यतः ॥ ३६ ॥&nbsp;
</p><p>धर्माय यशसेऽर्थाय कामाय स्वजनाय च ।&nbsp;
</p><p>पञ्चधा विभजन् वित्तं इहामुत्र च मोदते ॥ ३७ ॥&nbsp;
</p><p>अत्रापि बह्वृचैर्गीतं शृणु मेऽसुरसत्तम ।&nbsp;
</p><p>सत्यं ॐ इति यत्प्रोक्तं यत् नेति आहानृतं हि तत् ॥ ३८ ॥&nbsp;
</p><p>सत्यं पुष्पफलं विद्याद् आत्मवृक्षस्य गीयते ।&nbsp;
</p><p>वृक्षेऽजीवति तन्न स्यात् अनृतं मूलमात्मनः ॥ ३९ ॥&nbsp;
</p><p>तद् यथा वृक्ष उन्मूलः शुष्यति उद्वर्ततेऽचिरात् ।&nbsp;
</p><p>एवं नष्टानृतः सद्य आत्मा शुष्येन्न संशयः ॥ ४० ॥&nbsp;
</p><p>पराग् रिक्तमपूर्णं वा अक्षरं यत् तदोमिति ।&nbsp;
</p><p>यत्किञ्चित् ओमिति ब्रूयात् तेन रिच्येत वै पुमान् ।&nbsp;
</p><p>भिक्षवे सर्वं ॐकुन् नालं कामेन चात्मने ॥ ४१ ॥&nbsp;
</p><p>अथैतत्पूर्णमभ्यात्मं यच्च नेति अनृतं वचः ।&nbsp;
</p><p>सर्वं नेति अनृतं ब्रूयात् स दुष्कीर्तिः श्वसन्मृतः ॥ ४२ ॥&nbsp;
</p><p>स्त्रीषु नर्मविवाहे च वृत्त्यर्थे प्राणसंकटे ।&nbsp;
</p><p>गोब्राह्मणार्थे हिंसायां नानृतं स्यात् जुगुप्सितम् ॥ ४३ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>अष्टमस्कन्धे वामनप्रादुर्भावे एकोनविंशोऽध्यायः ॥ १९ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw‐web.codfw.main‐8cd667d59‐sxgh9
Cached time: 20231023061951
Cache expiry: 1814400
Reduced expiry: false
Complications: []
CPU time usage: 0.004 seconds
Real time usage: 0.006 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46911-0!canonical and timestamp 20231023061951 and revision id 106478. Rendering was triggered because: page-view
 -->
