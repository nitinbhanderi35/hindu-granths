<p>श्रीमद्‌भागवत महापुराण
</p><p>अष्टमः स्कन्धः - द्वाविंशोऽध्यायः
</p><p>
बलिवचनं ब्रह्मणो वचनं भगवकृतं बलेः प्रशसनं तस्मै वरदानं च -</p><center></center><p>श्रीशुक उवाच -&nbsp;
</p><p>(अनुष्टुप्)&nbsp;
</p><p>एवं विप्रकृतो राजन् बलिर्भगवतासुरः ।&nbsp;
</p><p>भिद्यमानोऽप्यभिन्नात्मा प्रत्याहाविक्लवं वचः ॥ १ ॥&nbsp;
</p><p>श्रीबलिरुवाच -&nbsp;
</p><p>यद्युत्तमश्लोक भवान्ममेरितं&nbsp;
</p><p>&nbsp;&nbsp;&nbsp;&nbsp; वचो व्यलीकं सुरवर्य मन्यते ।&nbsp;
</p><p>करोम्यृतं तन्न भवेत्प्रलम्भनं&nbsp;
</p><p>&nbsp;&nbsp;&nbsp;&nbsp; पदं तृतीयं कुरु शीर्ष्णि मे निजम् ॥ २ ॥&nbsp;
</p><p>बिभेमि नाहं निरयात् पदच्युतो&nbsp;
</p><p>&nbsp;&nbsp;&nbsp;&nbsp; न पाशबन्धाद्व्यसनाद् दुरत्ययात् ।&nbsp;
</p><p>नैवार्थकृच्छ्राद्‍भवतो विनिग्रहाद्&nbsp;
</p><p>&nbsp;&nbsp;&nbsp;&nbsp; असाधुवादाद्‍भृशमुद्विजे यथा ॥ ३ ॥&nbsp;
</p><p>(अनुष्टुप्)&nbsp;
</p><p>पुंसां श्लाघ्यतमं मन्ये दण्डमर्हत्तमार्पितम् ।&nbsp;
</p><p>यं न माता पिता भ्राता सुहृदश्चादिशन्ति हि ॥ ४ ॥&nbsp;
</p><p>त्वं नूनमसुराणां नः परोक्षः परमो गुरुः ।&nbsp;
</p><p>यो नोऽनेकमदान्धानां विभ्रंशं चक्षुरादिशत् ॥ ५ ॥&nbsp;
</p><p>यस्मिन् वैरानुबन्धेन व्यूढेन विबुधेतराः ।&nbsp;
</p><p>बहवो लेभिरे सिद्धिं यामु हैकान्तयोगिनः ॥ ६ ॥&nbsp;
</p><p>तेनाहं निगृहीतोऽस्मि भवता भूरिकर्मणा ।&nbsp;
</p><p>बद्धश्च वारुणैः पाशैः नातिव्रीडे न च व्यथे ॥ ७ ॥&nbsp;
</p><p>पितामहो मे भवदीयसम्मतः&nbsp;
</p><p>&nbsp;&nbsp;&nbsp;&nbsp; प्रह्राद आविष्कृतसाधुवादः ।&nbsp;
</p><p>भवद्विपक्षेण विचित्रवैशसं&nbsp;
</p><p>&nbsp;&nbsp;&nbsp;&nbsp; संप्रापितस्त्वं परमः स्वपित्रा ॥ ८ ॥&nbsp;
</p><p>किमात्मनानेन जहाति योऽन्ततः&nbsp;
</p><p>&nbsp;&nbsp;&nbsp;&nbsp; किं रिक्थहारैः स्वजनाख्यदस्युभिः ।&nbsp;
</p><p>किं जायया संसृतिहेतुभूतया&nbsp;
</p><p>&nbsp;&nbsp;&nbsp;&nbsp; मर्त्यस्य गेहैः किमिहायुषो व्ययः ॥ ९ ॥&nbsp;
</p><p>इत्थं स निश्चित्य पितामहो महान्&nbsp;
</p><p>&nbsp;&nbsp;&nbsp;&nbsp; अगाधबोधो भवतः पादपद्मम् ।&nbsp;
</p><p>ध्रुवं प्रपेदे ह्यकुतोभयं जनाद्&nbsp;
</p><p>&nbsp;&nbsp;&nbsp;&nbsp; भीतः स्वपक्षक्षपणस्य सत्तम ॥ १० ॥&nbsp;
</p><p>अथाहमप्यात्मरिपोस्तवान्तिकं&nbsp;
</p><p>&nbsp;&nbsp;&nbsp;&nbsp; दैवेन नीतः प्रसभं त्याजितश्रीः ।&nbsp;
</p><p>इदं कृतान्तान्तिकवर्ति जीवितं&nbsp;
</p><p>&nbsp;&nbsp;&nbsp;&nbsp; ययाध्रुवं स्तब्धमतिर्न बुध्यते ॥ ११ ॥&nbsp;
</p><p>श्रीशुक उवाच -&nbsp;
</p><p>(अनुष्टुप्)&nbsp;
</p><p>तस्येत्थं भाषमाणस्य प्रह्रादो भगवत्प्रियः ।&nbsp;
</p><p>आजगाम कुरुश्रेष्ठ राकापतिरिवोत्थितः ॥ १२ ॥&nbsp;
</p><p>तमिन्द्रसेनः स्वपितामहं श्रिया&nbsp;
</p><p>&nbsp;&nbsp;&nbsp;&nbsp; विराजमानं नलिनायतेक्षणम् ।&nbsp;
</p><p>प्रांशुं पिशंगांबरमञ्जनत्विषं&nbsp;
</p><p>&nbsp;&nbsp;&nbsp;&nbsp; प्रलंबबाहुं शुभगर्षभमैक्षत ॥ १३ ॥&nbsp;
</p><p>तस्मै बलिर्वारुणपाशयन्त्रितः&nbsp;
</p><p>&nbsp;&nbsp;&nbsp;&nbsp; समर्हणं नोपजहार पूर्ववत् ।&nbsp;
</p><p>ननाम मूर्ध्नाश्रुविलोललोचनः&nbsp;
</p><p>&nbsp;&nbsp;&nbsp;&nbsp; सव्रीडनीचीनमुखो बभूव ह ॥ १४ ॥&nbsp;
</p><p>स तत्र हासीनमुदीक्ष्य सत्पतिं&nbsp;
</p><p>&nbsp;&nbsp;&nbsp;&nbsp; हरिं सुनन्दाद्यनुगैरुपासितम् ।&nbsp;
</p><p>उपेत्य भूमौ शिरसा महामना&nbsp;
</p><p>&nbsp;&nbsp;&nbsp;&nbsp; ननाम मूर्ध्ना पुलकाश्रुविक्लवः ॥ १५ ॥&nbsp;
</p><p>श्रीप्रह्राद उवाच -&nbsp;
</p><p>त्वयैव दत्तं पदमैन्द्रमूर्जितं&nbsp;
</p><p>&nbsp;&nbsp;&nbsp;&nbsp; हृतं तदेवाद्य तथैव शोभनम् ।&nbsp;
</p><p>मन्ये महानस्य कृतो ह्यनुग्रहो&nbsp;
</p><p>&nbsp;&nbsp;&nbsp;&nbsp; विभ्रंशितो यच्छ्रिय आत्ममोहनात् ॥ १६ ॥&nbsp;
</p><p>यया हि विद्वानपि मुह्यते यतः&nbsp;
</p><p>&nbsp;&nbsp;&nbsp;&nbsp; तत् को विचष्टे गतिमात्मनो यथा ।&nbsp;
</p><p>तस्मै नमस्ते जगदीश्वराय वै&nbsp;
</p><p>&nbsp;&nbsp;&nbsp;&nbsp; नारायणायाखिललोकसाक्षिणे ॥ १७ ॥&nbsp;
</p><p>श्रीशुक उवाच -&nbsp;
</p><p>(अनुष्टुप्)&nbsp;
</p><p>तस्यानुश्रृवतो राजन् प्रह्रादस्य कृताञ्जलेः ।&nbsp;
</p><p>हिरण्यगर्भो भगवान् उवाच मधुसूदनम् ॥ १८ ॥&nbsp;
</p><p>बद्धं वीक्ष्य पतिं साध्वी तत्पत्‍नी भयविह्वला ।&nbsp;
</p><p>प्राञ्जलिः प्रणतोपेन्द्रं बभाषेऽवांमुखी नृप ॥ १९ ॥&nbsp;
</p><p>श्रीविन्ध्यावलिरुवाच -&nbsp;
</p><p>क्रीडार्थमात्मन इदं त्रिजगत्कृतं ते&nbsp;
</p><p>&nbsp;&nbsp;&nbsp;&nbsp; स्वाम्यं तु तत्र कुधियोऽपर ईश कुर्युः ।&nbsp;
</p><p>कर्तुः प्रभोस्तव किमस्यत आवहन्ति&nbsp;
</p><p>&nbsp;&nbsp;&nbsp;&nbsp; त्यक्तह्रियस्त्वदवरोपितकर्तृवादाः ॥ २० ॥&nbsp;
</p><p>श्रीब्रह्मोवाच -&nbsp;
</p><p>(अनुष्टुप्)&nbsp;
</p><p>भूतभावन भूतेश देवदेव जगन्मय ।&nbsp;
</p><p>मुञ्चैनं हृतसर्वस्वं नायमर्हति निग्रहम् ॥ २१ ॥&nbsp;
</p><p>कृत्स्ना तेऽनेन दत्ता भूर्लोकाः कर्मार्जिताश्च ये ।&nbsp;
</p><p>निवेदितं च सर्वस्वं आत्माविक्लवया धिया ॥ २२ ॥&nbsp;
</p><p>यत्पादयोरशठधीः सलिलं प्रदाय&nbsp;
</p><p>&nbsp;&nbsp;&nbsp;&nbsp; दूर्वाङ्‌कुरैरपि विधाय सतीं सपर्याम् ।&nbsp;
</p><p>अप्युत्तमां गतिमसौ भजते त्रिलोकीं&nbsp;
</p><p>&nbsp;&nbsp;&nbsp;&nbsp; दाश्वानविक्लवमनाः कथमार्तिमृच्छेत् ॥ २३ ॥&nbsp;
</p><p>श्रीभगवानुवाच -&nbsp;
</p><p>(अनुष्टुप्)&nbsp;
</p><p>ब्रह्मन् यमनुगृह्णामि तद्विशो विधुनोम्यहम् ।&nbsp;
</p><p>यन्मदः पुरुषः स्तब्धो लोकं मां चावमन्यते ॥ २४ ॥&nbsp;
</p><p>यदा कदाचित् जीवात्मा संसरन्निजकर्मभिः ।&nbsp;
</p><p>नानायोनिष्वनीशोऽयं पौरुषीं गतिमाव्रजेत् ॥ २५ ॥&nbsp;
</p><p>जन्मकर्मवयोरूप विद्यैश्वर्यधनादिभिः ।&nbsp;
</p><p>यद्यस्य न भवेत् स्तंभः तत्रायं मदनुग्रहः ॥ २६ ॥&nbsp;
</p><p>मानस्तम्भनिमित्तानां जन्मादीनां समन्ततः ।&nbsp;
</p><p>सर्वश्रेयःप्रतीपानां हन्त मुह्येन्न मत्परः ॥ २७ ॥&nbsp;
</p><p>एष दानवदैत्यानामग्रनीः कीर्तिवर्धनः ।&nbsp;
</p><p>अजैषीदजयां मायां सीदन्नपि न मुह्यति ॥ २८ ॥&nbsp;
</p><p>क्षीणरिक्थश्च्युतः स्थानात्क्षिप्तो बद्धश्च शत्रुभिः ।&nbsp;
</p><p>ज्ञातिभिश्च परित्यक्तो यातनामनुयापितः ॥ २९ ॥&nbsp;
</p><p>गुरुणा भर्त्सितः शप्तो जहौ सत्यं न सुव्रतः ।&nbsp;
</p><p>छलैरुक्तो मया धर्मो नायं त्यजति सत्यवाक् ॥ ३० ॥&nbsp;
</p><p>एष मे प्रापितः स्थानं दुष्प्रापं अमरैरपि ।&nbsp;
</p><p>सावर्णेरन्तरस्यायं भवितेन्द्रो मदाश्रयः ॥ ३१ ॥&nbsp;
</p><p>तावत् सुतलमध्यास्तां विश्वकर्मविनिर्मितम् ।&nbsp;
</p><p>यदाधयो व्याधयश्च क्लमस्तन्द्रा पराभवः ।
</p><p>नोपसर्गा निवसतां सम्भवन्ति ममेक्षया ॥ ३२ ॥&nbsp;
</p><p>इन्द्रसेन महाराज याहि भो भद्रमस्तु ते ।&nbsp;
</p><p>सुतलं स्वर्गिभिः प्रार्थ्यं ज्ञातिभिः परिवारितः ॥ ३३ ॥&nbsp;
</p><p>न त्वां अभिभविष्यन्ति लोकेशाः किमुतापरे ।&nbsp;
</p><p>त्वत् शासनातिगान् दैत्यान् चक्रं मे सूदयिष्यति ॥ ३४ ॥&nbsp;
</p><p>रक्षिष्ये सर्वतोऽहं त्वां सानुगं सपरिच्छदम् ।&nbsp;
</p><p>सदा सन्निहितं वीर तत्र मां द्रक्ष्यते भवान् ॥ ३५ ॥&nbsp;
</p><p>तत्र दानवदैत्यानां संगात् ते भाव आसुरः ।&nbsp;
</p><p>दृष्ट्वा मदनुभावं वै सद्यः कुण्ठो विनंक्ष्यति ॥ ३६ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>अष्टमस्कन्धे वामनप्रादुर्भवे बलिवामनसंवादे द्वाविंशोऽध्यायः ॥ २२ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2412
Cached time: 20231008135210
Cache expiry: 1814400
Reduced expiry: false
Complications: []
CPU time usage: 0.007 seconds
Real time usage: 0.009 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46913-0!canonical and timestamp 20231008135210 and revision id 106480. Rendering was triggered because: page-view
 -->
