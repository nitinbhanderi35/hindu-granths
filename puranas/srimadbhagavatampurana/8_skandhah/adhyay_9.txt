<p>श्रीमद्‌भागवत महापुराण
</p><p>अष्टमः स्कन्धः - नवमोऽध्यायः
</p><p>
देवानां अमृतपानं दैत्यवंचनं, राहुशिरश्छेदश्च -</p><center></center><p>श्रीशुक उवाच -&nbsp;
</p><p>(अनुष्टुप्)&nbsp;
</p><p>तेऽन्योन्यतोऽसुराः पात्रं हरन्तस्त्यक्तसौहृदाः ।&nbsp;
</p><p>क्षिपन्तो दस्युधर्माण आयान्तीं ददृशुः स्त्रियम् ॥ १ ॥&nbsp;
</p><p>अहो रूपमहो धाम अहो अस्या नवं वयः ।&nbsp;
</p><p>इति ते तां अभिद्रुत्य पप्रच्छुर्जातहृच्छयाः ॥ २ ॥&nbsp;
</p><p>का त्वं कञ्जपलाशाक्षि कुतो वा किं चिकीर्षसि ।&nbsp;
</p><p>कस्यासि वद वामोरु मथ्नतीव मनांसि नः ॥ ३ ॥&nbsp;
</p><p>न वयं त्वामरैर्दैत्यैः सिद्धगन्धर्वचारणैः ।&nbsp;
</p><p>नास्पृष्टपूर्वां जानीमो लोकेशैश्च कुतो नृभिः ॥ ४ ॥&nbsp;
</p><p>नूनं त्वं विधिना सुभ्रूः प्रेषितासि शरीरिणाम् ।&nbsp;
</p><p>सर्वेन्द्रियमनःप्रीतिं विधातुं सघृणेन किम् ॥ ५ ॥&nbsp;
</p><p>सा त्वं नः स्पर्धमानानां एकवस्तुनि मानिनि ।&nbsp;
</p><p>ज्ञातीनां बद्धवैराणां शं विधत्स्व सुमध्यमे ॥ ६ ॥&nbsp;
</p><p>वयं कश्यपदायादा भ्रातरः कृतपौरुषाः ।&nbsp;
</p><p>विभजस्व यथान्यायं नैव भेदो यथा भवेत् ॥ ७ ॥&nbsp;
</p><p>इति उपामंत्रितो दैत्यैः मायायोषिद् वपुर्हरिः ।&nbsp;
</p><p>प्रहस्य रुचिरापाङ्‌गैः निरीक्षन् इदमब्रवीत् ॥ ८ ॥&nbsp;
</p><p>श्रीभगवानुवाच -&nbsp;
</p><p>कथं कश्यपदायादाः पुंश्चल्यां मयि संगताः ।&nbsp;
</p><p>विश्वासं पण्डितो जातु कामिनीषु न याति हि ॥ ९ ॥&nbsp;
</p><p>सालावृकाणां स्त्रीणां च स्वैरिणीनां सुरद्विषः ।&nbsp;
</p><p>सख्यान्याहुरनित्यानि नूत्‍नं नूत्‍नं विचिन्वताम् ॥ १० ॥&nbsp;
</p><p>श्रीशुक उवाच -&nbsp;
</p><p>इति ते क्ष्वेलितैस्तस्या आश्वस्तमनसोऽसुराः ।&nbsp;
</p><p>जहसुर्भावगम्भीरं ददुश्चामृतभाजनम् ॥ ११ ॥&nbsp;
</p><p>ततो गृहीत्वामृतभाजनं हरिः&nbsp;
</p><p>बभाष ईषत् स्मितशोभया गिरा ।&nbsp;
</p><p>यद्यभ्युपेतं क्व च साध्वसाधु वा&nbsp;
</p><p>कृतं मया वो विभजे सुधामिमाम् ॥ १२ ॥&nbsp;
</p><p>इत्यभिव्याहृतं तस्या आकर्ण्यासुरपुंगवाः ।&nbsp;
</p><p>अप्रमाणविदस्तस्याः तत् तथेत्यन्वमंसत ॥ १३ ॥&nbsp;
</p><p>अथोपोष्य कृतस्नाना हुत्वा च हविषानलम् ।&nbsp;
</p><p>दत्त्वा गोविप्रभूतेभ्यः कृतस्वस्त्ययना द्विजैः ॥ १४ ॥&nbsp;
</p><p>यथोपजोषं वासांसि परिधायाहतानि ते ।&nbsp;
</p><p>कुशेषु प्राविशन्सर्वे प्राग् अग्रेष्वभिभूषिताः ॥ १५ ॥&nbsp;
</p><p>प्राङ्‌मुखेषूपविष्टेषु सुरेषु दितिजेषु च ।&nbsp;
</p><p>धूपामोदितशालायां जुष्टायां माल्यदीपकैः ॥ १६ ॥&nbsp;
</p><p>तस्यां नरेन्द्र करभोरुरुशद्दुकूल&nbsp;
</p><p>&nbsp;&nbsp;&nbsp;&nbsp; श्रोणीतटालसगतिर्मदविह्वलाक्षी ।&nbsp;
</p><p>सा कूजती कनकनूपुरशिञ्जितेन&nbsp;
</p><p>&nbsp;&nbsp;&nbsp;&nbsp; कुम्भस्तनी कलसपाणिरथाविवेश ॥ १७ ॥&nbsp;
</p><p>तां श्रीसखीं कनककुण्डलचारुकर्ण&nbsp;
</p><p>&nbsp;&nbsp;&nbsp;&nbsp; नासाकपोलवदनां परदेवताख्याम् ।&nbsp;
</p><p>संवीक्ष्य सम्मुमुहुरुत्स्मितवीक्षणेन&nbsp;
</p><p>&nbsp;&nbsp;&nbsp;&nbsp; देवासुरा विगलित स्तनपट्टिकान्ताम् ॥ १८ ॥&nbsp;
</p><p>(अनुष्टुप्)&nbsp;
</p><p>असुराणां सुधादानं सर्पाणामिव दुर्नयम् ।&nbsp;
</p><p>मत्वा जातिनृशंसानां न तां व्यभजदच्युतः ॥ १९ ॥&nbsp;
</p><p>कल्पयित्वा पृथक् पंक्तीः उभयेषां जगत्पतिः ।&nbsp;
</p><p>तांश्चोपवेशयामास स्वेषु स्वेषु च पंक्तिषु ॥ २० ॥&nbsp;
</p><p>दैत्यान् गृहीतकलसो वञ्चयन् उपसञ्चरैः ।&nbsp;
</p><p>दूरस्थान् पाययामास जरामृत्युहरां सुधाम् ॥ २१ ॥&nbsp;
</p><p>ते पालयन्तः समयं असुराः स्वकृतं नृप ।&nbsp;
</p><p>तूष्णीमासन्कृतस्नेहाः स्त्रीविवादजुगुप्सया ॥ २२ ॥&nbsp;
</p><p>तस्यां कृतातिप्रणयाः प्रणयापायकातराः ।&nbsp;
</p><p>बहुमानेन चाबद्धा नोचुः किञ्चन विप्रियम् ॥ २३ ॥&nbsp;
</p><p>देवलिङ्‌गप्रतिच्छन्नः स्वर्भानुर्देवसंसदि ।&nbsp;
</p><p>प्रविष्टः सोममपिबत् चन्द्रार्काभ्यां च सूचितः ॥ २४ ॥&nbsp;
</p><p>चक्रेण क्षुरधारेण जहार पिबतः शिरः ।&nbsp;
</p><p>हरिस्तस्य कबन्धस्तु सुधयाप्लावितोऽपतत् ॥ २५ ॥&nbsp;
</p><p>शिरस्त्वमरतां नीतं अजो ग्रहमचीकॢपत् ।&nbsp;
</p><p>यस्तु पर्वणि चन्द्रार्कौ अभिधावति वैरधीः ॥ २६ ॥&nbsp;
</p><p>पीतप्रायेऽमृते देवैः भगवान् लोकभावनः ।&nbsp;
</p><p>पश्यतां असुरेन्द्राणां स्वं रूपं जगृहे हरिः ॥ २७ ॥&nbsp;
</p><p>एवं सुरासुरगणाः समदेशकाल&nbsp;
</p><p>&nbsp;&nbsp;&nbsp;&nbsp; हेत्वर्थकर्ममतयोऽपि फले विकल्पाः ।&nbsp;
</p><p>तत्रामृतं सुरगणाः फलमञ्जसापुः&nbsp;
</p><p>&nbsp;&nbsp;&nbsp;&nbsp; यत्पादपंकजरजःश्रयणान्न दैत्याः ॥ २८ ॥&nbsp;
</p><p>यद् युज्यतेऽसुवसुकर्ममनोवचोभिः&nbsp;
</p><p>&nbsp;&nbsp;&nbsp;&nbsp; देहात्मजादिषु नृभिस्तदसत्पृथक्त्वात् ।&nbsp;
</p><p>तैरेव सद्‍भवति यत् क्रियतेऽपृथक्त्वात्&nbsp;
</p><p>&nbsp;&nbsp;&nbsp;&nbsp; सर्वस्य तद्‍भवति मूलनिषेचनं यत् ॥ २९ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>अष्टमस्कन्धे अमृतमथने नवमोऽध्यायः ॥ ९ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2390
Cached time: 20231004193526
Cache expiry: 1814400
Reduced expiry: false
Complications: []
CPU time usage: 0.004 seconds
Real time usage: 0.006 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46906-0!canonical and timestamp 20231004193526 and revision id 106473. Rendering was triggered because: page-view
 -->
