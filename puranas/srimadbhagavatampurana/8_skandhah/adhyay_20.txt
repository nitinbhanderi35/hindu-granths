<p>श्रीमद्‌भागवत महापुराण
</p><p>अष्टमः स्कन्धः - विंशोऽध्यायः
</p><p>
बलिकर्तृकं पदत्रयमितभूमिदानं भगवतो विराड्‌रूपग्रहणं च -</p><center></center><p>श्रीशुक उवाच -&nbsp;
</p><p>(अनुष्टुप्)&nbsp;
</p><p>बलिरेवं गृहपतिः कुलाचार्येण भाषितः ।&nbsp;
</p><p>तूष्णीं भूत्वा क्षणं राजन् उवाचावहितो गुरुम् ॥ १ ॥&nbsp;
</p><p>श्रीबलिरुवाच -&nbsp;
</p><p>सत्यं भगवता प्रोक्तं धर्मोऽयं गृहमेधिनाम् ।&nbsp;
</p><p>अर्थं कामं यशो वृत्तिं यो न बाधेत कर्हिचित् ॥ २ ॥&nbsp;
</p><p>स चाहं वित्तलोभेन प्रत्याचक्षे कथं द्विजम् ।&nbsp;
</p><p>प्रतिश्रुत्य ददामीति प्राह्रादिः कितवो यथा ॥ ३ ॥&nbsp;
</p><p>न ह्यसत्यात्परोऽधर्म इति होवाच भूरियम् ।&nbsp;
</p><p>सर्वं सोढुमलं मन्ये ऋतेऽलीकपरं नरम् ॥ ४ ॥&nbsp;
</p><p>नाहं बिभेमि निरयान् नाधन्यादसुखार्णवात् ।&nbsp;
</p><p>न स्थानच्यवनान् मृत्योः यथा विप्रप्रलम्भनात् ॥ ५ ॥&nbsp;
</p><p>यद् यद्धास्यति लोकेऽस्मिन् संपरेतं धनादिकम् ।&nbsp;
</p><p>तस्य त्यागे निमित्तं किं विप्रस्तुष्येन्न तेन चेत् ॥ ६ ॥&nbsp;
</p><p>श्रेयः कुर्वन्ति भूतानां साधवो दुस्त्यजासुभिः ।&nbsp;
</p><p>दध्यङ्‌गशिबिप्रभृतयः को विकल्पो धरादिषु ॥ ७ ॥&nbsp;
</p><p>यैरियं बुभुजे ब्रह्मन् दैत्येन्द्रैरनिवर्तिभिः ।&nbsp;
</p><p>तेषां कालोऽग्रसीत् लोकान् न यशोऽधिगतं भुवि ॥ ८ ॥&nbsp;
</p><p>सुलभा युधि विप्रर्षे हिइ, अनिवृत्तास्तनुत्यजः ।&nbsp;
</p><p>न तथा तीर्थ आयाते श्रद्धया ये धनत्यजः ॥ ९ ॥&nbsp;
</p><p>मनस्विनः कारुणिकस्य शोभनं&nbsp;
</p><p>&nbsp;&nbsp;&nbsp;&nbsp; यदर्थिकामोपनयेन दुर्गतिः ।&nbsp;
</p><p>कुतः पुनर्ब्रह्मविदां भवादृशां&nbsp;
</p><p>&nbsp;&nbsp;&nbsp;&nbsp; ततो वटोरस्य ददामि वाञ्छितम् ॥ १० ॥&nbsp;
</p><p>यजन्ति यज्ञं क्रतुभिर्यमादृता&nbsp;
</p><p>&nbsp;&nbsp;&nbsp;&nbsp; भवन्त आम्नायविधानकोविदाः ।&nbsp;
</p><p>स एव विष्णुर्वरदोऽस्तु वा परो&nbsp;
</p><p>&nbsp;&nbsp;&nbsp;&nbsp; दास्याम्यमुष्मै क्षितिमीप्सितां मुने ॥ ११ ॥&nbsp;
</p><p>(अनुष्टुप्)&nbsp;
</p><p>यद्यपि असौ अधर्मेण मां बध्नीयाद् अनागसम् ।&nbsp;
</p><p>तथाप्येनं न हिंसिष्ये भीतं ब्रह्मतनुं रिपुम् ॥ १२ ॥&nbsp;
</p><p>एष वा उत्तमश्लोको न जिहासति यद् यशः ।&nbsp;
</p><p>हत्वा मैनां हरेद् युद्धे शयीत निहतो मया ॥ १३ ॥&nbsp;
</p><p>श्रीशुक उवाच -&nbsp;
</p><p>एवं अश्रद्धितं शिष्यं अनादेशकरं गुरुः ।&nbsp;
</p><p>शशाप दैवप्रहितः सत्यसन्धं मनस्विनम् ॥ १४ ॥&nbsp;
</p><p>दृढं पण्डितमान्यज्ञः स्तब्धोऽस्यस्मद् उपेक्षया ।&nbsp;
</p><p>मच्छासनातिगो यस्त्वं अचिराद्‍भ्रश्यसे श्रियः ॥ १५ ॥&nbsp;
</p><p>एवं शप्तः स्वगुरुणा सत्यान्न चलितो महान् ।&nbsp;
</p><p>वामनाय ददौ एनां अर्चित्वोदकपूर्वकम् ॥ १६ ॥&nbsp;
</p><p>विन्ध्यावलिस्तदागत्य पत्‍नी जालकमालिनी ।&nbsp;
</p><p>आनिन्ये कलशं हैमं अवनेजन्यपां भृतम् ॥ १७ ॥&nbsp;
</p><p>यजमानः स्वयं तस्य श्रीमत्पादयुगं मुदा ।&nbsp;
</p><p>अवनिज्यावहन्मूर्ध्नि तदपो विश्वपावनीः ॥ १८ ॥&nbsp;
</p><p>तदासुरेन्द्रं दिवि देवतागणा&nbsp;
</p><p>&nbsp;&nbsp;&nbsp;&nbsp; गन्धर्वविद्याधरसिद्धचारणाः ।&nbsp;
</p><p>तत्कर्म सर्वेऽपि गृणन्त आर्जवं&nbsp;
</p><p>&nbsp;&nbsp;&nbsp;&nbsp; प्रसूनवर्षैर्ववृषुर्मुदान्विताः ॥ १९ ॥&nbsp;
</p><p>नेदुर्मुहुर्दुन्दुभयः सहस्रशो&nbsp;
</p><p>&nbsp;&nbsp;&nbsp;&nbsp; गन्धर्वकिम्पूरुषकिन्नरा जगुः ।&nbsp;
</p><p>मनस्विनानेन कृतं सुदुष्करं&nbsp;
</p><p>&nbsp;&nbsp;&nbsp;&nbsp; विद्वानदाद्यद्रिपवे जगत्त्रयम् ॥ २० ॥&nbsp;
</p><p>तद्वामनं रूपमवर्धताद्‍भुतं&nbsp;
</p><p>&nbsp;&nbsp;&nbsp;&nbsp; हरेरनन्तस्य गुणत्रयात्मकम् ।&nbsp;
</p><p>भूः खं दिशो द्यौर्विवराः पयोधयः&nbsp;
</p><p>&nbsp;&nbsp;&nbsp;&nbsp; तिर्यङ्‌नृदेवा ऋषयो यदासत ॥ २१ ॥&nbsp;
</p><p>काये बलिस्तस्य महाविभूतेः&nbsp;
</p><p>&nbsp;&nbsp;&nbsp;&nbsp; सहर्त्विगाचार्यसदस्य एतत् ।&nbsp;
</p><p>ददर्श विश्वं त्रिगुणं गुणात्मके&nbsp;
</p><p>&nbsp;&nbsp;&nbsp;&nbsp; भूतेन्द्रियार्थाशयजीवयुक्तम् ॥ २२ ॥&nbsp;
</p><p>रसामचष्टाङ्‌घ्रितलेऽथ पादयोः&nbsp;
</p><p>&nbsp;&nbsp;&nbsp;&nbsp; महीं महीध्रान्पुरुषस्य जंघयोः ।&nbsp;
</p><p>पतत्त्रिणो जानुनि विश्वमूर्तेः&nbsp;
</p><p>&nbsp;&nbsp;&nbsp;&nbsp; ऊर्वोर्गणं मारुतमिन्द्रसेनः ॥ २३ ॥&nbsp;
</p><p>सन्ध्यां विभोर्वाससि गुह्य ऐक्षत्&nbsp;
</p><p>&nbsp;&nbsp;&nbsp;&nbsp; प्रजापतीन्जघने आत्ममुख्यान् ।&nbsp;
</p><p>नाभ्यां नभः कुक्षिषु सप्तसिन्धून्&nbsp;
</p><p>&nbsp;&nbsp;&nbsp;&nbsp; उरुक्रमस्योरसि चर्क्षमालाम् ॥ २४ ॥&nbsp;
</p><p>हृद्यंग धर्मं स्तनयोर्मुरारेः&nbsp;
</p><p>&nbsp;&nbsp;&nbsp;&nbsp; ऋतं च सत्यं च मनस्यथेन्दुम् ।&nbsp;
</p><p>श्रियं च वक्षस्यरविन्दहस्तां&nbsp;
</p><p>&nbsp;&nbsp;&nbsp;&nbsp; कण्ठे च सामानि समस्तरेफान् ॥ २५ ॥&nbsp;
</p><p>इन्द्रप्रधानानमरान्भुजेषु&nbsp;
</p><p>&nbsp;&nbsp;&nbsp;&nbsp; तत्कर्णयोः ककुभो द्यौश्च मूर्ध्नि ।&nbsp;
</p><p>केशेषु मेघान्छ्वसनं नासिकायां&nbsp;
</p><p>&nbsp;&nbsp;&nbsp;&nbsp; अक्ष्णोश्च सूर्यं वदने च वह्निम् ॥ २६ ॥&nbsp;
</p><p>वाण्यां च छन्दांसि रसे जलेशं&nbsp;
</p><p>&nbsp;&nbsp;&nbsp;&nbsp; भ्रुवोर्निषेधं च विधिं च पक्ष्मसु ।&nbsp;
</p><p>अहश्च रात्रिं च परस्य पुंसो&nbsp;
</p><p>&nbsp;&nbsp;&nbsp;&nbsp; मन्युं ललाटेऽधर एव लोभम् ॥ २७ ॥&nbsp;
</p><p>स्पर्शे च कामं नृप रेतसाम्भः&nbsp;
</p><p>&nbsp;&nbsp;&nbsp;&nbsp; पृष्ठे त्वधर्मं क्रमणेषु यज्ञम् ।&nbsp;
</p><p>छायासु मृत्युं हसिते च मायां&nbsp;
</p><p>&nbsp;&nbsp;&nbsp;&nbsp; तनूरुहेष्वोषधिजातयश्च ॥ २८ ॥&nbsp;
</p><p>नदीश्च नाडीषु शिला नखेषु&nbsp;
</p><p>&nbsp;&nbsp;&nbsp;&nbsp; बुद्धावजं देवगणान् ऋषींश्च ।&nbsp;
</p><p>प्राणेषु गात्रे स्थिरजंगमानि&nbsp;
</p><p>&nbsp;&nbsp;&nbsp;&nbsp; सर्वाणि भूतानि ददर्श वीरः ॥ २९ ॥&nbsp;
</p><p>सर्वात्मनीदं भुवनं निरीक्ष्य&nbsp;
</p><p>&nbsp;&nbsp;&nbsp;&nbsp; सर्वेऽसुराः कश्मलमापुरंग ।&nbsp;
</p><p>सुदर्शनं चक्रमसह्यतेजो&nbsp;
</p><p>&nbsp;&nbsp;&nbsp;&nbsp; धनुश्च शार्ङ्‌ग स्तनयित्‍नुघोषम् ॥ ३० ॥&nbsp;
</p><p>पर्जन्यघोषो जलजः पाञ्चजन्यः&nbsp;
</p><p>&nbsp;&nbsp;&nbsp;&nbsp; कौमोदकी विष्णुगदा तरस्विनी ।&nbsp;
</p><p>विद्याधरोऽसिः शतचन्द्रयुक्तः&nbsp;
</p><p>&nbsp;&nbsp;&nbsp;&nbsp; तूणोत्तमावक्षयसायकौ च ॥ ३१ ॥&nbsp;
</p><p>सुनन्दमुख्या उपतस्थुरीशं&nbsp;
</p><p>&nbsp;&nbsp;&nbsp;&nbsp; पार्षदमुख्याः सहलोकपालाः ।&nbsp;
</p><p>स्फुरत्किरीटाङ्‌गदमीनकुण्डलः&nbsp;
</p><p>&nbsp;&nbsp;&nbsp;&nbsp; श्रीवत्सरत्‍नोत्तममेखलाम्बरैः ॥ ३२ ॥&nbsp;
</p><p>मधुव्रतस्रग्वनमालयावृतो&nbsp;
</p><p>&nbsp;&nbsp;&nbsp;&nbsp; रराज राजन्भगवानुरुक्रमः ।&nbsp;
</p><p>क्षितिं पदैकेन बलेर्विचक्रमे&nbsp;
</p><p>&nbsp;&nbsp;&nbsp;&nbsp; नभः शरीरेण दिशश्च बाहुभिः ॥ ३३ ॥&nbsp;
</p><p>पदं द्वितीयं क्रमतस्त्रिविष्टपं&nbsp;
</p><p>&nbsp;&nbsp;&nbsp;&nbsp; न वै तृतीयाय तदीयमण्वपि ।&nbsp;
</p><p>उरुक्रमस्याङ्‌घ्रिरुपर्युपर्यथो&nbsp;
</p><p>&nbsp;&nbsp;&nbsp;&nbsp; महर्जनाभ्यां तपसः परं गतः ॥ ३४ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>अष्टमस्कन्धे विश्वरूपदर्शनं नाम विंशोऽध्यायः ॥ २० ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2412
Cached time: 20231013022001
Cache expiry: 1814400
Reduced expiry: false
Complications: []
CPU time usage: 0.005 seconds
Real time usage: 0.006 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46912-0!canonical and timestamp 20231013022001 and revision id 106479. Rendering was triggered because: page-view
 -->
