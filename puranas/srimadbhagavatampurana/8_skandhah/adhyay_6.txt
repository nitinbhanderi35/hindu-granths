<p>श्रीमद्‌भागवत महापुराण
</p><p>अष्टमः स्कन्धः - षष्ठोऽध्यायः
</p><p>
भगवदाज्ञया देवानामसुरैः सन्धाय समुद्रमंथनार्थं उद्योगः -</p><center></center><p>श्रीशुक उवाच -&nbsp;
</p><p>(अनुष्टुप्)&nbsp;
</p><p>एवं स्तुतः सुरगणैः भवान् हरिरीश्वरः ।&nbsp;
</p><p>तेषां आविरभूद् राजन् सहस्रार्कोदयद्युतिः ॥ १ ॥&nbsp;
</p><p>तेनैव सहसा सर्वे देवाः प्रतिहतेक्षणाः ।&nbsp;
</p><p>नापश्यन् खं दिशः क्षौणीं आत्मानं च कुतो विभुम् ॥ २ ॥&nbsp;
</p><p>विरिञ्चो भगवान् दृष्ट्वा सह शर्वेण तां तनुम् ।&nbsp;
</p><p>स्वच्छां मरकतश्यामां कञ्जगर्भारुणेक्षणाम् ॥ ३ ॥&nbsp;
</p><p>तप्तहेमावदातेन लसत्कौशेयवाससा ।&nbsp;
</p><p>प्रसन्नचारुसर्वांगीं सुमुखीं सुन्दरभ्रुवम् ॥ ४ ॥&nbsp;
</p><p>महामणिकिरीटेन केयूराभ्यां च भूषिताम् ।&nbsp;
</p><p>कर्णाभरणनिर्भात कपोलश्रीमुखाम्बुजाम् ॥ ५ ॥&nbsp;
</p><p>काञ्चीकलापवलय हारनूपुरशोभिताम् ।&nbsp;
</p><p>कौस्तुभाभरणां लक्ष्मीं बिभ्रतीं वनमालिनीम् ॥ ६ ॥&nbsp;
</p><p>सुदर्शनादिभिः स्वास्त्रैः मूर्तिमद् भिरुपासिताम् ।&nbsp;
</p><p>तुष्टाव देवप्रवरः सशर्वः पुरुषं परम् ॥ ७ ॥&nbsp;
</p><p>सर्वामरगणैः साकं सर्वांगैरवनिं गतैः ॥ ७५ ।&nbsp;
</p><p>श्रीब्रह्मोवाच -&nbsp;
</p><p>अजातजन्मस्थितिसंयमाया&nbsp;
</p><p>&nbsp;&nbsp;&nbsp;&nbsp; गुणाय निर्वाणसुखार्णवाय ।&nbsp;
</p><p>अणोरणिम्नेऽपरिगण्यधाम्ने&nbsp;
</p><p>&nbsp;&nbsp;&nbsp;&nbsp; महानुभावाय नमो नमस्ते ॥ ८ ॥&nbsp;
</p><p>रूपं तवैतत् पुरुषर्षभेज्यं&nbsp;
</p><p>&nbsp;&nbsp;&nbsp;&nbsp; श्रेयोऽर्थिभिर्वैदिकतांत्रिकेण ।&nbsp;
</p><p>योगेन धातः सह नस्त्रिलोकान्&nbsp;
</p><p>&nbsp;&nbsp;&nbsp;&nbsp; पश्याम्यमुष्मिन् नु ह विश्वमूर्तौ ॥ ९ ॥&nbsp;
</p><p>त्वय्यग्र आसीत् त्वयि मध्य आसीत्&nbsp;
</p><p>&nbsp;&nbsp;&nbsp;&nbsp; त्वय्यन्त आसीत् इदमात्मतंत्रे ।&nbsp;
</p><p>त्वं आदिरन्तो जगतोऽस्य मध्यं&nbsp;
</p><p>&nbsp;&nbsp;&nbsp;&nbsp; घटस्य मृत्स्नेव परः परस्मात् ॥ १० ॥&nbsp;
</p><p>त्वं माययात्माश्रयया स्वयेदं&nbsp;
</p><p>&nbsp;&nbsp;&nbsp;&nbsp; निर्माय विश्वं तदनुप्रविष्टः ।&nbsp;
</p><p>पश्यन्ति युक्ता मनसा मनीषिणो&nbsp;
</p><p>&nbsp;&nbsp;&nbsp;&nbsp; गुणव्यवायेऽप्यगुणं विपश्चितः ॥ ११ ॥&nbsp;
</p><p>यथाग्निमेधस्यमृतं च गोषु&nbsp;
</p><p>&nbsp;&nbsp;&nbsp;&nbsp; भुव्यन्नमम्बूद्यमने च वृत्तिम् ।&nbsp;
</p><p>योगैर्मनुष्या अधियन्ति हि त्वां&nbsp;
</p><p>&nbsp;&nbsp;&nbsp;&nbsp; गुणेषु बुद्ध्या कवयो वदन्ति ॥ १२ ॥&nbsp;
</p><p>तं त्वां वयं नाथ समुज्जिहानं&nbsp;
</p><p>&nbsp;&nbsp;&nbsp;&nbsp; सरोजनाभातिचिरेप्सितार्थम् ।&nbsp;
</p><p>दृष्ट्वा गता निर्वृतमद्य सर्वे&nbsp;
</p><p>&nbsp;&nbsp;&nbsp;&nbsp; गजा दवार्ता इव गाङ्‌गमम्भः ॥ १३ ॥&nbsp;
</p><p>स त्वं विधत्स्वाखिललोकपाला&nbsp;
</p><p>&nbsp;&nbsp;&nbsp;&nbsp; वयं यदर्थास्तव पादमूलम् ।&nbsp;
</p><p>समागतास्ते बहिरन्तरात्मन्&nbsp;
</p><p>&nbsp;&nbsp;&nbsp;&nbsp; किं वान्यविज्ञाप्यमशेषसाक्षिणः ॥ १४ ॥&nbsp;
</p><p>अहं गिरित्रश्च सुरादयो ये&nbsp;
</p><p>&nbsp;&nbsp;&nbsp;&nbsp; दक्षादयोऽग्नेरिव केतवस्ते ।&nbsp;
</p><p>किं वा विदामेश पृथग्विभाता&nbsp;
</p><p>&nbsp;&nbsp;&nbsp;&nbsp; विधत्स्व शं नो द्विजदेवमंत्रम् ॥ १५ ॥&nbsp;
</p><p>श्रीशुक उवाच -&nbsp;
</p><p>एवं विरिञ्चादिभिरीडितस्तद्&nbsp;
</p><p>&nbsp;&nbsp;&nbsp;&nbsp; विज्ञाय तेषां हृदयं तथैव ।&nbsp;
</p><p>जगाद जीमूतगभीरया गिरा&nbsp;
</p><p>&nbsp;&nbsp;&nbsp;&nbsp; बद्धाञ्जलीन् संवृतसर्वकारकान् ॥ १६ ॥&nbsp;
</p><p>(अनुष्टुप्)&nbsp;
</p><p>एक एवेश्वरस्तस्मिन् सुरकार्ये सुरेश्वरः ।&nbsp;
</p><p>विहर्तुकामस्तानाह समुद्रोन्मथनादिभिः ॥ १७ ॥&nbsp;
</p><p>श्रीभगवानुवाच -&nbsp;
</p><p>हन्त ब्रह्मन् अहो शम्भो हे देवा मम भाषितम् ।&nbsp;
</p><p>श्रृणुतावहिताः सर्वे श्रेयो वः स्याद् यथा सुराः ॥ १८ ॥&nbsp;
</p><p>यात दानवदैतेयैः तावत् सन्धिर्विधीयताम् ।&nbsp;
</p><p>कालेनानुगृहीतैस्तैः यावद् वो भव आत्मनः ॥ १९ ॥&nbsp;
</p><p>अरयोऽपि हि सन्धेयाः सति कार्यार्थगौरवे ।&nbsp;
</p><p>अहिमूषिकवद् देवा ह्यर्थस्य पदवीं गतैः ॥ २० ॥&nbsp;
</p><p>अमृतोत्पादने यत्‍नः क्रियतां अविलम्बितम् ।&nbsp;
</p><p>यस्य पीतस्य वै जन्तुः मृत्युग्रस्तोऽमरो भवेत् ॥ २१ ॥&nbsp;
</p><p>क्षिप्त्वा क्षीरोदधौ सर्वा वीरुत्तृणलतौषधीः ।&nbsp;
</p><p>मन्थानं मन्दरं कृत्वा नेत्रं कृत्वा तु वासुकिम् ॥ २२ ॥&nbsp;
</p><p>सहायेन मया देवा निर्मन्थध्वमतन्द्रिताः ।&nbsp;
</p><p>क्लेशभाजो भविष्यन्ति दैत्या यूयं फलग्रहाः ॥ २३ ॥&nbsp;
</p><p>यूयं तदनुमोदध्वं यदिच्छन्ति असुराः सुराः ।&nbsp;
</p><p>न संरम्भेण सिध्यन्ति सर्वार्थाः सान्त्वया यथा ॥ २४ ॥&nbsp;
</p><p>न भेतव्यं कालकूटाद् विषात् जलधिसम्भवात् ।&nbsp;
</p><p>लोभः कार्यो न वो जातु रोषः कामस्तु वस्तुषु ॥ २५ ॥&nbsp;
</p><p>श्रीशुक उवाच -&nbsp;
</p><p>इति देवान् समादिश्य भगवान् पुरुषोत्तमः ।&nbsp;
</p><p>तेषामन्तर्दधे राजन् स्वच्छन्दगतिरीश्वरः ॥ २६ ॥&nbsp;
</p><p>अथ तस्मै भगवते नमस्कृत्य पितामहः ।&nbsp;
</p><p>भवश्च जग्मतुः स्वं स्वं धामोपेयुर्बलिं सुराः ॥ २७ ॥&nbsp;
</p><p>दृष्ट्वा अरीनप्यसंयत्तान् जातक्षोभान् स्वनायकान् ।&nbsp;
</p><p>न्यषेधद् दैत्यराट् श्लोक्यः सन्धिविग्रहकालवित् ॥ २८ ॥&nbsp;
</p><p>ते वैरोचनिमासीनं गुप्तं चासुरयूथपैः ।&nbsp;
</p><p>श्रिया परमया जुष्टं जिताशेषमुपागमन् ॥ २९ ॥&nbsp;
</p><p>महेन्द्रः श्लक्ष्णया वाचा सान्त्वयित्वा महामतिः ।&nbsp;
</p><p>अभ्यभाषत तत्सर्वं शिक्षितं पुरुषोत्तमात् ॥ ३० ॥&nbsp;
</p><p>तदरोचत दैत्यस्य तत्रान्ये येऽसुराधिपाः ।&nbsp;
</p><p>शम्बरोऽरिष्टनेमिश्च ये च त्रिपुरवासिनः ॥ ३१ ॥&nbsp;
</p><p>ततो देवासुराः कृत्वा संविदं कृतसौहृदाः ।&nbsp;
</p><p>उद्यमं परमं चक्रुः अमृतार्थे परंतप ॥ ३२ ॥&nbsp;
</p><p>ततस्ते मन्दरगिरिं ओजसोत्पाट्य दुर्मदाः ।&nbsp;
</p><p>नदन्त उदधिं निन्युः शक्ताः परिघबाहवः ॥ ३३ ॥&nbsp;
</p><p>दूरभारोद्वहश्रान्ताः शक्रवैरोचनादयः ।&nbsp;
</p><p>अपारयन्तस्तं वोढुं विवशा विजहुः पथि ॥ ३४ ॥&nbsp;
</p><p>निपतन्स गिरिस्तत्र बहून् अमरदानवान् ।&nbsp;
</p><p>चूर्णयामास महता भारेण कनकाचलः ॥ ३५ ॥&nbsp;
</p><p>तांस्तथा भग्नमनसो भग्नबाहूरुकन्धरान् ।&nbsp;
</p><p>विज्ञाय भगवान् तत्र बभूव गरुडध्वजः ॥ ३६ ॥&nbsp;
</p><p>गिरिपातविनिष्पिष्टान् विलोक्यामरदानवान् ।&nbsp;
</p><p>ईक्षया जीवयामास निर्जरान् निर्व्रणान्यथा ॥ ३७ ॥&nbsp;
</p><p>गिरिं चारोप्य गरुडे हस्तेनैकेन लीलया ।&nbsp;
</p><p>आरुह्य प्रययावब्धिं सुरासुरगणैर्वृतः ॥ ३८ ॥&nbsp;
</p><p>अवरोप्य गिरिं स्कन्धात् सुपर्णः पततां वरः ।&nbsp;
</p><p>ययौ जलान्त उत्सृज्य हरिणा स विसर्जितः ॥ ३९ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>अष्टमस्कन्धे मंदराचल आनयनं नाम षष्ठोऽध्यायः ॥ ६ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2312
Cached time: 20231003152926
Cache expiry: 1814400
Reduced expiry: false
Complications: []
CPU time usage: 0.005 seconds
Real time usage: 0.006 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46905-0!canonical and timestamp 20231003152926 and revision id 106472. Rendering was triggered because: page-view
 -->
