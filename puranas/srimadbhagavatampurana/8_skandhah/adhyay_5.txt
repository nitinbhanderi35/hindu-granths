श्रीशुक उवाच - <br>
(अनुष्टुप्) <br>
राजन् उदितमेतत्ते हरेः कर्माघनाशनम् । <br>
गजेन्द्रमोक्षणं पुण्यं रैवतं त्वन्तरं श्रृणु ॥ १ ॥ <br>
पञ्चमो रैवतो नाम मनुस्तामससोदरः । <br>
बलिविन्ध्यादयस्तस्य सुता हार्जुनपूर्वकाः ॥ २ ॥ <br>
विभुरिन्द्रः सुरगणा राजन्भूतरयादयः । <br>
हिरण्यरोमा वेदशिरा ऊर्ध्वबाह्वादयो द्विजाः ॥ ३ ॥ <br>
पत्‍नी विकुण्ठा शुभ्रस्य वैकुण्ठैः सुरसत्तमैः । <br>
तयोः स्वकलया जज्ञे वैकुण्ठो भगवान् स्वयम् ॥ ४ ॥ <br>
वैकुण्ठः कल्पितो येन लोको लोकनमस्कृतः । <br>
रमया प्रार्थ्यमानेन देव्या तत्प्रियकाम्यया ॥ ५ ॥ <br>
तस्यानुभावः कथितो गुणाश्च परमोदयाः । <br>
भौमान् रेणून्स विममे यो विष्णोर्वर्णयेद्‍गुणान् ॥ ६ ॥ <br>
षष्ठश्च चक्षुषः पुत्रः चाक्षुषो नाम वै मनुः । <br>
पूरु पूरुष सुद्युम्न प्रमुखाश्चाक्षुषात्मजाः ॥ ७ ॥ <br>
इन्द्रो मन्त्रद्रुमस्तत्र देवा आप्यादयो गणाः । <br>
मुनयस्तत्र वै राजन् हविष्मद् वीरकादयः ॥ ८ ॥ <br>
तत्रापि देवः सम्भूत्यां वैराजस्याभवत् सुतः । <br>
अजितो नाम भगवान् अंशेन जगतः पतिः ॥ ९ ॥ <br>
पयोधिं येन निर्मथ्य सुराणां साधिता सुधा । <br>
भ्रममाणोऽम्भसि धृतः कूर्मरूपेण मन्दरः ॥ १० ॥ <br>
श्रीराजोवाच - <br>
यथा भगवता ब्रह्मन् मथितः क्षीरसागरः । <br>
यदर्थं वा यतश्चाद्रिं दधाराम्बुचरात्मना ॥ ११ ॥ <br>
यथामृतं सुरैः प्राप्तं किं चान्यद् अभवत् ततः । <br>
एतद्‍भगवतः कर्म वदस्व परमाद्‍भुतम् ॥ १२ ॥ <br>
त्वया संकथ्यमानेन महिम्ना सात्वतां पतेः । <br>
नातितृप्यति मे चित्तं सुचिरं तापतापितम् ॥ १३ ॥ <br>
श्रीसूत उवाच - <br>
सम्पृष्टो भगवानेवं द्वैपायनसुतो द्विजाः । <br>
अभिनन्द्य हरेर्वीर्यं अभ्याचष्टुं प्रचक्रमे ॥ १४ ॥ <br>
श्रीशुक उवाच - <br>
यदा युद्धेऽसुरैर्देवा बध्यमानाः शितायुधैः । <br>
गतासवो निपतिता नोत्तिष्ठेरन् स्म भूरिशः ॥ १५ ॥ <br>
यदा दुर्वाससः शापात् सेन्द्रा लोकास्त्रयो नृप । <br>
निःश्रीकाश्चाभवंस्तत्र नेशुरिज्यादयः क्रियाः ॥ १६ ॥ <br>
निशाम्यैतत् सुरगणा महेन्द्रवरुणादयः । <br>
नाध्यगच्छन्स्वयं मन्त्रैः मंत्रयन्तो विनिश्चितम् ॥ १७ ॥ <br>
ततो ब्रह्मसभां जग्मुः मेरोर्मूर्धनि सर्वशः । <br>
सर्वं विज्ञापयां चक्रुः प्रणताः परमेष्ठिने ॥ १८ ॥ <br>
स विलोक्येन्द्रवाय्वादीन् निःसत्त्वान् गगतप्रभान् । <br>
लोकान् अमंगलप्रायान् असुरानयथा विभुः ॥ १९ ॥ <br>
समाहितेन मनसा संस्मरन् पुरुषं परम् । <br>
उवाचोत्फुल्लवदनो देवान्स भगवान्परः ॥ २० ॥ <br>
अहं भवो यूयमथोऽसुरादयो <br>
मनुष्यतिर्यग् द्रुमघर्मजातयः । <br>
यस्यावतारांशकलाविसर्जिता <br>
व्रजाम सर्वे शरणं तमव्ययम् ॥ २१ ॥ <br>
न यस्य वध्यो न च रक्षणीयो <br>
नोपेक्षणीयादरणीयपक्षः । <br>
अथापि सर्गस्थितिसंयमार्थं <br>
धत्ते रजःसत्त्वतमांसि काले ॥ २२ ॥ <br>
अयं च तस्य स्थितिपालनक्षणः <br>
सत्त्वं जुषाणस्य भवाय देहिनाम् । <br>
तस्माद् व्रजामः शरणं जगद्‍गुरुं <br>
स्वानां स नो धास्यति शं सुरप्रियः ॥ २३ ॥ <br>
श्रीशुक उवाच - <br>
इत्याभाष्य सुरान्वेधाः सह देवैररिन्दम । <br>
अजितस्य पदं साक्षात् जगाम तमसः परम् ॥ २४ ॥ <br>
तत्रादृष्टस्वरूपाय श्रुतपूर्वाय वै विभो । <br>
स्तुतिमब्रूत दैवीभिः गीर्भिस्त्ववहितेन्द्रियः ॥ २५ ॥ <br>
श्रीब्रह्मोवाच - <br>
अविक्रियं सत्यमनन्तमाद्यं <br>
गुहाशयं निष्कलमप्रतर्क्यम् । <br>
मनोऽग्रयानं वचसानिरुक्तं <br>
नमामहे देववरं वरेण्यम् ॥ २६ ॥ <br>
विपश्चितं प्राणमनोधियात्मनां <br>
अर्थेन्द्रियाभासमनिद्रमव्रणम् । <br>
छायातपौ यत्र न गृध्रपक्षौ <br>
तमक्षरं खं त्रियुगं व्रजामहे ॥ २७ ॥ <br>
अजस्य चक्रं त्वजयेर्यमाणं <br>
मनोमयं पञ्चदशारमाशु । <br>
त्रिनाभि विद्युच्चलमष्टनेमि <br>
यदक्षमाहुस्तमृतं प्रपद्ये ॥ २८ ॥ <br>
य एकवर्णं तमसः परं तद् <br>
अलोकमव्यक्तमनन्तपारम् । <br>
आसां चकारोपसुपर्णमेनं <br>
उपासते योगरथेन धीराः ॥ २९ ॥ <br>
न यस्य कश्चातितितर्ति मायां <br>
यया जनो मुह्यति वेद नार्थम् । <br>
तं निर्जितात्मात्मगुणं परेशं <br>
नमाम भूतेषु समं चरन्तम् ॥ ३० ॥ <br>
इमे वयं यत्प्रिययैव तन्वा <br>
सत्त्वेन सृष्टा बहिरन्तराविः । <br>
गतिं न सूक्ष्मामृषयश्च विद्महे <br>
कुतोऽसुराद्या इतरप्रधानाः ॥ ३१ ॥ <br>
पादौ महीयं स्वकृतैव यस्य <br>
चतुर्विधो यत्र हि भूतसर्गः । <br>
स वै महापूरुष आत्मतन्त्रः <br>
प्रसीदतां ब्रह्म महाविभूतिः ॥ ३२ ॥ <br>
अम्भस्तु यद्रेत उदारवीर्यं <br>
सिध्यन्ति जीवन्त्युत वर्धमानाः । <br>
लोका स्त्रयोऽथाखिललोकपालाः <br>
प्रसीदतां नः स महाविभूतिः ॥ ३३ ॥ <br>
सोमं मनो यस्य समामनन्ति <br>
दिवौकसां यो बलमन्ध आयुः । <br>
ईशो नगानां प्रजनः प्रजानां <br>
प्रसीदतां नः स महाविभूतिः ॥ ३४ ॥ <br>
अग्निर्मुखं यस्य तु जातवेदा <br>
जातः क्रियाकाण्डनिमित्तजन्मा । <br>
अन्तःसमुद्रेऽनुपचन्स्वधातून् <br>
प्रसीदतां नः स महाविभूतिः ॥ ३५ ॥ <br>
यच्चक्षुरासीत्तरणिर्देवयानं <br>
त्रयीमयो ब्रह्मण एष धिष्ण्यम् । <br>
द्वारं च मुक्तेरमृतं च मृत्युः <br>
प्रसीदतां नः स महाविभूतिः ॥ ३६ ॥ <br>
प्राणादभूद् यस्य चराचराणां <br>
प्राणः सहो बलमोजश्च वायुः । <br>
अन्वास्म सम्राजमिवानुगा वयं <br>
प्रसीदतां नः स महाविभूतिः ॥ ३७ ॥ <br>
श्रोत्राद् दिशो यस्य हृदश्च खानि <br>
प्रजज्ञिरे खं पुरुषस्य नाभ्याः । <br>
प्राणेन्द्रियात्मासुशरीरकेतः <br>
प्रसीदतां नः स महाविभूतिः ॥ ३८ ॥ <br>
बलान्महेन्द्रस्त्रिदशाः प्रसादान् <br>
मन्योर्गिरीशो धिषणाद्विरिञ्चः । <br>
खेभ्यस्तु छन्दांस्यृषयो मेढ्रतः कः <br>
प्रसीदतां नः स महाविभूतिः ॥ ३९ ॥ <br>
श्रीर्वक्षसः पितरश्छाययाऽऽसन् <br>
धर्मः स्तनादितरः पृष्ठतोऽभूत् । <br>
द्यौर्यस्य शीर्ष्णोऽप्सरसो विहारात् <br>
प्रसीदतां नः स महाविभूतिः ॥ ४० ॥ <br>
विप्रो मुखं ब्रह्म च यस्य गुह्यं <br>
राजन्य आसीद् भुजयोर्बलं च । <br>
ऊर्वोर्विडोजोङ्‌घ्रिरवेदशूद्रौ <br>
प्रसीदतां नः स महाविभूतिः ॥ ४१ ॥ <br>
लोभोऽधरात् प्रीतिरुपर्यभूद् द्युतिः <br>
नस्तः पशव्यः स्पर्शेन कामः । <br>
भ्रुवोर्यमः पक्ष्मभवस्तु कालः <br>
प्रसीदतां नः स महाविभूतिः ॥ ४२ ॥ <br>
द्रव्यं वयः कर्म गुणान्विशेषं <br>
यद्योगमायाविहितान्वदन्ति । <br>
यद्दुर्विभाव्यं प्रबुधापबाधं <br>
प्रसीदतां नः स महाविभूतिः ॥ ४३ ॥ <br>
नमोऽस्तु तस्मा उपशान्तशक्तये <br>
स्वाराज्यलाभप्रतिपूरितात्मने । <br>
गुणेषु मायारचितेषु वृत्तिभिः <br>
न सज्जमानाय नभस्वदूतये ॥ ४४ ॥ <br>
(अनुष्टुप्) <br>
स त्वं नो दर्शयात्मानं अस्मत् करणगोचरम् । <br>
प्रपन्नानां दिदृक्षूणां सस्मितं ते मुखाम्बुजम् ॥ ४५ ॥ <br>
तैस्तैः स्वेच्छाधृतै रूपैः काले काले स्वयं विभो । <br>
कर्म दुर्विषहं यन्नो भगवान् तत्करोति हि ॥ ४६ ॥ <br>
क्लेशभूर्यल्पसाराणि कर्माणि विफलानि वा । <br>
देहिनां विषयार्तानां न तथैवार्पितं त्वयि ॥ ४७ ॥ <br>
नावमः कर्मकल्पोऽपि विफलायेश्वरार्पितः । <br>
कल्पते पुरुषस्यैव स ह्यात्मा दयितो हितः ॥ ४८ ॥ <br>
यथा हि स्कन्धशाखानां तरोर्मूलावसेचनम् । <br>
एवं आराधनं विष्णोः सर्वेषां आत्मनश्च हि ॥ ४९ ॥ <br>
नमस्तुभ्यं अनन्ताय दुर्वितर्क्यात्मकर्मणे । <br>
निर्गुणाय गुणेशाय सत्त्वस्थाय च साम्प्रतम् ॥ ५० ॥ <br>
इति श्रीमद्‌भागवते महापुराणे पारमहंस्यां संहितायां अष्टमस्कन्धे अमृतमथने पञ्चमोऽध्यायः ॥ ५ ॥ <br>
हरिः ॐ तत्सत् श्रीकृष्णार्पणमस्तु ॥ &nbsp;<br>
