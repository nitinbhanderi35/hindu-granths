अथ तृतीयोऽध्यायः ।<br>
श्रीबादरायणिरुवाच।<br>
एवं व्यवसितो बुद्ध्या समाधाय मनो हृदि।<br>
जजाप परमं जाप्यं प्राग्जन्मन्यनुशिक्षितम् १।<br>
श्रीगजेन्द्र उवाच।<br>
ॐ नमो भगवते तस्मै यत एतच्चिदात्मकम्।<br>
पुरुषायादिबीजाय परेशायाभिधीमहि २।<br>
यस्मिन्निदं यतश्चेदं येनेदं य इदं स्वयम्।<br>
योऽस्मात्परस्माच्च परस्तं प्रपद्ये स्वयम्भुवम् ३।<br>
यः स्वात्मनीदं निजमाययार्पितं क्वचिद्विभातं क्व च तत्तिरोहितम्।<br>
अविद्धदृक्साक्ष्युभयं तदीक्षते स आत्ममूलोऽवतु मां परात्परः ४।<br>
कालेन पञ्चत्वमितेषु कृत्स्नशो लोकेषु पालेषु च सर्वहेतुषु।<br>
तमस्तदासीद्गहनं गभीरं यस्तस्य पारेऽभिविराजते विभुः ५।<br>
न यस्य देवा ऋषयः पदं विदुर्जन्तुः पुनः कोऽर्हति गन्तुमीरितुम्।<br>
यथा नटस्याकृतिभिर्विचेष्टतो दुरत्ययानुक्रमणः स मावतु ६।<br>
दिदृक्षवो यस्य पदं सुमङ्गलं विमुक्तसङ्गा मुनयः सुसाधवः।<br>
चरन्त्यलोकव्रतमव्रणं वने भूतात्मभूताः सुहृदः स मे गतिः ७।<br>
न विद्यते यस्य च जन्म कर्म वा न नामरूपे गुणदोष एव वा।<br>
तथापि लोकाप्ययसम्भवाय यः स्वमायया तान्यनुकालमृच्छति ८।<br>
तस्मै नमः परेशाय ब्रह्मणेऽनन्तशक्तये।<br>
अरूपायोरुरूपाय नम आश्चर्यकर्मणे ९।<br>
नम आत्मप्रदीपाय साक्षिणे परमात्मने।<br>
नमो गिरां विदूराय मनसश्चेतसामपि १०।<br>
सत्त्वेन प्रतिलभ्याय नैष्कर्म्येण विपश्चिता।<br>
नमः कैवल्यनाथाय निर्वाणसुखसंविदे ११।<br>
नमः शान्ताय घोराय मूढाय गुणधर्मिणे।<br>
निर्विशेषाय साम्याय नमो ज्ञानघनाय च १२।<br>
क्षेत्रज्ञाय नमस्तुभ्यं सर्वाध्यक्षाय साक्षिणे।<br>
पुरुषायात्ममूलाय मूलप्रकृतये नमः १३।<br>
सर्वेन्द्रियगुणद्रष्ट्रे सर्वप्रत्ययहेतवे।<br>
असताच्छाययोक्ताय सदाभासाय ते नमः १४।<br>
नमो नमस्तेऽखिलकारणाय निष्कारणायाद्भुतकारणाय।<br>
सर्वागमाम्नायमहार्णवाय नमोऽपवर्गाय परायणाय १५।<br>
गुणारणिच्छन्नचिदुष्मपाय तत्क्षोभविस्फूर्जितमानसाय।<br>
नैष्कर्म्यभावेन विवर्जितागम स्वयंप्रकाशाय नमस्करोमि १६।<br>
मादृक्प्रपन्नपशुपाशविमोक्षणाय मुक्ताय भूरिकरुणाय नमोऽलयाय।<br>
स्वांशेन सर्वतनुभृन्मनसि प्रतीत प्रत्यग्दृशे भगवते बृहते नमस्ते १७।<br>
आत्मात्मजाप्तगृहवित्तजनेषु सक्तैर्दुष्प्रापणाय गुणसङ्गविवर्जिताय।<br>
मुक्तात्मभिः स्वहृदये परिभाविताय ज्ञानात्मने भगवते नम ईश्वराय १८।<br>
यं धर्मकामार्थविमुक्तिकामा भजन्त इष्टां गतिमाप्नुवन्ति।<br>
किं चाशिषो रात्यपि देहमव्ययं करोतु मेऽदभ्रदयो विमोक्षणम् १९।<br>
एकान्तिनो यस्य न कञ्चनार्थं वाञ्छन्ति ये वै भगवत्प्रपन्नाः।<br>
अत्यद्भुतं तच्चरितं सुमङ्गलं गायन्त आनन्दसमुद्र मग्नाः २०।<br>
तमक्षरं ब्रह्म परं परेशमव्यक्तमाध्यात्मिकयोगगम्यम्।<br>
अतीन्द्रियं सूक्ष्ममिवातिदूरमनन्तमाद्यं परिपूर्णमीडे २१।<br>
यस्य ब्रह्मादयो देवा वेदा लोकाश्चराचराः।<br>
नामरूपविभेदेन फल्ग्व्या च कलया कृताः २२।<br>
यथार्चिषोऽग्नेः सवितुर्गभस्तयो निर्यान्ति संयान्त्यसकृत्स्वरोचिषः।<br>
तथा यतोऽयं गुणसम्प्रवाहो बुद्धिर्मनः खानि शरीरसर्गाः २३।<br>
स वै न देवासुरमर्त्यतिर्यङ्न स्त्री न षण्ढो न पुमान्न जन्तुः।<br>
नायं गुणः कर्म न सन्न चासन्निषेधशेषो जयतादशेषः २४।<br>
जिजीविषे नाहमिहामुया किमन्तर्बहिश्चावृतयेभयोन्या।<br>
इच्छामि कालेन न यस्य विप्लवस्तस्यात्मलोकावरणस्य मोक्षम् २५।<br>
सोऽहं विश्वसृजं विश्वमविश्वं विश्ववेदसम्।<br>
विश्वात्मानमजं ब्रह्म प्रणतोऽस्मि परं पदम् २६।<br>
योगरन्धितकर्माणो हृदि योगविभाविते।<br>
योगिनो यं प्रपश्यन्ति योगेशं तं नतोऽस्म्यहम् २७।<br>
नमो नमस्तुभ्यमसह्यवेग शक्तित्रयायाखिलधीगुणाय।<br>
प्रपन्नपालाय दुरन्तशक्तये कदिन्द्रि याणामनवाप्यवर्त्मने २८।<br>
नायं वेद स्वमात्मानं यच्छक्त्याहंधिया हतम्।<br>
तं दुरत्ययमाहात्म्यं भगवन्तमितोऽस्म्यहम् २९।<br>
श्रीशुक उवाच।<br>
एवं गजेन्द्रमुपवर्णितनिर्विशेषं।<br>
ब्रह्मादयो विविधलिङ्गभिदाभिमानाः।<br>
नैते यदोपससृपुर्निखिलात्मकत्वात्।<br>
तत्राखिलामरमयो हरिराविरासीत् ३०।<br>
तं तद्वदार्तमुपलभ्य जगन्निवासः।<br>
स्तोत्रं निशम्य दिविजैः सह संस्तुवद्भिः।<br>
छन्दोमयेन गरुडेन समुह्यमानश्।<br>
चक्रायुधोऽभ्यगमदाशु यतो गजेन्द्र ः! ३१।<br>
सोऽन्तःसरस्युरुबलेन गृहीत आर्तो।<br>
दृष्ट्वा गरुत्मति हरिं ख उपात्तचक्रम्।<br>
उत्क्षिप्य साम्बुजकरं गिरमाह कृच्छ्रान्।<br>
नारायणाखिलगुरो भगवन्नमस्ते ३२।<br>
तं वीक्ष्य पीडितमजः सहसावतीर्य।<br>
सग्राहमाशु सरसः कृपयोज्जहार।<br>
ग्राहाद्विपाटितमुखादरिणा गजेन्द्रं ।<br>
संपश्यतां हरिरमूमुचदुच्छ्रियाणाम् ३३।<br>
इति श्रीमद्भागवते महापुराणे पारमहंस्यां संहितायामष्टमस्कन्धे गजेन्द्र मोक्षणे तृतीयोऽध्यायः।<br>
