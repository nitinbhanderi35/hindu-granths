अथ चतुर्थोऽध्यायः ।<br>
श्रीशुक उवाच।<br>
तदा देवर्षिगन्धर्वा ब्रह्मेशानपुरोगमाः।<br>
मुमुचुः कुसुमासारं शंसन्तः कर्म तद्धरेः १।<br>
नेदुर्दुन्दुभयो दिव्या गन्धर्वा ननृतुर्जगुः।<br>
ऋषयश्चारणाः सिद्धास्तुष्टुवुः पुरुषोत्तमम् २।<br>
योऽसौ ग्राहः स वै सद्यः परमाश्चर्यरूपधृक्।<br>
मुक्तो देवलशापेन हूहूर्गन्धर्वसत्तमः ३।<br>
प्रणम्य शिरसाधीशमुत्तमश्लोकमव्ययम्।<br>
अगायत यशोधाम कीर्तन्यगुणसत्कथम् ४।<br>
सोऽनुकम्पित ईशेन परिक्रम्य प्रणम्य तम्।<br>
लोकस्य पश्यतो लोकं स्वमगान्मुक्तकिल्बिषः ५।<br>
गजेन्भगवत्स्पर्शाद्विमुक्तोऽज्ञानबन्धनात्।<br>
प्राप्तो भगवतो रूपं पीतवासाश्चतुर्भुजः ६।<br>
स वै पूर्वमभूद्रा जा पाण्ड्यो द्र विडसत्तमः।<br>
इन्द्र द्युम्न इति ख्यातो विष्णुव्रतपरायणः ७।<br>
स एकदाराधनकाल आत्मवान्गृहीतमौनव्रत ईश्वरं हरिम्।<br>
जटाधरस्तापस आप्लुतोऽच्युतं समर्चयामास कुलाचलाश्रमः ८।<br>
यदृच्छया तत्र महायशा मुनिः समागमच्छिष्यगणैः परिश्रितः।<br>
तं वीक्ष्य तूष्णीमकृतार्हणादिकं रहस्युपासीनमृषिश्चुकोप ह ९।<br>
तस्मा इमं शापमदादसाधुरयं दुरात्माकृतबुद्धिरद्य।<br>
विप्रावमन्ता विशतां तमिस्रं यथा गजः स्तब्धमतिः स एव १०।<br>
श्रीशुक उवाच।<br>
एवं शप्त्वा गतोऽगस्त्यो भगवान्नृप सानुगः।<br>
इन्द्र द्युम्नोऽपि राजर्षिर्दिष्टं तदुपधारयन् ११।<br>
आपन्नः कौञ्जरीं योनिमात्मस्मृतिविनाशिनीम्।<br>
हर्यर्चनानुभावेन यद्गजत्वेऽप्यनुस्मृतिः १२।<br>
एवं विमोक्ष्य गजयूथपमब्जनाभस्।<br>
तेनापि पार्षदगतिं गमितेन युक्तः।<br>
गन्धर्वसिद्धविबुधैरुपगीयमान।<br>
कर्माद्भुतं स्वभवनं गरुडासनोऽगात् १३।<br>
एतन्महाराज तवेरितो मया कृष्णानुभावो गजराजमोक्षणम्।<br>
स्वर्ग्यं यशस्यं कलिकल्मषापहं दुःस्वप्ननाशं कुरुवर्य शृण्वताम् १४।<br>
यथानुकीर्तयन्त्येतच्छ्रेयस्कामा द्विजातयः।<br>
शुचयः प्रातरुत्थाय दुःस्वप्नाद्युपशान्तये १५।<br>
इदमाह हरिः प्रीतो गजेन्द्रं कुरुसत्तम।<br>
शृण्वतां सर्वभूतानां सर्वभूतमयो विभुः १६।<br>
श्रीभगवानुवाच।<br>
ये मां त्वां च सरश्चेदं गिरिकन्दरकाननम्।<br>
वेत्रकीचकवेणूनां गुल्मानि सुरपादपान् १७।<br>
शृङ्गाणीमानि धिष्ण्यानि ब्रह्मणो मे शिवस्य च।<br>
क्षीरोदं मे प्रियं धाम श्वेतद्वीपं च भास्वरम् १८।<br>
श्रीवत्सं कौस्तुभं मालां गदां कौमोदकीं मम।<br>
सुदर्शनं पाञ्चजन्यं सुपर्णं पतगेश्वरम् १९।<br>
शेषं च मत्कलां सूक्ष्मां श्रियं देवीं मदाश्रयाम्।<br>
ब्रह्माणं नारदमृषिं भवं प्रह्रादमेव च २०।<br>
मत्स्यकूर्मवराहाद्यैरवतारैः कृतानि मे।<br>
कर्माण्यनन्तपुण्यानि सूर्यं सोमं हुताशनम् २१।<br>
प्रणवं सत्यमव्यक्तं गोविप्रान्धर्ममव्ययम्।<br>
दाक्षायणीर्धर्मपत्नीः सोमकश्यपयोरपि २२।<br>
गङ्गां सरस्वतीं नन्दां कालिन्दीं सितवारणम्।<br>
ध्रुवं ब्रह्मऋषीन्सप्त पुण्यश्लोकांश्च मानवान् २३।<br>
उत्थायापररात्रान्ते प्रयताः सुसमाहिताः।<br>
स्मरन्ति मम रूपाणि मुच्यन्ते ह्येनसोऽखिलात् २४।<br>
ये मां स्तुवन्त्यनेनाङ्ग प्रतिबुध्य निशात्यये।<br>
तेषां प्राणात्यये चाहं ददामि विपुलां गतिम् २५।<br>
श्रीशुक उवाच।<br>
इत्यादिश्य हृषीकेशः प्राध्माय जलजोत्तमम्।<br>
हर्षयन्विबुधानीकमारुरोह खगाधिपम् २६।<br>
इति श्रीमद्भागवते महापुराणे पारमहंस्यां संहितायामष्टमस्कन्धे गजेन्द्र मोक्षणं नाम चतुर्थोऽध्यायः।<br>
<br>
