श्रीशुक उवाच ।<br>
मनुर्विवस्वतः पुत्रः श्राद्धदेव इति श्रुतः।<br>
सप्तमो वर्तमानो यस्तदपत्यानि मे शृणु १।<br>
इक्ष्वाकुर्नभगश्चैव धृष्टः शर्यातिरेव च।<br>
नरिष्यन्तोऽथ नाभागः सप्तमो दिष्ट उच्यते २।<br>
तरूषश्च पृषध्रश्च दशमो वसुमान्स्मृतः।<br>
मनोर्वैवस्वतस्यैते दशपुत्राः परन्तप ३।<br>
आदित्या वसवो रुद्रा विश्वेदेवा मरुद्गणाः।<br>
अश्विनावृभवो राजन्निन्द्रस्तेषां पुरन्दरः ४।<br>
कश्यपोऽत्रिर्वसिष्ठश्च विश्वामित्रोऽथ गौतमः।<br>
जमदग्निर्भरद्वाज इति सप्तर्षयः स्मृताः ५।<br>
अत्रापि भगवज्जन्म कश्यपाददितेरभूत्।<br>
आदित्यानामवरजो विष्णुर्वामनरूपधृक् ६।<br>
सङ्क्षेपतो मयोक्तानि सप्तमन्वन्तराणि ते।<br>
भविष्याण्यथ वक्ष्यामि विष्णोः शक्त्यान्वितानि च ७।<br>
विवस्वतश्च द्वे जाये विश्वकर्मसुते उभे।<br>
संज्ञा छाया च राजेन्द्र ये प्रागभिहिते तव ८।<br>
तृतीयां वडवामेके तासां संज्ञासुतास्त्रयः।<br>
यमो यमी श्राद्धदेवश्छायायाश्च सुताञ्छृणु ९।<br>
सावर्णिस्तपती कन्या भार्या संवरणस्य या।<br>
शनैश्चरस्तृतीयोऽभूदश्विनौ वडवात्मजौ १०।<br>
अष्टमेऽन्तर आयाते सावर्णिर्भविता मनुः।<br>
निर्मोकविरजस्काद्याः सावर्णितनया नृप ११।<br>
तत्र देवाः सुतपसो विरजा अमृतप्रभाः।<br>
तेषां विरोचनसुतो बलिरिन्द्रो भविष्यति १२।<br>
दत्त्वेमां याचमानाय विष्णवे यः पदत्रयम्।<br>
राद्धमिन्द्र पदं हित्वा ततः सिद्धिमवाप्स्यति १३।<br>
योऽसौ भगवता बद्धः प्रीतेन सुतले पुनः।<br>
निवेशितोऽधिके स्वर्गादधुनास्ते स्वराडिव १४।<br>
गालवो दीप्तिमान्रामो द्रोणपुत्रः कृपस्तथा।<br>
ऋष्यशृङ्गः पितास्माकं भगवान्बादरायणः १५।<br>
इमे सप्तर्षयस्तत्र भविष्यन्ति स्वयोगतः।<br>
इदानीमासते राजन्स्वे स्व आश्रममण्डले १६।<br>
देवगुह्यात्सरस्वत्यां सार्वभौम इति प्रभुः।<br>
स्थानं पुरन्दराद्धृत्वा बलये दास्यतीश्वरः १७।<br>
नवमो दक्षसावर्णिर्मनुर्वरुणसम्भवः।<br>
भूतकेतुर्दीप्तकेतुरित्याद्यास्तत्सुता नृप १८।<br>
पारा मरीचिगर्भाद्या देवा इन्द्रो ऽद्भुतः स्मृतः।<br>
द्युतिमत्प्रमुखास्तत्र भविष्यन्त्यृषयस्ततः १९।<br>
आयुष्मतोऽम्बुधारायामृषभो भगवत्कला।<br>
भविता येन संराद्धां त्रिलोकीं भोक्ष्यतेऽद्भुतः २०।<br>
दशमो ब्रह्मसावर्णिरुपश्लोकसुतो मनुः।<br>
तत्सुता भूरिषेणाद्या हविष्मत्प्रमुखा द्विजाः २१।<br>
हविष्मान्सुकृतः सत्यो जयो मूर्तिस्तदा द्विजाः।<br>
सुवासनविरुद्धाद्या देवाः शम्भुः सुरेश्वरः २२।<br>
विष्वक्सेनो विषूच्यां तु शम्भोः सख्यं करिष्यति।<br>
जातः स्वांशेन भगवान्गृहे विश्वसृजो विभुः २३।<br>
मनुर्वै धर्मसावर्णिरेकादशम आत्मवान्।<br>
अनागतास्तत्सुताश्च सत्यधर्मादयो दश २४।<br>
विहङ्गमाः कामगमा निर्वाणरुचयः सुराः।<br>
इन्द्रश्च वैधृतस्तेषामृषयश्चारुणादयः २५।<br>
आर्यकस्य सुतस्तत्र धर्मसेतुरिति स्मृतः।<br>
वैधृतायां हरेरंशस्त्रिलोकीं धारयिष्यति २६।<br>
भविता रुद्र सावर्णी राजन्द्वादशमो मनुः।<br>
देववानुपदेवश्च देवश्रेष्ठादयः सुताः २७।<br>
ऋतधामा च तत्रेन्द्रो देवाश्च हरितादयः।<br>
ऋषयश्च तपोमूर्तिस्तपस्व्याग्नीध्रकादयः २८।<br>
स्वधामाख्यो हरेरंशः साधयिष्यति तन्मनोः।<br>
अन्तरं सत्यसहसः सुनृतायाः सुतो विभुः २९।<br>
मनुस्त्रयोदशो भाव्यो देवसावर्णिरात्मवान्।<br>
चित्रसेनविचित्राद्या देवसावर्णिदेहजाः ३०।<br>
देवाः सुकर्मसुत्राम संज्ञा इन्द्रो दिवस्पतिः।<br>
निर्मोकतत्त्वदर्शाद्या भविष्यन्त्यृषयस्तदा ३१।<br>
देवहोत्रस्य तनय उपहर्ता दिवस्पतेः।<br>
योगेश्वरो हरेरंशो बृहत्यां सम्भविष्यति ३२।<br>
मनुर्वा इन्द्र सावर्णिश्चतुर्दशम एष्यति।<br>
उरुगम्भीरबुधाद्या इन्द्र सावर्णिवीर्यजाः ३३।<br>
पवित्राश्चाक्षुषा देवाः शुचिरिन्द्रो भविष्यति।<br>
अग्निर्बाहुः शुचिः शुद्धो मागधाद्यास्तपस्विनः ३४।<br>
सत्रायणस्य तनयो बृहद्भानुस्तदा हरिः।<br>
वितानायां महाराज क्रियातन्तून्वितायिता ३५।<br>
राजंश्चतुर्दशैतानि त्रिकालानुगतानि ते।<br>
प्रोक्तान्येभिर्मितः कल्पो युगसाहस्रपर्ययः ३६।<br>
इति श्रीमद्भागवते महापुराणे पारमहंस्यां संहितायामष्टमस्कन्धे मन्वन्तरानुवर्णनं नाम त्रयोदशोऽध्यायः।<br>
<br>
<br>
