श्रीराजोवाच।<br>
स्वायम्भुवस्येह गुरो वंशोऽयं विस्तराच्छ्रुतः।<br>
यत्र विश्वसृजां सर्गो मनूनन्यान्वदस्व नः १।<br>
मन्वन्तरे हरेर्जन्म कर्माणि च महीयसः।<br>
गृणन्ति कवयो ब्रह्मंस्तानि नो वद शृण्वताम् २।<br>
यद्यस्मिन्नन्तरे ब्रह्मन्भगवान्विश्वभावनः।<br>
कृतवान्कुरुते कर्ता ह्यतीतेऽनागतेऽद्य वा ३।<br>
श्रीऋषिरुवाच।<br>
मनवोऽस्मिन्व्यतीताः षट्कल्पे स्वायम्भुवादयः।<br>
आद्यस्ते कथितो यत्र देवादीनां च सम्भवः ४।<br>
आकूत्यां देवहूत्यां च दुहित्रोस्तस्य वै मनोः।<br>
धर्मज्ञानोपदेशार्थं भगवान्पुत्रतां गतः ५।<br>
कृतं पुरा भगवतः कपिलस्यानुवर्णितम्।<br>
आख्यास्ये भगवान्यज्ञो यच्चकार कुरूद्वह ६।<br>
विरक्तः कामभोगेषु शतरूपापतिः प्रभुः।<br>
विसृज्य राज्यं तपसे सभार्यो वनमाविशत् ७।<br>
सुनन्दायां वर्षशतं पदैकेन भुवं स्पृशन्।<br>
तप्यमानस्तपो घोरमिदमन्वाह भारत ८।<br>
श्रीमनुरुवाच।<br>
येन चेतयते विश्वं विश्वं चेतयते न यम्।<br>
यो जागर्ति शयानेऽस्मिन्नायं तं वेद वेद सः ९।<br>
आत्मावास्यमिदं विश्वं यत्किञ्चिज्जगत्यां जगत्।<br>
तेन त्यक्तेन भुञ्जीथा मा गृधः कस्य स्विद्धनम् १०।<br>
यं पश्यति न पश्यन्तं चक्षुर्यस्य न रिष्यति।<br>
तं भूतनिलयं देवं सुपर्णमुपधावत ११।<br>
न यस्याद्यन्तौ मध्यं च स्वः परो नान्तरं बहिः।<br>
विश्वस्यामूनि यद्यस्माद्विश्वं च तदृतं महत् १२।<br>
स विश्वकायः पुरुहूतईशः सत्यः स्वयंज्योतिरजः पुराणः।<br>
धत्तेऽस्य जन्माद्यजयात्मशक्त्या तां विद्ययोदस्य निरीह आस्ते १३।<br>
अथाग्रे ऋषयः कर्माणीहन्तेऽकर्महेतवे।<br>
ईहमानो हि पुरुषः प्रायोऽनीहां प्रपद्यते १४।<br>
ईहते भगवानीशो न हि तत्र विसज्जते।<br>
आत्मलाभेन पूर्णार्थो नावसीदन्ति येऽनु तम् १५।<br>
तमीहमानं निरहङ्कृतं बुधं निराशिषं पूर्णमनन्यचोदितम्।<br>
नॄन्शिक्षयन्तं निजवर्त्मसंस्थितं प्रभुं प्रपद्येऽखिलधर्मभावनम् १६।<br>
श्रीशुक उवाच।<br>
इति मन्त्रोपनिषदं व्याहरन्तं समाहितम्।<br>
दृष्ट्वासुरा यातुधाना जग्धुमभ्यद्रवन्क्षुधा १७।<br>
तांस्तथावसितान्वीक्ष्य यज्ञः सर्वगतो हरिः।<br>
यामैः परिवृतो देवैर्हत्वाशासत्त्रिविष्टपम् १८।<br>
स्वारोचिषो द्वितीयस्तु मनुरग्नेः सुतोऽभवत्।<br>
द्युमत्सुषेणरोचिष्मत्प्रमुखास्तस्य चात्मजाः १९।<br>
तत्रेन्द्रो रोचनस्त्वासीद्देवाश्च तुषितादयः।<br>
ऊर्जस्तम्भादयः सप्त ऋषयो ब्रह्मवादिनः २०।<br>
ऋषेस्तु वेदशिरसस्तुषिता नाम पत्न्यभूत्।<br>
तस्यां जज्ञे ततो देवो विभुरित्यभिविश्रुतः २१।<br>
अष्टाशीतिसहस्राणि मुनयो ये धृतव्रताः।<br>
अन्वशिक्षन्व्रतं तस्य कौमारब्रह्मचारिणः २२।<br>
तृतीय उत्तमो नाम प्रियव्रतसुतो मनुः।<br>
पवनः सृञ्जयो यज्ञ होत्राद्यास्तत्सुता नृप २३।<br>
वसिष्ठतनयाः सप्त ऋषयः प्रमदादयः।<br>
सत्या वेदश्रुता भद्रा देवा इन्द्रस्तु सत्यजित् २४।<br>
धर्मस्य सूनृतायां तु भगवान्पुरुषोत्तमः।<br>
सत्यसेन इति ख्यातो जातः सत्यव्रतैः सह २५।<br>
सोऽनृतव्रतदुःशीलानसतो यक्षराक्षसान्।<br>
भूतद्रुहो भूतगणांश्चावधीत्सत्यजित्सखः २६।<br>
चतुर्थ उत्तमभ्राता मनुर्नाम्ना च तामसः।<br>
पृथुः ख्यातिर्नरः केतुरित्याद्या दश तत्सुताः २७।<br>
सत्यका हरयो वीरा देवास्त्रिशिख ईश्वरः।<br>
ज्योतिर्धामादयः सप्त ऋषयस्तामसेऽन्तरे २८।<br>
देवा वैधृतयो नाम विधृतेस्तनया नृप।<br>
नष्टाः कालेन यैर्वेदा विधृताः स्वेन तेजसा २९।<br>
तत्रापि जज्ञे भगवान्हरिण्यां हरिमेधसः।<br>
हरिरित्याहृतो येन गजेन्द्रो मोचितो ग्रहात् ३०।<br>
श्रीराजोवाच।<br>
बादरायण एतत्ते श्रोतुमिच्छामहे वयम्।<br>
हरिर्यथा गजपतिं ग्राहग्रस्तममूमुचत् ३१।<br>
तत्कथासु महत्पुण्यं धन्यं स्वस्त्ययनं शुभम्।<br>
यत्र यत्रोत्तमश्लोको भगवान्गीयते हरिः ३२।<br>
श्रीसूत उवाच।<br>
परीक्षितैवं स तु बादरायणिः प्रायोपविष्टेन कथासु चोदितः।<br>
उवाच विप्राः प्रतिनन्द्य पार्थिवं मुदा मुनीनां सदसि स्म शृण्वताम् ३३।<br>
इति श्रीमद्भागवते महापुराणे पारमहंस्यां संहितायामष्टमस्कन्धे मन्वन्तरानुचरिते प्रथमोऽध्यायः।<br>
।<br>
