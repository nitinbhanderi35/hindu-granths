अथाष्टादशोऽध्यायः ।<br>
श्रीशुक उवाच।<br>
इत्थं विरिञ्चस्तुतकर्मवीर्यः प्रादुर्बभूवामृतभूरदित्याम्।<br>
चतुर्भुजः शङ्खगदाब्जचक्रः पिशङ्गवासा नलिनायतेक्षणः १।<br>
श्यामावदातो झषराजकुण्डल त्विषोल्लसच्छ्रीवदनाम्बुजः पुमान्।<br>
श्रीवत्सवक्षा बलयाङ्गदोल्लसत्किरीटकाञ्चीगुणचारुनूपुरः २।<br>
मधुव्रातव्रतविघुष्टया स्वया विराजितः श्रीवनमालया हरिः।<br>
प्रजापतेर्वेश्मतमः स्वरोचिषा विनाशयन्कण्ठनिविष्टकौस्तुभः ३।<br>
दिशः प्रसेदुः सलिलाशयास्तदा प्रजाः प्रहृष्टा ऋतवो गुणान्विताः।<br>
द्यौरन्तरीक्षं क्षितिरग्निजिह्वा गावो द्विजाः सञ्जहृषुर्नगाश्च ४।<br>
श्रोणायां श्रवणद्वादश्यां मुहूर्तेऽभिजिति प्रभुः।<br>
सर्वे नक्षत्रताराद्याश्चक्रुस्तज्जन्म दक्षिणम् ५।<br>
द्वदश्यां सवितातिष्ठमध्यन्दिनगतो नृप।<br>
विजयानाम सा प्रोक्ता यस्यां जन्म विदुर्हरेः ६।<br>
शङ्खदुन्दुभयो नेदुर्मृदङ्गपणवानकाः।<br>
चित्रवादित्रतूर्याणां निर्घोषस्तुमुलोऽभवत् ७।<br>
प्रीताश्चाप्सरसोऽनृत्यन्गन्धर्वप्रवरा जगुः।<br>
तुष्टुवुर्मुनयो देवा मनवः पितरोऽग्नयः ८।<br>
सिद्धविद्याधरगणाः सकिम्पुरुषकिन्नराः।<br>
चारणा यक्षरक्षांसि सुपर्णा भुजगोत्तमाः ९।<br>
गायन्तोऽतिप्रशंसन्तो नृत्यन्तो विबुधानुगाः।<br>
अदित्या आश्रमपदं कुसुमैः समवाकिरन् १०।<br>
दृष्ट्वादितिस्तं निजगर्भसम्भवं परं पुमांसं मुदमाप विस्मिता।<br>
गृहीतदेहं निजयोगमायया प्रजापतिश्चाह जयेति विस्मितः ११।<br>
यत्तद्वपुर्भाति विभूषणायुधैरव्यक्तचिद्व्यक्तमधारयद्धरिः।<br>
बभूव तेनैव स वामनो वटुः सम्पश्यतोर्दिव्यगतिर्यथा नटः १२।<br>
तं वटुं वामनं दृष्ट्वा मोदमाना महर्षयः।<br>
कर्माणि कारयामासुः पुरस्कृत्य प्रजापतिम् १३।<br>
तस्योपनीयमानस्य सावित्रीं सविताब्रवीत्।<br>
बृहस्पतिर्ब्रह्मसूत्रं मेखलां कश्यपोऽददात् १४।<br>
ददौ कृष्णाजिनं भूमिर्दण्डं सोमो वनस्पतिः।<br>
कौपीनाच्छादनं माता द्यौश्छत्रं जगतः पतेः १५।<br>
कमण्डलुं वेदगर्भः कुशान्सप्तर्षयो ददुः।<br>
अक्षमालां महाराज सरस्वत्यव्ययात्मनः १६।<br>
तस्मा इत्युपनीताय यक्षराट्पात्रिकामदात्।<br>
भिक्षां भगवती साक्षादुमादादम्बिका सती १७।<br>
स ब्रह्मवर्चसेनैवं सभां सम्भावितो वटुः।<br>
ब्रह्मर्षिगणसञ्जुष्टामत्यरोचत मारिषः १८।<br>
समिद्धमाहितं वह्निं कृत्वा परिसमूहनम्।<br>
परिस्तीर्य समभ्यर्च्य समिद्भिरजुहोद्द्विजः १९।<br>
श्रुत्वाश्वमेधैर्यजमानमूर्जितं बलिं भृगूणामुपकल्पितैस्ततः।<br>
जगाम तत्रालिसारसम्भृतो भारेण गां सन्नमयन्पदे पदे २०।<br>
तं नर्मदायास्तट उत्तरे बलेर्य ऋत्विजस्ते भृगुकच्छसंज्ञके।<br>
प्रवर्तयन्तो भृगवः क्रतूत्तमं व्यचक्षतारादुदितं यथा रविम् २१।<br>
ते ऋत्विजो यजमानः सदस्या हतत्विषो वामनतेजसा नृप।<br>
सूर्यः किलायात्युत वा विभावसुः सनत्कुमारोऽथ दिदृक्षया क्रतोः २२।<br>
इत्थं सशिष्येषु भृगुष्वनेकधा वितर्क्यमाणो भगवान्स वामनः।<br>
छत्रं सदण्डं सजलं कमण्डलुं विवेश बिभ्रद्धयमेधवाटम् २३।<br>
मौञ्ज्या मेखलया वीतमुपवीताजिनोत्तरम्।<br>
जटिलं वामनं विप्रं मायामाणवकं हरिम् २४।<br>
प्रविष्टं वीक्ष्य भृगवः सशिष्यास्ते सहाग्निभिः।<br>
प्रत्यगृह्णन्समुत्थाय सङ्क्षिप्तास्तस्य तेजसा २५।<br>
यजमानः प्रमुदितो दर्शनीयं मनोरमम्।<br>
रूपानुरूपावयवं तस्मा आसनमाहरत् २६।<br>
स्वागतेनाभिनन्द्याथ पादौ भगवतो बलिः।<br>
अवनिज्यार्चयामास मुक्तसङ्गमनोरमम् २७।<br>
तत्पादशौचं जनकल्मषापहं स धर्मविन्मूर्त्यदधात्सुमङ्गलम्।<br>
यद्देवदेवो गिरिशश्चन्द्र मौलिर्दधार मूर्ध्ना परया च भक्त्या २८।<br>
श्रीबलिरुवाच।<br>
स्वागतं ते नमस्तुभ्यं ब्रह्मन्किं करवाम ते।<br>
ब्रह्मर्षीणां तपः साक्षान्मन्ये त्वार्य वपुर्धरम् २९।<br>
अद्य नः पितरस्तृप्ता अद्य नः पावितं कुलम्।<br>
अद्य स्विष्टः क्रतुरयं यद्भवानागतो गृहान् ३०।<br>
अद्याग्नयो मे सुहुता यथाविधि द्विजात्मज त्वच्चरणावनेजनैः।<br>
हतांहसो वार्भिरियं च भूरहो तथा पुनीता तनुभिः पदैस्तव ३१।<br>
यद्यद्वटो वाञ्छसि तत्प्रतीच्छ मे त्वामर्थिनं विप्रसुतानुतर्कये।<br>
गां काञ्चनं गुणवद्धाम मृष्टं तथान्नपेयमुत वा विप्रकन्याम् ।<br>
ग्रामान्समृद्धांस्तुरगान्गजान्वा रथांस्तथार्हत्तम सम्प्रतीच्छ ३२।<br>
इति श्रीमद्भागवते महापुराणे पारमहंस्यां संहितायामष्टमस्कन्धे वामनप्रादुर्भावे बलिवामनसंवादोऽष्टादशोऽध्यायः ।<br>
<br>
