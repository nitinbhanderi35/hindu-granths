<p>श्रीमद्‌भागवत महापुराण
</p><p>अष्टमः स्कन्धः - द्वादशोऽध्यायः
</p><p>
भगवतो मोहिनीरूपं दृष्ट्वा महादेवस्य मोहः -</p><center></center><p>श्रीबादरायणिरुवाच -&nbsp;
</p><p>(अनुष्टुप्)&nbsp;
</p><p>वृषध्वजो निशम्येदं योषिद् रूपेण दानवान् ।&nbsp;
</p><p>मोहयित्वा सुरगणान् हरिः सोममपाययत् ॥ १ ॥&nbsp;
</p><p>वृषमारुह्य गिरिशः सर्वभूतगणैर्वृतः ।&nbsp;
</p><p>सह देव्या ययौ द्रष्टुं यत्रास्ते मधुसूदनः ॥ २ ॥&nbsp;
</p><p>सभाजितो भगवता सादरं सोमया भवः ।&nbsp;
</p><p>सूपविष्ट उवाचेदं प्रतिपूज्य स्मयन्हरिम् ॥ ३ ॥&nbsp;
</p><p>श्रीमहादेव उवाच -&nbsp;
</p><p>देवदेव जगद्व्यापिन् जगदीश जगन्मय ।&nbsp;
</p><p>सर्वेषामपि भावानां त्वमात्मा हेतुरीश्वरः ॥ ४ ॥&nbsp;
</p><p>आद्यन्तौ अस्य यन्मध्यं इदं अन्यदहं बहिः ।&nbsp;
</p><p>यतोऽव्ययस्य नैतानि तत्सत्यं ब्रह्म चिद्‍भवान् ॥ ५ ॥&nbsp;
</p><p>तवैव चरणाम्भोजं श्रेयस्कामा निराशिषः ।&nbsp;
</p><p>विसृज्योभयतः संगं मुनयः समुपासते ॥ ६ ॥&nbsp;
</p><p>त्वं ब्रह्म पूर्णममृतं विगुणं विशोकं&nbsp;
</p><p>&nbsp;&nbsp;&nbsp;&nbsp; आनन्दमात्रमविकारमनन्यदन्यत् ।&nbsp;
</p><p>विश्वस्य हेतुरुदयस्थितिसंयमानां&nbsp;
</p><p>&nbsp;&nbsp;&nbsp;&nbsp; आत्मेश्वरश्च तदपेक्षतयानपेक्षः ॥ ७ ॥&nbsp;
</p><p>एकस्त्वमेव सदसद् द्वयमद्वयं च&nbsp;
</p><p>&nbsp;&nbsp;&nbsp;&nbsp; स्वर्णं कृताकृतमिवेह न वस्तुभेदः ।&nbsp;
</p><p>अज्ञानतस्त्वयि जनैर्विहितो विकल्पो ।&nbsp;
</p><p>&nbsp;&nbsp;&nbsp;&nbsp; यस्माद् गुणव्यतिकरो निरुपाधिकस्य ॥ ८ ॥&nbsp;
</p><p>त्वां ब्रह्म केचिदवयन्त्युत धर्ममेके&nbsp;
</p><p>&nbsp;&nbsp;&nbsp;&nbsp; एके परं सदसतोः पुरुषं परेशम् ।&nbsp;
</p><p>अन्येऽवयन्ति नवशक्तियुतं परं त्वां&nbsp;
</p><p>&nbsp;&nbsp;&nbsp;&nbsp; केचिन्महापुरुषमव्ययमात्मतन्त्रम् ॥ ९ ॥&nbsp;
</p><p>नाहं परायुरृषयो न मरीचिमुख्या&nbsp;
</p><p>&nbsp;&nbsp;&nbsp;&nbsp; जानन्ति यद्विरचितं खलु सत्त्वसर्गाः ।&nbsp;
</p><p>यन्मायया मुषितचेतस ईश दैत्य&nbsp;
</p><p>&nbsp;&nbsp;&nbsp;&nbsp; मर्त्यादयः किमुत शश्वदभद्रवृत्ताः ॥ १० ॥&nbsp;
</p><p>स त्वं समीहितमदः स्थितिजन्मनाशं&nbsp;
</p><p>&nbsp;&nbsp;&nbsp;&nbsp; भूतेहितं च जगतो भवबन्धमोक्षौ ।&nbsp;
</p><p>वायुर्यथा विशति खं च चराचराख्यं&nbsp;
</p><p>&nbsp;&nbsp;&nbsp;&nbsp; सर्वं तदात्मकतयावगमोऽवरुन्त्से ॥ ११ ॥&nbsp;
</p><p>(अनुष्टुप्)&nbsp;
</p><p>अवतारा मया दृष्टा रममाणस्य ते गुणैः ।&nbsp;
</p><p>सोऽहं तद् द्रष्टुमिच्छामि यत्ते योषिद् वपुर्धृतम् ॥ १२ ॥&nbsp;
</p><p>येन सम्मोहिता दैत्याः पायिताश्चामृतं सुराः ।&nbsp;
</p><p>तद् दिदृक्षव आयाताः परं कौतूहलं हि नः ॥ १३ ॥&nbsp;
</p><p>श्रीशुक उवाच -&nbsp;
</p><p>एवं अभ्यर्थितो विष्णुः भगवान् शूलपाणिना ।&nbsp;
</p><p>प्रहस्य भावगम्भीरं गिरिशं प्रत्यभाषत ॥ १४ ॥&nbsp;
</p><p>श्रीभगवानुवाच -&nbsp;
</p><p>कौतूहलाय दैत्यानां योषिद्वेषो मया कृतः ।&nbsp;
</p><p>पश्यता सुरकार्याणि गते पीयूषभाजने ॥ १५ ॥&nbsp;
</p><p>तत्तेऽहं दर्शयिष्यामि दिदृक्षोः सुरसत्तम ।&nbsp;
</p><p>कामिनां बहु मन्तव्यं संकल्पप्रभवोदयम् ॥ १६ ॥&nbsp;
</p><p>श्रीशुक उवाच -&nbsp;
</p><p>इति ब्रुवाणो भगवान् तत्रैवान्तरधीयत ।&nbsp;
</p><p>सर्वतश्चारयन् चक्षुः भव आस्ते सहोमया ॥ १७ ॥&nbsp;
</p><p>ततो ददर्शोपवने वरस्त्रियं&nbsp;
</p><p>&nbsp;&nbsp;&nbsp;&nbsp; विचित्रपुष्पारुणपल्लवद्रुमे ।&nbsp;
</p><p>विक्रीडतीं कन्दुकलीलया लसद्&nbsp;
</p><p>&nbsp;&nbsp;&nbsp;&nbsp; दुकूलपर्यस्तनितम्बमेखलाम् ॥ १८ ॥&nbsp;
</p><p>आवर्तनोद्वर्तनकम्पितस्तन&nbsp;
</p><p>&nbsp;&nbsp;&nbsp;&nbsp; प्रकृष्टहारोरुभरैः पदे पदे ।&nbsp;
</p><p>प्रभज्यमानामिव मध्यतश्चलउ&nbsp;
</p><p>&nbsp;&nbsp;&nbsp;&nbsp; पदप्रवालं नयतीं ततस्ततः ॥ १९ ॥&nbsp;
</p><p>दिक्षु भ्रमत्कन्दुकचापलैर्भृशं&nbsp;
</p><p>&nbsp;&nbsp;&nbsp;&nbsp; प्रोद्विग्नतारायतलोललोचनाम् ।&nbsp;
</p><p>स्वकर्णविभ्राजितकुण्डलोल्लसत्&nbsp;
</p><p>&nbsp;&nbsp;&nbsp;&nbsp; कपोलनीलालकमण्डिताननाम् ॥ २० ॥&nbsp;
</p><p>श्लथद् दुकूलं कबरीं च विच्युतां&nbsp;
</p><p>&nbsp;&nbsp;&nbsp;&nbsp; सन्नह्यतीं वामकरेण वल्गुना ।&nbsp;
</p><p>विनिघ्नतीमन्यकरेण कन्दुकं&nbsp;
</p><p>&nbsp;&nbsp;&nbsp;&nbsp; विमोहयन्तीं जगदात्ममायया ॥ २१ ॥&nbsp;
</p><p>तां वीक्ष्य देव इति कन्दुकलीलयेषद्&nbsp;
</p><p>&nbsp;&nbsp;&nbsp;&nbsp; व्रीडास्फुटस्मितविसृष्टकटाक्षमुष्टः ।&nbsp;
</p><p>स्त्रीप्रेक्षणप्रतिसमीक्षणविह्वलात्मा&nbsp;
</p><p>&nbsp;&nbsp;&nbsp;&nbsp; नात्मानमन्तिक उमां स्वगणांश्च वेद ॥ २२ ॥&nbsp;
</p><p>तस्याः कराग्रात्स तु कन्दुको यदा&nbsp;
</p><p>&nbsp;&nbsp;&nbsp;&nbsp; गतो विदूरं तमनुव्रजत्स्त्रियाः ।&nbsp;
</p><p>वासः ससूत्रं लघु मारुतोऽहरद्&nbsp;
</p><p>&nbsp;&nbsp;&nbsp;&nbsp; भवस्य देवस्य किलानुपश्यतः ॥ २३ ॥&nbsp;
</p><p>(अनुष्टुप्)&nbsp;
</p><p>एवं तां रुचिरापाङ्‌गीं दर्शनीयां मनोरमाम् ।&nbsp;
</p><p>दृष्ट्वा तस्यां मनश्चक्रे विषज्जन्त्यां भवः किल ॥ २४ ॥&nbsp;
</p><p>तयापहृतविज्ञानः तत्कृतस्मरविह्वलः ।&nbsp;
</p><p>भवान्या अपि पश्यन्त्या गतह्रीस्तत्पदं ययौ ॥ २५ ॥&nbsp;
</p><p>सा तं आयान्तमालोक्य विवस्त्रा व्रीडिता भृशम् ।&nbsp;
</p><p>निलीयमाना वृक्षेषु हसन्ती नान्वतिष्ठत ॥ २६ ॥&nbsp;
</p><p>तां अन्वगच्छद् भगवान् भवः प्रमुषितेन्द्रियः ।&nbsp;
</p><p>कामस्य च वशं नीतः करेणुमिव यूथपः ॥ २७ ॥&nbsp;
</p><p>सोऽनुव्रज्यातिवेगेन गृहीत्वानिच्छतीं स्त्रियम् ।&nbsp;
</p><p>केशबन्ध उपानीय बाहुभ्यां परिषस्वजे ॥ २८ ॥&nbsp;
</p><p>सोपगूढा भगवता करिणा करिणी यथा ।&nbsp;
</p><p>इतस्ततः प्रसर्पन्ती विप्रकीर्णशिरोरुहा ॥ २९ ॥&nbsp;
</p><p>आत्मानं मोचयित्वाङ्‌ग सुरर्षभभुजान्तरात् ।&nbsp;
</p><p>प्राद्रवत्सा पृथुश्रोणी माया देवविनिर्मिता ॥ ३० ॥&nbsp;
</p><p>तस्यासौ पदवीं रुद्रो विष्णोरद्‍भुतकर्मणः ।&nbsp;
</p><p>प्रत्यपद्यत कामेन वैरिणेव विनिर्जितः ॥ ३१ ॥&nbsp;
</p><p>तस्यानुधावतो रेतः चस्कन्दामोघरेतसः ।&nbsp;
</p><p>शुष्मिणो यूथपस्येव वासितामनुधावतः ॥ ३२ ॥&nbsp;
</p><p>यत्र यत्रापतन् मह्यां रेतस्तस्य महात्मनः ।&nbsp;
</p><p>तानि रूप्यस्य हेम्नश्च क्षेत्राण्यासन् महीपते ॥ ३३ ॥&nbsp;
</p><p>सरित्सरःसु शैलेषु वनेषु उपवनेषु च ।&nbsp;
</p><p>यत्र क्व चासन् ऋषयः तत्र सन्निहितो हरः ॥ ३४ ॥&nbsp;
</p><p>स्कन्ने रेतसि सोऽपश्यत् आत्मानं देवमायया ।&nbsp;
</p><p>जडीकृतं नृपश्रेष्ठ सन्न्यवर्तत कश्मलात् ॥ ३५ ॥&nbsp;
</p><p>अथ अवगतमाहात्म्य आत्मनो जगदात्मनः ।&nbsp;
</p><p>अपरिज्ञेयवीर्यस्य न मेने तदु हाद्‍भुतम् ॥ ३६ ॥&nbsp;
</p><p>तमविक्लवमव्रीडं आलक्ष्य मधुसूदनः ।&nbsp;
</p><p>उवाच परमप्रीतो बिभ्रत् स्वां पौरुषीं तनुम् ॥ ३७ ॥&nbsp;
</p><p>श्रीभगवानुवाच -&nbsp;
</p><p>दिष्ट्या त्वं विबुधश्रेष्ठ स्वां निष्ठां आत्मना स्थितः ।&nbsp;
</p><p>यन्मे स्त्रीरूपया स्वैरं मोहितोऽप्यङ्‌ग मायया ॥ ३८ ॥&nbsp;
</p><p>को नु मेऽतितरेन्मायां विषक्तस्त्वदृते पुमान् ।&nbsp;
</p><p>तान् तान् विसृजतीं भावान् दुस्तरामकृतात्मभिः ॥ ३९ ॥&nbsp;
</p><p>सेयं गुणमयी माया न त्वां अभिभविष्यति ।&nbsp;
</p><p>मया समेता कालेन कालरूपेण भागशः ॥ ४० ॥&nbsp;
</p><p>श्रीशुक उवाच -&nbsp;
</p><p>एवं भगवता राजन् श्रीवत्सांकेन सत्कृतः ।&nbsp;
</p><p>आमंत्र्य तं परिक्रम्य सगणः स्वालयं ययौ ॥ ४१ ॥&nbsp;
</p><p>आत्मांशभूतां तां मायां भवानीं भगवान् भवः ।&nbsp;
</p><p>शंसतां ऋषिमुख्यानां प्रीत्याचष्टाथ भारत ॥ ४२ ॥&nbsp;
</p><p>अयि व्यपश्यस्त्वमजस्य मायां&nbsp;
</p><p>&nbsp;&nbsp;&nbsp;&nbsp; परस्य पुंसः परदेवतायाः ।&nbsp;
</p><p>अहं कलानां ऋषभो विमुह्ये&nbsp;
</p><p>&nbsp;&nbsp;&nbsp;&nbsp; ययावशोऽन्ये किमुतास्वतंत्राः ॥ ४३ ॥&nbsp;
</p><p>यं मां अपृच्छस्त्वमुपेत्य योगात्&nbsp;
</p><p>&nbsp;&nbsp;&nbsp;&nbsp; समासहस्रान्त उपारतं वै ।&nbsp;
</p><p>स एष साक्षात्पुरुषः पुराणो&nbsp;
</p><p>&nbsp;&nbsp;&nbsp;&nbsp; न यत्र कालो विशते न वेदः ॥ ४४ ॥&nbsp;
</p><p>श्रीशुक उवाच -&nbsp;
</p><p>इति तेऽभिहितस्तात विक्रमः शारंगधन्वनः ।&nbsp;
</p><p>सिन्धोर्निर्मथने येन धृतः पृष्ठे महाचलः ॥ ४५ ॥&nbsp;
</p><p>एतन्मुहुः कीर्तयतोऽनुश्रृण्वतो&nbsp;
</p><p>&nbsp;&nbsp;&nbsp;&nbsp; न रिष्यते जातु समुद्यमः क्वचित् ।&nbsp;
</p><p>यदुत्तमश्लोकगुणानुवर्णनं&nbsp;
</p><p>&nbsp;&nbsp;&nbsp;&nbsp; समस्तसंसारपरिश्रमापहम् ॥ ४६ ॥&nbsp;
</p><p>असद् अविषयमङ्‌घ्रिं भावगम्यं प्रपन्नान्&nbsp;
</p><p>&nbsp;&nbsp;&nbsp;&nbsp; अमृतममरवर्यानाशयत् सिन्धुमथ्यम् ।&nbsp;
</p><p>कपटयुवतिवेषो मोहयन् यः सुरारीन्&nbsp;
</p><p>&nbsp;&nbsp;&nbsp;&nbsp; तमहमुपसृतानां कामपूरं नतोऽस्मि ॥ ४७ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>अष्टमस्कन्धे शंकरमोहनं द्वादशोध्याऽयः ॥ १२ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2406
Cached time: 20231010172514
Cache expiry: 1814400
Reduced expiry: false
Complications: []
CPU time usage: 0.006 seconds
Real time usage: 0.008 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46907-0!canonical and timestamp 20231010172514 and revision id 106474. Rendering was triggered because: page-view
 -->
