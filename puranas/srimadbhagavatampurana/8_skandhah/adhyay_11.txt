श्रीशुक उवाच।<br>
अथो सुराः प्रत्युपलब्धचेतसः परस्य पुंसः परयानुकम्पया।<br>
जघ्नुर्भृशं शक्रसमीरणादयस्तांस्तान्रणे यैरभिसंहताः पुरा १।<br>
वैरोचनाय संरब्धो भगवान्पाकशासनः।<br>
उदयच्छद्यदा वज्रं प्रजा हा हेति चुक्रुशुः २।<br>
वज्रपाणिस्तमाहेदं तिरस्कृत्य पुरःस्थितम्।<br>
मनस्विनं सुसम्पन्नं विचरन्तं महामृधे ३।<br>
नटवन्मूढ मायाभिर्मायेशान्नो जिगीषसि।<br>
जित्वा बालान्निबद्धाक्षान्नटो हरति तद्धनम् ४।<br>
आरुरुक्षन्ति मायाभिरुत्सिसृप्सन्ति ये दिवम्।<br>
तान्दस्यून्विधुनोम्यज्ञान्पूर्वस्माच्च पदादधः ५।<br>
सोऽहं दुर्मायिनस्तेऽद्य वज्रेण शतपर्वणा।<br>
शिरो हरिष्ये मन्दात्मन्घटस्व ज्ञातिभिः सह ६।<br>
श्रीबलिरुवाच।<br>
सङ्ग्रामे वर्तमानानां कालचोदितकर्मणाम्।<br>
कीर्तिर्जयोऽजयो मृत्युः सर्वेषां स्युरनुक्रमात् ७।<br>
तदिदं कालरशनं जगत्पश्यन्ति सूरयः।<br>
न हृष्यन्ति न शोचन्ति तत्र यूयमपण्डिताः ८।<br>
न वयं मन्यमानानामात्मानं तत्र साधनम्।<br>
गिरो वः साधुशोच्यानां गृह्णीमो मर्मताडनाः ९।<br>
श्रीशुक उवाच।<br>
इत्याक्षिप्य विभुं वीरो नाराचैर्वीरमर्दनः।<br>
आकर्णपूर्णैरहनदाक्षेपैराह तं पुनः १०।<br>
एवं निराकृतो देवो वैरिणा तथ्यवादिना।<br>
नामृष्यत्तदधिक्षेपं तोत्राहत इव द्विपः ११।<br>
प्राहरत्कुलिशं तस्मा अमोघं परमर्दनः।<br>
सयानो न्यपतद्भूमौ छिन्नपक्ष इवाचलः १२।<br>
सखायं पतितं दृष्ट्वा जम्भो बलिसखः सुहृत्।<br>
अभ्ययात्सौहृदं सख्युर्हतस्यापि समाचरन् १३।<br>
स सिंहवाह आसाद्य गदामुद्यम्य रंहसा।<br>
जत्रावताडयच्छक्रं गजं च सुमहाबलः १४।<br>
गदाप्रहारव्यथितो भृशं विह्वलितो गजः।<br>
जानुभ्यां धरणीं स्पृष्ट्वा कश्मलं परमं ययौ १५।<br>
ततो रथो मातलिना हरिभिर्दशशतैर्वृतः।<br>
आनीतो द्विपमुत्सृज्य रथमारुरुहे विभुः १६ <a rel="nofollow" class="external text" href="http://www.angelfire.com/in4/vedastudy/pur_index23/matali.htm">मातलि उपरि टिप्पणी</a>।<br>
तस्य तत्पूजयन्कर्म यन्तुर्दानवसत्तमः।<br>
शूलेन ज्वलता तं तु स्मयमानोऽहनन्मृधे १७।<br>
सेहे रुजं सुदुर्मर्षां सत्त्वमालम्ब्य मातलिः।<br>
इन्द्रो जम्भस्य सङ्क्रुद्धो वज्रेणापाहरच्छिरः १८।<br>
जम्भं श्रुत्वा हतं तस्य ज्ञातयो नारदादृषेः।<br>
नमुचिश्च बलः पाकस्तत्रापेतुस्त्वरान्विताः १९।<br>
वचोभिः परुषैरिन्द्र मर्दयन्तोऽस्य मर्मसु।<br>
शरैरवाकिरन्मेघा धाराभिरिव पर्वतम् २०।<br>
हरीन्दशशतान्याजौ हर्यश्वस्य बलः शरैः।<br>
तावद्भिरर्दयामास युगपल्लघुहस्तवान् २१।<br>
शताभ्यां मातलिं पाको रथं सावयवं पृथक्।<br>
सकृत्सन्धानमोक्षेण तदद्भुतमभूद्रणे २२।<br>
नमुचिः पञ्चदशभिः स्वर्णपुङ्खैर्महेषुभिः।<br>
आहत्य व्यनदत्सङ्ख्ये सतोय इव तोयदः २३।<br>
सर्वतः शरकूटेन शक्रं सरथसारथिम्।<br>
छादयामासुरसुराः प्रावृट्सूर्यमिवाम्बुदाः २४।<br>
अलक्षयन्तस्तमतीव विह्वला विचुक्रुशुर्देवगणाः सहानुगाः।<br>
अनायकाः शत्रुबलेन निर्जिता वणिक्पथा भिन्ननवो यथार्णवे २५।<br>
ततस्तुराषाडिषुबद्धञ्जराद्विनिर्गतः साश्वरथध्वजाग्रणीः।<br>
बभौ दिशः खं पृथिवीं च रोचयन्स्वतेजसा सूर्य इव क्षपात्यये २६।<br>
निरीक्ष्य पृतनां देवः परैरभ्यर्दितां रणे।<br>
उदयच्छद्रि पुं हन्तुं वज्रं वज्रधरो रुषा २७।<br>
स तेनैवाष्टधारेण शिरसी बलपाकयोः।<br>
ज्ञातीनां पश्यतां राजन्जहार जनयन्भयम् २८।<br>
नमुचिस्तद्वधं दृष्ट्वा शोकामर्षरुषान्वितः।<br>
जिघांसुरिन्द्रं नृपते चकार परमोद्यमम् २९।<br>
अश्मसारमयं शूलं घण्टावद्धेमभूषणम्।<br>
प्रगृह्याभ्यद्र वत्क्रुद्धो हतोऽसीति वितर्जयन् ।<br>
प्राहिणोद्देवराजाय निनदन्मृगराडिव ३०।<br>
तदापतद्गगनतले महाजवं विचिच्छिदे हरिरिषुभिः सहस्रधा।<br>
तमाहनन्नृप कुलिशेन कन्धरे रुषान्वितस्त्रिदशपतिः शिरो हरन् ३१।<br>
न तस्य हि त्वचमपि वज्र ऊर्जितो बिभेद यः सुरपतिनौजसेरितः।<br>
तदद्भुतं परमतिवीर्यवृत्रभित्तिरस्कृतो नमुचिशिरोधरत्वचा ३२।<br>
तस्मादिन्द्रो ऽबिभेच्छत्रोर्वज्रः प्रतिहतो यतः।<br>
किमिदं दैवयोगेन भूतं लोकविमोहनम् ३३।<br>
येन मे पूर्वमद्रीणां पक्षच्छेदः प्रजात्यये।<br>
कृतो निविशतां भारैः पतत्त्रैः पततां भुवि ३४।<br>
तपःसारमयं त्वाष्ट्रं वृत्रो येन विपाटितः।<br>
अन्ये चापि बलोपेताः सर्वास्त्रैरक्षतत्वचः ३५।<br>
सोऽयं प्रतिहतो वज्रो मया मुक्तोऽसुरेऽल्पके।<br>
नाहं तदाददे दण्डं ब्रह्मतेजोऽप्यकारणम् ३६।<br>
इति शक्रं विषीदन्तमाह वागशरीरिणी।<br>
नायं शुष्कैरथो नाद्रैर्वधमर्हति दानवः ३७।<br>
मयास्मै यद्वरो दत्तो मृत्युर्नैवार्द्र शुष्कयोः।<br>
अतोऽन्यश्चिन्तनीयस्ते उपायो मघवन्रिपोः ३८।<br>
तां दैवीं गिरमाकर्ण्य मघवान्सुसमाहितः।<br>
ध्यायन्फेनमथापश्यदुपायमुभयात्मकम् ३९।<br>
न शुष्केण न चाद्रेर्ण जहार नमुचेः शिरः।<br>
तं तुष्टुवुर्मुनिगणा माल्यैश्चावाकिरन्विभुम् ४०।<br>
गन्धर्वमुख्यौ जगतुर्विश्वावसुपरावसू।<br>
देवदुन्दुभयो नेदुर्नर्तक्यो ननृतुर्मुदा ४१।<br>
अन्येऽप्येवं प्रतिद्वन्द्वान्वाय्वग्निवरुणादयः।<br>
सूदयामासुरसुरान्मृगान्केसरिणो यथा ४२।<br>
ब्रह्मणा प्रेषितो देवान्देवर्षिर्नारदो नृप।<br>
वारयामास विबुधान्दृष्ट्वा दानवसङ्क्षयम् ४३।<br>
श्रीनारद उवाच।<br>
भवद्भिरमृतं प्राप्तं नारायणभुजाश्रयैः।<br>
श्रिया समेधिताः सर्व उपारमत विग्रहात् ४४।<br>
श्रीशुक उवाच।<br>
संयम्य मन्युसंरम्भं मानयन्तो मुनेर्वचः।<br>
उपगीयमानानुचरैर्ययुः सर्वे त्रिविष्टपम् ४५।<br>
येऽवशिष्टा रणे तस्मिन्नारदानुमतेन ते।<br>
बलिं विपन्नमादाय अस्तं गिरिमुपागमन् ४६।<br>
तत्राविनष्टावयवान्विद्यमानशिरोधरान्।<br>
उशना जीवयामास संजीवन्या स्वविद्यया ४७।<br>
बलिश्चोशनसा स्पृष्टः प्रत्यापन्नेन्द्रियस्मृतिः।<br>
पराजितोऽपि नाखिद्यल्लोकतत्त्वविचक्षणः ४८।<br>
