<br>
अथ सप्तमोऽध्यायः <br>
श्रीशुक उवाच।<br>
ते नागराजमामन्त्र्य फलभागेन वासुकिम्।<br>
परिवीय गिरौ तस्मिन्नेत्रमब्धिं मुदान्विताः १।<br>
आरेभिरे सुरा यत्ता अमृतार्थे कुरूद्वह।<br>
हरिः पुरस्ताज्जगृहे पूर्वं देवास्ततोऽभवन् २।<br>
तन्नैच्छन्दैत्यपतयो महापुरुषचेष्टितम्।<br>
न गृह्णीमो वयं पुच्छमहेरङ्गममङ्गलम् ३।<br>
स्वाध्यायश्रुतसम्पन्नाः प्रख्याता जन्मकर्मभिः।<br>
इति तूष्णीं स्थितान्दैत्यान्विलोक्य पुरुषोत्तमः ।<br>
स्मयमानो विसृज्याग्रं पुच्छं जग्राह सामरः ४।<br>
कृतस्थानविभागास्त एवं कश्यपनन्दनाः।<br>
ममन्थुः परमं यत्ता अमृतार्थं पयोनिधिम् ६।<br>
मथ्यमानेऽर्णवे सोऽद्रि रनाधारो ह्यपोऽविशत्।<br>
ध्रियमाणोऽपि बलिभिर्गौरवात्पाण्डुनन्दन ७।<br>
ते सुनिर्विण्णमनसः परिम्लानमुखश्रियः।<br>
आसन्स्वपौरुषे नष्टे दैवेनातिबलीयसा ८।<br>
विलोक्य विघ्नेशविधिं तदेश्वरो दुरन्तवीर्योऽवितथाभिसन्धिः।<br>
कृत्वा वपुः कच्छपमद्भुतं महत्प्रविश्य तोयं गिरिमुज्जहार ९।<br>
तमुत्थितं वीक्ष्य कुलाचलं पुनः समुद्यता निर्मथितुं सुरासुराः।<br>
दधार पृष्ठेन स लक्षयोजन प्रस्तारिणा द्वीप इवापरो महान् १०।<br>
सुरासुरेन्द्रैर्भुजवीर्यवेपितं परिभ्रमन्तं गिरिमङ्ग पृष्ठतः।<br>
बिभ्रत्तदावर्तनमादिकच्छपो मेनेऽङ्गकण्डूयनमप्रमेयः ११।<br>
तथासुरानाविशदासुरेण रूपेण तेषां बलवीर्यमीरयन्।<br>
उद्दीपयन्देवगणांश्च विष्णुर्दैवेन नागेन्द्रमबोधरूपः १२।<br>
उपर्यगेन्द्रं गिरिराडिवान्य आक्रम्य हस्तेन सहस्रबाहुः।<br>
तस्थौ दिवि ब्रह्मभवेन्द्र मुख्यैरभिष्टुवद्भिः सुमनोऽभिवृष्टः १३।<br>
उपर्यधश्चात्मनि गोत्रनेत्रयोः परेण ते प्राविशता समेधिताः।<br>
ममन्थुरब्धिं तरसा मदोत्कटा महाद्रिणा क्षोभितनक्रचक्रम् १४।<br>
अहीन्द्र साहस्रकठोरदृङ्मुख श्वासाग्निधूमाहतवर्चसोऽसुराः।<br>
पौलोमकालेयबलील्वलादयो दवाग्निदग्धाः सरला इवाभवन् १५।<br>
देवांश्च तच्छ्वासशिखाहतप्रभान्धूम्राम्बरस्रग्वरकञ्चुकाननान्।<br>
समभ्यवर्षन्भगवद्वशा घना ववुः समुद्रोर्म्युपगूढवायवः १६।<br>
मथ्यमानात्ता सिन्धोर्देवासुरवरूथपैः।<br>
यदा सुधा न जायेत निर्ममन्थाजितः स्वयम् १७।<br>
मेघश्यामः कनकपरिधिः कर्णविद्योतविद्युन्।<br>
मूर्ध्नि भ्राजद्विलुलितकचः स्रग्धरो रक्तनेत्रः।<br>
जैत्रैर्दोर्भिर्जगदभयदैर्दन्दशूकं गृहीत्वा।<br>
मथ्नन्मथ्ना प्रतिगिरिरिवाशोभताथोद्धृताद्रिः १८।<br>
निर्मथ्यमानादुदधेरभूद्विषं महोल्बणं हालहलाह्वमग्रतः।<br>
सम्भ्रान्तमीनोन्मकराहिकच्छपात्तिमिद्विपग्राहतिमिङ्गिलाकुलात् १९।<br>
तदुग्रवेगं दिशि दिश्युपर्यधो विसर्पदुत्सर्पदसह्यमप्रति।<br>
भीताः प्रजा दुद्रुवुरङ्ग सेश्वरा अरक्ष्यमाणाः शरणं सदाशिवम् २०।<br>
विलोक्य तं देववरं त्रिलोक्या भवाय देव्याभिमतं मुनीनाम्।<br>
आसीनमद्रा वपवर्गहेतोस्तपो जुषाणं स्तुतिभिः प्रणेमुः २१।<br>
श्रीप्रजापतय ऊचुः।<br>
देवदेव महादेव भूतात्मन्भूतभावन।<br>
त्राहि नः शरणापन्नांस्त्रैलोक्यदहनाद्विषात् २२।<br>
त्वमेकः सर्वजगत ईश्वरो बन्धमोक्षयोः।<br>
तं त्वामर्चन्ति कुशलाः प्रपन्नार्तिहरं गुरुम् २३।<br>
गुणमय्या स्वशक्त्यास्य सर्गस्थित्यप्ययान्विभो।<br>
धत्से यदा स्वदृग्भूमन्ब्रह्मविष्णुशिवाभिधाम् २४।<br>
त्वं ब्रह्म परमं गुह्यं सदसद्भावभावनम्।<br>
नानाशक्तिभिराभातस्त्वमात्मा जगदीश्वरः २५।<br>
त्वं शब्दयोनिर्जगदादिरात्मा प्राणेन्द्रि यद्र व्यगुणः स्वभावः।<br>
कालः क्रतुः सत्यमृतं च धर्मस्त्वय्यक्षरं यत्त्रिवृदामनन्ति २६।<br>
अग्निर्मुखं तेऽखिलदेवतात्मा क्षितिं विदुर्लोकभवाङ्घ्रिपङ्कजम्।<br>
कालं गतिं तेऽखिलदेवतात्मनो दिशश्च कर्णौ रसनं जलेशम् २७।<br>
नाभिर्नभस्ते श्वसनं नभस्वान्सूर्यश्च चक्षूंषि जलं स्म रेतः।<br>
परावरात्माश्रयणं तवात्मा सोमो मनो द्यौर्भगवन्शिरस्ते २८।<br>
कुक्षिः समुद्रा गिरयोऽस्थिसङ्घा रोमाणि सर्वौषधिवीरुधस्ते।<br>
छन्दांसि साक्षात्तव सप्त धातवस्त्रयीमयात्मन्हृदयं सर्वधर्मः २९।<br>
मुखानि पञ्चोपनिषदस्तवेश यैस्त्रिंशदष्टोत्तरमन्त्रवर्गः।<br>
यत्तच्छिवाख्यं परमात्मतत्त्वं देव स्वयंज्योतिरवस्थितिस्ते ३०।<br>
छाया त्वधर्मोर्मिषु यैर्विसर्गो नेत्रत्रयं सत्त्वरजस्तमांसि।<br>
साङ्ख्यात्मनः शास्त्रकृतस्तवेक्षा छन्दोमयो देव ऋषिः पुराणः ३१।<br>
न ते गिरित्राखिललोकपाल विरिञ्चवैकुण्ठसुरेन्द्र गम्यम्।<br>
ज्योतिः परं यत्र रजस्तमश्च सत्त्वं न यद्ब्रह्म निरस्तभेदम् ३२।<br>
कामाध्वरत्रिपुरकालगराद्यनेक।<br>
भूतद्रुहः क्षपयतः स्तुतये न तत्ते ।<br>
यस्त्वन्तकाल इदमात्मकृतं स्वनेत्र।<br>
वह्निस्फुलिङ्गशिखया भसितं न वेद ३३।<br>
ये त्वात्मरामगुरुभिर्हृदि चिन्तिताङ्घ्रि।<br>
द्वन्द्वं चरन्तमुमया तपसाभितप्तम्।<br>
कत्थन्त उग्रपरुषं निरतं श्मशाने।<br>
ते नूनमूतिमविदंस्तव हातलज्जाः ३४।<br>
तत्तस्य ते सदसतोः परतः परस्य।<br>
नाञ्जः स्वरूपगमने प्रभवन्ति भूम्नः।<br>
ब्रह्मादयः किमुत संस्तवने वयं तु।<br>
तत्सर्गसर्गविषया अपि शक्तिमात्रम् ३५।<br>
एतत्परं प्रपश्यामो न परं ते महेश्वर।<br>
मृडनाय हि लोकस्य व्यक्तिस्तेऽव्यक्तकर्मणः ३६।<br>
श्रीशुक उवाच।<br>
तद्वीक्ष्य व्यसनं तासां कृपया भृशपीडितः।<br>
सर्वभूतसुहृद्देव इदमाह सतीं प्रियाम् ३७।<br>
श्रीशिव उवाच।<br>
अहो बत भवान्येतत्प्रजानां पश्य वैशसम्।<br>
क्षीरोदमथनोद्भूतात्कालकूटादुपस्थितम् ३८।<br>
आसां प्राणपरीप्सूनां विधेयमभयं हि मे।<br>
एतावान्हि प्रभोरर्थो यद्दीनपरिपालनम् ३९।<br>
प्राणैः स्वैः प्राणिनः पान्ति साधवः क्षणभङ्गुरैः।<br>
बद्धवैरेषु भूतेषु मोहितेष्वात्ममायया ४०।<br>
पुंसः कृपयतो भद्रे सर्वात्मा प्रीयते हरिः।<br>
प्रीते हरौ भगवति प्रीयेऽहं सचराचरः ।<br>
तस्मादिदं गरं भुञ्जे प्रजानां स्वस्तिरस्तु मे ४१।<br>
श्रीशुक उवाच।<br>
एवमामन्त्र्य भगवान्भवानीं विश्वभावनः।<br>
तद्विषं जग्धुमारेभे प्रभावज्ञान्वमोदत ४२।<br>
ततः करतलीकृत्य व्यापि हालाहलं विषम्।<br>
अभक्षयन्महादेवः कृपया भूतभावनः ४३।<br>
तस्यापि दर्शयामास स्ववीर्यं जलकल्मषः।<br>
यच्चकार गले नीलं तच्च साधोर्विभूषणम् ४४।<br>
तप्यन्ते लोकतापेन साधवः प्रायशो जनाः।<br>
परमाराधनं तद्धि पुरुषस्याखिलात्मनः ४५।<br>
निशम्य कर्म तच्छम्भोर्देवदेवस्य मीढुषः।<br>
प्रजा दाक्षायणी ब्रह्मा वैकुण्ठश्च शशंसिरे ४६।<br>
प्रस्कन्नं पिबतः पाणेर्यत्किञ्चिज्जगृहुः स्म तत्।<br>
वृश्चिकाहिविषौषध्यो दन्दशूकाश्च येऽपरे ४७।<br>
इति श्रीमद्भागवते महापुराणे पारमहंस्यां संहितायामष्टमस्कन्धेऽमृतमथने सप्तमोऽध्यायः।<br>
<br>
