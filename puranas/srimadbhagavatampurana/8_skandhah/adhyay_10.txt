<br>
अथ दशमोऽध्यायः ।<br>
श्रीशुक उवाच।<br>
इति दानवदैतेया नाविन्दन्नमृतं नृप।<br>
युक्ताः कर्मणि यत्ताश्च वासुदेवपराङ्मुखाः १।<br>
साधयित्वामृतं राजन्पाययित्वा स्वकान्सुरान्।<br>
पश्यतां सर्वभूतानां ययौ गरुडवाहनः २।<br>
सपत्नानां परामृद्धिं दृष्ट्वा ते दितिनन्दनाः।<br>
अमृष्यमाणा उत्पेतुर्देवान्प्रत्युद्यतायुधाः ३।<br>
ततः सुरगणाः सर्वे सुधया पीतयैधिताः।<br>
प्रतिसंयुयुधुः शस्त्रैर्नारायणपदाश्रयाः ४।<br>
तत्र दैवासुरो नाम रणः परमदारुणः।<br>
रोधस्युदन्वतो राजंस्तुमुलो रोमहर्षणः ५।<br>
तत्रान्योन्यं सपत्नास्ते संरब्धमनसो रणे।<br>
समासाद्यासिभिर्बाणैर्निजघ्नुर्विविधायुधैः ६।<br>
शङ्खतूर्यमृदङ्गानां भेरीडमरिणां महान्।<br>
हस्त्यश्वरथपत्तीनां नदतां निस्वनोऽभवत् ७।<br>
रथिनो रथिभिस्तत्र पत्तिभिः सह पत्तयः।<br>
हया हयैरिभाश्चेभैः समसज्जन्त संयुगे ८।<br>
उष्ट्रैः केचिदिभैः केचिदपरे युयुधुः खरैः।<br>
केचिद्गौरमुखैरृक्षैर्द्वीपिभिर्हरिभिर्भटाः ९।<br>
गृध्रैः कङ्कैर्बकैरन्ये श्येनभासैस्तिमिङ्गिलैः।<br>
शरभैर्महिषैः खड्गैर्गोवृषैर्गवयारुणैः १०।<br>
शिवाभिराखुभिः केचित्कृकलासैः शशैर्नरैः।<br>
बस्तैरेके कृष्णसारैर्हंसैरन्ये च सूकरैः ११।<br>
अन्ये जलस्थलखगैः सत्त्वैर्विकृतविग्रहैः।<br>
सेनयोरुभयो राजन्विविशुस्तेऽग्रतोऽग्रतः १२।<br>
चित्रध्वजपटै राजन्नातपत्रैः सितामलैः।<br>
महाधनैर्वज्रदण्डैर्व्यजनैर्बार्हचामरैः १३।<br>
वातोद्धूतोत्तरोष्णीषैरर्चिर्भिर्वर्मभूषणैः।<br>
स्फुरद्भिर्विशदैः शस्त्रैः सुतरां सूर्यरश्मिभिः १४।<br>
देवदानववीराणां ध्वजिन्यौ पाण्डुनन्दन।<br>
रेजतुर्वीरमालाभिर्यादसामिव सागरौ १५।<br>
वैरोचनो बलिः सङ्ख्ये सोऽसुराणां चमूपतिः।<br>
यानं वैहायसं नाम कामगं मयनिर्मितम् १६।<br>
सर्वसाङ्ग्रामिकोपेतं सर्वाश्चर्यमयं प्रभो।<br>
अप्रतर्क्यमनिर्देश्यं दृश्यमानमदर्शनम् १७।<br>
आस्थितस्तद्विमानाग्र्यं सर्वानीकाधिपैर्वृतः।<br>
बालव्यजनछत्राग्र्यै रेजे चन्द्र इवोदये १८।<br>
तस्यासन्सर्वतो यानैर्यूथानां पतयोऽसुराः।<br>
नमुचिः शम्बरो बाणो विप्रचित्तिरयोमुखः १९।<br>
द्विमूर्धा कालनाभोऽथ प्रहेतिर्हेतिरिल्वलः।<br>
शकुनिर्भूतसन्तापो वज्रदंष्ट्रो विरोचनः २०।<br>
हयग्रीवः शङ्कुशिराः कपिलो मेघदुन्दुभिः।<br>
तारकश्चक्रदृक्शुम्भो निशुम्भो जम्भ उत्कलः २१।<br>
अरिष्टोऽरिष्टनेमिश्च मयश्च त्रिपुराधिपः।<br>
अन्ये पौलोमकालेया निवातकवचादयः २२।<br>
अलब्धभागाः सोमस्य केवलं क्लेशभागिनः।<br>
सर्व एते रणमुखे बहुशो निर्जितामराः २३।<br>
सिंहनादान्विमुञ्चन्तः शङ्खान्दध्मुर्महारवान्।<br>
दृष्ट्वा सपत्नानुत्सिक्तान्बलभित्कुपितो भृशम् २४।<br>
ऐरावतं दिक्करिणमारूढः शुशुभे स्वराट्।<br>
यथा स्रवत्प्रस्रवणमुदयाद्रि महर्पतिः २५।<br>
तस्यासन्सर्वतो देवा नानावाहध्वजायुधाः।<br>
लोकपालाः सहगणैर्वाय्वग्निवरुणादयः २६।<br>
तेऽन्योन्यमभिसंसृत्य क्षिपन्तो मर्मभिर्मिथः।<br>
आह्वयन्तो विशन्तोऽग्रे युयुधुर्द्वन्द्वयोधिनः २७।<br>
युयोध बलिरिन्द्रेण तारकेण गुहोऽस्यत।<br>
वरुणो हेतिनायुध्यन्मित्रो राजन्प्रहेतिना २८।<br>
यमस्तु कालनाभेन विश्वकर्मा मयेन वै।<br>
शम्बरो युयुधे त्वष्ट्रा सवित्रा तु विरोचनः २९।<br>
अपराजितेन नमुचिरश्विनौ वृषपर्वणा।<br>
सूर्यो बलिसुतैर्देवो बाणज्येष्ठैः शतेन च ३०।<br>
राहुणा च तथा सोमः पुलोम्ना युयुधेऽनिलः।<br>
निशुम्भशुम्भयोर्देवी भद्र काली तरस्विनी ३१।<br>
वृषाकपिस्तु जम्भेन महिषेण विभावसुः।<br>
इल्वलः सह वातापिर्ब्रह्मपुत्रैररिन्दम ३२।<br>
कामदेवेन दुर्मर्ष उत्कलो मातृभिः सह।<br>
बृहस्पतिश्चोशनसा नरकेण शनैश्चरः ३३।<br>
मरुतो निवातकवचैः कालेयैर्वसवोऽमराः।<br>
विश्वेदेवास्तु पौलोमै रुद्राः क्रोधवशैः सह ३४।<br>
त एवमाजावसुराः सुरेन्द्रा द्वन्द्वेन संहत्य च युध्यमानाः।<br>
अन्योन्यमासाद्य निजघ्नुरोजसा जिगीषवस्तीक्ष्णशरासितोमरैः ३५।<br>
भुशुण्डिभिश्चक्रगदर्ष्टिपट्टिशैः शक्त्युल्मुकैः प्रासपरश्वधैरपि।<br>
निस्त्रिंशभल्लैः परिघैः समुद्गरैः सभिन्दिपालैश्च शिरांसि चिच्छिदुः ३६।<br>
गजास्तुरङ्गाः सरथाः पदातयः सारोहवाहा विविधा विखण्डिताः।<br>
निकृत्तबाहूरुशिरोधराङ्घ्रयश्छिन्नध्वजेष्वासतनुत्रभूषणाः ३७।<br>
तेषां पदाघातरथाङ्गचूर्णितादायोधनादुल्बण उत्थितस्तदा।<br>
रेणुर्दिशः खं द्युमणिं च छादयन्न्यवर्ततासृक्स्रुतिभिः परिप्लुतात् ३८।<br>
शिरोभिरुद्धूतकिरीटकुण्डलैः संरम्भदृग्भिः परिदष्टदच्छदैः।<br>
महाभुजैः साभरणैः सहायुधैः सा प्रास्तृता भूः करभोरुभिर्बभौ ३९।<br>
कबन्धास्तत्र चोत्पेतुः पतितस्वशिरोऽक्षिभिः।<br>
उद्यतायुधदोर्दण्डैराधावन्तो भटान्मृधे ४०।<br>
बलिर्महेन्द्रं दशभिस्त्रिभिरैरावतं शरैः।<br>
चतुर्भिश्चतुरो वाहानेकेनारोहमार्च्छयत् ४१।<br>
स तानापततः शक्रस्तावद्भिः शीघ्रविक्रमः।<br>
चिच्छेद निशितैर्भल्लैरसम्प्राप्तान्हसन्निव ४२।<br>
तस्य कर्मोत्तमं वीक्ष्य दुर्मर्षः शक्तिमाददे।<br>
तां ज्वलन्तीं महोल्काभां हस्तस्थामच्छिनद्धरिः ४३।<br>
ततः शूलं ततः प्रासं ततस्तोमरमृष्टयः।<br>
यद्यच्छस्त्रं समादद्यात्सर्वं तदच्छिनद्विभुः ४४।<br>
ससर्जाथासुरीं मायामन्तर्धानगतोऽसुरः।<br>
ततः प्रादुरभूच्छैलः सुरानीकोपरि प्रभो ४५।<br>
ततो निपेतुस्तरवो दह्यमाना दवाग्निना।<br>
शिलाः सटङ्कशिखराश्चूर्णयन्त्यो द्विषद्बलम् ४६।<br>
महोरगाः समुत्पेतुर्दन्दशूकाः सवृश्चिकाः।<br>
सिंहव्याघ्रवराहाश्च मर्दयन्तो महागजाः ४७।<br>
यातुधान्यश्च शतशः शूलहस्ता विवाससः।<br>
छिन्धि भिन्धीति वादिन्यस्तथा रक्षोगणाः प्रभो ४८।<br>
ततो महाघना व्योम्नि गम्भीरपरुषस्वनाः।<br>
अङ्गारान्मुमुचुर्वातैराहताः स्तनयित्नवः ४९।<br>
सृष्टो दैत्येन सुमहान्वह्निः श्वसनसारथिः।<br>
सांवर्तक इवात्युग्रो विबुधध्वजिनीमधाक् ५०।<br>
ततः समुद्र उद्वेलः सर्वतः प्रत्यदृश्यत।<br>
प्रचण्डवातैरुद्धूत तरङ्गावर्तभीषणः ५१।<br>
एवं दैत्यैर्महामायैरलक्ष्यगतिभी रणे।<br>
सृज्यमानासु मायासु विषेदुः सुरसैनिकाः ५२।<br>
न तत्प्रतिविधिं यत्र विदुरिन्द्रादयो नृप।<br>
ध्यातः प्रादुरभूत्तत्र भगवान्विश्वभावनः ५३।<br>
ततः सुपर्णांसकृताङ्घ्रिपल्लवः पिशङ्गवासा नवकञ्जलोचनः।<br>
अदृश्यताष्टायुधबाहुरुल्लसच्छ्रीकौस्तुभानर्घ्यकिरीटकुण्डलः ५४।<br>
तस्मिन्प्रविष्टेऽसुरकूटकर्मजा माया विनेशुर्महिना महीयसः।<br>
स्वप्नो यथा हि प्रतिबोध आगते हरिस्मृतिः सर्वविपद्विमोक्षणम् ५५।<br>
दृष्ट्वा मृधे गरुडवाहमिभारिवाह आविध्य शूलमहिनोदथ कालनेमिः।<br>
तल्लीलया गरुडमूर्ध्नि पतद्गृहीत्वा तेनाहनन्नृप सवाहमरिं त्र्! यधीशः ५६।<br>
माली सुमाल्यतिबलौ युधि पेततुर्यच्चक्रेण कृत्तशिरसावथ माल्यवांस्तम्।<br>
आहत्य तिग्मगदयाहनदण्डजेन्द्रं तावच्छिरोऽच्छिनदरेर्नदतोऽरिणाद्यः ५७।<br>
इति श्रीमद्भागवते महापुराणे पारमहंस्यां संहितायामष्टमस्कन्धे देवासुरसङ्ग्रामे दशमोऽध्यायः।<br>
।<br>
।<br>
