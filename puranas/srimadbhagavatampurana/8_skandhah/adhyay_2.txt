<p>श्रीमद्‌भागवत महापुराण
</p><p>अष्टमः स्कन्धः - द्वितीयोऽध्यायः
</p><p>
गजेंद्रोपाख्याने गजग्राहयुद्धवर्णनम् -</p><center></center><p>श्रीशुक उवाच -&nbsp;
</p><p>आसीद् गिरिवरो राजन् त्रिकूट इति विश्रुतः ।&nbsp;
</p><p>क्षीरोदेनावृतः श्रीमान् योजनायुतमुच्छ्रितः ॥ १ ॥&nbsp;
</p><p>तावता विस्तृतः पर्यक्त्रिभिः श्रृङ्‌गैः पयोनिधिम् ।&nbsp;
</p><p>दिशः खं रोचयन्नास्ते रौप्यायसहिरण्मयैः ॥ २ ॥&nbsp;
</p><p>अन्यैश्च ककुभः सर्वा रत्‍नधातुविचित्रितैः ।&nbsp;
</p><p>नानाद्रुमलतागुल्मैः निर्घोषैः निर्झराम्भसाम् ॥ ३ ॥&nbsp;
</p><p>स चावनिज्यमानाङ्‌घ्रिः समन्तात् पयऊर्मिभिः ।&nbsp;
</p><p>करोति श्यामलां भूमिं हरिन् मरकताश्मभिः ॥ ४ ॥&nbsp;
</p><p>सिद्धचारणगन्धर्व विद्याधरमहोरगैः ।&nbsp;
</p><p>किन्नरैः अप्सरोभिश्च क्रीडद्‌भिः जुष्टकन्दरः ॥ ५ ॥&nbsp;
</p><p>यत्र सङ्‌गीतसन्नादैः नदद्‍गुहममर्षया ।&nbsp;
</p><p>अभिगर्जन्ति हरयः श्लाघिनः परशंकया ॥ ६ ॥&nbsp;
</p><p>नानारण्यपशुव्रात संकुलद्रोण्यलंकृतः ।&nbsp;
</p><p>चित्रद्रुमसुरोद्यान कलकण्ठविहंगमः ॥ ७ ॥&nbsp;
</p><p>सरित्सरोभिरच्छोदैः पुलिनैः मणिवालुकैः ।&nbsp;
</p><p>देवस्त्रीमज्जनामोद सौरभाम्ब्वनिलैर्युतः ॥ ८ ॥&nbsp;
</p><p>तस्य द्रोण्यां भगवतो वरुणस्य महात्मनः ।&nbsp;
</p><p>उद्यानं ऋतुमन्नाम आक्रीडं सुरयोषिताम् ॥ ९ ॥&nbsp;
</p><p>सर्वतोऽलंकृतं दिव्यैः नित्यपुष्पफलद्रुमैः ।&nbsp;
</p><p>मन्दारैः पारिजातैश्च पाटलाशोकचम्पकैः ॥ १० ॥&nbsp;
</p><p>चूतैः पियालैः पनसैः आम्रैः आम्रातकैरपि ।&nbsp;
</p><p>क्रमुकैर्नारिकेलैश्च खर्जूरैः बीजपूरकैः ॥ ११ ॥&nbsp;
</p><p>मधुकैः शालतालैश्च तमालै रसनार्जुनैः ।&nbsp;
</p><p>अरिष्टोडुम्बरप्लक्षैः वटैः किंशुकचन्दनैः ॥ १२ ॥&nbsp;
</p><p>पिचुमर्दैः कोविदारैः सरलैः सुरदारुभिः ।&nbsp;
</p><p>द्राक्षेक्षु रम्भाजम्बुभिः बदर्यक्षाभयामलैः ॥ १३ ॥&nbsp;
</p><p>बिल्वैः कपित्थैर्जम्बीरैः वृतो भल्लातकादिभिः ।&nbsp;
</p><p>तस्मिन्सरः सुविपुलं लसत्काञ्चनपंकजम् ॥ १४ ॥&nbsp;
</p><p>कुमुदोत्पलकह्लार शतपत्रश्रियोर्जितम् ।&nbsp;
</p><p>मत्तषट्पदनिर्घुष्टं शकुन्तैश्च कलस्वनैः ॥ १५ ॥&nbsp;
</p><p>हंसकारण्डवाकीर्णं चक्राह्वैः सारसैरपि ।&nbsp;
</p><p>जलकुक्कुटकोयष्टि दात्यूहकुलकूजितम् ॥ १६ ॥&nbsp;
</p><p>मत्स्यकच्छपसञ्चार चलत्पद्मरजःपयः ।&nbsp;
</p><p>कदम्बवेतसनल नीपवञ्जुलकैर्वृतम् ॥ १७ ॥&nbsp;
</p><p>कुन्दैः कुरुबकाशोकैः शिरीषैः कूटजेङ्‌गुदैः ।&nbsp;
</p><p>कुब्जकैः स्वर्णयूथीभिः नागपुन्नाग जातिभिः ॥ १८ ॥&nbsp;
</p><p>मल्लिकाशतपत्रैश्च माधवीजालकादिभिः ।&nbsp;
</p><p>शोभितं तीरजैश्चान्यैः नित्यर्तुभिरलं द्रुमैः ॥ १९ ॥&nbsp;
</p><p>तत्रैकदा तद्‌गिरिकाननाश्रयः&nbsp;
</p><p>&nbsp;&nbsp;&nbsp;&nbsp; करेणुभिर्वारणयूथपश्चरन् ।&nbsp;
</p><p>सकण्टकं कीचकवेणुवेत्रवद्&nbsp;
</p><p>&nbsp;&nbsp;&nbsp;&nbsp; विशालगुल्मं प्ररुजन् वनस्पतीन् ॥ २० ॥&nbsp;
</p><p>यद्‍गन्धमात्राद्धरयो गजेन्द्रा&nbsp;
</p><p>&nbsp;&nbsp;&nbsp;&nbsp; व्याघ्रादयो व्यालमृगाः सखड्गाः ।&nbsp;
</p><p>महोरगाश्चापि भयाद्द्रवन्ति&nbsp;
</p><p>&nbsp;&nbsp;&nbsp;&nbsp; सगौरकृष्णाः सरभाश्चमर्यः ॥ २१ ॥&nbsp;
</p><p>वृका वराहा महिषर्क्षशल्या&nbsp;
</p><p>&nbsp;&nbsp;&nbsp;&nbsp; गोपुच्छशालावृकमर्कटाश्च ।&nbsp;
</p><p>अन्यत्र क्षुद्रा हरिणाः शशादयः&nbsp;
</p><p>&nbsp;&nbsp;&nbsp;&nbsp; चरन्त्यभीता यदनुग्रहेण ॥ २२ ॥&nbsp;
</p><p>स घर्मतप्तः करिभिः करेणुभिः&nbsp;
</p><p>&nbsp;&nbsp;&nbsp;&nbsp; वृतो मदच्युत्कलभैरनुद्रुतः ।&nbsp;
</p><p>गिरिं गरिम्णा परितः प्रकम्पयन्&nbsp;
</p><p>&nbsp;&nbsp;&nbsp;&nbsp; निषेव्यमाणोऽलिकुलैर्मदाशनैः ॥ २३ ॥&nbsp;
</p><p>सरोऽनिलं पङ्‌कजरेणुरूषितं&nbsp;
</p><p>&nbsp;&nbsp;&nbsp;&nbsp; जिघ्रन् विदूरान् मदविह्वलेक्षणः ।&nbsp;
</p><p>वृतः स्वयूथेन तृषार्दितेन तत्&nbsp;
</p><p>&nbsp;&nbsp;&nbsp;&nbsp; सरोवराभ्याशमथागमद् द्रुतम् ॥ २४ ॥&nbsp;
</p><p>विगाह्य तस्मिन् अमृताम्बु निर्मलं&nbsp;
</p><p>&nbsp;&nbsp;&nbsp;&nbsp; हेमारविन्दोत्पलरेणुवासितम् ।&nbsp;
</p><p>पपौ निकामं निजपुष्करोद्धृतं&nbsp;
</p><p>&nbsp;&nbsp;&nbsp;&nbsp; आत्मानमद्‌भिः स्नपयन्गतक्लमः ॥ २५ ॥&nbsp;
</p><p>स पुष्करेणोद्‌धृतशीकराम्बुभिः&nbsp;
</p><p>&nbsp;&nbsp;&nbsp;&nbsp; निपाययन् संस्नपयन्यथा गृही ।&nbsp;
</p><p>घृणी करेणुः करभांश्च दुर्मदो&nbsp;
</p><p>&nbsp;&nbsp;&nbsp;&nbsp; नाचष्ट कृच्छ्रं कृपणोऽजमायया ॥ २६ ॥&nbsp;
</p><p>तं तत्र कश्चिन्नृप दैवचोदितो&nbsp;
</p><p>&nbsp;&nbsp;&nbsp;&nbsp; ग्राहो बलीयांश्चरणे रुषाग्रहीत् ।&nbsp;
</p><p>यदृच्छयैवं व्यसनं गतो गजो&nbsp;
</p><p>&nbsp;&nbsp;&nbsp;&nbsp; यथाबलं सोऽतिबलो विचक्रमे ॥ २७ ॥&nbsp;
</p><p>तथाऽऽतुरं यूथपतिं करेणवो&nbsp;
</p><p>&nbsp;&nbsp;&nbsp;&nbsp; विकृष्यमाणं तरसा बलीयसा ।&nbsp;
</p><p>विचुक्रुशुर्दीनधियोऽपरे गजाः&nbsp;
</p><p>&nbsp;&nbsp;&nbsp;&nbsp; पार्ष्णिग्रहास्तारयितुं न चाशकन् ॥ २८ ॥&nbsp;
</p><p>नियुध्यतोरेवमिभेन्द्रनक्रयोः&nbsp;
</p><p>&nbsp;&nbsp;&nbsp;&nbsp; विकर्षतोरन्तरतो बहिर्मिथः ।&nbsp;
</p><p>समाः सहस्रं व्यगमन् महीपते&nbsp;
</p><p>&nbsp;&nbsp;&nbsp;&nbsp; सप्राणयोश्चित्रममंसतामराः ॥ २९ ॥&nbsp;
</p><p>ततो गजेन्द्रस्य मनोबलौजसां&nbsp;
</p><p>&nbsp;&nbsp;&nbsp;&nbsp; कालेन दीर्घेण महानभूद् व्ययः ।&nbsp;
</p><p>विकृष्यमाणस्य जलेऽवसीदतो&nbsp;
</p><p>&nbsp;&nbsp;&nbsp;&nbsp; विपर्ययोऽभूत् सकलं जलौकसः ॥ ३० ॥&nbsp;
</p><p>इत्थं गजेन्द्रः स यदाप संकटं&nbsp;
</p><p>&nbsp;&nbsp;&nbsp;&nbsp; प्राणस्य देही विवशो यदृच्छया ।&nbsp;
</p><p>अपारयन्नात्मविमोक्षणे चिरं&nbsp;
</p><p>&nbsp;&nbsp;&nbsp;&nbsp; दध्याविमां बुद्धिमथाभ्यपद्यत ॥ ३१ ॥&nbsp;
</p><p>न मामिमे ज्ञातय आतुरं गजाः&nbsp;
</p><p>&nbsp;&nbsp;&nbsp;&nbsp; कुतः करिण्यः प्रभवन्ति मोचितुम् ।&nbsp;
</p><p>ग्राहेण पाशेन विधातुरावृतोऽपि&nbsp;
</p><p>&nbsp;&nbsp;&nbsp;&nbsp; अहं च तं यामि परं परायणम् ॥ ३२ ॥&nbsp;
</p><p>यः कश्चनेशो बलिनोऽन्तकोरगात्&nbsp;
</p><p>&nbsp;&nbsp;&nbsp;&nbsp; प्रचण्डवेगादभिधावतो भृशम् ।&nbsp;
</p><p>भीतं प्रपन्नं परिपाति यद्‍भयात्&nbsp;
</p><p>&nbsp;&nbsp;&nbsp;&nbsp; मृत्युः प्रधावत्यरणं तमीमहि ॥ ३३ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>अष्टमस्कन्धे मन्वन्तरानुवर्णने गजेन्द्रोपाख्याने द्वितीयोऽध्यायः ॥ २ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<h2><span class="mw-headline" id=""></span><span class="mw-editsection"><span class="mw-editsection-bracket">[</span><a href="/w/index.php?title=%E0%A4%B6%E0%A5%8D%E0%A4%B0%E0%A5%80%E0%A4%AE%E0%A4%A6%E0%A5%8D%E0%A4%AD%E0%A4%BE%E0%A4%97%E0%A4%B5%E0%A4%A4%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%B8%E0%A5%8D%E0%A4%95%E0%A4%A8%E0%A5%8D%E0%A4%A7%E0%A4%83_%E0%A5%AE/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%A8&amp;action=edit&amp;section=1" title="सम्पादनविभागः: ">सम्पाद्यताम्</a><span class="mw-editsection-bracket">]</span></span></h2>
<p><a rel="nofollow" class="external text" href="http://puranastudy.ultimatefreehost.in/pur_index9/gajgra1.htm">गज-ग्राहोपरि टिप्पणी</a>
</p>
<!-- 
NewPP limit report
Parsed by mw2377
Cached time: 20231009184056
Cache expiry: 1814400
Reduced expiry: false
Complications: []
CPU time usage: 0.005 seconds
Real time usage: 0.007 seconds
Preprocessor visited node count: 3/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 2/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46903-0!canonical and timestamp 20231009184055 and revision id 108659. Rendering was triggered because: page-view
 -->
