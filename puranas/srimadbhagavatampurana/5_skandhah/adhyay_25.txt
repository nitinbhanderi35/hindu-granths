<p>श्रीमद्‌भागवत महापुराण
</p><p>पञ्चमः स्कन्धः - पञ्चविंशोऽध्यायः
</p><p>
भूविवरविध्युपवर्णनम् -</p><center></center><p>श्रीशुक उवाच&nbsp;
</p><p>तस्य मूलदेशे त्रिंशद्योजनसहस्रान्तरआस्ते या&nbsp;
</p><p>वै कला भगवतस्तामसी समाख्याताऽनन्त इति&nbsp;
</p><p>सात्वतीया द्रष्ट्टदृश्ययोःसङ्कर्षणमहमित्यभिमान-&nbsp;
</p><p>लक्षणं यं सङ्कर्षणमित्याचक्षते ॥ १ ॥&nbsp;
</p><p>यस्येदं क्षितिमण्डले भगवतोऽनन्तमूर्तेः&nbsp;
</p><p>सहस्रशिरस एकस्मिन्नेव शीर्षणि ध्रियमाणं&nbsp;
</p><p>सिद्धार्थ इव लक्ष्यते ॥ २ ॥&nbsp;
</p><p>यस्य ह वा इदं कालेनोपसंजिहीर्षतोऽमर्ष-&nbsp;
</p><p>विरचितरुचिरभ्रमद्‌भुवोरन्तरेण साङ्कर्षणो नाम रुद्र&nbsp;
</p><p>एकादशव्यूहस्त्र्यक्षस्त्रिशिखं शूलमुत्तम्भयन्नुदतिष्ठत् ॥ ३ ॥&nbsp;
</p><p>यस्याङ्घ्रिकमलयुगलारुणविशदनखमणि-&nbsp;
</p><p>षण्डमण्डलेष्वहिपतयः सह सात्वतर्षभैरेकान्त-&nbsp;
</p><p>भक्तियोगेनावनमन्तः स्ववदनानि परिस्फुरत्-&nbsp;
</p><p>कुण्डलप्रभामण्डितगण्डस्थलान्यतिमनोहराणि&nbsp;
</p><p>प्रमुदितमनसः खलु विलोकयन्ति ॥ ४ ॥&nbsp;
</p><p>यस्यैव हि नागराजकुमार्य आशिष&nbsp;
</p><p>आशासानाश्चार्वङ्गवलयविलसितविशदविपुल-&nbsp;
</p><p>धवलसुभगरुचिरभुजरजतस्तम्भेष्वगुरुचन्दन-&nbsp;
</p><p>कुङ्कुमपङ्कानुलेपेनावलिम्पमानास्तदभिमर्शनो-&nbsp;
</p><p>न्मथितहृदयमकरध्वजावेशरुचिरललितस्मिता-&nbsp;
</p><p>स्तदनुरागमदमुदितमदविघूर्णितारुणकरुणावलोक-&nbsp;
</p><p>नयनवदनारविन्दं सव्रीडं किलविलोकयन्ति ॥ ५ ॥&nbsp;
</p><p>स एव भगवाननन्तोऽनन्तगुणार्णव आदिदेव&nbsp;
</p><p>उपसंहृतामर्षरोषवेगो लोकानां स्वस्तय आस्ते ॥ ६ ॥&nbsp;
</p><p>ध्यायमानः सुरासुरोरगसिद्धगन्धर्वविद्याधर-&nbsp;
</p><p>मुनिगणैरनवरतमदमुदितविकृतविह्वललोचनः&nbsp;
</p><p>सुललितमुखरिकामृतेनाप्यायमानः स्वपार्षदविबुध-&nbsp;
</p><p>यूथपतीनपरिम्लानरागनवतुलसिकामोदमध्वासवेन&nbsp;
</p><p>माद्यन्मधुकरत्रातमधुरगीतश्रियं वैजयन्तीं स्वां&nbsp;
</p><p>वनमालां नीलवासा एककुण्डलो हलककुदि&nbsp;
</p><p>कृतसुभगसुन्दरभुजो भगवान्माहेन्द्रो वारणेन्द्र इव&nbsp;
</p><p>काञ्चनीं कक्षामुदारलीलो बिभर्ति ॥ ७ ॥&nbsp;
</p><p>य एष एवमनुश्रुतो ध्यायमानो मुमुक्षूणामनादि-&nbsp;
</p><p>कालकर्मवासनाग्रथितमविद्यामयं हृदयग्नन्थिं&nbsp;
</p><p>सत्त्वरजस्तमोमयमन्तर्हृदयं गत आशु निर्भिनत्ति&nbsp;
</p><p>तस्यानुभावान् भगवान् स्वायम्भुवो नारदः सह&nbsp;
</p><p>तुम्बुरुणा सभायां ब्रह्मणः संश्लोकयामास ॥ ८ ॥&nbsp;
</p><p>उत्पत्तिस्थितिलयहेतवोऽस्य कल्पाः&nbsp;
</p><p>&nbsp;&nbsp;&nbsp;&nbsp; सत्त्वाद्याः प्रकृतिगुणायदीक्षयाऽऽसन् ।&nbsp;
</p><p>यद्‌रूपं ध्रुवमकृतं यदेकमात्मन्&nbsp;
</p><p>&nbsp;&nbsp;&nbsp;&nbsp; नानाधात्कथमु ह वेद तस्य वर्त्म ॥ ९ ॥&nbsp;
</p><p>मूर्तिं नः पुरुकृपया बभार सत्त्वं&nbsp;
</p><p>&nbsp;&nbsp;&nbsp;&nbsp; संशुद्धं सदसदिदं विभाति यत्र ।&nbsp;
</p><p>यल्लीलां मृगपतिराददेऽनवद्या -&nbsp;
</p><p>&nbsp;&nbsp;&nbsp;&nbsp; मादातुं स्वजनमनांस्युदारवीर्यः ॥ १० ॥&nbsp;
</p><p>यन्नाम श्रुतमनुकीर्तयेदकस्मा -&nbsp;
</p><p>&nbsp;&nbsp;&nbsp;&nbsp; दार्तो वा यदि पतितः प्रलम्भनाद्वा ।&nbsp;
</p><p>हन्त्यंहः सपदि नृणामशेषमन्यं&nbsp;
</p><p>&nbsp;&nbsp;&nbsp;&nbsp; कं शेषाद्‌भगवत आश्रयेन्मुमुक्षुः ॥ ११ ॥&nbsp;
</p><p>मूर्धन्यर्पितमणुवत्सहस्रमूर्धो&nbsp;
</p><p>&nbsp;&nbsp;&nbsp;&nbsp; भूगोलं सगिरिसरित्समुद्रसत्त्वम् ।&nbsp;
</p><p>आनन्त्यादनिमितविक्रमस्य भूम्नः&nbsp;
</p><p>&nbsp;&nbsp;&nbsp;&nbsp; को वीर्याण्यधिगणयेत्सहस्रजिह्वः ॥ १२ ॥&nbsp;
</p><p>एवम्प्रभावो भगवाननन्तो&nbsp;
</p><p>&nbsp;&nbsp;&nbsp;&nbsp; दुरन्तवीर्योरुगुणानुभावः ।&nbsp;
</p><p>मूले रसायाः स्थित आत्मतन्त्रो&nbsp;
</p><p>&nbsp;&nbsp;&nbsp;&nbsp; यो लीलया क्ष्मां स्थितये बिभर्ति ॥ १३ ॥&nbsp;
</p><p>एता ह्येवेह नृभिरुपगन्तव्या गतयो&nbsp;
</p><p>यथाकर्मविनिर्मिता यथोपदेशमनुवर्णिताः&nbsp;
</p><p>कामान् कामयमानैः ॥ १४ ॥&nbsp;
</p><p>एतावतीर्हि राजन् पुंसः प्रवृत्तिलक्षणस्य धर्मस्य&nbsp;
</p><p>विपाकगतय उच्चावचा विसदृशा यथाप्रन्नं&nbsp;
</p><p>व्याचख्ये किमन्यत्कथयाम इति ॥ १५ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>पञ्चमस्कन्धे भूविवरविध्युपवर्णनं नाम पञ्चविंशोऽध्यायः ॥ २५ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥
</p>
<!-- 
NewPP limit report
Parsed by mw2303
Cached time: 20231021032252
Cache expiry: 1814400
Reduced expiry: false
Complications: []
CPU time usage: 0.006 seconds
Real time usage: 0.007 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46888-0!canonical and timestamp 20231021032252 and revision id 106453. Rendering was triggered because: page-view
 -->
