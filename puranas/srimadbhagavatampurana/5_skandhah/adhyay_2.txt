<b>श्रीशुक उवाच</b><br>
<br>
एवं पितरि सम्प्रवृत्ते तदनुशासने वर्तमान आग्नीध्रो जम्बूद्वीपौकसः प्रजा औरसवद्धर्मावेक्षमाणः पर्यगोपायत् १<br>
<br>
स च कदाचित्पितृलोककामः सुरवरवनिताक्रीडाचलद्रोण्यां भगवन्तं विश्वसृजां पतिमाभृतपरिचर्योपकरण आत्मैकाग्र्येण तपस्व्याराधयां बभूव २<br>
<br>
तदुपलभ्य भगवानादिपुरुषः सदसि गायन्तीं पूर्वचित्तिं नामाप्सरसमभियापयामास ३<br>
<br>
सा च तदाश्रमोपवनमतिरमणीयं विविधनिबिडविटपिविटपनिकरसंश्लिष्टपुरट लतारूढस्थलविहङ्गममिथुनैः प्रोच्यमानश्रुतिभिः प्रतिबोध्यमानसलिलकुक्कुटकारण्डवकलहंसादिभिर्विचित्रमुपकूजितामलजलाशयकमलाकरमुपबभ्राम ४<br>
<br>
तस्याः सुललितगमनपदविन्यासगतिविलासायाश्चानुपदं खणखणायमानरुचिरचरणाभरणस्वनमुपाकर्ण्य नरदेवकुमारः समाधियोगेनामीलितनयननलिनमुकुलयुगलमीषद्विकचय्य व्यचष्ट ५<br>
<br>
तामेवाविदूरे मधुकरीमिव सुमनस उपजिघ्रन्तीं दिविजमनुजमनोनयनाह्लाददुघैर्गतिविहारव्रीडाविनयावलोकसुस्वराक्षरावयवैर्मनसि नृणां कुसुमायुधस्य विदधतीं विवरं निजमुखविगलितामृतासवसहासभाषणामोदमदान्धमधुकरनिकरोपरोधेन द्रुतपदविन्यासेन वल्गुस्पन्दनस्तनकलशकबरभाररशनां देवीं तदवलोकनेन विवृतावसरस्य भगवतो मकरध्वजस्य वशमुपनीतो जडवदिति होवाच ६<br>
<br>
का त्वं चिकीर्षसि च किं मुनिवर्य शैले<br>
<br>
मायासि कापि भगवत्परदेवतायाः<br>
<br>
विज्ये बिभर्षि धनुषी सुहृदात्मनोऽर्थे<br>
<br>
किं वा मृगान्मृगयसे विपिने प्रमत्तान् ७<br>
<br>
बाणाविमौ भगवतः शतपत्रपत्रौ<br>
<br>
शान्तावपुङ्खरुचिरावतितिग्मदन्तौ<br>
<br>
कस्मै युयुङ्क्षसि वने विचरन्न विद्मः<br>
<br>
क्षेमाय नो जडधियां तव विक्रमोऽस्तु ८<br>
<br>
शिष्या इमे भगवतः परितः पठन्ति<br>
<br>
गायन्ति साम सरहस्यमजस्रमीशम्<br>
<br>
युष्मच्छिखाविलुलिताः सुमनोऽभिवृष्टीः<br>
<br>
सर्वे भजन्त्यृषिगणा इव वेदशाखाः ९<br>
<br>
वाचं परं चरणपञ्जरतित्तिरीणां<br>
<br>
ब्रह्मन्नरूपमुखरां शृणवाम तुभ्यम्<br>
<br>
लब्धा कदम्बरुचिरङ्कविटङ्कबिम्बे<br>
<br>
यस्यामलातपरिधिः क्व च वल्कलं ते १०<br>
<br>
किं सम्भृतं रुचिरयोर्द्विज शृङ्गयोस्ते<br>
<br>
मध्ये कृशो वहसि यत्र दृशिः श्रिता मे<br>
<br>
पङ्कोऽरुणः सुरभिरात्मविषाण ईदृग्<br>
<br>
येनाश्रमं सुभग मे सुरभीकरोषि ११<br>
<br>
लोकं प्रदर्शय सुहृत्तम तावकं मे<br>
<br>
यत्रत्य इत्थमुरसावयवावपूर्वौ<br>
<br>
अस्मद्विधस्य मनौन्नयनौ बिभर्ति<br>
<br>
बह्वद्भुतं सरसराससुधादि वक्त्रे १२<br>
<br>
का वात्मवृत्तिरदनाद्धविरङ्ग वाति<br>
<br>
विष्णोः कलास्यनिमिषोन्मकरौ च कर्णौ<br>
<br>
उद्विग्नमीनयुगलं द्विजपङ्क्तिशोचिर्<br>
<br>
आसन्नभृङ्गनिकरं सर इन्मुखं ते १३<br>
<br>
योऽसौ त्वया करसरोजहतः पतङ्गो<br>
<br>
दिक्षु भ्रमन्भ्रमत एजयतेऽक्षिणी मे<br>
<br>
मुक्तं न ते स्मरसि वक्रजटावरूथं<br>
<br>
कष्टोऽनिलो हरति लम्पट एष नीवीम् १४<br>
<br>
रूपं तपोधन तपश्चरतां तपोघ्नं<br>
<br>
ह्येतत्तु केन तपसा भवतोपलब्धम्<br>
<br>
चर्तुं तपोऽर्हसि मया सह मित्र मह्यं<br>
<br>
किं वा प्रसीदति स वै भवभावनो मे १५<br>
<br>
न त्वां त्यजामि दयितं द्विजदेवदत्तं<br>
<br>
यस्मिन्मनो दृगपि नो न वियाति लग्नम्<br>
<br>
मां चारुशृङ्ग्यर्हसि नेतुमनुव्रतं ते<br>
<br>
चित्तं यतः प्रतिसरन्तु शिवाः सचिव्यः १६<br>
<br>
<b>श्रीशुक उवाच</b><br>
<br>
इति ललनानुनयातिविशारदो ग्राम्यवैदग्ध्यया परिभाषया तां विबुधवधूं विबुधमतिरधिसभाजयामास १७<br>
<br>
सा च ततस्तस्य वीरयूथपतेर्बुद्धिशीलरूपवयःश्रियौदार्येण पराक्षिप्तमनास्तेन सहायुतायुतपरिवत्सरोपलक्षणं कालं जम्बूद्वीपपतिना भौमस्वर्गभोगान्बुभुजे १८<br>
<br>
तस्यामु ह वा आत्मजान्स राजवर आग्नीध्रो नाभिकिम्पुरुषहरिवर्षेलावृतरम्यकहिरण्मय कुरुभद्रा श्वकेतुमालसंज्ञान्नव पुत्रानजनयत् १९<br>
<br>
सा सूत्वाथ सुतान्नवानुवत्सरं गृह एवापहाय पूर्वचित्तिर्भूय एवाजं देवमुपतस्थे २०<br>
<br>
आग्नीध्रसुतास्ते मातुरनुग्रहादौत्पत्तिकेनैव संहननबलोपेताः पित्रा विभक्ता आत्मतुल्यनामानि यथाभागं जम्बूद्वीपवर्षाणि बुभुजुः २१<br>
<br>
आग्नीध्रो राजातृप्तः कामानामप्सरसमेवानुदिनमधिमन्यमानस्तस्याः सलोकतां श्रुतिभिरवारुन्ध यत्र पितरो मादयन्ते २२<br>
<br>
सम्परेते पितरि नव भ्रातरो मेरुदुहितॄर्मेरुदेवीं प्रतिरूपामुग्रदंष्ट्रीं लतां रम्यां श्यामां नारीं भद्रां देववीतिमिति संज्ञा नवोदवहन् २३<br>
<br>
<b>इति श्रीमद्भागवते महापुराणे पारमहंस्यां संहितायां पञ्चमस्कन्धे आग्नीध्रवर्णनं नाम द्वितीयोऽध्यायः</b><br>
