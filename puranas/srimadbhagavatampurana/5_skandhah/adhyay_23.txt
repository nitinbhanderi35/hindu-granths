श्रीशुक उवाच <br>
अथ तस्मात्परतस्त्रयोदशलक्षयोजनान्तरतो <br>
यत्तद्विष्णोः परमं पदमभिवदन्ति यत्र ह महाभागवतो <br>
धुव औत्तानपादिरग्निनेन्द्रेण प्रजापतिना कश्यपेन <br>
धर्मेण च समकालयुग्भिः सबहुमानं दक्षिणतः <br>
क्रियमाण इदानीमपि कल्पजीविनामाजीव्य <br>
उपास्ते तस्येहानुभाव उपवर्णितः ॥ १ ॥ <br>
स हि सर्वेषां ज्योतिर्गणानां ग्रहनक्षत्रादीना- <br>
मनिमिषेणाव्यक्तरंहसा भगवता कालेन <br>
भ्राम्यमाणानां स्थाणुरिवावष्टम्भ ईश्वरेण विहितः <br>
शश्वदवभासते ॥ २ ॥ <br>
यथा मेढीस्तम्भ आक्रमणपशवः संयोजिता- <br>
स्त्रिभिस्त्रिभिः सवनैर्यथास्थानं मण्डलानि चरन्त्येवं <br>
भगणा ग्रहादय एतस्मिन्नन्तर्बहिर्योगेन कालचक्र <br>
आयोजिता ध्रुवमेवावलम्ब्य वायुनोदीर्यमाणा <br>
आकल्पान्तं परिचङ्क्रमन्ति नभसि यथा मेघाः <br>
श्येनादयो वायुवशाः कर्मसारथयः परिवर्तन्ते <br>
एवं ज्योतिर्गणाः प्रकृतिपुरुषसंयोगानुगृहीताः <br>
कर्मनिर्मितगतयो भुवि न पतन्ति ॥ ३ ॥ <br>
केचनैतज्योतिरनीकं शिशुमारसंस्थानेन भगवतो <br>
वासुदेवस्य योगधारणायामनुवर्णयन्ति ॥ ४ ॥ <br>
यस्य पुच्छाग्रेऽवाक्‌शिरसः कुण्डलीभूतदेहस्य <br>
ध्रुव उपकल्पितस्तस्य लाङ्गूले प्रजापतिरग्निरिन्द्रो <br>
धर्म इति पुच्छमूले धाता विधाता च कट्यां <br>
सप्तर्षयः । तस्य दक्षिणावर्तकुण्डलीभूतशरीरस्य <br>
यान्युदगयनानि दक्षिणपार्श्वे तु नक्षत्राण्युपकल्पयन्ति <br>
दक्षिणायनानि तु सव्ये । यथा शिशुमारस्य <br>
कुण्डलाभोगसन्निवेशस्य पार्श्वयोरुभयोरप्यवयवाः <br>
समसंख्या भवन्ति । पृष्ठे त्वजवीथी आकाशगङ्गा <br>
चोदरतः ॥ ५ ॥ <br>
पुनर्वसुपुष्यौ दक्षिणवामयोः श्रोण्योरार्द्राश्लेषे <br>
च दक्षिणवामयोः पश्चिमयोः पादयोरभिजि- <br>
दुत्तराषाढे दक्षिणवामयोर्नासिकयोर्यथासंख्यं <br>
श्रवणपूर्वाषाढे दक्षिणवामयोर्लोचनयोर्धनिष्ठा मूलं <br>
च दक्षिणवामयोः कर्णयोर्मघादीन्यष्ट नक्षत्राणि <br>
दक्षिणायनानि वामपार्श्ववङ्क्रिषु युञ्जीत तथैव <br>
मृगशीर्षादीन्युदगयनानि दक्षिणपार्श्ववङ्क्रिषु <br>
प्रातिलोम्येन प्रयुञ्जीत शतभिषाज्येष्ठे स्कन्धयो- <br>
र्दक्षिणवामयोर्न्यसेत् ॥ ६ ॥ <br>
उत्तराहनावगस्तिरधराहनौ यमो मुखेषु <br>
चाङ्गारकः शनैश्चर उपस्थे बृहस्पतिः ककुदि <br>
वक्षस्यादित्यो हृदये नारायणो मनसि चन्द्रो <br>
नाभ्यामुशना स्तनयोरश्विनौ बुधः प्राणापानयो <br>
राहुर्गले केतवः सर्वाङ्गेषु रोमसु सर्वे तारागणाः ॥ ७ ॥ <br>
एतदु हैव भगवतो विष्णोः सर्वदेवतामयं <br>
रूपमहरहः सन्ध्यायां प्रयतो वाग्यतो निरीक्षमाण <br>
उपतिष्ठेत नमो ज्योतिर्लोकाय कालायनाया - <br>
निमिषां पतये महापुरुषायाभिधीमहीति ॥ ८ ॥ <br>
ग्रहर्क्षतारामयमाधिदैविकं <br>
&nbsp;&nbsp;&nbsp;&nbsp;&nbsp;पापापहं मन्त्रकृतां त्रिकालम् । <br>
नमस्यतः स्मरतो वा त्रिकालं <br>
&nbsp;&nbsp;&nbsp;&nbsp;&nbsp;नश्येत तत्कालजमाशु पापम् ॥ ९ ॥ <br>
इति श्रीमद्भागवते महापुराणे पारमहंस्यां संहितायां पञ्चमस्कन्धे शिशुमारसंस्थावर्णनं नाम त्रयोविंशोऽध्यायः ॥ २३ ॥&nbsp;