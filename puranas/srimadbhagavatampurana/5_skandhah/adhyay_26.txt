<p>श्रीमद्‌भागवत महापुराण
</p><p>पञ्चमः स्कन्धः - षड्विंशोऽध्यायः
</p><p>
नरकानुवर्णनम् -</p><center></center><p>राजोवाच&nbsp;
</p><p>महर्ष एतद्वैचित्र्यं लोकस्य कथमिति ॥ १ ॥&nbsp;
</p><p>ऋषिरुवाच&nbsp;
</p><p>त्रिगुणत्वात्कर्तुः श्रद्धया कर्मगतयः पृथग्विधाः&nbsp;
</p><p>सर्वा एव सर्वस्य तारतम्येन भवन्ति ॥ २ ॥&nbsp;
</p><p>अथेदानीं प्रतिषिद्धलक्षणस्याधर्मस्य तथैव&nbsp;
</p><p>कर्तुः श्रद्धाया वैसादृश्यात्कर्मफलं विसदृशं भवति&nbsp;
</p><p>या ह्यनाद्यविद्यया कृतकामानां तत्परिणामलक्षणाः&nbsp;
</p><p>सृतयः सहस्रशः प्रवृत्तास्तासां&nbsp;
</p><p>प्राचुर्येणानुवर्णयिष्यामः ॥ ३ ॥&nbsp;
</p><p>राजोवाच&nbsp;
</p><p>नरका नाम भगवन् किं देशविशेषा अथवा&nbsp;
</p><p>बहिस्त्रिलोक्या आहोस्विदन्तरालइति ॥ ४ ॥&nbsp;
</p><p>ऋषिरुवाच&nbsp;
</p><p>अन्तराल एव त्रिजगत्यास्तु दिशि&nbsp;
</p><p>दक्षिणस्यामधस्ताद्धमेरुपरिष्टाच्च जलाद्यस्याम्&nbsp;
</p><p>अग्निष्वात्तादयः पितृगणा दिशि स्वानां गोत्राणां&nbsp;
</p><p>परमेण समाधिना सत्या एवाशिष आशासाना&nbsp;
</p><p>निवसन्ति ॥ ५ ॥&nbsp;
</p><p>यत्र ह वाव भगवान् पितृराजो वैवस्वतः&nbsp;
</p><p>स्वविषयं प्रापितेषु स्वपुरुषैर्जन्तुषु सम्परेतेषु&nbsp;
</p><p>यथाकर्मावद्यं दोषमेवानुल्लङ्घितभगवच्छासनः&nbsp;
</p><p>सगणो दमं धारयति ॥ ६ ॥&nbsp;
</p><p>तत्र हैके नरकानेकविंशतिं गणयन्ति अथ&nbsp;
</p><p>तांस्ते राजन्नामरूपलक्षणतोऽनुक्रमिष्याम-&nbsp;
</p><p>स्तामिस्रोऽन्धतामिस्रो रौरवो महारौरवः कुम्भीपाकः&nbsp;
</p><p>कालसूत्रमसिपत्रवनं सूकरमुखयधकूपः कृमि-&nbsp;
</p><p>भोजनः सन्दंशस्तप्तसूर्मिर्वज्रकण्टकशाल्मली&nbsp;
</p><p>वैतरणी पूयोदः प्राणरोधो विशसनं लालाभक्षः&nbsp;
</p><p>सारमेयादनमवीचिरयःपानमिति । किञ्च क्षारकर्दमो&nbsp;
</p><p>रक्षोगणभोजनः शूलप्रोतो दन्दशूकोऽवटनिरोधनः&nbsp;
</p><p>पर्यावर्तनः सूचीमुखमित्यष्टाविंशतिर्नरका&nbsp;
</p><p>विविधयातनाभूमयः ॥ ७ ॥&nbsp;
</p><p>तत्र यस्तु परवित्तापत्यकलत्राण्यपहरति स हि&nbsp;
</p><p>कालपाशबद्धो यमपुरुषैरतिभयानकैस्तामिस्रे नरके&nbsp;
</p><p>बलान्निपात्यते अनशनानुदपानदण्डताडन-&nbsp;
</p><p>संतर्जनादिभिर्यातनाभिर्यात्यमानो जन्तुर्यत्र&nbsp;
</p><p>कश्मलमासादित एकदैव मूर्च्छामुपयाति&nbsp;
</p><p>तामिस्रप्राये ॥ ८ ॥&nbsp;
</p><p>एवमेवमन्धतामिस्रे यस्तु वञ्चयित्वा पुरुषं&nbsp;
</p><p>दारादीनुपयुङ्क्ते यत्र शरीरी निपात्यमानो&nbsp;
</p><p>यातनास्थो वेदनया नष्टमतिर्नष्टदृष्टिश्च भवति&nbsp;
</p><p>यथा वनस्पतिर्वृश्च्यमानमूलस्तस्मादन्धतामिस्रं&nbsp;
</p><p>तमुपदिशन्ति ॥ ९ ॥&nbsp;
</p><p>यस्त्विह वा एतदहमिति ममेदमिति भूतद्रोहेण&nbsp;
</p><p>केवलं स्वकुटुम्बमेवानुदिनं प्रपुष्णाति स तदिह&nbsp;
</p><p>विहाय स्वयमेव तदशुभेन रौरवे निपतति ॥ १० ॥&nbsp;
</p><p>ये त्विह यथैवामुना विहिंसिता जन्तवः परत्र&nbsp;
</p><p>यमयातनामुपगतं त एव रुरवो भूत्वा तथा तमेव&nbsp;
</p><p>विहिंसन्ति तस्माद्रौरवमित्याहू रुरुरिति&nbsp;
</p><p>सर्पादतिक्रूरसत्त्वस्यापदेशः ॥ ११ ॥&nbsp;
</p><p>एवमेव महारौरवो यत्र निपतितं पुरुषं क्रव्यादा नाम&nbsp;
</p><p>रुरवस्तं क्रव्येण घातयन्ति यः केवलं देहम्भरः ॥ १२ ॥&nbsp;
</p><p>यस्त्विह वा उग्रः पशून् पक्षिणो वा प्राणत&nbsp;
</p><p>उपरन्धयति तमपकरुणं पुरुषादैरपि विगर्हितममुत्र&nbsp;
</p><p>यमानुचराः कुम्भीपाकेतप्ततैले उपरन्धयन्ति ॥ १३ ॥&nbsp;
</p><p>यस्त्विह पितृविप्रब्रह्मध्रुक् स कालसूत्रसंज्ञके&nbsp;
</p><p>नरके अयुतयोजनपरिमण्डले ताम्रमये तप्तखले&nbsp;
</p><p>उपर्यधस्तादग्न्यर्काभ्यामतितप्यमानेऽभिनिवेशितः&nbsp;
</p><p>क्षुत्पिपासाभ्यां च दह्यमानान्तर्बहिः शरीर आस्ते&nbsp;
</p><p>शेते चेष्टते ऽवतिष्ठति परि धावति च यावन्ति&nbsp;
</p><p>पशुरोमाणि तावद्वर्षसहस्राणि ॥ १४ ॥&nbsp;
</p><p>यस्त्विह वै निजवेदपथादनापद्यपगतः&nbsp;
</p><p>पाखण्डं चोपगतस्तमसिपत्रवनं प्रवेश्य कशया&nbsp;
</p><p>प्रहरन्ति तत्र हासावितस्ततो धावमान उभयतोधारै-&nbsp;
</p><p>स्तालवनासिपत्रैश्छिद्यमानसर्वाङ्गो हा हतोऽस्मीति&nbsp;
</p><p>परमया वेदनया मूर्च्छितः पदे पदे निपतति स्वधर्महा&nbsp;
</p><p>पाखण्डानुगतं फलं भुङ्क्ते ॥ १५ ॥&nbsp;
</p><p>यस्त्विह वै राजा राजपुरुषोवा अदण्ड्ये दण्डं&nbsp;
</p><p>प्रणयति ब्राह्मणे वाशरीरदण्डं स पापीयान्नरकेऽमुत्र&nbsp;
</p><p>सूकरमुखे निपतति तत्रातिबलैर्विनिष्पिष्यमाणा -&nbsp;
</p><p>वयवो यथै वे हे क्षुखण्ड आर्तस्वरेण स्वनयन्&nbsp;
</p><p>क्वचिन्मूर्च्छितः कश्मलमुपगतो यथैवेहादृष्टदोषा&nbsp;
</p><p>उपरुद्धाः ॥ १६ ॥&nbsp;
</p><p>यस्त्विह वै भूतानामीश्वरोपकल्पितवृत्तीना -&nbsp;
</p><p>मविविक्तपरव्यथानां स्वयं पुरुषोपकल्पितवृत्ति-&nbsp;
</p><p>र्विविक्तपरव्यथो व्यथामाचरति स परत्रान्धकूपे&nbsp;
</p><p>तदभिद्रोहेणनिपतति हासौ तैर्जन्तुभिःपशुमृग-&nbsp;
</p><p>पक्षिसरीसृपैर्मशकयूकामत्कुणमक्षिकादिभिर्ये के&nbsp;
</p><p>चाभिद्रुग्धास्तैः सर्वतोऽभिद्रुह्यमाणस्तमसि&nbsp;
</p><p>विहतनिद्रानिर्वृतिरब्धावस्थानः परिक्रामति&nbsp;
</p><p>यथा कुशरीरे जीवः ॥ १७ ॥&nbsp;
</p><p>यस्त्विह वा असंविभज्याश्नाति यत्किञ्चनो-&nbsp;
</p><p>पनतमनिर्मितपश्चयज्ञो वायससंस्तुतः स परत्र&nbsp;
</p><p>कृमिभोजने नरकाधमे निपतति तत्र शतसहस्रयोजने&nbsp;
</p><p>कृमिकुण्डे कृमिभूतः स्वयं कृमिभिरेव भक्ष्यमाणः&nbsp;
</p><p>कृमिभोजनो यावत्तदप्रत्ताप्रहुतादोऽनिर्वेशमात्मानं&nbsp;
</p><p>यातयते ॥ १८ ॥&nbsp;
</p><p>यस्त्विह वै स्तेयेन बलाद्वा हिरण्यरत्‍नादीनि&nbsp;
</p><p>ब्राह्मणस्य वापहरत्यन्यस्य वानापदि पुरुषस्तममुत्र&nbsp;
</p><p>राजन् यमपुरुषा अयस्मयैरग्निपिण्डैः सन्दंशैस्त्वचि&nbsp;
</p><p>निष्कृषन्ति ॥ १९ ॥&nbsp;
</p><p>यस्त्विह वा अगम्यां स्त्रियमगम्यं वा पुरुषं&nbsp;
</p><p>योषिदभिगच्छति तावमुत्र कशया ताडयन्त-&nbsp;
</p><p>स्तिग्मया सूर्म्या लोहमय्या पुरुषमालिङ्गयन्ति स्त्रियं&nbsp;
</p><p>च पुरुषरूपया सूर्म्या ॥ २० ॥&nbsp;
</p><p>यस्त्विह वै सर्वाभिगमस्तममुत्र निरये वर्तमानं&nbsp;
</p><p>वज्रकण्टकशाल्मलीमारोप्य निष्कर्षन्ति ॥ २१ ॥&nbsp;
</p><p>ये त्विह वै राजन्या राजपुरुषा वा अपाखण्डा&nbsp;
</p><p>धर्मसेतून् भिन्दन्ति ते सम्परेत्य वैतरण्यां निपतन्ति&nbsp;
</p><p>भिन्नमर्यादास्तस्यां निरयपरिखाभूतायां नद्यां&nbsp;
</p><p>यादोगणैरितस्ततो भक्ष्यमाणा आत्मना न&nbsp;
</p><p>वियुज्यमानाश्चासुभिरुह्यमानाः स्वाघेन&nbsp;
</p><p>कर्मपाकमनुस्मरन्तो विण्मूत्रपूयशोणितकेश-&nbsp;
</p><p>नखास्थिमेदोमांसवसावाहिन्यामुपतप्यन्ते ॥ २२ ॥&nbsp;
</p><p>ये त्विह वै वृषलीपतयो नष्टशौचाचारनियमा-&nbsp;
</p><p>स्त्यक्तलज्जाः पशुचर्यां चरन्ति ते चापि प्रेत्य&nbsp;
</p><p>पूयविण्मूत्रश्लेष्ममलापूर्णार्णवे निपतन्तित देवाति-&nbsp;
</p><p>बीभत्सितमश्नन्ति ॥ २३ ॥&nbsp;
</p><p>ये त्विह वै श्वगर्दभपतयो ब्राह्मणादयो मृगया-&nbsp;
</p><p>विहारा अतीर्थे च मृगान्निघ्नन्ति तानपि सम्परेताँ-&nbsp;
</p><p>ल्लक्ष्यभूतान् यमपुरुषा इषुभिर्विध्यन्ति ॥ २४ ॥&nbsp;
</p><p>ये त्विह वै दाम्भिका दम्भयज्ञेषु पशून्&nbsp;
</p><p>विशसन्ति तानमुष्मिँल्लोके वैशसे नरके&nbsp;
</p><p>पतितान्निरयपतयो यातयित्वा विशसन्ति ॥ २५ ॥&nbsp;
</p><p>य स्त्विह वै सवर्णां भार्यां द्विजो रेतः पाययति&nbsp;
</p><p>काममोहितस्तं पापकृतममुत्र रेतःकुल्यायां&nbsp;
</p><p>पातयित्वा रेतः सम्पाययन्ति ॥ २६ ॥&nbsp;
</p><p>ये त्विह वै दस्यवोऽग्निदा गरदा ग्रामान् सार्थान्&nbsp;
</p><p>वा विलुम्पन्ति राजानो राजभटा वा तांश्चापि हि&nbsp;
</p><p>परेत्य यमदूता वज्रदंष्ट्राः श्वानः सप्तशतानि&nbsp;
</p><p>विंशतिश्च सरभसं खादन्ति ॥ २७ ॥&nbsp;
</p><p>यस्त्विह वाअनृतं वदति साक्ष्ये द्रव्यविनिमये&nbsp;
</p><p>दाने वा कथञ्चित्स वै प्रेत्य नरकेऽवीचिमत्यधःशिरा&nbsp;
</p><p>निरवकाशे योजनशतोच्छ्रायाद् गिरिमूर्ध्रः&nbsp;
</p><p>सम्पात्यते यत्र जलमिव स्थलमश्मपृष्ठमवभासते&nbsp;
</p><p>तदवीचिमत्तिलशो विशीर्यमाणशरीरो न&nbsp;
</p><p>म्रियमाणः पुनरारोपितो निपतति ॥ २८ ॥&nbsp;
</p><p>यस्त्विह वै विप्रो राजन्यो वैश्यो वा सोमपीथ-&nbsp;
</p><p>स्तत्कलत्र वा सुरां व्रतस्थोऽपि वा पिबति प्रमाद-&nbsp;
</p><p>तस्तेषां निरयं नीतानामुरसि पदाऽऽक्रम्यास्ये वह्निना&nbsp;
</p><p>द्रवमाणं कार्ष्णायसं निषिश्चन्ति ॥ २९ ॥&nbsp;
</p><p>अथ च यस्त्विह वा आत्मसम्भावनेन&nbsp;
</p><p>स्वयमधमो जन्मतपोविद्याचारवर्णाश्रमवतो&nbsp;
</p><p>वरीयसो न बहु मन्येत स मृतक एव मृत्वा क्षारकर्दमे&nbsp;
</p><p>निरयेऽवाक् शिरा निपातितो दुरन्ता यातना&nbsp;
</p><p>ह्यश्रुते ॥ ३० ॥&nbsp;
</p><p>ये त्विह वै पुरुषाः पुरुषमेधेन यजन्ते याश्च&nbsp;
</p><p>स्त्रियो नृपशन् खादन्ति तांश्च ते पशव इव निहता&nbsp;
</p><p>यमसदने यातयन्तो रक्षोगणाः सौनिका इव&nbsp;
</p><p>स्वधितिनाऽवदायासृक् पिबन्ति नृत्यन्ति च&nbsp;
</p><p>गायन्ति च हृष्यमाणा यथेह पुरुषादाः ॥ ३१ ॥&nbsp;
</p><p>ये त्विह वा अनागसोऽरण्ये ग्रामे वा&nbsp;
</p><p>वैश्रम्भकैरुपसृतानुपविश्रम्भय्य जिजीविषून्&nbsp;
</p><p>शूलसूत्रादिषूपप्रोतान् क्रीडनकतया यातयन्ति&nbsp;
</p><p>तेऽपि च प्रेत्य यमयातनासु शूलादिषु प्रोतात्मानः&nbsp;
</p><p>क्षुतृड्भ्यां चाभिहताः कङ्कवटादिभिश्चेतस्तत-&nbsp;
</p><p>स्तिग्मतुण्डैराहन्यमाना आत्मशमलं स्मरन्ति ॥ ३२ ॥&nbsp;
</p><p>ये त्विह वै भूतान्युद्वेजयन्ति नरा उल्बणस्वभावा&nbsp;
</p><p>यथा दन्दशूकास्तेऽपि प्रेत्य नरके दन्दशूकाख्ये&nbsp;
</p><p>निपतन्ति यत्र नृप दन्दशूकाः पञ्चमुखाः&nbsp;
</p><p>सप्तमुखा उपसृत्य ग्रसन्ति यथा बिलेशयान् ॥ ३३ ॥&nbsp;
</p><p>ये त्विह वा अन्धावटकुसूलगुहादिषु भूतानि&nbsp;
</p><p>निरुन्धन्ति तथामुत्र तेष्वेवोपवेश्य सगरेण वह्निना&nbsp;
</p><p>धूमेन निरुध्यधन्ति ॥ ३४ ॥&nbsp;
</p><p>यस्त्विह वा अतिथीनभ्यागतान् वा&nbsp;
</p><p>गृहपतिरसकृदुपगतमन्युर्दिधक्षुरिव पापेन चक्षुषा&nbsp;
</p><p>निरीक्षते तस्य चापि निरये पापदृष्टेरक्षिणी वज्रतुण्डा&nbsp;
</p><p>गृध्राः कङ्ककाकवटादयः प्रसह्योरुबलादुत्पाटयन्ति&nbsp;
</p><p>॥ ३५ ॥&nbsp;
</p><p>यस्त्विह वा आढ्याभिमतिरहङ्कृतिस्तिर्यक्-&nbsp;
</p><p>प्रेक्षणः सर्वतोऽभिविशङ्की अर्थव्ययनाशचिन्तया&nbsp;
</p><p>परिशुष्यमाणहृदयवदनो निर्वृतिमनवगतो ग्रह&nbsp;
</p><p>इवार्थमभिरक्षति स चापि प्रेत्य तदुत्पादनोत्कर्षण-&nbsp;
</p><p>संरक्षणशमलग्रहः सूचीमुखे नरके निपतति यत्र ह&nbsp;
</p><p>वित्तग्रहं पापपुरुषं धर्मराजपुरुषा वायका इव&nbsp;
</p><p>सर्वतोऽङ्गेषु सूत्रैः परिवयन्ति ॥ ३६ ॥&nbsp;
</p><p>एवंविधा नरका यमालये सन्ति शतशः&nbsp;
</p><p>सहस्रशस्तेषु सर्वेषु च सर्व एवाधर्मवर्तिनो ये&nbsp;
</p><p>केचिदिहोदिता अनुदिताश्चावनिपते पर्यायेण&nbsp;
</p><p>विशन्ति तथैव धर्मानुवर्तिन इतरत्र इह तु पुनर्भवे&nbsp;
</p><p>त उभयशेषाभ्यां निविशन्ति ॥ ३७ ॥&nbsp;
</p><p>निवृत्तिलक्षणमार्ग आदावेव व्याख्यातः ।&nbsp;
</p><p>एतावानेवाण्डकोशो यश्चतुर्दशधा पुराणेषु&nbsp;
</p><p>विकल्पित उपगीयते यत्तद्‌भगवतो नारायणस्य&nbsp;
</p><p>साक्षान्महापुरुषस्य स्थविष्ठं रूपमात्ममाया-&nbsp;
</p><p>गुणमयमनुवर्णितमादृतः पठति शृणोति श्रावयति&nbsp;
</p><p>स उपगेयं भगवतः परमात्मनोऽग्राह्यमपि&nbsp;
</p><p>श्रद्धाभक्तिविशुद्धबुद्धिर्वेद ॥ ३८ ॥&nbsp;
</p><p>श्रुत्वा स्थूलं तथा सूक्ष्मं रूपं भगवतो यतिः ।&nbsp;
</p><p>स्थूले निर्जितमात्मानं शनैःसूक्ष्मं धिया नयेदिति ॥ ३९&nbsp;
</p><p>भूद्वीपवर्षसरिदद्रिनभःसमुद्र-&nbsp;
</p><p>&nbsp;&nbsp;&nbsp;&nbsp; पातालदिङ्नरकभागणलोकसंस्था ।&nbsp;
</p><p>गीता मया तव नृपाद्‌भुतमीश्वरस्य&nbsp;
</p><p>&nbsp;&nbsp;&nbsp;&nbsp; स्थूलं वपुः सकलजीवनिकायधाम ॥ ४० ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>पञ्चमस्कन्धे नरकानुवर्णनं नाम षड्विशोऽध्यायः ॥ २६ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥
</p>
<!-- 
NewPP limit report
Parsed by mw‐web.codfw.main‐8cd667d59‐m2ltd
Cached time: 20231023061906
Cache expiry: 1814400
Reduced expiry: false
Complications: []
CPU time usage: 0.006 seconds
Real time usage: 0.008 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46889-0!canonical and timestamp 20231023061906 and revision id 106454. Rendering was triggered because: page-view
 -->
