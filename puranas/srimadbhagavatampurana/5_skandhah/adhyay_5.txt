ऋषभ उवाच<br>
नायं देहो देहभाजां नृलोके कष्टान्कामानर्हते विड्भुजां ये<br>
तपो दिव्यं पुत्रका येन सत्त्वं शुद्ध्येद्यस्माद्ब्रह्मसौख्यं त्वनन्तम्  १<br>
महत्सेवां द्वारमाहुर्विमुक्तेस्तमोद्वारं योषितां सङ्गिसङ्गम्<br>
महान्तस्ते समचित्ताः प्रशान्ता विमन्यवः सुहृदः साधवो ये  २<br>
ये वा मयीशे कृतसौहृदार्था जनेषु देहम्भरवार्तिकेषु<br>
गृहेषु जायात्मजरातिमत्सु न प्रीतियुक्ता यावदर्थाश्च लोके  ३<br>
नूनं प्रमत्तः कुरुते विकर्म यदिन्द्रि यप्रीतय आपृणोति<br>
न साधु मन्ये यत आत्मनोऽयमसन्नपि क्लेशद आस देहः  ४<br>
पराभवस्तावदबोधजातो यावन्न जिज्ञासत आत्मतत्त्वम्<br>
यावत्क्रियास्तावदिदं मनो वै कर्मात्मकं येन शरीरबन्धः  ५<br>
एवं मनः कर्मवशं प्रयुङ्क्ते अविद्ययात्मन्युपधीयमाने<br>
प्रीतिर्न यावन्मयि वासुदेवे न मुच्यते देहयोगेन तावत्  ६<br>
यदा न पश्यत्ययथा गुणेहां स्वार्थे प्रमत्तः सहसा विपश्चित्<br>
गतस्मृतिर्विन्दति तत्र तापानासाद्य मैथुन्यमगारमज्ञः  ७<br>
पुंसः स्त्रिया मिथुनीभावमेतं तयोर्मिथो हृदयग्रन्थिमाहुः<br>
अतो गृहक्षेत्रसुताप्तवित्तैर्जनस्य मोहोऽयमहं ममेति  ८<br>
यदा मनोहृदयग्रन्थिरस्य कर्मानुबद्धो दृढ आश्लथेत<br>
तदा जनः सम्परिवर्ततेऽस्माद्मुक्तः परं यात्यतिहाय हेतुम्  ९<br>
हंसे गुरौ मयि भक्त्यानुवृत्या वितृष्णया द्वन्द्वतितिक्षया च<br>
सर्वत्र जन्तोर्व्यसनावगत्या जिज्ञासया तपसेहानिवृत्त्या  १०<br>
मत्कर्मभिर्मत्कथया च नित्यं मद्देवसङ्गाद्गुणकीर्तनान्मे<br>
निर्वैरसाम्योपशमेन पुत्रा जिहासया देहगेहात्मबुद्धेः  ११<br>
अध्यात्मयोगेन विविक्तसेवया प्राणेन्द्रि यात्माभिजयेन सध्र्यक्<br>
सच्छ्रद्धया ब्रह्मचर्येण शश्वदसम्प्रमादेन यमेन वाचाम्  १२<br>
सर्वत्र मद्भावविचक्षणेन ज्ञानेन विज्ञानविराजितेन<br>
योगेन धृत्युद्यमसत्त्वयुक्तो लिङ्गं व्यपोहेत्कुशलोऽहमाख्यम्  १३<br>
कर्माशयं हृदयग्रन्थिबन्धमविद्ययासादितमप्रमत्तः<br>
अनेन योगेन यथोपदेशं सम्यग्व्यपोह्योपरमेत योगात्  १४<br>
पुत्रांश्च शिष्यांश्च नृपो गुरुर्वा मल्लोककामो मदनुग्रहार्थः<br>
इत्थं विमन्युरनुशिष्यादतज्ज्ञान्न योजयेत्कर्मसु कर्ममूढान्  <br>
कं योजयन्मनुजोऽर्थं लभेत निपातयन्नष्टदृशं हि गर्ते  १५<br>
लोकः स्वयं श्रेयसि नष्टदृष्टिर्योऽर्थान्समीहेत निकामकामः<br>
अन्योन्यवैरः सुखलेशहेतोरनन्तदुःखं च न वेद मूढः  १६<br>
कस्तं स्वयं तदभिज्ञो विपश्चिदविद्यायामन्तरे वर्तमानम्<br>
दृष्ट्वा पुनस्तं सघृणः कुबुद्धिं प्रयोजयेदुत्पथगं यथान्धम्  १७<br>
गुरुर्न स स्यात्स्वजनो न स स्यात्पिता न स स्याज्जननी न सा स्यात्<br>
दैवं न तत्स्यान्न पतिश्च स स्यान्न मोचयेद्यः समुपेतमृत्युम्  १८<br>
इदं शरीरं मम दुर्विभाव्यं सत्त्वं हि मे हृदयं यत्र धर्मः<br>
पृष्ठे कृतो मे यदधर्म आरादतो हि मामृषभं प्राहुरार्याः  १९<br>
तस्माद्भवन्तो हृदयेन जाताः सर्वे महीयांसममुं सनाभम्<br>
अक्लिष्टबुद्ध्या भरतं भजध्वं शुश्रूषणं तद्भरणं प्रजानाम्  २०<br>
भूतेषु वीरुद्भ्य उदुत्तमा ये सरीसृपास्तेषु सबोधनिष्ठाः<br>
ततो मनुष्याः प्रमथास्ततोऽपि गन्धर्वसिद्धा विबुधानुगा ये  २१<br>
देवासुरेभ्यो मघवत्प्रधाना दक्षादयो ब्रह्मसुतास्तु तेषाम्<br>
भवः परः सोऽथ विरिञ्चवीर्यः स मत्परोऽहं द्विजदेवदेवः  २२<br>
न ब्राह्मणैस्तुलये भूतमन्यत्पश्यामि विप्राः किमतः परं तु<br>
यस्मिन्नृभिः प्रहुतं श्रद्धयाहमश्नामि कामं न तथाग्निहोत्रे  २३<br>
धृता तनूरुशती मे पुराणी येनेह सत्त्वं परमं पवित्रम्<br>
शमो दमः सत्यमनुग्रहश्च तपस्तितिक्षानुभवश्च यत्र  २४<br>
मत्तोऽप्यनन्तात्परतः परस्मात्स्वर्गापवर्गाधिपतेर्न किञ्चित्<br>
येषां किमु स्यादितरेण तेषामकिञ्चनानां मयि भक्तिभाजाम्  २५<br>
सर्वाणि मद्धिष्ण्यतया भवद्भिश्चराणि भूतानि सुता ध्रुवाणि<br>
सम्भावितव्यानि पदे पदे वो विविक्तदृग्भिस्तदु हार्हणं मे  २६<br>
मनोवचोदृक्करणेहितस्य साक्षात्कृतं मे परिबर्हणं हि<br>
विना पुमान्येन महाविमोहात्कृतान्तपाशान्न विमोक्तुमीशेत्  २७<br>
श्रीशुक उवाच<br>
एवमनुशास्यात्मजान्स्वयमनुशिष्टानपि लोकानुशासनार्थं महा-नुभावः परमसुहृद्भगवानृषभापदेश उपशमशीलानामुपरतकर्मणां महामुनीनां भक्तिज्ञानवैराग्यलक्षणं पारमहंस्यधर्ममुपशिक्षमाणः स्वतनयशतज्येष्ठं परमभागवतं भगवज्जनपरायणं भरतं धरणि-पालनायाभिषिच्य स्वयं भवन एवोर्वरितशरीरमात्रपरिग्रह उन्मत्त <br>
इव गगनपरिधानः प्रकीर्णकेश आत्मन्यारोपिताहवनीयो ब्रह्माव-र्तात्प्रवव्राज  २८<br>
जडान्धमूकबधिरपिशाचोन्मादकवदवधूतवेषोऽभिभाष्यमाणोऽपि जनानां गृहीतमौनव्रतस्तूष्णीं बभूव  २९<br>
तत्र तत्र पुरग्रामाकरखेटवाटखर्वटशिबिरव्रजघोषसार्थगिरि<br>
वनाश्रमादिष्वनुपथमवनिचरापसदैः परिभूयमानो मक्षिकाभिरिव वनगजस्तर्जनताडनावमेहनष्ठीवनग्रावशकृद्र जःप्रक्षेपपूतिवातदुरु-क्तैस्तदविगणयन्नेवासत्संस्थान <br>
एतस्मिन्देहोपलक्षणे सदपदेश उभयानुभवस्वरूपेण स्वमहिमाव-स्थानेनासमारोपिताहं ममाभिमानत्वादविखण्डितमनाः पृथिवी-मेकचरः परिबभ्राम  ३०<br>
अतिसुकुमारकरचरणोरःस्थलविपुलबाह्वंसगलवदनाद्यवयवविन्यासः प्रकृति सुन्दरस्वभावहाससुमुखो नवनलिनदलायमानशिशि-रतारारुणायतनयनरुचिरः सदृशसुभग कपोलकर्णकण्ठनासो विगू-ढस्मितवदनमहोत्सवेन पुरवनितानां मनसि कुसुमशरासनमुपद-धानः परागवलम्बमानकुटिलजटिलकपिशकेशभूरिभारोऽवधूतम-लिननिजशरीरेण ग्रहगृहीत इवादृश्यत  ३१<br>
यर्हि वाव स भगवान्लोकमिमं योगस्याद्धा प्रतीपमिवाचक्षाण-स्तत्प्रतिक्रियाकर्म बीभत्सितमिति व्रतमाजगरमास्थितः शयान एवाश्नाति पिबति खादत्यवमेहति हदति स्म चेष्टमान <br>
उच्चरित आदिग्धोद्देशः  ३२<br>
तस्य ह यः पुरीषसुरभिसौगन्ध्यवायुस्तं देशं दशयोजनं समन्तात्सुरभिं चकार  ३३<br>
एवं गोमृगकाकचर्यया व्रजंस्तिष्ठन्नासीनः शयानः काकमृगगोचरितः पिबति खादत्यवमेहति स्म  ३४<br>
इति नानायोगचर्याचरणो भगवान्कैवल्यपतिरृषभोऽविरतपरम-महानन्दानुभव आत्मनि <br>
सर्वेषां भूतानामात्मभूते भगवति वासुदेव आत्मनोऽव्यवधानानन्त-रोदरभावेन सिद्धसमस्तार्थपरिपूर्णो योगैश्वर्याणि वैहायसमनोजवान्तर्धानपरकायप्रवेशदूरग्रहणादीनि यदृच्छयोपगतानि नाञ्जसा नृप हृदयेनाभ्यनन्दत्  ३५<br>
इति श्रीमद्भागवते महापुराणे पारमहंस्यां संहितायां पञ्चमस्कन्धे ऋषभदेवानुचरिते पञ्चमोऽध्यायः<br>
