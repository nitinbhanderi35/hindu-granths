<br>
सूत उवाच - <br>
(अनुष्टुप्) <br>
अथर्ववित्सुमन्तुश्च शिष्यम् अध्यापयत् स्वकाम् । <br>
&nbsp;संहितां सोऽपि पथ्याय वेददर्शाय चोक्तवान् ॥ १ ॥ <br>
&nbsp;शौक्लायनिर्ब्रह्मबलिः मादोषः पिप्पलायनिः । <br>
&nbsp;वेददर्शस्य शिष्यास्ते पथ्यशिष्यानथो श्रृणु । <br>
&nbsp;कुमुदः शुनको ब्रह्मन् जाजलिश्चाप्यथर्ववित् ॥ २ ॥ <br>
&nbsp;बभ्रुः शिष्योऽथांगिरसः सैन्धवायन एव च । <br>
&nbsp;अधीयेतां संहिते द्वे सावर्णाद्यास्तथापरे ॥ ३ ॥ <br>
&nbsp;नक्षत्रकल्पः शान्तिश्च कश्यपाङ्‌गिरसादयः । <br>
&nbsp;एते आथर्वणाचार्याः श्रृणु पौराणिकान् मुने ॥ ४ ॥ <br>
&nbsp;त्रय्यारुणिः कश्यपश्च सावर्णिः अकृतव्रणः । <br>
&nbsp;वैशंपायनहारीतौ षड् वै पौराणिका इमे ॥ ५ ॥ <br>
&nbsp;अधीयन्त व्यासशिष्यात् संहितां मत्पितुर्मुखात् । <br>
&nbsp;एकैकाम् अहमेतेषां शिष्यः सर्वाः समध्यगाम् ॥ ६ ॥ <br>
&nbsp;कश्यपोऽहं च सावर्णी रामशिष्योऽकृतव्रणः । <br>
&nbsp;अधीमहि व्यासशिष्यात् चत्वारो मूलसंहिताः ॥ ७ ॥ <br>
&nbsp;पुराणलक्षणं ब्रह्मन् ब्रह्मर्षिभिः निरूपितम् । <br>
&nbsp;श्रृणुष्व बुद्धिमाश्रित्य वेदशास्त्रानुसारतः ॥ ८ ॥ <br>
&nbsp;सर्गोऽस्याथ विसर्गश्च वृत्तिरक्षान्तराणि च । <br>
&nbsp;वंशो वंशानुचरितं संस्था हेतुरपाश्रयः ॥ ९ ॥ <br>
&nbsp;दशभिः लक्षणैर्युक्तं पुराणं तद्विदो विदुः । <br>
&nbsp;केचित्पञ्चविधं ब्रह्मन् महदल्पव्यवस्थया ॥ १० ॥ <br>
&nbsp;अव्याकृतगुणक्षोभान् महतस्त्रिवृतोऽहमः । <br>
&nbsp;भूतसूक्ष्मेन्द्रियार्थानां संभवः सर्ग उच्यते ॥ ११ ॥ <br>
&nbsp;पुरुषानुगृहीतानाम् एतेषां वासनामयः । <br>
&nbsp;विसर्गोऽयं समाहारो बीजाद्बीजं चराचरम् ॥ १२ ॥ <br>
&nbsp;वृत्तिर्भूतानि भूतानां चराणाम् अचराणि च । <br>
&nbsp;कृता स्वेन नृणां तत्र कामात् चोदनयापि वा ॥ १३ ॥ <br>
&nbsp;रक्षाच्युतावतारेहा विश्वस्यानु युगे युगे । <br>
&nbsp;तिर्यङ्‌मर्त्यर्षिदेवेषु हन्यन्ते यैस्त्रयीद्विषः ॥ १४ ॥ <br>
&nbsp;मन्वन्तरं मनुर्देवा मनुपुत्राः सुरेश्वराः । <br>
&nbsp;ऋषयोंऽशावताराश्च हरेः षड्‌विधमुच्यते ॥ १५ ॥ <br>
&nbsp;राज्ञां ब्रह्मप्रसूतानां वंशस्त्रैकालिकोऽन्वयः । <br>
&nbsp;वंशानुचरितं तेषां वृत्तं वंशधराश्च ये ॥ १६ ॥ <br>
&nbsp;नैमित्तिकः प्राकृतिको नित्य आत्यन्तिको लयः । <br>
&nbsp;संस्थेति कविभिः प्रोक्तः चतुर्धास्य स्वभावतः ॥ १७ ॥ <br>
&nbsp;हेतुर्जीवोऽस्य सर्गादेः अविद्याकर्मकारकः । <br>
&nbsp;यं चानुशायिनं प्राहुः अव्याकृतमुतापरे ॥ १८ ॥ <br>
&nbsp;व्यतिरेकान्वयो यस्य जाग्रत् स्वप्नसुषुप्तिषु । <br>
&nbsp;मायामयेषु तद्ब्रह्म जीववृत्तिष्वपाश्रयः ॥ १९ ॥ <br>
&nbsp;पदार्थेषु यथा द्रव्यं सन्मात्रं रूपनामसु । <br>
&nbsp;बीजादिपञ्चतान्तासु ह्यवस्थासु युतायुतम् ॥ २० ॥ <br>
&nbsp;विरमेत यदा चित्तं हित्वा वृत्तित्रयं स्वयम् । <br>
&nbsp;योगेन वा तदात्मानं वेदेहाया निवर्तते ॥ २१ ॥ <br>
&nbsp;एवं लक्षणलक्ष्याणि पुराणानि पुराविदः । <br>
&nbsp;मुनयोऽष्टादश प्राहुः क्षुल्लकानि महान्ति च ॥ २२ ॥ <br>
&nbsp;ब्राह्मं पाद्मं वैष्णवं च शैवं लैङ्‌गं सगारुडं । <br>
&nbsp;नारदीयं भागवतं आग्नेयं स्कान्दसंज्ञितम् ॥ २३ ॥ <br>
&nbsp;भविष्यं ब्रह्मवैवर्तं मार्कण्डेयं सवामनम् । <br>
&nbsp;वाराहं मात्स्यं कौर्मं च ब्रह्माण्डाख्यमिति त्रिषट् ॥ २४ ॥ <br>
&nbsp;ब्रह्मन्निदं समाख्यातं शाखाप्रणयनं मुनेः । <br>
&nbsp;शिष्यशिष्यप्रशिष्याणां ब्रह्मतेजोविवर्धनम् ॥ २५ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां द्वादशस्कन्धे सप्तमोऽध्यायः ॥ ७ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
