<br>
सूत उवाच - <br>
(अनुष्टुप्) <br>
स एवं अनुभूयेदं नारायणविनिर्मितम् । <br>
&nbsp;वैभवं योगमायायाः तमेव शरणं ययौ ॥ १ ॥ <br>
&nbsp;श्रीमार्कण्डेय उवाच - <br>
प्रपन्नोऽस्म्यङ्‌घ्रिमूलं ते प्रपन्नाभयदं हरे । <br>
&nbsp;यन्माययापि विबुधा मुह्यन्ति ज्ञानकाशया ॥ २ ॥ <br>
&nbsp;सूत उवाच - <br>
तमेवं निभृतात्मानं वृषेण दिवि पर्यटन् । <br>
&nbsp;रुद्राण्या भगवान् रुद्रो ददर्श स्वगणैर्वृतः ॥ ३ ॥ <br>
&nbsp;अथोमा तं ऋषिं वीक्ष्य गिरिशं समभाषत । <br>
&nbsp;पश्येमं भगवन् विप्रं निभृतात्मेन्द्रियाशयम् ॥ ४ ॥ <br>
&nbsp;निभृतोदझषव्रातं वातापाये यथार्णवः । <br>
&nbsp;कुर्वस्य तपसः साक्षात् संसिद्धिं सिद्धिदो भवान् ॥ ५ ॥ <br>
&nbsp;श्रीभगवानुवाच - <br>
नैवेच्छत्याशिषः क्वापि ब्रह्मर्षिर्मोक्षमप्युत । <br>
&nbsp;भक्तिं परां भगवति लब्धवान् पुरुषेऽव्यये ॥ ६ ॥ <br>
&nbsp;अथापि संवदिष्यामो भवान्येतेन साधुना । <br>
&nbsp;अयं हि परमो लाभो नृणां साधुसमागमः ॥ ७ ॥ <br>
&nbsp;सूत उवाच - <br>
इत्युक्त्वा तमुपेयाय भगवान् स सतां गतिः । <br>
&nbsp;ईशानः सर्वविद्यानां ईश्वरः सर्वदेहिनाम् ॥ ८ ॥ <br>
&nbsp;तयोरागमनं साक्षाद् ईशयोर्जगदात्मनोः । <br>
&nbsp;न वेद रुद्धधीवृत्तिः आत्मानं विश्वमेव च ॥ ९ ॥ <br>
&nbsp;भगवान् तदभिज्ञाय गिरिशो योगमायया । <br>
&nbsp;आविशत्तद्‌गुहाकाशं वायुश्छिद्रमिवेश्वरः ॥ १० ॥ <br>
&nbsp;आत्मन्यपि शिवं प्राप्तं तडित्पिङ्‌गजटाधरम् । <br>
&nbsp;त्र्यक्षं दशभुजं प्रांशुं उद्यन्तं इव भास्करम् ॥ ११ ॥ <br>
&nbsp;व्याघ्रचर्माम्बरं शूल खट्वाङ्‌गचर्मभिः । <br>
&nbsp;अक्षमालाडमरुक कपालासिधनुः सह ॥ १२ ॥ <br>
&nbsp;बिभ्राणं सहसा भातं विचक्ष्य हृदि विस्मितः । <br>
&nbsp;किमिदं कुत एवेति समाधेर्विरतो मुनिः ॥ १३ ॥ <br>
&nbsp;नेत्रे उन्मील्य ददृशे सगणं सोमयाऽऽगतम् । <br>
&nbsp;रुद्रं त्रिलोकैकगुरुं ननाम शिरसा मुनिः ॥ १४ ॥ <br>
&nbsp;तस्मै सपर्यां व्यदधात् सगणाय सहोमया । <br>
&nbsp;स्वागतासनपाद्यार्घ्य गन्धस्रग् धूपदीपकैः ॥ १५ ॥ <br>
&nbsp;आह चात्मानुभावेन पूर्णकामस्य ते विभो । <br>
&nbsp;करवाम किमीशान येनेदं निर्वृतं जगत् ॥ १६ ॥ <br>
&nbsp;नमः शिवाय शान्ताय सत्त्वाय प्रमृडाय च । <br>
&nbsp;रजोजुषेऽप्य घोराय नमस्तुभ्यं तमोजुषे ॥ १७ ॥ <br>
&nbsp;सूत उवाच - <br>
एवं स्तुतः स भगवान् आदिदेवः सतां गतिः । <br>
&nbsp;परितुष्टः प्रसन्नात्मा प्रहसन् तं अभाषत ॥ १८ ॥ <br>
&nbsp;श्रीभगवानुवाच - <br>
वरं वृणीष्व नः कामं वरदेशा वयं त्रयः । <br>
&nbsp;अमोघं दर्शनं येषां मर्त्यो यद् विन्दतेऽमृतम् ॥ १९ ॥ <br>
&nbsp;ब्राह्मणाः साधवः शान्ता निःसङ्‌गा भूतवत्सलाः । <br>
&nbsp;एकान्तभक्ता अस्मासु निर्वैराः समदर्शिनः ॥ २० ॥ <br>
&nbsp;सलोका लोकपालास्तान् वन्दन्त्यर्चन्त्युपासते । <br>
&nbsp;अहं च भगवान् ब्रह्मा स्वयं च हरिरीश्वरः ॥ २१ ॥ <br>
&nbsp;न ते मय्यच्युतेऽजे च भिदामण्वपि चक्षते । <br>
&nbsp;नात्मनश्च जनस्यापि तद् युष्मान् वयमीमहि ॥ २२ ॥ <br>
&nbsp;न ह्यम्मयानि तीर्थानि न देवाश्चेतनोज्झिताः । <br>
&nbsp;ते पुनन्ति उरुकालेन यूयं दर्शनमात्रतः ॥ २३ ॥ <br>
&nbsp;ब्राह्मणेभ्यो नमस्यामो येऽस्मद् रूपं त्रयीमयम् । <br>
&nbsp;बिभ्रत्यात्मसमाधान तपःस्वाध्यायसंयमैः ॥ २४ ॥ <br>
&nbsp;श्रवणाद् दर्शनाद् वापि महापातकिनोऽपि वः । <br>
&nbsp;शुध्येरन् अन्त्यजाश्चापि किमु संभाषणादिभिः ॥ २५ ॥ <br>
&nbsp;सूत उवाच - <br>
इति चन्द्रललामस्य धर्मगुह्योपबृंहितम् । <br>
&nbsp;वचोऽमृतायनं ऋषिः नातृप्यत् कर्णयोः पिबन् ॥ २६ ॥ <br>
&nbsp;स चिरं मायया विष्णोः भ्रामितः कर्शितो भृशम् । <br>
&nbsp;शिववागमृतध्वस्त क्लेशपुञ्जस्तमब्रवीत् ॥ २७ ॥ <br>
&nbsp;श्रीमार्कण्डेय उवाच - <br>
अहो ईश्वरलीलेयं दुर्विभाव्या शरीरिणाम् । <br>
&nbsp;यन्नमन्तीशितव्यानि स्तुवन्ति जगदीश्वराः ॥ २८ ॥ <br>
&nbsp;धर्मं ग्राहयितुं प्रायः प्रवक्तारश्च देहिनाम् । <br>
&nbsp;आचरन्ति अनुमोदन्ते क्रियमाणं स्तुवन्ति च ॥ २९ ॥ <br>
&nbsp;नैतावता भगवतः स्वमायामयवृत्तिभिः । <br>
&nbsp;न दुष्येतानुभावस्तैः मायिनः कुहकं यथा ॥ ३० ॥ <br>
&nbsp;सृष्ट्वेदं मनसा विश्वं आत्मनानुप्रविश्य यः । <br>
&nbsp;गुणैः कुर्वद्‌भिराभाति कर्तेव स्वप्नदृग् यथा ॥ ३१ ॥ <br>
&nbsp;तस्मै नमो भगवते त्रिगुणाय गुणात्मने । <br>
&nbsp;केवलायाद्वितीयाय गुरवे ब्रह्ममूर्तये ॥ ३२ ॥ <br>
&nbsp;कं वृणे नु परं भूमन् वरं त्वद् वरदर्शनात् । <br>
&nbsp;यद्दर्शनात्पूर्णकामः सत्यकामः पुमान् भवेत् ॥ ३३ ॥ <br>
&nbsp;वरमेकं वृणेऽथापि पूर्णात् कामाभिवर्षणात् । <br>
&nbsp;भगवति अच्युतां भक्तिं तत्परेषु तथा त्वयि ॥ ३४ ॥ <br>
&nbsp;सूत उवाच - <br>
इत्यर्चितोऽभिष्टुतश्च मुनिना सूक्तया गिरा । <br>
&nbsp;तं आह भगवान् शर्वः शर्वया चाभिनन्दितः ॥ ३५ ॥ <br>
&nbsp;कामो महर्षे सर्वोऽयं भक्तिमान् त्वं अमधोक्षजे । <br>
&nbsp;आकल्पान्ताद् यशः पुण्यं अमजरामरता तथा ॥ ३६ ॥ <br>
&nbsp;ज्ञानं त्रैकालिकं ब्रह्मन् विज्ञानं च विरक्तिमत् । <br>
&nbsp;ब्रह्मवर्चस्विनो भूयात् पुराणाचार्यतास्तु ते ॥ ३७ ॥ <br>
&nbsp;सूत उवाच - <br>
एवं वरान् स मुनये दत्त्वागात् त्र्यक्ष ईश्वरः । <br>
&nbsp;देव्यै तत्कर्म कथयन् अनुभूतं पुरामुना ॥ ३८ ॥ <br>
&nbsp;सोऽप्यवाप्तमहायोग महिमा भार्गवोत्तमः । <br>
&nbsp;विचरति अधुनाप्यद्धा हरावेकान्ततां गतः ॥ ३९ ॥ <br>
&nbsp;अनुवर्णितमेतत्ते मार्कण्डेयस्य धीमतः । <br>
&nbsp;अनुभूतं भगवतो मायावैभवमद्‌भुतम् ॥ ४० ॥ <br>
&nbsp;एतत् केचिद् अविद्वांसो मायासंसृतिरात्मनः । <br>
&nbsp;अनाद्यावर्तितं नॄणां कादाचित्कं प्रचक्षते ॥ ४१ ॥ <br>
(वंशस्था) <br>
य एवमेतद्‌भृगुवर्य वर्णितं <br>
&nbsp;&nbsp;&nbsp;&nbsp;&nbsp;रथाङ्‌गपाणेः अनुभावभावितम् । <br>
&nbsp;संश्रावयेत् संश्रृणुयादु तावुभौ <br>
&nbsp;&nbsp;&nbsp;&nbsp;&nbsp;तयोर्न कर्माशयसंसृतिर्भवेत् ॥ ४२ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां द्वादशस्कन्धे दशमोऽध्यायः ॥ १० ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
