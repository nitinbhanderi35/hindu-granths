<br>
सूत उवाच - <br>
(शार्दूलविक्रीडित) <br>
यं ब्रह्मा वरुणेन्द्ररुद्रमरुतः स्तुन्वन्ति दिव्यैः स्तवैः <br>
&nbsp;वेदैः साङ्‌गपदक्रमोपनिषदैः गायन्ति यं सामगाः । <br>
&nbsp;ध्यानावस्थिततद्‌गतेन मनसा पश्यन्ति यं योगिनो <br>
&nbsp;यस्यान्तं न विदुः सुरासुरगणा देवाय तस्मै नमः ॥ १॥<br>
&nbsp;पृष्ठे भ्राम्यदमन्दमन्दरगिरि ग्रावाग्रकण्डूयनान् <br>
&nbsp;निद्रालोः कमठाकृतेर्भगवतः श्वासानिलाः पान्तु वः ।<br>
&nbsp;यत्संस्कारकलानुवर्तनवशाद् वेलानिभेनाम्भसां <br>
&nbsp;यातायातमतन्द्रितं जलनिधेः नाद्यापि विश्राम्यति ॥ २ ॥ <br>
(अनुष्टुप्) <br>
पुराणसङ्‌ख्यासंभूतिं अस्य वाच्यप्रयोजने । <br>
&nbsp;दानं दानस्य माहात्म्यं पाठादेश्च निबोधत ॥ ३ ॥ <br>
&nbsp;ब्राह्मं दश सहस्राणि पाद्मं पञ्चोनषष्टि च । <br>
&nbsp;श्रीवैष्णवं त्रयोविंशत् चतुर्विंशति शैवकम् ॥ ४ ॥ <br>
&nbsp;दशाष्टौ श्रीभागवतं नारदं पञ्चविंशति । <br>
&nbsp;मार्कण्डं नव वाह्नं च दशपञ्च चतुःशतम् ॥ ५ ॥ <br>
&nbsp;चतुर्दश भविष्यं स्यात् तथा पञ्चशतानि च । <br>
&nbsp;दशाष्टौ ब्रह्मवैवर्तं लैङ्‌गमेकादशैव तु ॥ ६ ॥ <br>
&nbsp;चतुर्विंशति वाराहं एकाशीतिसहस्रकम् । <br>
&nbsp;स्कान्दं शतं तथा चैकं वामनं दश कीर्तितम् ॥ ७ ॥ <br>
&nbsp;कौर्मं सप्तदशाख्यातं मात्स्यं तत्तु चतुर्दश । <br>
&nbsp;एकोनविंशत् सौपर्णं ब्रह्माण्डं द्वादशैव तु ॥ ८ ॥ <br>
&nbsp;एवं पुराणसन्दोहः चतुर्लक्ष उदाहृतः । <br>
&nbsp;तत्राष्टदशसाहस्रं श्रीभागवतं इष्यते ॥ ९ ॥ <br>
&nbsp;इदं भगवता पूर्वं ब्रह्मणे नाभिपङ्‌कजे । <br>
&nbsp;स्थिताय भवभीताय कारुण्यात् संप्रकाशितम् ॥ १० ॥ <br>
&nbsp;आदिमध्यावसानेषु वैराग्याख्यानसंयुतम् । <br>
&nbsp;हरिलीलाकथाव्रात अमृतानन्दितसत्सुरम् ॥ ११ ॥ <br>
&nbsp;सर्ववेदान्तसारं यद् ब्रह्मात्मैकत्वलक्षणम् । <br>
&nbsp;वस्तु अद्वितीयं तन्निष्ठं कैवल्यैकप्रयोजनम् ॥ १२ ॥ <br>
&nbsp;प्रौष्ठपद्यां पौर्णमास्यां हेमसिंहसमन्वितम् । <br>
&nbsp;ददाति यो भागवतं स याति परमां गतिम् ॥ १३ ॥ <br>
&nbsp;राजन्ते तावदन्यानि पुराणानि सतां गणे । <br>
&nbsp;यावद्‌ न दृष्यते साक्षात् श्रीमद् भागवतं परम् ॥ १४ ॥ <br>
&nbsp;सर्ववेदान्तसारं हि श्रीभागवतमिष्यते । <br>
&nbsp;तद् रसामृततृप्तस्य नान्यत्र स्याद् रतिः क्वचित् ॥ १५ ॥ <br>
&nbsp;निम्नगानां यथा गङ्‌गा देवानामच्युतो यथा । <br>
&nbsp;वैष्णवानां यथा शम्भुः पुराणानां इदं तथा ॥ १६ ॥ <br>
&nbsp;क्षेत्राणां चैव सर्वेषां यथा काशी ह्यनुत्तमा । <br>
&nbsp;तथा पुराणव्रातानां श्रीमद्‌भागवतं द्विजाः ॥ १७ ॥ <br>
(शार्दूलविक्रीडित) <br>
श्रीमद्‌भागवतं पुराणममलं यद्वैष्णवानां प्रियं <br>
&nbsp;यस्मिन् पारमहंस्यमेकममलं ज्ञानं परं गीयते ।<br>
&nbsp;तत्र ज्ञानविरागभक्तिसहितं नैष्कर्म्यमाविस्कृतं <br>
&nbsp;तत् श्रृण्वन् विपठन् विचारणपरो भक्त्या विमुच्येन्नरः ॥ १८ ॥ <br>
&nbsp;कस्मै येन विभासितोऽयमतुलो ज्ञानप्रदीपः पुरा <br>
&nbsp;तद् रूपेण च नारदाय मुनये कृष्णाय तद् रूपिणा । <br>
&nbsp;योगीन्द्राय तदात्मनाथ भगवत् राताय कारुण्यतः <br>
&nbsp;तच्छुद्धं विमलं विशोकममृतं सत्यं परं धीमहि ॥ १९ ॥ <br>
(अनुष्टुप्) <br>
नमस्तस्मै भगवते वासुदेवाय साक्षिणे । <br>
&nbsp;य इदं कृपया कस्मै व्याचचक्षे मुमुक्षवे ॥ २० ॥ <br>
&nbsp;योगीन्द्राय नमस्तस्मै शुकाय ब्रह्मरूपिणे । <br>
&nbsp;संसारसर्पदष्टं यो विष्णुरातममूमुचत् ॥ २१ ॥ <br>
&nbsp;भवे भवे यथा भक्तिः पादयोस्तव जायते । <br>
&nbsp;तथा कुरुष्व देवेश नाथस्त्वं नो यतः प्रभो ॥ २२ ॥ <br>
&nbsp;नामसङ्‌कीर्तनं यस्य सर्वपाप प्रणाशनम् । <br>
&nbsp;प्रणामो दुःखशमनः त नमामि हरिं परम् ॥ २३ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां द्वादशस्कन्धे त्रयोदशोऽध्यायः ॥ १३ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
