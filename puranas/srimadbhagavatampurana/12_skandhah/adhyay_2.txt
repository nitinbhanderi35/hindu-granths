<br>
<br>
श्रीशुक उवाच – <br>
(अनुष्टुप्) <br>
ततश्चानुदिनं धर्मः सत्यं शौचं क्षमा दया । <br>
&nbsp;कालेन बलिना राजन् नङ्‌क्ष्यत्यायुर्बलं स्मृतिः ॥ १ ॥ <br>
&nbsp;वित्तमेव कलौ नॄणां जन्माचारगुणोदयः । <br>
&nbsp;धर्मन्याय व्यवस्थायां कारणं बलमेव हि ॥ २ ॥ <br>
&nbsp;दाम्पत्येऽभिरुचिर्हेतुः मायैव व्यावहारिके । <br>
&nbsp;स्त्रीत्वे पुंस्त्वे च हि रतिः विप्रत्वे सूत्रमेव हि ॥ ३ ॥ <br>
&nbsp;लिङ्‌गं एवाश्रमख्यातौ अन्योन्यापत्ति कारणम् । <br>
&nbsp;अवृत्त्या न्यायदौर्बल्यं पाण्डित्ये चापलं वचः ॥ ४ ॥ <br>
&nbsp;अनाढ्यतैव असाधुत्वे साधुत्वे दंभ एव तु । <br>
&nbsp;स्वीकार एव चोद्वाहे स्नानमेव प्रसाधनम् ॥ ५ ॥ <br>
&nbsp;दूरे वार्ययनं तीर्थं लावण्यं केशधारणम् । <br>
&nbsp;उदरंभरता स्वार्थः सत्यत्वे धार्ष्ट्यमेव हि ॥ ६ ॥ <br>
&nbsp;दाक्ष्यं कुटुंबभरणं यशोऽर्थे धर्मसेवनम् । <br>
&nbsp;एवं प्रजाभिर्दुष्टाभिः आकीर्णे क्षितिमण्डले ॥ ७ ॥ <br>
&nbsp;ब्रह्मविट्क्षत्रशूद्राणां यो बली भविता नृपः । <br>
&nbsp;प्रजा हि लुब्धै राजन्यैः निर्घृणैः दस्युधर्मभिः ॥ ८ ॥ <br>
&nbsp;आच्छिन्नदारद्रविणा यास्यन्ति गिरिकाननम् । <br>
&nbsp;शाकमूलामिषक्षौद्र फलपुष्पाष्टिभोजनाः ॥ ९ ॥<br>
&nbsp;अनावृष्ट्या विनङ्‌क्ष्यन्ति दुर्भिक्षकरपीडिताः <br>
&nbsp;शीतवातातपप्रावृड् हिमैरन्योन्यतः प्रजाः ॥ १० ॥ <br>
&nbsp;क्षुत्तृड्भ्यां व्याधिभिश्चैव संतप्स्यन्ते च चिन्तया । <br>
&nbsp;त्रिंशद्विंशति वर्षाणि परमायुः कलौ नृणाम् ॥ ११ ॥ <br>
&nbsp;क्षीयमाणेषु देहेषु देहिनां कलिदोषतः । <br>
&nbsp;वर्णाश्रमवतां धर्मे नष्टे वेदपथे नृणाम् ॥ १२ ॥ <br>
&nbsp;पाषण्डप्रचुरे धर्मे दस्युप्रायेषु राजसु । <br>
&nbsp;चौर्यानृतवृथाहिंसा नानावृत्तिषु वै नृषु ॥ १३ ॥ <br>
&nbsp;शूद्रप्रायेषु वर्णेषु च्छागप्रायासु धेनुषु । <br>
&nbsp;गृहप्रायेष्वाश्रमेषु यौनप्रायेषु बन्धुषु ॥ १४ ॥ <br>
&nbsp;अणुप्रायास्वोषधीषु शमीप्रायेषु स्थास्नुषु । <br>
&nbsp;विद्युत्प्रायेषु मेघेषु शून्यप्रायेषु सद्मसु ॥ १५ ॥ <br>
&nbsp;इत्थं कलौ गतप्राये जने तु खरधर्मिणि । <br>
&nbsp;धर्मत्राणाय सत्त्वेन भगवान् अवतरिष्यति ॥ १६ ॥ <br>
&nbsp;चराचर गुरोर्विष्णोः ईश्वरस्याखिलात्मनः । <br>
&nbsp;धर्मत्राणाय साधूनां जन्म कर्मापनुत्तये ॥ १७ ॥ <br>
&nbsp;संभलग्राम मुख्यस्य ब्राह्मणस्य महात्मनः । <br>
&nbsp;भवने विष्णुयशसः कल्किः प्रादुर्भविष्यति ॥ १८ ॥ <br>
&nbsp;अश्वं आशुगमारुह्य देवदत्तं जगत्पतिः । <br>
&nbsp;असिनासाधुदमनं अष्टैश्वर्य गुणान्वितः ॥ १९ ॥ <br>
&nbsp;विचरन् आशुना क्षौण्यां हयेनाप्रतिमद्युतिः । <br>
&nbsp;नृपलिङ्‌गच्छदो दस्यून् कोटिशो निहनिष्यति ॥ २० ॥ <br>
&nbsp;अथ तेषां भविष्यन्ति मनांसि विशदानि वै । <br>
&nbsp;वासुदेवाङ्‌गरागाति पुण्यगंधानिलस्पृशाम् । <br>
&nbsp;पौरजानपदानां वै हतेष्वखिलदस्युषु ॥ २१ ॥ <br>
&nbsp;तेषां प्रजाविसर्गश्च स्थविष्ठः संभविष्यति । <br>
&nbsp;वासुदेवे भगवति सत्त्वमूर्तौ हृदि स्थिते ॥ २२ ॥ <br>
&nbsp;यदावतीर्णो भगवान् कल्किर्धर्मपतिर्हरिः । <br>
&nbsp;कृतं भविष्यति तदा प्रजासूतिश्च सात्त्विकी ॥ २३ ॥ <br>
&nbsp;यदा चन्द्रश्च सूर्यश्च तथा तिष्यबृहस्पती । <br>
&nbsp;एकराशौ समेष्यन्ति भविष्यति तदा कृतम् ॥ २४ ॥ <br>
&nbsp;येऽतीता वर्तमाना ये भविष्यन्ति च पार्थिवाः । <br>
&nbsp;ते ते उद्देशतः प्रोक्ता वंशीयाः सोमसूर्ययोः ॥ २५ ॥ <br>
&nbsp;आरभ्य भवतो जन्म यावत् नन्दाभिषेचनम् । <br>
&nbsp;एतद् वर्षसहस्रं तु शतं पञ्चदशोत्तरम् ॥ २६ ॥ <br>
&nbsp;सप्तर्षीणां तु यौ पूर्वौ दृश्येते उदितौ दिवि । <br>
&nbsp;तयोस्तु मध्ये नक्षत्रं दृश्यते यत्समं निशि ॥ २७ ॥ <br>
&nbsp;तेनैव ऋषयो युक्ताः तिष्ठन्त्यब्दशतं नृणाम् । <br>
&nbsp;ते त्वदीये द्विजाः काले अधुना चाश्रिता मघाः ॥ २८ ॥ <br>
&nbsp;विष्णोर्भगवतो भानुः कृष्णाख्योऽसौ दिवं गतः । <br>
&nbsp;तदाविशत् कलिर्लोकं पापे यद् रमते जनः ॥ २९ ॥ <br>
&nbsp;यावत् स पादपद्माभ्यां स्पृशनास्ते रमापतिः । <br>
&nbsp;तावत् कलिर्वै पृथिवीं पराक्रान्तुं न चाशकत् ॥ ३० ॥ <br>
&nbsp;यदा देवर्षयः सप्त मघासु विचरन्ति हि । <br>
&nbsp;तदा प्रवृत्तस्तु कलिः द्वादशाब्द शतात्मकः ॥ ३१ ॥ <br>
&nbsp;यदा मघाभ्यो यास्यन्ति पूर्वाषाढां महर्षयः । <br>
&nbsp;तदा नन्दात् प्रभृत्येष कलिर्वृद्धिं गमिष्यति ॥ ३२ ॥ <br>
&nbsp;यस्मिन् कृष्णो दिवं यातः तस्मिन् एव तदाहनि । <br>
&nbsp;प्रतिपन्नं कलियुगं इति प्राहुः पुराविदः ॥ ३३ ॥ <br>
&nbsp;दिव्याब्दानां सहस्रान्ते चतुर्थे तु पुनः कृतम् । <br>
&nbsp;भविष्यति तदा नॄणां मन आत्मप्रकाशकम् ॥ ३४ ॥ <br>
&nbsp;इत्येष मानवो वंशो यथा सङ्‌ख्यायते भुवि । <br>
&nbsp;तथा विट्शूद्रविप्राणां तास्ता ज्ञेया युगे युगे ॥ ३५ ॥ <br>
&nbsp;एतेषां नामलिङ्‌गानां पुरुषाणां महात्मनाम् । <br>
&nbsp;कथामात्रावशिष्टानां कीर्तिरेव स्थिता भुवि ॥ ३६ ॥ <br>
&nbsp;देवापिः शान्तनोर्भ्राता मरुश्चेक्ष्वाकुवंशजः । <br>
&nbsp;कलापग्राम आसाते महायोगबलान्वितौ ॥ ३७ ॥ <br>
&nbsp;ताविहैत्य कलेरन्ते वासुदेवानुशिक्षितौ । <br>
&nbsp;वर्णाश्रमयुतं धर्मं पूर्ववत् प्रथयिष्यतः ॥ ३८ ॥ <br>
&nbsp;कृतं त्रेता द्वापरं च कलिश्चेति चतुर्युगम् । <br>
&nbsp;अनेन क्रमयोगेन भुवि प्राणिषु वर्तते ॥ ३९ ॥ <br>
&nbsp;राजन् एते मया प्रोक्ता नरदेवास्तथापरे । <br>
&nbsp;भूमौ ममत्वं कृत्वान्ते हित्वेमां निधनं गताः ॥ ४० ॥ <br>
&nbsp;कृमिविड् भस्मसंज्ञान्ते राजनाम्नोऽपि यस्य च । <br>
&nbsp;भूतध्रुक् तत्कृते स्वार्थं किं वेद निरयो यतः ॥ ४१ ॥ <br>
&nbsp;कथं सेयमखण्डा भूः पूर्वैर्मे पुरुषैर्धृता । <br>
&nbsp;मत्पुत्रस्य च पौत्रस्य मत्पूर्वा वंशजस्य वा ॥ ४२ ॥ <br>
&nbsp;तेजोऽबन्नमयं कायं गृहीत्वाऽऽत्मतयाबुधाः । <br>
&nbsp;महीं ममतया चोभौ हित्वान्तेऽदर्शनं गताः ॥ ४३ ॥ <br>
&nbsp;ये ये भूपतयो राजन् भुंजते भुवमोजसा । <br>
&nbsp;कालेन ते कृताः सर्वे कथामात्राः कथासु च ॥ ४४ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां द्वादशस्कन्धे द्वितीयोऽध्यायः ॥ २ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
