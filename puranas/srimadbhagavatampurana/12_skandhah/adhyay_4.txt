<br>
श्रीशुक उवाच – <br>
(अनुष्टुप्) <br>
कालस्ते परमाण्वादिः द्विपरार्धावधिर्नृप । <br>
&nbsp;कथितो युगमानं च श्रृणु कल्पलयावपि ॥ १ ॥ <br>
&nbsp;चतुर्युगसहस्रं तु ब्रह्मणो दिनमुच्यते । <br>
&nbsp;स कल्पो यत्र मनवः चतुर्दश विशांपते ॥ २ ॥ <br>
&nbsp;तदन्ते प्रलयस्तावान् ब्राह्मी रात्रिरुदाहृता । <br>
&nbsp;त्रयो लोका इमे तत्र कल्पन्ते प्रलयाय हि ॥ ॥ <br>
&nbsp;एष नैमित्तिकः प्रोक्तः प्रलयो यत्र विश्वसृक् । <br>
&nbsp;शेतेऽनन्तासनो विश्वं आत्मसात् कृत्य चात्मभूः ॥ ४ ॥ <br>
&nbsp;द्विपरार्धे त्वतिक्रान्ते ब्रह्मणः परमेष्ठिनः । <br>
&nbsp;तदा प्रकृतयः सप्त कल्पन्ते प्रलयाय वै ॥ ५ ॥ <br>
&nbsp;एष प्राकृतिको राजन् प्रलयो यत्र लीयते । <br>
&nbsp;अण्डकोषस्तु सङ्‌घातो विघाट उपसादिते ॥ ६ ॥ <br>
&nbsp;पर्जन्यः शतवर्षाणि भूमौ राजन्न वर्षति । <br>
&nbsp;तदा निरन्ने ह्यन्योन्यं भक्ष्यमाणाः क्षुधार्दिताः ॥ ७ ॥ <br>
&nbsp;क्षयं यास्यन्ति शनकैः कालेनोपद्रुताः प्रजाः । <br>
&nbsp;सामुद्रं दैहिकं भौमं रसं सांवर्तको रविः ॥ ८ ॥ <br>
&nbsp;रश्मिभिः पिबते घोरैः सर्वं नैव विमुञ्चति <br>
&nbsp;ततः संवर्तको वह्निः सङ्‌कर्षणमुखोत्थितः ॥ ९ ॥<br>
&nbsp;दहत्यनिलवेगोत्थः शून्यान् भूविवरानथ । <br>
&nbsp;उपर्यधः समन्ताच्च शिखाभिर्वह्निसूर्ययोः ॥ १० ॥ <br>
&nbsp;दह्यमानं विभात्यण्डं दग्धगोमयपिण्डवत् । <br>
&nbsp;ततः प्रचण्डपवनो वर्षाणामधिकं शतम् ॥ ११ ॥ <br>
&nbsp;परः सांवर्तको वाति धूम्रं खं रजसाऽऽवृतम् । <br>
&nbsp;ततो मेघकुलान्यङ्‌ग चित्र वर्णान्यनेकशः ॥ १२ ॥ <br>
&nbsp;शतं वर्षाणि वर्षन्ति नदन्ति रभसस्वनैः । <br>
&nbsp;तत एकोदकं विश्वं ब्रह्माण्डविवरान्तरम् ॥ १३ ॥ <br>
&nbsp;तदा भूमेर्गन्धगुणं ग्रसन्त्याप उदप्लवे । <br>
&nbsp;ग्रस्तगन्धा तु पृथिवी प्रलयत्वाय कल्पते ॥ १४ ॥ <br>
&nbsp;अपां रसमथो तेजः ता लीयन्तेऽथ नीरसाः । <br>
&nbsp;ग्रसते तेजसो रूपं वायुस्तद्रहितं तदा ॥ १५ ॥ <br>
&nbsp;लीयते चानिले तेजो वायोः खं ग्रसते गुणम् । <br>
&nbsp;स वै विशति खं राजन् ततश्च नभसो गुणम् ॥ १६ ॥ <br>
&nbsp;शब्दं ग्रसति भूतादिः नभस्तमनु लीयते । <br>
&nbsp;तैजसश्चेन्द्रियाण्यङ्‌ग देवान्वैकारिको गुणैः ॥ १७ ॥ <br>
&nbsp;महान् ग्रसत्यहङ्‌कारं गुणाः सत्त्वादयश्च तम् । <br>
&nbsp;ग्रसतेऽव्याकृतं राजन् गुणान् कालेन चोदितम् ॥ १८ ॥ <br>
&nbsp;न तस्य कालावयवैः परिणामादयो गुणाः । <br>
&nbsp;अनाद्यनन्तमव्यक्तं नित्यं कारणमव्ययम् ॥ १९ ॥ <br>
(मिश्र-११) <br>
न यत्र वाचो न मनो न सत्त्वं <br>
&nbsp;&nbsp;&nbsp;&nbsp;&nbsp;तमो रजो वा महदादयोऽमी । <br>
&nbsp;न प्राणबुद्धीन्द्रियदेवता वा <br>
&nbsp;&nbsp;&nbsp;&nbsp;&nbsp;न सन्निवेशः खलु लोककल्पः ॥ २० ॥ <br>
&nbsp;न स्वप्नजाग्रन्न च तत्सुषुप्तं <br>
&nbsp;&nbsp;&nbsp;&nbsp;&nbsp;न खं जलं भूरनिलोऽग्निरर्कः । <br>
&nbsp;संसुप्तवत् शून्यवदप्रतर्क्यं <br>
&nbsp;&nbsp;&nbsp;&nbsp;&nbsp;तन्मूलभूतं पदमामनन्ति ॥ २१ ॥ <br>
(अनुष्टुप्) <br>
लयः प्राकृतिको ह्येष पुरुषाव्यक्तयोर्यदा । <br>
&nbsp;शक्तयः सम्प्रलीयन्ते विवशाः कालविद्रुताः ॥ २२ ॥ <br>
&nbsp;बुद्धीन्द्रियार्थरूपेण ज्ञानं भाति तदाश्रयम् । <br>
&nbsp;दृश्यत्वाव्यतिरेकाभ्यां आद्यन्तवदवस्तु यत् ॥ २३ ॥ <br>
&nbsp;दीपश्चक्षुश्च रूपं च ज्योतिषो न पृथग्भवेत् । <br>
&nbsp;एवं धीः खानि मात्राश्च न स्युरन्यतमादृतात् ॥ २४ ॥ <br>
&nbsp;बुद्धेर्जागरणं स्वप्नः सुषुप्तिरिति चोच्यते । <br>
&nbsp;मायामात्रमिदं राजन् नानात्वं प्रत्यगात्मनि ॥ २५ ॥ <br>
&nbsp;यथा जलधरा व्योम्नि भवन्ति न भवन्ति च । <br>
&nbsp;ब्रह्मणीदं तथा विश्वमवयव्युदयाप्ययात् ॥ २६ ॥ <br>
&nbsp;सत्यं ह्यवयवः प्रोक्तः सर्वावयविनामिह । <br>
&nbsp;विनार्थेन प्रतीयेरन् पटस्येवाङ्‌ग तन्तवः ॥ २७ ॥ <br>
&nbsp;यत्सामान्यविशेषाभ्यां उपलभ्येत स भ्रमः । <br>
&nbsp;अन्योन्यापाश्रयात् सर्वमाद्यन्तवदवस्तु यत् ॥ २८ ॥ <br>
&nbsp;विकारः ख्यायमानोऽपि प्रत्यगात्मानमन्तरा । <br>
&nbsp;न निरूप्योऽस्त्यणुरपि स्याच्चेच्चित्सम आत्मवत् ॥ २९ ॥ <br>
&nbsp;न हि सत्यस्य नानात्वमविद्वान्यदि मन्यते । <br>
&nbsp;नानात्वं छिद्रयोर्यद्वत् ज्योतिषोर्वातयोरिव ॥ ३० ॥ <br>
(मिश्र-१२) <br>
यथा हिरण्यं बहुधा समीयते <br>
&nbsp;&nbsp;&nbsp;&nbsp;&nbsp;नृभिः क्रियाभिर्व्यवहारवर्त्मसु । <br>
&nbsp;एवं वचोभिर्भगवानधोक्षजो <br>
&nbsp;&nbsp;&nbsp;&nbsp;&nbsp;व्याख्यायते लौकिकवैदिकैर्जनैः ॥ ३१ ॥ <br>
&nbsp;यथा घनोऽर्कप्रभवोऽर्कदर्शितो <br>
&nbsp;&nbsp;&nbsp;&nbsp;&nbsp;ह्यर्कांशभूतस्य च चक्षुषस्तमः । <br>
&nbsp;एवं त्वहं ब्रह्मगुणस्तदीक्षितो <br>
&nbsp;&nbsp;&nbsp;&nbsp;&nbsp;ब्रह्मांशकस्यात्मन आत्मबन्धनः ॥ ३२ ॥ <br>
&nbsp;घनो यदार्कप्रभवो विदीर्यते <br>
&nbsp;&nbsp;&nbsp;&nbsp;&nbsp;चक्षुः स्वरूपं रविमीक्षते तदा । <br>
&nbsp;यदा ह्यहङ्‌कार उपाधिरात्मनो <br>
&nbsp;&nbsp;&nbsp;&nbsp;&nbsp;जिज्ञासया नश्यति तर्ह्यनुस्मरेत् ॥ ३३ ॥ <br>
&nbsp;यदैवमेतेन विवेकहेतिना <br>
&nbsp;&nbsp;&nbsp;&nbsp;&nbsp;मायामयाहङ्‌करणात्मबन्धनम् । <br>
&nbsp;छित्त्वाच्युतात्मानुभवोऽवतिष्ठते <br>
&nbsp;&nbsp;&nbsp;&nbsp;&nbsp;तमाहुरात्यन्तिकमङ्‌ग सम्प्लवम् ॥ ३४ ॥ <br>
(अनुष्टुप्) <br>
नित्यदा सर्वभूतानां ब्रह्मादीनां परन्तप । <br>
&nbsp;उत्पत्तिप्रलयौ एके सूक्ष्मज्ञाः सम्प्रचक्षते ॥ ३५ ॥ <br>
&nbsp;कालस्रोतोजवेनाशु ह्रियमाणस्य नित्यदा । <br>
&nbsp;परिणामिनामवस्थास्ता जन्मप्रलयहेतवः ॥ ३६ ॥ <br>
&nbsp;अनाद्यन्तवतानेन कालेनेश्वरमूर्तिना । <br>
&nbsp;अवस्था नैव दृश्यन्ते वियति ज्योतिषामिव ॥ ३७ ॥ <br>
&nbsp;नित्यो नैमित्तिकश्चैव तथा प्राकृतिको लयः । <br>
&nbsp;आत्यन्तिकश्च कथितः कालस्य गतिरीदृशी ॥ ३८ ॥ <br>
(मिश्र-११) <br>
एताः कुरुश्रेष्ठ जगद्विधातुः <br>
&nbsp;&nbsp;&nbsp;&nbsp;&nbsp;नारायणस्याखिलसत्त्वधाम्नः । <br>
&nbsp;लीलाकथास्ते कथिताः समासतः <br>
&nbsp;&nbsp;&nbsp;&nbsp;&nbsp;कार्त्स्न्येन नाजोऽप्यभिधातुमीशः ॥ ३९ ॥ <br>
(वसंततिलका) <br>
संसारसिन्धुमतिदुस्तरमुत्तितीर्षोः <br>
&nbsp;&nbsp;&nbsp;&nbsp;&nbsp;नान्यः प्लवो भगवतः पुरुषोत्तमस्य । <br>
&nbsp;लीलाकथारसनिषेवणमन्तरेण <br>
&nbsp;&nbsp;&nbsp;&nbsp;&nbsp;पुंसो भवेद्विविधदुःखदवार्दितस्य ॥ ४० ॥ <br>
(अनुष्टुप्) <br>
पुराणसंहितामेताम् ऋषिर्नारायणोऽव्ययः । <br>
&nbsp;नारदाय पुरा प्राह कृष्णद्वैपायनाय सः ॥ ४१ ॥ <br>
&nbsp;स वै मह्यं महाराज भगवान् बादरायणः । <br>
&nbsp;इमां भागवतीं प्रीतः संहितां वेदसम्मिताम् ॥ ४२ ॥ <br>
&nbsp;इमां वक्ष्यत्यसौ सूत ऋषिभ्यो नैमिषालये । <br>
&nbsp;दीर्घसत्रे कुरुश्रेष्ठ सम्पृष्टः शौनकादिभिः ॥ ४३ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां द्वादशस्कन्धे चतुर्थोऽध्यायः ॥ ४ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
