<br>
<br>
<br>
अथ प्रथमोऽध्यायः  12.1<br>
राजोवाच - <br>
(अनुष्टुप्) <br>
स्वधामानुगते कृष्ण यदुवंशविभूषणे । <br>
&nbsp;कस्य वंशोऽभवत् पृथ्व्यां एतद् आचक्ष्व मे मुने<br>
श्रीशुक उवाच<br>
योऽन्त्यः पुरञ्जयो नाम भाव्यो बार्हद्रथो नृप<br>
तस्यामात्यस्तु शुनको हत्वा स्वामिनमात्मजम्  १<br>
प्रद्योतसंज्ञं राजानं कर्ता यत्पालकः सुतः<br>
विशाखयूपस्तत्पुत्रो भविता राजकस्ततः  २<br>
नन्दिवर्धनस्तत्पुत्रः पञ्च प्रद्योतना इमे<br>
अष्टत्रिंशोत्तरशतं भोक्ष्यन्ति पृथिवीं नृपाः  ३<br>
शिशुनागस्ततो भाव्यः काकवर्णस्तु तत्सुतः<br>
क्षेमधर्मा तस्य सुतः क्षेत्रज्ञः क्षेमधर्मजः  ४<br>
विधिसारः सुतस्तस्या जातशत्रुर्भविष्यति<br>
दर्भकस्तत्सुतो भावी दर्भकस्याजयः स्मृतः  ५<br>
नन्दिवर्धन आजेयो महानन्दिः सुतस्ततः<br>
शिशुनागा दशैवैते सष्ट्युत्तरशतत्रयम्  ६<br>
समा भोक्ष्यन्ति पृथिवीं कुरुश्रेष्ठ कलौ नृपाः<br>
महानन्दिसुतो राजन्शूद्रा गर्भोद्भवो बली  ७<br>
महापद्मपतिः कश्चिन्नन्दः क्षत्रविनाशकृत्<br>
ततो नृपा भविष्यन्ति शूद्र प्रायास्त्वधार्मिकाः  ८<br>
स एकच्छत्रां पृथिवीमनुल्लङ्घितशासनः<br>
शासिष्यति महापद्मो द्वितीय इव भार्गवः  ९<br>
तस्य चाष्टौ भविष्यन्ति सुमाल्यप्रमुखाः सुताः<br>
य इमां भोक्ष्यन्ति महीं राजानश्च शतं समाः  १०<br>
नव नन्दान्द्विजः कश्चित्प्रपन्नानुद्धरिष्यति<br>
तेषां अभावे जगतीं मौर्या भोक्ष्यन्ति वै कलौ  ११<br>
स एव चन्द्र गुप्तं वै द्विजो राज्येऽभिषेक्ष्यति<br>
तत्सुतो वारिसारस्तु ततश्चाशोकवर्धनः  १२<br>
सुयशा भविता तस्य सङ्गतः सुयशःसुतः<br>
शालिशूकस्ततस्तस्य सोमशर्मा भविष्यति<br>
शतधन्वा ततस्तस्य भविता तद्बृहद्रथः  १३<br>
मौर्या ह्येते दश नृपाः सप्तत्रिंशच्छतोत्तरम्<br>
समा भोक्ष्यन्ति पृथिवीं कलौ कुरुकुलोद्वह  १४<br>
अग्निमित्रस्ततस्तस्मात्सुज्येष्ठो भविता ततः<br>
वसुमित्रो भद्रकश्च पुलिन्दो भविता सुतः  १५<br>
ततो घोषः सुतस्तस्माद्वज्रमित्रो भविष्यति<br>
ततो भागवतस्तस्माद्देवभूतिः कुरूद्वह  १६<br>
शुङ्गा दशैते भोक्ष्यन्ति भूमिं वर्षशताधिकम्<br>
ततः काण्वानियं भूमिर्यास्यत्यल्पगुणान्नृप  १७<br>
शुङ्गं हत्वा देवभूतिं काण्वोऽमात्यस्तु कामिनम्<br>
स्वयं करिष्यते राज्यं वसुदेवो महामतिः  १८<br>
तस्य पुत्रस्तु भूमित्रस्तस्य नारायणः सुतः<br>
काण्वायना इमे भूमिं चत्वारिंशच्च पञ्च च  <br>
शतानि त्रीणि भोक्ष्यन्ति वर्षाणां च कलौ युगे  १९<br>
हत्वा काण्वं सुशर्माणं तद्भृत्यो वृषलो बली<br>
गां भोक्ष्यत्यन्ध्रजातीयः कञ्चित्कालमसत्तमः  २०<br>
कृष्णनामाथ तद्भ्राता भविता पृथिवीपतिः<br>
श्रीशान्तकर्णस्तत्पुत्रः पौर्णमासस्तु तत्सुतः  २१<br>
लम्बोदरस्तु तत्पुत्रस्तस्माच्चिबिलको नृपः<br>
मेघस्वातिश्चिबिलकादटमानस्तु तस्य च  २२<br>
अनिष्टकर्मा हालेयस्तलकस्तस्य चात्मजः<br>
पुरीषभीरुस्तत्पुत्रस्ततो राजा सुनन्दनः  २३<br>
चकोरो बहवो यत्र शिवस्वातिररिन्दमः<br>
तस्यापि गोमती पुत्रः पुरीमान्भविता ततः  २४<br>
मेदशिराः शिवस्कन्दो यज्ञश्रीस्तत्सुतस्ततः<br>
विजयस्तत्सुतो भाव्यश्चन्द्र विज्ञः सलोमधिः  २५<br>
एते त्रिंशन्नृपतयश्चत्वार्यब्दशतानि च<br>
षट्पञ्चाशच्च पृथिवीं भोक्ष्यन्ति कुरुनन्दन  २६<br>
सप्ताभीरा आवभृत्या दश गर्दभिनो नृपाः<br>
कङ्काः षोडश भूपाला भविष्यन्त्यतिलोलुपाः  २७<br>
ततोऽष्टौ यवना भाव्याश्चतुर्दश तुरुष्ककाः<br>
भूयो दश गुरुण्डाश्च मौला एकादशैव तु  २८<br>
एते भोक्ष्यन्ति पृथिवीं दश वर्षशतानि च<br>
नवाधिकां च नवतिं मौला एकादश क्षितिम्  २९<br>
भोक्ष्यन्त्यब्दशतान्यङ्ग त्रीणि तैः संस्थिते ततः<br>
किलकिलायां नृपतयो भूतनन्दोऽथ वङ्गिरिः  ३०<br>
शिशुनन्दिश्च तद्भ्राता यशोनन्दिः प्रवीरकः<br>
इत्येते वै वर्षशतं भविष्यन्त्यधिकानि षट्  ३१<br>
तेषां त्रयोदश सुता भवितारश्च बाह्लिकाः<br>
पुष्पमित्रोऽथ राजन्यो दुर्मित्रोऽस्य तथैव च  ३२<br>
एककाला इमे भूपाः सप्तान्ध्राः सप्त कौशलाः<br>
विदूरपतयो भाव्या निषधास्तत एव हि  ३३<br>
मागधानां तु भविता विश्वस्फूर्जिः पुरञ्जयः<br>
करिष्यत्यपरो वर्णान्पुलिन्दयदुमद्र कान्  ३४<br>
प्रजाश्चाब्रह्मभूयिष्ठाः स्थापयिष्यति दुर्मतिः<br>
वीर्यवान्क्षत्रमुत्साद्य पद्मवत्यां स वै पुरि<br>
अनुगङ्गमाप्रयागं गुप्तां भोक्ष्यति मेदिनीम्  ३५<br>
सौराष्ट्रावन्त्याभीराश्च शूरा अर्बुदमालवाः<br>
व्रात्या द्विजा भविष्यन्ति शूद्र प्राया जनाधिपाः  ३६<br>
सिन्धोस्तटं चन्द्रभागां कौन्तीं काश्मीरमण्डलम्<br>
भोक्ष्यन्ति शूद्रा  व्रात्याद्या म्लेच्छाश्चाब्रह्मवर्चसः  ३७<br>
तुल्यकाला इमे राजन्म्लेच्छप्रायाश्च भूभृतः<br>
एतेऽधर्मानृतपराः फल्गुदास्तीव्रमन्यवः  ३८<br>
स्त्रीबालगोद्विजघ्नाश्च परदारधनादृताः  <br>
उदितास्तमितप्राया अल्पसत्त्वाल्पकायुषः  ३९<br>
असंस्कृताः क्रियाहीना रजसा तमसावृताः<br>
प्रजास्ते भक्षयिष्यन्ति म्लेच्छा राजन्यरूपिणः  ४०<br>
तन्नाथास्ते जनपदास्तच्छीलाचारवादिनः<br>
अन्योन्यतो राजभिश्च क्षयं यास्यन्ति पीडिताः  ४१<br>
इति श्रीमद्भागवते महापुराणे पारमहंस्यां संहितायां द्वादशस्कन्धे प्रथमोऽध्यायः<br>
<br>
