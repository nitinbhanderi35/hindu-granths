<br>
श्रीशौनक उवाच – <br>
(अनुष्टुप्) <br>
सूत जीव चिरं साधो वद नो वदतां वर । <br>
&nbsp;तमस्यपारे भ्रमतां नॄणां त्वं पारदर्शनः ॥ १ ॥ <br>
&nbsp;आहुश्चिरायुषमृषिं मृकण्डुतनयं जनाः । <br>
&nbsp;यः कल्पान्ते उर्वरितो येन ग्रस्तमिदं जगत् ॥ २ ॥ <br>
&nbsp;स वा अस्मत् कुलोत्पन्नः कल्पेऽस्मिन् भार्गवर्षभः । <br>
&nbsp;नैवाधुनापि भूतानां सम्प्लवः कोऽपि जायते ॥ ३ ॥ <br>
&nbsp;एक एवार्णवे भ्राम्यन् ददर्श पुरुषं किल । <br>
&nbsp;वटपत्रपुटे तोकं शयानं त्वेकमद्‌भुतम् ॥ ४ ॥ <br>
&nbsp;एष नः संशयो भूयान् सूत कौतूहलं यतः । <br>
&nbsp;तं नश्छिन्धि महायोगिन् पुराणेष्वपि सम्मतः ॥ ५ ॥ <br>
&nbsp;सूत उवाच - <br>
प्रश्नस्त्वया महर्षेऽयं कृतो लोकभ्रमापहः । <br>
&nbsp;नारायणकथा यत्र गीता कलिमलापहा ॥ ६ ॥ <br>
&nbsp;प्राप्तद्विजातिसंस्कारो मार्कण्डेयः पितुः क्रमात् । <br>
&nbsp;छन्दांस्यधीत्य धर्मेण तपःस्वाध्यायसंयुतः ॥ ७ ॥ <br>
&nbsp;बृहद्व्रतधरः शान्तो जटिलो वल्कलाम्बरः । <br>
&nbsp;बिभ्रत्कमण्डलुं दण्डमुपवीतं समेखलम् ॥ ८ ॥ <br>
&nbsp;कृष्णाजिनं साक्षसूत्रं कुशांश्च नियमर्द्धये । <br>
&nbsp;अग्न्यर्कगुरुविप्रात्मस्वर्चयन् सन्ध्ययोर्हरिम् ॥ ९ ॥ <br>
&nbsp;सायं प्रातः स गुरवे भैक्ष्यमाहृत्य वाग्यतः । <br>
&nbsp;बुभुजे गुर्वनुज्ञातः सकृन्नो चेदुपोषितः ॥ १० ॥ <br>
&nbsp;एवं तपःस्वाध्यायपरो वर्षाणामयुतायुतम् । <br>
&nbsp;आराधयन् हृषीकेशं जिग्ये मृत्युं सुदुर्जयम् ॥ ११ ॥ <br>
&nbsp;ब्रह्मा भृगुर्भवो दक्षो ब्रह्मपुत्राश्च ये परे । <br>
&nbsp;नृदेवपितृभूतानि तेनासन् अतिविस्मिताः ॥ १२ ॥ <br>
&nbsp;इत्थं बृहद्व्रतधरः तपःस्वाध्यायसंयमैः । <br>
&nbsp;दध्यावधोक्षजं योगी ध्वस्तक्लेशान्तरात्मना ॥ १३ ॥ <br>
&nbsp;तस्यैवं युञ्जतश्चित्तं महायोगेन योगिनः । <br>
&nbsp;व्यतीयाय महान् कालो मन्वन्तरषडात्मकः ॥ १४ ॥ <br>
&nbsp;एतत् पुरन्दरो ज्ञात्वा सप्तमेऽस्मिन् किलान्तरे । <br>
&nbsp;तपोविशङ्‌कितो ब्रह्मन् आरेभे तद्विघातनम् ॥ १५ ॥ <br>
&nbsp;गन्धर्वाप्सरसः कामं वसन्तमलयानिलौ । <br>
&nbsp;मुनये प्रेषयामास रजस्तोकमदौ तथा ॥ १६ ॥ <br>
&nbsp;ते वै तदाश्रमं जग्मुः हिमाद्रेः पार्श्व उत्तरे । <br>
&nbsp;पुष्पभद्रा नदी यत्र चित्राख्या च शिला विभो ॥ १७ ॥ <br>
&nbsp;तदाश्रमपदं पुण्यं पुण्यद्रुमलताञ्चितम् । <br>
&nbsp;पुण्यद्विजकुलाकीर्णं पुण्यामलजलाशयम् ॥ १८ ॥ <br>
&nbsp;मत्तभ्रमरसङ्‌गीतं मत्तकोकिलकूजितम् । <br>
&nbsp;मत्तबर्हिनटाटोपं मत्तद्विजकुलाकुलम् ॥ १९ ॥ <br>
&nbsp;वायुः प्रविष्ट आदाय हिमनिर्झरशीकरान् । <br>
&nbsp;सुमनोभिः परिष्वक्तो ववावुत्तम्भयन् स्मरम् ॥ २० ॥ <br>
&nbsp;उद्यच्चन्द्रनिशावक्त्रः प्रवालस्तबकालिभिः । <br>
&nbsp;गोपद्रुमलताजालैः तत्रासीत् कुसुमाकरः ॥ २१ ॥ <br>
&nbsp;अन्वीयमानो गन्धर्वैः गीतवादित्रयूथकैः । <br>
&nbsp;अदृश्यतात्तचापेषुः स्वःस्त्रीयूथपतिः स्मरः ॥ २२ ॥ <br>
&nbsp;हुत्वाग्निं समुपासीनं ददृशुः शक्रकिङ्‌कराः । <br>
&nbsp;मीलिताक्षं दुराधर्षं मूर्तिमन्तमिवानलम् ॥ २३ ॥ <br>
&nbsp;ननृतुस्तस्य पुरतः स्त्रियोऽथो गायका जगुः । <br>
&nbsp;मृदङ्‌गवीणापणवैः वाद्यं चक्रुर्मनोरमम् ॥ २४ ॥ <br>
&nbsp;सन्दधेऽस्त्रं स्वधनुषि कामः पञ्चमुखं तदा । <br>
&nbsp;मधुर्मनो रजस्तोक इन्द्रभृत्या व्यकम्पयन् ॥ २५ ॥ <br>
&nbsp;क्रीडन्त्याः पुञ्जिकस्थल्याः कन्दुकैः स्तनगौरवात् । <br>
&nbsp;भृशमुद्विग्नमध्यायाः केशविस्रंसितस्रजः ॥ २६ ॥ <br>
&nbsp;इतस्ततो भ्रमद्दृष्टेः चलन्त्या अनु कन्दुकम् । <br>
&nbsp;वायुर्जहार तद्वासः सूक्ष्मं त्रुटितमेखलम् ॥ २७ ॥ <br>
&nbsp;विससर्ज तदा बाणं मत्वा तं स्वजितं स्मरः । <br>
&nbsp;सर्वं तत्राभवन् मोघमनीशस्य यथोद्यमः ॥ २८ ॥ <br>
&nbsp;त इत्थमपकुर्वन्तो मुनेस्तत्तेजसा मुने । <br>
&nbsp;दह्यमाना निववृतुः प्रबोध्याहिमिवार्भकाः ॥ २९ ॥ <br>
&nbsp;इतीन्द्रानुचरैर्ब्रह्मन् धर्षितोऽपि महामुनिः । <br>
&nbsp;यन्नागादहमो भावं न तच्चित्रं महत्सु हि ॥ ३० ॥ <br>
&nbsp;दृष्ट्वा निस्तेजसं कामं सगणं भगवान् स्वराट् । <br>
&nbsp;श्रुत्वानुभावं ब्रह्मर्षेः विस्मयं समगात् परम् ॥ ३१ ॥ <br>
&nbsp;तस्यैवं युञ्जतश्चित्तं तपःस्वाध्यायसंयमैः । <br>
&nbsp;अनुग्रहायाविरासीत् नरनारायणो हरिः ॥ ३२ ॥ <br>
(मिश्र-१२) <br>
तौ शुक्लकृष्णौ नवकञ्जलोचनौ <br>
&nbsp;&nbsp;&nbsp;&nbsp;&nbsp;चतुर्भुजौ रौरववल्कलाम्बरौ । <br>
&nbsp;पवित्रपाणी उपवीतकं त्रिवृत् <br>
&nbsp;&nbsp;&nbsp;&nbsp;&nbsp;कमण्डलुं दण्डमृजुं च वैणवम् ॥ ३३ ॥ <br>
&nbsp;पद्माक्षमालामुत जन्तुमार्जनं <br>
&nbsp;&nbsp;&nbsp;&nbsp;&nbsp;वेदं च साक्षात् तप एव रूपिणौ । <br>
&nbsp;तपत् तडिद्वर्णपिशङ्‌गरोचिषा <br>
&nbsp;&nbsp;&nbsp;&nbsp;&nbsp;प्रांशू दधानौ विबुधर्षभार्चितौ ॥ ३४ ॥ <br>
(अनुष्टुप्) <br>
ते वै भगवतो रूपे नरनारायणौ ऋषी । <br>
&nbsp;दृष्ट्वोत्थायादरेणोच्चैः ननामाङ्‌गेन दण्डवत् ॥ ३५ ॥ <br>
&nbsp;स तत् सन्दर्शनानन्द निर्वृतात्मेन्द्रियाशयः । <br>
&nbsp;हृष्टरोमाश्रुपूर्णाक्षो न सेहे तावुदीक्षितुम् ॥ ३६ ॥ <br>
&nbsp;उत्थाय प्राञ्जलिः प्रह्व औत्सुक्यादाश्लिषन्निव । <br>
&nbsp;नमो नम इतीशानौ बभाषे गद्‌गदाक्षरम् ॥ ३७ ॥ <br>
&nbsp;तयोरासनमादाय पादयोरवनिज्य च । <br>
&nbsp;अर्हणेनानुलेपेन धूपमाल्यैरपूजयत् ॥ ३८ ॥ <br>
&nbsp;सुखमासनमासीनौ प्रसादाभिमुखौ मुनी । <br>
&nbsp;पुनरानम्य पादाभ्यां गरिष्ठाविदमब्रवीत् ॥ ३९ ॥ <br>
&nbsp;श्रीमार्कण्डेय उवाच - <br>
(वसंततिलका) <br>
किं वर्णये तव विभो यदुदीरितोऽसुः <br>
&nbsp;&nbsp;&nbsp;&nbsp;&nbsp;संस्पन्दते तमनु वाङ्‌मन इन्द्रियाणि । <br>
&nbsp;स्पन्दन्ति वै तनुभृतामजशर्वयोश्च <br>
&nbsp;&nbsp;&nbsp;&nbsp;&nbsp;स्वस्याप्यथापि भजतामसि भावबन्धुः ॥ ४० ॥ <br>
&nbsp;मूर्ती इमे भगवतो भगवन् त्रिलोक्याः <br>
&nbsp;&nbsp;&nbsp;&nbsp;&nbsp;क्षेमाय तापविरमाय च मृत्युजित्यै । <br>
&nbsp;नाना बिभर्ष्यवितुमन्यतनूर्यथेदं <br>
&nbsp;&nbsp;&nbsp;&nbsp;&nbsp;सृष्ट्वा पुनर्ग्रससि सर्वमिवोर्णनाभिः ॥ ४१ ॥ <br>
&nbsp;तस्यावितुः स्थिरचरेशितुरङ्‌घ्रिमूलं <br>
&nbsp;&nbsp;&nbsp;&nbsp;&nbsp;यत्स्थं न कर्मगुणकालरुजः स्पृशन्ति ।<br>
&nbsp;यद्वै स्तुवन्ति निनमन्ति यजन्त्यभीक्ष्णं <br>
&nbsp;&nbsp;&nbsp;&nbsp;&nbsp;ध्यायन्ति वेदहृदया मुनयस्तदाप्त्यै ॥ ४२ ॥ <br>
&nbsp;नान्यं तवाङ्‌घ्र्युपनयादपवर्गमूर्तेः <br>
&nbsp;&nbsp;&nbsp;&nbsp;&nbsp;क्षेमं जनस्य परितोभिय ईश विद्मः ।<br>
&nbsp;ब्रह्मा बिभेत्यलमतो द्विपरार्धधिष्ण्यः <br>
&nbsp;&nbsp;&nbsp;&nbsp;&nbsp;कालस्य ते किमुत तत्कृतभौतिकानाम् ॥ ४३ ॥ <br>
&nbsp;तद् वै भजाम्यृतधियस्तव पादमूलं <br>
&nbsp;&nbsp;&nbsp;&nbsp;&nbsp;हित्वेदमात्मच्छदि चात्मगुरोः परस्य ।<br>
&nbsp;देहाद्यपार्थमसदन्त्यमभिज्ञमात्रं <br>
&nbsp;&nbsp;&nbsp;&nbsp;&nbsp;विन्देत ते तर्हि सर्वमनीषितार्थम् ॥ ४४ ॥ <br>
&nbsp;सत्त्वं रजस्तम इतीश तवात्मबन्धो <br>
&nbsp;&nbsp;&nbsp;&nbsp;&nbsp;मायामयाः स्थितिलयोदयहेतवोऽस्य ।<br>
&nbsp;लीला धृता यदपि सत्त्वमयी प्रशान्त्यै <br>
&nbsp;&nbsp;&nbsp;&nbsp;&nbsp;नान्ये नृणां व्यसनमोहभियश्च याभ्याम् ॥ ४५ ॥ <br>
&nbsp;तस्मात्तवेह भगवन्नथ तावकानां <br>
&nbsp;&nbsp;&nbsp;&nbsp;&nbsp;शुक्लां तनुं स्वदयितां कुशला भजन्ति । <br>
&nbsp;यत्सात्वताः पुरुषरूपमुशन्ति सत्त्वं <br>
&nbsp;&nbsp;&nbsp;&nbsp;&nbsp;लोको यतोऽभयमुतात्मसुखं न चान्यत् ॥ ४६ ॥ <br>
&nbsp;तस्मै नमो भगवते पुरुषाय भूम्ने <br>
&nbsp;&nbsp;&nbsp;&nbsp;&nbsp;विश्वाय विश्वगुरवे परदैवतायै ।<br>
&nbsp;नारायणाय ऋषये च नरोत्तमाय <br>
&nbsp;&nbsp;&nbsp;&nbsp;&nbsp;हंसाय संयतगिरे निगमेश्वराय ॥ ४७ ॥ <br>
&nbsp;यं वै न वेद वितथाक्षपथैर्भ्रमद्धीः <br>
&nbsp;&nbsp;&nbsp;&nbsp;&nbsp;सन्तं स्वखेष्वसुषु हृद्यपि दृक्पथेषु ।<br>
&nbsp;तन्माययावृतमतिः स उ एव साक्षाद् <br>
&nbsp;&nbsp;&nbsp;&nbsp;&nbsp;आद्यस्तवाखिलगुरोरुपसाद्य वेदम् ॥ ४८ ॥ <br>
&nbsp;यद्दर्शनं निगम आत्मरहःप्रकाशं <br>
&nbsp;&nbsp;&nbsp;&nbsp;&nbsp;मुह्यन्ति यत्र कवयोऽजपरा यतन्तः । <br>
&nbsp;तं सर्ववादविषयप्रतिरूपशीलं <br>
&nbsp;&nbsp;&nbsp;&nbsp;&nbsp;वन्दे महापुरुषमात्मनिगूढबोधम् ॥ ४९ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां द्वादशस्कन्धे अष्टमोऽध्यायः ॥ ८ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
