<br>
श्रीशुक उवाच – <br>
(अनुष्टुप्) <br>
दृष्ट्वाऽऽत्मनि जये व्यग्रान् नृपान् हसति भूरियम् । <br>
&nbsp;अहो मा विजिगीषन्ति मृत्योः क्रीडनका नृपाः ॥ १ ॥ <br>
काम एष नरेन्द्राणां मोघः स्याद् विदुषामपि । <br>
&nbsp;येन फेनोपमे पिण्डे येऽतिविश्रम्भिता नृपाः ॥ २ ॥ <br>
&nbsp;पूर्वं निर्जित्य षड्वर्गं जेष्यामो राजमन्त्रिणः । <br>
&nbsp;ततः सचिवपौराप्तकरीन्द्रानस्य कण्टकान् ॥ ३ ॥ <br>
&nbsp;एवं क्रमेण जेष्यामः पृथ्वीं सागरमेखलाम् । <br>
&nbsp;इत्याशाबद्धहृदया न पश्यन्त्यन्तिकेऽन्तकम् ॥ ४ ॥ <br>
&nbsp;समुद्रावरणां जित्वा मां विशन्त्यब्धिमोजसा । <br>
&nbsp;कियदात्मजयस्यैतन्मुक्तिरात्मजये फलम् ॥ ५ ॥ <br>
&nbsp;यां विसृज्यैव मनवः तत्सुताश्च कुरूद्वह । <br>
&nbsp;गता यथागतं युद्धे तां मां जेष्यन्त्यबुद्धयः ॥ ६ ॥ <br>
&nbsp;मत्कृते पितृपुत्राणां भ्रातृणां चापि विग्रहः । <br>
&nbsp;जायते ह्यसतां राज्ये ममता-बद्धचेतसाम् ॥ ७ ॥ <br>
&nbsp;ममैवेयं मही कृत्स्ना न ते मूढेति वादिनः । <br>
&nbsp;स्पर्धमाना मिथो घ्नन्ति म्रियन्ते मत्कृते नृपाः ॥ ८ ॥ <br>
&nbsp;पृथुः पुरूरवा गाधिः नहुषो भरतोऽर्जुनः । <br>
&nbsp;मान्धाता सगरो रामः खट्वाङ्‌गो धुन्धुहा रघुः ॥ ९ ॥ <br>
&nbsp;तृणबिन्दुर्ययातिश्च शर्यातिः शन्तनुर्गयः । <br>
&nbsp;भगीरथः कुवलयाश्वः ककुत्स्थो नैषधो नृगः ॥ १० ॥ <br>
&nbsp;हिरण्यकशिपुर्वृत्रो रावणो लोकरावणः । <br>
&nbsp;नमुचिः शम्बरो भौमो हिरण्याक्षोऽथ तारकः ॥ ११ ॥ <br>
&nbsp;अन्ये च बहवो दैत्या राजानो ये महेश्वराः । <br>
&nbsp;सर्वे सर्वविदः शूराः सर्वे सर्वजितोऽजिताः ॥ १२ ॥ <br>
&nbsp;ममतां मय्यवर्तन्त कृत्वोच्चैर्मर्त्यधर्मिणः । <br>
&nbsp;कथावशेषाः कालेन ह्यकृतार्थाः कृता विभो ॥ १३ ॥ <br>
(मिश्र-१२) <br>
कथा इमास्ते कथिता महीयसां <br>
&nbsp;&nbsp;&nbsp;&nbsp;&nbsp;विताय लोकेषु यशः परेयुषाम् । <br>
&nbsp;विज्ञानवैराग्यविवक्षया विभो <br>
&nbsp;&nbsp;&nbsp;&nbsp;&nbsp;वचोविभूतीर्न तु पारमार्थ्यम् ॥ १४ ॥ <br>
(इंद्रवज्रा) <br>
यस्तु उत्तमश्लोकगुणानुवादः <br>
&nbsp;&nbsp;&nbsp;&nbsp;&nbsp;संगीयतेऽभीक्ष्णममङ्गलघ्नः । <br>
&nbsp;तमेव नित्यं श्रृणुयादभीक्ष्णं <br>
&nbsp;&nbsp;&nbsp;&nbsp;&nbsp;कृष्णेऽमलां भक्तिमभीप्समानः ॥ १५ ॥ <br>
&nbsp;श्रीराजोवाच - <br>
(अनुष्टुप्) <br>
केनोपायेन भगवन् कलेर्दोषान् कलौ जनाः । <br>
&nbsp;विधमिष्यन्त्युपचितान् तन्मे ब्रूहि यथा मुने ॥ १६ ॥ <br>
&nbsp;युगानि युगधर्मांश्च मानं प्रलयकल्पयोः । <br>
&nbsp;कालस्येश्वररूपस्य गतिं विष्णोर्महात्मनः ॥ १७ ॥ <br>
&nbsp;श्रीशुक उवाच - <br>
कृते प्रवर्तते धर्मः चतुष्पात् तज्जनैर्धृतः । <br>
&nbsp;सत्यं दया तपो दानं इति पादा विभोर्नृप ॥ १८ ॥ <br>
&nbsp;सन्तुष्टाः करुणा मैत्राः शान्ता दान्ताः तितिक्षवः । <br>
&nbsp;आत्मारामाः समदृशः प्रायशः श्रमणा जनाः ॥ १९ ॥ <br>
&nbsp;त्रेतायां धर्मपादानां तुर्यांशो हीयते शनैः । <br>
&nbsp;अधर्मपादैः अनृत हिंसासंतोषविग्रहैः ॥ २० ॥ <br>
&nbsp;तदा क्रियातपोनिष्ठा नातिहिंस्रा न लम्पटाः । <br>
&nbsp;त्रैवर्गिकास्त्रयीवृद्धा वर्णा ब्रह्मोत्तरा नृप ॥ २१ ॥ <br>
&nbsp;तपःसत्यदयादानेषु अर्धं ह्रस्वति द्वापरे । <br>
&nbsp;हिंसातुष्ट्यनृतद्वेषैः धर्मस्याधर्मलक्षणैः ॥ २२ ॥ <br>
&nbsp;यशस्विनो महाशीलाः स्वाध्यायाध्ययने रताः । <br>
&nbsp;आढ्याः कुटुम्बिनो हृष्टा वर्णाः क्षत्रद्विजोत्तराः ॥ २३ ॥ <br>
&nbsp;कलौ तु धर्महेतूनां तुर्यांशोऽधर्महेतुभिः । <br>
&nbsp;एधमानैः क्षीयमाणो ह्यन्ते सोऽपि विनङ्‌क्ष्यति ॥ २४ ॥ <br>
&nbsp;तस्मिन् लुब्धा दुराचारा निर्दयाः शुष्कवैरिणः । <br>
&nbsp;दुर्भगा भूरितर्षाश्च शूद्रदासोत्तराः प्रजाः ॥ २५ ॥ <br>
&nbsp;सत्त्वं रजस्तम इति दृश्यन्ते पुरुषे गुणाः । <br>
&nbsp;कालसञ्चोदितास्ते वै परिवर्तन्त आत्मनि ॥ २६ ॥ <br>
&nbsp;प्रभवन्ति यदा सत्त्वे मनोबुद्धीन्द्रियाणि च । <br>
&nbsp;तदा कृतयुगं विद्यात् ज्ञाने तपसि यद्रुचिः ॥ २७ ॥ <br>
&nbsp;यदा धर्मार्थ कामेषु भक्तिर्यशसि देहिनाम् । <br>
&nbsp;तदा त्रेता रजोवृत्तिः इति जानीहि बुद्धिमन् ॥ २८ ॥ <br>
&nbsp;यदा लोभस्तु असन्तोषो मानो दम्भोऽथ मत्सरः । <br>
&nbsp;कर्मणां चापि काम्यानां द्वापरं तद् रजस्तमः ॥ २९ ॥ <br>
&nbsp;यदा मायानृतं तन्द्रा निद्रा हिंसा विषादनम् । <br>
&nbsp;शोकमोहौ भयं दैन्यं स कलिस्तामसः स्मृतः ॥ ३० ॥ <br>
&nbsp;यस्मात् क्षुद्रदृशो मर्त्याः क्षुद्रभाग्या महाशनाः । <br>
&nbsp;कामिनो वित्तहीनाश्च स्वैरिण्यश्च स्त्रियोऽसतीः ॥ ३१ ॥ <br>
&nbsp;दस्यूत्कृष्टा जनपदा वेदाः पाषण्डदूषिताः । <br>
&nbsp;राजानश्च प्रजाभक्षाः शिश्नोदरपरा द्विजाः ॥ ३२ ॥ <br>
&nbsp;अव्रता वटवोऽशौचा भिक्षवश्च कुटुम्बिनः । <br>
&nbsp;तपस्विनो ग्रामवासा न्यासिनोऽत्यर्थलोलुपाः ॥ ३३ ॥ <br>
&nbsp;ह्रस्वकाया महाहारा भूर्यपत्या गतह्रियः । <br>
&nbsp;शश्वत्कटुकभाषिण्यः चौर्यमायोरुसाहसाः ॥ ३४ ॥ <br>
&nbsp;पणयिष्यन्ति वै क्षुद्राः किराटाः कूटकारिणः । <br>
&nbsp;अनापद्यपि मंस्यन्ते वार्तां साधु जुगुप्सिताम् ॥ ३५ ॥ <br>
&nbsp;पतिं त्यक्ष्यन्ति निर्द्रव्यं भृत्याप्यखिलोत्तमम् । <br>
&nbsp;भृत्यं विपन्नं पतयः कौलं गाश्चापयस्विनीः ॥ ३६ ॥ <br>
&nbsp;पितृभ्रातृसुहृत्ज्ञातीन् हित्वा सौरतसौहृदाः । <br>
&nbsp;ननान्दृश्यालसंवादा दीनाः स्त्रैणाः कलौ नराः ॥ ३७ ॥ <br>
&nbsp;शूद्राः प्रतिग्रहीष्यन्ति तपोवेषोपजीविनः । <br>
&nbsp;धर्मं वक्ष्यन्त्यधर्मज्ञा अधिरुह्योत्तमासनम् ॥ ३८ ॥ <br>
&nbsp;नित्यमुद्विग्नमनसो दुर्भिक्षकरकर्शिताः । <br>
&nbsp;निरन्ने भूतले राजन् अनावृष्टिभयातुराः ॥ ३९ ॥ <br>
&nbsp;वासोऽन्नपानशयनव्यवायस्नानभूषणैः । <br>
&nbsp;हीनाः पिशाचसन्दर्शा भविष्यन्ति कलौ प्रजाः ॥ ४० ॥ <br>
&nbsp;कलौ काकिणिकेऽप्यर्थे विगृह्य त्यक्तसौहृदाः । <br>
&nbsp;त्यक्ष्यन्ति च प्रियान्प्राणान् हनिष्यन्ति स्वकानपि ॥ ४१ ॥ <br>
&nbsp;न रक्षिष्यन्ति मनुजाः स्थविरौ पितरौ अपि । <br>
&nbsp;पुत्रान् सर्वार्थकुशलान् क्षुद्राः शिश्नोदरम्भराः ॥ ४२ ॥ <br>
(मिश्र-१२) <br>
कलौ न राजन् जगतां परं गुरुं <br>
&nbsp;&nbsp;&nbsp;&nbsp;&nbsp;त्रिलोकनाथानतपादपङ्‌कजम् । <br>
&nbsp;प्रायेण मर्त्या भगवन्तमच्युतं <br>
&nbsp;&nbsp;&nbsp;&nbsp;&nbsp;यक्ष्यन्ति पाषण्डविभिन्नचेतसः ॥ ४३ ॥ <br>
&nbsp;यन्नामधेयं म्रियमाण आतुरः <br>
&nbsp;&nbsp;&nbsp;&nbsp;&nbsp;पतन् स्खलन् वा विवशो गृणन् पुमान् । <br>
&nbsp;विमुक्तकर्मार्गल उत्तमां गतिं <br>
&nbsp;&nbsp;&nbsp;&nbsp;&nbsp;प्राप्नोति यक्ष्यन्ति न तं कलौ जनाः ॥ ४४ ॥ <br>
(अनुष्टुप्) <br>
पुंसां कलिकृतान् दोषान् द्रव्यदेशात्मसंभवान् । <br>
&nbsp;सर्वान् हरति चित्तस्थो भगवान् पुरुषोत्तमः ॥ ४५ ॥ <br>
&nbsp;श्रुतः सङ्‌कीर्तितो ध्यातः पूजितश्चादृतोऽपि वा । <br>
&nbsp;नृणां धुनोति भगवान् हृत्स्थो जन्मायुताशुभम् ॥ ४६ ॥ <br>
&nbsp;यथा हेम्नि स्थितो वह्निः दुर्वर्णं हन्ति धातुजम् । <br>
&nbsp;एवं आत्मगतो विष्णुः योगिनां अशुभाशयम् ॥ ४७ ॥ <br>
(इंद्रवज्रा) <br>
विद्यातपःप्राणनिरोधमैत्री <br>
&nbsp;&nbsp;&nbsp;&nbsp;&nbsp;तीर्थाभिषेकव्रतदानजप्यैः । <br>
&nbsp;नात्यन्तशुद्धिं लभतेऽन्तरात्मा <br>
&nbsp;&nbsp;&nbsp;&nbsp;&nbsp;यथा हृदिस्थे भगवत्यनन्ते ॥ ४८ ॥ <br>
(अनुष्टुप्) <br>
तस्मात् सर्वात्मना राजन् हृदिस्थं कुरु केशवम् । <br>
&nbsp;म्रियमाणो ह्यवहितः ततो यासि परां गतिम् ॥ ४९ ॥ <br>
&nbsp;म्रियमाणैरभिध्येयो भगवान् परमेश्वरः । <br>
&nbsp;आत्मभावं नयत्यङ्‌ग सर्वात्मा सर्वसंश्रयः ॥ ५० ॥ <br>
&nbsp;कलेर्दोषनिधे राजन् अस्ति ह्येको महान् गुणः । <br>
&nbsp;कीर्तनात् एव कृष्णस्य मुक्तसङ्‌गः परं व्रजेत् ॥ ५१ ॥ <br>
&nbsp;कृते यद् ध्यायतो विष्णुं त्रेतायां यजतो मखैः । <br>
&nbsp;द्वापरे परिचर्यायां कलौ तद् हरिकीर्तनात् ॥ ५२ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां द्वादशस्कन्धे तृतीयोऽध्यायः ॥ २ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
