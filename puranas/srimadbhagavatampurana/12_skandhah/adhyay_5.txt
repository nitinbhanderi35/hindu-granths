<br>
श्रीशुक उवाच – <br>
(अनुष्टुप्) <br>
अत्रानुवर्ण्यतेऽभीक्ष्णं विश्वात्मा भगवान् हरिः । <br>
&nbsp;यस्य प्रसादजो ब्रह्मा रुद्रः क्रोधसमुद्‌भवः ॥ १ ॥ <br>
&nbsp;त्वं तु राजन् मरिष्येति पशुबुद्धिमिमां जहि । <br>
&nbsp;न जातः प्रागभूतोऽद्य देहवत्त्वं न नङ्‌क्ष्यसि ॥ २ ॥ <br>
&nbsp;न भविष्यसि भूत्वा त्वं पुत्रपौत्रादिरूपवान् । <br>
&nbsp;बीजाङ्‌कुरवद् देहादेः व्यतिरिक्तो यथानलः ॥ ३ ॥ <br>
&nbsp;स्वप्ने यथा शिरश्छेदं पञ्चत्वाद्यात्मनः स्वयम् । <br>
&nbsp;यस्मात्पश्यति देहस्य तत आत्मा ह्यजोऽमरः ॥ ४ ॥ <br>
&nbsp;घटे भिन्ने घटाकाश आकाशः स्याद् यथा पुरा । <br>
&nbsp;एवं देहे मृते जीवो ब्रह्म सम्पद्यते पुनः ॥ ५ ॥ <br>
&nbsp;मनः सृजति वै देहान् गुणान् कर्माणि चात्मनः । <br>
&nbsp;तन्मनः सृजते माया ततो जीवस्य संसृतिः ॥ ६ ॥ <br>
&nbsp;स्नेहाधिष्ठानवर्त्यग्नि संयोगो यावदीयते । <br>
&nbsp;ततो दीपस्य दीपत्वं एवं देहकृतो भवः । <br>
&nbsp;रजःसत्त्वतमोवृत्त्या जायतेऽथ विनश्यति ॥ ७ ॥ <br>
&nbsp;न तत्रात्मा स्वयंज्योतिः यो व्यक्ताव्यक्तयोः परः । <br>
&nbsp;आकाश इव चाधारो ध्रुवोऽनन्तोपमस्ततः ॥ ८ ॥ <br>
&nbsp;एवमात्मानमात्मस्थम् आत्मनैवामृश प्रभो । <br>
&nbsp;बुद्ध्यानुमानगर्भिण्या वासुदेवानुचिन्तया ॥ ९ ॥ <br>
&nbsp;चोदितो विप्रवाक्येन न त्वां धक्ष्यति तक्षकः । <br>
&nbsp;मृत्यवो नोपधक्ष्यन्ति मृत्यूनां मृत्युमीश्वरम् ॥ १० ॥ <br>
&nbsp;अहं ब्रह्म परं धाम ब्रह्माहं परमं पदम् । <br>
&nbsp;एवं समीक्ष्य चात्मानम् आत्मन्याधाय निष्कले ॥ ११ ॥ <br>
&nbsp;दशन्तं तक्षकं पादे लेलिहानं विषाननैः । <br>
&nbsp;न द्रक्ष्यसि शरीरं च विश्वं च पृथगात्मनः ॥ १२ ॥ <br>
&nbsp;एतत्ते कथितं तात यदात्मा पृष्टवान् नृप । <br>
&nbsp;हरेर्विश्वात्मनश्चेष्टां किं भूयः श्रोतुमिच्छसि ॥ १३ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां द्वादशस्कन्धे ब्रह्मोपदेशो नाम पंचमोऽध्यायः ॥ ५ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
