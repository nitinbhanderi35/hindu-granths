<br>
<br>
आदित्यव्यूहविवरणम्<br>
<br>
अथेममर्थं पृच्छामो भवन्तं बहुवित्तमम्।<br>
समस्ततन्त्रराद्धान्ते भवान् भागवततत्त्ववित् १।<br>
तान्त्रिकाः परिचर्यायां केवलस्य श्रियः पतेः।<br>
अङ्गोपाङ्गायुधाकल्पं कल्पयन्ति यथा च यैः २।<br>
तन्नो वर्णय भद्रं ते क्रियायोगं बुभुत्सताम्।<br>
येन क्रियानैपुणेन मर्त्यो यायादमर्त्यताम् ३।<br>
सूत उवाच।<br>
नमस्कृत्य गुरून्वक्ष्ये विभूतीर्वैष्णवीरपि।<br>
याः प्रोक्ता वेदतन्त्राभ्यामाचार्यैः पद्मजादिभिः ४।<br>
मायाद्यैर्नवभिस्तत्त्वैः स विकारमयो विराट्।<br>
निर्मितो दृश्यते यत्र सचित्के भुवनत्रयम् ५।<br>
एतद्वै पौरुषं रूपं भूः पादौ द्यौः शिरो नभः।<br>
नाभिः सूर्योऽक्षिणी नासे वायुः कर्णौ दिशः प्रभोः ६।<br>
प्रजापतिः प्रजननमपानो मृत्युरीशितुः।<br>
तद्बाहवो लोकपाला मनश्चन्द्रो भ्रुवौ यमः ७।<br>
लज्जोत्तरोऽधरो लोभो दन्ता ज्योत्स्ना स्मयो भ्रमः।<br>
रोमाणि भूरुहा भूम्नो मेघाः पुरुषमूर्धजाः ८।<br>
यावानयं वै पुरुषो यावत्या संस्थया मितः।<br>
तावानसावपि महापुरुषो लोकसंस्थया ९।<br>
कौस्तुभव्यपदेशेन स्वात्मज्योतिर्बिभर्त्यजः।<br>
तत्प्रभा व्यापिनी साक्षात्श्रीवत्समुरसा विभुः १०।<br>
स्वमायां वनमालाख्यां नानागुणमयीं दधत्।<br>
वासश्छन्दोमयं पीतं ब्रह्मसूत्रं त्रिवृत्स्वरम् ११।<br>
बिभर्ति साङ्ख्यं योगं च देवो मकरकुण्डले।<br>
मौलिं पदं पारमेष्ठ्यं सर्वलोकाभयङ्करम् १२।<br>
अव्याकृतमनन्ताख्यमासनं यदधिष्ठितः।<br>
धर्मज्ञानादिभिर्युक्तं सत्त्वं पद्ममिहोच्यते १३।<br>
ओजःसहोबलयुतं मुख्यतत्त्वं गदां दधत्।<br>
अपां तत्त्वं दरवरं तेजस्तत्त्वं सुदर्शनम् १४।<br>
नभोनिभं नभस्तत्त्वमसिं चर्म तमोमयम्।<br>
कालरूपं धनुः शार्ङ्गं तथा कर्ममयेषुधिम् १५।<br>
इन्द्रियाणि शरानाहुराकूतीरस्य स्यन्दनम्।<br>
तन्मात्राण्यस्याभिव्यक्तिं मुद्रयार्थक्रियात्मताम् १६।<br>
मण्डलं देवयजनं दीक्षा संस्कार आत्मनः।<br>
परिचर्या भगवत आत्मनो दुरितक्षयः १७।<br>
भगवान्भगशब्दार्थं लीलाकमलमुद्वहन्।<br>
धर्मं यशश्च भगवांश्चामरव्यजनेऽभजत् १८।<br>
आतपत्रं तु वैकुण्ठं द्विजा धामाकुतोभयम्।<br>
त्रिवृद्वेदः सुपर्णाख्यो यज्ञं वहति पूरुषम् १९।<br>
अनपायिनी भगवती श्रीः साक्षादात्मनो हरेः।<br>
विष्वक्सेनस्तन्त्रमूर्तिर्विदितः पार्षदाधिपः।<br>
नन्दादयोऽष्टौ द्वाःस्थाश्च तेऽणिमाद्या हरेर्गुणाः २०।<br>
वासुदेवः सङ्कर्षणः प्रद्युम्नः पुरुषः स्वयम्।<br>
अनिरुद्ध इति ब्रह्मन्मूर्तिव्यूहोऽभिधीयते २१।<br>
स विश्वस्तैजसः प्राज्ञस्तुरीय इति वृत्तिभिः।<br>
अर्थेन्द्रियाशयज्ञानैर्भगवान्परिभाव्यते २२।<br>
अङ्गोपाङ्गायुधाकल्पैर्भगवांस्तच्चतुष्टयम्।<br>
बिभर्ति स्म चतुर्मूर्तिर्भगवान्हरिरीश्वरः २३।<br>
द्विजभ स एष ब्रह्मयोनिः स्वयंदृक्।<br>
स्वमहिमपरिपूर्णो मायया च स्वयैतत्।<br>
सृजति हरति पातीत्याख्ययानावृताक्षो।<br>
विवृत इव निरुक्तस्तत्परैरात्मलभ्यः २४।<br>
श्रीकृष्ण कृष्णसख वृष्ण्यृषभावनिध्रुग्।<br>
राजन्यवंशदहनानपवर्गवीर्य।<br>
गोविन्द गोपवनिताव्रजभृत्यगीत।<br>
तीर्थश्रवः श्रवणमङ्गल पाहि भृत्यान् २५।<br>
य इदं कल्य उत्थाय महापुरुषलक्षणम्।<br>
तच्चित्तः प्रयतो जप्त्वा ब्रह्म वेद गुहाशयम् २६।<br>
श्रीशौनक उवाच।<br>
शुको यदाह भगवान्विष्णुराताय शृण्वते।<br>
सौरो गणो मासि मासि नाना वसति सप्तकः २७।<br>
तेषां नामानि कर्माणि नियुक्तानामधीश्वरैः।<br>
ब्रूहि नः श्रद्दधानानां व्यूहं सूर्यात्मनो हरेः २८।<br>
सूत उवाच।<br>
अनाद्यविद्यया विष्णोरात्मनः सर्वदेहिनाम्।<br>
निर्मितो लोकतन्त्रोऽयं लोकेषु परिवर्तते २९।<br>
एक एव हि लोकानां सूर्य आत्मादिकृद्धरिः।<br>
सर्ववेदक्रियामूलमृषिभिर्बहुधोदितः ३०।<br>
कालो देशः क्रिया कर्ता करणं कार्यमागमः।<br>
द्रव्यं फलमिति ब्रह्मन्नवधोक्तोऽजया हरिः ३१।<br>
मध्वादिषु द्वादशसु भगवान्कालरूपधृक्।<br>
लोकतन्त्राय चरति पृथग्द्वादशभिर्गणैः ३२।<br>
धाता<sup id="cite_ref-1" class="reference"><a href="#cite_note-1">[१]</a></sup> कृतस्थली हेतिर्वासुकी रथकृन्मुने।<br>
पुलस्त्यस्तुम्बुरुरिति मधुमासं नयन्त्यमी ३३।<br>
अर्यमा पुलहोऽथौजाः प्रहेतिः पुञ्जिकस्थली।<br>
नारदः कच्छनीरश्च नयन्त्येते स्म माधवम् ३४।<br>
मित्रोऽत्रिः पौरुषेयोऽथ तक्षको मेनका हहाः।<br>
रथस्वन इति ह्येते शुक्रमासं नयन्त्यमी ३५।<br>
वसिष्ठो वरुणो रम्भा सहजन्यस्तथा हुहूः।<br>
शुक्रश्चित्रस्वनश्चैव शुचिमासं नयन्त्यमी ३६।<br>
इन्द्रो विश्वावसुः श्रोता एलापत्रस्तथाङ्गिराः।<br>
प्रम्लोचा राक्षसो वर्यो नभोमासं नयन्त्यमी ३७।<br>
विवस्वानुग्रसेनश्च व्याघ्र आसारणो भृगुः।<br>
अनुम्लोचा शङ्खपालो नभस्याख्यं नयन्त्यमी ३८।<br>
पूषा धनञ्जयो वातः सुषेणः सुरुचिस्तथा।<br>
घृताची गौतमश्चेति तपोमासं नयन्त्यमी ३९।<br>
ऋतुर्वर्चा भरद्वाजः पर्जन्यः सेनजित्तथा।<br>
विश्व ऐरावतश्चैव तपस्याख्यं नयन्त्यमी ४०।<br>
अथांशुः कश्यपस्तार्क्ष्य ऋतसेनस्तथोर्वशी।<br>
विद्युच्छत्रुर्महाशङ्खः सहोमासं नयन्त्यमी ४१।<br>
भगः स्फूर्जोऽरिष्टनेमिरूर्ण आयुश्च पञ्चमः।<br>
कर्कोटकः पूर्वचित्तिः पुष्यमासं नयन्त्यमी ४२।<br>
त्वष्टा ऋचीकतनयः कम्बलश्च तिलोत्तमा।<br>
ब्रह्मापेतोऽथ शतजिद्धृतराष्ट्र इषम्भराः ४३।<br>
विष्णुरश्वतरो रम्भा सूर्यवर्चाश्च सत्यजित्।<br>
विश्वामित्रो मखापेत ऊर्जमासं नयन्त्यमी ४४।<br>
एता भगवतो विष्णोरादित्यस्य विभूतयः।<br>
स्मरतां सन्ध्ययोर्नॄणां हरन्त्यंहो दिने दिने ४५।<br>
द्वादशस्वपि मासेषु देवोऽसौ षड्भिरस्य वै।<br>
चरन्समन्तात्तनुते परत्रेह च सन्मतिम् ४६।<br>
सामर्ग्यजुर्भिस्तल्लिङ्गैरृषयः संस्तुवन्त्यमुम्।<br>
गन्धर्वास्तं प्रगायन्ति नृत्यन्त्यप्सरसोऽग्रतः ४७।<br>
उन्नह्यन्ति रथं नागा ग्रामण्यो रथयोजकाः।<br>
चोदयन्ति रथं पृष्ठे नैरृता बलशालिनः ४८।<br>
वालखिल्याः सहस्राणि षष्टिर्ब्रह्मर्षयोऽमलाः।<br>
पुरतोऽभिमुखं यान्ति स्तुवन्ति स्तुतिभिर्विभुम् ४९।<br>
एवं ह्यनादिनिधनो भगवान्हरिरीश्वरः।<br>
कल्पे कल्पे स्वमात्मानं व्यूह्य लोकानवत्यजः ५०।<br>
इति श्रीमद्भागवते महापुराणे पारमहंस्यां संहितायां द्वादशस्कन्धे आदित्यव्यूहविवरणं नामैकादशोऽध्यायः<br>
<br>
<br>
