<p>श्रीमद्‌भागवत महापुराण
</p><p>षष्ठः स्कन्धः - एकोनविंशोऽध्यायः
</p><p>
पुंसवनव्रतविधिः -</p><center></center><p>श्रीराजोवाच -&nbsp;
</p><p>व्रतं पुंसवनं ब्रह्मन् भवता यदुदीरितम् ।&nbsp;
</p><p>तस्य वेदितुमिच्छामि येन विष्णुः प्रसीदति ॥ १ ॥
</p><p>श्रीशुक उवाच -&nbsp;
</p><p>शुक्ले मार्गशिरे पक्षे योषिद्‍भर्तुरनुज्ञया ।&nbsp;
</p><p>आरभेत व्रतमिदं सार्वकामिकमादितः ॥ २ ॥
</p><p>निशम्य मरुतां जन्म ब्राह्मणान् अनुमन्त्र्य च ।&nbsp;
</p><p>स्नात्वा शुक्लदती शुक्ले वसीतालङ्‌कृताम्बरे ।&nbsp;
</p><p>पूजयेत् प्रातराशात् प्राग् भगवन्तं श्रिया सह ॥ ३ ॥&nbsp;
</p><p>अलं ते निरपेक्षाय पूर्णकाम नमोऽस्तु ते ।&nbsp;
</p><p>महाविभूतिपतये नमः सकलसिद्धये ॥ ४ ॥
</p><p>यथा त्वं कृपया भूत्या तेजसा महिमौजसा ।&nbsp;
</p><p>जुष्ट ईश गुणैः सर्वैः ततोऽसि भगवान् प्रभुः ॥ ५ ॥
</p><p>विष्णुपत्‍नि महामाये महापुरुषलक्षणे ।&nbsp;
</p><p>प्रीयेथा मे महाभागे लोकमातर्नमोऽस्तु ते ॥ ६ ॥
</p><p>ॐ नमो भगवते महापुरुषाय महानुभावाय&nbsp;
</p><p>महाविभूतिपतये सह महाविभूतिभिः&nbsp;
</p><p>बलिमुपहरामीति । अनेनाहरहर्मन्त्रेण&nbsp;
</p><p>विष्णोरावाहनार्घ्यपाद्योपस्पर्शनस्नान
</p><p>वास‌उपवीतविभूषण गन्धपुष्पधूपदीपोपहारादि&nbsp;
</p><p>उपचारान् सुसमाहित उपाहरेत् ॥ ७ ॥&nbsp;
</p><p>हविःशेषं च जुहुयादनले द्वादशाहुतीः ।&nbsp;
</p><p>ॐ नमो भगवते महापुरुषाय महाविभूतिपतये स्वाहेति ॥ ८ ॥
</p><p>श्रियं विष्णुं च वरदावाशिषां प्रभवावुभौ ।&nbsp;
</p><p>भक्त्या सम्पूजयेन्नित्यं यदीच्छेत्सर्वसम्पदः ॥ ९ ॥
</p><p>प्रणमेद् दण्डवद्‍भूमौ भक्तिप्रह्वेण चेतसा ।&nbsp;
</p><p>दशवारं जपेन्मन्त्रं ततः स्तोत्रमुदीरयेत् ॥ १० ॥
</p><p>युवां तु विश्वस्य विभू जगतः कारणं परम् ।&nbsp;
</p><p>इयं हि प्रकृतिः सूक्ष्मा मायाशक्तिर्दुरत्यया ॥ ११ ॥
</p><p>तस्या अधीश्वरः साक्षात् त्वमेव पुरुषः परः ।&nbsp;
</p><p>त्वं सर्वयज्ञ इज्येयं क्रियेयं फलभुग्भवान् ॥ १२ ॥
</p><p>गुणव्यक्तिरियं देवी व्यञ्जको गुणभुग्भवान् ।&nbsp;
</p><p>त्वं हि सर्वशरीर्यात्मा श्रीः शरीरेन्द्रियाशयाः ।&nbsp;
</p><p>नामरूपे भगवती प्रत्ययस्त्वं अपाश्रयः ॥ १३ ॥&nbsp;
</p><p>यथा युवां त्रिलोकस्य वरदौ परमेष्ठिनौ ।&nbsp;
</p><p>तथा म उत्तमश्लोक सन्तु सत्या महाशिषः ॥ १४ ॥
</p><p>इत्यभिष्टूय वरदं श्रीनिवासं श्रिया सह ।&nbsp;
</p><p>तन्निःसार्योपहरणं दत्त्वाऽऽचमनमर्चयेत् ॥ १५ ॥
</p><p>ततः स्तुवीत स्तोत्रेण भक्तिप्रह्वेण चेतसा ।&nbsp;
</p><p>यज्ञोच्छिष्टमवघ्राय पुनरभ्यर्चयेद् हरिम् ॥ १६ ॥
</p><p>पतिं च परया भक्त्या महापुरुषचेतसा ।&nbsp;
</p><p>प्रियैस्तैस्तैरुपनमेत् प्रेमशीलः स्वयं पतिः ।&nbsp;
</p><p>बिभृयात् सर्वकर्माणि पत्‍न्या उच्चावचानि च ॥ १७ ॥&nbsp;
</p><p>कृतमेकतरेणापि दम्पत्योरुभयोरपि ।&nbsp;
</p><p>पत्‍न्यां कुर्यादनर्हायां पतिरेतत् समाहितः ॥ १८ ॥
</p><p>विष्णोर्व्रतमिदं बिभ्रन् न विहन्यात् कथञ्चन ।&nbsp;
</p><p>विप्रान् स्त्रियो वीरवतीः स्रग्गन्धबलिमण्डनैः ।&nbsp;
</p><p>अर्चेदहरहर्भक्त्या देवं नियममास्थितः ॥ १९ ॥&nbsp;
</p><p>उद्वास्य देवं स्वे धाम्नि तन्निवेदितमग्रतः ।&nbsp;
</p><p>अद्यात् आत्मविशुद्ध्यर्थं सर्वकामर्द्धये तथा ॥ २० ॥
</p><p>एतेन पूजाविधिना मासान् द्वादश हायनम् ।&nbsp;
</p><p>नीत्वाथोपचरेत् साध्वी कार्तिके चरमेऽहनि ॥ २१ ॥
</p><p>श्वोभूतेऽप उपस्पृश्य कृष्णमभ्यर्च्य पूर्ववत् ।&nbsp;
</p><p>पयःश्रृतेन जुहुयात् चरुणा सह सर्पिषा ।&nbsp;
</p><p>पाकयज्ञविधानेन द्वादशैवाहुतीः पतिः ॥ २२ ॥&nbsp;
</p><p>आशिषः शिरसाऽऽदाय द्विजैः प्रीतैः समीरिताः ।&nbsp;
</p><p>प्रणम्य शिरसा भक्त्या भुञ्जीत तदनुज्ञया ॥ २३ ॥
</p><p>आचार्यमग्रतः कृत्वा वाग्यतः सह बन्धुभिः ।&nbsp;
</p><p>दद्यात्पत्‍न्यै चरोः शेषं सुप्रजास्त्वं सुसौभगम् ॥ २४ ॥
</p><p>एतच्चरित्वा विधिवद्व्रतं विभोः&nbsp;
</p><p>&nbsp;&nbsp;&nbsp;&nbsp; अभीप्सितार्थं लभते पुमानिह ।&nbsp;
</p><p>स्त्री त्वेतदास्थाय लभेत सौभगं&nbsp;
</p><p>&nbsp;&nbsp;&nbsp;&nbsp; श्रियं प्रजां जीवपतिं यशो गृहम् ॥ २५ ॥
</p><p>कन्या च विन्देत समग्रलक्षणं&nbsp;
</p><p>&nbsp;&nbsp;&nbsp;&nbsp; वरं त्ववीरा हतकिल्बिषां गतिम् ।&nbsp;
</p><p>मृतप्रजा जीवसुता धनेश्वरी&nbsp;
</p><p>&nbsp;&nbsp;&nbsp;&nbsp; सुदुर्भगा सुभगा रूपमग्र्यम् ॥ २६ ॥
</p><p>विन्देद् विरूपा विरुजा विमुच्यते&nbsp;
</p><p>&nbsp;&nbsp;&nbsp;&nbsp; य आमयावीन्द्रियकल्यदेहम् ।&nbsp;
</p><p>एतत्पठन्नभ्युदये च कर्मणि&nbsp;
</p><p>&nbsp;&nbsp;&nbsp;&nbsp; अनन्ततृप्तिः पितृदेवतानाम् ॥ २७ ॥
</p><p>तुष्टाः प्रयच्छन्ति समस्तकामान्&nbsp;
</p><p>&nbsp;&nbsp;&nbsp;&nbsp; होमावसाने हुतभुक् श्रीः हरिश्च ।&nbsp;
</p><p>राजन् महन्मरुतां जन्म पुण्यं&nbsp;
</p><p>&nbsp;&nbsp;&nbsp;&nbsp; दितेर्व्रतं चाभिहितं महत्ते ॥ २८ ॥
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>षष्ठस्कन्धे पुंसवनव्रतकथनं नाम एकोनविंशोऽध्यायः ॥ १९ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2373
Cached time: 20231011201714
Cache expiry: 1814400
Reduced expiry: false
Complications: []
CPU time usage: 0.004 seconds
Real time usage: 0.006 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46897-0!canonical and timestamp 20231011201714 and revision id 106464. Rendering was triggered because: page-view
 -->
