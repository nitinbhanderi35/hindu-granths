<p>श्रीमद्‌भागवत महापुराण
</p><p>षष्ठः स्कन्धः - चतुर्दशोऽध्यायः
</p><p>वृत्रासुरस्य पूर्वजन्मवृत्तान्ते चित्रकेतु उपाख्यानम्,&nbsp;
</p><p>अङ्‌गिरःप्रसादेन लब्धे स्वसुते विनष्टे,&nbsp;
</p><p>
चित्रकेतोरत्यन्त शोकः, कृतद्युतेर्विलापश्च -</p><center></center><p>श्रीपरीक्षिदुवाच -&nbsp;
</p><p>रजस्तमःस्वभावस्य ब्रह्मन् वृत्रस्य पाप्मनः ।&nbsp;
</p><p>नारायणे भगवति कथमासीद् दृढा मतिः ॥ १ ॥
</p><p>देवानां शुद्धसत्त्वानांऋषीणां चामलात्मनाम् ।&nbsp;
</p><p>भक्तिर्मुकुन्दचरणे न प्रायेणोपजायते ॥ २ ॥
</p><p>रजोभिः समसङ्‌ख्याताः पार्थिवैरिह जन्तवः ।&nbsp;
</p><p>तेषां ये केचनेहन्ते श्रेयो वै मनुजादयः ॥ ३ ॥
</p><p>प्रायो मुमुक्षवस्तेषां केचनैव द्विजोत्तम ।&nbsp;
</p><p>मुमुक्षूणां सहस्रेषु कश्चिन् मुच्येत सिध्यति ॥ ४ ॥
</p><p>मुक्तानामपि सिद्धानां नारायणपरायणः ।&nbsp;
</p><p>सुदुर्लभः प्रशान्तात्मा कोटिष्वपि महामुने ॥ ५ ॥
</p><p>वृत्रस्तु स कथं पापः सर्वलोकोपतापनः ।&nbsp;
</p><p>इत्थं दृढमतिः कृष्ण आसीत् संग्राम उल्बणे ॥ ६ ॥
</p><p>अत्र नः संशयो भूयान् श्रोतुं कौतूहलं प्रभो ।&nbsp;
</p><p>यः पौरुषेण समरे सहस्राक्षमतोषयत् ॥ ७ ॥
</p><p>श्रीसूत उवाच -&nbsp;
</p><p>परीक्षितोऽथ संप्रश्नं भगवान् बादरायणिः ।&nbsp;
</p><p>निशम्य श्रद्दधानस्य प्रतिनन्द्य वचोऽब्रवीत् ॥ ८ ॥
</p><p>श्रीशुक उवाच -&nbsp;
</p><p>श्रृणुषु अवहितो राजन् इतिहासं इमं यथा ।&nbsp;
</p><p>श्रुतं द्वैपायनमुखात् नारदाद् देवलादपि ॥ ९ ॥
</p><p>आसीद् राजा सार्वभौमः शूरसेनेषु वै नृप ।&nbsp;
</p><p>चित्रकेतुरिति ख्यातो यस्यासीत् कामधुङ्‌मही ॥ १० ॥
</p><p>तस्य भार्यासहस्राणां सहस्राणि दशाभवन् ।&nbsp;
</p><p>सान्तानिकश्चापि नृपो न लेभे तासु सन्ततिम् ॥ ११ ॥
</p><p>रूपौदार्यवयोजन्म विद्यैश्वर्यश्रियादिभिः ।&nbsp;
</p><p>सम्पन्नस्य गुणैः सर्वैः चिन्ता वन्ध्यापतेरभूत् ॥ १२ ॥
</p><p>न तस्य सम्पदः सर्वा महिष्यो वामलोचनाः ।&nbsp;
</p><p>सार्वभौमस्य भूश्चेयं अभवन् प्रीतिहेतवः ॥ १३ ॥
</p><p>तस्यैकदा तु भवनं अङ्‌गिरा भगवान् ऋषिः ।&nbsp;
</p><p>लोकान् अनुचरन् एतान् उपागच्छद् यदृच्छया ॥ १४ ॥
</p><p>तं पूजयित्वा विधिवत् प्रत्युत्थानार्हणादिभिः ।&nbsp;
</p><p>कृतातिथ्यमुपासीदत् सुखासीनं समाहितः ॥ १५ ॥
</p><p>महर्षिस्तमुपासीनं प्रश्रयावनतं क्षितौ ।&nbsp;
</p><p>प्रतिपूज्य महाराज समाभाष्येदमब्रवीत् ॥ १६ ॥
</p><p>अङ्‌गिरा उवाच -&nbsp;
</p><p>अपि तेऽनामयं स्वस्ति प्रकृतीनां तथाऽऽत्मनः ।&nbsp;
</p><p>यथा प्रकृतिभिर्गुप्तः पुमान् राजा च सप्तभिः ॥ १७ ॥
</p><p>आत्मानं प्रकृतिष्वद्धा निधाय श्रेय आप्नुयात् ।&nbsp;
</p><p>राज्ञा तथा प्रकृतयो नरदेवाहिताधयः ॥ १८ ॥
</p><p>अपि दाराः प्रजामात्या भृत्याः श्रेण्योऽथ मन्त्रिणः ।&nbsp;
</p><p>पौरा जानपदा भूपा आत्मजा वशवर्तिनः ॥ १९ ॥
</p><p>यस्यात्मानुवशश्चेत्स्यात् सर्वे तद्वशगा इमे ।&nbsp;
</p><p>लोकाः सपाला यच्छन्ति सर्वे बलिमतन्द्रिताः ॥ २० ॥
</p><p>आत्मनः प्रीयते नात्मा परतः स्वत एव वा ।&nbsp;
</p><p>लक्षयेऽलब्धकामं त्वां चिन्तया शबलं मुखम् ॥ २१ ॥
</p><p>एवं विकल्पितो राजन्विदुषा मुनिनापि सः ।&nbsp;
</p><p>प्रश्रयावनतोऽभ्याह प्रजाकामस्ततो मुनिम् ॥ २२ ॥
</p><p>चित्रकेतुरुवाच -&nbsp;
</p><p>भगवन् किं न विदितं तपोज्ञानसमाधिभिः ।&nbsp;
</p><p>योगिनां ध्वस्तपापानां बहिरन्तः शरीरिषु ॥ २३ ॥
</p><p>तथापि पृच्छतो ब्रूयां ब्रह्मन् आत्मनि चिन्तितम् ।&nbsp;
</p><p>भवतो विदुषश्चापि चोदितस्त्वदनुज्ञया ॥ २४ ॥
</p><p>लोकपालैरपि प्रार्थ्याः साम्राज्यैश्वर्यसम्पदः ।&nbsp;
</p><p>न नन्दयन्त्यप्रजं मां क्षुत्‌तृट्कामं इवापरे ॥ २५ ॥
</p><p>ततः पाहि महाभाग पूर्वैः सह गतं तमः ।&nbsp;
</p><p>यथा तरेम दुष्पारं प्रजया तद्विधेहि नः ॥ २६ ॥
</p><p>श्रीशुक उवाच -&nbsp;
</p><p>इत्यर्थितः स भगवान्कृपालुर्ब्रह्मणः सुतः ।&nbsp;
</p><p>श्रपयित्वा चरुं त्वाष्ट्रं त्वष्टारमयजद् विभुः ॥ २७ ॥
</p><p>ज्येष्ठा श्रेष्ठा च या राज्ञो महिषीणां च भारत ।&nbsp;
</p><p>नाम्ना कृतद्युतिस्तस्यै यज्ञोच्छिष्टमदाद् द्विजः ॥ २८ ॥
</p><p>अथाह नृपतिं राजन् भवितैकस्तवात्मजः ।&nbsp;
</p><p>हर्षशोकप्रदस्तुभ्यं इति ब्रह्मसुतो ययौ ॥ २९ ॥
</p><p>सापि तत्प्राशनादेव चित्रकेतोरधारयत् ।&nbsp;
</p><p>गर्भं कृतद्युतिर्देवी कृत्तिकाग्नेरिवात्मजम् ॥ ३० ॥
</p><p>तस्या अनुदिनं गर्भः शुक्लपक्ष इवोडुपः ।&nbsp;
</p><p>ववृधे शूरसेनेश तेजसा शनकैर्नृप ॥ ३१ ॥
</p><p>अथ काल उपावृत्ते कुमारः समजायत ।&nbsp;
</p><p>जनयन् शूरसेनानां श्रृण्वतां परमां मुदम् ॥ ३२ ॥
</p><p>हृष्टो राजा कुमारस्य स्नातः शुचिरलङ्‌कृतः ।&nbsp;
</p><p>वाचयित्वाशिषो विप्रैः कारयामास जातकम् ॥ ३३ ॥
</p><p>तेभ्यो हिरण्यं रजतं वासांस्याभरणानि च ।&nbsp;
</p><p>ग्रामान् हयान् गजान् प्रादाद् धेनूनां अर्बुदानि षट् ॥ ३४ ॥
</p><p>ववर्ष कामानन्येषां पर्जन्य इव देहिनाम् ।&nbsp;
</p><p>धन्यं यशस्यमायुष्यं कुमारस्य महामनाः ॥ ३५ ॥
</p><p>कृच्छ्रलब्धेऽथ राजर्षेः तनयेऽनुदिनं पितुः ।&nbsp;
</p><p>यथा निःस्वस्य कृच्छ्राप्ते धने स्नेहोऽन्ववर्धत ॥ ३६ ॥
</p><p>मातुस्त्वतितरां पुत्रे स्नेहो मोहसमुद्‍भवः ।&nbsp;
</p><p>कृतद्युतेः सपत्‍नीनां प्रजाकामज्वरोऽभवत् ॥ ३७ ॥
</p><p>चित्रकेतोः अतिप्रीतिः यथा दारे प्रजावति ।&nbsp;
</p><p>न तथान्येषु सञ्जज्ञे बालं लालयतोऽन्वहम् ॥ ३८ ॥
</p><p>ताः पर्यतप्यन् आत्मानं गर्हयन्त्योऽभ्यसूयया ।&nbsp;
</p><p>आनपत्येन दुःखेन राज्ञोऽनादरणेन च ॥ ३९ ॥
</p><p>धिगप्रजां स्त्रियं पापां पत्युश्चागृहसम्मताम् ।&nbsp;
</p><p>सुप्रजाभिः सपत्‍नीभिः दासीमिव तिरस्कृताम् ॥ ४० ॥
</p><p>दासीनां को नु सन्तापः स्वामिनः परिचर्यया ।&nbsp;
</p><p>अभीक्ष्णं लब्धमानानां दास्या दासीव दुर्भगाः ॥ ४१ ॥
</p><p>एवं सन्दह्यमानानां सपत्‍न्याः पुत्रसम्पदा ।&nbsp;
</p><p>राज्ञोऽसम्मतवृत्तीनां विद्वेषो बलवानभूत् ॥ ४२ ॥
</p><p>विद्वेषनष्टमतयः स्त्रियो दारुणचेतसः ।&nbsp;
</p><p>गरं ददुः कुमाराय दुर्मर्षा नृपतिं प्रति ॥ ४३ ॥
</p><p>कृतद्युतिरजानन्ती सपत्‍नीनामघं महत् ।&nbsp;
</p><p>सुप्त एवेति सञ्चिन्त्य निरीक्ष्य व्यचरद्‍गृहे ॥ ४४ ॥
</p><p>शयानं सुचिरं बालं उपधार्य मनीषिणी ।&nbsp;
</p><p>पुत्रमानय मे भद्रे इति धात्रीमचोदयत् ॥ ४५ ॥
</p><p>सा शयानमुपव्रज्य दृष्ट्वा चोत्तारलोचनम् ।&nbsp;
</p><p>प्राणेन्द्रियात्मभिस्त्यक्तं हतास्मीत्यपतद्‍भुवि ॥ ४६ ॥
</p><p>तस्यास्तदाऽऽकर्ण्य भृशातुरं स्वरं&nbsp;
</p><p>&nbsp;&nbsp;&nbsp;&nbsp; घ्नन्त्याः कराभ्यामुर उच्चकैरपि ।&nbsp;
</p><p>प्रविश्य राज्ञी त्वरयाऽऽत्मजान्तिकं&nbsp;
</p><p>&nbsp;&nbsp;&nbsp;&nbsp; ददर्श बालं सहसा मृतं सुतम् ॥ ४७ ॥
</p><p>पपात भूमौ परिवृद्धया शुचा&nbsp;
</p><p>&nbsp;&nbsp;&nbsp;&nbsp; मुमोह विभ्रष्टशिरोरुहाम्बरा ॥ ४८ ॥&nbsp;
</p><p>ततो नृपान्तःपुरवर्तिनो जना&nbsp;
</p><p>&nbsp;&nbsp;&nbsp;&nbsp; नराश्च नार्यश्च निशम्य रोदनम् ।&nbsp;
</p><p>आगत्य तुल्यव्यसनाः सुदुःखिताः&nbsp;
</p><p>&nbsp;&nbsp;&nbsp;&nbsp; ताश्च व्यलीकं रुरुदुः कृतागसः ॥ ४९ ॥
</p><p>श्रुत्वा मृतं पुत्रमलक्षितान्तकं&nbsp;
</p><p>&nbsp;&nbsp;&nbsp;&nbsp; विनष्टदृष्टिः प्रपतम् स्खलन्पथि ।&nbsp;
</p><p>स्नेहानुबन्धैधितया शुचा भृशं&nbsp;
</p><p>&nbsp;&nbsp;&nbsp;&nbsp; विमूर्च्छितोऽनुप्रकृतिर्द्विजैर्वृतः ॥ ५० ॥
</p><p>पपात बालस्य स पादमूले&nbsp;
</p><p>&nbsp;&nbsp;&nbsp;&nbsp; मृतस्य विस्रस्तशिरोरुहाम्बरः ।&nbsp;
</p><p>दीर्घं श्वसन् बाष्पकलोपरोधतो&nbsp;
</p><p>&nbsp;&nbsp;&nbsp;&nbsp; निरुद्धकण्ठो न शशाक भाषितुम् ॥ ५१ ॥
</p><p>पतिं निरीक्ष्योरुशुचार्पितं तदा&nbsp;
</p><p>&nbsp;&nbsp;&nbsp;&nbsp; मृतं च बालं सुतमेकसन्ततिम् ।&nbsp;
</p><p>जनस्य राज्ञी प्रकृतेश्च हृद्रुजं&nbsp;
</p><p>&nbsp;&nbsp;&nbsp;&nbsp; सती दधाना विललाप चित्रधा ॥ ५२ ॥
</p><p>स्तनद्वयं कुङ्‌कुमपङ्‌कमण्डितं&nbsp;
</p><p>&nbsp;&nbsp;&nbsp;&nbsp; निषिञ्चती साञ्जनबाष्पबिन्दुभिः ।&nbsp;
</p><p>विकीर्य केशान्विगलत्स्रजः सुतं&nbsp;
</p><p>&nbsp;&nbsp;&nbsp;&nbsp; शुशोच चित्रं कुररीव सुस्वरम् ॥ ५३ ॥
</p><p>अहो विधातस्त्वमतीव बालिशो&nbsp;
</p><p>&nbsp;&nbsp;&nbsp;&nbsp; यस्त्वात्मसृष्ट्यप्रतिरूपमीहसे ।&nbsp;
</p><p>परे नु जीवत्यपरस्य या मृतिः&nbsp;
</p><p>&nbsp;&nbsp;&nbsp;&nbsp; विपर्ययश्चेत्त्वमसि ध्रुवः परः ॥ ५४ ॥
</p><p>न हि क्रमश्चेदिह मृत्युजन्मनोः&nbsp;
</p><p>&nbsp;&nbsp;&nbsp;&nbsp; शरीरिणामस्तु तदात्मकर्मभिः ।&nbsp;
</p><p>यः स्नेहपाशो निजसर्गवृद्धये&nbsp;
</p><p>&nbsp;&nbsp;&nbsp;&nbsp; स्वयं कृतस्ते तमिमं विवृश्चसि ॥ ५५ ॥
</p><p>त्वं तात नार्हसि च मां कृपणामनाथां&nbsp;
</p><p>&nbsp;&nbsp;&nbsp;&nbsp; त्यक्तुं विचक्ष्व पितरं तव शोकतप्तम् ।&nbsp;
</p><p>अञ्जस्तरेम भवताप्रजदुस्तरं यद्&nbsp;
</p><p>&nbsp;&nbsp;&nbsp;&nbsp; ध्वान्तं न याह्यकरुणेन यमेन दूरम् ॥ ५६ ॥&nbsp;
</p><p>उत्तिष्ठ तात त इमे शिशवो वयस्याः&nbsp;
</p><p>&nbsp;&nbsp;&nbsp;&nbsp; त्वां आह्वयन्ति नृपनन्दन संविहर्तुम् ।&nbsp;
</p><p>सुप्तश्चिरं ह्यशनया च भवान् परीतो
</p><p>&nbsp;&nbsp;&nbsp;&nbsp; भुङ्‌क्ष्व स्तनं पिब शुचो हर नः स्वकानाम् ॥ ५७ ॥&nbsp;
</p><p>नाहं तनूज ददृशे हतमङ्‌गला ते&nbsp;
</p><p>&nbsp;&nbsp;&nbsp;&nbsp; मुग्धस्मितं मुदितवीक्षणमाननाब्जम् ।&nbsp;
</p><p>किं वा गतोऽस्यपुनरन्वयमन्यलोकं&nbsp;
</p><p>&nbsp;&nbsp;&nbsp;&nbsp; नीतोऽघृणेन न श्रृणोमि कला गिरस्ते ॥ ५८ ॥&nbsp;
</p><p>श्रीशुक उवाच -&nbsp;
</p><p>विलपन्त्या मृतं पुत्रं इति चित्रविलापनैः ।&nbsp;
</p><p>चित्रकेतुर्भृशं तप्तो मुक्तकण्ठो रुरोद ह ॥ ५९ ॥
</p><p>तयोर्विलपतोः सर्वे दम्पत्योस्तदनुव्रताः ।&nbsp;
</p><p>रुरुदुः स्म नरा नार्यः सर्वमासीदचेतनम् ॥ ६० ॥
</p><p>एवं कश्मलमापन्नं नष्टसंज्ञमनायकम् ।&nbsp;
</p><p>ज्ञात्वाङ्‌गिरा नाम मुनिः आजगाम सनारदः ॥ ६१ ॥
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>षष्ठस्कन्धे चित्रकेतुविलापो नाम चतुर्शोऽध्या‍यः ॥ १४ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2365
Cached time: 20231020141625
Cache expiry: 1814400
Reduced expiry: false
Complications: []
CPU time usage: 0.007 seconds
Real time usage: 0.008 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46893-0!canonical and timestamp 20231020141625 and revision id 106458. Rendering was triggered because: page-view
 -->
