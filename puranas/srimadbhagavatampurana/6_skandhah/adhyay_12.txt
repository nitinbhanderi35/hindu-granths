<p>श्रीमद्‌भागवत महापुराण
</p><p>षष्ठः स्कन्धः - द्वादशोऽध्यायः
</p><p>
इन्द्रवृत्रयुद्धं वृत्रस्य वधश्च -</p><center></center><p>श्रीऋषिरुवाच -&nbsp;
</p><p>एवं जिहासुर्नृप देहमाजौ&nbsp;
</p><p>&nbsp;&nbsp;&nbsp;&nbsp; मृत्युं वरं विजयान्मन्यमानः ।&nbsp;
</p><p>शूलं प्रगृह्याभ्यपतत् सुरेन्द्रं&nbsp;
</p><p>&nbsp;&nbsp;&nbsp;&nbsp; यथा महापुरुषं कैटभोऽप्सु ॥ १ ॥
</p><p>ततो युगान्ताग्निकठोरजिह्वं&nbsp;
</p><p>&nbsp;&nbsp;&nbsp;&nbsp; आविध्य शूलं तरसासुरेन्द्रः ।&nbsp;
</p><p>क्षिप्त्वा महेन्द्राय विनद्य वीरो&nbsp;
</p><p>&nbsp;&nbsp;&nbsp;&nbsp; हतोऽसि पापेति रुषा जगाद ॥ २ ॥
</p><p>ख आपतत् तद् विचलद् ग्रहोल्कवद्&nbsp;
</p><p>&nbsp;&nbsp;&nbsp;&nbsp; निरीक्ष्य दुष्प्रेक्ष्यमजातविक्लवः ।&nbsp;
</p><p>वज्रेण वज्री शतपर्वणाच्छिनद्&nbsp;
</p><p>&nbsp;&nbsp;&nbsp;&nbsp; भुजं च तस्योरगराजभोगम् ॥ ३ ॥
</p><p>छिन्नैकबाहुः परिघेण वृत्रः&nbsp;
</p><p>&nbsp;&nbsp;&nbsp;&nbsp; संरब्ध आसाद्य गृहीतवज्रम् ।&nbsp;
</p><p>हनौ तताडेन्द्रमथामरेभं&nbsp;
</p><p>&nbsp;&nbsp;&nbsp;&nbsp; वज्रं च हस्तान् न्यपतन् मघोनः ॥ ४ ॥
</p><p>वृत्रस्य कर्मातिमहाद्‍भुतं तत्&nbsp;
</p><p>&nbsp;&nbsp;&nbsp;&nbsp; सुरासुराश्चारणसिद्धसङ्‌घाः ।&nbsp;
</p><p>अपूजयंस्तत् पुरुहूतसङ्‌कटं&nbsp;
</p><p>&nbsp;&nbsp;&nbsp;&nbsp; निरीक्ष्य हा हेति विचुक्रुशुर्भृशम् ॥ ५ ॥
</p><p>इन्द्रो न वज्रं जगृहे विलज्जितः&nbsp;
</p><p>&nbsp;&nbsp;&nbsp;&nbsp; च्युतं स्वहस्तादरिसन्निधौ पुनः ।&nbsp;
</p><p>तमाह वृत्रो हर आत्तवज्रो&nbsp;
</p><p>&nbsp;&nbsp;&nbsp;&nbsp; जहि स्वशत्रुं न विषादकालः ॥ ६ ॥
</p><p>युयुत्सतां कुत्रचिदाततायिनां&nbsp;
</p><p>&nbsp;&nbsp;&nbsp;&nbsp; जयः सदैकत्र न वै परात्मनाम् ।&nbsp;
</p><p>विनैकमुत्पत्तिलयस्थितीश्वरं&nbsp;
</p><p>&nbsp;&nbsp;&nbsp;&nbsp; सर्वज्ञमाद्यं पुरुषं सनातनम् ॥ ७ ॥
</p><p>लोकाः सपाला यस्येमे श्वसन्ति विवशा वशे ।&nbsp;
</p><p>द्विजा इव शिचा बद्धाः स काल इह कारणम् ॥ ८ ॥
</p><p>ओजः सहो बलं प्राणं अमृतं मृत्युमेव च ।&nbsp;
</p><p>तमज्ञाय जनो हेतुं आत्मानं मन्यते जडम् ॥ ९ ॥
</p><p>यथा दारुमयी नारी यथा यंत्रमयो मृगः ।&nbsp;
</p><p>एवं भूतानि मघवन् नीशतन्त्राणि विद्धि भोः ॥ १० ॥
</p><p>पुरुषः प्रकृतिर्व्यक्तं आत्मा भूतेन्द्रियाशयाः ।&nbsp;
</p><p>शक्नुवन्त्यस्य सर्गादौ न विना यदनुग्रहात् ॥ ११ ॥
</p><p>अविद्वानेवमात्मानं मन्यतेऽनीशमीश्वरम् ।&nbsp;
</p><p>भूतैः सृजति भूतानि ग्रसते तानि तैः स्वयम् ॥ १२ ॥
</p><p>आयुः श्रीः कीर्तिरैश्वर्यं आशिषः पुरुषस्य याः ।&nbsp;
</p><p>भवन्त्येव हि तत्काले यथानिच्छोर्विपर्ययाः ॥ १३ ॥
</p><p>तस्मादकीर्तियशसोः जयापजययोरपि ।&nbsp;
</p><p>समः स्यात्सुखदुःखाभ्यां मृत्युजीवितयोस्तथा ॥ १४ ॥
</p><p>सत्त्वं रजस्तम इति प्रकृतेर्नात्मनो गुणाः ।&nbsp;
</p><p>तत्र साक्षिणमात्मानं यो वेद स न बध्यते ॥ १५ ॥
</p><p>पश्य मां निर्जितं शत्रु वृक्णायुधभुजं मृधे ।&nbsp;
</p><p>घटमानं यथाशक्ति तव प्राणजिहीर्षया ॥ १६ ॥
</p><p>प्राणग्लहोऽयं समर इष्वक्षो वाहनासनः ।&nbsp;
</p><p>अत्र न ज्ञायतेऽमुष्य जयोऽमुष्य पराजयः ॥ १७ ॥
</p><p>श्रीशुक उवाच -&nbsp;
</p><p>इन्द्रो वृत्रवचः श्रुत्वा गतालीकमपूजयत् ।&nbsp;
</p><p>गृहीतवज्रः प्रहसन् तमाह गतविस्मयः ॥ १८ ॥
</p><p>इन्द्र उवाच -&nbsp;
</p><p>अहो दानव सिद्धोऽसि यस्य ते मतिरीदृशी ।&nbsp;
</p><p>भक्तः सर्वात्मनात्मानं सुहृदं जगदीश्वरम् ॥ १९ ॥
</p><p>भवानतार्षीन्मायां वै वैष्णवीं जनमोहिनीम् ।&nbsp;
</p><p>यद् विहायासुरं भावं महापुरुषतां गतः ॥ २० ॥
</p><p>खल्विदं महदाश्चर्यं यद्रजःप्रकृतेस्तव ।&nbsp;
</p><p>वासुदेवे भगवति सत्त्वात्मनि दृढा मतिः ॥ २१ ॥
</p><p>यस्य भक्तिर्भगवति हरौ निःश्रेयसेश्वरे ।&nbsp;
</p><p>विक्रीडतोऽमृताम्भोधौ किं क्षुद्रैः खातकोदकैः ॥ २२ ॥
</p><p>श्रीशुक उवाच -&nbsp;
</p><p>इति ब्रुवाणावन्योन्यं धर्मजिज्ञासया नृप ।&nbsp;
</p><p>युयुधाते महावीर्यौ इन्द्रवृत्रौ युधाम्पती ॥ २३ ॥
</p><p>आविध्य परिघं वृत्रः कार्ष्णायसमरिन्दमः ।&nbsp;
</p><p>इन्द्राय प्राहिणोद् घोरं वामहस्तेन मारिष ॥ २४ ॥
</p><p>स तु वृत्रस्य परिघं करं च करभोपमम् ।&nbsp;
</p><p>चिच्छेद युगपद् देवो वज्रेण शतपर्वणा ॥ २५ ॥
</p><p>दोर्भ्यां उत्कृत्तमूलाभ्यां बभौ रक्तस्रवोऽसुरः ।&nbsp;
</p><p>छिन्नपक्षो यथा गोत्रः खाद् भ्रष्टो वज्रिणा हतः ॥ २६ ॥
</p><p>कृत्वाधरां हनुं भूमौ दैत्यो दिव्युत्तरां हनुम्&nbsp;
</p><p>नभोगम्भीरवक्त्रेण लेलिहोल्बणजिह्वया ॥ २७ ॥&nbsp;
</p><p>दंष्ट्राभिः कालकल्पाभिः ग्रसन्निव जगत्त्रयम् ।&nbsp;
</p><p>अतिमात्रमहाकाय आक्षिपन् तरसा गिरीन् ॥ २८ ॥&nbsp;
</p><p>गिरिराट् पादचारीव पद्‍भ्यां निर्जरयन् महीम् ।&nbsp;
</p><p>जग्रास स समासाद्य वज्रिणं सहवाहनम् ॥ २९ ॥&nbsp;
</p><p>वृत्रग्रस्तं तमालोक्य सप्रजापतयः सुराः ।&nbsp;
</p><p>महाप्राणो महावीर्यो महासर्प एव द्विपम् ।&nbsp;
</p><p>हा कष्टमिति निर्विण्णाः चुक्रुशुः समहर्षयः ॥ ३० ॥&nbsp;
</p><p>निगीर्णोऽप्यसुरेन्द्रेण न ममारोदरं गतः ।&nbsp;
</p><p>महापुरुषसन्नद्धो योगमायाबलेन च ॥ ३१ ॥
</p><p>भित्त्वा वज्रेण तत्कुक्षिं निष्क्रम्य बलभिद् विभुः ।&nbsp;
</p><p>उच्चकर्त शिरः शत्रोः गिरिश्रृङ्‌गमिवौजसा ॥ ३२ ॥
</p><p>वज्रस्तु तत्कन्धरमाशुवेगः&nbsp;
</p><p>&nbsp;&nbsp;&nbsp;&nbsp; कृन्तन् समन्तात् परिवर्तमानः ।&nbsp;
</p><p>न्यपातयत् तावदहर्गणेन&nbsp;
</p><p>&nbsp;&nbsp;&nbsp;&nbsp; यो ज्योतिषामयने वार्त्रहत्ये ॥ ३३ ॥
</p><p>तदा च खे दुन्दुभयो विनेदुः&nbsp;
</p><p>&nbsp;&nbsp;&nbsp;&nbsp; गन्धर्वसिद्धाः समहर्षिसङ्‌घाः ।&nbsp;
</p><p>वार्त्रघ्नलिङ्‌गैस्तमभिष्टुवाना&nbsp;
</p><p>&nbsp;&nbsp;&nbsp;&nbsp; मन्त्रैर्मुदा कुसुमैरभ्यवर्षन् ॥ ३४ ॥
</p><p>वृत्रस्य देहान् निष्क्रान्तं आत्मज्योतिररिन्दम ।&nbsp;
</p><p>पश्यतां सर्वदेवानां अलोकं समपद्यत ॥ ३५ ॥
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>षष्ठस्कन्धे वृत्रोवधो नाम द्वादशोऽध्या‍यः ॥ १२ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2449
Cached time: 20231020173612
Cache expiry: 1814400
Reduced expiry: false
Complications: []
CPU time usage: 0.004 seconds
Real time usage: 0.005 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46892-0!canonical and timestamp 20231020173612 and revision id 106457. Rendering was triggered because: page-view
 -->
