श्रीशुक उवाच<br>
वृत्रे हते त्रयो लोका विना शक्रेण भूरिद  ।<br>
सपाला ह्यभवन् सद्यो विज्वरा निर्वृतेन्द्रियाः  ॥ 1 ॥<br>
देवर्षिपितृभूतानि दैत्या देवानुगाः स्वयम्  ।<br>
प्रतिजग्मुः स्वधिष्ण्यानि ब्रह्मेशेन्द्रादयस्ततः  ॥ 2 ॥<br>
श्रीराजोवाच<br>
इन्द्रस्यानिर्वृतेर्हेतुं श्रोतुमिच्छामि भो मुने  ।<br>
येनासन् सुखिनो देवा हरेर्दुःखं कुतोऽभवत् ॥ 3 ॥<br>
श्रीशुक उवाच<br>
वृत्रविक्रमसंविग्नाः सर्वे देवाः सहर्षिभिः  ।<br>
तद्वधायार्थयन्निन्द्रं नैच्छद्भीतो बृहद्वधात् ॥ 4 ॥<br>
इन्द्र उवाच<br>
स्त्रीभूद्रुमजलैरेनो विश्वरूपवधोद्भवम्  ।<br>
विभक्तमनुगृह्णद्भिर्वृत्रहत्यां क्व मार्ज्म्यहम्  ॥ 5 ॥<br>
श्रीशुक उवाच<br>
ऋषयस्तदुपाकर्ण्य महेन्द्रमिदमब्रुवन्  ।<br>
याजयिष्याम भद्रं ते हयमेधेन मा स्म भैः  ॥ 6 ॥<br>
हयमेधेन पुरुषं परमात्मानमीश्वरम्  ।<br>
इष्ट्वा नारायणं देवं मोक्ष्यसेऽपि जगद्वधात् ॥ 7 ॥<br>
ब्रह्महा पितृहा गोघ्नो मातृहाचार्यहाघवान्  ।<br>
श्वादः पुल्कसको वापि शुद्ध्येरन् यस्य कीर्तनात् ॥ 8 ॥<br>
तमश्वमेधेन महामखेन श्रद्धान्वितोऽस्माभिरनुष्ठितेन  ।<br>
हत्वापि सब्रह्मचराचरं त्वं न लिप्यसे किं खलनिग्रहेण  ॥ 9 ॥<br>
श्रीशुक उवाच<br>
एवं सञ्चोदितो विप्रैर्मरुत्वानहनद्रिपुम्  ।<br>
ब्रह्महत्या हते तस्मिन्नाससाद वृषाकपिम्  ॥ 10 ॥<br>
तयेन्द्रः स्मासहत्तापं निर्वृतिर्नामुमाविशत् ।<br>
ह्रीमन्तं वाच्यतां प्राप्तं सुखयन्त्यपि नो गुणाः  ॥ 11 ॥<br>
तां ददर्शानुधावन्तीं चाण्डालीमिव रूपिणीम्  ।<br>
जरया वेपमानाङ्गीं यक्ष्मग्रस्तामसृक्पटाम्  ॥ 12 ॥<br>
विकीर्य पलितान् केशांस्तिष्ठ तिष्ठेति भाषिणीम्  ।<br>
मीनगन्ध्यसुगन्धेन कुर्वतीं मार्गदूषणम्  ॥ 13 ॥<br>
नभो गतो दिशः सर्वाः सहस्राक्षो विशाम्पते  ।<br>
प्रागुदीचीं दिशं तूर्णं प्रविष्टो नृप मानसम्  ॥ 14 ॥<br>
स आवसत्पुष्करनालतन्तूनलब्धभोगो यदिहाग्निदूतः  ।<br>
वर्षाणि साहस्रमलक्षितोऽन्तः सञ्चिन्तयन् ब्रह्मवधाद्विमोक्षम्  ॥ 15 ॥<br>
तावत्त्रिणाकं नहुषः शशास विद्यातपोयोगबलानुभावः  ।<br>
स सम्पदैश्वर्यमदान्धबुद्धिर्नीतस्तिरश्चां गतिमिन्द्रपत्न्या  ॥ 16 ॥<br>
ततो गतो ब्रह्मगिरोपहूत ऋतम्भरध्याननिवारिताघः  ।<br>
पापस्तु दिग्देवतया हतौजास्तं नाभ्यभूदवितं विष्णुपत्न्या  ॥ 17 ॥<br>
तं च ब्रह्मर्षयोऽभ्येत्य हयमेधेन भारत  ।<br>
यथावद्दीक्षयां चक्रुः पुरुषाराधनेन ह  ॥ 18 ॥<br>
अथेज्यमाने पुरुषे सर्वदेवमयात्मनि  ।<br>
अश्वमेधे महेन्द्रेण वितते ब्रह्मवादिभिः  ॥ 19 ॥<br>
स वै त्वाष्ट्रवधो भूयानपि पापचयो नृप  ।<br>
नीतस्तेनैव शून्याय नीहार इव भानुना  ॥ 20 ॥<br>
स वाजिमेधेन यथोदितेन वितायमानेन मरीचिमिश्रैः  ।<br>
इष्ट्वाधियज्ञं पुरुषं पुराणमिन्द्रो महानास विधूतपापः  ॥ 21 ॥<br>
इदं महाख्यानमशेषपाप्मनां प्रक्षालनं तीर्थपदानुकीर्तनम्  ।<br>
भक्त्युच्छ्रयं भक्तजनानुवर्णनं महेन्द्रमोक्षं विजयं मरुत्वतः  ॥ 22 ॥<br>
पठेयुराख्यानमिदं सदा बुधाः शृण्वन्त्यथो पर्वणि पर्वणीन्द्रियम्  ।<br>
धन्यं यशस्यं निखिलाघमोचनं रिपुञ्जयं स्वस्त्ययनं तथायुषम्  ॥ 23 ॥<br>
<br>
