श्रीराजोवाच।<br>
निशम्य देवः स्वभटोपवर्णितं प्रत्याह किं तानपि धर्मराजः।<br>
एवं हताज्ञो विहतान्मुरारेर्नैदेशिकैर्यस्य वशे जनोऽयम् १।<br>
यमस्य देवस्य न दण्डभङ्गः कुतश्चनर्षे श्रुतपूर्व आसीत्।<br>
एतन्मुने वृश्चति लोकसंशयं न हि त्वदन्य इति मे विनिश्चितम् २।<br>
श्रीशुक उवाच।<br>
भगवत्पुरुषै राजन्याम्याः प्रतिहतोद्यमाः।<br>
पतिं विज्ञापयामासुर्यमं संयमनीपतिम् ३।<br>
यमदूता ऊचुः।<br>
कति सन्तीह शास्तारो जीवलोकस्य वै प्रभो।<br>
त्रैविध्यं कुर्वतः कर्म फलाभिव्यक्तिहेतवः ४।<br>
यदि स्युर्बहवो लोके शास्तारो दण्डधारिणः।<br>
कस्य स्यातां न वा कस्य मृत्युश्चामृतमेव वा ५।<br>
किन्तु शास्तृबहुत्वे स्याद्बहूनामिह कर्मिणाम्।<br>
शास्तृत्वमुपचारो हि यथा मण्डलवर्तिनाम् ६।<br>
अतस्त्वमेको भूतानां सेश्वराणामधीश्वरः।<br>
शास्ता दण्डधरो नॄणां शुभाशुभविवेचनः ७।<br>
तस्य ते विहितो दण्डो न लोके वर्ततेऽधुना।<br>
चतुर्भिरद्भुतैः सिद्धैराज्ञा ते विप्रलम्भिता ८।<br>
नीयमानं तवादेशादस्माभिर्यातनागृहान्।<br>
व्यामोचयन्पातकिनं छित्त्वा पाशान्प्रसह्य ते ९।<br>
तांस्ते वेदितुमिच्छामो यदि नो मन्यसे क्षमम्।<br>
नारायणेत्यभिहिते मा भैरित्याययुर्द्रुतम् १०।<br>
श्रीबादरायणिरुवाच।<br>
इति देवः स आपृष्टः प्रजासंयमनो यमः।<br>
प्रीतः स्वदूतान्प्रत्याह स्मरन्पादाम्बुजं हरेः ११।<br>
यम उवाच।<br>
परो मदन्यो जगतस्तस्थुषश्च ओतं प्रोतं पटवद्यत्र विश्वम्।<br>
यदंशतोऽस्य स्थितिजन्मनाशा नस्योतवद्यस्य वशे च लोकः १२।<br>
यो नामभिर्वाचि जनं निजायां बध्नाति तन्त्र्यामिव दामभिर्गाः।<br>
यस्मै बलिं त इमे नामकर्म निबन्धबद्धाश्चकिता वहन्ति १३।<br>
अहं महेन्द्रो निरृतिः प्रचेताः सोमोऽग्निरीशः पवनो विरिञ्चिः।<br>
आदित्यविश्वे वसवोऽथ साध्या मरुद्गणा रुद्रगणाः ससिद्धाः १४।<br>
अन्ये च ये विश्वसृजोऽमरेशा भृग्वादयोऽस्पृष्टरजस्तमस्काः।<br>
यस्येहितं न विदुः स्पृष्टमायाः सत्त्वप्रधाना अपि किं ततोऽन्ये १५।<br>
यं वै न गोभिर्मनसासुभिर्वा हृदा गिरा वासुभृतो विचक्षते।<br>
आत्मानमन्तर्हृदि सन्तमात्मनां चक्षुर्यथैवाकृतयस्ततः परम् १६।<br>
तस्यात्मतन्त्रस्य हरेरधीशितुः परस्य मायाधिपतेर्महात्मनः।<br>
प्रायेण दूता इह वै मनोहराश्चरन्ति तद्रूपगुणस्वभावाः १७।<br>
भूतानि विष्णोः सुरपूजितानि दुर्दर्शलिङ्गानि महाद्भुतानि।<br>
रक्षन्ति तद्भक्तिमतः परेभ्यो मत्तश्च मर्त्यानथ सर्वतश्च १८।<br>
धर्मं तु साक्षाद्भगवत्प्रणीतं न वै विदुरृषयो नापि देवाः।<br>
न सिद्धमुख्या असुरा मनुष्याः कुतो नु विद्याधरचारणादयः १९।<br>
स्वयम्भूर्नारदः शम्भुः कुमारः कपिलो मनुः।<br>
प्रह्लादो जनको भीष्मो बलिर्वैयासकिर्वयम् २०।<br>
द्वादशैते विजानीमो धर्मं भागवतं भटाः।<br>
गुह्यं विशुद्धं दुर्बोधं यं ज्ञात्वामृतमश्नुते २१।<br>
एतावानेव लोकेऽस्मिन्पुंसां धर्मः परः स्मृतः।<br>
भक्तियोगो भगवति तन्नामग्रहणादिभिः २२।<br>
नामोच्चारणमाहात्म्यं हरेः पश्यत पुत्रकाः।<br>
अजामिलोऽपि येनैव मृत्युपाशादमुच्यत २३।<br>
एतावतालमघनिर्हरणाय पुंसां।<br>
सङ्कीर्तनं भगवतो गुणकर्मनाम्नाम् ।<br>
विक्रुश्य पुत्रमघवान्यदजामिलोऽपि।<br>
नारायणेति म्रियमाण इयाय मुक्तिम् २४।<br>
प्रायेण वेद तदिदं न महाजनोऽयं।<br>
देव्या विमोहितमतिर्बत माययालम्।<br>
त्रय्यां जडीकृतमतिर्मधुपुष्पितायां।<br>
वैतानिके महति कर्मणि युज्यमानः २५।<br>
एवं विमृश्य सुधियो भगवत्यनन्ते।<br>
सर्वात्मना विदधते खलु भावयोगम्।<br>
ते मे न दण्डमर्हन्त्यथ यद्यमीषां।<br>
स्यात्पातकं तदपि हन्त्युरुगायवादः २६।<br>
ते देवसिद्धपरिगीतपवित्रगाथा।<br>
ये साधवः समदृशो भगवत्प्रपन्नाः।<br>
तान्नोपसीदत हरेर्गदयाभिगुप्तान्।<br>
नैषां वयं न च वयः प्रभवाम दण्डे २७।<br>
तानानयध्वमसतो विमुखान्मुकुन्द।<br>
पादारविन्दमकरन्दरसादजस्रम्।<br>
निष्किञ्चनैः परमहंसकुलैरसङ्गैर्।<br>
जुष्टाद्गृहे निरयवर्त्मनि बद्धतृष्णान् २८।<br>
जिह्वा न वक्ति भगवद्गुणनामधेयं।<br>
चेतश्च न स्मरति तच्चरणारविन्दम्।<br>
कृष्णाय नो नमति यच्छिर एकदापि।<br>
तानानयध्वमसतोऽकृतविष्णुकृत्यान् २९।<br>
तत्क्षम्यतां स भगवान्पुरुषः पुराणो।<br>
नारायणः स्वपुरुषैर्यदसत्कृतं नः।<br>
स्वानामहो न विदुषां रचिताञ्जलीनां।<br>
क्षान्तिर्गरीयसि नमः पुरुषाय भूम्ने ३०।<br>
तस्मात्सङ्कीर्तनं विष्णोर्जगन्मङ्गलमंहसाम्।<br>
महतामपि कौरव्य विद्ध्यैकान्तिकनिष्कृतम् ३१।<br>
शृण्वतां गृणतां वीर्याण्युद्दामानि हरेर्मुहुः।<br>
यथा सुजातया भक्त्या शुद्ध्येन्नात्मा व्रतादिभिः ३२।<br>
कृष्णाङ्घ्रिपद्ममधुलिण् न पुनर्विसृष्ट।<br>
मायागुणेषु रमते वृजिनावहेषु ।<br>
अन्यस्तु कामहत आत्मरजः प्रमार्ष्टुम्।<br>
ईहेत कर्म यत एव रजः पुनः स्यात् ३३।<br>
इत्थं स्वभर्तृगदितं भगवन्महित्वं।<br>
संस्मृत्य विस्मितधियो यमकिङ्करास्ते।<br>
नैवाच्युताश्रयजनं प्रतिशङ्कमाना।<br>
द्रष्टुं च बिभ्यति ततः प्रभृति स्म राजन् ३४।<br>
इतिहासमिमं गुह्यं भगवान्कुम्भसम्भवः।<br>
कथयामास मलय आसीनो हरिमर्चयन् ३५।<br>
<br>
