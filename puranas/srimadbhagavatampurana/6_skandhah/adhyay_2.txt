श्रीशुक उवाच - <br>
एवं ते भगवद्दूता यमदूताभिभाषितम् । <br>
उपधार्याथ तान् राजन् प्रत्याहुर्नयकोविदाः ॥ १ ॥ <br>
श्रीविष्णुदूता ऊचुः - <br>
अहो कष्टं धर्मदृशां अधर्मः स्पृशते सभाम् । <br>
यत्रादण्ड्येष्वपापेषु दण्डो यैर्ध्रियते वृथा ॥ २ ॥ <br>
प्रजानां पितरो ये च शास्तारः साधवः समाः । <br>
यदि स्यात्तेषु वैषम्यं कं यान्ति शरणं प्रजाः ॥ ३ ॥ <br>
यद् यद् आचरति श्रेयान् इतरः तत् तदीहते । <br>
स यत्प्रमाणं कुरुते लोकस्तदनुवर्तते ॥ ४ ॥<br>
यस्याङ्‌के शिर आधाय लोकः स्वपिति निर्वृतः । <br>
स्वयं धर्ममधर्मं वा न हि वेद यथा पशुः ॥ ५ ॥ <br>
स कथं न्यर्पितात्मानं कृतमैत्रमचेतनम् । <br>
विस्रम्भणीयो भूतानां सघृणो द्रोग्धुमर्हति ॥ ६ ॥ <br>
अयं हि कृतनिर्वेशो जन्मकोट्यंहसामपि । <br>
यद् व्याजहार विवशो नाम स्वस्त्ययनं हरेः ॥ ७ ॥ <br>
एतेनैव ह्यघोनोऽस्य कृतं स्यादघनिष्कृतम् । <br>
यदा नारायणायेति जगाद चतुरक्षरम् ॥ ८ ॥ <br>
स्तेनः सुरापो मित्रध्रुग् ब्रह्महा गुरुतल्पगः । <br>
स्त्रीराजपितृगोहन्ता ये च पातकिनोऽपरे ॥ ९ ॥ <br>
सर्वेषां अप्यघवतां इदमेव सुनिष्कृतम् । <br>
नामव्याहरणं विष्णोः यतस्तद् विषया मतिः ॥ १० ॥ <br>
न निष्कृतैरुदितैर्ब्रह्मवादिभिः <br>
&nbsp;&nbsp;&nbsp;&nbsp;&nbsp;तथा विशुद्ध्यत्यघवान् व्रतादिभिः । <br>
यथा हरेर्नामपदैरुदाहृतैः <br>
&nbsp;&nbsp;&nbsp;&nbsp;&nbsp;तदुत्तमश्लोक गुणोपलम्भकम् ॥ ११ ॥ <br>
नैकान्तिकं तद्धि कृतेऽपि निष्कृते <br>
&nbsp;&nbsp;&nbsp;&nbsp;&nbsp;मनः पुनर्धावति चेदसत्पथे । <br>
तत्कर्मनिर्हारमभीप्सतां हरेः <br>
&nbsp;&nbsp;&nbsp;&nbsp;&nbsp;गुणानुवादः खलु सत्त्वभावनः ॥ १२ ॥ <br>
अथैनं मापनयत कृताशेषाघनिष्कृतम् । <br>
यदसौ भगवन्नाम म्रियमाणः समग्रहीत् ॥ १३ ॥ <br>
साङ्‌केत्यं पारिहास्यं वा स्तोभं हेलनमेव वा । <br>
वैकुण्ठनामग्रहणं अशेषाघहरं विदुः ॥ १४ ॥ <br>
पतितः स्खलितो भग्नः सन्दष्टस्तप्त आहतः । <br>
हरिरित्यवशेनाह पुमान्नार्हति यातनाम् ॥ १५ ॥ <br>
गुरूणां च लघूनां च गुरूणि च लघूनि च । <br>
प्रायश्चित्तानि पापानां ज्ञात्वोक्तानि महर्षिभिः ॥ १६ ॥ <br>
तैस्तान्यघानि पूयन्ते तपोदानजपादिभिः । <br>
नाधर्मजं तद् हृदयं तदपीशाङ्‌घ्रिसेवया ॥ १७ ॥ <br>
अज्ञानादथवा ज्ञानात् उत्तमश्लोकनाम यत् । <br>
सङ्‌कीर्तितमघं पुंसो दहेदेधो यथानलः ॥ १८ ॥ <br>
यथागदं वीर्यतमं उपयुक्तं यदृच्छया । <br>
अजानतोऽप्यात्मगुणं कुर्यान् मंत्रोऽप्युदाहृतः ॥ १९ ॥ <br>
श्रीशुक उवाच - <br>
ते एवं सुविनिर्णीय धर्मं भागवतं नृप । <br>
तं याम्यपाशान्निर्मुच्य विप्रं मृत्योरमूमुचन् ॥ २० ॥ <br>
इति प्रत्युदिता याम्या दूता यात्वा यमान्तिके । <br>
यमराज्ञे यथा सर्वं आचचक्षुररिन्दम ॥ २१ ॥ <br>
द्विजः पाशाद्विनिर्मुक्तो गतभीः प्रकृतिं गतः । <br>
ववन्दे शिरसा विष्णोः किङ्‌करान् दर्शनोत्सवः ॥ २२ ॥ <br>
तं विवक्षुमभिप्रेत्य महापुरुषकिङ्‌कराः । <br>
सहसा पश्यतस्तस्य तत्रान्तर्दधिरेऽनघ ॥ २३ ॥ <br>
अजामिलोऽप्यथाकर्ण्य दूतानां यमकृष्णयोः । <br>
धर्मं भागवतं शुद्धं त्रैवेद्यं च गुणाश्रयम् ॥ २४ ॥ <br>
भक्तिमान्भगवत्याशु माहात्म्यश्रवणाद्धरेः । <br>
अनुतापो महानासीत्स्मरतोऽशुभमात्मनः ॥ २५ ॥ <br>
अहो मे परमं कष्टं अभूद् अविजितात्मनः । <br>
येन विप्लावितं ब्रह्म वृषल्यां जायतात्मना ॥ २६ ॥ <br>
धिङ्‌मां विगर्हितं सद्‌भिः दुष्कृतं कुलकज्जलम् । <br>
हित्वा बालां सतीं योऽहं सुरापीमसतीमगाम् ॥ २७ ॥ <br>
वृद्धावनाथौ पितरौ नान्यबन्धू तपस्विनौ । <br>
अहो मयाधुना त्यक्तौ अकृतज्ञेन नीचवत् ॥ २८ ॥ <br>
सोऽहं व्यक्तं पतिष्यामि नरके भृशदारुणे । <br>
धर्मघ्नाः कामिनो यत्र विन्दन्ति यमयातनाः ॥ २९ ॥ <br>
किमिदं स्वप्न आहो स्वित् साक्षाद् दृष्टमिहाद्‍भुतम् । <br>
क्व याता अद्य ते ये मां व्यकर्षन् पाशपाणयः ॥ ३० ॥ <br>
अथ ते क्व गताः सिद्धाः चत्वारश्चारुदर्शनाः । <br>
व्यामोचयन् नीयमानं बद्ध्वा पाशैरधो भुवः ॥ ३१ ॥ <br>
अथापि मे दुर्भगस्य विबुधोत्तमदर्शने । <br>
भवितव्यं मङ्‌गलेन येनात्मा मे प्रसीदति ॥ ३२ ॥ <br>
अन्यथा म्रियमाणस्य नाशुचेर्वृषलीपतेः । <br>
वैकुण्ठनामग्रहणं जिह्वा वक्तुमिहार्हति ॥ ३३ ॥ <br>
क्व चाहं कितवः पापो ब्रह्मघ्नो निरपत्रपः । <br>
क्व च नारायणेत्येतद् भगवन्नाम मङ्‌गलम् ॥ ३४ ॥ <br>
सोऽहं तथा यतिष्यामि यतचित्तेन्द्रियानिलः । <br>
यथा न भूय आत्मानं अन्धे तमसि मज्जये ॥ ३५ ॥ <br>
विमुच्य तमिमं बन्धं अविद्या कामकर्मजम् । <br>
सर्वभूतसुहृच्छान्तो मैत्रः करुण आत्मवान् ॥ ३६ ॥ <br>
मोचये ग्रस्तमात्मानं योषिन्मय्याऽऽत्ममायया । <br>
विक्रीडितो ययैवाहं क्रीडामृग इवाधमः ॥ ३७ ॥ <br>
ममाहमिति देहादौ हित्वामिथ्यार्थधीर्मतिम् । <br>
धास्ये मनो भगवति शुद्धं तत्कीर्तनादिभिः ॥ ३८ ॥ <br>
श्रीशुक उवाच - <br>
इति जातसुनिर्वेदः क्षणसङ्‌गेन साधुषु । <br>
गङ्‌गाद्वारमुपेयाय मुक्तसर्वानुबन्धनः ॥ ३९ ॥ <br>
स तस्मिन् देवसदन आसीनो योगमास्थितः । <br>
प्रत्याहृतेन्द्रियग्रामो युयोज मन आत्मनि ॥ ४० ॥ <br>
ततो गुणेभ्य आत्मानं वियुज्यात्मसमाधिना । <br>
युयुजे भगवद् धाम्नि ब्रह्मण्यनुभवात्मनि ॥ ४१ ॥ <br>
यर्ह्युपारतधीस्तस्मिन् अद्राक्षीत् पुरुषान्पुरः । <br>
उपलभ्योपलब्धान् प्राग् ववन्दे शिरसा द्विजः ॥ ४२ ॥ <br>
हित्वा कलेवरं तीर्थे गङ्‌गायां दर्शनादनु । <br>
सद्यः स्वरूपं जगृहे भगवन् पार्श्ववर्तिनाम् ॥ ४३ ॥ <br>
साकं विहायसा विप्रो महापुरुषकिङ्‌करैः । <br>
हैमं विमानमारुह्य ययौ यत्र श्रियः पतिः ॥ ४४ ॥ <br>
एवं स विप्लावितसर्वधर्मा <br>
&nbsp;&nbsp;&nbsp;&nbsp;&nbsp;दास्याः पतिः पतितो गर्ह्यकर्मणा । <br>
निपात्यमानो निरये हतव्रतः <br>
&nbsp;&nbsp;&nbsp;&nbsp;&nbsp;सद्यो विमुक्तो भगवन्नाम गृह्णन् ॥ ४५ ॥ <br>
नातः परं कर्मनिबन्धकृन्तनं <br>
&nbsp;&nbsp;&nbsp;&nbsp;&nbsp;मुमुक्षतां तीर्थपदानुकीर्तनात् । <br>
न यत्पुनः कर्मसु सज्जते मनो <br>
&nbsp;&nbsp;&nbsp;&nbsp;&nbsp;रजस्तमोभ्यां कलिलं ततोऽन्यथा ॥ ४६ ॥ <br>
य एतं परमं गुह्यं इतिहासमघापहम् । <br>
श्रृणुयात् श्रद्धया युक्तो यश्च भक्त्यानुकीर्तयेत् ॥ ४७ ॥ <br>
न वै स नरकं याति नेक्षितो यमकिङ्‌करैः । <br>
यद्यप्यमङ्‌गलो मर्त्यो विष्णुलोके महीयते ॥ ४८ ॥ <br>
म्रियमाणो हरेर्नाम गृणन् पुत्रोपचारितम् । <br>
अजामिलोऽप्यगात् धाम किमुत श्रद्धया गृणन् ॥ ४९ ॥ <br>
<br>
इति श्रीमद्‌भागवते महापुराणे पारमहंस्यां संहितायां <br>
षष्ठस्कन्धे अजामिलोपाख्याने द्वितीयोध्याऽयः ॥ २ ॥<br>
