श्रीशुक उवाच।<br>
तस्यां स पाञ्चजन्यां वै विष्णुमायोपबृंहितः।<br>
हर्यश्वसंज्ञानयुतं पुत्रानजनयद्विभुः १।<br>
अपृथग्धर्मशीलास्ते सर्वे दाक्षायणा नृप।<br>
पित्रा प्रोक्ताः प्रजासर्गे प्रतीचीं प्रययुर्दिशम् २।<br>
तत्र नारायणसरस्तीर्थं सिन्धुसमुद्रयोः।<br>
सङ्गमो यत्र सुमहन्मुनिसिद्धनिषेवितम् ३।<br>
तदुपस्पर्शनादेव विनिर्धूतमलाशयाः।<br>
धर्मे पारमहंस्ये च प्रोत्पन्नमतयोऽप्युत ४।<br>
तेपिरे तप एवोग्रं पित्रादेशेन यन्त्रिताः।<br>
प्रजाविवृद्धये यत्तान्देवर्षिस्तान्ददर्श ह ५।<br>
उवाच चाथ हर्यश्वाः कथं स्रक्ष्यथ वै प्रजाः।<br>
अदृष्ट्वान्तं भुवो यूयं बालिशा बत पालकाः ६।<br>
तथैकपुरुषं राष्ट्रं बिलं चादृष्टनिर्गमम्।<br>
बहुरूपां स्त्रियं चापि पुमांसं पुंश्चलीपतिम् ७।<br>
नदीमुभयतो वाहां पञ्चपञ्चाद्भुतं गृहम्।<br>
क्वचिद्धंसं चित्रकथं क्षौरपव्यं स्वयं भ्रमिम् ८।<br>
कथं स्वपितुरादेशमविद्वांसो विपश्चितः।<br>
अनुरूपमविज्ञाय अहो सर्गं करिष्यथ ९।<br>
श्रीशुक उवाच।<br>
तन्निशम्याथ हर्यश्वा औत्पत्तिकमनीषया।<br>
वाचः कूटं तु देवर्षेः स्वयं विममृशुर्धिया १०।<br>
भूः क्षेत्रं जीवसंज्ञं यदनादि निजबन्धनम्।<br>
अदृष्ट्वा तस्य निर्वाणं किमसत्कर्मभिर्भवेत् ११।<br>
एक एवेश्वरस्तुर्यो भगवान्स्वाश्रयः परः।<br>
तमदृष्ट्वाभवं पुंसः किमसत्कर्मभिर्भवेत् १२।<br>
पुमान्नैवैति यद्गत्वा बिलस्वर्गं गतो यथा।<br>
प्रत्यग्धामाविद इह किमसत्कर्मभिर्भवेत् १३।<br>
नानारूपात्मनो बुद्धिः स्वैरिणीव गुणान्विता।<br>
तन्निष्ठामगतस्येह किमसत्कर्मभिर्भवेत् १४।<br>
तत्सङ्गभ्रंशितैश्वर्यं संसरन्तं कुभार्यवत्।<br>
तद्गतीरबुधस्येह किमसत्कर्मभिर्भवेत् १५।<br>
सृष्ट्यप्ययकरीं मायां वेलाकूलान्तवेगिताम्।<br>
मत्तस्य तामविज्ञस्य किमसत्कर्मभिर्भवेत् १६।<br>
पञ्चविंशतितत्त्वानां पुरुषोऽद्भुतदर्पणः।<br>
अध्यात्ममबुधस्येह किमसत्कर्मभिर्भवेत् १७।<br>
ऐश्वरं शास्त्रमुत्सृज्य बन्धमोक्षानुदर्शनम्।<br>
विविक्तपदमज्ञाय किमसत्कर्मभिर्भवेत् १८।<br>
कालचक्रं भ्रमिस्तीक्ष्णं सर्वं निष्कर्षयज्जगत्।<br>
स्वतन्त्रमबुधस्येह किमसत्कर्मभिर्भवेत् १९।<br>
शास्त्रस्य पितुरादेशं यो न वेद निवर्तकम्।<br>
कथं तदनुरूपाय गुणविस्रम्भ्युपक्रमेत् २०।<br>
इति व्यवसिता राजन्हर्यश्वा एकचेतसः।<br>
प्रययुस्तं परिक्रम्य पन्थानमनिवर्तनम् २१।<br>
स्वरब्रह्मणि निर्भात हृषीकेशपदाम्बुजे।<br>
अखण्डं चित्तमावेश्य लोकाननुचरन्मुनिः २२।<br>
नाशं निशम्य पुत्राणां नारदाच्छीलशालिनाम्।<br>
अन्वतप्यत कः शोचन्सुप्रजस्त्वं शुचां पदम् २३।<br>
स भूयः पाञ्चजन्यायामजेन परिसान्त्वितः।<br>
पुत्रानजनयद्दक्षः सवलाश्वान्सहस्रिणः २४।<br>
ते च पित्रा समादिष्टाः प्रजासर्गे धृतव्रताः।<br>
नारायणसरो जग्मुर्यत्र सिद्धाः स्वपूर्वजाः २५।<br>
तदुपस्पर्शनादेव विनिर्धूतमलाशयाः।<br>
जपन्तो ब्रह्म परमं तेपुस्तत्र महत्तपः २६।<br>
अब्भक्षाः कतिचिन्मासान्कतिचिद्वायुभोजनाः।<br>
आराधयन्मन्त्रमिममभ्यस्यन्त इडस्पतिम् २७।<br>
ॐ नमो नारायणाय पुरुषाय महात्मने।<br>
विशुद्धसत्त्वधिष्ण्याय महाहंसाय धीमहि २८।<br>
इति तानपि राजेन्द्र प्रजासर्गधियो मुनिः।<br>
उपेत्य नारदः प्राह वाचः कूटानि पूर्ववत् २९।<br>
दाक्षायणाः संशृणुत गदतो निगमं मम।<br>
अन्विच्छतानुपदवीं भ्रातॄणां भ्रातृवत्सलाः ३०।<br>
भ्रातॄणां प्रायणं भ्राता योऽनुतिष्ठति धर्मवित्।<br>
स पुण्यबन्धुः पुरुषो मरुद्भिः सह मोदते ३१।<br>
एतावदुक्त्वा प्रययौ नारदोऽमोघदर्शनः।<br>
तेऽपि चान्वगमन्मार्गं भ्रातॄणामेव मारिष ३२।<br>
सध्रीचीनं प्रतीचीनं परस्यानुपथं गताः।<br>
नाद्यापि ते निवर्तन्ते पश्चिमा यामिनीरिव ३३।<br>
एतस्मिन्काल उत्पातान्बहून्पश्यन्प्रजापतिः।<br>
पूर्ववन्नारदकृतं पुत्रनाशमुपाशृणोत् ३४।<br>
चुक्रोध नारदायासौ पुत्रशोकविमूर्च्छितः।<br>
देवर्षिमुपलभ्याह रोषाद्विस्फुरिताधरः ३५।<br>
श्रीदक्ष उवाच।<br>
अहो असाधो साधूनां साधुलिङ्गेन नस्त्वया।<br>
असाध्वकार्यर्भकाणां भिक्षोर्मार्गः प्रदर्शितः ३६।<br>
ऋणैस्त्रिभिरमुक्तानाममीमांसितकर्मणाम्।<br>
विघातः श्रेयसः पाप लोकयोरुभयोः कृतः ३७।<br>
एवं त्वं निरनुक्रोशो बालानां मतिभिद्धरेः।<br>
पार्षदमध्ये चरसि यशोहा निरपत्रपः ३८।<br>
ननु भागवता नित्यं भूतानुग्रहकातराः।<br>
ऋते त्वां सौहृदघ्नं वै वैरङ्करमवैरिणाम् ३९।<br>
नेत्थं पुंसां विरागः स्यात्त्वया केवलिना मृषा।<br>
मन्यसे यद्युपशमं स्नेहपाशनिकृन्तनम् ४०।<br>
नानुभूय न जानाति पुमान्विषयतीक्ष्णताम्।<br>
निर्विद्यते स्वयं तस्मान्न तथा भिन्नधीः परैः ४१।<br>
यन्नस्त्वं कर्मसन्धानां साधूनां गृहमेधिनाम्।<br>
कृतवानसि दुर्मर्षं विप्रियं तव मर्षितम् ४२।<br>
तन्तुकृन्तन यन्नस्त्वमभद्रमचरः पुनः।<br>
तस्माल्लोकेषु ते मूढ न भवेद्भ्रमतः पदम् ४३।<br>
श्रीशुक उवाच।<br>
प्रतिजग्राह तद्बाढं नारदः साधुसम्मतः।<br>
एतावान्साधुवादो हि तितिक्षेतेश्वरः स्वयम् ४४।<br>
