<p>श्रीमद्‌भागवत महापुराण
</p><p>षष्ठः स्कन्धः - षोडशोऽध्यायः
</p><p>राजपुत्रदेहवियुक्तस्य जीवात्मन उक्तिः, चित्रकेतवे नारदकर्तृकं संकर्षण&nbsp;
</p><p>
मंत्रप्रदानं तज्जपेन विद्याधरत्व प्राप्तिर्भगवतो अनन्तस्य दर्शनं च -</p><center></center><p>श्रीशुक उवाच -&nbsp;
</p><p>अथ देवऋषी राजन् संपरेतं नृपात्मजम् ।&nbsp;
</p><p>दर्शयित्वेति होवाच ज्ञातीनां अनुशोचताम् ॥ १ ॥
</p><p>श्रीनारद उवाच -&nbsp;
</p><p>जीवात्मन् पश्य भद्रं ते मातरं पितरं च ते ।&nbsp;
</p><p>सुहृदो बान्धवास्तप्ताः शुचा त्वत्कृतया भृशम् ॥ २ ॥
</p><p>कलेवरं स्वमाविश्य शेषमायुः सुहृद्‌वृतः ।&nbsp;
</p><p>भुङ्‌क्ष्व भोगान् पितृप्रत्तान् अधितिष्ठ नृपासनम् ॥ ३ ॥
</p><p>जीव उवाच -&nbsp;
</p><p>कस्मिन् जन्मन्यमी मह्यं पितरो मातरोऽभवन् ।&nbsp;
</p><p>कर्मभिर्भ्राम्यमाणस्य देवतिर्यङ्‌नृयोनिषु ॥ ४ ॥
</p><p>बन्धुज्ञात्यरिमध्यस्थ मित्रोदासीनविद्विषः ।&nbsp;
</p><p>सर्व एव हि सर्वेषां भवन्ति क्रमशो मिथः ॥ ५ ॥
</p><p>यथा वस्तूनि पण्यानि हेमादीनि ततस्ततः ।&nbsp;
</p><p>पर्यटन्ति नरेष्वेवं जीवो योनिषु कर्तृषु ॥ ६ ॥
</p><p>नित्यस्यार्थस्य सम्बन्धो ह्यनित्यो दृश्यते नृषु ।&nbsp;
</p><p>यावद्यस्य हि सम्बन्धो ममत्वं तावदेव हि ॥ ७ ॥
</p><p>एवं योनिगतो जीवः स नित्यो निरहङ्‌कृतः ।&nbsp;
</p><p>यावद् यत्रोपलभ्येत तावत् स्वत्वं हि तस्य तत् ॥ ८ ॥
</p><p>एष नित्योऽव्ययः सूक्ष्म एष सर्वाश्रयः स्वदृक् ।&nbsp;
</p><p>आत्ममायागुणैर्विश्वं आत्मानं सृजते प्रभुः ॥ ९ ॥
</p><p>न ह्यस्यास्ति प्रियः कश्चित् नाप्रियः स्वः परोऽपि वा ।&nbsp;
</p><p>एकः सर्वधियां द्रष्टा कर्तॄणां गुणदोषयोः ॥ १० ॥
</p><p>नादत्त आत्मा हि गुणं न दोषं न क्रियाफलम् ।&nbsp;
</p><p>उदासीनवदासीनः परावरदृगीश्वरः ॥ ११ ॥
</p><p>श्रीशुक उवाच -&nbsp;
</p><p>इत्युदीर्य गतो जीवो ज्ञातयस्तस्य ते तदा ।&nbsp;
</p><p>विस्मिता मुमुचुः शोकं छित्त्वात्म स्नेहश्रृङ्‌खलाम् ॥ १२ ॥
</p><p>निर्हृत्य ज्ञातयो ज्ञातेः देहं कृत्वोचिताः क्रियाः ।&nbsp;
</p><p>तत्यजुर्दुस्त्यजं स्नेहं शोकमोहभयार्तिदम् ॥ १३ ॥
</p><p>बालघ्न्यो व्रीडितास्तत्र बालहत्याहतप्रभाः ।&nbsp;
</p><p>बालहत्याव्रतं चेरुः ब्राह्मणैः यन्निरूपितम् ।&nbsp;
</p><p>यमुनायां महाराज स्मरन्त्यो द्विजभाषितम् ॥ १४ ॥&nbsp;
</p><p>स इत्थं प्रतिबुद्धात्मा चित्रकेतुर्द्विजोक्तिभिः ।&nbsp;
</p><p>गृहान्धकूपान् निष्क्रान्तः सरःपङ्‌कादिव द्विपः ॥ १५ ॥
</p><p>कालिन्द्यां विधिवत् स्नात्वा कृतपुण्यजलक्रियः ।&nbsp;
</p><p>मौनेन संयतप्राणो ब्रह्मपुत्राववन्दत ॥ १६ ॥
</p><p>अथ तस्मै प्रपन्नाय भक्ताय प्रयतात्मने ।&nbsp;
</p><p>भगवान् नारदः प्रीतो विद्यामेतामुवाच ह ॥ १७ ॥
</p><p>ॐ नमस्तुभ्यं भगवते वासुदेवाय धीमहि ।&nbsp;
</p><p>प्रद्युम्नायानिरुद्धाय नमः सङ्‌कर्षणाय च ॥ १८ ॥
</p><p>नमो विज्ञानमात्राय परमानन्दमूर्तये ।&nbsp;
</p><p>आत्मारामाय शान्ताय निवृत्तद्वैतदृष्टये ॥ १९ ॥
</p><p>आत्मानन्दानुभूत्यैव न्यस्तशक्त्यूर्मये नमः ।&nbsp;
</p><p>हृषीकेशाय महते नमस्ते विश्वमूर्तये ॥ २० ॥
</p><p>वचस्युपरतेऽप्राप्य य एको मनसा सह ।&nbsp;
</p><p>अनामरूपश्चिन्मात्रः सोऽव्यान्नः सदसत्परः ॥ २१ ॥
</p><p>यस्मिन्निदं यतश्चेदं तिष्ठत्यप्येति जायते ।&nbsp;
</p><p>मृण्मयेष्विव मृज्जातिः तस्मै ते ब्रह्मणे नमः ॥ २२ ॥
</p><p>यन्न स्पृशन्ति न विदुः मनोबुद्धीन्द्रियासवः ।&nbsp;
</p><p>अन्तर्बहिश्च विततं व्योमवत् तन्नतोऽस्म्यहम् ॥ २३ ॥
</p><p>देहेन्द्रियप्राणमनोधियोऽमी&nbsp;
</p><p>&nbsp;&nbsp;&nbsp;&nbsp; यदंशविद्धाः प्रचरन्ति कर्मसु ।&nbsp;
</p><p>नैवान्यदा लौहमिवाप्रतप्तं&nbsp;
</p><p>&nbsp;&nbsp;&nbsp;&nbsp; स्थानेषु तद्द्रष्ट्रपदेशमेति ॥ २४ ॥
</p><p>ॐ नमो भगवते महापुरुषाय महानुभावाय&nbsp;
</p><p>महाविभूतिपतये सकलसात्वत परिवृढनिकर&nbsp;
</p><p>करकमल कुड्मलोपलालित&nbsp;
</p><p>चरणारविन्दयुगल परमपरमेष्ठिन् नमस्ते ॥ २५ ॥&nbsp;
</p><p>श्रीशुक उवाच -&nbsp;
</p><p>भक्तायैतां प्रपन्नाय विद्यामादिश्य नारदः ।&nbsp;
</p><p>ययावङ्‌गिरसा साकं धाम स्वायम्भुवं प्रभो ॥ २६ ॥
</p><p>चित्रकेतुस्तु विद्यां तां यथा नारदभाषिताम् ।&nbsp;
</p><p>धारयामास सप्ताहं अब्भक्षः सुसमाहितः ॥ २७ ॥
</p><p>ततः स सप्तरात्रान्ते विद्यया धार्यमाणया ।&nbsp;
</p><p>विद्याधराधिपत्यं च लेभेऽप्रतिहतं नृप ॥ २८ ॥
</p><p>ततः कतिपयाहोभिः विद्ययेद्धमनोगतिः ।&nbsp;
</p><p>जगाम देवदेवस्य शेषस्य चरणान्तिकम् ॥ २९ ॥
</p><p>मृणालगौरं शितिवाससं स्फुरत्&nbsp;
</p><p>&nbsp;&nbsp;&nbsp;&nbsp; किरीटकेयूरकटित्रकङ्‌कणम् ।&nbsp;
</p><p>प्रसन्नवक्त्रारुणलोचनं वृतं&nbsp;
</p><p>&nbsp;&nbsp;&nbsp;&nbsp; ददर्श सिद्धेश्वरमण्डलैः प्रभुम् ॥ ३० ॥
</p><p>तद्दर्शनध्वस्तसमस्तकिल्बिषः&nbsp;
</p><p>&nbsp;&nbsp;&nbsp;&nbsp; स्वस्थामलान्तःकरणोऽभ्ययान्मुनिः ।&nbsp;
</p><p>प्रवृद्धभक्त्या प्रणयाश्रुलोचनः&nbsp;
</p><p>&nbsp;&nbsp;&nbsp;&nbsp; प्रहृष्टरोमानमदादिपुरुषम् ॥ ३१ ॥
</p><p>स उत्तमश्लोकपदाब्जविष्टरं&nbsp;
</p><p>&nbsp;&nbsp;&nbsp;&nbsp; प्रेमाश्रुलेशैरुपमेहयन्मुहुः ।&nbsp;
</p><p>प्रेमोपरुद्धाखिलवर्णनिर्गमो&nbsp;
</p><p>&nbsp;&nbsp;&nbsp;&nbsp; नैवाशकत्तं प्रसमीडितुं चिरम् ॥ ३२ ॥
</p><p>ततः समाधाय मनो मनीषया&nbsp;
</p><p>&nbsp;&nbsp;&nbsp;&nbsp; बभाष एतत्प्रतिलब्धवागसौ ।&nbsp;
</p><p>नियम्य सर्वेन्द्रियबाह्यवर्तनं&nbsp;
</p><p>&nbsp;&nbsp;&nbsp;&nbsp; जगद्‍गुरुं सात्वतशास्त्रविग्रहम् ॥ ३३ ॥
</p><p>चित्रकेतुरुवाच -&nbsp;
</p><p>अजित जितः सममतिभिः&nbsp;
</p><p>&nbsp;&nbsp;&nbsp;&nbsp; साधुभिर्भवान् जितात्मभिर्भवता ।&nbsp;
</p><p>विजितास्तेऽपि च भजतां&nbsp;
</p><p>&nbsp;&nbsp;&nbsp;&nbsp; अकामात्मनां य आत्मदोऽतिकरुणः ॥ ३४ ॥
</p><p>तव विभवः खलु भगवन्&nbsp;
</p><p>&nbsp;&nbsp;&nbsp;&nbsp; जगदुदयस्थितिलयादीनि ।&nbsp;
</p><p>विश्वसृजस्तेंऽशांशास्तत्र&nbsp;
</p><p>&nbsp;&nbsp;&nbsp;&nbsp; मृषा स्पर्धन्ति पृथगभिमत्या ॥ ३५ ॥
</p><p>परमाणुपरममहतोः&nbsp;
</p><p>&nbsp;&nbsp;&nbsp;&nbsp; त्वमाद्यन्तान्तरवर्ती त्रयविधुरः ।&nbsp;
</p><p>आदावन्तेऽपि च सत्त्वानां&nbsp;
</p><p>&nbsp;&nbsp;&nbsp;&nbsp; यद्ध्रुवं तदेवान्तरालेऽपि ॥ ३६ ॥
</p><p>क्षित्यादिभिरेष किलावृतः&nbsp;
</p><p>&nbsp;&nbsp;&nbsp;&nbsp; सप्तभिर्दशगुणोत्तरैरण्डकोशः ।&nbsp;
</p><p>यत्र पतत्यणुकल्पः&nbsp;
</p><p>&nbsp;&nbsp;&nbsp;&nbsp; सहाण्डकोटिकोटिभिस्तदनन्तः ॥ ३७ ॥
</p><p>विषयतृषो नरपशवो&nbsp;
</p><p>&nbsp;&nbsp;&nbsp;&nbsp; य उपासते विभूतीर्न परं त्वाम् ।&nbsp;
</p><p>तेषामाशिष ईश तदनु&nbsp;
</p><p>&nbsp;&nbsp;&nbsp;&nbsp; विनश्यन्ति यथा राजकुलम् ॥ ३८ ॥
</p><p>कामधियस्त्वयि रचिता&nbsp;
</p><p>&nbsp;&nbsp;&nbsp;&nbsp; न परम रोहन्ति यथा करम्भबीजानि ।&nbsp;
</p><p>ज्ञानात्मन्यगुणमये&nbsp;
</p><p>&nbsp;&nbsp;&nbsp;&nbsp; गुणगणतोऽस्य द्वन्द्वजालानि ॥ ३९ ॥
</p><p>जितमजित तदा भवता&nbsp;
</p><p>&nbsp;&nbsp;&nbsp;&nbsp; यदाह भागवतं धर्ममनवद्यम् ।&nbsp;
</p><p>निष्किञ्चना ये मुनय&nbsp;
</p><p>&nbsp;&nbsp;&nbsp;&nbsp; आत्मारामा यमुपासतेऽपवर्गाय ॥ ४० ॥
</p><p>विषममतिर्न यत्र नृणां&nbsp;
</p><p>&nbsp;&nbsp;&nbsp;&nbsp; त्वमहमिति मम तवेति च यदन्यत्र ।&nbsp;
</p><p>विषमधिया रचितो यः&nbsp;
</p><p>&nbsp;&nbsp;&nbsp;&nbsp; स ह्यविशुद्धः क्षयिष्णुरधर्मबहुलः ॥ ४१ ॥
</p><p>कः क्षेमो निजपरयोः&nbsp;
</p><p>&nbsp;&nbsp;&nbsp;&nbsp; कियान्वार्थः स्वपरद्रुहा धर्मेण ।&nbsp;
</p><p>स्वद्रोहात्तव कोपः&nbsp;
</p><p>&nbsp;&nbsp;&nbsp;&nbsp; परसम्पीडया च तथाधर्मः ॥ ४२ ॥
</p><p>न व्यभिचरति तवेक्षा&nbsp;
</p><p>&nbsp;&nbsp;&nbsp;&nbsp; यया ह्यभिहितो भागवतो धर्मः ।&nbsp;
</p><p>स्थिरचरसत्त्वकदम्बेष्व
</p><p>&nbsp;&nbsp;&nbsp;&nbsp; पृथग्धियो यमुपासते त्वार्याः ॥ ४३ ॥
</p><p>न हि भगवन्नघटितमिदं&nbsp;
</p><p>&nbsp;&nbsp;&nbsp;&nbsp; त्वद्दर्शनान् नृणामखिलपापक्षयः ।&nbsp;
</p><p>यन्नाम सकृच्छ्रवणात्&nbsp;
</p><p>&nbsp;&nbsp;&nbsp;&nbsp; पुल्कसकोऽपि विमुच्यते संसारात् ॥ ४४ ॥
</p><p>अथ भगवन् वयमधुना&nbsp;
</p><p>&nbsp;&nbsp;&nbsp;&nbsp; त्वदवलोकपरिमृष्टाशयमलाः ।&nbsp;
</p><p>सुरऋषिणा यदुदितं&nbsp;
</p><p>&nbsp;&nbsp;&nbsp;&nbsp; तावकेन कथमन्यथा भवति ॥ ४५ ॥
</p><p>विदितमनन्त समस्तं&nbsp;
</p><p>&nbsp;&nbsp;&nbsp;&nbsp; तव जगदात्मनो जनैरिहाचरितम् ।&nbsp;
</p><p>विज्ञाप्यं परमगुरोः&nbsp;
</p><p>&nbsp;&nbsp;&nbsp;&nbsp; कियदिव सवितुरिव खद्योतैः ॥ ४६ ॥
</p><p>नमस्तुभ्यं भगवते&nbsp;
</p><p>&nbsp;&nbsp;&nbsp;&nbsp; सकलजगत्स्थितिलयोदयेशाय ।&nbsp;
</p><p>दुरवसितात्मगतये&nbsp;
</p><p>&nbsp;&nbsp;&nbsp;&nbsp; कुयोगिनां भिदा परमहंसाय ॥ ४७ ॥
</p><p>यं वै श्वसन्तमनु विश्वसृजः श्वसन्ति&nbsp;
</p><p>&nbsp;&nbsp;&nbsp;&nbsp; यं चेकितानमनु चित्तय उच्चकन्ति ।&nbsp;
</p><p>भूमण्डलं सर्षपायति यस्य मूर्ध्नि
</p><p>&nbsp;&nbsp;&nbsp;&nbsp; तस्मै नमो भगवतेऽस्तु सहस्रमूर्ध्ने ॥ ४८ ॥&nbsp;
</p><p>श्रीशुक उवाच -&nbsp;
</p><p>संस्तुतो भगवान् एवं अनन्तस्तमभाषत ।&nbsp;
</p><p>विद्याधरपतिं प्रीतः चित्रकेतुं कुरूद्वह ॥ ४९ ॥
</p><p>श्रीभगवान् उवाच -&nbsp;
</p><p>यन्नारदाङ्‌गिरोभ्यां ते व्याहृतं मेऽनुशासनम् ।&nbsp;
</p><p>संसिद्धोऽसि तया राजन् विद्यया दर्शनाच्च मे ॥ ५० ॥
</p><p>अहं वै सर्वभूतानि भूतात्मा भूतभावनः ।&nbsp;
</p><p>शब्दब्रह्म परं ब्रह्म ममोभे शाश्वती तनू ॥ ५१ ॥
</p><p>लोके विततमात्मानं लोकं चात्मनि सन्ततम् ।&nbsp;
</p><p>उभयं च मया व्याप्तं मयि चैवोभयं कृतम् ॥ ५२ ॥
</p><p>यथा सुषुप्तः पुरुषो विश्वं पश्यति चात्मनि ।&nbsp;
</p><p>आत्मानमेकदेशस्थं मन्यते स्वप्न उत्थितः ॥ ५३ ॥
</p><p>एवं जागरणादीनि जीवस्थानानि चात्मनः ।&nbsp;
</p><p>मायामात्राणि विज्ञाय तद्द्रष्टारं परं स्मरेत् ॥ ५४ ॥
</p><p>येन प्रसुप्तः पुरुषः स्वापं वेदात्मनस्तदा ।&nbsp;
</p><p>सुखं च निर्गुणं ब्रह्म तमात्मानमवेहि माम् ॥ ५५ ॥
</p><p>उभयं स्मरतः पुंसः प्रस्वापप्रतिबोधयोः ।&nbsp;
</p><p>अन्वेति व्यतिरिच्येत तज्ज्ञानं ब्रह्म तत्परम् ॥ ५६ ॥
</p><p>यदेतद् विस्मृतं पुंसो मद्‍भावं भिन्नमात्मनः ।&nbsp;
</p><p>ततः संसार एतस्य देहाद्देहो मृतेर्मृतिः ॥ ५७ ॥
</p><p>लब्ध्वेह मानुषीं योनिं ज्ञानविज्ञानसम्भवाम् ।&nbsp;
</p><p>आत्मानं यो न बुद्ध्येत न क्वचिन् शममाप्नुयात् ॥ ५८ ॥
</p><p>स्मृत्वेहायां परिक्लेशं ततः फलविपर्ययम् ।&nbsp;
</p><p>अभयं चाप्यनीहायां सङ्‌कल्पाद् विरमेत्कविः ॥ ५९ ॥
</p><p>सुखाय दुःखमोक्षाय कुर्वाते दम्पती क्रियाः ।&nbsp;
</p><p>ततोऽनिवृत्तिः अप्राप्तिः दुखस्य च सुखस्य च ॥ ६० ॥
</p><p>एवं विपर्ययं बुद्ध्वा नृणां विज्ञाभिमानिनाम् ।&nbsp;
</p><p>आत्मनश्च गतिं सूक्ष्मां स्थानत्रयविलक्षणाम् ॥ ६१ ॥
</p><p>दृष्टश्रुताभिर्मात्राभिः निर्मुक्तः स्वेन तेजसा ।&nbsp;
</p><p>ज्ञानविज्ञानसन्तृप्तो मद्‍भक्तः पुरुषो भवेत् ॥ ६२ ॥
</p><p>एतावानेव मनुजैः योगनैपुण्यबुद्धिभिः ।&nbsp;
</p><p>स्वार्थः सर्वात्मना ज्ञेयो यत्परात्मैकदर्शनम् ॥ ६३ ॥
</p><p>त्वमेतच्छ्रद्धया राजन् अप्रमत्तो वचो मम ।&nbsp;
</p><p>ज्ञानविज्ञानसम्पन्नो धारयन्नाशु सिध्यसि ॥ ६४ ॥
</p><p>श्रीशुक उवाच -&nbsp;
</p><p>आश्वास्य भगवानित्थं चित्रकेतुं जगद्‍गुरुः ।&nbsp;
</p><p>पश्यतस्तस्य विश्वात्मा ततश्चान्तर्दधे हरिः ॥ ६५ ॥
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>षष्ठस्कन्धे चित्रकेतोः परमात्मदर्शनं नाम षोडशोऽध्या‍यः ॥ १६ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2359
Cached time: 20231023061920
Cache expiry: 1814400
Reduced expiry: false
Complications: []
CPU time usage: 0.007 seconds
Real time usage: 0.009 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46895-0!canonical and timestamp 20231023061920 and revision id 106462. Rendering was triggered because: page-view
 -->
