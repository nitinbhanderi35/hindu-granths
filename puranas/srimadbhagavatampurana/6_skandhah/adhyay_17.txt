<p>श्रीमद्‌भागवत महापुराण
</p><p>षष्ठः स्कन्धः - शप्तदशोऽध्यायः
</p><p>कैलासे पार्वतीसहितस्य शिवस्योपहासकरणात्&nbsp;
</p><p>
पार्वतीशापेन चित्रकेतोर्वृत्रजन्म प्राप्तिश्च -</p><center></center><p>श्रीशुक उवाच -&nbsp;
</p><p>यतश्चान्तर्हितोऽनन्तः तस्यै कृत्वा दिशे नमः ।&nbsp;
</p><p>विद्याधरश्चित्रकेतुः चचार गगने चरः ॥ १ ॥
</p><p>स लक्षं वर्षलक्षाणां अव्याहतबलेन्द्रियः ।&nbsp;
</p><p>स्तूयमानो महायोगी मुनिभिः सिद्धचारणैः ॥ २ ॥
</p><p>कुलाचलेन्द्रद्रोणीषु नानासङ्‌कल्पसिद्धिषु ।&nbsp;
</p><p>रेमे विद्याधरस्त्रीभिः गापयन् हरिमीश्वरम् ॥ ३ ॥
</p><p>एकदा स विमानेन विष्णुदत्तेन भास्वता ।&nbsp;
</p><p>गिरिशं ददृशे गच्छन् परीतं सिद्धचारणैः ॥ ४ ॥
</p><p>आलिङ्‌ग्याङ्‌कीकृतां देवीं बाहुना मुनिसंसदि ।&nbsp;
</p><p>उवाच देव्याः श्रृण्वन्त्या जहासोच्चैस्तदन्तिके ॥ ५ ॥
</p><p>चित्रकेतुरुवाच -&nbsp;
</p><p>एष लोकगुरुः साक्षात् धर्मं वक्ता शरीरिणाम् ।&nbsp;
</p><p>आस्ते मुख्यः सभायां वै मिथुनीभूय भार्यया ॥ ६ ॥
</p><p>जटाधरस्तीव्रतपा ब्रह्मवादिसभापतिः ।&nbsp;
</p><p>अङ्‌कीकृत्य स्त्रियं चास्ते गतह्रीः प्राकृतो यथा ॥ ७ ॥
</p><p>प्रायशः प्राकृताश्चापि स्त्रियं रहसि बिभ्रति ।&nbsp;
</p><p>अयं महाव्रतधरो बिभर्ति सदसि स्त्रियम् ॥ ८ ॥
</p><p>श्रीशुक उवाच -&nbsp;
</p><p>भगवानपि तच्छ्रुत्वा प्रहस्यागाधधीर्नृप ।&nbsp;
</p><p>तूष्णीं बभूव सदसि सभ्याश्च तदनुव्रताः ॥ ९ ॥
</p><p>इत्यतद्वीर्यविदुषि ब्रुवाणे बह्वशोभनम् ।&nbsp;
</p><p>रुषाऽऽह देवी धृष्टाय निर्जितात्माभिमानिने ॥ १० ॥
</p><p>श्रीपार्वति उवाच -&nbsp;
</p><p>अयं किमधुना लोके शास्ता दण्डधरः प्रभुः ।&nbsp;
</p><p>अस्मद्विधानां दुष्टानां निर्लज्जानां च विप्रकृत् ॥ ११ ॥
</p><p>न वेद धर्मं किल पद्मयोनिः&nbsp;
</p><p>&nbsp;&nbsp;&nbsp;&nbsp; न ब्रह्मपुत्रा भृगुनारदाद्याः ।&nbsp;
</p><p>न वै कुमारः कपिलो मनुश्च&nbsp;
</p><p>&nbsp;&nbsp;&nbsp;&nbsp; ये नो निषेधन्त्यतिवर्तिनं हरम् ॥ १२ ॥
</p><p>एषामनुध्येयपदाब्जयुग्मं&nbsp;
</p><p>&nbsp;&nbsp;&nbsp;&nbsp; जगद्‍गुरुं मङ्‌गलमङ्‌गलं स्वयम् ।&nbsp;
</p><p>यः क्षत्रबन्धुः परिभूय सूरीन्&nbsp;
</p><p>&nbsp;&nbsp;&nbsp;&nbsp; प्रशास्ति धृष्टस्तदयं हि दण्ड्यः ॥ १३ ॥
</p><p>नायमर्हति वैकुण्ठ पादमूलोपसर्पणम् ।&nbsp;
</p><p>सम्भावितमतिः स्तब्धः साधुभिः पर्युपासितम् ॥ १४ ॥
</p><p>अतः पापीयसीं योनिं आसुरीं याहि दुर्मते ।&nbsp;
</p><p>यथेह भूयो महतां न कर्ता पुत्र किल्बिषम् ॥ १५ ॥
</p><p>श्रीशुक उवाच -&nbsp;
</p><p>एवं शप्तश्चित्रकेतुः विमानाद् अवरुह्य सः ।&nbsp;
</p><p>प्रसादयामास सतीं मूर्ध्ना नम्रेण भारत ॥ १६ ॥
</p><p>चित्रकेतुरुवाच -&nbsp;
</p><p>प्रतिगृह्णामि ते शापं आत्मनोऽञ्जलिनाम्बिके ।&nbsp;
</p><p>देवैर्मर्त्याय यत्प्रोक्तं पूर्वदिष्टं हि तस्य तत् ॥ १७ ॥
</p><p>संसारचक्र एतस्मिन् जन्तुरज्ञानमोहितः ।&nbsp;
</p><p>भ्राम्यन् सुखं च दुःखं च भुङ्‌क्ते सर्वत्र सर्वदा ॥ १८ ॥
</p><p>नैवात्मा न परश्चापि कर्ता स्यात् सुखदुःखयोः ।&nbsp;
</p><p>कर्तारं मन्यतेऽप्राज्ञ आत्मानं परमेव च ॥ १९ ॥
</p><p>गुणप्रवाह एतस्मिन्कः शापः को न्वनुग्रहः ।&nbsp;
</p><p>कः स्वर्गो नरकः को वा किं सुखं दुःखमेव वा ॥ २० ॥
</p><p>एकः सृजति भूतानि भगवान् आत्ममायया ।&nbsp;
</p><p>एषां बन्धं च मोक्षं च सुखं दुःखं च निष्कलः ॥ २१ ॥
</p><p>न तस्य कश्चिद् दयितः प्रतीपो&nbsp;
</p><p>&nbsp;&nbsp;&nbsp;&nbsp; न ज्ञातिबन्धुर्न परो न च स्वः ।&nbsp;
</p><p>समस्य सर्वत्र निरञ्जनस्य&nbsp;
</p><p>&nbsp;&nbsp;&nbsp;&nbsp; सुखे न रागः कुत एव रोषः ॥ २२ ॥
</p><p>तथापि तच्छक्तिविसर्ग एषां&nbsp;
</p><p>&nbsp;&nbsp;&nbsp;&nbsp; सुखाय दुःखाय हिताहिताय ।&nbsp;
</p><p>बन्धाय मोक्षाय च मृत्युजन्मनोः&nbsp;
</p><p>&nbsp;&nbsp;&nbsp;&nbsp; शरीरिणां संसृतयेऽवकल्पते ॥ २३ ॥
</p><p>अथ प्रसादये न त्वां शापमोक्षाय भामिनि ।&nbsp;
</p><p>यन्मन्यसे ह्यसाधूक्तं मम तत्क्षम्यतां सति ॥ २४ ॥
</p><p>श्रीशुक उवाच -&nbsp;
</p><p>इति प्रसाद्य गिरिशौ चित्रकेतुररिन्दम ।&nbsp;
</p><p>जगाम स्वविमानेन पश्यतोः स्मयतोस्तयोः ॥ २५ ॥
</p><p>ततस्तु भगवान्रुद्रो रुद्राणीं इदमब्रवीत् ।&nbsp;
</p><p>देवर्षिदैत्यसिद्धानां पार्षदानां च श्रृण्वताम् ॥ २६ ॥
</p><p>श्रीरुद्र उवाच -&nbsp;
</p><p>दृष्टवत्यसि सुश्रोणि हरेरद्‍भुतकर्मणः ।&nbsp;
</p><p>माहात्म्यं भृत्यभृत्यानां निःस्पृहाणां महात्मनाम् ॥ २७ ॥
</p><p>नारायणपराः सर्वे न कुतश्चन बिभ्यति ।&nbsp;
</p><p>स्वर्गापवर्गनरकेषु अपि तुल्यार्थदर्शिनः ॥ २८ ॥
</p><p>देहिनां देहसंयोगाद् द्वन्द्वान् ईश्वरलीलया ।&nbsp;
</p><p>सुखं दुःखं मृतिर्जन्म शापोऽनुग्रह एव च ॥ २९ ॥
</p><p>अविवेककृतः पुंसो ह्यर्थभेद इवात्मनि ।&nbsp;
</p><p>गुणदोषविकल्पश्च भिदेव स्रजिवत्कृतः ॥ ३० ॥
</p><p>वासुदेवे भगवति भक्तिं उद्वहतां नृणाम् ।&nbsp;
</p><p>ज्ञानवैराग्यवीर्याणां न हि कश्चिद्व्यपाश्रयः ॥ ३१ ॥
</p><p>नाहं विरिञ्चो न कुमारनारदौ&nbsp;
</p><p>&nbsp;&nbsp;&nbsp;&nbsp; न ब्रह्मपुत्रा मुनयः सुरेशाः ।&nbsp;
</p><p>विदाम यस्येहितमंशकांशका&nbsp;
</p><p>&nbsp;&nbsp;&nbsp;&nbsp; न तत्स्वरूपं पृथगीशमानिनः ॥ ३२ ॥
</p><p>न ह्यस्यास्ति प्रियः कश्चित् नाप्रियः स्वः परोऽपि वा ।&nbsp;
</p><p>आत्मत्वात् सर्वभूतानां सर्वभूतप्रियो हरिः ॥ ३३ ॥
</p><p>तस्य चायं महाभागः चित्रकेतुः प्रियोऽनुगः ।&nbsp;
</p><p>सर्वत्र समदृक् शान्तो ह्यहं चैवाच्युतप्रियः ॥ ३४ ॥
</p><p>तस्मान्न विस्मयः कार्यः पुरुषेषु महात्मसु ।&nbsp;
</p><p>महापुरुषभक्तेषु शान्तेषु समदर्शिषु ॥ ३५ ॥
</p><p>श्रीशुक उवाच -&nbsp;
</p><p>इति श्रुत्वा भगवतः शिवस्योमाभिभाषितम् ।&nbsp;
</p><p>बभूव शान्तधी राजन् देवी विगतविस्मया ॥ ३६ ॥
</p><p>इति भागवतो देव्याः प्रतिशप्तुमलन्तमः ।&nbsp;
</p><p>मूर्ध्ना स जगृहे शापं एतावत् साधुलक्षणम् ॥ ३७ ॥
</p><p>जज्ञे त्वष्टुर्दक्षिणाग्नौ दानवीं योनिमाश्रितः ।&nbsp;
</p><p>वृत्र इत्यभिविख्यातो ज्ञानविज्ञानसंयुतः ॥ ३८ ॥
</p><p>एतत्ते सर्वमाख्यातं यन्मां त्वं परिपृच्छसि ।&nbsp;
</p><p>वृत्रस्यासुरजातेश्च कारणं भगवन्मतेः ॥ ३९ ॥
</p><p>इतिहासं इमं पुण्यं चित्रकेतोर्महात्मनः ।&nbsp;
</p><p>माहात्म्यं विष्णुभक्तानां श्रुत्वा बन्धाद् विमुच्यते ॥ ४० ॥
</p><p>य एतत् प्रातरुत्थाय श्रद्धया वाग्यतः पठेत् ।&nbsp;
</p><p>इतिहासं हरिं स्मृत्वा स याति परमां गतिम् ॥ ४१ ॥
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>षष्ठस्कन्धे चित्रकेतुशापो नाम सप्तदशोऽध्या‍यः ॥ १७ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2390
Cached time: 20231014212338
Cache expiry: 1814400
Reduced expiry: false
Complications: []
CPU time usage: 0.007 seconds
Real time usage: 0.008 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46896-0!canonical and timestamp 20231014212338 and revision id 106463. Rendering was triggered because: page-view
 -->
