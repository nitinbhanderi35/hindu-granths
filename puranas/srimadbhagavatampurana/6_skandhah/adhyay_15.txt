<p>श्रीमद्‌भागवत महापुराण
</p><p>षष्ठः स्कन्धः - पञ्चदशोऽध्यायः
</p><p>
चित्रकेतवेऽङ्‌गिरोनारदयोरुपदेशः -</p><center></center><p>श्रीशुक उवाच -&nbsp;
</p><p>ऊचतुर्मृतकोपान्ते पतितं मृतकोपमम् ।&nbsp;
</p><p>शोकाभिभूतं राजानं बोधयन्तौ सदुक्तिभिः ॥ १ ॥
</p><p>कोऽयं स्यात् तव राजेन्द्र भवान् यमनुशोचति ।&nbsp;
</p><p>त्वं चास्य कतमः सृष्टौ पुरेदानीमतः परम् ॥ २ ॥
</p><p>यथा प्रयान्ति संयान्ति स्रोतोवेगेन वालुकाः ।&nbsp;
</p><p>संयुज्यन्ते वियुज्यन्ते तथा कालेन देहिनः ॥ ३ ॥
</p><p>यथा धानासु वै धाना भवन्ति न भवन्ति च ।&nbsp;
</p><p>एवं भूतेषु भूतानि चोदितान् ईशमायया ॥ ४ ॥
</p><p>वयं च त्वं च ये चेमे तुल्यकालाश्चराचराः ।&nbsp;
</p><p>जन्ममृत्योर्यथा पश्चात् प्राङ्‌नैवमधुनापि भोः ॥ ५ ॥
</p><p>भूतैर्भूतानि भूतेशः सृजत्यवति हन्त्यजः ।&nbsp;
</p><p>आत्मसृष्टैरस्वतन्त्रैः अनपेक्षोऽपि बालवत् ॥ ६ ॥
</p><p>देहेन देहिनो राजन् देहाद् देहोऽभिजायते ।&nbsp;
</p><p>बीजादेव यथा बीजं देह्यर्थ इव शाश्वतः ॥ ७ ॥
</p><p>देहदेहिविभागोऽयं अविवेककृतः पुरा ।&nbsp;
</p><p>जातिव्यक्तिविभागोऽयं यथा वस्तुनि कल्पितः ॥ ८ ॥
</p><p>श्रीशुक उवाच -&nbsp;
</p><p>एवं आश्वासितो राजा चित्रकेतुर्द्विजोक्तिभिः ।&nbsp;
</p><p>विमृज्य पाणिना वक्त्रं आधिम्लानमभाषत ॥ ९ ॥
</p><p>श्रीराजोवाच -&nbsp;
</p><p>कौ युवां ज्ञानसम्पन्नौ महिष्ठौ च महीयसाम् ।&nbsp;
</p><p>अवधूतेन वेषेण गूढौ इह समागतौ ॥ १० ॥
</p><p>चरन्ति ह्यवनौ कामं ब्राह्मणा भगवत्प्रियाः ।&nbsp;
</p><p>मादृशां ग्राम्यबुद्धीनां बोधायोन्मत्तलिङ्‌गिनः ॥ ११ ॥
</p><p>कुमारो नारद ऋभुः अङ्‌गिरा देवलोऽसितः ।&nbsp;
</p><p>अपान्तरतमो व्यासो मार्कण्डेयोऽथ गौतमः ॥ १२ ॥
</p><p>वसिष्ठो भगवान् रामः कपिलो बादरायणिः ।&nbsp;
</p><p>दुर्वासा याज्ञवल्क्यश्च जातुकर्णस्तथाऽऽरुणिः ॥ १३ ॥
</p><p>रोमशश्च्यवनो दत्त आसुरिः सपतञ्जलिः ।&nbsp;
</p><p>ऋषिर्वेदशिरा बोध्यो मुनिः पञ्चशिखस्तथा ॥ १४ ॥
</p><p>हिरण्यनाभः कौसल्यः श्रुतदेव ऋतध्वजः ।&nbsp;
</p><p>एते परे च सिद्धेशाः चरन्ति ज्ञानहेतवः ॥ १५ ॥
</p><p>तस्माद् युवां ग्राम्यपशोः मम मूढधियः प्रभू ।&nbsp;
</p><p>अन्धे तमसि मग्नस्य ज्ञानदीप उदीर्यताम् ॥ १६ ॥
</p><p>श्रीअङ्‌गिरा उवाच -&nbsp;
</p><p>अहं ते पुत्रकामस्य पुत्रदोऽस्म्यङ्‌गिरा नृप ।&nbsp;
</p><p>एष ब्रह्मसुतः साक्षात् नारदो भगवान् ऋषिः ॥ १७ ॥
</p><p>इत्थं त्वां पुत्रशोकेन मग्नं तमसि दुस्तरे ।&nbsp;
</p><p>अतदर्हमनुस्मृत्य महापुरुषगोचरम् ॥ १८ ॥
</p><p>अनुग्रहाय भवतः प्राप्तौ आवां इह प्रभो ।&nbsp;
</p><p>ब्रह्मण्यो भगवद्‍भक्तो नावसीदितुमर्हसि ॥ १९ ॥
</p><p>तदैव ते परं ज्ञानं ददामि गृहमागतः ।&nbsp;
</p><p>ज्ञात्वान्याभिनिवेशं ते पुत्रमेव ददावहम् ॥ २० ॥
</p><p>अधुना पुत्रिणां तापो भवतैवानुभूयते ।&nbsp;
</p><p>एवं दारा गृहा रायो विविधैश्वर्यसम्पदः ॥ २१ ॥
</p><p>शब्दादयश्च विषयाः चला राज्यविभूतयः ।&nbsp;
</p><p>मही राज्यं बलं कोशो भृत्यामात्याः सुहृज्जनाः ॥ २२ ॥
</p><p>सर्वेऽपि शूरसेनेमे शोकमोहभयार्तिदाः ।&nbsp;
</p><p>गन्धर्वनगरप्रख्याः स्वप्नमायामनोरथाः ॥ २३ ॥
</p><p>दृश्यमाना विनार्थेन न दृश्यन्ते मनोभवाः ।&nbsp;
</p><p>कर्मभिर्ध्यायतो नाना कर्माणि मनसोऽभवन् ॥ २४ ॥
</p><p>अयं हि देहिनो देहो द्रव्यज्ञानक्रियात्मकः ।&nbsp;
</p><p>देहिनो विविधक्लेश सन्तापकृदुदाहृतः ॥ २५ ॥
</p><p>तस्मात् स्वस्थेन मनसा विमृश्य गतिमात्मनः ।&nbsp;
</p><p>द्वैते ध्रुवार्थविश्रम्भं त्यजोपशममाविश ॥ २६ ॥
</p><p>श्रीनारद उवाच -&nbsp;
</p><p>एतां मन्त्रोपनिषदं प्रतीच्छ प्रयतो मम ।&nbsp;
</p><p>यां धारयन् सप्तरात्राद् द्रष्टा सङ्‌कर्षणं प्रभुम् ॥ २७ ॥
</p><p>यत्पादमूलमुपसृत्य नरेन्द्र पूर्वे&nbsp;
</p><p>&nbsp;&nbsp;&nbsp;&nbsp; शर्वादयो भ्रममिमं द्वितयं विसृज्य ।&nbsp;
</p><p>सद्यस्तदीयमतुलानधिकं महित्वं
</p><p>&nbsp;&nbsp;&nbsp;&nbsp; प्रापुर्भवानपि परं न चिरादुपैति ॥ २८ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>षष्ठस्कन्धे चित्रकेतुसान्त्वनं नाम पञ्चदशोऽध्या‍यः ॥ १५ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2331
Cached time: 20231017155901
Cache expiry: 1814400
Reduced expiry: false
Complications: []
CPU time usage: 0.003 seconds
Real time usage: 0.005 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46894-0!canonical and timestamp 20231017155901 and revision id 106459. Rendering was triggered because: page-view
 -->
