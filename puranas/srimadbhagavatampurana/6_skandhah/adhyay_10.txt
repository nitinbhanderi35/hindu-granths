<div id="ws-data" class="ws-noexport" style="display:none; speak:none">
<p><span id="ws-title"><a href="/wiki/%E0%A4%B6%E0%A5%8D%E0%A4%B0%E0%A5%80%E0%A4%AE%E0%A4%A6%E0%A5%8D%E0%A4%AD%E0%A4%BE%E0%A4%97%E0%A4%B5%E0%A4%A4%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="श्रीमद्भागवतपुराणम्">श्रीमद्भागवतपुराणम्</a></span>
<span id="ws-author">वेदव्यासः</span>
<span id="ws-year"></span>
</p>
</div>
<table style="width:100%; margin-bottom:5px; border: 1px solid #ADA; background-color: #FFFFFF; text-align:center; font-size:0.9em;">

<tbody><tr>
<td style="width:20%; text-align:left; font-size:0.9em;">←&nbsp;<a href="/wiki/%E0%A4%B6%E0%A5%8D%E0%A4%B0%E0%A5%80%E0%A4%AE%E0%A4%A6%E0%A5%8D%E0%A4%AD%E0%A4%BE%E0%A4%97%E0%A4%B5%E0%A4%A4%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%B8%E0%A5%8D%E0%A4%95%E0%A4%A8%E0%A5%8D%E0%A4%A7%E0%A4%83_%E0%A5%AC/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%AF" title="श्रीमद्भागवतपुराणम्/स्कन्धः ६/अध्यायः ९">अध्यायः ९</a>
</td>
<td style="width:60%;"><span style="font-size:110%"><b><a href="/wiki/%E0%A4%B6%E0%A5%8D%E0%A4%B0%E0%A5%80%E0%A4%AE%E0%A4%A6%E0%A5%8D%E0%A4%AD%E0%A4%BE%E0%A4%97%E0%A4%B5%E0%A4%A4%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="श्रीमद्भागवतपुराणम्">श्रीमद्भागवतपुराणम्</a></b></span><br>अध्यायः १०<br> <a href="/wiki/%E0%A4%B2%E0%A5%87%E0%A4%96%E0%A4%95%E0%A4%83:%E0%A4%B5%E0%A5%87%E0%A4%A6%E0%A4%B5%E0%A5%8D%E0%A4%AF%E0%A4%BE%E0%A4%B8%E0%A4%83" title="लेखकः:वेदव्यासः">वेदव्यासः</a>
</td>
<td style="width:200%; text-align:right;font-size:0.9em;"><a href="/wiki/%E0%A4%B6%E0%A5%8D%E0%A4%B0%E0%A5%80%E0%A4%AE%E0%A4%A6%E0%A5%8D%E0%A4%AD%E0%A4%BE%E0%A4%97%E0%A4%B5%E0%A4%A4%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%B8%E0%A5%8D%E0%A4%95%E0%A4%A8%E0%A5%8D%E0%A4%A7%E0%A4%83_%E0%A5%AC/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%A7%E0%A5%A7" title="श्रीमद्भागवतपुराणम्/स्कन्धः ६/अध्यायः ११">अध्यायः ११</a>&nbsp;→
</td></tr></tbody></table>
<table style="width:100%; border-bottom:1px solid #A88; background:#FFFFFF; font-size:0.9em;">

<tbody><tr>
<td>
</td></tr></tbody></table>
<p>श्रीमद्‌भागवत महापुराण
</p><p>षष्ठः स्कन्धः - दशमोऽध्यायः
</p><p>देवानां दधीचेः सकाशात् तदस्थियाचनं&nbsp;
</p><p>
वज्रनिर्माणं देवदानवयुद्धं च -</p><center></center><p>श्रीशुक उवाच -&nbsp;
</p><p>इन्द्रमेवं समादिश्य भगवान् विश्वभावनः ।&nbsp;
</p><p>पश्यतां अनिमेषाणां अत्रैवान्तर्दधे हरिः ॥ १ ॥
</p><p>तथाभियाचितो देवैः ऋषिः आथर्वणो महान् ।&nbsp;
</p><p>मोदमान उवाचेदं प्रहसन्निव भारत ॥ २ ॥
</p><p>अपि वृन्दारका यूयं न जानीथ शरीरिणाम् ।&nbsp;
</p><p>संस्थायां यस्त्वभिद्रोहो दुःसहश्चेतनापहः ॥ ३ ॥
</p><p>जिजीविषूणां जीवानां आत्मा प्रेष्ठ इहेप्सितः ।&nbsp;
</p><p>क उत्सहेत तं दातुं भिक्षमाणाय विष्णवे ॥ ४ ॥
</p><p>श्रीदेवा ऊचुः -&nbsp;
</p><p>किं नु तद् दुस्त्यजं ब्रह्मन् पुंसां भूतानुकम्पिनाम् ।&nbsp;
</p><p>भवद्विधानां महतां पुण्यश्लोकेड्यकर्मणाम् ॥ ५ ॥
</p><p>नूनं स्वार्थपरो लोको न वेद परसङ्‌कटम् ।&nbsp;
</p><p>यदि वेद न याचेत नेति नाह यदीश्वरः ॥ ६ ॥
</p><p>श्रीऋषिरुवाच -&nbsp;
</p><p>धर्मं वः श्रोतुकामेन यूयं मे प्रत्युदाहृताः ।&nbsp;
</p><p>एष वः प्रियमात्मानं त्यजन्तं सन्त्यजाम्यहम् ॥ ७ ॥
</p><p>योऽध्रुवेणात्मना नाथा न धर्मं न यशः पुमान् ।&nbsp;
</p><p>ईहेत भूतदयया स शोच्यः स्थावरैरपि ॥ ८ ॥
</p><p>एतावानव्ययो धर्मः पुण्यश्लोकैरुपासितः ।&nbsp;
</p><p>यो भूतशोकहर्षाभ्यां आत्मा शोचति हृष्यति ॥ ९ ॥
</p><p>अहो दैन्यमहो कष्टं पारक्यैः क्षणभङ्‌गुरैः ।&nbsp;
</p><p>यन्नोपकुर्यादस्वार्थैः मर्त्यः स्वज्ञातिविग्रहैः ॥ १० ॥
</p><p>श्रीशुक उवाच -&nbsp;
</p><p>एवं कृतव्यवसितो दध्यङ्‌ङाथर्वणस्तनुम् ।&nbsp;
</p><p>परे भगवति ब्रह्मणि आत्मानं सन्नयन्जहौ ॥ ११ ॥
</p><p>यताक्षासुमनोबुद्धिः तत्त्वदृग् ध्वस्तबन्धनः ।&nbsp;
</p><p>आस्थितः परमं योगं न देहं बुबुधे गतम् ॥ १२ ॥
</p><p>अथेन्द्रो वज्रमुद्यम्य निर्मितं विश्वकर्मणा ।&nbsp;
</p><p>मुनेः शक्तिभिरुत्सिक्तो भगवत् तेजसान्वितः ॥ १३ ॥
</p><p>वृतो देवगणैः सर्वैः गजेन्द्रोपर्यशोभत ।&nbsp;
</p><p>स्तूयमानो मुनिगणैः त्रैलोक्यं हर्षयन्निव ॥ १४ ॥
</p><p>वृत्रमभ्यद्रवच्छत्रुं असुरानीकयूथपैः ।&nbsp;
</p><p>पर्यस्तमोजसा राजन् क्रुद्धो रुद्र इवान्तकम् ॥ १५ ॥
</p><p>ततः सुराणामसुरै रणः परमदारुणः ।&nbsp;
</p><p>त्रेतामुखे नर्मदायां अभवत् प्रथमे युगे ॥ १६ ॥
</p><p>रुद्रैर्वसुभिरादित्यैः अश्विभ्यां पितृवह्निभिः ।&nbsp;
</p><p>मरुद्‌भिः ऋभुभिः साध्यैः विश्वेदेवैः मरुत्पतिम् ॥ १७ ॥
</p><p>दृष्ट्वा वज्रधरं शक्रं रोचमानं स्वया श्रिया ।&nbsp;
</p><p>नामृष्यन्नसुरा राजन् मृधे वृत्रपुरःसराः ॥ १८ ॥
</p><p>नमुचिः शम्बरोऽनर्वा द्विमूर्धा ऋषभोऽम्बरः ।&nbsp;
</p><p>हयग्रीवः शङ्‌कुशिरा विप्रचित्तिः अयोमुखः ॥ १९ ॥
</p><p>पुलोमा वृषपर्वा च प्रहेतिर्हेतिरुत्कलः ।&nbsp;
</p><p>दैतेया दानवा यक्षा रक्षांसि च सहस्रशः ॥ २० ॥
</p><p>सुमालिमालिप्रमुखाः कार्तस्वरपरिच्छदाः ।&nbsp;
</p><p>प्रतिषिध्येन्द्रसेनाग्रं मृत्योरपि दुरासदम् ॥ २१ ॥
</p><p>अभ्यर्दयन् असम्भ्रान्ताः सिंहनादेन दुर्मदाः ।&nbsp;
</p><p>गदाभिः परिघैर्बाणैः प्रासमुद्‍गरतोमरैः ॥ २२ ॥
</p><p>शूलैः परश्वधैः खड्गैः शतघ्नीभिर्भुशुण्डिभिः ।&nbsp;
</p><p>सर्वतोऽवाकिरन्शस्त्रैः अस्त्रैश्च विबुधर्षभान् ॥ २३ ॥
</p><p>न तेऽदृश्यन्त सञ्छन्नाः शरजालैः समन्ततः ।&nbsp;
</p><p>पुङ्‌खानुपुङ्‌खपतितैः ज्योतींषीव नभोघनैः ॥ २४ ॥
</p><p>न ते शस्त्रास्त्रवर्षौघा ह्यासेदुः सुरसैनिकान् ।&nbsp;
</p><p>छिन्नाः सिद्धपथे देवैः लघुहस्तैः सहस्रधा ॥ २५ ॥
</p><p>अथ क्षीणास्त्रशस्त्रौघा गिरिश्रृङ्‌गद्रुमोपलैः ।&nbsp;
</p><p>अभ्यवर्षन् सुरबलं चिच्छिदुस्तांश्च पूर्ववत् ॥ २६ ॥
</p><p>तानक्षतान् स्वस्तिमतो निशाम्य&nbsp;
</p><p>&nbsp;&nbsp;&nbsp;&nbsp; शस्त्रास्त्रपूगैरथ वृत्रनाथाः ।&nbsp;
</p><p>द्रुमैर्दृषद्‍भिर्विविधाद्रिश्रृङ्‌गैः&nbsp;
</p><p>&nbsp;&nbsp;&nbsp;&nbsp; अविक्षतान् तत्रसुरिन्द्रसैनिकान् ॥ २७ ॥
</p><p>सर्वे प्रयासा अभवन्विमोघाः&nbsp;
</p><p>&nbsp;&nbsp;&nbsp;&nbsp; कृताः कृता देवगणेषु दैत्यैः ।&nbsp;
</p><p>कृष्णानुकूलेषु यथा महत्सु&nbsp;
</p><p>&nbsp;&nbsp;&nbsp;&nbsp; क्षुद्रैः प्रयुक्ता ऊषती रूक्षवाचः ॥ २८ ॥
</p><p>ते स्वप्रयासं वितथं निरीक्ष्य&nbsp;
</p><p>&nbsp;&nbsp;&nbsp;&nbsp; हरावभक्ता हतयुद्धदर्पाः ।&nbsp;
</p><p>पलायनायाजिमुखे विसृज्य&nbsp;
</p><p>&nbsp;&nbsp;&nbsp;&nbsp; पतिं मनस्ते दधुरात्तसाराः ॥ २९ ॥
</p><p>वृत्रोऽसुरान् तान् अनुगान् मनस्वी&nbsp;
</p><p>&nbsp;&nbsp;&nbsp;&nbsp; प्रधावतः प्रेक्ष्य बभाष एतत् ।&nbsp;
</p><p>पलायितं प्रेक्ष्य बलं च भग्नं&nbsp;
</p><p>&nbsp;&nbsp;&nbsp;&nbsp; भयेन तीव्रेण विहस्य वीरः ॥ ३० ॥
</p><p>कालोपपन्नां रुचिरां मनस्विनां&nbsp;
</p><p>&nbsp;&nbsp;&nbsp;&nbsp; मुवाच वाचं पुरुषप्रवीरः ।&nbsp;
</p><p>हे विप्रचित्ते नमुचे पुलोमन्&nbsp;
</p><p>&nbsp;&nbsp;&nbsp;&nbsp; मयानर्वन्छम्बर मे श्रृणुध्वम् ॥ ३१ ॥
</p><p>जातस्य मृत्युर्ध्रुव एव सर्वतः&nbsp;
</p><p>&nbsp;&nbsp;&nbsp;&nbsp; प्रतिक्रिया यस्य न चेह कॢप्ता ।&nbsp;
</p><p>लोको यशश्चाथ ततो यदि ह्यमुं&nbsp;
</p><p>&nbsp;&nbsp;&nbsp;&nbsp; को नाम मृत्युं न वृणीत युक्तम् ॥ ३२ ॥
</p><p>द्वौ सम्मताविह मृत्यू दुरापौ&nbsp;
</p><p>&nbsp;&nbsp;&nbsp;&nbsp; यद्‍ब्रह्मसन्धारणया जितासुः ।&nbsp;
</p><p>कलेवरं योगरतो विजह्याद्&nbsp;
</p><p>&nbsp;&nbsp;&nbsp;&nbsp; यदग्रणीर्वीरशयेऽनिवृत्तः ॥ ३३ ॥
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>षष्ठस्कन्धे इन्द्रवृत्रासुरयुद्धवर्णनं नाम दशमोऽध्या‍यः ॥ १० ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥
</p>
<!-- 
NewPP limit report
Parsed by mw2310
Cached time: 20231023061915
Cache expiry: 1814400
Reduced expiry: false
Complications: []
CPU time usage: 0.008 seconds
Real time usage: 0.013 seconds
Preprocessor visited node count: 60/1000000
Post‐expand include size: 1072/2097152 bytes
Template argument size: 777/2097152 bytes
Highest expansion depth: 4/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    2.261      1 फलकम्:Header
100.00%    2.261      1 -total
-->

<!-- Saved in parser cache with key sawikisource:pcache:idhash:46890-0!canonical and timestamp 20231023061915 and revision id 183701. Rendering was triggered because: page-view
 -->
