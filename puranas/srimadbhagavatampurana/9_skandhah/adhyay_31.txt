<br>
भगवतः परमधामगमनम् - <br>
<br>
श्रीशुक उवाच -<br>
( अनुष्टुप् ) <br>
अथ तत्रागमद् ब्रह्मा भवान्या च समं भवः ।<br>
&nbsp;महेंद्रप्रमुखा देवा मुनयः सप्रजेश्वराः ॥ १ ॥<br>
&nbsp;पितरः सिद्धगंधर्वा विद्याधरमहोरगाः ।<br>
&nbsp;चारणा यक्षरक्षांसि किन्नराप्सरसो द्विजाः ॥ २ ॥<br>
&nbsp;द्रष्टुकामा भगवतो निर्याणं परमोत्सुकाः ।<br>
&nbsp;गायंतश्च गृणंतश्च शौरेः कर्माणि जन्म च ॥ ३ ॥<br>
&nbsp;ववृषुः पुष्पवर्षाणि विमानावलिभिर्नभः ।<br>
&nbsp;कुर्वंतः सङ्‌कुलं राजन् भक्त्या परमया युताः ॥ ४ ॥<br>
&nbsp;भगवान् पितामहं वीक्ष्य विभूतीरात्मनो विभुः ।<br>
&nbsp;संयोज्यात्मनि चात्मानं पद्मनेत्रे न्यमीलयत् ॥ ५ ॥<br>
&nbsp;लोकाभिरामां स्वतनुं धारणा ध्यान मङ्गलम् ।<br>
&nbsp;योगधारणयाऽऽग्नेय्या दग्ध्वा धामाविशत्स्वकम् ॥ ६ ॥<br>
&nbsp;दिवि दुंदुभयो नेदुः पेतुः सुमनसश्च खात् ।<br>
&nbsp;सत्यं धर्मो धृतिर्भूमेः कीर्तिः श्रीश्चानु तं ययुः ॥ ७ ॥<br>
&nbsp;देवादयो ब्रह्ममुख्या न विशंतं स्वधामनि ।<br>
&nbsp;अविज्ञातगतिं कृष्णं ददृशुश्चातिविस्मिताः ॥ ८ ॥<br>
&nbsp;सौदामन्या यथाऽऽकाशे यांत्या हित्वाभ्रमण्डलम् ।<br>
&nbsp;गतिर्न लक्ष्यते मर्त्यैः तथा कृष्णस्य दैवतैः ॥ ९ ॥<br>
&nbsp;ब्रह्मरुद्रादयस्ते तु दृष्ट्वा योगगतिं हरेः ।<br>
&nbsp;विस्मितास्तां प्रशंसंतः स्वं स्वं लोकं ययुस्तदा ॥ १० ॥<br>
( वसंततिलका ) <br>
राजन् परस्य तनुभृज्जननाप्ययेहा <br>
&nbsp;&nbsp;&nbsp;&nbsp;&nbsp;मायाविडम्बनमवेहि यथा नटस्य ।<br>
&nbsp;सृष्ट्वात्मनेदमनुविश्य विहृत्य चांते <br>
&nbsp;&nbsp;&nbsp;&nbsp;&nbsp;संहृत्य चात्ममहिनोपरतः स आस्ते ॥ ११ ॥<br>
&nbsp;मर्त्येन यो गुरुसुतं यमलोकनीतं <br>
&nbsp;&nbsp;&nbsp;&nbsp;&nbsp;त्वां चानयच्छरणदः परमास्त्रदग्धम् ।<br>
&nbsp;जिग्येंऽतकांतकमपीशमसावनीशः <br>
&nbsp;&nbsp;&nbsp;&nbsp;&nbsp;किं स्वावने स्वरनयन् मृगयुं सदेहम् ॥ १२ ॥<br>
( मिश्र ) <br>
तथाप्यशेषस्थितिसम्भवाप्ययेषु <br>
&nbsp;&nbsp;&nbsp;&nbsp;&nbsp;अनन्यहेतुर्यदशेषशक्तिधृक् ।<br>
&nbsp;नैच्छत् प्रणेतुं वपुरत्र शेषितं <br>
&nbsp;&nbsp;&nbsp;&nbsp;&nbsp;मर्त्येन किं स्वस्थगतिं प्रदर्शयन् ॥ १३ ॥<br>
( अनुष्टुप् ) <br>
य एतां प्रातरुत्थाय कृष्णस्य पदवीं पराम् ।<br>
&nbsp;प्रयतः कीर्तयेद् भक्त्या तामेवाप्नोत्यनुत्तमाम् ॥ १४ ॥<br>
&nbsp;दारुको द्वारकामेत्य वसुदेवोग्रसेनयोः ।<br>
&nbsp;पतित्वा चरणावस्रैः न्यषिञ्चत् कृष्णविच्युतः ॥ १५ ॥<br>
&nbsp;कथयामास निधनं वृष्णीनां कृत्स्नशो नृप ।<br>
&nbsp;तच्छ्रुत्वोद्विग्नहृदया जनाः शोकविर्मूर्च्छिताः ॥ १६ ॥<br>
&nbsp;तत्र स्म त्वरिता जग्मुः कृष्णविश्लेषविह्वलाः ।<br>
&nbsp;व्यसवः शेरते यत्र ज्ञातयो घ्नंत आननम् ॥ १७ ॥<br>
&nbsp;देवकी रोहिणी चैव वसुदेवस्तथा सुतौ ।<br>
&nbsp;कृष्णरामावपश्यंतः शोकार्ता विजहुः स्मृतिम् ॥ १८ ॥<br>
&nbsp;प्राणांश्च विजहुस्तत्र भगवद् विरहातुराः ।<br>
&nbsp;उपगुह्य पतींस्तात चितां आरुरुहुः स्त्रियः ॥ १९ ॥<br>
&nbsp;रामपत्न्यश्च तद्देहं उपगुह्याग्निमाविशन् ।<br>
&nbsp;वसुदेवपत्‍न्यस्तद्‍गात्रं प्रद्युम्नादीन् हरेः स्नुषाः ।<br>
&nbsp;कृष्णपत्न्योऽविशन्नग्निं रुक्मिण्याद्याः तदात्मिकाः ॥ २० ॥<br>
&nbsp;अर्जुनः प्रेयसः सख्युः कृष्णस्य विरहातुरः ।<br>
&nbsp;आत्मानं सांत्वयामास कृष्णगीतैः सदुक्तिभिः ॥ २१ ॥<br>
&nbsp;बंधूनां नष्टगोत्राणां अर्जुनः सांपरायिकम् ।<br>
&nbsp;हतानां कारयामास यथावद् अनुपूर्वशः ॥ २२ ॥<br>
&nbsp;द्वारकां हरिणा त्यक्तां समुद्रोऽप्लावयत् क्षणात् ।<br>
&nbsp;वर्जयित्वा महाराज श्रीमद् भगवदालयम् ॥ २३ ॥<br>
&nbsp;नित्यं सन्निहितस्तत्र भगवान् मधुसूदनः ।<br>
&nbsp;स्मृत्याशेषाशुभहरं सर्वमङ्गलमङ्गलम् ॥ २४ ॥<br>
&nbsp;स्त्रीबालवृद्धानादाय हतशेषान् धनञ्जयः ।<br>
&nbsp;इंद्रप्रस्थं समावेश्य वज्रं तत्राभ्यषेचयत् ॥ २५ ॥<br>
&nbsp;श्रुत्वा सुहृद् वधं राजन् अर्जुनात्ते पितामहाः ।<br>
&nbsp;त्वां तु वंशधरं कृत्वा जग्मुः सर्वे महापथम् ॥ २६ ॥<br>
&nbsp;य एतद् देवदेवस्य विष्णोः कर्माणि जन्म च ।<br>
&nbsp;कीर्तयेत् श्रद्धया मर्त्यः सर्वपापैः प्रमुच्यते ॥ २७ ॥<br>
( वसंततिलका ) <br>
इत्थं हरेर्भगवतो रुचिरावतार <br>
&nbsp;&nbsp;&nbsp;&nbsp;&nbsp;वीर्याणि बालचरितानि च शंतमानि ।<br>
&nbsp;अन्यत्र चेह च श्रुतानि गृणन् मनुष्यो <br>
&nbsp;&nbsp;&nbsp;&nbsp;&nbsp;भक्तिं परां परमहंसगतौ लभेत ॥ २८ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे एकत्रिंशोऽध्यायः ॥ ३१ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
