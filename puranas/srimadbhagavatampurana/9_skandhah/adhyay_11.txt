<br>
<br>
श्रीरामचरितम् <br>
<br>
श्रीशुक उवाच ।<br>
&nbsp;भगवान् आत्मनात्मानं राम उत्तमकल्पकैः ।<br>
&nbsp;सर्वदेवमयं देवं ईजे आचार्यवान् मखैः ॥ १ ॥<br>
&nbsp;होत्रेऽददाद् दिशं प्राचीं ब्रह्मणे दक्षिणां प्रभुः ।<br>
&nbsp;अध्वर्यवे प्रतीचीं वा उत्तरां सामगाय सः ॥ २ ॥<br>
&nbsp;आचार्याय ददौ शेषां यावती भूस्तदन्तरा ।<br>
&nbsp;मन्यमान इदं कृत्स्नं ब्राह्मणोऽर्हति निःस्पृहः ॥ ३ ॥<br>
&nbsp;इत्ययं तदलङ्‌कार वासोभ्यामवशेषितः ।<br>
&nbsp;तथा राज्ञ्यपि वैदेही सौमङ्‌गल्या अवशेषिता ॥ ४ ॥<br>
&nbsp;ते तु ब्राह्मणदेवस्य वात्सल्यं वीक्ष्य संस्तुतम् ।<br>
&nbsp;प्रीताः क्लिन्नधियस्तस्मै प्रत्यर्प्येदं बभाषिरे ॥ ५ ॥<br>
&nbsp;अप्रत्तं नस्त्वया किं नु भगवन् भुवनेश्वर ।<br>
&nbsp;यन्नोऽन्तर्हृदयं विश्य तमो हंसि स्वरोचिषा ॥ ६ ॥<br>
&nbsp;नमो ब्रह्मण्यदेवाय रामायाकुण्ठमेधसे ।<br>
&nbsp;उत्तमश्लोकधुर्याय न्यस्तदण्डार्पिताङ्‌घ्र्यये ॥ ७ ॥<br>
&nbsp;कदाचित् लोकजिज्ञासुः गूढो रात्र्यामलक्षितः ।<br>
&nbsp;चरन् वाचोऽश्रृणोद् रामो भार्यां उद्दिश्य कस्यचित् ॥ ८ ॥<br>
&nbsp;नाहं बिभर्मि त्वां दुष्टां असतीं परवेश्मगाम् ।<br>
&nbsp;स्त्रैणो हि बिभृयात् सीतां रामो नाहं भजे पुनः ॥ ९ ॥<br>
&nbsp;इति लोकाद् बहुमुखाद् दुराराध्यादसंविदः ।<br>
&nbsp;पत्या भीतेन सा त्यक्ता प्राप्ता प्राचेतसाश्रमम् ॥ १० ॥<br>
&nbsp;अन्तर्वत्‍न्यागते काले यमौ सा सुषुवे सुतौ ।<br>
&nbsp;कुशो लव इति ख्यातौ तयोश्चक्रे क्रिया मुनिः ॥ ॥<br>
&nbsp;अङ्‌गदश्चित्रकेतुश्च लक्ष्मणस्यात्मजौ स्मृतौ ।<br>
&nbsp;तक्षः पुष्कल इत्यास्तां भरतस्य महीपते ॥ १२ ॥<br>
&nbsp;सुबाहुः श्रुतसेनश्च शत्रुघ्नस्य बभूवतुः ।<br>
&nbsp;गन्धर्वान् कोटिशो जघ्ने भरतो विजये दिशाम् ॥ १३ ॥<br>
&nbsp;तदीयं धनमानीय सर्वं राज्ञे न्यवेदयत् ।<br>
&nbsp;शत्रुघ्नश्च मधोः पुत्रं लवणं नाम राक्षसम् ।<br>
&nbsp;हत्वा मधुवने चक्रे मथुरां नाम वै पुरीम् ॥ १४ ॥<br>
&nbsp;मुनौ निक्षिप्य तनयौ सीता भर्त्रा विवासिता ।<br>
&nbsp;ध्यायन्ती रामचरणौ विवरं प्रविवेश ह ॥ १५ ॥<br>
&nbsp;तर् श्रुत्वा भगवान् रामो रुन्धन्नपि धिया शुचः ।<br>
&nbsp;स्मरंस्तस्या गुणान् तान् तान् नाशक्नोत् रोद्धुमीश्वरः ॥ १६ ॥<br>
&nbsp;स्त्रीपुंप्रसङ्‌ग एतादृक् सर्वत्र त्रासमावहः ।<br>
&nbsp;अपीश्वराणां किमुत ग्राम्यस्य गृहचेतसः ॥ १७ ॥<br>
&nbsp;तत ऊर्ध्वं ब्रह्मचर्यं धारयन् अजुहोत् प्रभुः ।<br>
&nbsp;त्रयोदशाब्दसाहस्रं अग्निहोत्रं अखण्डितम् ॥ १८ ॥<br>
&nbsp;स्मरतां हृदि विन्यस्य विद्धं दण्डककण्टकैः ।<br>
&nbsp;स्वपादपल्लवं राम आत्मज्योतिरगात् ततः ॥ १९ ॥<br>
&nbsp;नेदं यशो रघुपतेः सुरयाच्ञयात्त ।<br>
&nbsp;&nbsp;&nbsp;&nbsp;&nbsp;लीलातनोरधिकसाम्यविमुक्तधाम्नः ॥<br>
&nbsp;रक्षोवधो जलधिबन्धनमस्त्र पूगैः ।<br>
&nbsp;&nbsp;&nbsp;&nbsp;&nbsp;किं तस्य शत्रुहनने कपयः सहायाः ॥ २० ॥<br>
&nbsp;यस्यामलं नृपसस्सु यशोऽधुनापि ।<br>
&nbsp;&nbsp;&nbsp;&nbsp;&nbsp;गायन्त्यघघ्नमृषयो दिगिभेन्द्रपट्टम् ॥<br>
&nbsp;तं नाकपालवसुपालकिरीटजुष्ट ।<br>
&nbsp;&nbsp;&nbsp;&nbsp;&nbsp;पादाम्बुजं रघुपतिं शरणं प्रपद्ये ॥ २१ ॥<br>
&nbsp;स यैः स्पृष्टोऽभिदृष्टो वा संविष्टोऽनुगतोऽपि वा ।<br>
&nbsp;कोसलास्ते ययुः स्थानं यत्र गच्छन्ति योगिनः ॥ २२ ॥<br>
&nbsp;पुरुषो रामचरितं श्रवणैरुपधारयन् ।<br>
&nbsp;आनृशंस्यपरो राजन् कर्मबन्धैः विमुच्यते ॥ २३ ॥<br>
&nbsp;श्रीराजोवाच ।<br>
&nbsp;कथं स भगवान् रामो भ्रातॄन् वा स्वयमात्मनः ।<br>
&nbsp;तस्मिन् वा तेऽन्ववर्तन्त प्रजाः पौराश्च ईश्वरे ॥ २४ ॥<br>
&nbsp;श्रीशुक उवाच ।<br>
&nbsp;अथादिशद् दिग्विजये भ्रातॄन् त्रिभुवनेश्वरः ।<br>
&nbsp;आत्मानं दर्शयन् स्वानां पुरीमैक्षत सानुगः ॥ २५ ॥<br>
&nbsp;आसिक्तमार्गां गन्धोदैः करिणां मदशीकरैः ।<br>
&nbsp;स्वामिनं प्राप्तमालोक्य मत्तां वा सुतरामिव ॥ २६ ॥<br>
&nbsp;प्रासादगोपुरसभा चैत्यदेवगृहादिषु ।<br>
&nbsp;विन्यस्तहेमकलशैः पताकाभिश्च मण्डिताम् ॥ २७ ॥<br>
&nbsp;पूगैः सवृन्तै रम्भाभिः पट्टिकाभिः सुवाससाम् ।<br>
&nbsp;आदर्शैरंशुकैः स्रग्भिः कृतकौतुकतोरणाम् ॥ २८ ॥<br>
&nbsp;तं उपेयुस्तत्र तत्र पौरा अर्हणपाणयः ।<br>
&nbsp;आशिषो युयुजुर्देव पाहीमां प्राक् त्वयोद्‌धृताम् ॥ २९ ॥<br>
&nbsp;ततः प्रजा वीक्ष्य पतिं चिरागतं<br>
&nbsp;&nbsp;&nbsp;&nbsp;&nbsp;दिदृक्षयोत्सृष्टगृहाः स्त्रियो नराः ।<br>
&nbsp;आरुह्य हर्म्याण्यरविन्दलोचनं<br>
&nbsp;&nbsp;&nbsp;&nbsp;&nbsp;अतृप्तनेत्राः कुसुमैरवाकिरन् ॥ ३० ॥<br>
&nbsp;अथ प्रविष्टः स्वगृहं जुष्टं स्वैः पूर्वराजभिः ।<br>
&nbsp;अनन्ताखिलकोषाढ्यं मनर्घ्योरुपरिच्छदम् ॥ ३१ ॥<br>
&nbsp;विद्रुमोदुम्बरद्वारैः वैदूर्य स्तंभपङ्‌क्तिभिः ।<br>
&nbsp;स्थलैर्मारकतैः स्वच्छैः भाजत्स्फटिकभित्तिभिः ॥ ३२ ॥<br>
&nbsp;चित्रस्रग्भिः पट्टिकाभिः वासोमणिगणांशुकैः ।<br>
&nbsp;मुक्ताफलैश्चिदुल्लासैः कान्तकामोपपत्तिभिः ॥ ३३ ॥<br>
&nbsp;धूपदीपैः सुरभिभिः मण्डितं पुष्पमण्डनैः ।<br>
&nbsp;स्त्रीपुम्भिः सुरसङ्‌काशैः जुष्टं भूषणभूषणैः ॥ ३४ ॥<br>
&nbsp;तस्मिन् स भगवान् रामः स्निग्धया प्रिययेष्टया ।<br>
&nbsp;रेमे स्वारामधीराणां ऋषभः सीतया किल ॥ ३५ ॥<br>
&nbsp;बुभुजे च यथाकालं कामान् धर्ममपीडयन् ।<br>
&nbsp;वर्षपूगान् बहून् नृणां अभिध्यातांघ्रिपल्लवः ॥ ३६ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे एकादशोऽध्यायः ॥ ११ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
<br>
