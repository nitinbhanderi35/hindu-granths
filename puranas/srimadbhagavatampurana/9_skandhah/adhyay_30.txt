अथ त्रिंशोऽध्यायः<br>
श्रीराजोवाच<br>
ततो महाभागवत उद्धवे निर्गते वनम्<br>
द्वारवत्यां किमकरोद्भगवान्भूतभावनः  १<br>
ब्रह्मशापोपसंसृष्टे स्वकुले यादवर्षभः<br>
प्रेयसीं सर्वनेत्राणां तनुं स कथमत्यजत्  २<br>
प्रत्याक्रष्टुं नयनमबला यत्र लग्नं न शेकुः<br>
कर्णाविष्टं न सरति ततो यत्सतामात्मलग्नम्<br>
यच्छ्रीर्वाचां जनयति रतिं किं नु मानं कवीनां<br>
दृष्ट्वा जिष्णोर्युधि रथगतं यच्च तत्साम्यमीयुः  ३<br>
श्री ऋषिरुवाच<br>
दिवि भुव्यन्तरिक्षे च महोत्पातान्समुत्थितान्<br>
दृष्ट्वासीनान्सुधर्मायां कृष्णः प्राह यदूनिदम्  ४<br>
श्रीभगवानुवाच<br>
एते घोरा महोत्पाता द्वार्वत्यां यमकेतवः<br>
मुहूर्तमपि न स्थेयमत्र नो यदुपुङ्गवाः  ५<br>
स्त्रियो बालाश्च वृद्धाश्च शङ्खोद्धारं व्रजन्त्वितः<br>
वयं प्रभासं यास्यामो यत्र प्रत्यक्सरस्वती  ६<br>
तत्राभिषिच्य शुचय उपोष्य सुसमाहिताः<br>
देवताः पूजयिष्यामः स्नपनालेपनार्हणैः  ७<br>
ब्राह्मणांस्तु महाभागान्कृतस्वस्त्ययना वयम्<br>
गोभूहिरण्यवासोभिर्गजाश्वरथवेश्मभिः  ८<br>
विधिरेष ह्यरिष्टघ्नो मङ्गलायनमुत्तमम्<br>
देवद्विजगवां पूजा भूतेषु परमो भवः  ९<br>
इति सर्वे समाकर्ण्य यदुवृद्धा मधुद्विषः<br>
तथेति नौभिरुत्तीर्य प्रभासं प्रययू रथैः  १०<br>
तस्मिन्भगवतादिष्टं यदुदेवेन यादवाः<br>
चक्रुः परमया भक्त्या सर्वश्रेयोपबृंहितम्  ११<br>
ततस्तस्मिन्महापानं पपुर्मैरेयकं मधु<br>
दिष्टविभ्रंशितधियो यद्द्रवैर्भ्रश्यते मतिः  १२<br>
महापानाभिमत्तानां वीराणां दृप्तचेतसाम्<br>
कृष्णमायाविमूढानां सङ्घर्षः सुमहानभूत्  १३<br>
युयुधुः क्रोधसंरब्धा वेलायामाततायिनः<br>
धनुर्भिरसिभिर्भल्लैर्गदाभिस्तोमरर्ष्टिभिः  १४<br>
पतत्पताकै रथकुञ्जरादिभिः खरोष्ट्रगोभिर्महिषैर्नरैरपि<br>
मिथः समेत्याश्वतरैः सुदुर्मदा न्यहन्शरैर्दद्भिरिव द्विपा वने  १५<br>
प्रद्युम्नसाम्बौ युधि रूढमत्सराव्<br>
अक्रूरभोजावनिरुद्धसात्यकी<br>
सुभद्र सङ्ग्रामजितौ सुदारुणौ<br>
गदौ सुमित्रासुरथौ समीयतुः  १६<br>
अन्ये च ये वै निशठोल्मुकादयः सहस्रजिच्छतजिद्भानुमुख्याः<br>
अन्योन्यमासाद्य मदान्धकारिता जघ्नुर्मुकुन्देन विमोहिता भृशम्  १७<br>
दाशार्हवृष्ण्यन्धकभोजसात्वता<br>
मध्वर्बुदा माथुरशूरसेनाः<br>
विसर्जनाः कुकुराः कुन्तयश्च<br>
मिथस्तु जघ्नुः सुविसृज्य सौहृदम्  १८<br>
पुत्रा अयुध्यन्पितृभिर्भ्रातृभिश्च<br>
स्वस्रीयदौहित्रपितृव्यमातुलैः<br>
मित्राणि मित्रैः सुहृदः सुहृद्भिर्<br>
ज्ञातींस्त्वहन्ज्ञातय एव मूढाः  १९<br>
शरेषु क्षीयमाणेषु भज्यमानेसु धन्वसु<br>
शस्त्रेषु क्षीयमानेषु मुष्टिभिर्जह्रुरेरकाः  २०<br>
ता वज्रकल्पा ह्यभवन्परिघा मुष्टिना भृताः<br>
जघ्नुर्द्विषस्तैः कृष्णेन वार्यमाणास्तु तं च ते  २१<br>
प्रत्यनीकं मन्यमाना बलभद्रं  च मोहिताः<br>
हन्तुं कृतधियो राजन्नापन्ना आततायिनः  २२<br>
अथ तावपि सङ्क्रुद्धावुद्यम्य कुरुनन्दन<br>
एरकामुष्टिपरिघौ चरन्तौ जघ्नतुर्युधि  २३<br>
ब्रह्मशापोपसृष्टानां कृष्णमायावृतात्मनाम्<br>
स्पर्धाक्रोधः क्षयं निन्ये वैणवोऽग्निर्यथा वनम्  २४<br>
एवं नष्टेषु सर्वेषु कुलेषु स्वेषु केशवः<br>
अवतारितो भुवो भार इति मेनेऽवशेषितः  २५<br>
रामः समुद्र वेलायां योगमास्थाय पौरुषम्<br>
तत्याज लोकं मानुष्यं संयोज्यात्मानमात्मनि  २६<br>
रामनिर्याणमालोक्य भगवान्देवकीसुतः<br>
निषसाद धरोपस्थे तुष्णीमासाद्य पिप्पलम्  २७<br>
बिभ्रच्चतुर्भुजं रूपं भ्राजिष्णु प्रभया स्वया<br>
दिशो वितिमिराः कुर्वन्विधूम इव पावकः  २८<br>
श्रीवत्साङ्कं घनश्यामं तप्तहाटकवर्चसम्<br>
कौशेयाम्बरयुग्मेन परिवीतं सुमङ्गलम्  २९<br>
सुन्दरस्मितवक्त्राब्जं नीलकुन्तलमण्डितम्<br>
पुण्डरीकाभिरामाक्षं स्फुरन्मकरकुण्डलम्  ३०<br>
कटिसूत्रब्रह्मसूत्र किरीटकटकाङ्गदैः<br>
हारनूपुरमुद्राभिः कौस्तुभेन विराजितम्  ३१<br>
वनमालापरीताङ्गं मूर्तिमद्भिर्निजायुधैः<br>
कृत्वोरौ दक्षिणे पादमासीनं पङ्कजारुणम्  ३२<br>
मुषलावशेषायःखण्ड कृतेषुर्लुब्धको जरा<br>
मृगास्याकारं तच्चरणं विव्याध मृगशङ्कया  ३३<br>
चतुर्भुजं तं पुरुषं दृष्ट्वा स कृतकिल्बिषः<br>
भीतः पपात शिरसा पादयोरसुरद्विषः  ३४<br>
अजानता कृतमिदं पापेन मधुसूदन<br>
क्षन्तुमर्हसि पापस्य उत्तमःश्लोक मेऽनघ  ३५<br>
यस्यानुस्मरणं नृणामज्ञानध्वान्तनाशनम्<br>
वदन्ति तस्य ते विष्णो मयासाधु कृतं प्रभो  ३६<br>
तन्माऽऽशु जहि वैकुण्ठ पाप्मानं मृगलुब्धकम्<br>
यथा पुनरहं त्वेवं न कुर्यां सदतिक्रमम्  ३७<br>
यस्यात्मयोगरचितं न विदुर्विरिञ्चो<br>
रुद्रादयोऽस्य तनयाः पतयो गिरां ये<br>
त्वन्मायया पिहितदृष्टय एतदञ्जः<br>
किं तस्य ते वयमसद्गतयो गृणीमः  ३८<br>
श्रीभगवानुवाच<br>
मा भैर्जरे त्वमुत्तिष्ठ काम एष कृतो हि मे<br>
याहि त्वं मदनुज्ञातः स्वर्गं सुकृतिनां पदम्  ३९<br>
इत्यादिष्टो भगवता कृष्णेनेच्छाशरीरिणा<br>
त्रिः परिक्रम्य तं नत्वा विमानेन दिवं ययौ  ४०<br>
दारुकः कृष्णपदवीमन्विच्छन्नधिगम्य ताम्<br>
वायुं तुलसिकामोदमाघ्रायाभिमुखं ययौ  ४१<br>
तं तत्र तिग्मद्युभिरायुधैर्वृतं<br>
ह्यश्वत्थमूले कृतकेतनं पतिम्<br>
स्नेहप्लुतात्मा निपपात पादयो<br>
रथादवप्लुत्य सबाष्पलोचनः  ४२<br>
अपश्यतस्त्वच्चरणाम्बुजं प्रभो दृष्टिः प्रणष्टा तमसि प्रविष्टा<br>
दिशो न जाने न लभे च शान्तिं यथा निशायामुडुपे प्रणष्टे  ४३<br>
इति ब्रुवति सूते वै रथो गरुडलाञ्छनः<br>
खमुत्पपात राजेन्द्र  साश्वध्वज उदीक्षतः  ४४<br>
तमन्वगच्छन्दिव्यानि विष्णुप्रहरणानि च<br>
तेनातिविस्मितात्मानं सूतमाह जनार्दनः  ४५<br>
गच्छ द्वारवतीं सूत ज्ञातीनां निधनं मिथः<br>
सङ्कर्षणस्य निर्याणं बन्धुभ्यो ब्रूहि मद्दशाम्  ४६<br>
द्वारकायां च न स्थेयं भवद्भिश्च स्वबन्धुभिः<br>
मया त्यक्तां यदुपुरीं समुद्रः प्लावयिष्यति  ४७<br>
स्वं स्वं परिग्रहं सर्वे आदाय पितरौ च नः<br>
अर्जुनेनाविताः सर्व इन्द्र प्रस्थं गमिष्यथ  ४८<br>
त्वं तु मद्धर्ममास्थाय ज्ञाननिष्ठ उपेक्षकः<br>
मन्मायारचितामेतां विज्ञयोपशमं व्रज  ४९<br>
इत्युक्तस्तं परिक्रम्य नमस्कृत्य पुनः पुनः<br>
तत्पादौ शीर्ष्ण्युपाधाय दुर्मनाः प्रययौ पुरीम्  ५०<br>
इति श्रीमद्भागवते महापुराणे पारमहंस्यां संहितायामेकादशस्कन्धे त्रिंशोऽध्यायः<br>
<br>
<br>
