<br>
<br>
श्रीरामचरितम् -<br>
<br>
<br>
श्रीशुक उवाच ।<br>
&nbsp;खट्वांगात दीर्घबाहुश्च रघुस्तस्मात् पृथुश्रवाः ।<br>
&nbsp;अजस्ततो महाराजः तस्मात् दशरथोऽभवत् ॥ १ ॥<br>
&nbsp;तस्यापि भगवान् एष साक्षाद् ब्रह्ममयो हरिः ।<br>
&nbsp;अंशांशेन चतुर्धागात् पुत्रत्वं प्रार्थितः सुरैः ।<br>
&nbsp;रामलक्ष्मणभरत शत्रुघ्ना इति संज्ञया ॥ २ ॥<br>
&nbsp;तस्यानुचरितं राजन् ऋषिभिः तत्त्वदर्शिभिः ।<br>
&nbsp;श्रुतं हि वर्णितं भूरि त्वया सीतापतेर्मुहुः ॥ ३ ॥<br>
&nbsp;गुर्वर्थे त्यक्तराज्यो व्यचरदनुवनं<br>
&nbsp;&nbsp;&nbsp;&nbsp;&nbsp;पद्मपद्‍भ्यां प्रियायाः ।<br>
&nbsp;पाणिस्पर्शाक्षमाभ्यां मृजितपथरुजो<br>
&nbsp;&nbsp;&nbsp;&nbsp;&nbsp;यो हरीन्द्रानुजाभ्याम् ।<br>
&nbsp;वैरूप्यात् शूर्पणख्याः प्रियविरहरुषाऽऽ<br>
&nbsp;&nbsp;&nbsp;&nbsp;&nbsp;रोपितभ्रूविजृम्भ ।<br>
&nbsp;त्रस्ताब्धिर्बद्धसेतुः खलदवदहनः<br>
&nbsp;&nbsp;&nbsp;&nbsp;&nbsp;कोसलेन्द्रोऽवतान्नः ॥ ४ ॥<br>
&nbsp;विश्वामित्राध्वरे येन मारीचाद्या निशाचराः ।<br>
&nbsp;पश्यतो लक्ष्मणस्यैव हता नैर्‌ऋतपुंगवाः ॥ ५ ॥<br>
&nbsp;यो लोकवीरसमितौ धनुरैशमुग्रं<br>
&nbsp;&nbsp;&nbsp;&nbsp;&nbsp;सीतास्वयंवरगृहे त्रिशतोपनीतम् ॥<br>
&nbsp;आदाय बालगजलील इवेक्षुयष्टिं<br>
&nbsp;&nbsp;&nbsp;&nbsp;&nbsp;सज्ज्यीकृतं नृप विकृष्य बभञ्ज मध्ये ॥ ६ ॥<br>
&nbsp;जित्वानुरूपगुणशीलवयोऽङ्‌गरूपां ।<br>
&nbsp;&nbsp;&nbsp;&nbsp;&nbsp;सीताभिधां श्रियमुरस्यभिलब्धमानाम् ॥<br>
&nbsp;मार्गे व्रजन् भृगुपतेर्व्यनयत् प्ररूढं ।<br>
&nbsp;&nbsp;&nbsp;&nbsp;&nbsp;दर्पं महीमकृत यस्त्रिरराजबीजाम् ॥ ७ ॥<br>
&nbsp;यः सत्यपाशपरिवीतपितुर्निदेशं ।<br>
&nbsp;&nbsp;&nbsp;&nbsp;&nbsp;स्त्रैणस्य चापि शिरसा जगृहे सभार्यः ॥<br>
&nbsp;राज्यं श्रियं प्रणयिनः सुहृदो निवासं ।<br>
&nbsp;&nbsp;&nbsp;&nbsp;&nbsp;त्यक्त्वा ययौ वनमसूनिव मुक्तसङ्‌गः ॥ ८ ॥<br>
&nbsp;रक्षःस्वसुर्व्यकृत रूपमशुद्धबुद्धेः ।<br>
&nbsp;&nbsp;&nbsp;&nbsp;&nbsp;तस्याः खरत्रिशिरदूषणमुख्यबन्धून् ॥<br>
&nbsp;जघ्ने चतुर्दशसहस्रमपारणीय ।<br>
&nbsp;&nbsp;&nbsp;&nbsp;&nbsp;कोदण्डपाणिरटमान उवास कृच्छ्रम् ॥ ९ ॥<br>
&nbsp;सीताकथाश्रवणदीपितहृच्छयेन ।<br>
&nbsp;&nbsp;&nbsp;&nbsp;&nbsp;सृष्टं विलोक्य नृपते दशकन्धरेण ॥<br>
&nbsp;जघ्नेऽद्‍भुतैण वपुषाऽऽश्रमतोऽपकृष्टो ।<br>
&nbsp;&nbsp;&nbsp;&nbsp;&nbsp;मारीचमाशु विशिखेन यथा कमुग्रः ॥ १० ॥<br>
&nbsp;रक्षोऽधमेन वृकवद् विपिनेऽसमक्षं ।<br>
&nbsp;&nbsp;&nbsp;&nbsp;&nbsp;वैदेहराजदुहितर्यपयापितायाम् ॥<br>
&nbsp;भ्रात्रा वने कृपणवत्प्रियया वियुक्तः ।<br>
&nbsp;&nbsp;&nbsp;&nbsp;&nbsp;स्त्रीसङ्‌गिनां गतिमिति प्रथयंश्चचार ॥ ११ ॥<br>
&nbsp;दग्ध्वाऽऽत्मकृत्यहतकृत्यमहन् कबन्धं ।<br>
&nbsp;&nbsp;&nbsp;&nbsp;&nbsp;सख्यं विधाय कपिभिर्दयितागतिं तैः ॥<br>
&nbsp;बुद्ध्वाथ वालिनि हते प्लवगेन्द्रसैन्यैः ।<br>
&nbsp;&nbsp;&nbsp;&nbsp;&nbsp;वेलामगात् स मनुजोऽजभवार्चिताङ्‌घ्रि ॥ १२ ॥<br>
&nbsp;यद्रोषविभ्रमविवृत्तकटाक्षपात ।<br>
&nbsp;&nbsp;&nbsp;&nbsp;&nbsp;सम्भ्रान्तनक्रमकरो भयगीर्णघोषः ॥<br>
&nbsp;सिन्धुः शिरस्यर्हणं परिगृह्य रूपी ।<br>
&nbsp;&nbsp;&nbsp;&nbsp;&nbsp;पादारविन्दमुपगम्य बभाष एतत् ॥ १३ ॥<br>
&nbsp;न त्वां वयं जडधियो नु विदाम भूमन् ।<br>
&nbsp;&nbsp;&nbsp;&nbsp;&nbsp;कूटस्थमादिपुरुषं जगतामधीशम् ॥<br>
&nbsp;यत्सत्त्वतः सुरगणा रजसः प्रजेशा ।<br>
&nbsp;&nbsp;&nbsp;&nbsp;&nbsp;मन्योश्च भूतपतयः स भवान्गुणेशः ॥ १४ ॥<br>
&nbsp;कामं प्रयाहि जहि विश्रवसोऽवमेहं ।<br>
&nbsp;&nbsp;&nbsp;&nbsp;&nbsp;त्रैलोक्य रावणमवाप्नुहि वीर पत्‍नीम् ॥<br>
&nbsp;बध्नीहि सेतुमिह ते यशसो वितत्यै ।<br>
&nbsp;&nbsp;&nbsp;&nbsp;&nbsp;गायन्ति दिग्विजयिनो यमुपेत्य भूपाः ॥ १५ ॥<br>
&nbsp;बद्ध्वोदधौ रघुपतिर्विविधाद्रिकूटैः ।<br>
&nbsp;&nbsp;&nbsp;&nbsp;&nbsp;सेतुं कपीन्द्रकरकम्पितभूरुहाङ्‌गैः ॥<br>
&nbsp;सुग्रीवनीलहनुमत् प्रमुखैरनीकैः ।<br>
&nbsp;&nbsp;&nbsp;&nbsp;&nbsp;लङ्‌कां विभीषणदृशाविशदग्रदग्धाम् ॥ १६ ॥<br>
&nbsp;सा वानरेन्द्रबलरुद्धविहारकोष्ठ ।<br>
&nbsp;&nbsp;&nbsp;&nbsp;&nbsp;श्रीद्वारगोपुरसदोवलभीविटङ्‌का ॥<br>
&nbsp;निर्भज्यमानधिषणध्वजहेमकुम्भ ।<br>
&nbsp;&nbsp;&nbsp;&nbsp;&nbsp;श्रृङ्‌गाटका गजकुलैर्ह्रदिनीव घूर्णा ॥ १७ ॥<br>
&nbsp;रक्षःपतिस्तदवलोक्य निकुम्भकुम्भ ।<br>
&nbsp;&nbsp;&nbsp;&nbsp;&nbsp;धूम्राक्ष दुर्मुख सुरान्तनरान्तकादीन् ॥<br>
&nbsp;पुत्रं प्रहस्त मतिकाय विकम्पनादीन् ।<br>
&nbsp;&nbsp;&nbsp;&nbsp;&nbsp;सर्वानुगान् समहिनोदथ कुम्भकर्णम् ॥ १८ ॥<br>
&nbsp;तां यातुधानपृतनामसिशूलचाप ।<br>
&nbsp;&nbsp;&nbsp;&nbsp;&nbsp;प्रासर्ष्टिशक्तिशरतोमर खड्गदुर्गाम् ॥<br>
&nbsp;सुग्रीवलक्ष्मण मरुत्सुतगन्धमाद ।<br>
&nbsp;&nbsp;&nbsp;&nbsp;&nbsp;नीलाङ्‌गदर्क्षपनसादिभिः अन्वितोऽगात् ॥ १९ ॥<br>
&nbsp;तेऽनीकपा रघुपतेरभिपत्य सर्वे ।<br>
&nbsp;&nbsp;&nbsp;&nbsp;&nbsp;द्वन्द्वं वरूथमिभपत्तिरथाश्वयोधैः ॥<br>
&nbsp;जघ्नुर्द्रुमैः गिरिगदेषुभिरङ्‌गदाद्याः ।<br>
&nbsp;&nbsp;&nbsp;&nbsp;&nbsp;सीताभिमर्षहतमङ्‌गल रावणेशान् ॥ २० ॥<br>
&nbsp;रक्षःपतिः स्वबलनष्टिमवेक्ष्य रुष्ट ।<br>
&nbsp;&nbsp;&nbsp;&nbsp;&nbsp;आरुह्य यानकमथाभिससार रामम् ॥<br>
&nbsp;स्वःस्यन्दने द्युमति मातलिनोपनीते ।<br>
&nbsp;&nbsp;&nbsp;&nbsp;&nbsp;विभ्राजमानमहनन्निशितैः क्षुरप्रैः ॥ २१ ॥<br>
&nbsp;रामस्तमाह पुरुषादपुरीष यन्नः ।<br>
&nbsp;&nbsp;&nbsp;&nbsp;&nbsp;कान्तासमक्षमसतापहृता श्ववत् ते ॥<br>
&nbsp;त्यक्तत्रपस्य फलमद्य जुगुप्सितस्य ।<br>
&nbsp;&nbsp;&nbsp;&nbsp;&nbsp;यच्छामि काल इव कर्तुरलंघ्यवीर्यः ॥ २२ ॥<br>
&nbsp;एवं क्षिपन्धनुषि संधितमुत्ससर्ज ।<br>
&nbsp;&nbsp;&nbsp;&nbsp;&nbsp;बाणं स वज्रमिव तद्‌हृदयं बिभेद ॥<br>
&nbsp;सोऽसृग् वमन् दशमुखैर्न्यपतद् विमानाद् ।<br>
&nbsp;&nbsp;&nbsp;&nbsp;&nbsp;हाहेति जल्पति जने सुकृतीव रिक्तः ॥ २३ ॥<br>
(अनुष्टुप्)<br>
ततो निष्क्रम्य लंकाया यातुधान्यः सहस्रशः ।<br>
&nbsp;मन्दोदर्या समं तस्मिन् प्ररुदन्त्य उपाद्रवन् ॥ २४ ॥<br>
&nbsp;स्वान् स्वान् बन्धून् परिष्वज्य लक्ष्मणेषुभिरर्दितान् ।<br>
&nbsp;रुरुदुः सुस्वरं दीना घ्नन्त्य आत्मानमात्मना ॥ २५ ॥<br>
&nbsp;हा हताः स्म वयं नाथ लोकरावण रावण ।<br>
&nbsp;कं यायाच्छरणं लंका त्वद्विहीना परार्दिता ॥ २६ ॥<br>
&nbsp;न वै वेद महाभाग भवान् कामवशं गतः ।<br>
&nbsp;तेजोऽनुभावं सीताया येन नीतो दशामिमाम् ॥ २७ ॥<br>
&nbsp;कृतैषा विधवा लंका वयं च कुलनन्दन ।<br>
&nbsp;देहः कृतोऽन्नं गृध्राणां आत्मा नरकहेतवे ॥ २८ ॥<br>
&nbsp;श्रीशुक उवाच ।<br>
&nbsp;स्वानां विभीषणश्चक्रे कोसलेन्द्रानुमोदितः ।<br>
&nbsp;पितृमेधविधानेन यदुक्तं सांपरायिकम् ॥ २९ ॥<br>
&nbsp;ततो ददर्श भगवान् अशोकवनिकाश्रमे ।<br>
&nbsp;क्षामां स्वविरहव्याधिं शिंशपामूलमास्थिताम् ॥ ३० ॥<br>
&nbsp;रामः प्रियतमां भार्यां दीनां वीक्ष्यान्वकंपत ।<br>
&nbsp;आत्मसंदर्शनाह्लाद विकसन् मुखपंकजाम् ॥ ३१ ॥<br>
&nbsp;आरोप्यारुरुहे यानं भ्रातृभ्यां हनुमद्युतः ।<br>
&nbsp;विभीषणाय भगवान् दत्त्वा रक्षोगणेशताम् ॥ ३२ ॥<br>
&nbsp;लंकामायुश्च कल्पान्तं ययौ चीर्णव्रतः पुरीम् ।<br>
&nbsp;अवकीर्यमाणः कुसुमैः लोकपालार्पितैः पथि ॥ ३३ ॥<br>
&nbsp;उपगीयमानचरितः शतधृत्यादिभिर्मुदा ।<br>
&nbsp;गोमूत्रयावकं श्रुत्वा भ्रातरं वल्कलाम्बरम् ॥ ३४ ॥<br>
&nbsp;महाकारुणिकोऽतप्यत् जटिलं स्थण्डिलेशयम् ।<br>
&nbsp;भरतः प्राप्तमाकर्ण्य पौरामात्यपुरोहितैः ॥ ३५ ॥<br>
&nbsp;पादुके शिरसि न्यस्य रामं प्रत्युद्यतोऽग्रजम् ।<br>
&nbsp;नन्दिग्रामात् स्वशिबिराद् गीतवादित्रनिःस्वनैः ॥ ३६ ॥<br>
&nbsp;ब्रह्मघोषेण च मुहुः पठद्‌भिः ब्रह्मवादिभिः ।<br>
&nbsp;स्वर्णकक्षपताकाभिः हैमैश्चित्रध्वजै रथैः ॥ ३७ ॥<br>
&nbsp;सदश्वै रुक्मसन्नाहैः भटैः पुरटवर्मभिः ।<br>
&nbsp;श्रेणीभिर्वारमुख्याभिः भृत्यैश्चैव पदानुगैः ॥ ३८ ॥<br>
&nbsp;पारमेष्ठ्यान्युपादाय पण्यान्युच्चावचानि च ।<br>
&nbsp;पादयोर्न्यपतत् प्रेम्णा प्रक्लिन्नहृदयेक्षणः ॥ ३९ ॥<br>
&nbsp;पादुके न्यस्य पुरतः प्राञ्जलिर्बाष्पलोचनः ।<br>
&nbsp;तमाश्लिष्य चिरं दोर्भ्यां स्नापयन् नेत्रजैर्जलैः ॥ ४० ॥<br>
&nbsp;रामो लक्ष्मणसीताभ्यां विप्रेभ्यो येऽर्हसत्तमाः ।<br>
&nbsp;तेभ्यः स्वयं नमश्चक्रे प्रजाभिश्च नमस्कृतः ॥ ४१ ॥<br>
&nbsp;धुन्वन्त उत्तरासङ्‌गान् पतिं वीक्ष्य चिरागतम् ।<br>
&nbsp;उत्तराः कोसला माल्यैः किरन्तो ननृतुर्मुदा ॥ ४२ ॥<br>
&nbsp;पादुके भरतोऽगृह्णात् चामरव्यजनोत्तमे ।<br>
&nbsp;विभीषणः ससुग्रीवः श्वेतच्छत्रं मरुत्सुतः ॥ ४३ ॥<br>
&nbsp;धनुर्निषङ्‌गान् शत्रुघ्नः सीता तीर्थकमण्डलुम् ।<br>
&nbsp;अबिभ्रदङ्‌गदः खड्गं हैमं चर्मर्क्षराण् नृप ॥ ४४ ॥<br>
&nbsp;पुष्पकस्थोऽन्वितः स्त्रीभिः स्तूयमानश्च वन्दिभिः ।<br>
&nbsp;विरेजे भगवान् राजन् ग्रहैश्चन्द्र इवोदितः ॥ ४५ ॥<br>
&nbsp;भ्रात्राभिर्नन्दितः सोऽपि सोत्सवां प्राविशत् पुरीम् ।<br>
&nbsp;प्रविश्य राजभवनं गुरुपत्‍नीः स्वमातरम् ॥ ४६ ॥<br>
&nbsp;गुरून् वयस्यावरजान् पूजितः प्रत्यपूजयत् ।<br>
&nbsp;वैदेही लक्ष्मणश्चैव यथावत् समुपेयतुः ॥ ४७ ॥<br>
&nbsp;पुत्रान् स्वमातरस्तास्तु प्राणांस्तन्व इवोत्थिताः ।<br>
&nbsp;आरोप्याङ्‌केऽभिषिञ्चन्त्यो बाष्पौघैर्विजहुः शुचः ॥ ४८ ॥<br>
&nbsp;जटा निर्मुच्य विधिवत् कुलवृद्धैः समं गुरुः ।<br>
&nbsp;अभ्यषिञ्चद् यथैवेन्द्रं चतुःसिन्धुजलादिभिः ॥ ४९ ॥<br>
&nbsp;एवं कृतशिरःस्नानः सुवासाः स्रग्व्यलंकृतः ।<br>
&nbsp;स्वलंकृतैः सुवासोभिः भ्रातृभिर्भार्यया बभौ ॥ ५० ॥<br>
&nbsp;अग्रहीदासनं भ्रात्रा प्रणिपत्य प्रसादितः ।<br>
&nbsp;प्रजाः स्वधर्मनिरता वर्णाश्रमगुणान्विताः ।<br>
&nbsp;जुगोप पितृवद् रामो मेनिरे पितरं च तम् ॥ ५१ ॥<br>
&nbsp;त्रेतायां वर्तमानायां कालः कृतसमोऽभवत् ।<br>
&nbsp;रामे राजनि धर्मज्ञे सर्वभूतसुखावहे ॥ ५२ ॥<br>
&nbsp;वनानि नद्यो गिरयो वर्षाणि द्वीपसिन्धवः ।<br>
&nbsp;सर्वे कामदुघा आसन् प्रजानां भरतर्षभ ॥ ५३ ॥<br>
&nbsp;नाधिव्याधिजराग्लानि दुःखशोकभयक्लमाः ।<br>
&nbsp;मृत्युश्च अनिच्छतां नासीद् रामे राजन्यधोक्षजे ॥ ५४ ॥<br>
&nbsp;एकपत्‍नीव्रतधरो राजर्षिचरितः शुचिः ।<br>
&nbsp;स्वधर्मं गृहमेधीयं शिक्षयन् स्वयमाचरत् ॥ ५५ ॥<br>
&nbsp;प्रेम्णानुवृत्त्या शीलेन प्रश्रयावनता सती ।<br>
&nbsp;भिया ह्रिया च भावज्ञा भर्तुः सीताहरन्मनः ॥ ५६ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे दशमोऽध्यायः ॥ १० ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
