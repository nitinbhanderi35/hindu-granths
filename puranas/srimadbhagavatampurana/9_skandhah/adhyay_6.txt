<br>
<br>
इक्ष्वाकुवंशवर्णनं, तत्र मान्धातुश्चरितं, सौभर्युपाख्यानं च -<br>
<br>
श्रीशुक उवाच ।<br>
&nbsp;विरूपः केतुमान् शंभुः अंबरीषसुतास्त्रयः ।<br>
&nbsp;विरूपात्पृषदश्वोऽभूत् तत्पुत्रस्तु रथीतरः ॥ १ ॥<br>
&nbsp;रथीतरस्याप्रजस्य भार्यायां तन्तवेऽर्थितः ।<br>
&nbsp;अङ्‌गिरा जनयामास ब्रह्मवर्चस्विनः सुतान् ॥ २ ॥<br>
&nbsp;एते क्षेत्रप्रसूता वै पुनस्त्वाङ्‌गिरसाः स्मृताः ।<br>
&nbsp;रथीतराणां प्रवराः क्षत्रोपेता द्विजातयः ॥ ३ ॥<br>
&nbsp;क्षुवतस्तु मनोर्जज्ञे इक्ष्वाकुर्घ्राणतः सुतः ।<br>
&nbsp;तस्य पुत्रशतज्येष्ठा विकुक्षिनिमिदण्डकाः ॥ ४ ॥<br>
&nbsp;तेषां पुरस्ताद् अभवन् आर्यावर्ते नृपा नृप ।<br>
&nbsp;पञ्चविंशतिः पश्चाच्च त्रयो मध्ये परेऽन्यतः ॥ ५ ॥<br>
&nbsp;स एकदाष्टकाश्राद्धे इक्ष्वाकुः सुतमादिशत् ।<br>
&nbsp;मांसमानीयतां मेध्यं विकुक्षे गच्छ मा चिरम् ॥ ६ ॥<br>
&nbsp;तथेति स वनं गत्वा मृगान् हत्वा क्रियार्हणान् ।<br>
&nbsp;श्रान्तो बुभुक्षितो वीरः शशं चाददपस्मृतिः ॥ ७ ॥<br>
&nbsp;शेषं निवेदयामास पित्रे तेन च तद्‍गुरुः ।<br>
&nbsp;चोदितः प्रोक्षणायाह दुष्टमेतद् अकर्मकम् ॥ ८ ॥<br>
&nbsp;ज्ञात्वा पुत्रस्य तत्कर्म गुरुणाभिहितं नृपः ।<br>
&nbsp;देशान्निःसारयामास सुतं त्यक्तविधिं रुषा ॥ ९ ॥<br>
&nbsp;स तु विप्रेण संवादं जापकेन समाचरन् ।<br>
&nbsp;त्यक्त्वा कलेवरं योगी स तेनावाप यत् परम् ॥ १० ॥<br>
&nbsp;पितर्युपरतेऽभ्येत्य विकुक्षिः पृथिवीमिमाम् ।<br>
&nbsp;शासदीजे हरिं यज्ञैः शशाद इति विश्रुतः ॥ ११ ॥<br>
&nbsp;पुरञ्जयस्तस्य सुत इन्द्रवाह इतीरितः ।<br>
&nbsp;ककुत्स्थ इति चाप्युक्तः शृणु नामानि कर्मभिः ॥ १२ ॥<br>
&nbsp;कृतान्त आसीत् समरो देवानां सह दानवैः ।<br>
&nbsp;पार्ष्णिग्राहो वृतो वीरो देवैर्दैत्यपराजितैः ॥ १३ ॥<br>
&nbsp;वचनाद् देवदेवस्य विष्णोर्विश्वात्मनः प्रभोः ।<br>
&nbsp;वाहनत्वे वृतस्तस्य बभूवेन्द्रो महावृषः ॥ १४ ॥<br>
&nbsp;स सन्नद्धो धनुर्दिव्यं आदाय विशिखान्छितान् ।<br>
&nbsp;स्तूयमानः समारुह्य युयुत्सुः ककुदि स्थितः ॥ १५ ॥<br>
&nbsp;तेजसाऽऽप्यायितो विष्णोः पुरुषस्य परात्मनः ।<br>
&nbsp;प्रतीच्यां दिशि दैत्यानां न्यरुणत् त्रिदशैः पुरम् ॥ १६ ॥<br>
&nbsp;तैस्तस्य चाभूत् प्रधनं तुमुलं लोमहर्षणम् ।<br>
&nbsp;यमाय भल्लैरनयद् दैत्यान् येऽभिययुर्मृधे ॥ १७ ॥<br>
&nbsp;तस्येषुपाताभिमुखं युगान्ताग्निं इवोल्बणम् ।<br>
&nbsp;विसृज्य दुद्रुवुर्दैत्या हन्यमानाः स्वमालयम् ॥ १८ ॥<br>
&nbsp;जित्वा परं धनं सर्वं सश्रीकं वज्रपाणये ।<br>
&nbsp;प्रत्ययच्छत्स राजर्षिः इति नामभिराहृतः ॥ १९ ॥<br>
&nbsp;पुरञ्जयस्य पुत्रोऽभूद् अनेनास्तत्सुतः पृथुः ।<br>
&nbsp;विश्वगन्धिस्ततश्चन्द्रो युवनाश्वस्तु तत्सुतः ॥ २० ॥<br>
&nbsp;शाबस्तः तत्सुतो येन शाबस्ती निर्ममे पुरी ।<br>
&nbsp;बृहदश्वस्तु शाबस्तिः ततः कुवलयाश्वकः ॥ २१ ॥<br>
&nbsp;यः प्रियार्थमुतंकस्य धुन्धुनामासुरं बली ।<br>
&nbsp;सुतानां एकविंशत्या सहस्रैः अहनद् वृतः ॥ २२ ॥<br>
&nbsp;धुन्धुमार इति ख्यातः तत्सुतास्ते च जज्वलुः ।<br>
&nbsp;धुन्धोर्मुखाग्निना सर्वे त्रय एवावशेषिताः ॥ २३ ॥<br>
&nbsp;दृढाश्वः कपिलाश्वश्च भद्राश्व इति भारत ।<br>
&nbsp;दृढाश्वपुत्रो हर्यश्वो निकुम्भः तत्सुतः स्मृतः ॥ २४ ॥<br>
&nbsp;बहुलाश्वो निकुम्भस्य कृशाश्वोऽथास्य सेनजित् ।<br>
&nbsp;युवनाश्वोऽभवत्तस्य सोऽनपत्यो वनं गतः ॥ २५ ॥<br>
&nbsp;भार्याशतेन निर्विण्ण ऋषयोऽस्य कृपालवः ।<br>
&nbsp;इष्टिं स्म वर्तयां चक्रुः ऐन्द्रीं ते सुसमाहिताः ॥ २६ ॥<br>
&nbsp;राजा तद् यज्ञसदनं प्रविष्टो निशि तर्षितः ।<br>
&nbsp;दृष्ट्वा शयानान् विप्रांस्तान् पपौ मंत्रजलं स्वयम् ॥ २७ ॥<br>
&nbsp;उत्थितास्ते निशम्याथ व्युदकं कलशं प्रभो ।<br>
&nbsp;पप्रच्छुः कस्य कर्मेदं पीतं पुंसवनं जलम् ॥ २८ ॥<br>
&nbsp;राज्ञा पीतं विदित्वाथ ईश्वरप्रहितेन ते ।<br>
&nbsp;ईश्वराय नमश्चक्रुः अहो दैवबलं बलम् ॥ २९ ॥<br>
&nbsp;ततः काल उपावृत्ते कुक्षिं निर्भिद्य दक्षिणम् ।<br>
&nbsp;युवनाश्वस्य तनयः चक्रवर्ती जजान ह ॥ ३० ॥<br>
&nbsp;कं धास्यति कुमारोऽयं स्तन्यं रोरूयते भृशम् ।<br>
&nbsp;मां धाता वत्स मा रोदीः इतीन्द्रो देशिनीमदात् ॥ ३१ ॥<br>
&nbsp;न ममार पिता तस्य विप्रदेवप्रसादतः ।<br>
&nbsp;युवनाश्वोऽथ तत्रैव तपसा सिद्धिमन्वगात् ॥ ३२ ॥<br>
&nbsp;त्रसद्दस्युरितीन्द्रोऽङ्‌ग विदधे नाम यस्य वै ।<br>
&nbsp;यस्मात् त्रसन्ति हि उद्विग्ना दस्यवो रावणादयः ॥ ३३ ॥<br>
&nbsp;यौवनाश्वोऽथ मान्धाता चक्रवर्त्यवनीं प्रभुः ।<br>
&nbsp;सप्तद्वीपवतीमेकः शशासाच्युततेजसा ॥ ३४ ॥<br>
&nbsp;ईजे च यज्ञं क्रतुभिः आत्मविद् भूरिदक्षिणैः ।<br>
&nbsp;सर्वदेवमयं देवं सर्वात्मकमतीन्द्रियम् ॥ ३५ ॥<br>
&nbsp;द्रव्यं मंत्रो विधिर्यज्ञो यजमानस्तथर्त्विजः ।<br>
&nbsp;धर्मो देशश्च कालश्च सर्वं एतद् यदात्मकम् ॥ ३६ ॥<br>
&nbsp;यावत् सूर्य उदेति स्म यावच्च प्रतितिष्ठति ।<br>
&nbsp;सर्वं तत् यौवनाश्वस्य मान्धातुः क्षेत्रमुच्यते ॥ ३७ ॥<br>
&nbsp;शशबिन्दोर्दुहितरि बिन्दुमत्यामधान् नृपः ।<br>
&nbsp;पुरुकुत्सं अंबरीषं मुचुकुन्दं च योगिनम् ।<br>
&nbsp;तेषां स्वसारः पञ्चाशत् सौभरिं वव्रिरे पतिम् ॥ ३८॥<br>
&nbsp;यमुनान्तर्जले मग्नः तप्यमानः परंतपः ।<br>
&nbsp;निर्वृतिं मीनराजस्य दृष्ट्वा मैथुनधर्मिणः ॥ ३९ ॥<br>
&nbsp;जातस्पृहो नृपं विप्रः कन्यां एकां अयाचत ।<br>
&nbsp;सोऽप्याह गृह्यतां ब्रह्मन् कामं कन्या स्वयंवरे ॥ ४० ॥<br>
&nbsp;स विचिन्त्याप्रियं स्त्रीणां जरठोऽयं असम्मतः ।<br>
&nbsp;वलीपलित एजत्क इत्यहं प्रत्युदाहृतः ॥ ४१ ॥<br>
&nbsp;साधयिष्ये तथात्मानं सुरस्त्रीणामभीप्सितम् ।<br>
&nbsp;किं पुनर्मनुजेन्द्राणां इति व्यवसितः प्रभुः ॥ ४२ ॥<br>
&nbsp;मुनिः प्रवेशितः क्षत्त्रा कन्यान्तःपुरमृद्धिमत् ।<br>
&nbsp;वृतः स राजकन्याभिः एकं पञ्चाशता वरः ॥ ४३ ॥<br>
&nbsp;तासां कलिरभूद् भूयान् तत् अर्थेऽपोह्य सौहृदम् ।<br>
&nbsp;ममानुरूपो नायं व इति तद्‍गतचेतसाम् ॥ ४४ ॥<br>
&nbsp;स बह्वृचस्ताभिरपारणीय<br>
&nbsp;&nbsp;&nbsp;&nbsp;&nbsp;तपःश्रियानर्घ्यपरिच्छदेषु ।<br>
&nbsp;गृहेषु नानोपवनामलाम्भः<br>
&nbsp;&nbsp;&nbsp;&nbsp;&nbsp;सरःसु सौगन्धिककाननेषु ॥ ४५ ॥<br>
&nbsp;महार्हशय्यासनवस्त्रभूषण<br>
&nbsp;&nbsp;&nbsp;&nbsp;&nbsp;स्नानानुलेपाभ्यवहारमाल्यकैः ।<br>
&nbsp;स्वलङ्‌कृतस्त्रीपुरुषेषु नित्यदा<br>
&nbsp;&nbsp;&nbsp;&nbsp;&nbsp;रेमेऽनुगायद् द्विजभृङ्‌गवन्दिषु ॥ ४६ ॥<br>
&nbsp;यद्‍गार्हस्थ्यं तु संवीक्ष्य सप्तद्वीपवतीपतिः ।<br>
&nbsp;विस्मितः स्तम्भमजहात् सार्वभौमश्रियान्वितम् ॥ ४७ ॥<br>
&nbsp;एवं गृहेष्वभिरतो विषयान् विविधैः सुखैः ।<br>
&nbsp;सेवमानो न चातुष्यद् आज्यस्तोकैरिवानलः ॥ ४८ ॥<br>
&nbsp;स कदाचिद् उपासीन आत्मापह्नवमात्मनः ।<br>
&nbsp;ददर्श बह्वृचाचार्यो मीनसङ्‌गसमुत्थितम् ॥ ४९ ॥<br>
&nbsp;अहो इमं पश्यत मे विनाशं<br>
&nbsp;&nbsp;&nbsp;&nbsp;&nbsp;तपस्विनः सच्चरितव्रतस्य ।<br>
&nbsp;अन्तर्जले वारिचरप्रसङ्‌गात्<br>
&nbsp;&nbsp;&nbsp;&nbsp;&nbsp;प्रच्यावितं ब्रह्म चिरं धृतं यत् ॥ ५० ॥<br>
&nbsp;सङ्‌गं त्यजेत मिथुनव्रतीनां मुमुक्षुः ।<br>
&nbsp;&nbsp;&nbsp;&nbsp;&nbsp;सर्वात्मना न विसृजेद् बहिरिन्द्रियाणि ॥<br>
&nbsp;एकश्चरन् रहसि चित्तमनन्त ईशे ।<br>
&nbsp;&nbsp;&nbsp;&nbsp;&nbsp;युञ्जीत तद्व्रतिषु साधुषु चेत् प्रसङ्‌गः ॥ ५१ ॥<br>
&nbsp;एकस्तपस्व्यहमथाम्भसि मत्स्यसङ्‌गात्<br>
&nbsp;&nbsp;&nbsp;&nbsp;&nbsp;पञ्चाशदासमुत पञ्चसहस्रसर्गः ।<br>
&nbsp;नान्तं व्रजाम्युभयकृत्यमनोरथानां<br>
&nbsp;&nbsp;&nbsp;&nbsp;&nbsp;मायागुणैः हृतमतिर्विषयेऽर्थभावः ॥ ५२ ॥<br>
&nbsp;एवं वसन् गृहे कालं विरक्तो न्यासमास्थितः ।<br>
&nbsp;वनं जगाम अनुययुः तत्पत्‍न्यः पतिदेवताः ॥ ५३ ॥<br>
&nbsp;तत्र तप्त्वा तपस्तीक्ष्णं आत्मदर्शनमात्मवान् ।<br>
&nbsp;सहैवाग्निभिरात्मानं युयोज परमात्मनि ॥ ५४ ॥<br>
&nbsp;ताः स्वपत्युर्महाराज निरीक्ष्याध्यात्मिकीं गतिम् ।<br>
&nbsp;अन्वीयुस्तत्प्रभावेण अग्निं शान्तमिवार्चिषः ॥ ५५ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे षष्ठोऽध्यायः ॥ ६ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
