<br>
दिवोदासादिवंशकथनम्, ऋक्षवंशे पाण्डवादि उत्पत्तिश्च - <br>
<br>
<br>
श्रीशुक उवाच । <br>
&nbsp;मित्रेयुश्च दिवोदासात् च्यवनः तत्सुतो नृप । <br>
&nbsp;सुदासः सहदेवोऽथ सोमको जन्तुजन्मकृत् ॥ १ ॥ <br>
&nbsp;तस्य पुत्रशतं तेषां यवीयान् पृषतः सुतः । <br>
&nbsp;द्रुपदो द्रौपदी तस्यजज्ञे धृष्टद्युम्नादयः सुताः ॥ २ ॥ <br>
&nbsp;धृष्टद्युम्नात् धृष्टकेतुः भार्म्याः पाञ्चालका इमे । <br>
&nbsp;योऽजमीढसुतो ह्यन्य ऋक्षः संवरणस्ततः ॥ ३ ॥ <br>
&nbsp;तपत्यां सूर्यकन्यायां कुरुक्षेत्रपतिः कुरुः । <br>
&nbsp;परीक्षित् सुधनुर्जह्नुः निषधाश्व कुरोः सुताः ॥ ४ ॥ <br>
&nbsp;सुहोत्रोऽभूत् सुधनुषः च्यवनोऽथ ततः कृती । <br>
&nbsp;वसुस्तस्योपरिचरो बृहद्रथमुखास्ततः ॥ ५ ॥ <br>
&nbsp;कुशाम्बमत्स्यप्रत्यग्र चेदिपाद्याश्च चेदिपाः । <br>
&nbsp;बृहद्रथात्कुशाग्रोऽभूत् ऋषभस्तस्य तत्सुतः ॥ ६ ॥ <br>
&nbsp;जज्ञे सत्यहितोऽपत्यं पुष्पवान् तत्सुतो जहुः । <br>
&nbsp;अन्यस्यामपि भार्यायां शकले द्वे बृहद्रथात् ॥ ७ ॥ <br>
&nbsp;ये मात्रा बहिरुत्सृष्टे जरया चाभिसन्धिते । <br>
&nbsp;जीव जीवेति क्रीडन्त्या जरासन्धोऽभवत् सुतः ॥ ८ ॥ <br>
&nbsp;ततश्च सहदेवोऽभूत् सोमापिर्यत् श्रुतश्रवाः । <br>
&nbsp;परीक्षिद् अनपत्योऽभूत् सुरथो नाम जाह्नवः ॥ ९ ॥ <br>
&nbsp;ततो विदूरथस्तस्मात् सार्वभौमस्ततोऽभवत् । <br>
&nbsp;जयसेनस्तत् तनयो राधिकोऽतोऽयुताय्वभूत् ॥ १० ॥ <br>
&nbsp;ततश्च क्रोधनस्तस्मात् देवातिथिरमुष्य च । <br>
&nbsp;ऋष्यस्तस्य दिलीपोऽभूत् प्रतीपस्तस्य चात्मजः ॥ ११ ॥ <br>
&nbsp;देवापिः शान्तनुस्तस्य बाह्लीक इति चात्मजाः । <br>
&nbsp;पितृराज्यं परित्यज्य देवापिस्तु वनं गतः ॥ १२ ॥ <br>
&nbsp;अभवत् शन्तनू राजा प्राङ्‌महाभिषसंज्ञितः । <br>
&nbsp;यं यं कराभ्यां स्पृशति जीर्णं यौवनमेति सः ॥ १३ ॥ <br>
&nbsp;शान्तिमाप्नोति चैवाग्र्यां कर्मणा तेन शन्तनुः । <br>
&nbsp;समा द्वादश तद्राज्ये न ववर्ष यदा विभुः ॥ १४ ॥ <br>
&nbsp;शन्तनुर्ब्राह्मणैरुक्तः परिवेत्तायमग्रभुक् । <br>
&nbsp;राज्यं देह्यग्रजायाशु पुरराष्ट्रविवृद्धये ॥ १५ ॥ <br>
&nbsp;एवमुक्तो द्विजैर्ज्येष्ठं छन्दयामास सोऽब्रवीत् । <br>
&nbsp;तन्मंत्रिप्रहितैर्विप्रैः वेदाद् विभ्रंशितो गिरा ॥ १६ ॥ <br>
&nbsp;वेदवादातिवादान् वै तदा देवो ववर्ष ह । <br>
&nbsp;देवापिर्योगमास्थाय कलापग्राममाश्रितः ॥ १७ ॥ <br>
&nbsp;सोमवंशे कलौ नष्टे कृतादौ स्थापयिष्यति । <br>
&nbsp;बाह्लीकात्सोमदत्तोऽभूद् भूरिर्भूरिश्रवास्ततः ॥ १८ ॥ <br>
&nbsp;शलश्च शन्तनोरासीद् गंगायां भीष्म आत्मवान् । <br>
&nbsp;सर्वधर्मविदां श्रेष्ठो महाभागवतः कविः ॥ १९ ॥ <br>
&nbsp;वीरयूथाग्रणीर्येन रामोऽपि युधि तोषितः । <br>
&nbsp;शन्तनोर्दाशकन्यायां जज्ञे चित्रांगदः सुतः ॥ २० ॥ <br>
&nbsp;विचित्रवीर्यश्चावरजो नाम्ना चित्रांगदो हतः । <br>
&nbsp;यस्यां पराशरात्साक्षाद् अवतीर्णो हरेः कला ॥ २१ ॥ <br>
&nbsp;वेदगुप्तो मुनिः कृष्णो यतोऽहं इदमध्यगाम् । <br>
&nbsp;हित्वा स्वशिष्यान् पैलादीन् भगवान् बादरायणः ॥ २२ ॥ <br>
&nbsp;मह्यं पुत्राय शान्ताय परं गुह्यमिदं जगौ । <br>
&nbsp;विचित्रवीर्योऽथोवाह काशीराजसुते बलात् ॥ २३ ॥ <br>
&nbsp;स्वयंवराद् उपानीते अम्बिकाम्बालिके उभे । <br>
&nbsp;तयोरासक्तहृदयो गृहीतो यक्ष्मणा मृतः ॥ २४ ॥ <br>
&nbsp;क्षेत्रेऽप्रजस्य वै भ्रातुः मात्रोक्तो बादरायणः । <br>
&nbsp;धृतराष्ट्रं च पाण्डुं च विदुरं चाप्यजीजनत् ॥ २५ ॥ <br>
&nbsp;गान्धार्यां धृतराष्ट्रस्य जज्ञे पुत्रशतं नृप । <br>
&nbsp;तत्र दुर्योधनो ज्येष्ठो दुःशला चापि कन्यका ॥ २६ ॥ <br>
&nbsp;शापात् मैथुनरुद्धस्य पाण्डोः कुन्त्यां महारथाः । <br>
&nbsp;जाता धर्मानिलेन्द्रेभ्यो युधिष्ठिरमुखास्त्रयः ॥ २७ ॥ <br>
&nbsp;नकुलः सहदेवश्च माद्र्यां नासत्यदस्रयोः । <br>
&nbsp;द्रौपद्यां पञ्च पञ्चभ्यः पुत्रास्ते पितरोऽभवन् ॥ २८ ॥ <br>
&nbsp;युधिष्ठिरात्प्रतिविन्ध्यः श्रुतसेनो वृकोदरात् । <br>
&nbsp;अर्जुनात् श्रुतकीर्तिस्तु शतानीकस्तु नाकुलिः ॥ २९ ॥ <br>
&nbsp;सहदेवसुतो राजन् श्रुतकर्मा तथापरे । <br>
&nbsp;युधिष्ठिरात्तु पौरव्यां देवकोऽथ घटोत्कचः ॥ ३० ॥ <br>
&nbsp;भीमसेनाद् हिडिम्बायां काल्यां सर्वगतस्ततः । <br>
&nbsp;सहदेवात् सुहोत्रं तु विजयासूत पार्वती ॥ ३१ ॥ <br>
&nbsp;करेणुमत्यां नकुलो नरमित्रं तथार्जुनः । <br>
&nbsp;इरावन्तमुलूप्यां वै सुतायां बभ्रुवाहनम् । <br>
&nbsp;मणिपुरपतेः सोऽपि तत्पुत्रः पुत्रिकासुतः ॥ ३२ ॥ <br>
&nbsp;तव तातः सुभद्रायां अभिमन्युरजायत । <br>
&nbsp;सर्वातिरथजिद् वीर उत्तरायां ततो भवान् ॥ ३३ ॥ <br>
&nbsp;परिक्षीणेषु कुरुषु द्रौणेर्ब्रह्मास्त्रतेजसा । <br>
&nbsp;त्वं च कृष्णानुभावेन सजीवो मोचितोऽन्तकात् ॥ ३४ ॥ <br>
&nbsp;तवेमे तनयास्तात जनमेजयपूर्वकाः । <br>
&nbsp;श्रुतसेनो भीमसेन उग्रसेनश्च वीर्यवान् ॥ ३५ ॥ <br>
&nbsp;जनमेजयस्त्वां विदित्वा तक्षकान्निधनं गतम् । <br>
&nbsp;सर्पान् वै सर्पयागाग्नौ स होष्यति रुषान्वितः ॥ ३६ ॥ <br>
&nbsp;कावषेयं पुरोधाय तुरं तुरगमेधयाट् । <br>
&nbsp;समन्तात् पृथिवीं सर्वां जित्वा यक्ष्यति चाध्वरैः ॥ ३७ ॥ <br>
&nbsp;तस्य पुत्रः शतानीको याज्ञवल्क्यात् त्रयीं पठन् । <br>
&nbsp;अस्त्रज्ञानं क्रियाज्ञानं शौनकात् परमेष्यति ॥ ३८ ॥ <br>
&nbsp;सहस्रानीकस्तत्पुत्रः ततश्चैवाश्वमेधजः । <br>
&nbsp;असीमकृष्णस्तस्यापि नेमिचक्रस्तु तत्सुतः ॥ ३९ ॥ <br>
&nbsp;गजाह्वये हृते नद्या कौशाम्ब्यां साधु वत्स्यति । <br>
&nbsp;उक्तस्ततश्चित्ररथः तस्मात् कविरथः सुतः ॥ ४० ॥ <br>
&nbsp;तस्माच्च वृष्टिमांस्तस्य सुषेणोऽथ महीपतिः । <br>
&nbsp;सुनीथस्तस्य भविता नृचक्षुर्यत् सुखीनलः ॥ ४१ ॥ <br>
&nbsp;परिप्लवः सुतस्तस्मात् मेधावी सुनयात्मजः । <br>
&nbsp;नृपञ्जयस्ततो दूर्वः तिमिः तस्मात् जनिष्यति ॥ ४२ ॥ <br>
&nbsp;तिमेर्बृहद्रथः तस्मात् शतानीकः सुदासजः । <br>
&nbsp;शतानीकाद् दुर्दमनः तस्यापत्यं बहीनरः ॥ ४३ ॥ <br>
&nbsp;दण्डपाणिर्निमिस्तस्य क्षेमको भविता यतः । <br>
&nbsp;ब्रह्मक्षत्रस्य वै प्रोक्तो वंशो देवर्षिसत्कृतः ॥ ४४ ॥ <br>
&nbsp;क्षेमकं प्राप्य राजानं संस्थां प्राप्स्यति वै कलौ । <br>
&nbsp;अथ मागधराजानो भवितारो ये वदामि ते ॥ ४५ ॥ <br>
&nbsp;भविता सहदेवस्य मार्जारिर्यत् श्रुतश्रवाः । <br>
&nbsp;ततो युतायुः तस्यापि निरमित्रोऽथ तत्सुतः ॥ ४६ ॥ <br>
&nbsp;सुनक्षत्रः सुनक्षत्राद् बृहत्सेनोऽथ कर्मजित् । <br>
&nbsp;ततः सुतञ्जयाद् विप्रः शुचिस्तस्य भविष्यति ॥ ४७ ॥ <br>
&nbsp;क्षेमोऽथ सुव्रतस्तस्माद् धर्मसूत्रः शमस्ततः । <br>
&nbsp;द्युमत्सेनोऽथ सुमतिः सुबलो जनिता ततः ॥ ४८ ॥ <br>
&nbsp;सुनीथः सत्यजिदथ विश्वजित् यद् रिपुञ्जयः । <br>
&nbsp;बार्हद्रथाश्च भूपाला भाव्याः साहस्रवत्सरम् ॥ ४९ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे द्वाविंशोऽध्यायः ॥ २२ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
