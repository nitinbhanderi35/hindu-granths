<br>
सगरचरित्रम् -<br>
<br>
श्रीशुक उवाच ।<br>
&nbsp;हरितो रोहितसुतः चंपः तस्माद्विनिर्मिता ।<br>
&nbsp;चंपापुरी सुदेवोऽतो विजयो यस्य चात्मजः ॥ १ ॥<br>
&nbsp;भरुकस्तत्सुतस्तस्माद् वृकस्तस्यापि बाहुकः ।<br>
&nbsp;सोऽरिभिर्हृतभू राजा सभार्यो वनमाविशत् ॥ २ ॥<br>
&nbsp;वृद्धं तं पञ्चतां प्राप्तं महिष्यनु मरिष्यती ।<br>
&nbsp;और्वेण जानतात्मानं प्रजावन्तं निवारिता ॥ ३ ॥<br>
&nbsp;आज्ञायास्यै सपत्‍नीभिः गरो दत्तोऽन्धसा सह ।<br>
&nbsp;सह तेनैव सञ्जातः सगराख्यो महायशाः ॥ ४ ॥<br>
&nbsp;सगरश्चक्रवर्त्यासीत् सागरो यत्सुतैः कृतः ।<br>
&nbsp;यस्तालजंघान् यवनात् शकान् हैहयबर्बरान् ॥ ५ ॥<br>
&nbsp;नावधीद् गुरुवाक्येन चक्रे विकृतवेषिणः ।<br>
&nbsp;मुण्डान् श्मश्रुधरान् कांश्चित् मुक्तकेशार्धमुण्डितान् ॥ ६ ॥<br>
&nbsp;अनन्तर्वाससः कांश्चिद् अबहिर्वाससोऽपरान् ।<br>
&nbsp;सोऽश्वमेधैरयजत सर्ववेदसुरात्मकम् ॥ ७ ॥<br>
&nbsp;और्वोपदिष्टयोगेन हरिमात्मानमीश्वरम् ।<br>
&nbsp;तस्योत्सृष्टं पशुं यज्ञे जहाराश्वं पुरन्दरः ॥ ८ ॥<br>
&nbsp;सुमत्यास्तनया दृप्ताः पितुरादेशकारिणः ।<br>
&nbsp;हयं अन्वेषमाणास्ते समन्तात् न्यखनन् मन्महीम् ॥ ९ ॥<br>
&nbsp;प्राग् उदीच्यां दिशि हयं ददृशुः कपिलान्तिके ।<br>
&nbsp;एष वाजिहरश्चौर आस्ते मीलितलोचनः ॥ १० ॥<br>
&nbsp;हन्यतां हन्यतां पाप इति षष्टिसहस्रिणः ।<br>
&nbsp;उदायुधा अभिययुः उन्मिमेष तदा मुनिः ॥ ११ ॥<br>
&nbsp;स्वशरीराग्निना तावन् महेन्द्रहृतचेतसः ।<br>
&nbsp;महद्व्यतिक्रमहता भस्मसाद् अभवन् क्षणात् ॥ १२ ॥<br>
&nbsp;न साधुवादो मुनिकोपभर्जिता<br>
&nbsp;&nbsp;&nbsp;&nbsp;&nbsp;नृपेन्द्रपुत्रा इति सत्त्वधामनि ।<br>
&nbsp;कथं तमो रोषमयं विभाव्यते<br>
&nbsp;&nbsp;&nbsp;&nbsp;&nbsp;जगत्पवित्रात्मनि खे रजो भुवः ॥ १३ ॥<br>
&nbsp;यस्येरिता सांख्यमयी दृढेह नौः<br>
&nbsp;&nbsp;&nbsp;&nbsp;&nbsp;यया मुमुक्षुस्तरते दुरत्ययम् ।<br>
&nbsp;भवार्णवं मृत्युपथं विपश्चितः<br>
&nbsp;&nbsp;&nbsp;&nbsp;&nbsp;परात्मभूतस्य कथं पृथङ्‌मतिः ॥ १४ ॥<br>
&nbsp;योऽसमञ्जस इत्युक्तः स केशिन्या नृपात्मजः ।<br>
&nbsp;तस्य पुत्रोऽंशुमान्नाम पितामहहिते रतः ॥ १५ ॥<br>
&nbsp;असमञ्जस आत्मानं दर्शयन् असमञ्जसम् ।<br>
&nbsp;जातिस्मरः पुरा संगाद् योगी योगाद् विचालितः ॥ १६ ॥<br>
&nbsp;आचरन् गर्हितं लोके ज्ञातीनां कर्म विप्रियम् ।<br>
&nbsp;सरय्वां क्रीडतो बालान् प्रास्यदुद्वेजयञ्जनम् ॥ १७ ॥<br>
&nbsp;एवंवृत्तः परित्यक्तः पित्रा स्नेहमपोह्य वै ।<br>
&nbsp;योगैश्वर्येण बालान् तान् दर्शयित्वा ततो ययौ ॥ १८ ॥<br>
&nbsp;अयोध्यावासिनः सर्वे बालकान् पुनरागतान् ।<br>
&nbsp;दृष्ट्वा विसिस्मिरे राजन्राजा चाप्यन्वतप्यत ॥ १९ ॥<br>
&nbsp;अंशुमांश्चोदितो राज्ञा तुरगान्वेषणे ययौ ।<br>
&nbsp;पितृव्यखातानुपथं भस्मान्ति ददृशे हयम् ॥ २० ॥<br>
&nbsp;तत्रासीनं मुनिं वीक्ष्य कपिलाख्यं अधोक्षजम् ।<br>
&nbsp;अस्तौत् समाहितमनाः प्राञ्जलिः प्रणतो महान् ॥ २१ ॥<br>
&nbsp;अंशुमानुवाच ।<br>
&nbsp;न पश्यति त्वां परमात्मनोऽजनो<br>
&nbsp;&nbsp;&nbsp;&nbsp;&nbsp;न बुध्यतेऽद्यापि समाधियुक्तिभिः ।<br>
&nbsp;कुतोऽपरे तस्य मनःशरीरधी<br>
&nbsp;&nbsp;&nbsp;&nbsp;&nbsp;विसर्गसृष्टा वयमप्रकाशाः ॥ २२ ॥<br>
&nbsp;ये देहभाजस्त्रिगुणप्रधाना<br>
&nbsp;&nbsp;&nbsp;&nbsp;&nbsp;गुणान् विपश्यन्त्युत वा तमश्च ।<br>
&nbsp;यन्मायया मोहितचेतसस्ते<br>
&nbsp;&nbsp;&nbsp;&nbsp;&nbsp;विदुः स्वसंस्थं न बहिःप्रकाशाः ॥ २३ ॥<br>
&nbsp;तं त्वां अहं ज्ञानघनं स्वभाव<br>
&nbsp;&nbsp;&nbsp;&nbsp;&nbsp;प्रध्वस्तमायागुणभेदमोहैः ।<br>
&nbsp;सनन्दनाद्यैर्मुनिभिर्विभाव्यं<br>
&nbsp;&nbsp;&nbsp;&nbsp;&nbsp;कथं विमूढः परिभावयामि ॥ २४ ॥<br>
&nbsp;प्रशान्त मायागुणकर्मलिंगं<br>
&nbsp;&nbsp;&nbsp;&nbsp;&nbsp;अनामरूपं सदसद्विमुक्तम् ।<br>
&nbsp;ज्ञानोपदेशाय गृहीतदेहं<br>
&nbsp;&nbsp;&nbsp;&nbsp;&nbsp;नमामहे त्वां पुरुषं पुराणम् ॥ २५ ॥<br>
&nbsp;त्वन्मायारचिते लोके वस्तुबुद्ध्या गृहादिषु ।<br>
&nbsp;भ्रमन्ति कामलोभेर्ष्या मोहविभ्रान्तचेतसः ॥ २६ ॥<br>
&nbsp;अद्य नः सर्वभूतात्मन् कामकर्मेन्द्रियाशयः ।<br>
&nbsp;मोहपाशो दृढश्छिन्नो भगवन् तव दर्शनात् ॥ २७ ॥<br>
&nbsp;श्रीशुक उवाच ।<br>
&nbsp;इत्थं गीतानुभावस्तं भगवान् कपिलो मुनिः ।<br>
&nbsp;अंशुमन्तं उवाचेदं अनुग्राह्य धिया नृप ॥ २८ ॥<br>
&nbsp;श्रीभगवानुवाच ।<br>
&nbsp;अश्वोऽयं नीयतां वत्स पितामहपशुस्तव ।<br>
&nbsp;इमे च पितरो दग्धा गंगाम्भोऽर्हन्ति नेतरत् ॥ २९ ॥<br>
&nbsp;तं परिक्रम्य शिरसा प्रसाद्य हयमानयत् ।<br>
&nbsp;सगरस्तेन पशुना यज्ञशेषं समापयत् ॥ ३० ॥<br>
&nbsp;राज्यं अंशुमते न्यस्य निःस्पृहो मुक्तबन्धनः ।<br>
&nbsp;और्वोपदिष्टमार्गेण लेभे गतिमनुत्तमाम् ॥ ३१ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे अष्टमोऽध्यायः ॥ ८ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
