<br>
शर्यातिवंशः, सुकन्याख्यानं रेवतकन्याख्यानं च -<br>
<br>
श्रीशुक उवाच ।<br>
&nbsp;शर्यातिर्मानवो राजा ब्रह्मिष्ठः संबभूव ह ।<br>
&nbsp;यो वा अंगिरसां सत्रे द्वितीयं अह ऊचिवान् ॥ १ ॥<br>
&nbsp;सुकन्या नाम तस्यासीत् कन्या कमललोचना ।<br>
&nbsp;तया सार्धं वनगतो हि अगमत् व्यवनाश्रमम् ॥ २ ॥<br>
&nbsp;सा सखीभिः परिवृता विचिन्वन्त्यंघ्रिपान् वने ।<br>
&nbsp;वल्मीकरन्ध्रे ददृशे खद्योते इव ज्योतिषी ॥ ३ ॥<br>
&nbsp;ते दैवचोदिता बाला ज्योतिषी कण्टकेन वै ।<br>
&nbsp;अविध्यन् मुग्धभावेन सुस्रावासृक् ततो बहिः ॥ ४ ॥<br>
&nbsp;शकृत् मूत्रनिरोधोऽभूत् सैनिकानां च तत्क्षणात् ।<br>
&nbsp;राजर्षिः तं उपालक्ष्य पुरुषान् विस्मितोऽब्रवीत् ॥ ५ ॥<br>
&nbsp;अप्यभद्रं न युष्माभिः भार्गवस्य विचेष्टितम् ।<br>
&nbsp;व्यक्तं केनापि नस्तस्य कृतं आश्रमदूषणम् ॥ ६ ॥<br>
&nbsp;सुकन्या प्राह पितरं भीता किञ्चित् कृतं मया ।<br>
&nbsp;द्वे ज्योतिषी अजानन्त्या निर्भिन्ने कण्टकेन वै ॥ ७ ॥<br>
&nbsp;दुहितुस्तद् वचः श्रुत्वा शर्यातिर्जातसाध्वसः ।<br>
&nbsp;मुनिं प्रसादयामास वल्मीकान्तर्हितं शनैः ॥ ८ ॥<br>
&nbsp;तद् अभिप्रायमाज्ञाय प्रादाद् दुहितरं मुनेः ।<br>
&nbsp;कृच्छ्रात् मुक्तः तमामंत्र्य पुरं प्रायात् समाहितः ॥ ९ ॥<br>
&nbsp;सुकन्या च्यवनं प्राप्य पतिं परमकोपनम् ।<br>
&nbsp;प्रीणयामास चित्तज्ञा अप्रमत्तानुवृत्तिभिः ॥ १० ॥<br>
&nbsp;कस्यचित् त्वथ कालस्य नासत्यावाश्रमागतौ ।<br>
&nbsp;तौ पूजयित्वा प्रोवाच वयो मे दत्तमीश्वरौ ॥ ११ ॥<br>
&nbsp;ग्रहं ग्रहीष्ये सोमस्य यज्ञे वामप्यसोमपोः ।<br>
&nbsp;क्रियतां मे वयो रूपं प्रमदानां यदीप्सितम् ॥ १२ ॥<br>
&nbsp;बाढं इति ऊचतुर्विप्रं अभिनन्द्य भिषक्तमौ ।<br>
&nbsp;निमज्जतां भवान् अस्मिन् ह्रदे सिद्धविनिर्मिते ॥ १३ ॥<br>
&nbsp;इत्युक्त्वा जरया ग्रस्त देहो धमनिसन्ततः ।<br>
&nbsp;ह्रदं प्रवेशितोऽश्विभ्यां वलीपलित विप्रियः ॥ १४ ॥<br>
&nbsp;पुरुषास्त्रय उत्तस्थुः अपीव्या वनिताप्रियाः ।<br>
&nbsp;पद्मस्रजः कुण्डलिनः तुल्यरूपाः सुवाससः ॥ १५ ॥<br>
&nbsp;तान् निरीक्ष्य वरारोहा सरूपान् सूर्यवर्चसः ।<br>
&nbsp;अजानती पतिं साध्वी अश्विनौ शरणं ययौ ॥ १६ ॥<br>
&nbsp;दर्शयित्वा पतिं तस्यै पातिव्रत्येन तोषितौ ।<br>
&nbsp;ऋषिमामन्त्र्य ययतुः विमानेन त्रिविष्टपम् ॥ १७ ॥<br>
&nbsp;यक्ष्यमाणोऽथ शर्यातिः च्यवनस्याश्रमं गतः ।<br>
&nbsp;ददर्श दुहितुः पार्श्वे पुरुषं सूर्यवर्चसम् ॥ १८ ॥<br>
&nbsp;राजा दुहितरं प्राह कृतपादाभिवन्दनाम् ।<br>
&nbsp;आशिषश्चाप्रयुञ्जानो नातिप्रीतिमना इव ॥ १९ ॥<br>
&nbsp;चिकीर्षितं ते किमिदं पतिस्त्वया<br>
&nbsp;&nbsp;&nbsp;&nbsp;&nbsp;प्रलम्भितो लोकनमस्कृतो मुनिः ।<br>
&nbsp;यत्त्वं जराग्रस्तमसत्यसम्मतं<br>
&nbsp;&nbsp;&nbsp;&nbsp;&nbsp;विहाय जारं भजसेऽमुमध्वगम् ॥ २० ॥<br>
&nbsp;कथं मतिस्तेऽवगतान्यथा सतां<br>
&nbsp;&nbsp;&nbsp;&nbsp;&nbsp;कुलप्रसूते कुलदूषणं त्विदम् ।<br>
&nbsp;बिभर्षि जारं यदपत्रपा कुलं<br>
&nbsp;&nbsp;&nbsp;&nbsp;&nbsp;पितुश्च भर्तुश्च नयस्यधस्तमः ॥ २१ ॥<br>
&nbsp;एवं ब्रुवाणं पितरं स्मयमाना शुचिस्मिता ।<br>
&nbsp;उवाच तात जामाता तवैष भृगुनन्दनः ॥ २२ ॥<br>
&nbsp;शशंस पित्रे तत् सर्वं वयोरूपाभिलम्भनम् ।<br>
&nbsp;विस्मितः परमप्रीतः तनयां परिषस्वजे ॥ २३ ॥<br>
&nbsp;सोमेन याजयन् वीरं ग्रहं सोमस्य चाग्रहीत् ।<br>
&nbsp;असोमपोः अपि अश्विनोः च्यवनः स्वेन तेजसा ॥ २४ ॥<br>
&nbsp;हन्तुं तमाददे वज्रं सद्यो मन्युरमर्षितः ।<br>
&nbsp;सवज्रं स्तम्भयामास भुजं इन्द्रस्य भार्गवः ॥ २५ ॥<br>
&nbsp;अन्वजानन् ततः सर्वे ग्रहं सोमस्य चाश्विनोः ।<br>
&nbsp;भिषजाविति यत् पूर्वं सोमाहुत्या बहिष्कृतौ ॥ २६ ॥<br>
&nbsp;उत्तानबर्हिरानर्तो भूरिषेण इति त्रयः ।<br>
&nbsp;शर्यातेरभवन् पुत्रा आनर्ताद् रेवतोऽभवत् ॥ २७ ॥<br>
&nbsp;सोऽन्तःसमुद्रे नगरीं विनिर्माय कुशस्थलीम् ।<br>
&nbsp;आस्थितोऽभुङ्‌क्त विषयान् आनर्तादीन् अरिन्दम ॥ २८ ॥<br>
&nbsp;तस्य पुत्रशतं जज्ञे ककुद्मि ज्येष्ठमुत्तमम् ।<br>
&nbsp;ककुद्मी रेवतीं कन्यां स्वां आदाय विभुं गतः ॥ २९ ॥<br>
&nbsp;पुत्र्या वरं परिप्रष्टुं ब्रह्मलोकं अपावृतम् ।<br>
&nbsp;आवर्तमाने गान्धर्वे स्थितोऽलब्धक्षणः क्षणम् ॥ ३० ॥<br>
&nbsp;तदन्त आद्यमानम्य स्वाभिप्रायं न्यवेदयत् ।<br>
&nbsp;तत् श्रुत्वा भगवान् ब्रह्मा प्रहस्य तमुवाच ह ॥ ३१ ॥<br>
&nbsp;अहो राजन् निरुद्धास्ते कालेन हृदि ये कृताः ।<br>
&nbsp;तत्पुत्रपौत्र नप्तॄणां गोत्राणि च न श्रृण्महे ॥ ३२ ॥<br>
&nbsp;कालोऽभियातस्त्रिणव चतुर्युगविकल्पितः ।<br>
&nbsp;तद्‍गच्छ देवदेवांशो बलदेवो महाबलः ॥ ३३ ॥<br>
&nbsp;कन्यारत्‍नमिदं राजन् नररत्‍नाय देहि भोः ।<br>
&nbsp;भुवो भारावताराय भगवान् भूतभावनः ॥ ३४ ॥<br>
&nbsp;अवतीर्णो निजांशेन पुण्यश्रवणकीर्तनः ।<br>
&nbsp;इत्यादिष्टोऽभिवन्द्याजं नृपः स्वपुरमागतः ।<br>
&nbsp;त्यक्तं पुण्यजनत्रासाद्‍भ्रातृभिर्दिक्ष्ववस्थितैः ॥ ३५ ॥<br>
&nbsp;सुतां दत्त्वानवद्याङ्‌गीं बलाय बलशालिने ।<br>
&nbsp;बदर्याख्यं गतो राजा तप्तुं नारायणाश्रमम् ॥ ३६ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे तृतीयोऽध्यायः ॥ ३ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
