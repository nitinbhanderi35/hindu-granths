<br>
पुरुवंशवर्णनं, तत्र दुष्यंतभरतयोश्चरितम् - <br>
<br>
श्रीशुक उवाच । <br>
&nbsp;पूरोर्वंशं प्रवक्ष्यामि यत्र जातोऽसि भारत । <br>
&nbsp;यत्र राजर्षयो वंश्या ब्रह्मवंश्याश्च जज्ञिरे ॥ १ ॥ <br>
&nbsp;जनमेजयो ह्यभूत् पूरोः प्रचिन्वांस्तत् सुतस्ततः । <br>
&nbsp;प्रवीरोऽथ मनुस्युर्वै तस्माच्चारुपदोऽभवत् ॥ २ ॥ <br>
&nbsp;तस्य सुद्युरभूत् पुत्रः तस्माद् बहुगवस्ततः । <br>
&nbsp;संयातिस्तस्याहंयाती रौद्राश्वस्तत्सुतः स्मृतः ॥ ३ ॥ <br>
&nbsp;ऋतेयुस्तस्य कक्षेयुः स्थण्डिलेयुः कृतेयुकः । <br>
&nbsp;जलेयुः सन्नतेयुश्च धर्मसत्यव्रतेयवः ॥ ४ ॥ <br>
&nbsp;दशैतेऽप्सरसः पुत्रा वनेयुश्चावमः स्मृतः । <br>
&nbsp;घृताच्यामिन्द्रियाणीव मुख्यस्य जगदात्मनः ॥ ५ ॥ <br>
&nbsp;ऋतेयो रन्तिभारोऽभूत् त्रयस्तस्यात्मजा नृप । <br>
&nbsp;सुमतिर्ध्रुवोऽप्रतिरथः कण्वोऽप्रतिरथात्मजः ॥ ६ ॥ <br>
&nbsp;तस्य मेधातिथिः तस्मात् प्रस्कण्वाद्या द्विजातयः । <br>
&nbsp;पुत्रोऽभूत् सुमते रेभ्यो दुष्यन्तः तत्सुतो मतः ॥ ७ ॥ <br>
&nbsp;दुष्यन्तो मृगयां यातः कण्वाश्रमपदं गतः । <br>
&nbsp;तत्रासीनां स्वप्रभया मण्डयन्तीं रमामिव ॥ ८ ॥ <br>
&nbsp;विलोक्य सद्यो मुमुहे देवमायामिव स्त्रियम् । <br>
&nbsp;बभाषे तां वरारोहां भटैः कतिपयैर्वृतः ॥ ९ ॥ <br>
&nbsp;तद्दर्शनप्रमुदितः संनिवृत्तपरिश्रमः । <br>
&nbsp;पप्रच्छ कामसन्तप्तः प्रहसन् श्लक्ष्णया गिरा ॥ १० ॥ <br>
&nbsp;का त्वं कमलपत्राक्षि कस्यासि हृदयंगमे । <br>
&nbsp;किं वा चिकीर्षितं त्वत्र भवत्या निर्जने वने ॥ ११ ॥ <br>
&nbsp;व्यक्तं राजन्यतनयां वेद्‌म्यहं त्वां सुमध्यमे । <br>
&nbsp;न हि चेतः पौरवाणां अधर्मे रमते क्वचित् ॥ १२ ॥ <br>
&nbsp;श्रीशकुन्तलोवाच । <br>
&nbsp;विश्वामित्रात्मजैवाहं त्यक्ता मेनकया वने । <br>
&nbsp;वेदैतद् भगवान् कण्वो वीर किं करवाम ते ॥ १३ ॥ <br>
&nbsp;आस्यतां ह्यरविन्दाक्ष गृह्यतां अर्हणं च नः । <br>
&nbsp;भुज्यतां सन्ति नीवारा उष्यतां यदि रोचते ॥ १४ ॥ <br>
&nbsp;दुष्यन्त उवाच । <br>
&nbsp;उपपन्नमिदं सुभ्रु जातायाः कुशिकान्वये । <br>
&nbsp;स्वयं हि वृणुते राज्ञां कन्यकाः सदृशं वरम् ॥ १५ ॥ <br>
&nbsp;ओमित्युक्ते यथाधर्मं उपयेमे शकुन्तलाम् । <br>
&nbsp;गान्धर्वविधिना राजा देशकालविधानवित् ॥ १६ ॥ <br>
&nbsp;अमोघवीर्यो राजर्षिः महिष्यां वीर्यमादधे । <br>
&nbsp;श्वोभूते स्वपुरं यातः कालेनासूत सा सुतम् ॥ १७ ॥ <br>
&nbsp;कण्वः कुमारस्य वने चक्रे समुचिताः क्रियाः । <br>
&nbsp;बद्ध्वा मृगेन्द्रान् तरसा क्रीडति स्म स बालकः ॥ १८ ॥ <br>
&nbsp;तं दुरत्ययविक्रान्तं आदाय प्रमदोत्तमा । <br>
&nbsp;हरेः अंशांशसंभूतं भर्तुरन्तिकमागमत् ॥ १९ ॥ <br>
&nbsp;यदा न जगृहे राजा भार्यापुत्रावनिन्दितौ । <br>
&nbsp;श्रृण्वतां सर्वभूतानां खे वाग् आह अशरीरिणी ॥ २० ॥ <br>
&nbsp;माता भस्त्रा पितुः पुत्रो येन जातः स एव सः । <br>
&nbsp;भरस्व पुत्रं दुष्यन्त मावमंस्थाः शकुन्तलाम् ॥ २१ ॥ <br>
&nbsp;रेतोधाः पुत्रो नयति नरदेव यमक्षयात् । <br>
&nbsp;त्वं चास्य धाता गर्भस्य सत्यमाह शकुन्तला ॥ २२ ॥ <br>
&nbsp;पितरि उपरते सोऽपि चक्रवर्ती महायशाः । <br>
&nbsp;महिमा गीयते तस्य हरेरंशभुवो भुवि ॥ २३ ॥ <br>
&nbsp;चक्रं दक्षिणहस्तेऽस्य पद्मकोशोऽस्य पादयोः । <br>
&nbsp;ईजे महाभिषेकेण सोऽभिषिक्तोऽधिराड् विभुः ॥ २४ ॥ <br>
&nbsp;पञ्चपञ्चाशता मेध्यैः गंगायामनु वाजिभिः । <br>
&nbsp;मामतेयं पुरोधाय यमुनामनु च प्रभुः ॥ २५ ॥ <br>
&nbsp;अष्टसप्ततिमेध्याश्वान् बबन्ध प्रददद् वसु । <br>
&nbsp;भरतस्य हि दौष्यन्तेः अग्निः साचीगुणे चितः । <br>
&nbsp;सहस्रं बद्वशो यस्मिन् ब्राह्मणा गा विभेजिरे ॥ २६ ॥ <br>
&nbsp;त्रयस्त्रिंशच्छतं ह्यश्वान् बद्ध्वा विस्मापयन् नृपान् । <br>
&nbsp;दौष्यन्तिरत्यगान्मायां देवानां गुरुमाययौ ॥ २७ ॥ <br>
&nbsp;मृगान् शुक्लदतः कृष्णान् हिरण्येन परीवृतान् । <br>
&nbsp;अदात्कर्मणि मष्णारे नियुतानि चतुर्दश ॥ २८ ॥ <br>
&nbsp;भरतस्य महत् कर्म न पूर्वे नापरे नृपाः । <br>
&nbsp;नैवापुर्नैव प्राप्स्यन्ति बाहुभ्यां त्रिदिवं यथा ॥ २९ ॥ <br>
&nbsp;किरातहूणान् यवनान् अंध्रान् कंकान् खगान् शकान् । <br>
&nbsp;अब्रह्मण्यान् नृपांश्चाहन् म्लेच्छान् दिग्विजयेऽखिलान् ॥ ३० ॥ <br>
&nbsp;जित्वा पुरासुरा देवान् ये रसौकांसि भेजिरे । <br>
&nbsp;देवस्त्रियो रसां नीताः प्राणिभिः पुनराहरत् ॥ ३१ ॥ <br>
&nbsp;सर्वान् कामान् दुदुहतुः प्रजानां तस्य रोदसी । <br>
&nbsp;समास्त्रिणवसाहस्रीः दिक्षु चक्रमवर्तयत् ॥ ३२ ॥ <br>
&nbsp;स सम्राड् लोकपालाख्यं ऐश्वर्यं अधिराट् श्रियम् । <br>
&nbsp;चक्रं चास्खलितं प्राणान् मृन्मृषेत्युपरराम ह ॥ ३३ ॥ <br>
&nbsp;तस्यासन् नृप वैदर्भ्यः पत्‍न्यस्तिस्रः सुसम्मताः । <br>
&nbsp;जघ्नुस्त्यागभयात् पुत्रान् नानुरूपा इतीरिते ॥ ३४ ॥ <br>
&nbsp;तस्यैवं वितथे वंशे तदर्थं यजतः सुतम् । <br>
&nbsp;मरुत्स्तोमेन मरुतो भरद्वाजमुपाददुः ॥ ३५ ॥ <br>
&nbsp;अन्तर्वत्‍न्यां भ्रातृपत्‍न्यां मैथुनाय बृहस्पतिः । <br>
&nbsp;प्रवृत्तो वारितो गर्भं शप्त्वा वीर्यमुपासृजत् ॥ ३६ ॥ <br>
&nbsp;तं त्यक्तुकामां ममतां भर्तुत्यागविशंकिताम् । <br>
&nbsp;नामनिर्वाचनं तस्य श्लोकमेनं सुरा जगुः ॥ ३७ ॥ <br>
&nbsp;मूढे भर द्वाजं इमं भर द्वाजं बृहस्पते । <br>
&nbsp;यातौ यदुक्त्वा पितरौ भरद्वाजस्ततस्त्वयम् ॥ ३८ ॥ <br>
&nbsp;चोद्यमाना सुरैरेवं मत्वा वितथमात्मजम् । <br>
&nbsp;व्यसृजन् मरुतोऽबिभ्रन् दत्तोऽयं वितथेऽन्वये ॥ ३९ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे विंशोऽध्यायः ॥ २० ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
