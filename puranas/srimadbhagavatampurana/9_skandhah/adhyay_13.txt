<br>
<br>
निमिवंशवर्णनं - निमेर्देहत्यागो विदेहवंशश्च -<br>
<br>
श्रीशुक उवाच । <br>
&nbsp;निमिरिक्ष्वाकुतनयो वसिष्ठं अवृतर्त्विजम् । <br>
&nbsp;आरभ्य सत्रं सोऽप्याह शक्रेण प्राग्वृतोऽस्मि भोः ॥ १ ॥ <br>
&nbsp;तं निर्वर्त्यागमिष्यामि तावन्मां प्रतिपालय । <br>
&nbsp;तूष्णीं आसीद् गृहपतिः सोऽपीन्द्रस्याकरोन् मखम् ॥ २ ॥ <br>
&nbsp;निमिश्चलमिदं विद्वान् सत्रमारभतामात्मवान् । <br>
&nbsp;ऋत्विग्भिः अपरैस्तावत् नागमद्यावता गुरुः ॥ ३ ॥ <br>
&nbsp;शिष्यव्यतिक्रमं वीक्ष्य तं निर्वर्त्य गुरुरागतः । <br>
&nbsp;अशपत् पतताद् देहो निमेः पण्डितमानिनः ॥ ४ ॥ <br>
&nbsp;निमिः प्रतिददौ शापं गुरवेऽधर्मवर्तिने । <br>
&nbsp;तवापि पतताद् देहो लोभाद् धर्ममजानतः ॥ ५ ॥ <br>
&nbsp;इत्युत्ससर्ज स्वं देहं निमिरध्यात्मकोविदः । <br>
&nbsp;मित्रावरुणयोर्जज्ञे उर्वश्यां प्रपितामहः ॥ ६ ॥ <br>
&nbsp;गन्धवस्तुषु तद् देहं निधाय मुनिसत्तमाः । <br>
&nbsp;समाप्ते सत्रयागेऽथ देवान् ऊचुः समागतान् ॥ ७ ॥ <br>
&nbsp;राज्ञो जीवतु देहोऽयं प्रसन्नाः प्रभवो यदि । <br>
&nbsp;तथेत्युक्ते निमिः प्राह मा भून्मे देहबन्धनम् ॥ ८ ॥ <br>
&nbsp;यस्य योगं न वाञ्छन्ति वियोगभयकातराः । <br>
&nbsp;भजन्ति चरणाम्भोजं मुनयो हरिमेधसः ॥ ९ ॥ <br>
&nbsp;देहं नावरुरुत्सेऽहं दुःखशोकभयावहम् । <br>
&nbsp;सर्वत्रास्य यतो मृत्युं मत्स्यानां उदके यथा ॥ १० ॥ <br>
&nbsp;देवा ऊचुः । <br>
&nbsp;विदेह उष्यतां कामं लोचनेषु शरीरिणाम् । <br>
&nbsp;उन्मेषणनिमेषाभ्यां लक्षितोऽध्यात्मसंस्थितः ॥ ११ ॥ <br>
&nbsp;अराजकभयं नॄणां मन्यमाना महर्षयः । <br>
&nbsp;देहं ममन्थुः स्म निमेः कुमारः समजायत ॥ १२ ॥ <br>
&nbsp;जन्मना जनकः सोऽभूद् वैदेहस्तु विदेहजः । <br>
&nbsp;मिथिलो मथनाज्जातो मिथिला येन निर्मिता ॥ ॥ <br>
&nbsp;तस्माद् उदावसुस्तस्य पुत्रोऽभूत् नन्दिवर्धनः । <br>
&nbsp;ततः सुकेतुस्तस्यापि देवरातो महीपते ॥ १४ ॥ <br>
&nbsp;तस्माद् बृहद्रथस्तस्य महावीर्यः सुधृत्पिता । <br>
&nbsp;सुधृतेर्धृष्टकेतुर्वै हर्यश्वोऽथ मरुस्ततः ॥ १५ ॥ <br>
&nbsp;मरोः प्रतीपकस्तस्मात् जातः कृतरथो यतः । <br>
&nbsp;देवमीढस्तस्य पुत्रो विश्रुतोऽथ महाधृतिः ॥ १६ ॥ <br>
&nbsp;कृतिरातः ततस्तस्मात् महारोमा च तत्सुतः । <br>
&nbsp;स्वर्णरोमा सुतस्तस्य ह्रस्वरोमा व्यजायत ॥ १७ ॥ <br>
&nbsp;ततः शीरध्वजो जज्ञे यज्ञार्थं कर्षतो महीम् । <br>
&nbsp;सीता शीराग्रतो जाता तस्मात् सीरध्वजः स्मृतः ॥ १८ ॥ <br>
&nbsp;कुशध्वजस्तस्य पुत्रः ततो धर्मध्वजो नृपः । <br>
&nbsp;धर्मध्वजस्य द्वौ पुत्रौ कृतध्वजमितध्वजौ ॥ १९ ॥ <br>
&nbsp;कृतध्वजात् केशिध्वजः खाण्डिक्यस्तु मितध्वजात् । <br>
&nbsp;कृतध्वजसुतो राजन् आत्मविद्याविशारदः ॥ २० ॥ <br>
&nbsp;खाण्डिक्यः कर्मतत्त्वज्ञो भीतः केशिध्वजाद् द्रुतः । <br>
&nbsp;भानुमांस्तस्य पुत्रोऽभूत् शतद्युम्नस्तु तत्सुतः ॥ २१ ॥ <br>
&nbsp;शुचिस्तु तनयस्तस्मात् सनद्वाजः सुतोऽभवत् । <br>
&nbsp;ऊर्जकेतुः सनद्वाजाद् अजोऽथ पुरुजित्सुतः ॥ २२ ॥ <br>
&nbsp;अरिष्टनेमिस्तस्यापि श्रुतायुः तत्सुपार्श्वकः । <br>
&nbsp;ततश्चित्ररथो यस्य क्षेमाधिर्मिथिलाधिपः ॥ २३ ॥ <br>
&nbsp;तस्मात् समरथस्तस्य सुतः सत्यरथस्ततः । <br>
&nbsp;आसीद् उपगुरुस्तस्माद् उपगुप्तोऽग्निसंभवः ॥ २४ ॥ <br>
&nbsp;वस्वनन्तोऽथ तत्पुत्रो युयुधो यत् सुभाषणः । <br>
&nbsp;श्रुतस्ततो जयस्तस्माद् विजयोऽस्मादृतः सुतः ॥ २५ ॥ <br>
&nbsp;शुनकस्तत्सुतो जज्ञे वीतहव्यो धृतिस्ततः । <br>
&nbsp;बहुलाश्वो धृतेस्तस्य कृतिरस्य महावशी ॥ २६ ॥ <br>
&nbsp;एते वै मैथिला राजन् आत्मविद्याविशारदाः । <br>
&nbsp;योगेश्वरप्रसादेन द्वन्द्वैर्मुक्ता गृहेष्वपि ॥ २७ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे त्रयोदशोऽध्यायः ॥ १३ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
