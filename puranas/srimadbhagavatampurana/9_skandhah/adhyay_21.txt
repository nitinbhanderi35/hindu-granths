<br>
<br>
भरतवंशः - रन्तिदेव चरितम् - <br>
<br>
श्रीशुक उवाच । <br>
&nbsp;वितथस्य सुतान् मन्योः बृहत्क्षत्रो जयस्ततः । <br>
&nbsp;महावीर्यो नरो गर्गः सङ्‌कृतिस्तु नरात्मजः ॥ १ ॥ <br>
&nbsp;गुरुश्च रन्तिदेवश्च सङ्‌कृतेः पाण्डुनन्दन । <br>
&nbsp;रन्तिदेवस्य महिमा इहामुत्र च गीयते ॥ २ ॥ <br>
&nbsp;वियद्वित्तस्य ददतो लब्धं लब्धं बुभुक्षतः । <br>
&nbsp;निष्किञ्चनस्य धीरस्य सकुटुम्बस्य सीदतः ॥ ३ ॥ <br>
&nbsp;व्यतीयुः अष्टचत्वारिंशत् अहनि अपिबतः किल । <br>
&nbsp;घृतपायससंयावं तोयं प्रातरुपस्थितम् ॥ ४ ॥ <br>
&nbsp;कृच्छ्रप्राप्तकुटुम्बस्य क्षुत्तृड्भ्यां जातवेपथोः । <br>
&nbsp;अतिथिर्ब्राह्मणः काले भोक्तुकामस्य चागमत् ॥ ५ ॥ <br>
&nbsp;तस्मै संव्यभजत् सोऽन्नं आदृत्य श्रद्धयान्वितः । <br>
&nbsp;हरिं सर्वत्र संपश्यन् स भुक्त्वा प्रययौ द्विजः ॥ ६ ॥ <br>
&nbsp;अथान्यो भोक्ष्यमाणस्य विभक्तस्य महीपतेः । <br>
&nbsp;विभक्तं व्यभजत् तस्मै वृषलाय हरिं स्मरन् ॥ ७ ॥ <br>
&nbsp;याते शूद्रे तमन्योऽगाद् अतिथिः श्वभिरावृतः । <br>
&nbsp;राजन्मे दीयतां अन्नं सगणाय बुभुक्षते ॥ ८ ॥ <br>
&nbsp;स आदृत्यावशिष्टं यद् बहुमानपुरस्कृतम् । <br>
&nbsp;तच्च दत्त्वा नमश्चक्रे श्वभ्यः श्वपतये विभुः ॥ ९ ॥ <br>
&nbsp;पानीयमात्रमुच्छेषं तच्चैकपरितर्पणम् । <br>
&nbsp;पास्यतः पुल्कसोऽभ्यागाद् अपो देह्यशुभस्य मे ॥ १० ॥ <br>
&nbsp;तस्य तां करुणां वाचं निशम्य विपुलश्रमाम् । <br>
&nbsp;कृपया भृशसन्तप्त इदमाहामृतं वचः ॥ ११ ॥ <br>
&nbsp;न कामयेऽहं गतिमीश्वरात्परां <br>
&nbsp;&nbsp;&nbsp;&nbsp;&nbsp;अष्टर्द्धियुक्तामपुनर्भवं वा । <br>
&nbsp;आर्तिं प्रपद्येऽखिलदेहभाजां <br>
&nbsp;&nbsp;&nbsp;&nbsp;&nbsp;अन्तःस्थितो येन भवन्त्यदुःखाः ॥ १२ ॥ <br>
&nbsp;क्षुत्तृट्श्रमो गात्रपरिश्रमश्च <br>
&nbsp;&nbsp;&nbsp;&nbsp;&nbsp;दैन्यं क्लमः शोकविषादमोहाः । <br>
&nbsp;सर्वे निवृत्ताः कृपणस्य जन्तोः <br>
&nbsp;&nbsp;&nbsp;&nbsp;&nbsp;जिजीविषोर्जीवजलार्पणान्मे ॥ १३ ॥ <br>
&nbsp;इति प्रभाष्य पानीयं म्रियमाणः पिपासया । <br>
&nbsp;पुल्कसायाददाद् धीरो निसर्गकरुणो नृपः ॥ १४ ॥ <br>
&nbsp;तस्य त्रिभुवनाधीशाः फलदाः फलमिच्छताम् । <br>
&nbsp;आत्मानं दर्शयां चक्रुः माया विष्णुविनिर्मिताः ॥ १५ ॥ <br>
&nbsp;स वै तेभ्यो नमस्कृत्य निःसङ्‌गो विगतस्पृहः । <br>
&nbsp;वासुदेवे भगवति भक्त्या चक्रे मनः परम् ॥ १६ ॥ <br>
&nbsp;ईश्वरालम्बनं चित्तं कुर्वतोऽनन्यराधसः । <br>
&nbsp;माया गुणमयी राजन् स्वप्नवत् प्रत्यलीयत ॥ १७ ॥ <br>
&nbsp;तत्प्रसङ्‌गानुभावेन रन्तिदेवानुवर्तिनः । <br>
&nbsp;अभवन् योगिनः सर्वे नारायणपरायणाः ॥ १८ ॥ <br>
&nbsp;गर्गाच्छिनिस्ततो गार्ग्यः क्षत्राद् ब्रह्म ह्यवर्तत । <br>
&nbsp;दुरितक्षयो महावीर्यात् तस्य त्रय्यारुणिः कविः ॥ १९ ॥ <br>
&nbsp;पुष्करारुणिरित्यत्र ये ब्राह्मणगतिं गताः । <br>
&nbsp;बृहत्क्षत्रस्य पुत्रोऽभूत् हस्ती यद् हस्तिनापुरम् ॥ २० ॥ <br>
&nbsp;अजमीढो द्विमीढश्च पुरुमीढश्च हस्तिनः । <br>
&nbsp;अजमीढस्य वंश्याः स्युः प्रियमेधादयो द्विजाः ॥ २१ ॥ <br>
&nbsp;अजमीढाद् बृहदिषुः तस्य पुत्रो बृहद्धनुः । <br>
&nbsp;बृहत्कायः ततस्तस्य पुत्र आसीत् जयद्रथः ॥ २२ ॥ <br>
&nbsp;तत्सुतो विशदस्तस्य सेनजित् समजायत । <br>
&nbsp;रुचिराश्वो दृढहनुः काश्यो वत्सश्च तत्सुताः ॥ २३ ॥ <br>
&nbsp;रुचिराश्वसुतः पारः पृथुसेनः तदात्मजः । <br>
&nbsp;पारस्य तनयो नीपः तस्य पुत्रशतं त्वभूत् ॥ २४ ॥ <br>
&nbsp;स कृत्व्यां शुककन्यायां ब्रह्मदत्तमजीजनत् । <br>
&nbsp;योगी स गवि भार्यायां विष्वक्सेनं अधात् सुतम् ॥ २५ ॥ <br>
&nbsp;जैगीषव्योपदेशेन योगतंत्रं चकार ह । <br>
&nbsp;उदक्सेनः ततस्तस्माद् भल्लाटो बार्हदीषवाः ॥ २६ ॥ <br>
&nbsp;यवीनरो द्विमीढस्य कृतिमान् तत्सुतः स्मृतः । <br>
&nbsp;नाम्ना सत्यधृतिस्तस्य दृढनेमिः सुपार्श्वकृत् ॥ २७ ॥ <br>
&nbsp;सुपार्श्वात् सुमतिस्तस्य पुत्रः सन्नतिमान् ततः । <br>
&nbsp;कृती हिरण्यनाभाद् यो योगं प्राप्य जगौ स्म षट् ॥ २८ ॥ <br>
&nbsp;संहिताः प्राच्यसाम्नां वै नीपो ह्युग्रायुधस्ततः । <br>
&nbsp;तस्य क्षेम्यः सुवीरोऽथ सुवीरस्य रिपुञ्जयः ॥ २९ ॥ <br>
&nbsp;ततो बहुरथो नाम पुरुमीढोऽप्रजोऽभवत् । <br>
&nbsp;नलिन्यां अजमीढस्य नीलः शान्तिः सुतस्ततः ॥ ३० ॥ <br>
&nbsp;शान्तेः सुशान्तिस्तत्पुत्रः पुरुजोऽर्कस्ततोऽभवत् । <br>
&nbsp;भर्म्याश्वः तनयस्तस्य पञ्चासन् मुद्‍गलादयः ॥ ३१ ॥ <br>
&nbsp;यवीनरो बृहद्विश्वः काम्पिल्यः सञ्जयः सुताः । <br>
&nbsp;भर्म्याश्वः प्राह पुत्रा मे पञ्चानां रक्षणाय हि ॥ ३२ ॥ <br>
&nbsp;विषयाणामलमिमे इति पञ्चालसंज्ञिताः । <br>
&nbsp;मुद्‍गलाद् ब्रह्मनिर्वृत्तं गोत्रं मौद्‍गल्यसंज्ञितम् ॥ ३३ ॥ <br>
&nbsp;मिथुनं मुद्‍गलाद् भार्म्याद् दिवोदासः पुमानभूत् । <br>
&nbsp;अहल्या कन्यका यस्यां शतानन्दस्तु गौतमात् ॥ ३४ ॥ <br>
&nbsp;तस्य सत्यधृतिः पुत्रो धनुर्वेदविशारदः । <br>
&nbsp;शरद्वान् तत्सुतो यस्माद् उर्वशीदर्शनात् किल ॥ ३५ ॥ <br>
&nbsp;शरस्तम्बेऽपतद् रेतो मिथुनं तदभूच्छुभम् । <br>
&nbsp;तद्दृष्ट्वा कृपयागृह्णात् शन्तनुर्मृगयां चरन् । <br>
&nbsp;कृपः कुमारः कन्या च द्रोणपत्‍न्यभवत् कृपी ॥ ३६ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे एकविंशोऽध्यायः ॥ २१ ॥<br>
&nbsp;हरिः ॐ तत्सत् श्रीकृष्णार्पणमस्तु ॥<br>
<br>
