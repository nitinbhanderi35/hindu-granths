<br>
अंबरीषानुग्रहेण दुर्वाससो दुःखनिवृत्तिः, अंबरीशप्रशंसा, तस्य भगवाद्‌रूपतापत्तीश्च -<br>
<br>
श्रीशुक उवाच ।<br>
&nbsp;एवं भगवताऽऽदिष्टो दुर्वासाश्चक्रतापितः ।<br>
&nbsp;अंबरीषं उपावृत्य तत्पादौ दुःखितोऽग्रहीत् ॥ १ ॥<br>
&nbsp;तस्य सोद्यमनं वीक्ष्य पादस्पर्शविलज्जितः ।<br>
&nbsp;अस्तावीत् तत् हरेः अस्त्रं कृपया पीडितो भृशम् ॥ २ ॥<br>
&nbsp;अंबरीष उवाच ।<br>
&nbsp;त्वमग्निर्भगवान् सूर्यः त्वं सोमो ज्योतिषां पतिः ।<br>
&nbsp;त्वं आपस्त्वं क्षितिर्व्योम वायुर्मात्रेन्द्रियाणि च ॥ ३ ॥<br>
&nbsp;सुदर्शन नमस्तुभ्यं सहस्राराच्युतप्रिय ।<br>
&nbsp;सर्वास्त्रघातिन् विप्राय स्वस्ति भूया इडस्पते ॥ ४ ॥<br>
&nbsp;त्वं धर्मस्त्वमृतं सत्यं त्वं यज्ञोऽखिलयज्ञभुक् ।<br>
&nbsp;त्वं लोकपालः सर्वात्मा त्वं तेजः पौरुषं परम् ॥ ५ ॥<br>
&nbsp;नमः सुनाभाखिलधर्मसेतवे<br>
&nbsp;&nbsp;&nbsp;&nbsp;&nbsp;ह्यधर्मशीलासुरधूमकेतवे ।<br>
&nbsp;त्रैलोक्यगोपाय विशुद्धवर्चसे<br>
&nbsp;&nbsp;&nbsp;&nbsp;&nbsp;मनोजवायाद्‍भुतकर्मणे गृणे ॥ ६ ॥<br>
&nbsp;त्वत्तेजसा धर्ममयेन संहृतं<br>
&nbsp;&nbsp;&nbsp;&nbsp;&nbsp;तमः प्रकाशश्च दृशो महात्मनाम् ।<br>
&nbsp;दुरत्ययस्ते महिमा गिरां पते<br>
&nbsp;&nbsp;&nbsp;&nbsp;&nbsp;त्वद् रूपमेतत् सदसत् परावरम् ॥ ७ ॥<br>
&nbsp;यदा विसृष्टस्त्वमनञ्जनेन वै<br>
&nbsp;&nbsp;&nbsp;&nbsp;&nbsp;बलं प्रविष्टोऽजित दैत्यदानवम् ।<br>
&nbsp;बाहूदरोर्वङ्‌घ्रिशिरोधराणि<br>
&nbsp;&nbsp;&nbsp;&nbsp;&nbsp;वृक्णन् अजस्रं प्रधने विराजसे ॥ ८ ॥<br>
&nbsp;स त्वं जगत्त्राण खलप्रहाणये<br>
&nbsp;&nbsp;&nbsp;&nbsp;&nbsp;निरूपितः सर्वसहो गदाभृता ।<br>
&nbsp;विप्रस्य चास्मत् कुलदैवहेतवे<br>
&nbsp;&nbsp;&nbsp;&nbsp;&nbsp;विधेहि भद्रं तदनुग्रहो हि नः ॥ ९ ॥<br>
&nbsp;यद्यस्ति दत्तमिष्टं वा स्वधर्मो वा स्वनुष्ठितः ।<br>
&nbsp;कुलं नो विप्रदैवं चेद् द्विजो भवतु विज्वरः ॥ १० ॥<br>
&nbsp;यदि नो भगवान् प्रीत एकः सर्वगुणाश्रयः ।<br>
&nbsp;सर्वभूतात्मभावेन द्विजो भवतु विज्वरः ॥ ११ ॥<br>
&nbsp;श्रीशुक उवाच ।<br>
&nbsp;इति संस्तुवतो राज्ञो विष्णुचक्रं सुदर्शनम् ।<br>
&nbsp;अशाम्यत् सर्वतो विप्रं प्रदहद् राजयाच्ञया ॥ १२ ॥<br>
&nbsp;स मुक्तोऽस्त्राग्नितापेन दुर्वासाः स्वस्तिमान् ततः ।<br>
&nbsp;प्रशशंस तमुर्वीशं युञ्जानः परमाशिषः ॥ १३ ॥<br>
&nbsp;दुर्वासा उवाच ।<br>
&nbsp;अहो अनन्तदासानां महत्त्वं दृष्टमद्य मे ।<br>
&nbsp;कृतागसोऽपि यद् राजन् मंगलानि समीहसे ॥ १४ ॥<br>
&nbsp;दुष्करः को नु साधूनां दुस्त्यजो वा महात्मनाम् ।<br>
&nbsp;यैः संगृहीतो भगवान् सात्वतां ऋषभो हरिः ॥ १५ ॥<br>
&nbsp;यन्नामश्रुतिमात्रेण पुमान् भवति निर्मलः ।<br>
&nbsp;तस्य तीर्थपदः किं वा दासानां अवशिष्यते ॥ १६ ॥<br>
&nbsp;राजन् अनुगृहीतोऽहं त्वयातिकरुणात्मना ।<br>
&nbsp;मद् अघं पृष्ठतः कृत्वा प्राणा यन्मेऽभिरक्षिताः ॥ १७ ॥<br>
&nbsp;राजा तं अकृताहारः प्रत्यागमनकांक्षया ।<br>
&nbsp;चरणौ उवुपसंगृह्य प्रसाद्य समभोजयत् ॥ १८ ॥<br>
&nbsp;सोऽशित्वादृतमानीतं आतिथ्यं सार्वकामिकम् ।<br>
&nbsp;तृप्तात्मा नृपतिं प्राह भुज्यतां इति सादरम् ॥ १९ ॥<br>
&nbsp;प्रीतोऽस्मि अनुगृहीतोऽस्मि तव भागवतस्य वै ।<br>
&nbsp;दर्शनस्पर्शनालापैः आतिथ्येनात्ममेधसा ॥ २० ॥<br>
&nbsp;कर्मावदातं एतत् ते गायन्ति स्वःस्त्रियो मुहुः ।<br>
&nbsp;कीर्तिं परमपुण्यां च कीर्तयिष्यति भूरियम् ॥ २१ ॥<br>
&nbsp;श्रीशुक उवाच ।<br>
&nbsp;एवं संकीर्त्य राजानं दुर्वासाः परितोषितः ।<br>
&nbsp;ययौ विहायसाऽऽमंत्र्य ब्रह्मलोकमहैतुकम् ॥ २२ ॥<br>
&nbsp;संवत्सरोऽत्यगात् तावद् यावता नागतो गतः ।<br>
&nbsp;मुनिस्तद्दर्शनाकांक्षो राजाऽब्भक्षो बभूव ह ॥ २३ ॥<br>
&nbsp;गतेऽथ दुर्वाससि सोऽम्बरीषो<br>
&nbsp;&nbsp;&nbsp;&nbsp;&nbsp;द्विजोपयोगातिपवित्रमाहरत् ।<br>
&nbsp;ऋषेर्विमोक्षं व्यसनं च बुद्ध्वा<br>
&nbsp;&nbsp;&nbsp;&nbsp;&nbsp;मेने स्ववीर्यं च परानुभावम् ॥ २४ ॥<br>
&nbsp;एवं विधानेकगुणः स राजा<br>
&nbsp;&nbsp;&nbsp;&nbsp;&nbsp;परात्मनि ब्रह्मणि वासुदेवे ।<br>
&nbsp;क्रियाकलापैः समुवाह भक्तिं<br>
&nbsp;&nbsp;&nbsp;&nbsp;&nbsp;ययाऽऽविरिञ्च्यान् निरयांश्चकार ॥ २५ ॥<br>
&nbsp;श्रीशुक उवाच ।<br>
&nbsp;अथाम्बरीषस्तनयेषु राज्यं<br>
&nbsp;&nbsp;&nbsp;&nbsp;&nbsp;समानशीलेषु विसृज्य धीरः ।<br>
&nbsp;वनं विवेशात्मनि वासुदेवे<br>
&nbsp;&nbsp;&nbsp;&nbsp;&nbsp;मनो दधद् ध्वस्तगुणप्रवाहः ॥ २६ ॥<br>
&nbsp;इत्येतत् पुण्यमाख्यानं अंबरीषस्य भूपतेः ।<br>
&nbsp;संकीर्तयन् अनुध्यायन् भक्तो भगवतो भवेत् ॥ २७ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे पञ्चमोऽध्यायः ॥ ५ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
