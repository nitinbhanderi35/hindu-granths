<br>
<br>
सूर्यवंशवर्णनं, वैवस्वतमनोः पुत्रस्य स्त्रीभावापत्तिश्च -<br>
<br>
<br>
श्रीराजोवाच ।<br>
&nbsp;मन्वन्तराणि सर्वाणि त्वयोक्तानि श्रुतानि मे ।<br>
&nbsp;वीर्याणि अनन्तवीर्यस्य हरेस्तत्र कृतानि च ॥ १ ॥<br>
&nbsp;योऽसौ सत्यव्रतो नाम राजर्षिः द्रविडेश्वरः ।<br>
&nbsp;ज्ञानं योऽतीतकल्पान्ते लेभे पुरुषसेवया ॥ २ ॥<br>
&nbsp;स वै विवस्वतः पुत्रो मनुः आसीद् इति श्रुतम् ।<br>
&nbsp;त्वत्तस्तस्य सुताः प्रोक्ता इक्ष्वाकुप्रमुखा नृपाः ॥ ३ ॥<br>
&nbsp;तेषां वंशं पृथग्ब्रह्मन् वंशानुचरितानि च ।<br>
&nbsp;कीर्तयस्व महाभाग नित्यं शुश्रूषतां हि नः ॥ ४ ॥<br>
&nbsp;ये भूता ये भविष्याश्च भवन्ति अद्यतनाश्च ये ।<br>
&nbsp;तेषां नः पुण्यकीर्तीनां सर्वेषां वद विक्रमान् ॥ ५ ॥<br>
&nbsp;श्रीसूत उवाच ।<br>
&nbsp;एवं परीक्षिता राज्ञा सदसि ब्रह्मवादिनाम् ।<br>
&nbsp;पृष्टः प्रोवाच भगवान् शुकः परमधर्मवित् ॥ ६ ॥<br>
&nbsp;श्रीशुक उवाच ।<br>
&nbsp;श्रूयतां मानवो वंशः प्राचुर्येण परंतप ।<br>
&nbsp;न शक्यते विस्तरतो वक्तुं वर्षशतैरपि ॥ ७ ॥<br>
&nbsp;परावरेषां भूतानां आत्मा यः पुरुषः परः ।<br>
&nbsp;स एवासीद् इदं विश्वं कल्पान्ते अन्यत् न किञ्चन ॥ ८ ॥<br>
&nbsp;तस्य नाभेः समभवत् पद्मकोषो हिरण्मयः ।<br>
&nbsp;तस्मिन् जज्ञे महाराज स्वयंभूः चतुराननः ॥ ९ ॥<br>
&nbsp;मरीचिः मनसस्तस्य जज्ञे तस्यापि कश्यपः ।<br>
&nbsp;दाक्षायण्यां ततोऽदित्यां विवस्वान् अभवत् सुतः ॥ १० ॥<br>
&nbsp;ततो मनुः श्राद्धदेवः संज्ञायामास भारत ।<br>
&nbsp;श्रद्धायां जनयामास दश पुत्रान् स आत्मवान् ॥ ११ ॥<br>
&nbsp;इक्ष्वाकुनृगशर्याति दिष्टधृष्ट करूषकान् ।<br>
&nbsp;नरिष्यन्तं पृषध्रं च नभगं च कविं विभुः ॥ १२ ॥<br>
&nbsp;अप्रजस्य मनोः पूर्वं वसिष्ठो भगवान् किल ।<br>
&nbsp;मित्रावरुणयोः इष्टिं प्रजार्थं अकरोद् विभुः ॥ १३ ॥<br>
&nbsp;तत्र श्रद्धा मनोः पत्‍नी होतारं समयाचत ।<br>
&nbsp;दुहित्रर्थं उपागम्य प्रणिपत्य पयोव्रता ॥ १४ ॥<br>
&nbsp;प्रेषितोऽध्वर्युणा होता ध्यायन् तत् सुसमाहितः ।<br>
&nbsp;हविषि व्यचरत् तेन वषट्कारं गृणन् द्विजः ॥ १५ ॥<br>
&nbsp;होतुस्तद् व्यभिचारेण कन्येला नाम साभवत् ।<br>
&nbsp;तां विलोक्य मनुः प्राह नाति हृष्टमना गुरुम् ॥ १६ ॥<br>
&nbsp;भगवन् किमिदं जातं कर्म वो ब्रह्मवादिनाम् ।<br>
&nbsp;विपर्ययं अहो कष्टं मैवं स्याद् ब्रह्मविक्रिया ॥ १७ ॥<br>
&nbsp;यूयं मंत्रविदो युक्ताः तपसा दग्धकिल्बिषाः ।<br>
&nbsp;कुतः संकल्पवैषम्यं अनृतं विबुधेष्विव ॥ १८ ॥<br>
&nbsp;निशम्य तद्वचः तस्य भगवान् प्रपितामहः ।<br>
&nbsp;होतुर्व्यतिक्रमं ज्ञात्वा बभाषे रविनन्दनम् ॥ १९ ॥<br>
&nbsp;एतत् संकल्पवैषम्यं होतुस्ते व्यभिचारतः ।<br>
&nbsp;तथापि साधयिष्ये ते सुप्रजास्त्वं स्वतेजसा ॥ २० ॥<br>
&nbsp;एवं व्यवसितो राजन् भगवान् स महायशाः ।<br>
&nbsp;अस्तौषीद् आदिपुरुषं इलायाः पुंस्त्वकाम्यया ॥ २१ ॥<br>
&nbsp;तस्मै कामवरं तुष्टो भगवान् हरिरीश्वरः ।<br>
&nbsp;ददौ इविलाभवत् तेन सुद्युम्नः पुरुषर्षभः ॥ २२ ॥<br>
&nbsp;स एकदा महाराज विचरन् मृगयां वने ।<br>
&nbsp;वृतः कतिपयामात्यैः अश्वं आरुह्य सैन्धवम् ॥ २३ ॥<br>
&nbsp;प्रगृह्य रुचिरं चापं शरांश्च परमाद्‍भुतान् ।<br>
&nbsp;दंशितोऽनुमृगं वीरो जगाम दिशमुत्तराम् ॥ २४ ॥<br>
&nbsp;सु कुमातो वनं मेरोः अधस्तात् प्रविवेश ह ।<br>
&nbsp;यत्रास्ते भगवान् शर्वो रममाणः सहोमया ॥ २५ ॥<br>
&nbsp;तस्मिन् प्रविष्ट एवासौ सुद्युम्नः परवीरहा ।<br>
&nbsp;अपश्यत् स्त्रियमात्मानं अश्वं च वडवां नृप ॥ २६ ॥<br>
&nbsp;तथा तदनुगाः सर्वे आत्मलिङ्‌ग विपर्ययम् ।<br>
&nbsp;दृष्ट्वा विमनसोऽभूवन् वीक्षमाणाः परस्परम् ॥ २७ ॥<br>
&nbsp;श्रीराजोवाच ।<br>
&nbsp;कथं एवं गुणो देशः केन वा भगवन् कृतः ।<br>
&nbsp;प्रश्नमेनं समाचक्ष्व परं कौतूहलं हि नः ॥ २८ ॥<br>
&nbsp;श्रीशुक उवाच ।<br>
&nbsp;एकदा गिरिशं द्रष्टुं ऋषयस्तत्र सुव्रताः ।<br>
&nbsp;दिशो वितिमिराभासाः कुर्वन्तः समुपागमन् ॥ २९ ॥<br>
&nbsp;तान् विलोक्य अंबिका देवी विवासा व्रीडिता भृशम् ।<br>
&nbsp;भर्तुरङ्‌गात समुत्थाय नीवीमाश्वथ पर्यधात् ॥ ३० ॥<br>
&nbsp;ऋषयोऽपि तयोर्वीक्ष्य प्रसङ्‌गं रममाणयोः ।<br>
&nbsp;निवृत्ताः प्रययुस्तस्मात् नरनारायणाश्रमम् ॥ ३१ ॥<br>
&nbsp;तदिदं भगवान् आह प्रियायाः प्रियकाम्यया ।<br>
&nbsp;स्थानं यः प्रविशेदेतत् स वै योषिद् भवेदिति ॥ ३२ ॥<br>
&nbsp;तत ऊर्ध्वं वनं तद्वै पुरुषा वर्जयन्ति हि ।<br>
&nbsp;सा चानुचरसंयुक्ता विचचार वनाद् वनम् ॥ ३३ ॥<br>
&nbsp;अथ तां आश्रमाभ्याशे चरन्तीं प्रमदोत्तमाम् ।<br>
&nbsp;स्त्रीभिः परिवृतां वीक्ष्य चकमे भगवान् बुधः ॥ ३४ ॥<br>
&nbsp;सापि तं चकमे सुभ्रूः सोमराजसुतं पतिम् ।<br>
&nbsp;स तस्यां जनयामास पुरूरवसमात्मजम् ॥ ३५ ॥<br>
&nbsp;एवं स्त्रीत्वं अनुप्राप्तः सुद्युम्नो मानवो नृपः ।<br>
&nbsp;सस्मार स कुलाचार्यं वसिष्ठमिति शुश्रुम ॥ ३६ ॥<br>
&nbsp;स तस्य तां दशां दृष्ट्वा कृपया भृशपीडितः ।<br>
&nbsp;सुद्युम्नस्याशयन् पुंस्त्वं उपाधावत शंकरम् ॥ ३७ ॥<br>
&nbsp;तुष्टस्तस्मै स भगवान् ऋषये प्रियमावहन् ।<br>
&nbsp;स्वां च वाचं ऋतां कुर्वन् इदमाह विशाम्पते ॥ ३८ ॥<br>
&nbsp;मासं पुमान् स भविता मासं स्त्री तव गोत्रजः ।<br>
&nbsp;इत्थं व्यवस्थया कामं सुद्युम्नोऽवतु मेदिनीम् ॥ ३९ ॥<br>
&nbsp;आचार्यानुग्रहात् कामं लब्ध्वा पुंस्त्वं व्यवस्थया ।<br>
&nbsp;पालयामास जगतीं नाभ्यनन्दन् स्म तं प्रजाः ॥ ४० ॥<br>
&nbsp;तस्योत्कलो गयो राजन् विमलश्च सुतास्त्रयः ।<br>
&nbsp;दक्षिणापथराजानो बभूवुः धर्मवत्सलाः ॥ ४१ ॥<br>
&nbsp;ततः परिणते काले प्रतिष्ठानपतिः प्रभुः ।<br>
&nbsp;पुरूरवस उत्सृज्य गां पुत्राय गतो वनम् ॥ ४२ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे प्रथमोध्याऽयः ॥ १ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
