<br>
<br>
चंद्रवंशवर्णनं, बुधस्य जन्म, तस्मान्मनुपुत्र्यामिलायां जातस्य पुरूरवस उपाख्यानं च - <br>
<br>
श्रीशुक उवाच । <br>
&nbsp;अथातः श्रूयतां राजन् वंशः सोमस्य पावनः । <br>
&nbsp;यस्मिन्नैलादयो भूपाः कीर्त्यन्ते पुण्यकीर्तयः ॥ १ ॥ <br>
&nbsp;सहस्रशिरसः पुंसो नाभिह्रद सरोरुहात् । <br>
&nbsp;जातस्यासीत् सुतो धातुः अत्रिः पितृसमो गुणैः ॥ २ ॥ <br>
&nbsp;तस्य दृग्भ्योऽभवत् पुत्रः सोमोऽमृतमयः किल । <br>
&nbsp;विप्रौषध्युडुगणानां ब्रह्मणा कल्पितः पतिः ॥ ३ ॥ <br>
&nbsp;सोऽयजद् राजसूयेन विजित्य भुवनत्रयम् । <br>
&nbsp;पत्‍नीं बृहस्पतेर्दर्पात् तारां नामाहरद् बलात् ॥ ४ ॥ <br>
&nbsp;यदा स देवगुरुणा याचितोऽभीक्ष्णशो मदात् । <br>
&nbsp;नात्यजत् तत्कृते जज्ञे सुरदानवविग्रहः ॥ ५ ॥ <br>
&nbsp;शुक्रो बृहस्पतेर्द्वेषाद् अग्रहीत् सासुरोडुपम् । <br>
&nbsp;हरो गुरुसुतं स्नेहात् सर्वभूतगणावृतः ॥ ६ ॥ <br>
&nbsp;सर्वदेवगणोपेतो महेन्द्रो गुरुमन्वयात् । <br>
&nbsp;सुरासुरविनाशोऽभूत् समरस्तारकामयः ॥ ७ ॥ <br>
&nbsp;निवेदितोऽथाङ्‌गिरसा सोमं निर्भर्त्स्य विश्वकृत् । <br>
&nbsp;तारां स्वभर्त्रे प्रायच्छद् अन्तर्वत्‍नीमवैत् पतिः ॥ ८ ॥ <br>
&nbsp;त्यज त्यजाशु दुष्प्रज्ञे मत्क्षेत्रात् आहितं परैः । <br>
&nbsp;नाहं त्वां भस्मसात्कुर्यां स्त्रियं सान्तानिकः सति ॥ ९ ॥ <br>
&nbsp;तत्याज व्रीडिता तारा कुमारं कनकप्रभम् । <br>
&nbsp;स्पृहामाङ्‌गिरसश्चक्रे कुमारे सोम एव च ॥ १० ॥ <br>
&nbsp;ममायं न तवेत्युच्चैः तस्मिन् विवदमानयोः । <br>
&nbsp;पप्रच्छुः ऋषयो देवा नैवोचे व्रीडिता तु सा ॥ ११ ॥ <br>
&nbsp;कुमारो मातरं प्राह कुपितोऽलीकलज्जया । <br>
&nbsp;किं न वोचस्यसद्‌वृत्ते आत्मावद्यं वदाशु मे ॥ १२ ॥ <br>
&nbsp;ब्रह्मा तां रह आहूय समप्राक्षीच्च सान्त्वयन् । <br>
&nbsp;सोमस्येत्याह शनकैः सोमस्तं तावदग्रहीत् ॥ १३ ॥ <br>
&nbsp;तस्यात्मयोनिरकृत बुध इत्यभिधां नृप । <br>
&nbsp;बुद्ध्या गम्भीरया येन पुत्रेणापोडुराण्मुदम् ॥ ॥ <br>
&nbsp;ततः पुरूरवा जज्ञे इलायां य उदाहृतः । <br>
&nbsp;तस्य रूपगुणौदार्य शीलद्रविणविक्रमान् ॥ १५ ॥ <br>
&nbsp;श्रुत्वोर्वशीन्द्रभवने गीयमानान् सुरर्षिणा । <br>
&nbsp;तदन्तिकमुपेयाय देवी स्मरशरार्दिता ॥ १६ ॥ <br>
&nbsp;मित्रावरुणयोः शापाद् आपन्ना नरलोकताम् । <br>
&nbsp;निशम्य पुरुषश्रेष्ठं कन्दर्पमिव रूपिणम् । <br>
&nbsp;धृतिं विष्टभ्य ललना उपतस्थे तदन्तिके ॥ १७ ॥ <br>
&nbsp;स तां विलोक्य नृपतिः हर्षेणोत्फुल्ललोचनः । <br>
&nbsp;उवाच श्लक्ष्णया वाचा देवीं हृष्टतनूरुहः ॥ १८ ॥ <br>
&nbsp;श्रीराजोवाच । <br>
&nbsp;स्वागतं ते वरारोहे आस्यतां करवाम किम् । <br>
&nbsp;संरमस्व मया साकं रतिर्नौ शाश्वतीः समाः ॥ १९ ॥ <br>
&nbsp;उर्वश्युवाच । <br>
&nbsp;कस्यास्त्वयि न सज्जेत मनो दृष्टिश्च सुन्दर । <br>
&nbsp;यदङ्‌गान्तरमासाद्य च्यवते ह रिरंसया ॥ २० ॥ <br>
&nbsp;एतौ उरणकौ राजन् न्यासौ रक्षस्व मानद । <br>
&nbsp;संरंस्ये भवता साकं श्लाघ्यः स्त्रीणां वरः स्मृतः ॥ २१ ॥ <br>
&nbsp;घृतं मे वीर भक्ष्यं स्यात् नेक्षे त्वान्यत्र मैथुनात् । <br>
&nbsp;विवाससं तत् तथेति प्रतिपेदे महामनाः ॥ २२ ॥ <br>
&nbsp;अहो रूपमहो भावो नरलोकविमोहनम् । <br>
&nbsp;को न सेवेत मनुजो देवीं त्वां स्वयमागताम् ॥ २३ ॥ <br>
&nbsp;तया स पुरुषश्रेष्ठो रमयन्त्या यथार्हतः । <br>
&nbsp;रेमे सुरविहारेषु कामं चैत्ररथादिषु ॥ २४ ॥ <br>
&nbsp;रममाणस्तया देव्या पद्मकिञ्जल्क गन्धया । <br>
&nbsp;तन्मुखामोदमुषितो मुमुदेऽहर्गणान् बहून् ॥ २५ ॥ <br>
&nbsp;अपश्यन् उर्वशीं इन्द्रो गन्धर्वान् समचोदयत् । <br>
&nbsp;उर्वशीरहितं मह्यं आस्थानं नातिशोभते ॥ २६ ॥ <br>
&nbsp;ते उपेत्य महारात्रे तमसि प्रत्युपस्थिते । <br>
&nbsp;उर्वश्या उरणौ जह्रुः न्यस्तौ राजनि जायया ॥ २७ ॥ <br>
&nbsp;निशम्याक्रन्दितं देवी पुत्रयोः नीयमानयोः । <br>
&nbsp;हतास्म्यहं कुनाथेन नपुंसा वीरमानिना ॥ २८ ॥ <br>
&nbsp;यद् विश्रम्भादहं नष्टा हृतापत्या च दस्युभिः । <br>
&nbsp;यः शेते निशि संत्रस्तो यथा नारी दिवा पुमान् ॥ २९ ॥ <br>
&nbsp;इति वाक् सायकैर्बिद्धः प्रतोत्त्रैरिव कुञ्जरः । <br>
&nbsp;निशि निस्त्रिंशमादाय विवस्त्रोऽभ्यद्रवद् रुषा ॥ ३० ॥ <br>
&nbsp;ते विसृज्योरणौ तत्र व्यद्योतन्त स्म विद्युतः । <br>
&nbsp;आदाय मेषावायान्तं नग्नमैक्षत सा पतिम् ॥ ३१ ॥ <br>
&nbsp;ऐलोऽपि शयने जायां अपश्यन् विमना इव । <br>
&nbsp;तच्चित्तो विह्वलः शोचन् बभ्रामोन्मत्तवन् महीम् ॥ ३२ ॥ <br>
&nbsp;स तां वीक्ष्य कुरुक्षेत्रे सरस्वत्यां च तत्सखीः । <br>
&nbsp;पञ्च प्रहृष्टवदनाः प्राह सूक्तं पुरूरवाः ॥ ३३ ॥ <br>
&nbsp;<sup id="cite_ref-1" class="reference"><a href="#cite_note-1">[१]</a></sup>अहो जाये तिष्ठ तिष्ठ घोरे न त्यक्तुमर्हसि । <br>
&nbsp;मां त्वमद्याप्यनिर्वृत्य वचांसि कृणवावहै ॥ ३४ ॥ <br>
&nbsp;सुदेहोऽयं पतत्यत्र देवि दूरं हृतस्त्वया । <br>
&nbsp;खादन्त्येनं वृका गृध्राः त्वत्प्रसादस्य नास्पदम् ॥ ३५ ॥ <br>
&nbsp;उर्वश्युवाच । <br>
&nbsp;मा मृथाः पुरुषोऽसि त्वं मा स्म त्वाद्युर्वृका इमे । <br>
&nbsp;क्वापि सख्यं न वै स्त्रीणां वृकाणां हृदयं यथा ॥ ३६ ॥ <br>
&nbsp;स्त्रियो ह्यकरुणाः क्रूरा दुर्मर्षाः प्रियसाहसाः । <br>
&nbsp;घ्नन्त्यल्पार्थेऽपि विश्रब्धं पतिं भ्रातरमप्युत ॥ ३७ ॥ <br>
&nbsp;विधायालीकविश्रम्भं अज्ञेषु त्यक्तसौहृदाः । <br>
&nbsp;नवं नवमभीप्सन्त्यः पुंश्चल्यः स्वैरवृत्तयः ॥ ३८ ॥ <br>
&nbsp;संवत्सरान्ते हि भवान् एकरात्रं मयेश्वरः । <br>
&nbsp;वस्यत्यपत्यानि च ते भविष्यन्त्यपराणि भोः ॥ ३९ ॥ <br>
&nbsp;अन्तर्वत्‍नीमुपालक्ष्य देवीं स प्रययौ पुरीम् । <br>
&nbsp;पुनस्तत्र गतोऽब्दान्ते उर्वशीं वीरमातरम् ॥ ४० ॥ <br>
&nbsp;उपलभ्य मुदा युक्तः समुवास तया निशाम् । <br>
&nbsp;अथैनमुर्वशी प्राह कृपणं विरहातुरम् ॥ ४१ ॥ <br>
&nbsp;गन्धर्वान् उपधावेमान् तुभ्यं दास्यन्ति मामिति । <br>
&nbsp;तस्य संस्तुवतस्तुष्टा अग्निस्थालीं ददुर्नृप । <br>
&nbsp;उर्वशीं मन्यमानस्तां सोऽबुध्यत चरन् वने ॥ ४२ ॥ <br>
&nbsp;स्थालीं न्यस्य वने गत्वा गृहानाध्यायतो निशि । <br>
&nbsp;त्रेतायां सम्प्रवृत्तायां मनसि त्रय्यवर्तत ॥ ४३ ॥ <br>
&nbsp;स्थालीस्थानं गतोऽश्वत्थं शमीगर्भं विलक्ष्य सः । <br>
&nbsp;तेन द्वे अरणी कृत्वा उर्वशीलोककाम्यया ॥ ४४ ॥ <br>
&nbsp;उर्वशीं मन्त्रतो ध्यायन् अधरारणिमुत्तराम् । <br>
&nbsp;आत्मानं उभयोर्मध्ये यत्तत् प्रजननं प्रभुः ॥ ४५ ॥ <br>
&nbsp;तस्य निर्मन्थनात् जातो जातवेदा विभावसुः । <br>
&nbsp;त्रय्या स विद्यया राज्ञा पुत्रत्वे कल्पितस्त्रिवृत् ॥ ४६ ॥ <br>
&nbsp;तेनायजत यज्ञेशं भगवन्तं अधोक्षजम् । <br>
&nbsp;उर्वशीलोकमन्विच्छन् सर्वदेवमयं हरिम् ॥ ४७ ॥ <br>
&nbsp;एक एव पुरा वेदः प्रणवः सर्ववाङ्‌मयः । <br>
&nbsp;देवो नारायणो नान्य एकोऽग्निर्वर्ण एव च ॥ ४८ ॥ <br>
&nbsp;पुरूरवस एवासीत् त्वयी त्रेतामुखे नृप । <br>
&nbsp;अग्निना प्रजया राजा लोकं गान्धर्वमेयिवान् ॥ ४९ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे चतुर्दशोऽध्यायः ॥ १४ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
