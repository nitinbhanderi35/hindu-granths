<br>
<br>
<br>
त्रिशंकुकथा हरिश्चंद्रचरितं च -<br>
<br>
श्रीशुक उवाच ।<br>
&nbsp;मान्धातुः पुत्रप्रवरो योऽम्बरीषः प्रकीर्तितः ।<br>
&nbsp;पितामहेन प्रवृतो यौवनाश्वश्च तत्सुतः ।<br>
&nbsp;हारीतस्तस्य पुत्रोऽभूत् मान्धातृप्रवरा इमे ॥ १ ॥<br>
&nbsp;नर्मदा भ्रातृभिर्दत्ता पुरुकुत्साय योरगैः ।<br>
&nbsp;तया रसातलं नीतो भुजगेन्द्रप्रयुक्तया ॥ २ ॥<br>
&nbsp;गन्धर्वान् अवधीत् तत्र वध्यान् वै विष्णुशक्तिधृक् ।<br>
&nbsp;नागाल्लब्धवरः सर्पात् अभयं स्मरतामिदम् ॥ ३ ॥<br>
&nbsp;त्रसद्दस्युः पौरुकुत्सो योऽनरण्यस्य देहकृत् ।<br>
&nbsp;हर्यश्वः तत्सुतः तस्मात् अरुणोऽथ त्रिबन्धनः ॥ ४ ॥<br>
&nbsp;तस्य सत्यव्रतः पुत्रः त्रिशङ्‌कुरिति विश्रुतः ।<br>
&nbsp;प्राप्तश्चाण्डालतां शापाग् गुरोः कौशिकतेजसा ॥ ५ ॥<br>
&nbsp;सशरीरो गतः स्वर्गं अद्यापि दिवि दृश्यते ।<br>
&nbsp;पातितोऽवाक्‌शिरा देवैः तेनैव स्तम्भितो बलात् ॥ ६ ॥<br>
&nbsp;त्रैशङ्‌कवो हरिश्चन्द्रो विश्वामित्रवसिष्ठयोः ।<br>
&nbsp;यन्निमित्तमभूद् युद्धं पक्षिणोर्बहुवार्षिकम् ॥ ७ ॥<br>
&nbsp;सोऽनपत्यो विषण्णात्मा नारदस्योपदेशतः ।<br>
&nbsp;वरुणं शरणं यातः पुत्रो मे जायतां प्रभो ॥ ८ ॥<br>
&nbsp;यदि वीरो महाराज तेनैव त्वां यजे इति ।<br>
&nbsp;तथेति वरुणेनास्य पुत्रो जातस्तु रोहितः ॥ ९ ॥<br>
&nbsp;जातः सुतो ह्यनेनाङ्‌ग मां यजस्वेति सोऽब्रवीत् ।<br>
&nbsp;यदा पशुर्निर्दशः स्याद् अथ मेध्यो भवेदिति ॥ १० ॥<br>
&nbsp;निर्दशे च स आगत्य यजस्वेत्याह सोऽब्रवीत् ।<br>
&nbsp;दन्ताः पशोर्यत् जायेरन् अथ मेध्यो भवेदिति ॥ ११ ॥<br>
&nbsp;दन्ता जाता यजस्वेति स प्रत्याहाथ सोऽब्रवीत् ।<br>
&nbsp;यदा पतन्त्यस्य दन्ता अथ मेध्यो भवेदिति ॥ १२ ॥<br>
&nbsp;पशोर्निपतिता दन्ता यजस्वेत्याह सोऽब्रवीत् ।<br>
&nbsp;यदा पशोः पुनर्दन्ता जायन्तेऽथ पशुः शुचिः ॥ १३ ॥<br>
&nbsp;पुनर्जाता यजस्वेति स प्रत्याहाथ सोऽब्रवीत् ।<br>
&nbsp;सान्नाहिको यदा राजन् राजन्योऽथ पशुः शुचिः ॥ १४ ॥<br>
&nbsp;इति पुत्रानुरागेण स्नेहयन् त्रितचेतसा ।<br>
&nbsp;कालं वञ्चयता तं तमुक्तो देवस्तमैक्षत ॥ १५ ॥<br>
&nbsp;रोहितस्तदभिज्ञाय पितुः कर्म चिकीर्षितम् ।<br>
&nbsp;प्राणप्रेप्सुर्धनुष्पाणिः अरण्यं प्रत्यपद्यत ॥ १६ ॥<br>
&nbsp;पितरं वरुणग्रस्तं श्रुत्वा जातमहोदरम् ।<br>
&nbsp;<sup id="cite_ref-1" class="reference"><a href="#cite_note-1">[१]</a></sup>रोहितो ग्राममेयाय तमिन्द्रः प्रत्यषेधत ॥ १७ ॥<br>
&nbsp;भूमेः पर्यटनं पुण्यं तीर्थक्षेत्रनिषेवणैः ।<br>
&nbsp;रोहितायादिशच्छक्रः सोऽप्यरण्येऽवसत् समाम् ॥ १८ ॥<br>
&nbsp;एवं द्वितीये तृतीये चतुर्थे पञ्चमे तथा ।<br>
&nbsp;अभ्येत्याभ्येत्य स्थविरो विप्रो भूत्वाऽऽह वृत्रहा ॥ १९ ॥<br>
&nbsp;षष्ठं संवत्सरं तत्र चरित्वा रोहितः पुरीम् ।<br>
&nbsp;उपव्रजन् अजीगर्ताद् अक्रीणान् मध्यमं सुतम् ॥ २० ॥<br>
&nbsp;शुनःशेपं पशुं पित्रे प्रदाय समवन्दत ।<br>
&nbsp;ततः पुरुषमेधेन हरिश्चन्द्रो महायशाः ॥ २१ ॥<br>
&nbsp;मुक्तोदरोऽयजद् देवान् वरुणादीन् महत्कथः ।<br>
&nbsp;विश्वामित्रोऽभवत् तस्मिन् होता चाध्वर्युरात्मवान् ॥ २२ ॥<br>
&nbsp;जमदग्निरभूद् ब्रह्मा वसिष्ठोऽयास्यः सामगः ।<br>
&nbsp;तस्मै तुष्टो ददौ इन्द्रः शातकौम्भमयं रथम् ॥ २३ ॥<br>
&nbsp;शुनःशेपस्य माहात्म्यं उपरिष्टात् प्रचक्ष्यते ।<br>
&nbsp;सत्यंसारां धृतिं दृष्ट्वा सभार्यस्य च भूपतेः ॥ २४ ॥<br>
&nbsp;विश्वामित्रो भृशं प्रीतो ददौ अविहतां गतिम् ।<br>
&nbsp;मनः पृथिव्यां तामद्‌भिः तेजसापोऽनिलेन तत् ॥ २५ ॥<br>
&nbsp;खे वायुं धारयन् तच्च भूतादौ तं महात्मनि ।<br>
&nbsp;तस्मिन् ज्ञानकलां ध्यात्वा तयाज्ञानं विनिर्दहन् ॥ २६ ॥<br>
&nbsp;हित्वा तां स्वेन भावेन निर्वाणसुखसंविदा ।<br>
&nbsp;अनिर्देश्याप्रतर्क्येण तस्थौ विध्वस्तबन्धनः ॥ २७ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे सप्तमोऽध्यायः ॥ ७ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
