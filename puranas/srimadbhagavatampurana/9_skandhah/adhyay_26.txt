<br>
ऐलगीतम् - <br>
<br>
श्रीभगवानुवाच -<br>
( अनुष्टुप् ) <br>
मल्लक्षणमिमं कायं लब्ध्वा मद्धर्म आस्थितः ।<br>
&nbsp;आनन्दं परमात्मानम् आत्मस्थं समुपैति माम् ॥ १ ॥<br>
&nbsp;गुणमय्या जीवयोन्या विमुक्तो ज्ञाननिष्ठया ।<br>
&nbsp;गुणेषु मायामात्रेषु दृश्यमानेष्ववस्तुतः ।<br>
&nbsp;वर्तमानोऽपि न पुमान् युज्यतेऽवस्तुभिर्गुणैः ॥ २ ॥<br>
&nbsp;सङ्गं न कुर्यादसतां शिश्नोदरतृपां क्वचित् ।<br>
&nbsp;तस्यानुगस्तमस्यन्धे पतत्यन्धानुगान्धवत् ॥ ३ ॥<br>
&nbsp;ऐलः सम्राडिमां गाथाम् अगायत बृहच्छ्रवाः ।<br>
&nbsp;उर्वशीविरहान् मुह्यन् निर्विण्णः शोकसंयमे ॥ ४ ॥<br>
&nbsp;त्यक्त्वाऽऽत्मानं व्रजन्तीं तां नग्न उन्मत्तवन्नृपः ।<br>
&nbsp;विलपन् अन्वगाज्जाये घोरे तिष्ठेति विक्लवः ॥ ५ ॥<br>
&nbsp;कामानतृप्तोऽनुजुषन् क्षुल्लकान् वर्षयामिनीः ।<br>
&nbsp;न वेद यान्तीर्नायान्तीः उर्वश्याकृष्टचेतनः ॥ ६ ॥<br>
&nbsp;ऐल उवाच -<br>
अहो मे मोहविस्तारः कामकश्मलचेतसः ।<br>
&nbsp;देव्या गृहीतकण्ठस्य नायुःखण्डा इमे स्मृताः ॥ ७ ॥<br>
&nbsp;नाहं वेदाभिनिर्मुक्तः सूर्यो वाभ्युदितोऽमुया ।<br>
&nbsp;मूषितो वर्षपूगानां बताहानि गतान्युत ॥ ८ ॥<br>
&nbsp;अहो मे आत्मसम्मोहो येनात्मा योषितां कृतः ।<br>
&nbsp;क्रीडामृगश्चक्रवर्ती नरदेवशिखामणिः ॥ ९ ॥<br>
&nbsp;सपरिच्छदमात्मानं हित्वा तृणमिवेश्वरम् ।<br>
&nbsp;यान्तीं स्त्रियं चान्वगमं नग्न उन्मत्तवद् रुदन् ॥ १० ॥<br>
&nbsp;कुतस्तस्यानुभावः स्यात् तेज ईशत्वमेव वा ।<br>
&nbsp;योऽन्वगच्छं स्त्रियं यान्तीं खरवत् पादताडितः ॥ ११ ॥<br>
&nbsp;किं विद्यया किं तपसा किं त्यागेन श्रुतेन वा ।<br>
&nbsp;किं विविक्तेन मौनेन स्त्रीभिर्यस्य मनो हृतम् ॥ १२ ॥<br>
&nbsp;स्वार्थस्याकोविदं धिङ् मां मूर्खं पण्डितमानिनम् ।<br>
&nbsp;योऽहमीश्वरतां प्राप्य स्त्रीभिर्गोखरवज्जितः ॥ १३ ॥<br>
&nbsp;सेवतो वर्षपूगान् मे उर्वश्या अधरासवम् ।<br>
&nbsp;न तृप्यत्यात्मभूः कामो वह्निराहुतिभिर्यथा ॥ १४ ॥<br>
&nbsp;पुंश्चल्यापहृतं चित्तं को न्वन्यो मोचितुं प्रभुः ।<br>
&nbsp;आत्मारामेश्वरमृते भगवन्तम् अधोक्षजम् ॥ १५ ॥<br>
&nbsp;बोधितस्यापि देव्या मे सूक्तवाक्येन दुर्मतेः ।<br>
&nbsp;मनोगतो महामोहो नापयात्यजितात्मनः ॥ १६ ॥<br>
&nbsp;किमेतया नोऽपकृतं रज्ज्वा वा सर्पचेतसः ।<br>
&nbsp;रज्जु स्वरूपाविदुषो योऽहं यदजितेन्द्रियः ॥ १७ ॥<br>
&nbsp;क्वायं मलीमसः कायो दौर्गन्ध्याद्यात्मकोऽशुचिः ।<br>
&nbsp;क्व गुणाः सौमनस्याद्या ह्यध्यासोऽविद्यया कृतः ॥ १८ ॥<br>
&nbsp;पित्रोः किं स्वं नु भार्यायाः स्वामिनोऽग्नेः श्वगृध्रयोः ।<br>
&nbsp;किमात्मनः किं सुहृदां इति यो नावसीयते ॥ १९ ॥<br>
&nbsp;तस्मिन् कलेवरेऽमेध्ये तुच्छनिष्ठे विषज्जते ।<br>
&nbsp;अहो सुभद्रं सुनसं सुस्मितं च मुखं स्त्रियः ॥ २० ॥<br>
&nbsp;त्वङ्‌मांसरुधिरस्नायु मेदोमज्जास्थिसंहतौ ।<br>
&nbsp;विण्मूत्रपूये रमतां कृमीणां कियदन्तरम् ॥ २१ ॥<br>
&nbsp;अथापि नोपसज्जेत स्त्रीषु स्त्रैणेषु चार्थवित् ।<br>
&nbsp;विषयेन्द्रियसंयोगान् मनः क्षुभ्यति नान्यथा ॥ २२ ॥<br>
&nbsp;अदृष्टाद् अश्रुताद्‍भावात् न भाव उपजायते ।<br>
&nbsp;असम्प्रयुञ्जतः प्राणान् शाम्यति स्तिमितं मनः ॥ २३ ॥<br>
&nbsp;तस्मात्सङ्गो न कर्तव्यः स्त्रीषु स्त्रैणेषु चेन्द्रियैः ।<br>
&nbsp;विदुषां चाप्यविस्रब्धः षड्वर्गः किमु मादृशाम् ॥ २४ ॥<br>
&nbsp;श्रीभगवानुवाच -<br>
( मिश्र ) <br>
एवं प्रगायन् नृपदेवदेवः<br>
&nbsp;&nbsp;&nbsp;&nbsp;&nbsp;स उर्वशीलोकमथो विहाय ।<br>
&nbsp;आत्मानमात्मन्यवगम्य मां वै<br>
&nbsp;&nbsp;&nbsp;&nbsp;&nbsp;उपारमत् ज्ञानविधूतमोहः ॥ २५ ॥<br>
( अनुष्टुप् ) <br>
ततो दुःसङ्गमुत्सृज्य सत्सु सज्जेत बुद्धिमान् ।<br>
&nbsp;सन्त एवास्य छिन्दन्ति मनोव्यासङ्गमुक्तिभिः ॥ २६ ॥<br>
&nbsp;सन्तोऽनपेक्षा मच्चित्ताः प्रशान्ताः समदर्शिनः ।<br>
&nbsp;निर्ममा निरहङ्कारा निर्द्वन्द्वा निष्परिग्रहाः ॥ २७ ॥<br>
&nbsp;तेषु नित्यं महाभाग महाभागेषु मत्कथाः ।<br>
&nbsp;सम्भवन्ति हिता नृणां जुषतां प्रपुनन्त्यघम् ॥ २८ ॥<br>
&nbsp;ता ये श्रृण्वन्ति गायन्ति ह्यनुमोदन्ति चादृताः ।<br>
&nbsp;मत्पराः श्रद्दधानाश्च भक्तिं विन्दन्ति ते मयि ॥ २९ ॥<br>
&nbsp;भक्तिं लब्धवतः साधोः किमन्यद् अवशिष्यते ।<br>
&nbsp;मय्यनन्तगुणे ब्रह्मण्यानन्दानुभवात्मनि ॥ ३० ॥<br>
&nbsp;यथोपश्रयमाणस्य भगवन्तं विभावसुम् ।<br>
&nbsp;शीतं भयं तमोऽप्येति साधून् संसेवतस्तथा ॥ ३१ ॥<br>
&nbsp;निमज्ज्योन्मज्जतां घोरे भवाब्धौ परमायनम् ।<br>
&nbsp;सन्तो ब्रह्मविदः शान्ता नौर्दृढेवाप्सु मज्जताम् ॥ ३२ ॥<br>
&nbsp;अन्नं हि प्राणिनां प्राण आर्तानां शरणं त्वहम् ।<br>
&nbsp;धर्मो वित्तं नृणां प्रेत्य सन्तोऽर्वाग् बिभ्यतोऽरणम् ॥ ३३ ॥<br>
&nbsp;सन्तो दिशन्ति चक्षूंषि बहिरर्कः समुत्थितः ।<br>
&nbsp;देवता बान्धवाः सन्तः सन्त आत्माहमेव च ॥ ३४ ॥<br>
&nbsp;वैतसेनस्ततोऽप्येवम् उर्वश्या लोकनिस्पृहः ।<br>
&nbsp;मुक्तसङ्गो महीमेतम् आत्मारामश्चचार ह ॥ ३५ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे षड्‌विंशोऽध्यायः ॥ २६ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
