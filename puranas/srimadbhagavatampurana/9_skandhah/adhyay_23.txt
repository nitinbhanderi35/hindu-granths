<br>
<br>
अनुद्रुह्युतुर्वसु यदूनां वंशवर्णनम् - <br>
<br>
श्रीशुक उवाच । <br>
&nbsp;अनोः सभानरश्चक्षुः परोक्षश्च त्रयः सुताः । <br>
&nbsp;सभानरात् कालनरः सृञ्जयः तत्सुतस्ततः ॥ १ ॥ <br>
&nbsp;जनमेजयः तस्य पुत्रो महाशालो महामनाः । <br>
&nbsp;उशीनरः तितिक्षुश्च महामनस आत्मजौ ॥ २ ॥ <br>
&nbsp;शिबिर्वनः शमिर्दक्षः चत्वार् उशीनरात्मजाः । <br>
&nbsp;वृषादर्भः सुधीरश्च मद्रः केकय आत्मवान् ॥ ३ ॥ <br>
&nbsp;शिबेश्चत्वार एवासन् तितिक्षोश्च रुशद्रथः । <br>
&nbsp;ततो होमोऽथ सुतपा बलिः सुतपसोऽभवत् ॥ ४ ॥ <br>
&nbsp;अंगवंगकलिंगाद्याः सुह्मपुण्ड्रान्ध्रसंज्ञिताः । <br>
&nbsp;जज्ञिरे दीर्घतमसो बलेः क्षेत्रे महीक्षितः ॥ ५ ॥ <br>
&nbsp;चक्रुः स्वनाम्ना विषयान् षडिमान् प्राच्यकांश्च ते । <br>
&nbsp;खनपानोऽङ्‌गतो जज्ञे तस्माद् दिविरथस्ततः ॥ ६ ॥ <br>
&nbsp;सुतो धर्मरथो यस्य जज्ञे चित्ररथोऽप्रजाः । <br>
&nbsp;रोमपाद इति ख्यातः तस्मै दशरथः सखा ॥ ७ ॥ <br>
&nbsp;शान्तां स्वकन्यां प्रायच्छद् ऋष्यशृङ्‌ग उवाह याम् । <br>
&nbsp;देवेऽवर्षति यं रामा आनिन्युर्हरिणीसुतम् ॥ ८ ॥ <br>
&nbsp;नाट्यसंगीतवादित्रैः विभ्रमालिंंगनार्हणैः । <br>
&nbsp;स तु राज्ञोऽनपत्यस्य निरूप्येष्टिं मरुत्वतः ॥ ९ ॥ <br>
&nbsp;प्रजामदाद् दशरथो येन लेभेऽप्रजाः प्रजाः । <br>
&nbsp;चतुरंगो रोमपादात् पृथुलाक्षस्तु तत्सुतः ॥ १० ॥ <br>
&nbsp;बृहद्रथो बृहत्कर्मा बृहद्‍भानुश्च तत्सुताः । <br>
&nbsp;आद्याद् बृहन्मनास्तस्मात् जयद्रथ उदाहृतः ॥ ११ ॥ <br>
&nbsp;विजयस्तस्य संभूत्यां ततो धृतिरजायत । <br>
&nbsp;ततो धृतव्रतस्तस्य सत्कर्माधिरथस्ततः ॥ १२ ॥ <br>
&nbsp;योऽसौ गंगातटे क्रीडन् मञ्जूषान्तर्गतं शिशुम् । <br>
&nbsp;कुन्त्यापविद्धं कानीनं अनपत्योऽकरोत्सुतम् ॥ १३ ॥ <br>
&nbsp;वृषसेनः सुतस्तस्य कर्णस्य जगतीपते । <br>
&nbsp;द्रुह्योश्च तनयो बभ्रुः सेतुः तस्यात्मजस्ततः ॥ १४ ॥ <br>
&nbsp;आरब्धस्तस्य गान्धारः तस्य धर्मस्ततो धृतः । <br>
&nbsp;धृतस्य दुर्मदस्तस्मात् प्रचेताः प्राचेतसः शतम् ॥ १५ ॥ <br>
&nbsp;म्लेच्छाधिपतयोऽभूवन् उदीचीं दिशमाश्रिताः । <br>
&nbsp;तुर्वसोश्च सुतो वह्निः वह्नेर्भर्गोऽथ भानुमान् ॥ १६ ॥ <br>
&nbsp;त्रिभानुस्तत्सुतोऽस्यापि करन्धम उदारधीः । <br>
&nbsp;मरुतस्तत्सुतोऽपुत्रः पुत्रं पौरवमन्वभूत् ॥ १७ ॥ <br>
&nbsp;दुष्मन्तः स पुनर्भेजे स्व वंशं राज्यकामुकः । <br>
&nbsp;ययातेर्ज्येष्ठपुत्रस्य यदोर्वंशं नरर्षभ ॥ १८ ॥ <br>
&nbsp;वर्णयामि महापुण्यं सर्वपापहरं नृणाम् । <br>
&nbsp;यदोर्वंशं नरः श्रुत्वा सर्वपापैः प्रमुच्यते ॥ १९ ॥ <br>
&nbsp;यत्रावतीर्णो भगवान् परमात्मा नराकृतिः । <br>
&nbsp;यदोः सहस्रजित्क्रोष्टा नलो रिपुरिति श्रुताः ॥ २० ॥ <br>
&nbsp;चत्वारः सूनवस्तत्र शतजित् प्रथमात्मजः । <br>
&nbsp;महाहयो रेणुहयो हैहयश्चेति तत्सुताः ॥ २१ ॥ <br>
&nbsp;धर्मस्तु हैहयसुतो नेत्रः कुन्तेः पिता ततः । <br>
&nbsp;सोहञ्जिरभवत् कुन्तेः महिष्मान् भद्रसेनकः ॥ २२ ॥ <br>
&nbsp;दुर्मदो भद्रसेनस्य धनकः कृतवीर्यसूः । <br>
&nbsp;कृताग्निः कृतवर्मा च कृतौजा धनकात्मजाः ॥ ॥ <br>
&nbsp;अर्जुनः कृतवीर्यस्य सप्तद्वीपेश्वरोऽभवत् । <br>
&nbsp;दत्तात्रेयात् हरेरंशात् प्राप्तयोगमहागुणः ॥ २४ ॥ <br>
&nbsp;न नूनं कार्तवीर्यस्य गतिं यास्यन्ति पार्थिवाः । <br>
&nbsp;यज्ञदानतपोयोग श्रुतवीर्यदयादिभिः ॥ २५ ॥ <br>
&nbsp;पञ्चाशीति सहस्राणि ह्यव्याहतबलः समाः । <br>
&nbsp;अनष्टवित्तस्मरणो बुभुजेऽक्षय्यषड्वसु ॥ २६ ॥ <br>
&nbsp;तस्य पुत्रसहस्रेषु पञ्चैवोर्वरिता मृधे । <br>
&nbsp;जयध्वजः शूरसेनो वृषभो मधुरूर्जितः ॥ २७ ॥ <br>
&nbsp;जयध्वजात् तालजंघ तस्य पुत्रशतं त्वभूत् । <br>
&nbsp;क्षत्रं यत् तालजंघाख्यं और्वतेजोपसंहृतम् ॥ २८ ॥ <br>
&nbsp;तेषां ज्येष्ठो वीतिहोत्रो वृष्णिः पुत्रो मधोः स्मृतः । <br>
&nbsp;तस्य पुत्रशतं त्वासीत् वृष्णिज्येष्ठं यतः कुलम् ॥ २९ ॥ <br>
&nbsp;माधवा वृष्णयो राजन् यादवाश्चेति संज्ञिताः । <br>
&nbsp;यदुपुत्रस्य च क्रोष्टोः पुत्रो वृजिनवांस्ततः ॥ ३० ॥ <br>
&nbsp;स्वाहितोऽतो रुशेकुर्वै तस्य चित्ररथस्ततः । <br>
&nbsp;शशबिन्दुर्महायोगी महाभागो महानभूत् ॥ ३१ ॥ <br>
&nbsp;चतुर्दशमहारत्‍नः चक्रवर्ति अपराजितः । <br>
&nbsp;तस्य पत्‍नीसहस्राणां दशानां सुमहायशाः ॥ ३२ ॥ <br>
&nbsp;दशलक्षसहस्राणि पुत्राणां तास्वजीजनत् । <br>
&nbsp;तेषां तु षट्प्रधानानां पृथुश्रवस आत्मजः ॥ ३३ ॥ <br>
&nbsp;धर्मो नामोशना तस्य हयमेधशतस्य याट् । <br>
&nbsp;तत्सुतो रुचकस्तस्य पञ्चासन्नात्मजाः श्रृणु ॥ ३४ ॥ <br>
&nbsp;पुरुजित् रुक्म रुक्मेषु पृथु ज्यामघ संज्ञिताः । <br>
&nbsp;ज्यामघस्त्वप्रजोऽप्यन्यां भार्यां शैब्यापतिर्भयात् ॥ ३५ ॥ <br>
&nbsp;नाविन्दत् शत्रुभवनाद् भोज्यां कन्यामहारषीत् । <br>
&nbsp;रथस्थां तां निरीक्ष्याह शैब्या पतिममर्षिता ॥ ३६ ॥ <br>
&nbsp;केयं कुहक मत्स्थानं रथमारोपितेति वै । <br>
&nbsp;स्नुषा तवेत्यभिहिते स्मयन्ती पतिमब्रवीत् ॥ ३७ ॥ <br>
&nbsp;अहं बन्ध्यासपत्‍नी च स्नुषा मे युज्यते कथम् । <br>
&nbsp;जनयिष्यसि यं राज्ञि तस्येयमुपयुज्यते ॥ ३८ ॥ <br>
&nbsp;अन्वमोदन्त तद्विश्वे देवाः पितर एव च । <br>
&nbsp;शैब्या गर्भं अधात्काले कुमारं सुषुवे शुभम् । <br>
&nbsp;स विदर्भ इति प्रोक्त उपयेमे स्नुषां सतीम् ॥ ३९ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे त्रयोविंशोऽध्यायः ॥ २३ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
