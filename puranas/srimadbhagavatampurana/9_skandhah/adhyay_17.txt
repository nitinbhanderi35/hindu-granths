<br>
<br>
<br>
क्षत्रवृद्धरजिरम्भानेनां वंशवर्णनम् - <br>
<br>
<br>
श्रीशुक उवाच । <br>
&nbsp;यः पुरूरवसः पुत्र आयुः तस्याभवन् सुताः । <br>
&nbsp;नहुषः क्षत्रवृद्धश्च रजी रंभश्च वीर्यवान् ॥ १ ॥ <br>
&nbsp;अनेना इति राजेन्द्र शृणु क्षत्रवृधोऽन्वयम् । <br>
&nbsp;क्षत्रवृद्धसुतस्यासन् सुहोत्रस्यात्मजास्त्रयः ॥ २ ॥ <br>
&nbsp;काश्यः कुशो गृत्समद इति गृत्समदादभूत् । <br>
&nbsp;शुनकः शौनको यस्य बह्वृचप्रवरो मुनिः ॥ ३ ॥ <br>
&nbsp;काश्यस्य काशिः तत्पुत्रो राष्ट्रो दीर्घतमःपिता । <br>
&nbsp;धन्वन्तरिर्दैर्घतम आयुर्वेदप्रवर्तकः ॥ ४ ॥ <br>
&nbsp;यज्ञभुग् वासुदेवांशः स्मृतमात्रार्तिनाशनः । <br>
&nbsp;तत्पुत्रः केतुमानस्य जज्ञे भीमरथस्ततः ॥ ५ ॥ <br>
&nbsp;दिवोदासो द्युमांस्तस्मात् प्रतर्दन इति स्मृतः । <br>
&nbsp;स एव शत्रुजिद् वत्स ऋतध्वज इतीरितः । <br>
&nbsp;तथा कुवलयाश्वेति प्रोक्तोऽलर्कादयस्ततः ॥ ६ ॥ <br>
&nbsp;षष्टि वर्षसहस्राणि षष्टि वर्षशतानि च । <br>
&nbsp;नालर्काद् अपरो राजन् मेदिनीं बुभुजे युवा ॥ ७ ॥ <br>
&nbsp;अलर्कात् सन्ततिस्तस्मात् सुनीथोऽथ निकेतनः । <br>
&nbsp;धर्मकेतुः सुतस्तस्मात् सत्यकेतुरजायत ॥ ८ ॥ <br>
&nbsp;धृष्टकेतुः सुतस्तस्मात् सुकुमारः क्षितीश्वरः । <br>
&nbsp;वीतिहोत्रोऽस्य भर्गोऽतो भार्गभूमिरभून्नृप ॥ ९ ॥ <br>
&nbsp;इतीमे काशयो भूपाः क्षत्रवृद्धान्वयायिनः । <br>
&nbsp;रम्भस्य रभसः पुत्रो गम्भीरश्चाक्रियस्ततः ॥ १० ॥ <br>
&nbsp;तस्य क्षेत्रे ब्रह्म जज्ञे श्रृणु वंशमनेनसः । <br>
&nbsp;शुद्धस्ततः शुचिस्तस्मात् त्रिककुद् धर्मसारथिः ॥ ११ ॥ <br>
&nbsp;ततः शान्तरजो जज्ञे कृतकृत्यः स आत्मवान् । <br>
&nbsp;रजेः पञ्चशतान्यासन् पुत्राणां अमितौजसाम् ॥ १२ ॥ <br>
&nbsp;देवैरभ्यर्थितो दैत्यान् हत्वेन्द्रायाददाद् दिवम् । <br>
&nbsp;इन्द्रस्तस्मै पुनर्दत्त्वा गृहीत्वा चरणौ रजेः ॥ १३ ॥ <br>
&nbsp;आत्मानमर्पयामास प्रह्रादाद्यरिशंकितः । <br>
&nbsp;पितरि उपरते पुत्रा याचमानाय नो ददुः ॥ १४ ॥ <br>
&nbsp;त्रिविष्टपं महेन्द्राय यज्ञभागान् समाददुः । <br>
&nbsp;गुरुणा हूयमानेऽग्नौ बलभित् तनयान् रजेः ॥ १५ ॥ <br>
&nbsp;अवधीद् भ्रंशितान् मार्गान् न कश्चित् अवशेषितः । <br>
&nbsp;कुशात् प्रतिः क्षात्रवृद्धात् संजयस्तत्सुतो जयः ॥ १६ ॥ <br>
&nbsp;ततः कृतः कृतस्यापि जज्ञे हर्यवनो नृपः । <br>
&nbsp;सहदेवस्ततो हीनो जयसेनस्तु तत्सुतः ॥ १७ ॥ <br>
&nbsp;सङ्‌कृतिस्तस्य च जयः क्षत्रधर्मा महारथः । <br>
&nbsp;क्षत्रवृद्धान्वया भूपा इमे श्रृणु वंशं च नाहुषात् ॥ १८ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे सप्तदशोऽध्यायः ॥ १७ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
