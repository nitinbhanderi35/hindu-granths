श्रीशुक उवाच।<br>
तस्यां विदर्भोऽजनयत्पुत्रौ नाम्ना कुशक्रथौ ।<br>
तृतीयं रोमपादं च विदर्भकुलनन्दनम् १।<br>
रोमपादसुतो बभ्रुर्बभ्रोः कृतिरजायत ।<br>
उशिकस्तत्सुतस्तस्माच्चेदिश्चैद्यादयो नृपाः २।<br>
क्रथस्य कुन्तिः पुत्रोऽभूद्वृष्णिस्तस्याथ निर्वृतिः।<br>
ततो दशार्हो नाम्नाभूत्तस्य व्योमः सुतस्ततः ३।<br>
जीमूतो विकृतिस्तस्य यस्य भीमरथः सुतः।<br>
ततो नवरथः पुत्रो जातो दशरथस्ततः ४।<br>
करम्भिः शकुनेः पुत्रो देवरातस्तदात्मजः।<br>
देवक्षत्रस्ततस्तस्य मधुः कुरुवशादनुः ५।<br>
पुरुहोत्रस्त्वनोः पुत्रस्तस्यायुः सात्वतस्ततः।<br>
भजमानो भजिर्दिव्यो वृष्णिर्देवावृधोऽन्धकः ६।<br>
सात्वतस्य सुताः सप्त महाभोजश्च मारिष।<br>
भजमानस्य निम्लोचिः किङ्कणो धृष्टिरेव च ७।<br>
एकस्यामात्मजाः पत्न्यामन्यस्यां च त्रयः सुताः।<br>
शताजिच्च सहस्राजिदयुताजिदिति प्रभो ८।<br>
बभ्रुर्देवावृधसुतस्तयोः श्लोकौ पठन्त्यमू।<br>
यथैव शृणुमो दूरात्सम्पश्यामस्तथान्तिकात् ९।<br>
बभ्रुः श्रेष्ठो मनुष्याणां देवैर्देवावृधः समः।<br>
पुरुषाः पञ्चषष्टिश्च षट्सहस्राणि चाष्ट च १०।<br>
येऽमृतत्वमनुप्राप्ता बभ्रोर्देवावृधादपि।<br>
महाभोजोऽतिधर्मात्मा भोजा आसंस्तदन्वये ११।<br>
वृष्णेः सुमित्रः पुत्रोऽभूद्युधाजिच्च परन्तप।<br>
शिनिस्तस्यानमित्रश्च निघ्नोऽभूदनमित्रतः १२।<br>
सत्राजितः प्रसेनश्च निघ्नस्याथासतुः सुतौ।<br>
अनमित्रसुतो योऽन्यः शिनिस्तस्य च सत्यकः १३।<br>
युयुधानः सात्यकिर्वै जयस्तस्य कुणिस्ततः।<br>
युगन्धरोऽनमित्रस्य वृष्णिः पुत्रोऽपरस्ततः १४।<br>
श्वफल्कश्चित्ररथश्च गान्दिन्यां च श्वफल्कतः।<br>
अक्रूरप्रमुखा आसन्पुत्रा द्वादश विश्रुताः १५।<br>
आसङ्गः सारमेयश्च मृदुरो मृदुविद्गिरिः।<br>
धर्मवृद्धः सुकर्मा च क्षेत्रोपेक्षोऽरिमर्दनः १६।<br>
शत्रुघ्नो गन्धमादश्च प्रतिबाहुश्च द्वादश।<br>
तेषां स्वसा सुचाराख्या द्वावक्रूरसुतावपि १७।<br>
देववानुपदेवश्च तथा चित्ररथात्मजाः।<br>
पृथुर्विदूरथाद्याश्च बहवो वृष्णिनन्दनाः १८।<br>
कुकुरो भजमानश्च शुचिः कम्बलबर्हिषः।<br>
कुकुरस्य सुतो वह्निर्विलोमा तनयस्ततः १९।<br>
कपोतरोमा तस्यानुः सखा यस्य च तुम्बुरुः।<br>
अन्धकाद्दुन्दुभिस्तस्मादविद्योतः पुनर्वसुः २० (अरिद्योतः पाठभेदः)।<br>
तस्याहुकश्चाहुकी च कन्या चैवाहुकात्मजौ।<br>
देवकश्चोग्रसेनश्च चत्वारो देवकात्मजाः २१।<br>
देववानुपदेवश्च सुदेवो देववर्धनः।<br>
तेषां स्वसारः सप्तासन्धृतदेवादयो नृप २२।<br>
शान्तिदेवोपदेवा च श्रीदेवा देवरक्षिता।<br>
सहदेवा देवकी च वसुदेव उवाह ताः २३।<br>
कंसः सुनामा न्यग्रोधः कङ्कः शङ्कुः सुहूस्तथा।<br>
राष्ट्रपालोऽथ धृष्टिश्च तुष्टिमानौग्रसेनयः २४।<br>
कंसा कंसवती कङ्का शूरभू राष्टपालिका।<br>
उग्रसेनदुहितरो वसुदेवानुजस्त्रियः २५।<br>
शूरो विदूरथादासीद्भजमानस्तु तत्सुतः।<br>
शिनिस्तस्मात्स्वयं भोजो हृदिकस्तत्सुतो मतः २६।<br>
देवमीढः शतधनुः कृतवर्मेति तत्सुताः।<br>
देवमीढस्य शूरस्य मारिषा नाम पत्न्यभूत् २७।<br>
तस्यां स जनयामास दश पुत्रानकल्मषान्।<br>
वसुदेवं देवभागं देवश्रवसमानकम् २८।<br>
सृञ्जयं श्यामकं कङ्कं शमीकं वत्सकं वृकम्।<br>
देवदुन्दुभयो नेदुरानका यस्य जन्मनि २९।<br>
वसुदेवं हरेः स्थानं वदन्त्यानकदुन्दुभिम्।<br>
पृथा च श्रुतदेवा च श्रुतकीर्तिः श्रुतश्रवाः ३०।<br>
राजाधिदेवी चैतेषां भगिन्यः पञ्च कन्यकाः।<br>
कुन्तेः सख्युः पिता शूरो ह्यपुत्रस्य पृथामदात् ३१।<br>
साप दुर्वाससो विद्यां देवहूतीं प्रतोषितात्।<br>
तस्या वीर्यपरीक्षार्थमाजुहाव रविं शुचिः ३२।<br>
तदैवोपागतं देवं वीक्ष्य विस्मितमानसा।<br>
प्रत्ययार्थं प्रयुक्ता मे याहि देव क्षमस्व मे ३३।<br>
अमोघं देवसन्दर्शमादधे त्वयि चात्मजम्।<br>
योनिर्यथा न दुष्येत कर्ताहं ते सुमध्यमे ३४।<br>
इति तस्यां स आधाय गर्भं सूर्यो दिवं गतः।<br>
सद्यः कुमारः सञ्जज्ञे द्वितीय इव भास्करः ३५।<br>
तं सात्यजन्नदीतोये कृच्छ्राल्लोकस्य बिभ्यती।<br>
प्रपितामहस्तामुवाह पाण्डुर्वै सत्यविक्रमः ३६।<br>
श्रुतदेवां तु कारूषो वृद्धशर्मा समग्रहीत्।<br>
यस्यामभूद्दन्तवक्र ऋषिशप्तो दितेः सुतः ३७।<br>
कैकेयो धृष्टकेतुश्च श्रुतकीर्तिमविन्दत।<br>
सन्तर्दनादयस्तस्यां पञ्चासन्कैकयाः सुताः ३८।<br>
राजाधिदेव्यामावन्त्यौ जयसेनोऽजनिष्ट ह।<br>
दमघोषश्चेदिराजः श्रुतश्रवसमग्रहीत् ३९।<br>
शिशुपालः सुतस्तस्याः कथितस्तस्य सम्भवः।<br>
देवभागस्य कंसायां चित्रकेतुबृहद्बलौ ४०।<br>
कंसवत्यां देवश्रवसः सुवीर इषुमांस्तथा।<br>
बकः कङ्कात्तु कङ्कायां सत्यजित्पुरुजित्तथा ४१।<br>
सृञ्जयो राष्ट्रपाल्यां च वृषदुर्मर्षणादिकान्।<br>
हरिकेशहिरण्याक्षौ शूरभूम्यां च श्यामकः ४२।<br>
मिश्रकेश्यामप्सरसि वृकादीन्वत्सकस्तथा।<br>
तक्षपुष्करशालादीन्दुर्वाक्ष्यां वृक आदधे ४३।<br>
सुमित्रार्जुनपालादीन्समीकात्तु सुदामनी।<br>
आनकः कर्णिकायां वै ऋतधामाजयावपि ४४।<br>
पौरवी रोहिणी भद्रा मदिरा रोचना इला।<br>
देवकीप्रमुखाश्चासन्पत्न्य आनकदुन्दुभेः ४५।<br>
बलं गदं सारणं च दुर्मदं विपुलं ध्रुवम्।<br>
वसुदेवस्तु रोहिण्यां कृतादीनुदपादयत् ४६।<br>
सुभद्रो भद्र बाहुश्च दुर्मदो भद्र एव च।<br>
पौरव्यास्तनया ह्येते भूताद्या द्वादशाभवन् ४७।<br>
नन्दोपनन्दकृतक शूराद्या मदिरात्मजाः।<br>
कौशल्या केशिनं त्वेकमसूत कुलनन्दनम् ४८।<br>
रोचनायामतो जाता हस्तहेमाङ्गदादयः।<br>
इलायामुरुवल्कादीन्यदुमुख्यानजीजनत् ४९।<br>
विपृष्ठो धृतदेवायामेक आनकदुन्दुभेः।<br>
शान्तिदेवात्मजा राजन्प्रशमप्रसितादयः ५०।<br>
राजन्यकल्पवर्षाद्या उपदेवासुता दश।<br>
वसुहंससुवंशाद्याः श्रीदेवायास्तु षट्सुताः ५१।<br>
देवरक्षितया लब्धा नव चात्र गदादयः।<br>
वसुदेवः सुतानष्टावादधे सहदेवया ५२।<br>
प्रवरश्रतमुख्यांश्च साक्षाद्धर्मो वसूनिव।<br>
वसुदेवस्तु देवक्यामष्ट पुत्रानजीजनत् ५३।<br>
कीर्तिमन्तं सुषेणं च भद्रसेनमुदारधीः।<br>
ऋजुं सम्मर्दनं भद्रं सङ्कर्षणमहीश्वरम् ५४।<br>
अष्टमस्तु तयोरासीत्स्वयमेव हरिः किल।<br>
सुभद्रा च महाभागा तव राजन्पितामही ५५।<br>
यदा यदा हि धर्मस्य क्षयो वृद्धिश्च पाप्मनः।<br>
तदा तु भगवानीश आत्मानं सृजते हरिः ५६।<br>
न ह्यस्य जन्मनो हेतुः कर्मणो वा महीपते।<br>
आत्ममायां विनेशस्य परस्य द्र ष्टुरात्मनः ५७।<br>
यन्मायाचेष्टितं पुंसः स्थित्युत्पत्त्यप्ययाय हि।<br>
अनुग्रहस्तन्निवृत्तेरात्मलाभाय चेष्यते ५८।<br>
अक्षौहिणीनां पतिभिरसुरैर्नृपलाञ्छनैः।<br>
भुव आक्रम्यमाणाया अभाराय कृतोद्यमः ५९।<br>
कर्माण्यपरिमेयाणि मनसापि सुरेश्वरैः।<br>
सहसङ्कर्षणश्चक्रे भगवान्मधुसूदनः ६०।<br>
कलौ जनिष्यमाणानां दुःखशोकतमोनुदम्।<br>
अनुग्रहाय भक्तानां सुपुण्यं व्यतनोद्यशः ६१।<br>
यस्मिन्सत्कर्णपीयुषे यशस्तीर्थवरे सकृत्।<br>
श्रोत्राञ्जलिरुपस्पृश्य धुनुते कर्मवासनाम् ६२।<br>
भोजवृष्ण्यन्धकमधु शूरसेनदशार्हकैः।<br>
श्लाघनीयेहितः शश्वत्कुरुसृञ्जयपाण्डुभिः ६३।<br>
स्निग्धस्मितेक्षितोदारैर्वाक्यैर्विक्रमलीलया।<br>
नृलोकं रमयामास मूर्त्या सर्वाङ्गरम्यया ६४।<br>
यस्याननं मकरकुण्डलचारुकर्ण भ्राजत्कपोलसुभगं सविलासहासम्।<br>
नित्योत्सवं न ततृपुर्दृशिभिः पिबन्त्यो नार्यो नराश्च मुदिताः कुपिता निमेश्च ६५।<br>
जातो गतः पितृगृहाद्व्रजमेधितार्थो हत्वा रिपून्सुतशतानि कृतोरुदारः।<br>
उत्पाद्य तेषु पुरुषः क्रतुभिः समीजे आत्मानमात्मनिगमं प्रथयन्जनेषु ६६।<br>
पृथ्व्याः स वै गुरुभरं क्षपयन्कुरूणामन्तःसमुत्थकलिना युधि भूपचम्वः।<br>
दृष्ट्या विधूय विजये जयमुद्विघोष्य प्रोच्योद्धवाय च परं समगात्स्वधाम ६७।<br>
