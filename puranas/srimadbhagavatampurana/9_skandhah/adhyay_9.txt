<br>
<br>
गंगावतरणकथा, भगीरथवृत्तं सौदासचरितं च -<br>
<br>
श्रीशुक उवाच ।<br>
&nbsp;अंशुमांश्च तपस्तेपे गंगानयनकाम्यया ।<br>
&nbsp;कालं महान्तं नाशक्नोत् ततः कालेन संस्थितः ॥ १ ॥<br>
&nbsp;दिलीपस्तत्सुतस्तद्वद् अशक्तः कालमेयिवान् ।<br>
&nbsp;भगीरथस्तस्य पुत्रः तेपे स सुमहत् तपः ॥ २ ॥<br>
&nbsp;दर्शयामास तं देवी प्रसन्ना वरदास्मि ते ।<br>
&nbsp;इत्युक्तः स्वं अभिप्रायं शशंसावनतो नृपः ॥ ३ ॥<br>
&nbsp;कोऽपि धारयिता वेगं पतन्त्या मे महीतले ।<br>
&nbsp;अन्यथा भूतलं भित्त्वा नृप यास्ये रसातलम् ॥ ४ ॥<br>
&nbsp;किं चाहं न भुवं यास्ये नरा मय्यामृजन्त्यघम् ।<br>
&nbsp;मृजामि तदघं क्वाहं राजन् तत्र विचिन्त्यताम् ॥ ५ ॥<br>
&nbsp;श्रीभगीरथ उवाच ।<br>
&nbsp;साधवो न्यासिनः शान्ता ब्रह्मिष्ठा लोकपावनाः ।<br>
&nbsp;हरन्ति अघं ते अंगसंगात् तेष्वास्ते ह्यघभित् हरिः ॥ ६ ॥<br>
&nbsp;धारयिष्यति ते वेगं रुद्रस्त्वात्मा शरीरिणाम् ।<br>
&nbsp;यस्मिन् ओतं इदं प्रोतं विश्वं शाटीव तन्तुषु ॥ ७ ॥<br>
&nbsp;इत्युक्त्वा स नृपो देवं तपसा तोषयच्छिवम् ।<br>
&nbsp;कालेनाल्पीयसा राजन् तस्येशः समतुष्यत ॥ ८ ॥<br>
&nbsp;तथेति राज्ञाभिहितं सर्वलोकहितः शिवः ।<br>
&nbsp;दधारावहितो गंगां पादपूतजलां हरेः ॥ ९ ॥<br>
&nbsp;भगीरथः स राजर्षिः निन्ये भुवनपावनीम् ।<br>
&nbsp;यत्र स्वपितॄणां देहा भस्मीभूताः स्म शेरते ॥ १० ॥<br>
&nbsp;रथेन वायुवेगेन प्रयान्तं अनुधावती ।<br>
&nbsp;देशान् पुनन्ती निर्दग्धान् आसिञ्चत् सगरात्मजान् ॥ ११ ॥<br>
&nbsp;यज्जलस्पर्शमात्रेण ब्रह्मदण्डहता अपि ।<br>
&nbsp;सगरात्मजा दिवं जग्मुः केवलं देहभस्मभिः ॥ १२ ॥<br>
&nbsp;भस्मीभूतांगसंगेन स्वर्याताः सगरात्मजाः ।<br>
&nbsp;किं पुनः श्रद्धया देवीं सेवन्ते ये धृतव्रताः ॥ १३ ॥<br>
&nbsp;न ह्येतत् परमाश्चर्यं स्वर्धुन्या यदिहोदितम् ।<br>
&nbsp;अनन्तचरणाम्भोज प्रसूताया भवच्छिदः ॥ १४ ॥<br>
&nbsp;सन्निवेश्य मनो यस्मिन् श्रद्धया मुनयोऽमलाः ।<br>
&nbsp;त्रैगुण्यं दुस्त्यजं हित्वा सद्यो यातास्तदात्मताम् ॥ १५ ॥<br>
&nbsp;श्रुतो भगीरथाज्जज्ञे तस्य नाभोऽपरोऽभवत् ।<br>
&nbsp;सिन्धुद्वीपः ततस्तस्मात् अयुतायुः ततोऽभवत् ॥ १६ ॥<br>
&nbsp;ऋतूपर्णो नलसखो योऽश्वविद्यामयान्नलात् ।<br>
&nbsp;दत्त्वाक्षहृदयं चास्मै सर्वकामस्तु तत्सुतम् ॥ १७ ॥<br>
&nbsp;ततः सुदासः तत्पुत्रो मदयन्तीपतिर्नृपः ।<br>
&nbsp;आहुर्मित्रसहं यं वै कल्माषाङ्‌घ्रिमुत क्वचित् ।<br>
&nbsp;वसिष्ठशापाद्रक्षोऽभूत् अनपत्यः स्वकर्मणा ॥ १८ ॥<br>
&nbsp;श्रीराजोवाच ।<br>
&nbsp;किं निमित्तो गुरोः शापः सौदासस्य महात्मनः ।<br>
&nbsp;एतद् वेदितुमिच्छामः कथ्यतां न रहो यदि ॥ १९ ॥<br>
&nbsp;श्रीशुक उवाच ।<br>
&nbsp;सौदासो मृगयां किञ्चित् चरन् रक्षो जघान ह ।<br>
&nbsp;मुमोच भ्रातरं सोऽथ गतः प्रतिचिकीर्षया ॥ २० ॥<br>
&nbsp;सञ्चिन्तयन् अघं राज्ञः सूदरूपधरो गृहे ।<br>
&nbsp;गुरवे भोक्तुकामाय पक्त्वा निन्ये नरामिषम् ॥ २१ ॥<br>
&nbsp;परिवेक्ष्यमाणं भगवान् विलोक्य अभक्ष्यमञ्जसा ।<br>
&nbsp;राजानं अशपत् क्रुद्धो रक्षो ह्येवं भविष्यसि ॥ २२ ॥<br>
&nbsp;रक्षःकृतं तद्विदित्वा चक्रे द्वादशवार्षिकम् ।<br>
&nbsp;सोऽपि अपोऽञ्जलिनादाय गुरुं शप्तुं समुद्यतः ॥ २३ ॥<br>
&nbsp;वारितो मदयन्त्यापो रुशतीः पादयोर्जहौ ।<br>
&nbsp;दिशः खमवनीं सर्वं पश्यन् जीवमयं नृपः ॥ २४ ॥<br>
&nbsp;राक्षसं भावमापन्नः पादे कल्माषतां गतः ।<br>
&nbsp;व्यवायकाले ददृशे वनौकोदम्पती द्विजौ ॥ २५ ॥<br>
&nbsp;क्षुधार्तो जगृहे विप्रं तत्पत्‍न्याहाकृतार्थवत् ।<br>
&nbsp;न भवान् राक्षसः साक्षात् इक्ष्वाकूणां महारथः ॥ २६ ॥<br>
&nbsp;मदयन्त्याः पतिर्वीर नाधर्मं कर्तुमर्हसि ।<br>
&nbsp;देहि मेऽपत्यकामाया अकृतार्थं पतिं द्विजम् ॥ २७ ॥<br>
&nbsp;देहोऽयं मानुषो राजन् पुरुषस्याखिलार्थदः ।<br>
&nbsp;तस्मादस्य वधो वीर सर्वार्थवध उच्यते ॥ २८ ॥<br>
&nbsp;एष हि ब्राह्मणो विद्वान् तपःशीलगुणान्वितः ।<br>
&nbsp;आरिराधयिषुर्ब्रह्म महापुरुषसंज्ञितम् ।<br>
&nbsp;सर्वभूतात्मभावेन भूतेष्वन्तर्हितं गुणैः ॥ २९ ॥<br>
&nbsp;सोऽयं ब्रह्मर्षिवर्यस्ते राजर्षिप्रवराद् विभो ।<br>
&nbsp;कथमर्हति धर्मज्ञ वधं पितुरिवात्मजः ॥ ३० ॥<br>
&nbsp;तस्य साधोरपापस्य भ्रूणस्य ब्रह्मवादिनः ।<br>
&nbsp;कथं वधं यथा बभ्रोः मन्यते सन्मतो भवान् ॥ ३१ ॥<br>
&nbsp;यइ अयं क्रियते भक्षः तर्हि मां खाद पूर्वतः ।<br>
&nbsp;न जीविष्ये विना येन क्षणं च मृतकं यथा ॥ ३२ ॥<br>
&nbsp;एवं करुणभाषिण्या विलपन्त्या अनाथवत् ।<br>
&nbsp;व्याघ्रः पशुमिवाखादत् सौदासः शापमोहितः ॥ ३३ ॥<br>
&nbsp;ब्राह्मणी वीक्ष्य दिधिषुं पुरुषादेन भक्षितम् ।<br>
&nbsp;शोचन्ति आत्मानमुर्वीशं अशपत् कुपिता सती ॥ ३४ ॥<br>
&nbsp;यस्मान्मे भक्षितः पाप कामार्तायाः पतिस्त्वया ।<br>
&nbsp;तवापि मृत्युः आधानाद् अकृतप्रज्ञ दर्शितः ॥ ३५ ॥<br>
&nbsp;एवं मित्रसहं शप्त्वा पतिलोकपरायणा ।<br>
&nbsp;तदस्थीनि समिद्धेऽग्नौ प्रास्य भर्तुर्गतिं गता ॥ ३६ ॥<br>
&nbsp;विशापो द्वादशाब्दान्ते मैथुनाय समुद्यतः ।<br>
&nbsp;विज्ञाय ब्राह्मणीशापं महिष्या स निवारितः ॥ ३७ ॥<br>
&nbsp;अत ऊर्ध्वं स तत्याज स्त्रीसुखं कर्मणाप्रजाः ।<br>
&nbsp;वसिष्ठस्तदनुज्ञातो मदयन्त्यां प्रजामधात् ॥ ३८ ॥<br>
&nbsp;सा वै सप्त समा गर्भं अबिभ्रन्न व्यजायत ।<br>
&nbsp;जघ्नेऽश्मनोदरं तस्याः सोऽश्मकस्तेन कथ्यते ॥ ३९ ॥<br>
&nbsp;अश्मकान् मूलको जज्ञे यः स्त्रीभिः परिरक्षितः ।<br>
&nbsp;नारीकवच इत्युक्तो निःक्षत्रे मूलकोऽभवत् ॥ ४० ॥<br>
&nbsp;ततो दशरथस्तस्मात् पुत्र ऐडविडिस्ततः ।<br>
&nbsp;राजा विश्वसहो यस्य खट्वांगश्चक्रवर्त्यभूत् ॥ ४१ ॥<br>
&nbsp;यो देवैरर्थितो दैत्यान् अवधीद् युधि दुर्जयः ।<br>
&nbsp;मुहूर्तं आयुः ज्ञात्वैत्य स्वपुरं सन्दधे मनः ॥ ४२ ॥<br>
&nbsp;न मे ब्रह्मकुलात् प्राणाः कुलदैवान्न चात्मजाः ।<br>
&nbsp;न श्रियो न मही राज्यं न दाराश्चातिवल्लभाः ॥ ४३ ॥<br>
&nbsp;न बाल्येऽपि मतिर्मह्यं अधर्मे रमते क्वचित् ।<br>
&nbsp;नापश्यं उत्तमश्लोकात् अन्यत् किञ्चन वस्त्वहम् ॥ ४४ ॥<br>
&nbsp;देवैः कामवरो दत्तो मह्यं त्रिभुवनेश्वरैः ।<br>
&nbsp;न वृणे तमहं कामं भूतभावनभावनः ॥ ४५ ॥<br>
&nbsp;ये विक्षिप्तेन्द्रियधियो देवास्ते स्वहृदि स्थितम् ।<br>
&nbsp;न विन्दन्ति प्रियं शश्वद् आत्मानं किमुतापरे ॥ ४६ ॥<br>
&nbsp;अथेशमायारचितेषु संगं<br>
&nbsp;&nbsp;&nbsp;&nbsp;&nbsp;गुणेषु गन्धर्वपुरोपमेषु ।<br>
&nbsp;रूढं प्रकृत्यात्मनि विश्वकर्तुः<br>
&nbsp;&nbsp;&nbsp;&nbsp;&nbsp;भावेन हित्वा तमहं प्रपद्ये ॥ ४७ ॥<br>
&nbsp;इति व्यवसितो बुद्ध्या नारायणगृहीतया ।<br>
&nbsp;हित्वान्यभावमज्ञानं ततः स्वं भावमास्थितः ॥ ४८ ॥<br>
&nbsp;यत्तद्‍ब्रह्म परं सूक्ष्मं अशून्यं शून्यकल्पितम् ।<br>
&nbsp;भगवान् वासुदेवेति यं गृणन्ति हि सात्वताः ॥ ४९ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे नवमोऽध्यायः ॥ ९ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
