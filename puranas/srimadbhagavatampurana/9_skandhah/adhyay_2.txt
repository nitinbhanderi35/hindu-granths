<br>
<br>
पृषध्र कवि करूष धृष्ट नृग नरिष्यंतादिष्टानां वंशविस्तारः <br>
<br>
<br>
श्रीशुक उवाच ।<br>
&nbsp;एवं गतेऽथ सुद्युम्ने मनुर्वैवस्वतः सुते ।<br>
&nbsp;पुत्रकामः तपस्तेपे यमुनायां शतं समाः ॥ १ ॥<br>
&nbsp;ततोऽयजन् मनुर्देवं अपत्यार्थं हरिं प्रभुम् ।<br>
&nbsp;इक्ष्वाकु पूर्वजान् पुत्रान् लेभे स्वसदृशान् दश ॥ २ ॥<br>
&nbsp;पृषध्रस्तु मनोः पुत्रो गोपालो गुरुणा कृतः ।<br>
&nbsp;पालयामास गा यत्तो रात्र्यां वीरासनव्रतः ॥ ३ ॥<br>
&nbsp;एकदा प्राविशद् गोष्ठं शार्दूलो निशि वर्षति ।<br>
&nbsp;शयाना गाव उत्थाय भीतास्ता बभ्रमुर्व्रजे ॥ ४ ॥<br>
&nbsp;एकां जग्राह बलवान् सा चुक्रोश भयातुरा ।<br>
&nbsp;तस्यास्तु क्रन्दितं श्रुत्वा पृषध्रोऽनुससार ह ॥ ५ ॥<br>
&nbsp;खड्गमादाय तरसा प्रलीनोडुगणे निशि ।<br>
&nbsp;अजानन् अहनद् बभ्रोः शिरः शार्दूलशङ्‌कया ॥ ६ ॥<br>
&nbsp;व्याघ्रोऽपि वृक्णश्रवणो निस्त्रिंशाग्राहतस्ततः ।<br>
&nbsp;निश्चक्राम भृशं भीतो रक्तं पथि समुत्सृजन् ॥ ७ ॥<br>
&nbsp;मन्यमानो हतं व्याघ्रं पृषध्रः परवीरहा ।<br>
&nbsp;अद्राक्षीत् स्वहतां बभ्रुं व्युष्टायां निशि दुःखितः ॥ ८ ॥<br>
&nbsp;तं शशाप कुलाचार्यः कृतागसं अकामतः ।<br>
&nbsp;न क्षत्रबन्धुः शूद्रस्त्वं कर्मणा भवितामुना ॥ ९ ॥<br>
&nbsp;एवं शप्तस्तु गुरुणा प्रत्यगृह्णात् कृताञ्जलिः ।<br>
&nbsp;अधारयद् व्रतं वीर ऊर्ध्वरेता मुनिप्रियम् ॥ १० ॥<br>
&nbsp;वासुदेवे भगवति सर्वात्मनि परेऽमले ।<br>
&nbsp;एकान्तित्वं गतो भक्त्या सर्वभूतसुहृत् समः ॥ ११ ॥<br>
&nbsp;विमुक्तसंगः शान्तात्मा संयताक्षोऽपरिग्रहः ।<br>
&nbsp;यदृच्छयोपपन्नेन कल्पयन् वृत्तिमात्मनः ॥ १२ ॥<br>
&nbsp;आत्मनि आत्मानमाधाय ज्ञानतृप्तः समाहितः ।<br>
&nbsp;विचचार महीमेतां जडान्ध-बधिराकृतिः ॥ १३ ॥<br>
&nbsp;एवं वृत्तो वनं गत्वा दृष्ट्वा दावाग्निमुत्थितम् ।<br>
&nbsp;तेनोपयुक्तकरणो ब्रह्म प्राप परं मुनिः ॥ १४ ॥<br>
&nbsp;कविः कनीयान् विषयेषु निःस्पृहो<br>
&nbsp;&nbsp;&nbsp;&nbsp;&nbsp;विसृज्य राज्यं सह बन्धुभिर्वनम् ।<br>
&nbsp;निवेश्य चित्ते पुरुषं स्वरोचिषं<br>
&nbsp;&nbsp;&nbsp;&nbsp;&nbsp;विवेश कैशोरवयाः परं गतः ॥ १५ ॥<br>
&nbsp;करूषान् मानवाद् आसन् कारूषाः क्षत्रजातयः ।<br>
&nbsp;उत्तरापथगोप्तारो ब्रह्मण्या धर्मवत्सलाः ॥ १६ ॥<br>
&nbsp;धृष्टाद् धार्ष्टमभूत् क्षत्रं ब्रह्मभूयं गतं क्षितौ ।<br>
&nbsp;नृगस्य वंशः सुमतिः भूतज्योतिः ततो वसुः ॥ १७ ॥<br>
&nbsp;वसोः प्रतीकस्तत्पुत्र ओघवान् ओघवत्पिता ।<br>
&nbsp;कन्या चौघवती नाम सुदर्शन उवाह ताम् ॥ १८ ॥<br>
&nbsp;चित्रसेनो नरिष्यन्ताद् ऋक्षस्तस्य सुतोऽभवत् ।<br>
&nbsp;तस्य मीढ्वांस्ततः पूर्ण इन्द्रसेनस्तु तत्सुतः ॥ १९ ॥<br>
&nbsp;वीतिहोत्रस्तु इन्द्रसेनात् तस्य सत्यश्रवा अभूत् ।<br>
&nbsp;उरुश्रवाः सुतस्तस्य देवदत्तस्ततोऽभवत् ॥ २० ॥<br>
&nbsp;ततोऽग्निवेश्यो भगवान् अग्निः स्वयं अभूत्सुतः ।<br>
&nbsp;कानीन इति विख्यातो जातूकर्ण्यो महान् ऋषिः ॥ २१ ॥<br>
&nbsp;ततो ब्रह्मकुलं जातं आग्निवेश्यायनं नृप ।<br>
&nbsp;नरिष्यन्तान्वयः प्रोक्तो दिष्टवंशमतः शृणु ॥ २२ ॥<br>
&nbsp;नाभागो दिष्टपुत्रोऽन्यः कर्मणा वैश्यतां गतः ।<br>
&nbsp;भलन्दनः सुतस्तस्य वत्सप्रीतिः भलन्दनात् ॥ २३ ॥<br>
&nbsp;वत्सप्रीतेः सुतः प्रांशुः तत्सुतं प्रमतिं विदुः ।<br>
&nbsp;खनित्रः प्रमतेः तस्मात् चाक्षुषोऽथ विविंशतिः ॥ २४ ॥<br>
&nbsp;विविंशतेः सुतो रंभः खनीनेत्रोऽस्य धार्मिकः ।<br>
&nbsp;करन्धमो महाराज तस्यासीद् आत्मजो नृप ॥ २५ ॥<br>
&nbsp;तस्य आवीक्षित् सुतो यस्य मरुत्तः चक्रवर्ति अभूत् ।<br>
&nbsp;संवर्तोऽयाजयद् यं वै महायोग्यङ्‌गिरःसुतः ॥ २६ ॥<br>
&nbsp;मरुत्तस्य यथा यज्ञो न तथान्योऽस्ति कश्चन ।<br>
&nbsp;सर्वं हिरण्मयं त्वासीत् यत्किञ्चिच्चास्य शोभनम् ॥ २७ ॥<br>
&nbsp;अमाद्यदिन्द्रः सोमेन दक्षिणाभिर्द्विजातयः ।<br>
&nbsp;मरुतः परिवेष्टारो विश्वेदेवाः सभासदः ॥ २८ ॥<br>
&nbsp;मरुत्तस्य दमः पुत्रः तस्यासीद् राज्यवर्धनः ।<br>
&nbsp;सुधृतिस्तत्सुतो जज्ञे सौधृतेयो नरः सुतः ॥ २९ ॥<br>
&nbsp;तत्सुतः केवलः तस्माद् बन्धुमान् वेगवान् ततः ।<br>
&nbsp;बुधस्तस्याभवद् यस्य तृणबिन्दुर्महीपतिः ॥ ३० ॥<br>
&nbsp;तं भेजेऽलम्बुषा देवी भजनीयगुणालयम् ।<br>
&nbsp;वराप्सरा यतः पुत्राः कन्या च इडविडाभवत् ॥ ३१ ॥<br>
&nbsp;यस्यां उत्पादयामास विश्रवा धनदं सुतम् ।<br>
&nbsp;प्रादाय विद्यां परमां ऋषिर्योगेश्वरः पितुः ॥ ३२ ॥<br>
&nbsp;विशालः शून्यबन्धुश्च धूम्रकेतुश्च तत्सुताः ।<br>
&nbsp;विशालो वंशकृद् राजा वैशालीं निर्ममे पुरीम् ॥ ३३ ॥<br>
&nbsp;हेमचन्द्रः सुतस्तस्य धूम्राक्षः तस्य चात्मजः ।<br>
&nbsp;तत्पुत्रात् संयमादासीत् कृशाश्वः सहदेवजः ॥ ३४ ॥<br>
&nbsp;कृशाश्वात् सोमदत्तोऽभूद् योऽश्वमेधैः इडस्पतिम् ।<br>
&nbsp;इष्ट्वा पुरुषमापाग्र्यां गतिं योगेश्वराश्रिताम् ॥ ३५ ॥<br>
&nbsp;सौमदत्तिस्तु सुमतिः तत्सुतो जनमेजयः ।<br>
&nbsp;एते वैशालभूपालाः तृणबिन्दोर्यशोधराः ॥ ३६ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे द्वितीयोऽध्यायः ॥ २ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
