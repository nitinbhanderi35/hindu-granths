<br>
<br>
नभगवंशवर्णनं नाभागचरितम्, अंबरीषोपाख्यानं दुर्वासः पलायनं च -<br>
<br>
श्रीशुक उवाच ।<br>
&nbsp;नाभागो नभगापत्यं यं ततं भ्रातरः कविम् ।<br>
&nbsp;यविष्ठं व्यभजन् दायं ब्रह्मचारिणमागतम् ॥ १ ॥<br>
&nbsp;भ्रातरोऽभाङ्‌क्त किं मह्यं भजाम पितरं तव ।<br>
&nbsp;त्वां ममार्यास्तताभाङ्‌क्षुः मा पुत्रक तदादृथाः ॥ २ ॥<br>
&nbsp;इमे अंगिरसः सत्रं आसतेऽद्य सुमेधसः ।<br>
&nbsp;षष्ठं षष्ठं उपेत्याहः कवे मुह्यन्ति कर्मणि ॥ ३ ॥<br>
&nbsp;तांन् त्वं शंसय सूक्ते द्वे वैश्वदेवे महात्मनः ।<br>
&nbsp;ते स्वर्यन्तो धनं सत्र परिशेषितमात्मनः ॥ ४ ॥<br>
&nbsp;दास्यन्ति तेऽथ तान् गच्छ तथा स कृतवान् यथा ।<br>
&nbsp;तस्मै दत्त्वा ययुः स्वर्गं ते सत्रपरिशेषणम् ॥ ५ ॥<br>
&nbsp;तं कश्चित् स्वीकरिष्यन्तं पुरुषः कृष्णदर्शनः ।<br>
&nbsp;उवाचोत्तरतोऽभ्येत्य ममेदं वास्तुकं वसु ॥ ६ ॥<br>
&nbsp;ममेदं ऋषिभिः दत्तं इति तर्हि स्म मानवः ।<br>
&nbsp;स्यान्नौ ते पितरि प्रश्नः पृष्टवान् पितरं यथा ॥ ७ ॥<br>
&nbsp;यज्ञवास्तुगतं सर्वं उच्छिष्टं ऋषयः क्वचित् ।<br>
&nbsp;चक्रुर्विभागं रुद्राय स देवः सर्वमर्हति ॥ ८ ॥<br>
&nbsp;नाभागस्तं प्रणम्याह तवेश किल वास्तुकम् ।<br>
&nbsp;इत्याह मे पिता ब्रह्मन् शिरसा त्वां प्रसादये ॥ ९ ॥<br>
&nbsp;यत् ते पितावदद् धर्मं त्वं च सत्यं प्रभाषसे ।<br>
&nbsp;ददामि ते मन्त्रदृशे ज्ञानं ब्रह्म सनातनम् ॥ १० ॥<br>
&nbsp;गृहाण द्रविणं दत्तं मत्सत्रे परिशेषितम् ।<br>
&nbsp;इत्युक्त्वान्तर्हितो रुद्रो भगवान् सत्यवत्सलः ॥ ११ ॥<br>
&nbsp;य एतत् संस्मरेत् प्रातः सायं च सुसमाहितः ।<br>
&nbsp;कविर्भवति मंत्रज्ञो गतिं चैव तथाऽऽत्मनः ॥ १२ ॥<br>
&nbsp;नाभागाद् अंबरीषोऽभूत् महाभागवतः कृती ।<br>
&nbsp;नास्पृशद् ब्रह्मशापोऽपि यं न प्रतिहतः क्वचित् ॥ १३ ॥<br>
&nbsp;श्रीराजोवाच ।<br>
&nbsp;भगवन् श्रोतुमिच्छामि राजर्षेः तस्य धीमतः ।<br>
&nbsp;न प्राभूद् यत्र निर्मुक्तो ब्रह्मदण्डो दुरत्ययः ॥ १४ ॥<br>
&nbsp;श्रीशुक उवाच ।<br>
&nbsp;अंबरीषो महाभागः सप्तद्वीपवतीं महीम् ।<br>
&nbsp;अव्ययां च श्रियं लब्ध्वा विभवं चातुलं भुवि ॥ १५ ॥*<br>
&nbsp;मेनेऽतिदुर्लभं पुंसां सर्वं तत् स्वप्नसंस्तुतम् ।<br>
&nbsp;विद्वान् विभवनिर्वाणं तमो विशति यत् पुमान् ॥ १६ ॥<br>
&nbsp;वासुदेवे भगवति तद्‍भक्तेषु च साधुषु ।<br>
&nbsp;प्राप्तो भावं परं विश्वं येनेदं लोष्टवत् स्मृतम् ॥ १७ ॥<br>
&nbsp;स वै मनः कृष्णपदारविन्दयोः<br>
&nbsp;&nbsp;&nbsp;&nbsp;&nbsp;वचांसि वैकुण्ठगुणानुवर्णने ।<br>
&nbsp;करौ हरेर्मन्दिरमार्जनादिषु<br>
&nbsp;&nbsp;&nbsp;&nbsp;&nbsp;श्रुतिं चकाराच्युतसत्कथोदये ॥ १८ ॥<br>
&nbsp;मुकुन्दलिंगालयदर्शने दृशौ<br>
&nbsp;&nbsp;&nbsp;&nbsp;&nbsp;तद्‍भृत्यगात्रस्पर्शेङ्‌गसंगमम् ।<br>
&nbsp;घ्राणं च तत्पादसरोजसौरभे<br>
&nbsp;&nbsp;&nbsp;&nbsp;&nbsp;श्रीमत् तुलस्या रसनां तदर्पिते ॥ १९ ॥<br>
&nbsp;पादौ हरेः क्षेत्रपदानुसर्पणे<br>
&nbsp;&nbsp;&nbsp;&nbsp;&nbsp;शिरो हृषीकेश पदाभिवन्दने ।<br>
&nbsp;कामं च दास्ये न तु कामकाम्यया<br>
&nbsp;&nbsp;&nbsp;&nbsp;&nbsp;यथोत्तमश्लोक जनाश्रया रतिः ॥ २० ॥<br>
&nbsp;एवं सदा कर्मकलापमात्मनः<br>
&nbsp;&nbsp;&nbsp;&nbsp;&nbsp;परेऽधियज्ञे भगवत्यधोक्षजे ।<br>
&nbsp;सर्वात्मभावं विदधन्महीमिमां<br>
&nbsp;&nbsp;&nbsp;&nbsp;&nbsp;तन्निष्ठविप्राभिहितः शशास ह ॥ २१ ॥<br>
&nbsp;ईजेऽश्वमेधैरधियज्ञमीश्वरं<br>
&nbsp;&nbsp;&nbsp;&nbsp;&nbsp;महाविभूत्योपचितांगदक्षिणैः ।<br>
&nbsp;ततैर्वसिष्ठासितगौतमादिभिः<br>
&nbsp;&nbsp;&nbsp;&nbsp;&nbsp;धन्वन्यभिस्रोतमसौ सरस्वतीम् ॥ २२ ॥<br>
&nbsp;यस्य क्रतुषु गीर्वाणैः सदस्या ऋत्विजो जनाः ।<br>
&nbsp;तुल्यरूपाः चानिमिषा व्यदृश्यन्त सुवाससः ॥ २३ ॥<br>
&nbsp;स्वर्गो न प्रार्थितो यस्य मनुजैः अमरप्रियः ।<br>
&nbsp;श्रृण्वद्भिः उपगायद्‌भिः उत्तमश्लोकचेष्टितम् ॥ २४ ॥<br>
&nbsp;समर्द्धयन्ति तान् कामाः स्वाराज्यपरिभाविताः ।<br>
&nbsp;दुर्लभा नापि सिद्धानां मुकुन्दं हृदि पश्यतः ॥ २५ ॥<br>
&nbsp;स इत्थं भक्तियोगेन तपोयुक्तेन पार्थिवः ।<br>
&nbsp;स्वधर्मेण हरिं प्रीणन् संगान् सर्वान् शनैर्जहौ ॥ २६ ॥<br>
&nbsp;गृहेषु दारेषु सुतेषु बन्धुषु<br>
&nbsp;&nbsp;&nbsp;&nbsp;&nbsp;द्विपोत्तमस्यन्दन वाजिवस्तुषु ।<br>
&nbsp;अक्षय्यरत्‍नाभरणाम्बरादिषु<br>
&nbsp;&nbsp;&nbsp;&nbsp;&nbsp;अनन्तकोशेषु अकरोत् असन् मतिम् ॥ २७ ॥<br>
&nbsp;तस्मा अदाद् हरिश्चक्रं प्रत्यनीक-भयावहम् ।<br>
&nbsp;एकान्तभक्तिभावेन प्रीतो भृत्याभिरक्षणम् ॥ २८ ॥<br>
&nbsp;आरिराधयिषुः कृष्णं महिष्या तुल्यशीलया ।<br>
&nbsp;युक्तः सांवत्सरं वीरो दधार द्वादशीव्रतम् ॥ २९ ॥<br>
&nbsp;व्रतान्ते कार्तिके मासि त्रिरात्रं समुपोषितः ।<br>
&nbsp;स्नातः कदाचित् कालिन्द्यां हरिं मधुवनेऽर्चयत् ॥ ३० ॥<br>
&nbsp;महाभिषेकविधिना सर्वोपस्करसम्पदा ।<br>
&nbsp;अभिषिच्याम्बराकल्पैः गन्धमाल्यार्हणादिभिः ॥ ३१ ॥<br>
&nbsp;तद्‍गतान्तरभावेन पूजयामास केशवम् ।<br>
&nbsp;ब्राह्मणांश्च महाभागान् सिद्धार्थानपि भक्तितः ॥ ३२ ॥<br>
&nbsp;गवां रुक्मविषाणीनां रूप्याङ्‌घ्रीणां सुवाससाम् ।<br>
&nbsp;पयःशीलवयोरूप वत्सोपस्करसंपदाम् ॥ ३३ ॥<br>
&nbsp;प्राहिणोत् साधुविप्रेभ्यो गृहेषु न्यर्बुदानि षट् ।<br>
&nbsp;भोजयित्वा द्विजानग्रे स्वाद्वन्नं गुणवत्तमम् ॥ ३४ ॥<br>
&nbsp;लब्धकामैः अनुज्ञातः पारणायोपचक्रमे ।<br>
&nbsp;तस्य तर्ह्यतिथिः साक्षात् दुर्वासा भगवानभूत् ॥ ३५ ॥<br>
&nbsp;तं आनर्चातिथिं भूपः प्रत्युत्थान् आसनार्हणैः ।<br>
&nbsp;ययाचेऽभ्यवहाराय पादमूलमुपागतः ॥ ३६ ॥<br>
&nbsp;प्रतिनन्द्य स तां याच्ञां कर्तुमावश्यकं गतः ।<br>
&nbsp;निममज्ज बृहद् ध्यायन् कालिन्दीसलिले शुभे ॥ ३७ ॥<br>
&nbsp;मुहूर्तार्धावशिष्टायां द्वादश्यां पारणं प्रति ।<br>
&nbsp;चिन्तयामास धर्मज्ञो द्विजैः तद् धर्मसंकटे ॥ ३८ ॥<br>
&nbsp;ब्राह्मणातिक्रमे दोषो द्वादश्यां यदपारणे ।<br>
&nbsp;यत्कृत्वा साधु मे भूयाद् अधर्मो वा न मां स्पृशेत् ॥ ३९ ॥<br>
&nbsp;अम्भसा केवलेनाथ करिष्ये व्रतपारणम् ।<br>
&nbsp;आहुरब्भक्षणं विप्रा हि अशितं नाशितं च तत् ॥ ४० ॥<br>
&nbsp;इत्यपः प्राश्य राजर्षिः चिन्तयन् मनसाच्युतम् ।<br>
&nbsp;प्रत्यचष्ट कुरुश्रेष्ठ द्विज आगमनमेव सः ॥ ४१ ॥<br>
&nbsp;दुर्वासा यमुनाकूलात् कृत आवश्यक आगतः ।<br>
&nbsp;राज्ञाभिनन्दितस्तस्य बुबुधे चेष्टितं धिया ॥ ४२ ॥<br>
&nbsp;मन्युना प्रचलद्‍गात्रो भ्रुकुटीकुटिलाननः ।<br>
&nbsp;बुभुक्षितश्च सुतरां कृताञ्जलिमभाषत ॥ ४३ ॥<br>
&nbsp;अहो अस्य नृशंसस्य श्रियोन्मत्तस्य पश्यत ।<br>
&nbsp;धर्मव्यतिक्रमं विष्णोः अभक्तस्य ईशमानिनः ॥ ४४ ॥<br>
&nbsp;यो मां अतिथिं आयातं आतिथ्येन निमंत्र्य च ।<br>
&nbsp;अदत्त्वा भुक्तवान् तस्य सद्यस्ते दर्शये फलम् ॥ ४५ ॥<br>
&nbsp;एवं ब्रुवाण उत्कृत्य जटां रोषप्रदीपितः ।<br>
&nbsp;तया स निर्ममे तस्मै कृत्यां कालानलोपमाम् ॥ ४६ ॥<br>
&nbsp;तां आपतन्तीं ज्वलतीं असिहस्तां पदा भुवम् ।<br>
&nbsp;वेपयन्तीं समुद्वीक्ष्य न चचाल पदान्नृपः ॥ ४७ ॥<br>
&nbsp;प्राग् दिष्टं भृत्यरक्षायां पुरुषेण महात्मना ।<br>
&nbsp;ददाह कृत्यां तां चक्रं क्रुद्धाहिमिव पावकः ॥ ४८ ॥<br>
&nbsp;तद् अभिद्रवद् उद्वीक्ष्य स्वप्रयासं च निष्फलम् ।<br>
&nbsp;दुर्वासा दुद्रुवे भीतो दिक्षु प्राणपरीप्सया ॥ ४९ ॥<br>
&nbsp;तमन्वधावद्‍भगवद्रथांगं<br>
&nbsp;&nbsp;&nbsp;&nbsp;&nbsp;दावाग्निः उद्धूतशिखो यथाहिम् ।<br>
&nbsp;तथानुषक्तं मुनिरीक्षमाणो<br>
&nbsp;&nbsp;&nbsp;&nbsp;&nbsp;गुहां विविक्षुः प्रससार मेरोः ॥ ५० ॥<br>
&nbsp;दिशो नभः क्ष्मां विवरान् समुद्रान्<br>
&nbsp;&nbsp;&nbsp;&nbsp;&nbsp;लोकान् सपालान् त्रिदिवं गतः सः ।<br>
&nbsp;यतो यतो धावति तत्र तत्र<br>
&nbsp;&nbsp;&nbsp;&nbsp;&nbsp;सुदर्शनं दुष्प्रसहं ददर्श ॥ ५१ ॥<br>
&nbsp;अलब्धनाथः स सदा कुतश्चित्<br>
&nbsp;&nbsp;&nbsp;&nbsp;&nbsp;संत्रस्तचित्तोऽरणमेषमाणः ।<br>
&nbsp;देवं विरिञ्चं समगाद्विधातः<br>
&nbsp;&nbsp;&nbsp;&nbsp;&nbsp;त्राह्यात्मयोनेऽजिततेजसो माम् ॥ ५२ ॥<br>
&nbsp;श्रीब्रह्मोवाच ।<br>
&nbsp;स्थानं मदीयं सहविश्वमेतत्<br>
&nbsp;&nbsp;&nbsp;&nbsp;&nbsp;क्रीडावसाने द्विपरार्धसंज्ञे ।<br>
&nbsp;भ्रूभंगमात्रेण हि संदिधक्षोः<br>
&nbsp;&nbsp;&nbsp;&nbsp;&nbsp;कालात्मनो यस्य तिरोभविष्यति ॥ ५३ ॥<br>
&nbsp;अहं भवो दक्षभृगुप्रधानाः<br>
&nbsp;&nbsp;&nbsp;&nbsp;&nbsp;प्रजेशभूतेश सुरेशमुख्याः ।<br>
&nbsp;सर्वे वयं यत् नियमं प्रपन्ना<br>
&nbsp;&nbsp;&nbsp;&nbsp;&nbsp;मूर्ध्न्यर्पितं लोकहितं वहामः ॥ ५४ ॥<br>
&nbsp;प्रत्याख्यातो विरिञ्चेन विष्णुचक्रोपतापितः ।<br>
&nbsp;दुर्वासाः शरणं यातः शर्वं कैलासवासिनम् ॥ ५५ ॥<br>
&nbsp;श्रीरुद्र उवाच ।<br>
&nbsp;वयं न तात प्रभवाम भूम्नि<br>
&nbsp;&nbsp;&nbsp;&nbsp;&nbsp;यस्मिन् परेऽन्येऽप्यजजीवकोशाः ।<br>
&nbsp;भवन्ति काले न भवन्ति हीदृशाः<br>
&nbsp;&nbsp;&nbsp;&nbsp;&nbsp;सहस्रशो यत्र वयं भ्रमामः ॥ ५६ ॥<br>
&nbsp;अहं सनत्कुमारश्च नारदो भगवानजः ।<br>
&nbsp;कपिलो अपान्तरतमो देवलो धर्म आसुरिः ॥ ५७ ॥<br>
&nbsp;मरीचिप्रमुखाश्चान्ये सिद्धेशाः पारदर्शनाः ।<br>
&nbsp;विदाम न वयं सर्वे यन्मायां माययाऽऽवृताः ॥ ५८ ॥<br>
&nbsp;तस्य विश्वेश्वरस्येदं शस्त्रं दुर्विषहं हि नः ।<br>
&nbsp;तमेवं शरणं याहि हरिस्ते शं विधास्यति ॥ ५९ ॥<br>
&nbsp;ततो निराशो दुर्वासाः पदं भगवतो ययौ ।<br>
&nbsp;वैकुण्ठाख्यं यदध्यास्ते श्रीनिवासः श्रिया सह ॥ ६० ॥<br>
&nbsp;सन्दह्यमानोऽजितशस्त्रवह्निना<br>
&nbsp;&nbsp;&nbsp;&nbsp;&nbsp;तत्पादमूले पतितः सवेपथुः ।<br>
&nbsp;आहाच्युतानन्त सदीप्सित प्रभो<br>
&nbsp;&nbsp;&nbsp;&nbsp;&nbsp;कृतागसं माव हि विश्वभावन ॥ ६१ ॥<br>
&nbsp;अजानता ते परमानुभावं<br>
&nbsp;&nbsp;&nbsp;&nbsp;&nbsp;कृतं मयाघं भवतः प्रियाणाम् ।<br>
&nbsp;विधेहि तस्यापचितिं विधातः<br>
&nbsp;&nbsp;&nbsp;&nbsp;&nbsp;मुच्येत यन्नाम्न्युदिते नारकोऽपि ॥ ६२ ॥<br>
&nbsp;श्रीभगवानुवाच ।<br>
&nbsp;अहं भक्तपराधीनो हि अस्वतंत्र इव द्विज ।<br>
&nbsp;साधुभिर्ग्रस्तहृदयो भक्तैर्भक्तजनप्रियः ॥ ६३ ॥<br>
&nbsp;नाहं आत्मानमाशासे मद्‍भक्तैः साधुभिर्विना ।<br>
&nbsp;श्रियं चात्यन्तिकीं ब्रह्मन् येषां गतिः अहं परा ॥ ६४ ॥<br>
&nbsp;ये दारागारपुत्राप्तान् प्राणान् वित्तमिमं परम् ।<br>
&nbsp;हित्वा मां शरणं याताः कथं तान् त्यक्तुमुत्सहे ॥ ६५ ॥<br>
&nbsp;मयि निर्बद्धहृदयाः साधवः समदर्शनाः ।<br>
&nbsp;वशीकुर्वन्ति मां भक्त्या सत्स्त्रियः सत्पतिं यथा ॥ ६६ ॥<br>
&nbsp;मत्सेवया प्रतीतं च सालोक्यादि चतुष्टयम् ।<br>
&nbsp;नेच्छन्ति सेवया पूर्णाः कुतोऽन्यत् कालविद्रुतम् ॥ ६७ ॥<br>
&nbsp;साधवो हृदयं मह्यं साधूनां हृदयं त्वहम् ।<br>
&nbsp;मदन्यत् ते न जानन्ति नाहं तेभ्यो मनागपि ॥ ६८ ॥<br>
&nbsp;उपायं कथयिष्यामि तव विप्र श्रृणुष्व तत् ।<br>
&nbsp;अयं ह्यात्माभिचारस्ते यतस्तं याहि मा चिरम् ।<br>
&nbsp;साधुषु प्रहितं तेजः प्रहर्तुः कुरुतेऽशिवम् ॥ ६९ ॥<br>
&nbsp;तपो विद्या च विप्राणां निःश्रेयसकरे उभे ।<br>
&nbsp;ते एव दुर्विनीतस्य कल्पेते कर्तुरन्यथा ॥ ७० ॥<br>
&nbsp;ब्रह्मन् तद् गच्छ भद्रं ते नाभागतनयं नृपम् ।<br>
&nbsp;क्षमापय महाभागं ततः शान्तिर्भविष्यति ॥ ७१ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे चतुर्थोऽध्यायः ॥ ४ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
