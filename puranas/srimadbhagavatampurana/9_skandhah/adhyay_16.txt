<br>
<br>
जमदग्निवधः, परशुरामद्वारा क्षत्रियाणां संहारः, विश्वामित्र वंशवर्णनं च - <br>
<br>
श्रीशुक उवाच । <br>
&nbsp;पित्रोपशिक्षितो रामः तथेति कुरुनन्दन । <br>
&nbsp;संवत्सरं तीर्थयात्रां चरित्वाऽऽश्रममाव्रजत् ॥ १ ॥ <br>
&nbsp;कदाचित् रेणुका याता गंगायां पद्ममालिनम् । <br>
&nbsp;गन्धर्वराजं क्रीडन्तं अप्सरोभिरपश्यत ॥ २ ॥ <br>
&nbsp;विलोकयन्ती क्रीडन्तं उदकार्थं नदीं गता । <br>
&nbsp;होमवेलां न सस्मार किञ्चित् चित्ररथस्पृहा ॥ ३ ॥ <br>
&nbsp;कालात्ययं तं विलोक्य मुनेः शापविशंकिता । <br>
&nbsp;आगत्य कलशं तस्थौ पुरोधाय कृताञ्जलिः ॥ ४ ॥ <br>
&nbsp;व्यभिचारं मुनिर्ज्ञात्वा पत्‍न्याः प्रकुपितोऽब्रवीत् । <br>
&nbsp;घ्नतैनां पुत्रकाः पापां इत्युक्तास्ते न चक्रिरे ॥ ५ ॥ <br>
&nbsp;रामः सञ्चोदितः पित्रा भ्रातॄन् मात्रा सहावधीत् । <br>
&nbsp;प्रभावज्ञो मुनेः सम्यक् समाधेस्तपसश्च सः ॥ ६ ॥ <br>
&nbsp;वरेण च्छन्दयामास प्रीतः सत्यवतीसुतः । <br>
&nbsp;वव्रे हतानां रामोऽपि जीवितं चास्मृतिं वधे ॥ ७ ॥ <br>
&nbsp;उत्तस्थुस्ते कुशलिनो निद्रापाय इवाञ्जसा । <br>
&nbsp;पितुर्विद्वान् तपोवीर्यं रामश्चक्रे सुहृद्वधम् ॥ ८ ॥ <br>
&nbsp;येऽर्जुनस्य सुता राजन् स्मरन्तः स्वपितुर्वधम् । <br>
&nbsp;रामवीर्यपराभूता लेभिरे शर्म न क्वचित् ॥ ९ ॥ <br>
&nbsp;एकदाश्रमतो रामे सभ्रातरि वनं गते । <br>
&nbsp;वैरं सिसाधयिषवो लब्धच्छिद्रा उपागमन् ॥ १० ॥ <br>
&nbsp;दृष्ट्वाग्न्यगार आसीनं आवेशितधियं मुनिम् । <br>
&nbsp;भगवति उत्तमश्लोके जघ्नुस्ते पापनिश्चयाः ॥ ११ ॥ <br>
&nbsp;याच्यमानाः कृपणया राममात्रातिदारुणाः । <br>
&nbsp;प्रसह्य शिर उत्कृत्य निन्युस्ते क्षत्रबन्धवः ॥ १२ ॥ <br>
&nbsp;रेणुका दुःखशोकार्ता निघ्नन्त्यात्मानमात्मना । <br>
&nbsp;राम रामेति तातेति विचुक्रोशोच्चकैः सती ॥ १३ ॥ <br>
&nbsp;तदुपश्रुत्य दूरस्था हा रामेत्यार्तवत्स्वनम् । <br>
&nbsp;त्वरयाऽऽश्रममासाद्य ददृशुः पितरं हतम् ॥ १४ ॥ <br>
&nbsp;ते दुःखरोषामर्षार्ति शोकवेगविमोहिताः । <br>
&nbsp;हा तात साधो धर्मिष्ठ त्यक्त्वास्मान् स्वर्गतो भवान् ॥ १५ ॥ <br>
&nbsp;विलप्यैवं पितुर्देहं निधाय भ्रातृषु स्वयम् । <br>
&nbsp;प्रगृह्य परशुं रामः क्षत्रान्ताय मनो दधे ॥ १६ ॥ <br>
&nbsp;गत्वा माहिष्मतीं रामो ब्रह्मघ्नविहतश्रियम् । <br>
&nbsp;तेषां स शीर्षभी राजन् मध्ये चक्रे महागिरिम् ॥ १७ ॥ <br>
&nbsp;तद् रक्तेन नदीं घोरां अब्रह्मण्यभयावहाम् । <br>
&nbsp;हेतुं कृत्वा पितृवधं क्षत्रेऽमंगलकारिणि ॥ १८ ॥ <br>
&nbsp;त्रिःसप्तकृत्वः पृथिवीं कृत्वा निःक्षत्रियां प्रभुः । <br>
&nbsp;समन्तपञ्चके चक्रे शोणितोदान् ह्रदान् नृप ॥ १९ ॥ <br>
&nbsp;पितुः कायेन सन्धाय शिर आदाय बर्हिषि । <br>
&nbsp;सर्वदेवमयं देवं आत्मानं अयजन्मखैः ॥ २० ॥ <br>
&nbsp;ददौ प्राचीं दिशं होत्रे ब्रह्मणे दक्षिणां दिशम् । <br>
&nbsp;अध्वर्यवे प्रतीचीं वै उद्‍गात्रे उत्तरां दिशम् ॥ २१ ॥ <br>
&nbsp;अन्येभ्योऽवान्तरदिशः कश्यपाय च मध्यतः । <br>
&nbsp;आर्यावर्तं उपद्रष्ट्रे सदस्येभ्यस्ततः परम् ॥ २२ ॥ <br>
&nbsp;ततश्चावभृथस्नान विधूताशेषकिल्बिषः । <br>
&nbsp;सरस्वत्यां महानद्यां रेजे व्यभ्र इवांशुमान् ॥ २३ ॥ <br>
&nbsp;स्वदेहं जमदग्निस्तु लब्ध्वा संज्ञानलक्षणम् । <br>
&nbsp;ऋषीणां मण्डले सोऽभूत् सप्तमो रामपूजितः ॥ २४ ॥ <br>
&nbsp;जामदग्न्योऽपि भगवान् रामः कमललोचनः । <br>
&nbsp;आगामिन्यन्तरे राजन् वर्तयिष्यति वै बृहत् ॥ २५ ॥ <br>
&nbsp;आस्तेऽद्यापि महेन्द्राद्रौ न्यस्तदण्डः प्रशान्तधीः । <br>
&nbsp;उपगीयमानचरितः सिद्धगन्धर्वचारणैः ॥ २६ ॥ <br>
&nbsp;एवं भृगुषु विश्वात्मा भगवान् हरिरीश्वरः । <br>
&nbsp;अवतीर्य परं भारं भुवोऽहन् बहुशो नृपान् ॥ २७ ॥ <br>
&nbsp;गाधेरभूत् महातेजाः समिद्ध इव पावकः । <br>
&nbsp;तपसा क्षात्रमुत्सृज्य यो लेभे ब्रह्मवर्चसम् ॥ २८ ॥ <br>
&nbsp;विश्वामित्रस्य चैवासन् पुत्रा एकशतं नृप । <br>
&nbsp;मध्यमस्तु मधुच्छन्दा मधुच्छन्दस एव ते ॥ २९ ॥ <br>
&nbsp;पुत्रं कृत्वा शुनःशेपं देवरातं च भार्गवम् । <br>
&nbsp;आजीगर्तं सुतानाह ज्येष्ठ एष प्रकल्प्यताम् ॥ ३० ॥ <br>
&nbsp;यो वै हरिश्चन्द्रमखे विक्रीतः पुरुषः पशुः । <br>
&nbsp;स्तुत्वा देवान् प्रजेशादीन् मुमुचे पाशबन्धनात् ॥ ३१ ॥ <br>
&nbsp;यो रातो देवयजने देवैर्गाधिषु तापसः । <br>
&nbsp;देवरात इति ख्यातः शुनःशेपस्तु भार्गवः ॥ ३२ ॥ <br>
&nbsp;ये मधुच्छन्दसो ज्येष्ठाः कुशलं मेनिरे न तत् । <br>
&nbsp;अशपत् तान् मुनिः क्रुद्धो म्लेच्छा भवत दुर्जनाः ॥ ३३ ॥ <br>
&nbsp;स होवाच मधुच्छन्दाः सार्धं पञ्चाशता ततः । <br>
&nbsp;यन्नो भवान् संजानीते तस्मिन् तिष्ठामहे वयम् ॥ ३४ ॥ <br>
&nbsp;ज्येष्ठं मन्त्रदृशं चक्रुः त्वां अन्वञ्चो वयं स्म हि । <br>
&nbsp;विश्वामित्रः सुतानाह वीरवन्तो भविष्यथ । <br>
&nbsp;ये मानं मेऽनुगृह्णन्तो वीरवन्तमकर्त माम् ॥ ३५ ॥ <br>
&nbsp;एष वः कुशिका वीरो देवरातस्तमन्वित । <br>
&nbsp;अन्ये चाष्टकहारीत जयक्रतुमदादयः ॥ ३६ ॥ <br>
&nbsp;एवं कौशिकगोत्रं तु विश्वामित्रैः पृथग्विधम् । <br>
&nbsp;प्रवरान्तरमापन्नं तद्धि चैवं प्रकल्पितम् ॥ ३७ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे षोडशोऽध्यायः ॥ १६ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
