<br>
ययातिचरितम् - <br>
<br>
श्रीशुक उवाच । <br>
&nbsp;यतिर्ययातिः संयातिः आयतिर्वियतिः कृतिः । <br>
&nbsp;षडिमे नहुषस्यासन् इन्द्रियाणीव देहिनः ॥ १ ॥ <br>
&nbsp;राज्यं नैच्छद् यतिः पित्रा दत्तं तत्परिणामवित् । <br>
&nbsp;यत्र प्रविष्टः पुरुष आत्मानं नावबुध्यते ॥ २ ॥ <br>
&nbsp;पितरि भ्रंशिते स्थानाद् इन्द्राण्या धर्षणाद्‌ द्विजैः । <br>
&nbsp;प्रापितेऽजगरत्वं वै ययातिरभवन्नृपः ॥ ३ ॥ <br>
&nbsp;चतसृष्वादिशद् दिक्षु भ्रातॄन् भ्राता यवीयसः । <br>
&nbsp;कृतदारो जुगोपोर्वीं काव्यस्य वृषपर्वणः ॥ ४ ॥ <br>
&nbsp;श्रीराजोवाच । <br>
&nbsp;ब्रह्मर्षिर्भगवान् काव्यः क्षत्रबन्धुश्च नाहुषः । <br>
&nbsp;राजन्यविप्रयोः कस्माद् विवाहः प्रतिलोमकः ॥ ५ ॥ <br>
&nbsp;श्रीशुक उवाच । <br>
&nbsp;एकदा दानवेन्द्रस्य शर्मिष्ठा नाम कन्यका । <br>
&nbsp;सखीसहस्रसंयुक्ता गुरुपुत्र्या च भामिनी ॥ ६ ॥ <br>
&nbsp;देवयान्या पुरोद्याने पुष्पितद्रुमसंकुले । <br>
&nbsp;व्यचरत् कलगीतालि नलिनीपुलिनेऽबला ॥ ७ ॥ <br>
&nbsp;ता जलाशयम आसाद्य कन्याः कमललोचनाः । <br>
&nbsp;तीरे न्यस्य दुकूलानि विजह्रुः सिञ्चतीर्मिथः ॥ ८ ॥ <br>
&nbsp;वीक्ष्य व्रजन्तं गिरिशं सह देव्या वृषस्थितम् । <br>
&nbsp;सहसोत्तीर्य वासांसि पर्यधुर्व्रीडिताः स्त्रियः ॥ ९ ॥ <br>
&nbsp;शर्मिष्ठाजानती वासो गुरुपुत्र्याः समव्ययत् । <br>
&nbsp;स्वीयं मत्वा प्रकुपिता देवयानी इदमब्रवीत् ॥ १० ॥ <br>
&nbsp;अहो निरीक्ष्यतामस्या दास्याः कर्म ह्यसाम्प्रतम् । <br>
&nbsp;अस्मद्धार्यं धृतवती शुनीव हविरध्वरे ॥ ११ ॥ <br>
&nbsp;यैरिदं तपसा सृष्टं मुखं पुंसः परस्य ये । <br>
&nbsp;धार्यते यैरिह ज्योतिः शिवः पन्थाः प्रदर्शितः ॥ १२ ॥ <br>
&nbsp;यान् वन्दन्ति उपतिष्ठन्ते लोकनाथाः सुरेश्वराः । <br>
&nbsp;भगवानपि विश्वात्मा पावनः श्रीनिकेतनः ॥ १३ ॥ <br>
&nbsp;वयं तत्रापि भृगवः शिष्योऽस्या नः पितासुरः । <br>
&nbsp;अस्मद्धार्यं धृतवती शूद्रो वेदमिवासती ॥ १४ ॥ <br>
&nbsp;एवं क्षिपन्तीं शर्मिष्ठा गुरुपुत्रीं अभाषत । <br>
&nbsp;रुषा श्वसन्ति उरंगीघ्गीव धर्षिता दष्टदच्छदा ॥ १५ ॥ <br>
&nbsp;आत्मवृत्तमविज्ञाय कत्थसे बहु भिक्षुकि । <br>
&nbsp;किं न प्रतीक्षसेऽस्माकं गृहान् बलिभुजो यथा ॥ १६ ॥ <br>
&nbsp;एवंविधैः सुपरुषैः क्षिप्त्वाऽऽचार्यसुतां सतीम् । <br>
&nbsp;शर्मिष्ठा प्राक्षिपत् कूपे वासे आदाय मन्युना ॥ १७ ॥ <br>
&nbsp;तस्यां गतायां स्वगृहं ययातिर्मृगयां चरन् । <br>
&nbsp;प्राप्तो यदृच्छया कूपे जलार्थी तां ददर्श ह ॥ १८ ॥ <br>
&nbsp;दत्त्वा स्वमुत्तरं वासः तस्यै राजा विवाससे । <br>
&nbsp;गृहीत्वा पाणिना पाणिं उज्जहार दयापरः ॥ १९ ॥ <br>
&nbsp;तं वीरमाहौशनसी प्रेमनिर्भरया गिरा । <br>
&nbsp;राजन् त्वया गृहीतो मे पाणिः परपुरञ्जय ॥ २० ॥ <br>
&nbsp;हस्तग्राहोऽपरो मा भूद् गृहीतायास्त्वया हि मे । <br>
&nbsp;एष ईशकृतो वीर सम्बन्धो नौ न पौरुषः । <br>
&nbsp;यदिदं कूपमग्नाया भवतो दर्शनं मम ॥ २१ ॥ <br>
&nbsp;न ब्राह्मणो मे भविता हस्तग्राहो महाभुज । <br>
&nbsp;कचस्य बार्हस्पत्यस्य शापाद् यमशपं पुरा ॥ २२ ॥ <br>
&nbsp;ययातिरनभिप्रेतं दैवोपहृतमात्मनः । <br>
&nbsp;मनस्तु तद्‍गतं बुद्ध्वा प्रतिजग्राह तद्वचः ॥ २३ ॥ <br>
&nbsp;गते राजनि सा धीरे तत्र स्म रुदती पितुः । <br>
&nbsp;न्यवेदयत् ततः सर्वं उक्तं शर्मिष्ठया कृतम् ॥ २४ ॥ <br>
&nbsp;दुर्मना भगवान् काव्यः पौरोहित्यं विगर्हयन् । <br>
&nbsp;स्तुवन् वृत्तिं च कापोतीं दुहित्रा स ययौ पुरात् ॥ २५ ॥ <br>
&nbsp;वृषपर्वा तमाज्ञाय प्रत्यनीक विवक्षितम् । <br>
&nbsp;गुरुं प्रसादयन् मूर्ध्ना पादयोः पतितः पथि ॥ २६ ॥ <br>
&nbsp;क्षणार्ध मन्युर्भगवान् शिष्यं व्याचष्ट भार्गवः । <br>
&nbsp;कामोऽस्याः क्रियतां राजन् नैनां त्यक्तुमिहोत्सहे ॥ २७ ॥ <br>
&nbsp;तथेति अवस्थिते प्राह देवयानी मनोगतम् । <br>
&nbsp;पित्रा दत्ता यतो यास्ये सानुगा यातु मामनु ॥ २८ ॥ <br>
&nbsp;स्वानां तत् संकटं वीक्ष्य तदर्थस्य च गौरवम् । <br>
&nbsp;देवयानीं पर्यचरत् स्त्रीसहस्रेण दासवत् ॥ २९ ॥ <br>
&nbsp;नाहुषाय सुतां दत्त्वा सह शर्मिष्ठयोशना । <br>
&nbsp;तमाह राजन् शर्मिष्ठां आधास्तल्पे न कर्हिचित् ॥ ३० ॥ <br>
&nbsp;विलोक्यौशनसीं राजन् शर्मिष्ठा सप्रजां क्वचित् । <br>
&nbsp;तमेव वव्रे रहसि सख्याः पतिमृतौ सती ॥ ३१ ॥ <br>
&nbsp;राजपुत्र्यार्थितोऽपत्ये धर्मं चावेक्ष्य धर्मवित् । <br>
&nbsp;स्मरन् शुक्रवचः काले दिष्टमेवाभ्यपद्यत ॥ ३२ ॥ <br>
&nbsp;यदुं च तुर्वसुं चैव देवयानी व्यजायत । <br>
&nbsp;द्रुह्युं चानुं च पूरुं च शर्मिष्ठा वार्षपर्वणी ॥ ३३ ॥ <br>
&nbsp;गर्भसंभवमासुर्या भर्तुर्विज्ञाय मानिनी । <br>
&nbsp;देवयानी पितुर्गेहं ययौ क्रोधविमूर्छिता ॥ ३४ ॥ <br>
&nbsp;प्रियां अनुगतः कामी वचोभिः उपमन्त्रयन् । <br>
&nbsp;न प्रसादयितुं शेके पादसंवाहनादिभिः ॥ ३५ ॥ <br>
&nbsp;शुक्रस्तमाह कुपितः स्त्रीकामानृतपूरुष । <br>
&nbsp;त्वां जरा विशतां मन्द विरूपकरणी नृणाम् ॥ ३६ ॥ <br>
&nbsp;श्रीययातिरुवाच । <br>
&nbsp;अतृप्तोऽस्म्यद्य कामानां ब्रह्मन् दुहितरि स्म ते । <br>
&nbsp;व्यत्यस्यतां यथाकामं वयसा योऽभिधास्यति ॥ ३७ ॥ <br>
&nbsp;इति लब्धव्यवस्थानः पुत्रं ज्येष्ठमवोचत । <br>
&nbsp;यदो तात प्रतीच्छेमां जरां देहि निजं वयः ॥ ३८ ॥ <br>
&nbsp;मातामहकृतां वत्स न तृप्तो विषयेष्वहम् । <br>
&nbsp;वयसा भवदीयेन रंस्ये कतिपयाः समाः ॥ ३९ ॥ <br>
&nbsp;श्रीयदुरुवाच । <br>
&nbsp;नोत्सहे जरसा स्थातुं अन्तरा प्राप्तया तव । <br>
&nbsp;अविदित्वा सुखं ग्राम्यं वैतृष्ण्यं नैति पूरुषः ॥ ४० ॥ <br>
&nbsp;तुर्वसुश्चोदितः पित्रा द्रुह्युश्चानुश्च भारत । <br>
&nbsp;प्रत्याचख्युरधर्मज्ञा ह्यनित्ये नित्यबुद्धयः ॥ ४१ ॥ <br>
&nbsp;अपृच्छत् तनयं पूरुं वयसोनं गुणाधिकम् । <br>
&nbsp;न त्वं अग्रजवद् वत्स मां प्रत्याख्यातुमर्हसि ॥ ४२ ॥ <br>
&nbsp;श्रीपूरुरुवाच । <br>
&nbsp;को नु लोके मनुष्येन्द्र पितुरात्मकृतः पुमान् । <br>
&nbsp;प्रतिकर्तुं क्षमो यस्य प्रसादाद् विन्दते परम् ॥ ४३ ॥ <br>
&nbsp;उत्तमश्चिन्तितं कुर्यात् प्रोक्तकारी तु मध्यमः । <br>
&nbsp;अधमोऽश्रद्धया कुर्याद् अकर्तोच्चरितं पितुः ॥ ४४ ॥ <br>
&nbsp;इति प्रमुदितः पूरुः प्रत्यगृह्णाज्जरां पितुः । <br>
&nbsp;सोऽपि तद्वयसा कामान् यथावज्जुजुषे नृप ॥ ४५ ॥ <br>
&nbsp;सप्तद्वीपपतिः सम्यक् पितृवत् पालयन् प्रजाः । <br>
&nbsp;यथोपजोषं विषयान् जुजुषेऽव्याहतेन्द्रियः ॥ ४६ ॥ <br>
&nbsp;देवयान्यप्यनुदिनं मनोवाग् देहवस्तुभिः । <br>
&nbsp;प्रेयसः परमां प्रीतिं उवाह प्रेयसी रहः ॥ ४७ ॥ <br>
&nbsp;अयजद् यज्ञपुरुषं क्रतुभिर्भूरिदक्षिणैः । <br>
&nbsp;सर्वदेवमयं देवं सर्ववेदमयं हरिम् ॥ ४८ ॥ <br>
&nbsp;यस्मिन्निदं विरचितं व्योम्नीव जलदावलिः । <br>
&nbsp;नानेव भाति नाभाति स्वप्नमायामनोरथः ॥ ४९ ॥ <br>
&nbsp;तमेव हृदि विन्यस्य वासुदेवं गुहाशयम् । <br>
&nbsp;नारायणमणीयांसं निराशीरयजत् प्रभुम् ॥ ५० ॥ <br>
&nbsp;एवं वर्षसहस्राणि मनःषष्ठैर्मनःसुखम् । <br>
&nbsp;विदधानोऽपि नातृप्यत् सार्वभौमः कदिन्द्रियैः ॥ ५१ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे अष्टादशोऽध्यायः ॥ १८ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
