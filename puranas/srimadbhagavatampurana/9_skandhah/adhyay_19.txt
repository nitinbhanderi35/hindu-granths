<br>
<br>
ययातेर्गृहत्यागः - <br>
<br>
श्रीशुक उवाच । <br>
&nbsp;स इत्थं आचरन् कामान् स्त्रैणोऽपह्नवमात्मनः । <br>
&nbsp;बुद्ध्वा प्रियायै निर्विण्णो गाथामेतामगायत ॥ १ ॥ <br>
&nbsp;श्रृणु भार्गव्यमूं गाथां मद्विधाचरितां भुवि । <br>
&nbsp;धीरा यस्यानुशोचन्ति वने ग्रामनिवासिनः ॥ २ ॥ <br>
&nbsp;बस्त एको वने कश्चिद् विचिन्वन् प्रियमात्मनः । <br>
&nbsp;ददर्श कूपे पतितां स्वकर्मवशगामजाम् ॥ ३ ॥ <br>
&nbsp;तस्या उद्धरणोपायं बस्तः कामी विचिन्तयन् । <br>
&nbsp;व्यधत्त तीर्थमुद्‌धृत्य विषाणाग्रेण रोधसी ॥ ४ ॥ <br>
&nbsp;सोत्तीर्य कूपात् सुश्रोणी तमेव चकमे किल । <br>
&nbsp;तया वृतं समुद्वीक्ष्य बह्व्योऽजाः कान्तकामिनीः ॥ ५ ॥ <br>
&nbsp;पीवानं श्मश्रुलं प्रेष्ठं मीढ्वांसं याभकोविदम् । <br>
&nbsp;स एकोऽजवृषस्तासां बह्वीनां रतिवर्धनः । <br>
&nbsp;रेमे कामग्रहग्रस्त आत्मानं नावबुध्यत ॥ ६ ॥ <br>
&nbsp;तमेव प्रेष्ठतमया रममाणमजान्यया । <br>
&nbsp;विलोक्य कूपसंविग्ना नामृष्यद् बस्तकर्म तत् ॥ ७ ॥ <br>
&nbsp;तं दुर्हृदं सुहृद्‌रूपं कामिनं क्षणसौहृदम् । <br>
&nbsp;इन्द्रियारामं उत्सृज्य स्वामिनं दुःखिता ययौ ॥ ८ ॥ <br>
&nbsp;सोऽपि चानुगतः स्त्रैणः कृपणस्तां प्रसादितुम् । <br>
&nbsp;कुर्वन्निडविडाकारं नाशक्नोत् पथि संधितुम् ॥ ९ ॥ <br>
&nbsp;तस्य तत्र द्विजः कश्चित् अजास्वाम्यच्छिनद् रुषा । <br>
&nbsp;लम्बन्तं वृषणं भूयः सन्दधेऽर्थाय योगवित् ॥ १० ॥ <br>
&nbsp;संबद्धवृषणः सोऽपि ह्यजया कूपलब्धया । <br>
&nbsp;कालं बहुतिथं भद्रे कामैर्नाद्यापि तुष्यति ॥ ११ ॥ <br>
&nbsp;तथाहं कृपणः सुभ्रु भवत्याः प्रेमयन्त्रितः । <br>
&nbsp;आत्मानं नाभिजानामि मोहितस्तव मायया ॥ १२ ॥ <br>
&nbsp;यत् पृथिव्यां व्रीहियवं हिरण्यं पशवः स्त्रियः । <br>
&nbsp;न दुह्यन्ति मनःप्रीतिं पुंसः कामहतस्य ते ॥ १३ ॥ <br>
&nbsp;न जातु कामः कामानां उपभोगेन शाम्यति । <br>
&nbsp;हविषा कृष्णवर्त्मेव भूय एवाभिवर्धते ॥ १४ ॥ <br>
&nbsp;यदा न कुरुते भावं सर्वभूतेष्वमंगलम् । <br>
&nbsp;समदृष्टेस्तदा पुंसः सर्वाः सुखमया दिशः ॥ १५ ॥ <br>
&nbsp;या दुस्त्यजा दुर्मतिभिः जीर्यतो या न जीर्यते । <br>
&nbsp;तां तृष्णां दुःखनिवहां शर्मकामो द्रुतं त्यजेत् ॥ १६ ॥ <br>
&nbsp;मात्रा स्वस्रा दुहित्रा वा नाविविक्तासनो भवेत् । <br>
&nbsp;बलवान् इन्द्रियग्रामो विद्वांसमपि कर्षति ॥ १७ ॥ <br>
&nbsp;पूर्णं वर्षसहस्रं मे विषयान् सेवतोऽसकृत् । <br>
&nbsp;तथापि चानुसवनं तृष्णा तेषूपजायते ॥ १८ ॥ <br>
&nbsp;तस्मादेतामहं त्यक्त्वा ब्रह्मण्यध्याय मानसम् । <br>
&nbsp;निर्द्वन्द्वो निरहंकारः चरिष्यामि मृगैः सह ॥ १९ ॥ <br>
&nbsp;दृष्टं श्रुतमसद् बुद्ध्वा नानुध्यायेन्न सन्दिशेत् । <br>
&nbsp;संसृतिं चात्मनाशं च तत्र विद्वान् स आत्मदृक् ॥ २० ॥ <br>
&nbsp;इत्युक्त्वा नाहुषो जायां तदीयं पूरवे वयः । <br>
&nbsp;दत्त्वा स्वां जरसं तस्माद् आददे विगतस्पृहः ॥ २१ ॥ <br>
&nbsp;दिशि दक्षिणपूर्वस्यां द्रुह्युं दक्षिणतो यदुम् । <br>
&nbsp;प्रतीच्यां तुर्वसुं चक्र उदीच्यामनुमीश्वरम् ॥ २२ ॥ <br>
&nbsp;भूमण्डलस्य सर्वस्य पूरुमर्हत्तमं विशाम् । <br>
&nbsp;अभिषिच्याग्रजान् तस्य वशे स्थाप्य वनं ययौ ॥ २३ ॥ <br>
&nbsp;आसेवितं वर्षपूगान् षड्वर्गं विषयेषु सः । <br>
&nbsp;क्षणेन मुमुचे नीडं जातपक्ष इव द्विजः ॥ २४ ॥ <br>
&nbsp;स तत्र निर्मुक्तसमस्तसंग <br>
&nbsp;&nbsp;&nbsp;&nbsp;&nbsp;आत्मानुभूत्या विधुतत्रिलिंगः । <br>
&nbsp;परेऽमले ब्रह्मणि वासुदेवे <br>
&nbsp;&nbsp;&nbsp;&nbsp;&nbsp;लेभे गतिं भागवतीं प्रतीतः ॥ २५ ॥ <br>
&nbsp;श्रुत्वा गाथां देवयानी मेने प्रस्तोभमात्मनः । <br>
&nbsp;स्त्रीपुंसोः स्नेहवैक्लव्यात् परिहासमिवेरितम् ॥ २६ ॥ <br>
&nbsp;सा सन्निवासं सुहृदां प्रपायामिव गच्छताम् । <br>
&nbsp;विज्ञायेश्वर तन्त्राणां मायाविरचितं प्रभोः ॥ २७ ॥ <br>
&nbsp;सर्वत्र संगघ्गमुत्सृज्य स्वप्नौपम्येन भार्गवी । <br>
&nbsp;कृष्णे मनः समावेश्य व्यधुनोल्लिंगमात्मनः ॥ २८ ॥ <br>
&nbsp;नमस्तुभ्यं भगवते वासुदेवाय वेधसे । <br>
&nbsp;सर्वभूताधिवासाय शान्ताय बृहते नमः ॥ २९ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां नवमस्कन्धे एकोनविंशोऽध्यायः ॥ १९ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
