मैत्रेय उवाच - <br>
एवं आविष्कृताशेष गुणकर्मोदयो मुनिम् ।<br>
सव्रीड इव तं सम्राड् उपारतमुवाच ह ॥ १ ॥<br>
मनुरुवाच - <br>
ब्रह्मासृजत्स्वमुखतो युष्मान् आत्मपरीप्सया ।<br>
छन्दोमयस्तपोविद्या योगयुक्तानलम्पटान् ॥ २ ॥<br>
तत्त्राणायासृजत् चास्मान् दोः सहस्रात्सहस्रपात् ।<br>
हृदयं तस्य हि ब्रह्म क्षत्रमङ्गं प्रचक्षते ॥ ३ ॥<br>
अतो ह्यन्योन्यमात्मानं ब्रह्म क्षत्रं च रक्षतः ।<br>
रक्षति स्माव्ययो देवः स यः सदसदात्मकः ॥ ४ ॥<br>
तव सन्दर्शनादेव च्छिन्ना मे सर्वसंशयाः ।<br>
यत्स्वयं भगवान् प्रीत्या धर्ममाह रिरक्षिषोः ॥ ५ ॥<br>
दिष्ट्या मे भगवान् दृष्टो दुर्दर्शो योऽकृतात्मनाम् ।<br>
दिष्ट्या पादरजः स्पृष्टं शीर्ष्णा मे भवतः शिवम् ॥ ६ ॥<br>
दिष्ट्या त्वयानुशिष्टोऽहं कृतश्चानुग्रहो महान् ।<br>
अपावृतैः कर्णरन्ध्रैः जुष्टा दिष्ट्योशतीर्गिरः ॥ ७ ॥<br>
स भवान् दुहितृस्नेह परिक्लिष्टात्मनो मम ।<br>
श्रोतुमर्हसि दीनस्य श्रावितं कृपया मुने ॥ ८ ॥<br>
प्रियव्रतोत्तानपदोः स्वसेयं दुहिता मम ।<br>
अन्विच्छति पतिं युक्तं वयःशीलगुणादिभिः ॥ ९ ॥<br>
यदा तु भवतः शील श्रुतरूपवयोगुणान् ।<br>
अशृणोत् नारदाद् एषा त्वय्यासीत् कृतनिश्चया ॥ १० ॥<br>
तत्प्रतीच्छ द्विजाग्र्येमां श्रद्धयोपहृतां मया ।<br>
सर्वात्मनानुरूपां ते गृहमेधिषु कर्मसु ॥ ११ ॥<br>
उद्यतस्य हि कामस्य प्रतिवादो न शस्यते ।<br>
अपि निर्मुक्तसङ्गस्य कामरक्तस्य किं पुनः ॥ १२ ॥<br>
य उद्यतमनादृत्य कीनाशं अभियाचते ।<br>
क्षीयते तद्यशः स्फीतं मानश्चावज्ञया हतः ॥ १३ ॥<br>
अहं त्वाश्रृणवं विद्वन् विवाहार्थं समुद्यतम् ।<br>
अतस्त्वं उपकुर्वाणः प्रत्तां प्रतिगृहाण मे ॥ १४ ॥<br>
ऋषिरुवाच ।<br>
बाढमुद्वोढुकामोऽहं अप्रत्ता च तवात्मजा ।<br>
आवयोः अनुरूपोऽसौ आद्यो वैवाहिको विधिः ॥ १५ ॥<br>
कामः स भूयान् नरदेव तेऽस्याः <br>
&nbsp;&nbsp;&nbsp;&nbsp;&nbsp;पुत्र्याः समाम्नायविधौ प्रतीतः ।<br>
क एव ते तनयां नाद्रियेत <br>
&nbsp;&nbsp;&nbsp;&nbsp;&nbsp;स्वयैव कान्त्या क्षिपतीमिव श्रियम् ॥ १६ ॥<br>
यां हर्म्यपृष्ठे क्वणदङ्‌घ्रिशोभां <br>
&nbsp;&nbsp;&nbsp;&nbsp;&nbsp;विक्रीडतीं कन्दुकविह्वलाक्षीम् ।<br>
विश्वावसुर्न्यपतत् स्वात् विमानात् <br>
&nbsp;&nbsp;&nbsp;&nbsp;&nbsp;विलोक्य सम्मोहविमूढचेताः ॥ १७ ॥<br>
तां प्रार्थयन्तीं ललनाललामं <br>
&nbsp;&nbsp;&nbsp;&nbsp;&nbsp;असेवितश्रीचरणैरदृष्टाम् ।<br>
वत्सां मनोरुच्चपदः स्वसारं <br>
&nbsp;&nbsp;&nbsp;&nbsp;&nbsp;को नानुमन्येत बुधोऽभियाताम् ॥ १८ ॥<br>
अतो भजिष्ये समयेन साध्वीं <br>
&nbsp;&nbsp;&nbsp;&nbsp;&nbsp;यावत्तेजो बिभृयाद् आत्मनो मे ।<br>
अतो धर्मान् पारमहंस्यमुख्यान् <br>
&nbsp;&nbsp;&nbsp;&nbsp;&nbsp;शुक्लप्रोक्तान् बहु मन्येऽविहिंस्रान् ॥ १९ ॥<br>
यतोऽभवद्‌विश्वमिदं विचित्रं <br>
&nbsp;&nbsp;&nbsp;&nbsp;&nbsp;संस्थास्यते यत्र च वावतिष्ठते ।<br>
प्रजापतीनां पतिरेष मह्यं <br>
&nbsp;&nbsp;&nbsp;&nbsp;&nbsp;परं प्रमाणं भगवान् अनन्तः ॥ २० ॥<br>
मैत्रेय उवाच - <br>
स उग्रधन्वन् इयदेवाबभाषे <br>
&nbsp;&nbsp;&nbsp;&nbsp;&nbsp;आसीच्च तूष्णीं अरविन्दनाभम् ।<br>
धियोपगृह्णन् स्मितशोभितेन <br>
&nbsp;&nbsp;&nbsp;&nbsp;&nbsp;मुखेन चेतो लुलुभे देवहूत्याः ॥ २१ ॥<br>
(अनुष्टुप्) <br>
सोऽनु ज्ञात्वा व्यवसितं महिष्या दुहितुः स्फुटम् ।<br>
तस्मै गुणगणाढ्याय ददौ तुल्यां प्रहर्षितः ॥ २२ ॥<br>
शतरूपा महाराज्ञी पारिबर्हान् महाधनान् ।<br>
दम्पत्योः पर्यदात् प्रीत्या भूषावासः परिच्छदान् ॥ २३ ॥<br>
प्रत्तां दुहितरं सम्राट् सदृक्षाय गतव्यथः ।<br>
उपगुह्य च बाहुभ्यां औत्कण्ठ्योन्मथिताशयः ॥ २४ ॥<br>
अशक्नुवन् तद्विरहं मुञ्चन् बाष्पकलां मुहुः ।<br>
आसिञ्चद् अम्ब वत्सेति नेत्रोदैर्दुहितुः शिखाः ॥ २५ ॥<br>
आमन्त्र्य तं मुनिवरं अनुज्ञातः सहानुगः ।<br>
प्रतस्थे रथमारुह्य सभार्यः स्वपुरं नृपः ॥ २६ ॥<br>
उभयोः ऋषिकुल्यायाः सरस्वत्याः सुरोधसोः ।<br>
ऋषीणां उपशान्तानां पश्यन् आश्रमसम्पदः ॥ २७ ॥<br>
तं आयान्तं अभिप्रेत्य ब्रह्मावर्तात्प्रजाः पतिम् ।<br>
गीतसंस्तुतिवादित्रैः प्रत्युदीयुः प्रहर्षिताः ॥ २८ ॥<br>
बर्हिष्मती नाम पुरी सर्वसंपत् समन्विता ।<br>
न्यपतन्यत्र रोमाणि यज्ञस्याङ्गं विधुन्वतः ॥ २९ ॥<br>
कुशाः काशास्त एवासन् शश्वद्धरितवर्चसः ।<br>
ऋषयो यैः पराभाव्य यज्ञघ्नान् यज्ञमीजिरे ॥ ३० ॥<br>
कुशकाशमयं बर्हिः आस्तीर्य भगवान् मनुः ।<br>
अयजद् यज्ञपुरुषं लब्धा स्थानं यतो भुवम् ॥ ३१ ॥<br>
बर्हिष्मतीं नाम विभुः यां निर्विश्य समावसत् ।<br>
तस्यां प्रविष्टो भवनं तापत्रयविनाशनम् ॥ ३२ ॥<br>
सभार्यः सप्रजः कामान् बुभुजेऽन्याविरोधतः ।<br>
सङ्गीयमानसत्कीर्तिः सस्त्रीभिः सुरगायकैः । <br>
प्रत्यूषेष्वनुबद्धेन हृदा श्रृण्वन् हरेः कथाः ॥ ३३ ॥<br>
निष्णातं योगमायासु मुनिं स्वायम्भुवं मनुम् ।<br>
यदाभ्रंशयितुं भोगा न शेकुर्भगवत्परम् ॥ ३४ ॥<br>
अयातयामाः तस्यासन् यामाः स्वान्तरयापनाः ।<br>
श्रृण्वतो ध्यायतो विष्णोः कुर्वतो ब्रुवतः कथाः ॥ ३५ ॥<br>
स एवं स्वान्तरं निन्ये युगानां एकसप्ततिम् ।<br>
वासुदेवप्रसङ्गेन परिभूतगतित्रयः ॥ ३६ ॥<br>
शारीरा मानसा दिव्या वैयासे ये च मानुषाः ।<br>
भौतिकाश्च कथं क्लेशा बाधन्ते हरिसंश्रयम् ॥ ३७ ॥<br>
यः पृष्टो मुनिभिः प्राह धर्मान् नानाविधान् शुभान् ।<br>
नृणां वर्णाश्रमाणां च सर्वभूतहितः सदा ॥ ३८ ॥<br>
एतत्ते आदिराजस्य मनोश्चरितमद्‍भुतम् ।<br>
वर्णितं वर्णनीयस्य तदपत्योदयं श्रृणु ॥ ३९ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे द्वाविंशोऽध्यायः ॥ २२ ॥<br>
