मैत्रेय उवाच ।<br>
चरमः सद्विशेषाणां अनेकोऽसंयुतः सदा ।<br>
परमाणुः स विज्ञेयो नृणामैक्यभ्रमो यतः ॥ १ ॥<br>
सत एव पदार्थस्य स्वरूपावस्थितस्य यत् ।<br>
कैवल्यं परममहान् अविशेषो निरन्तरः ॥ २ ॥<br>
एवं कालोऽप्यनुमितः सौक्ष्म्ये स्थौल्ये च सत्तम ।<br>
संस्थानभुक्त्या भगवान् अव्यक्तो व्यक्तभुग्विभुः ॥ ३ ॥<br>
स कालः परमाणुर्वै यो भुङ्क्ते परमाणुताम् ।<br>
सतोऽविशेषभुग्यस्तु स कालः परमो महान् ॥ ४ ॥<br>
अणुर्द्वौ परमाणू स्यात् त्रसरेणुस्त्रयः स्मृतः ।<br>
जालार्करश्म्यवगतः खमेवानुपतन्नगात् ॥ ५ ॥<br>
त्रसरेणुत्रिकं भुङ्क्ते यः कालः स त्रुटिः स्मृतः ।<br>
शतभागस्तु वेधः स्यात् तैस्त्रिभिस्तु लवः स्मृतः ॥ ६ ॥<br>
निमेषस्त्रिलवो ज्ञेय आम्नातस्ते त्रयः क्षणः ।<br>
क्षणान् पञ्च विदुः काष्ठां लघु ता दश पञ्च च ॥ ७ ॥<br>
लघूनि वै समाम्नाता दश पञ्च च नाडिका ।<br>
ते द्वे मुहूर्तः प्रहरः षड्यामः सप्त वा नृणाम् ॥ ८ ॥<br>
द्वादशार्धपलोन्मानं चतुर्भिश्चतुरङ्गुलैः ।<br>
स्वर्णमाषैः कृतच्छिद्रं यावत् प्रस्थजलप्लुतम् ॥ ९ ॥<br>
यामाश्चत्वारश्चत्वारो मर्त्यानामहनी उभे ।<br>
पक्षः पञ्चदशाहानि शुक्लः कृष्णश्च मानद ॥ १० ॥<br>
तयोः समुच्चयो मासः पितॄणां तदहर्निशम् ।<br>
द्वौ तावृतुः षडयनं दक्षिणं चोत्तरं दिवि ॥ ११ ॥<br>
अयने चाहनी प्राहुः वत्सरो द्वादश स्मृतः ।<br>
संवत्सरशतं नॄणां परमायुर्निरूपितम् ॥ १२ ॥<br>
ग्रहर्क्षताराचक्रस्थः परमाण्वादिना जगत् ।<br>
संवत्सरावसानेन पर्येत्यनिमिषो विभुः ॥ १३ ॥<br>
संवत्सरः परिवत्सर इडावत्सर एव च ।<br>
अनुवत्सरो वत्सरश्च विदुरैवं प्रभाष्यते ॥ १४ ॥<br>
<br>
यः सृज्यशक्तिमुरुधोच्छ्वसयन् स्वशक्त्या ।<br>
&nbsp;&nbsp;&nbsp;&nbsp;पुंसोऽभ्रमाय दिवि धावति भूतभेदः ।<br>
कालाख्यया गुणमयं क्रतुभिर्वितन्वन् ।<br>
&nbsp;&nbsp;&nbsp;&nbsp;तस्मै बलिं हरत वत्सरपञ्चकाय ॥ १५ ॥<br>
विदुर उवाच ।<br>
पितृदेवमनुष्याणां आयुः परमिदं स्मृतम् ।<br>
परेषां गतिमाचक्ष्व ये स्युः कल्पाद्‍बहिर्विदः ॥ १६ ॥<br>
भगवान् वेद कालस्य गतिं भगवतो ननु ।<br>
विश्वं विचक्षते धीरा योगराद्धेन चक्षुषा ॥ १७ ॥<br>
मैत्रेय उवाच ।<br>
कृतं त्रेता द्वापरं च कलिश्चेति चतुर्युगम् ।<br>
दिव्यैर्द्वादशभिर्वर्षैः सावधानं निरूपितम् ॥ १८ ॥<br>
चत्वारि त्रीणि द्वे चैकं कृतादिषु यथाक्रमम् ।<br>
सङ्ख्यातानि सहस्राणि द्विगुणानि शतानि च ॥ १९ ॥<br>
संध्यांशयोरन्तरेण यः कालः शतसङ्ख्ययोः ।<br>
तमेवाहुर्युगं तज्ज्ञा यत्र धर्मो विधीयते ॥ २० ॥<br>
धर्मश्चतुष्पान्मनुजान् कृते समनुवर्तते ।<br>
स एवान्येष्वधर्मेण व्येति पादेन वर्धता ॥ २१ ॥<br>
त्रिलोक्या युगसाहस्रं बहिराब्रह्मणो दिनम् ।<br>
तावत्येव निशा तात यन्निमीलति विश्वसृक् ॥ २२ ॥<br>
निशावसान आरब्धो लोककल्पोऽनुवर्तते ।<br>
यावद्दिनं भगवतो मनून् भुञ्जंश्चतुर्दश ॥ २३ ॥<br>
स्वं स्वं कालं मनुर्भुङ्क्ते साधिकां ह्येकसप्ततिम् ।<br>
मन्वन्तरेषु मनवः तद् वंश्या ऋषयः सुराः । <br>
भवन्ति चैव युगपत् सुरेशाश्चानु ये च तान् ॥ २४ ॥<br>
एष दैनन्दिनः सर्गो ब्राह्मस्त्रैलोक्यवर्तनः ।<br>
तिर्यङ्नृपितृदेवानां सम्भवो यत्र कर्मभिः ॥ २५ ॥<br>
मन्वन्तरेषु भगवान् बिभ्रत्सत्त्वं स्वमूर्तिभिः ।<br>
मन्वादिभिरिदं विश्वं अवत्युदितपौरुषः ॥ २६ ॥<br>
तमोमात्रामुपादाय प्रतिसंरुद्धविक्रमः ।<br>
कालेनानुगताशेष आस्ते तूष्णीं दिनात्यये ॥ २७ ॥<br>
तमेवान्वपि धीयन्ते लोका भूरादयस्त्रयः ।<br>
निशायां अनुवृत्तायां निर्मुक्तशशिभास्करम् ॥ २८ ॥<br>
त्रिलोक्यां दह्यमानायां शक्त्या सङ्कर्षणाग्निना ।<br>
यान्त्यूष्मणा महर्लोकात् जनं भृग्वादयोऽर्दिताः ॥ २९ ॥<br>
तावत् त्रिभुवनं सद्यः कल्पान्तैधितसिन्धवः ।<br>
प्लावयन्त्युत्कटाटोप चण्डवातेरितोर्मयः ॥ ३० ॥<br>
अन्तः स तस्मिन् सलिल आस्तेऽनन्तासनो हरिः ।<br>
योगनिद्रानिमीलाक्षः स्तूयमानो जनालयैः ॥ ३१ ॥<br>
एवंविधैरहोरात्रैः कालगत्योपलक्षितैः ।<br>
अपक्षितमिवास्यापि परमायुर्वयःशतम् ॥ ३२ ॥<br>
यदर्धमायुषस्तस्य परार्धमभिधीयते ।<br>
पूर्वः परार्धोऽपक्रान्तो ह्यपरोऽद्य प्रवर्तते ॥ ३३ ॥<br>
पूर्वस्यादौ परार्धस्य ब्राह्मो नाम महानभूत् ।<br>
कल्पो यत्राभवद्‍ब्रह्मा शब्दब्रह्मेति यं विदुः ॥ ३४ ॥<br>
तस्यैव चान्ते कल्पोऽभूद् यं पाद्ममभिचक्षते ।<br>
यद्धरेर्नाभिसरस आसीत् लोकसरोरुहम् ॥ ३५ ॥<br>
अयं तु कथितः कल्पो द्वितीयस्यापि भारत ।<br>
वाराह इति विख्यातो यत्रासीत् शूकरो हरिः ॥ ३६ ॥<br>
कालोऽयं द्विपरार्धाख्यो निमेष उपचर्यते ।<br>
अव्याकृतस्यानन्तस्य अनादेर्जगदात्मनः ॥ ३७ ॥<br>
कालोऽयं परमाण्वादिः द्विपरार्धान्त ईश्वरः ।<br>
नैवेशितुं प्रभुर्भूम्न ईश्वरो धाममानिनाम् ॥ ३८ ॥<br>
विकारैः सहितो युक्तैः विशेषादिभिरावृतः ।<br>
आण्डकोशो बहिरयं पञ्चाशत्कोटिविस्तृतः ॥ ३९ ॥<br>
दशोत्तराधिकैर्यत्र प्रविष्टः परमाणुवत् ।<br>
लक्ष्यतेऽन्तर्गताश्चान्ये कोटिशो ह्यण्डराशयः ॥ ४० ॥<br>
तदाहुरक्षरं ब्रह्म सर्वकारणकारणम् ।<br>
विष्णोर्धाम परं साक्षात् पुरुषस्य महात्मनः ॥ ४१ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे एकादशोऽध्यायः ॥ ११ ॥
