श्रीशुक उवाच - <br>
द्वारि द्युनद्या ऋषभः कुरूणां <br>
&nbsp;&nbsp;&nbsp;&nbsp;&nbsp;मैत्रेयमासीनमगाधबोधम् । <br>
क्षत्तोपसृत्याच्युतभावसिद्धः <br>
&nbsp;&nbsp;&nbsp;&nbsp;&nbsp;पप्रच्छ सौशील्यगुणाभितृप्तः ॥ १ ॥ <br>
विदुर उवाच - <br>
सुखाय कर्माणि करोति लोको <br>
&nbsp;&nbsp;&nbsp;&nbsp;&nbsp;न तैः सुखं वान्यदुपारमं वा । <br>
विन्देत भूयस्तत एव दुःखं <br>
&nbsp;&nbsp;&nbsp;&nbsp;&nbsp;यदत्र युक्तं भगवान् वदेन्नः ॥ २ ॥ <br>
जनस्य कृष्णाद् विमुखस्य दैवाद् <br>
&nbsp;&nbsp;&nbsp;&nbsp;&nbsp;अधर्मशीलस्य सुदुःखितस्य । <br>
अनुग्रहायेह चरन्ति नूनं <br>
&nbsp;&nbsp;&nbsp;&nbsp;&nbsp;भूतानि भव्यानि जनार्दनस्य ॥ ३ ॥ <br>
तत्साधुवर्यादिश वर्त्म शं नः <br>
&nbsp;&nbsp;&nbsp;&nbsp;&nbsp;संराधितो भगवान् येन पुंसाम् । <br>
हृदि स्थितो यच्छति भक्तिपूते <br>
&nbsp;&nbsp;&nbsp;&nbsp;&nbsp;ज्ञानं सतत्त्वाधिगमं पुराणम् ॥ ४ ॥ <br>
करोति कर्माणि कृतावतारो <br>
&nbsp;&nbsp;&nbsp;&nbsp;&nbsp;यान्यात्मतंत्रो भगवान् त्र्यधीशः । <br>
यथा ससर्जाग्र इदं निरीहः <br>
&nbsp;&nbsp;&nbsp;&nbsp;&nbsp;संस्थाप्य वृत्तिं जगतो विधत्ते ॥ ५ ॥ <br>
यथा पुनः स्वे ख इदं निवेश्य <br>
&nbsp;&nbsp;&nbsp;&nbsp;&nbsp;शेते गुहायां स निवृत्तवृत्तिः । <br>
योगेश्वराधीश्वर एक एतद् <br>
&nbsp;&nbsp;&nbsp;&nbsp;&nbsp;अनुप्रविष्टो बहुधा यथाऽऽसीत् ॥ ६ ॥ <br>
क्रीडन् विधत्ते द्विजगोसुराणां <br>
&nbsp;&nbsp;&nbsp;&nbsp;&nbsp;क्षेमाय कर्माण्यवतारभेदैः । <br>
मनो न तृप्यत्यपि शृण्वतां नः <br>
&nbsp;&nbsp;&nbsp;&nbsp;&nbsp;सुश्लोकमौलेश्चरितामृतानि ॥ ७ ॥ <br>
यैस्तत्त्वभेदैः अधिलोकनाथो <br>
&nbsp;&nbsp;&nbsp;&nbsp;&nbsp;लोकानलोकान् सह लोकपालान् । <br>
अचीकॢपद्यत्र हि सर्वसत्त्व <br>
&nbsp;&nbsp;&nbsp;&nbsp;&nbsp;निकायभेदोऽधिकृतः प्रतीतः ॥ ८ ॥ <br>
येन प्रजानामुत आत्मकर्म <br>
&nbsp;&nbsp;&nbsp;&nbsp;&nbsp;रूपाभिधानां च भिदां व्यधत्त । <br>
नारायणो विश्वसृगात्मयोनिः <br>
&nbsp;&nbsp;&nbsp;&nbsp;&nbsp;एतच्च नो वर्णय विप्रवर्य ॥ ९ ॥ <br>
परावरेषां भगवन् व्रतानि <br>
&nbsp;&nbsp;&nbsp;&nbsp;&nbsp;श्रुतानि मे व्यासमुखादभीक्ष्णम् । <br>
अतृप्नुम क्षुल्लसुखावहानां <br>
&nbsp;&nbsp;&nbsp;&nbsp;&nbsp;तेषामृते कृष्णकथामृतौघात् ॥ १० ॥ <br>
कस्तृप्नुयात्तीर्थपदोऽभिधानात् <br>
&nbsp;&nbsp;&nbsp;&nbsp;&nbsp;सत्रेषु वः सूरिभिरीड्यमानात् । <br>
यः कर्णनाडीं पुरुषस्य यातो <br>
&nbsp;&nbsp;&nbsp;&nbsp;&nbsp;भवप्रदां गेहरतिं छिनत्ति ॥ ११ ॥ <br>
मुनिर्विवक्षुर्भगवद्‍गुणानां <br>
&nbsp;&nbsp;&nbsp;&nbsp;&nbsp;सखापि ते भारतमाह कृष्णः । <br>
यस्मिन् नृणां ग्राम्यसुखानुवादैः <br>
&nbsp;&nbsp;&nbsp;&nbsp;&nbsp;मतिर्गृहीता नु हरेः कथायाम् ॥ १२ ॥ <br>
सा श्रद्दधानस्य विवर्धमाना <br>
&nbsp;&nbsp;&nbsp;&nbsp;&nbsp;विरक्तिमन्यत्र करोति पुंसः । <br>
हरेः पदानुस्मृतिनिर्वृतस्य <br>
&nbsp;&nbsp;&nbsp;&nbsp;&nbsp;समस्तदुःखाप्ययमाशु धत्ते ॥ १३ ॥ <br>
तान् शोच्यशोच्यान् अविदोऽनुशोचे <br>
&nbsp;&nbsp;&nbsp;&nbsp;&nbsp;हरेः कथायां विमुखानघेन । <br>
क्षिणोति देवोऽनिमिषस्तु येषां <br>
&nbsp;&nbsp;&nbsp;&nbsp;&nbsp;आयुर्वृथावादगतिस्मृतीनाम् ॥ १४ ॥ <br>
तदस्य कौषारव शर्मदातुः <br>
&nbsp;&nbsp;&nbsp;&nbsp;&nbsp;हरेः कथामेव कथासु सारम् । <br>
उद्धृत्य पुष्पेभ्य इवार्तबन्धो <br>
&nbsp;&nbsp;&nbsp;&nbsp;&nbsp;शिवाय नः कीर्तय तीर्थकीर्तेः ॥ १५ ॥ <br>
स विश्वजन्मस्थितिसंयमार्थे <br>
&nbsp;&nbsp;&nbsp;&nbsp;&nbsp;कृतावतारः प्रगृहीतशक्तिः । <br>
चकार कर्माण्यतिपूरुषाणि <br>
&nbsp;&nbsp;&nbsp;&nbsp;&nbsp;यानीश्वरः कीर्तय तानि मह्यम् ॥ १६ ॥ <br>
श्रीशुक उवाच - <br>
(अनुष्टुप्) <br>
स एवं भगवान् पृष्टः क्षत्त्रा कौषारविर्मुनिः । <br>
पुंसां निःश्रेयसार्थेन तमाह बहु मानयन् ॥ १७ ॥ <br>
मैत्रेय उवाच - <br>
साधु पृष्टं त्वया साधो लोकान् साधु अनुगृह्णता । <br>
कीर्तिं वितन्वता लोके आत्मनोऽधोक्षजात्मनः ॥ १८ ॥ <br>
नैतच्चित्रं त्वयि क्षत्तः बादरायणवीर्यजे । <br>
गृहीतोऽनन्यभावेन यत्त्वया हरिरीश्वरः ॥ १९ ॥ <br>
माण्डव्यशापाद् भगवान् प्रजासंयमनो यमः । <br>
भ्रातुः क्षेत्रे भुजिष्यायां जातः सत्यवतीसुतात् ॥ २० ॥ <br>
भवान् भगवतो नित्यं सम्मतः सानुगस्य ह । <br>
यस्य ज्ञानोपदेशाय माऽऽदिशद्‍भगवान् व्रजन् ॥ २१ ॥ <br>
अथ ते भगवल्लीला योगमायोरुबृंहिताः । <br>
विश्वस्थिति उद्‌भवान्तार्था वर्णयामि अनुपूर्वशः ॥ २२ ॥ <br>
भगवान् एक आसेदं अग्र आत्माऽऽत्मनां विभुः । <br>
आत्मेच्छानुगतावात्मा नानामत्युपलक्षणः ॥ २३ ॥ <br>
स वा एष तदा द्रष्टा नापश्यद् दृश्यमेकराट् । <br>
मेनेऽसन्तमिवात्मानं सुप्तशक्तिः असुप्तदृक् ॥ २४ ॥ <br>
सा वा एतस्य संद्रष्टुः शक्तिः सद् असदात्मिका । <br>
माया नाम महाभाग ययेदं निर्ममे विभुः ॥ २५ ॥ <br>
कालवृत्त्या तु मायायां गुणमय्यामधोक्षजः । <br>
पुरुषेणात्मभूतेन वीर्यमाधत्त वीर्यवान् ॥ २६ ॥ <br>
ततोऽभवन् महत्तत्त्वं अव्यक्तात् कालचोदितात् । <br>
विज्ञानात्माऽऽत्मदेहस्थं विश्वं व्यञ्जन् तमोनुदः ॥ २७ ॥ <br>
सोऽप्यंशगुणकालात्मा भगवद् दृष्टिगोचरः । <br>
आत्मानं व्यकरोद् आत्मा विश्वस्यास्य सिसृक्षया ॥ २८ ॥ <br>
महत्तत्त्वाद् विकुर्वाणाद् अहंतत्त्वं व्यजायत । <br>
कार्यकारणकर्त्रात्मा भूतेन्द्रियमनोमयः ॥ २९ ॥ <br>
वैकारिकस्तैजसश्च तामसश्चेत्यहं त्रिधा । <br>
अहंतत्त्वाद् विकुर्वाणात् मनो वैकारिकात् अभूत् । <br>
वैकारिकाश्च ये देवा अर्थाभिव्यञ्जनं यतः ॥ ३० ॥ <br>
तैजसानि इन्द्रियाण्येव ज्ञानकर्ममयानि च । <br>
तामसो भूतसूक्ष्मादिः यतः खं लिङ्गमात्मनः ॥ ३१ ॥ <br>
कालमायांशयोगेन भगवद् वीक्षितं नभः । <br>
नभसोऽनुसृतं स्पर्शं विकुर्वन् निर्ममेऽनिलम् ॥ ३२ ॥ <br>
अनिलोऽपि विकुर्वाणो नभसोरुबलान्वितः । <br>
ससर्ज रूपतन्मात्रं ज्योतिर्लोकस्य लोचनम् ॥ ३३ ॥ <br>
अनिलेन अन्वितं ज्योतिः विकुर्वत् परवीक्षितम् । <br>
आधत्ताम्भो रसमयं कालमायांशयोगतः ॥ ३४ ॥ <br>
ज्योतिषाम्भोऽनुसंसृष्टं विकुर्वद् ब्रह्मवीक्षितम् । <br>
महीं गन्धगुणां आधात् कालमायांशयोगतः ॥ ३५ ॥ <br>
भूतानां नभआदीनां यद् यद् यद् भव्यावरावरम् । <br>
तेषां परानुसंसर्गाद् यथा सङ्ख्यं गुणान् विदुः ॥ ३६ ॥ <br>
एते देवाः कला विष्णोः कालमायांशलिङ्‌गिनः । <br>
नानात्वात् स्वक्रियानीशाः प्रोचुः प्राञ्जलयो विभुम् ॥ ३७ ॥ <br>
देवा ऊचुः - <br>
नमाम ते देव पदारविन्दं <br>
&nbsp;&nbsp;&nbsp;&nbsp;&nbsp;प्रपन्नतापोपशमातपत्रम् । <br>
यन्मूलकेता यतयोऽञ्जसोरु <br>
&nbsp;&nbsp;&nbsp;&nbsp;&nbsp;संसारदुःखं बहिरुत्क्षिपन्ति ॥ ३८ ॥ <br>
धातर्यदस्मिन् भव ईश जीवाः <br>
&nbsp;&nbsp;&nbsp;&nbsp;&nbsp;तापत्रयेणाभिहता न शर्म । <br>
आत्मन्लभन्ते भगवंस्तवाङ्‌घ्रि <br>
&nbsp;&nbsp;&nbsp;&nbsp;&nbsp;च्छायां सविद्यामत आश्रयेम ॥ ३९ ॥ <br>
मार्गन्ति यत्ते मुखपद्मनीडै- <br>
&nbsp;&nbsp;&nbsp;&nbsp;&nbsp;श्छन्दःसुपर्णैः ऋषयो विविक्ते । <br>
यस्याघमर्षोदसरिद्वरायाः <br>
&nbsp;&nbsp;&nbsp;&nbsp;&nbsp;पदं पदं तीर्थपदः प्रपन्नाः ॥ ४० ॥ <br>
यत् श्रद्धया श्रुतवत्या च भक्त्या <br>
&nbsp;&nbsp;&nbsp;&nbsp;&nbsp;सम्मृज्यमाने हृदयेऽवधाय । <br>
ज्ञानेन वैराग्यबलेन धीरा <br>
&nbsp;&nbsp;&nbsp;&nbsp;&nbsp;व्रजेम तत्तेऽङ्‌घ्रिसरोजपीठम् ॥ ४१ ॥ <br>
विश्वस्य जन्मस्थितिसंयमार्थे <br>
&nbsp;&nbsp;&nbsp;&nbsp;&nbsp;कृतावतारस्य पदाम्बुजं ते । <br>
व्रजेम सर्वे शरणं यदीश <br>
&nbsp;&nbsp;&nbsp;&nbsp;&nbsp;स्मृतं प्रयच्छत्यभयं स्वपुंसाम् ॥ ४२ ॥ <br>
यत्सानुबन्धेऽसति देहगेहे <br>
&nbsp;&nbsp;&nbsp;&nbsp;&nbsp;ममाहं इति ऊढ दुराग्रहाणाम् । <br>
पुंसां सुदूरं वसतोऽपि पुर्यां <br>
&nbsp;&nbsp;&nbsp;&nbsp;&nbsp;भजेम तत्ते भगवन् पदाब्जम् ॥ ४३ ॥ <br>
तान् वै ह्यसद्‌वृत्तिभिरक्षिभिर्ये <br>
&nbsp;&nbsp;&nbsp;&nbsp;&nbsp;पराहृतान्तर्मनसः परेश । <br>
अथो न पश्यन्ति उरुगाय नूनं <br>
&nbsp;&nbsp;&nbsp;&nbsp;&nbsp;ये ते पदन्यासविलासलक्ष्याः ॥ ४४ ॥ <br>
पानेन ते देव कथासुधायाः <br>
&nbsp;&nbsp;&nbsp;&nbsp;&nbsp;प्रवृद्धभक्त्या विशदाशया ये । <br>
वैराग्यसारं प्रतिलभ्य बोधं <br>
&nbsp;&nbsp;&nbsp;&nbsp;&nbsp;यथाञ्जसान् वीयुरकुण्ठधिष्ण्यम् ॥ ४५ ॥ <br>
तथापरे चात्मसमाधियोग <br>
&nbsp;&nbsp;&nbsp;&nbsp;&nbsp;बलेन जित्वा प्रकृतिं बलिष्ठाम् । <br>
त्वामेव धीराः पुरुषं विशन्ति <br>
&nbsp;&nbsp;&nbsp;&nbsp;&nbsp;तेषां श्रमः स्यान्न तु सेवया ते ॥ ४६ ॥ <br>
तत्ते वयं लोकसिसृक्षयाद्य <br>
&nbsp;&nbsp;&nbsp;&nbsp;&nbsp;त्वयानुसृष्टास्त्रिभिरात्मभिः स्म । <br>
सर्वे वियुक्ताः स्वविहारतन्त्रं <br>
&nbsp;&nbsp;&nbsp;&nbsp;&nbsp;न शक्नुमस्तत् प्रतिहर्तवे ते ॥ ४७ ॥ <br>
यावद्‍बलिं तेऽज हराम काले <br>
&nbsp;&nbsp;&nbsp;&nbsp;&nbsp;यथा वयं चान्नमदाम यत्र । <br>
यथोभयेषां त इमे हि लोका <br>
&nbsp;&nbsp;&nbsp;&nbsp;&nbsp;बलिं हरन्तोऽन्नमदन्त्यनूहाः ॥ ४८ ॥ <br>
त्वं नः सुराणामसि सान्वयानां <br>
&nbsp;&nbsp;&nbsp;&nbsp;&nbsp;कूटस्थ आद्यः पुरुषः पुराणः । <br>
त्वं देव शक्त्यां गुणकर्मयोनौ <br>
&nbsp;&nbsp;&nbsp;&nbsp;&nbsp;रेतस्त्वजायां कविमादधेऽजः ॥ ४९ ॥ <br>
ततो वयं मत्प्रमुखा यदर्थे <br>
&nbsp;&nbsp;&nbsp;&nbsp;&nbsp;बभूविमात्मन् करवाम किं ते । <br>
त्वं नः स्वचक्षुः परिदेहि शक्त्या <br>
&nbsp;&nbsp;&nbsp;&nbsp;&nbsp;देव क्रियार्थे यद् अनुग्रहाणाम् ॥ ५० ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे विदुरोद्धवसंवादे पञ्चमोऽध्यायः ॥ ५ ॥
