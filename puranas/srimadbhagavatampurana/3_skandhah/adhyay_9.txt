ब्रह्मोवाच - <br>
(अनुष्टुप्) <br>
ज्ञातोऽसि मेऽद्य सुचिरान्ननु देहभाजां <br>
&nbsp;&nbsp;&nbsp;&nbsp;न ज्ञायते भगवतो गतिरित्यवद्यम् । <br>
नान्यत्त्वदस्ति भगवन्नपि तन्न शुद्धं <br>
&nbsp;&nbsp;&nbsp;&nbsp;मायागुणव्यतिकराद् यदुरुर्विभासि ॥ १ ॥ <br>
रूपं यदेतदवबोधरसोदयेन । <br>
&nbsp;&nbsp;&nbsp;&nbsp;शश्वन्निवृत्ततमसः सदनुग्रहाय । <br>
आदौ गृहीतमवतारशतैकबीजं । <br>
&nbsp;&nbsp;&nbsp;&nbsp;यन्नाभिपद्मभवनाद् अहमाविरासम् ॥ २ ॥ <br>
नातः परं परम यद्‍भवतः स्वरूपम् । <br>
&nbsp;&nbsp;&nbsp;&nbsp;आनन्दमात्रमविकल्पमविद्धवर्चः । <br>
पश्यामि विश्वसृजमेकमविश्वमात्मन् । <br>
&nbsp;&nbsp;&nbsp;&nbsp;भूतेन्द्रियात्मकमदस्त उपाश्रितोऽस्मि ॥ ३ ॥ <br>
तद्वा इदं भुवनमङ्गल मङ्गलाय । <br>
&nbsp;&nbsp;&nbsp;&nbsp;ध्याने स्म नो दर्शितं त उपासकानाम् । <br>
तस्मै नमो भगवतेऽनुविधेम तुभ्यं । <br>
&nbsp;&nbsp;&nbsp;&nbsp;योऽनादृतो नरकभाग्भिरसत्प्रसङ्गैः ॥ ४ ॥ <br>
ये तु त्वदीयचरणाम्बुजकोशगन्धं । <br>
&nbsp;&nbsp;&nbsp;&nbsp;जिघ्रन्ति कर्णविवरैः श्रुतिवातनीतम् । <br>
भक्त्या गृहीतचरणः परया च तेषां । <br>
&nbsp;&nbsp;&nbsp;&nbsp;नापैषि नाथ हृदयाम्बुरुहात्स्वपुंसाम् ॥ ५ ॥ <br>
तावद्‍भयं द्रविणगेहसुहृन्निमित्तं । <br>
&nbsp;&nbsp;&nbsp;&nbsp;शोकः स्पृहा परिभवो विपुलश्च लोभः । <br>
तावन्ममेत्यसदवग्रह आर्तिमूलं । <br>
&nbsp;&nbsp;&nbsp;&nbsp;यावन्न तेऽङ्‌घ्रिमभयं प्रवृणीत लोकः ॥ ६ ॥ <br>
दैवेन ते हतधियो भवतः प्रसङ्गात् । <br>
&nbsp;&nbsp;&nbsp;&nbsp;सर्वाशुभोपशमनाद् विमुखेन्द्रिया ये । <br>
कुर्वन्ति कामसुखलेशलवाय दीना । <br>
&nbsp;&nbsp;&nbsp;&nbsp;लोभाभिभूतमनसोऽकुशलानि शश्वत् ॥ ७ ॥ <br>
क्षुत्तृट्‌त्रधातुभिरिमा मुहुरर्द्यमानाः । <br>
&nbsp;&nbsp;&nbsp;&nbsp;शीतोष्णवातवर्षैरितरेतराच्च । <br>
कामाग्निनाच्युत रुषा च सुदुर्भरेण । <br>
&nbsp;&nbsp;&nbsp;&nbsp;सम्पश्यतो मन उरुक्रम सीदते मे ॥ ८ ॥ <br>
यावत् पृथक्त्वमिदमात्मन इन्द्रियार्थ । <br>
&nbsp;&nbsp;&nbsp;&nbsp;मायाबलं भगवतो जन ईश पश्येत् । <br>
तावन्न संसृतिरसौ प्रतिसङ्क्रमेत । <br>
&nbsp;&nbsp;&nbsp;&nbsp;व्यर्थापि दुःखनिवहं वहती क्रियार्था ॥ ९ ॥ <br>
अह्न्यापृतार्तकरणा निशि निःशयाना । <br>
&nbsp;&nbsp;&nbsp;&nbsp;नानामनोरथधिया क्षणभग्ननिद्राः । <br>
दैवाहतार्थरचना ऋषयोऽपि देव । <br>
&nbsp;&nbsp;&nbsp;&nbsp;युष्मत् प्रसङ्गविमुखा इह संसरन्ति ॥ १० ॥ <br>
त्वं भक्तियोगपरिभावितहृत्सरोज । <br>
&nbsp;&nbsp;&nbsp;&nbsp;आस्से श्रुतेक्षितपथो ननु नाथ पुंसाम् । <br>
यद् यद् धिया ते उरुगाय विभावयन्ति । <br>
&nbsp;&nbsp;&nbsp;&nbsp;तत्तद् वपुः प्रणयसे सदनुग्रहाय ॥ ११ ॥ <br>
नातिप्रसीदति तथोपचितोपचारैः । <br>
&nbsp;&nbsp;&nbsp;&nbsp;आराधितः सुरगणैर्हृदि बद्धकामैः । <br>
यत्सर्वभूतदययासदलभ्ययैको । <br>
&nbsp;&nbsp;&nbsp;&nbsp;नानाजनेष्ववहितः सुहृदन्तरात्मा ॥ १२ ॥ <br>
पुंसामतो विविधकर्मभिरध्वराद्यैः । <br>
&nbsp;&nbsp;&nbsp;&nbsp;दानेन चोग्रतपसा परिचर्यया च । <br>
आराधनं भगवतस्तव सत्क्रियार्थो । <br>
&nbsp;&nbsp;&nbsp;&nbsp;धर्मोऽर्पितः कर्हिचिद् ध्रियते न यत्र ॥ १३ ॥ <br>
शश्वत्स्वरूपमहसैव निपीतभेद । <br>
&nbsp;&nbsp;&nbsp;&nbsp;मोहाय बोधधिषणाय नमः परस्मै । <br>
विश्वोद्‍भवस्थितिलयेषु निमित्तलीला । <br>
&nbsp;&nbsp;&nbsp;&nbsp;रासाय ते नम इदं चकृमेश्वराय ॥ १४ ॥ <br>
यस्यावतार गुणकर्मविडम्बनानि । <br>
&nbsp;&nbsp;&nbsp;&nbsp;नामानि येऽसुविगमे विवशा गृणन्ति । <br>
तेऽनैकजन्मशमलं सहसैव हित्वा । <br>
&nbsp;&nbsp;&nbsp;&nbsp;संयान्त्यपावृतामृतं तमजं प्रपद्ये ॥ १५ ॥ <br>
यो वा अहं च गिरिशश्च विभुः स्वयं च । <br>
&nbsp;&nbsp;&nbsp;&nbsp;स्थित्युद्‍भवप्रलयहेतव आत्ममूलम् । <br>
भित्त्वा त्रिपाद्‌ववृध एक उरुप्ररोहः । <br>
&nbsp;&nbsp;&nbsp;&nbsp;तस्मै नमो भगवते भुवनद्रुमाय ॥ १६ ॥ <br>
लोको विकर्मनिरतः कुशले प्रमत्तः । <br>
&nbsp;&nbsp;&nbsp;&nbsp;कर्मण्ययं त्वदुदिते भवदर्चने स्वे । <br>
यस्तावदस्य बलवान् इह जीविताशां । <br>
&nbsp;&nbsp;&nbsp;&nbsp;सद्यश्छिनत्त्यनिमिषाय नमोऽस्तु तस्मै ॥ १७ ॥ <br>
यस्माद्‍बिभेम्यहमपि द्विपरार्धधिष्ण्यं । <br>
&nbsp;&nbsp;&nbsp;&nbsp;अध्यासितः सकललोकनमस्कृतं यत् । <br>
तेपे तपो बहुसवोऽवरुरुत्समानः । <br>
&nbsp;&nbsp;&nbsp;&nbsp;तस्मै नमो भगवतेऽधिमखाय तुभ्यम् ॥ १८ ॥ <br>
तिर्यङ्‌मनुष्यविबुधादिषु जीवयोनि । <br>
&nbsp;&nbsp;&nbsp;&nbsp;ष्वात्मेच्छयात्मकृतसेतुपरीप्सया यः । <br>
रेमे निरस्तविषयोऽप्यवरुद्धदेहः । <br>
&nbsp;&nbsp;&nbsp;&nbsp;तस्मै नमो भगवते पुरुषोत्तमाय ॥ १९ ॥ <br>
योऽविद्ययानुपहतोऽपि दशार्धवृत्त्या । <br>
&nbsp;&nbsp;&nbsp;&nbsp;निद्रामुवाह जठरीकृतलोकयात्रः । <br>
अन्तर्जलेऽहिकशिपुस्पर्शानुकूलां । <br>
&nbsp;&nbsp;&nbsp;&nbsp;भीमोर्मिमालिनि जनस्य सुखं विवृण्वन् ॥ २० ॥ <br>
यन्नाभिपद्मभवनाद् अहमासमीड्य । <br>
&nbsp;&nbsp;&nbsp;&nbsp;लोकत्रयोपकरणो यदनुग्रहेण । <br>
तस्मै नमस्त उदरस्थभवाय योग । <br>
&nbsp;&nbsp;&nbsp;&nbsp;निद्रावसानविकसन् नलिनेक्षणाय ॥ २१ ॥ <br>
सोऽयं समस्तजगतां सुहृदेक आत्मा । <br>
&nbsp;&nbsp;&nbsp;&nbsp;सत्त्वेन यन्मृडयते भगवान् भगेन । <br>
तेनैव मे दृशमनुस्पृशताद्यथाहं । <br>
&nbsp;&nbsp;&nbsp;&nbsp;स्रक्ष्यामि पूर्ववदिदं प्रणतप्रियोऽसौ ॥ २२ ॥ <br>
एष प्रपन्नवरदो रमयात्मशक्त्या । <br>
&nbsp;&nbsp;&nbsp;&nbsp;यद्यत् करिष्यति गृहीतगुणावतारः । <br>
तस्मिन्स्वविक्रममिदं सृजतोऽपि चेतो । <br>
&nbsp;&nbsp;&nbsp;&nbsp;युञ्जीत कर्मशमलं च यथा विजह्याम् ॥ २३ ॥ <br>
नाभिह्रदादिह सतोऽम्भसि यस्य पुंसो । <br>
&nbsp;&nbsp;&nbsp;&nbsp;विज्ञानशक्तिरहमासमनन्तशक्तेः । <br>
रूपं विचित्रमिदमस्य विवृण्वतो मे । <br>
&nbsp;&nbsp;&nbsp;&nbsp;मा रीरिषीष्ट निगमस्य गिरां विसर्गः ॥ २४ ॥ <br>
सोऽसौ अदभ्रकरुणो भगवान् विवृद्ध । <br>
&nbsp;&nbsp;&nbsp;&nbsp;प्रेमस्मितेन नयनाम्बुरुहं विजृम्भन् । <br>
उत्थाय विश्वविजयाय च नो विषादं । <br>
&nbsp;&nbsp;&nbsp;&nbsp;माध्व्या गिरापनयतात्पुरुषः पुराणः ॥ २५ ॥ <br>
मैत्रेय उवाच - <br>
(अनुष्टुप्) <br>
स्वसम्भवं निशाम्यैवं तपोविद्यासमाधिभिः । <br>
यावन्मनोवचः स्तुत्वा विरराम स खिन्नवत् ॥ २६ ॥ <br>
अथाभिप्रेतमन्वीक्ष्य ब्रह्मणो मधुसूदनः । <br>
विषण्णचेतसं तेन कल्पव्यतिकराम्भसा ॥ २७ ॥ <br>
लोकसंस्थानविज्ञान आत्मनः परिखिद्यतः । <br>
तमाहागाधया वाचा कश्मलं शमयन्निव ॥ २८ ॥ <br>
श्रीभगवानुवाच - <br>
मा वेदगर्भ गास्तन्द्रीं सर्ग उद्यममावह । <br>
तन्मयाऽऽपादितं ह्यग्रे यन्मां प्रार्थयते भवान् ॥ २९ ॥ <br>
भूयस्त्वं तप आतिष्ठ विद्यां चैव मदाश्रयाम् । <br>
ताभ्यां अन्तर्हृदि ब्रह्मन् लोकान् द्रक्ष्यसि अपावृतान् ॥ ३० ॥ <br>
तत आत्मनि लोके च भक्तियुक्तः समाहितः । <br>
द्रष्टासि मां ततं ब्रह्मन् मयि लोकान् त्वमात्मनः ॥ ३१ ॥ <br>
यदा तु सर्वभूतेषु दारुष्वग्निमिव स्थितम् । <br>
प्रतिचक्षीत मां लोको जह्यात्तर्ह्येव कश्मलम् ॥ ३२ ॥ <br>
यदा रहितमात्मानं भूतेन्द्रियगुणाशयैः । <br>
स्वरूपेण मयोपेतं पश्यन् स्वाराज्यमृच्छति ॥ ३३ ॥ <br>
नानाकर्मवितानेन प्रजा बह्वीः सिसृक्षतः । <br>
नात्मावसीदत्यस्मिन् ते वर्षीयान् मदनुग्रहः ॥ ३४ ॥ <br>
ऋषिमाद्यं न बध्नाति पापीयान् त्वां रजोगुणः । <br>
यन्मनो मयि निर्बद्धं प्रजाः संसृजतोऽपि ते ॥ ३५ ॥ <br>
ज्ञातोऽहं भवता त्वद्य दुर्विज्ञेयोऽपि देहिनाम् । <br>
यन्मां त्वं मन्यसेऽयुक्तं भूतेन्द्रियगुणात्मभिः ॥ ३६ ॥ <br>
तुभ्यं मद्विचिकित्सायां आत्मा मे दर्शितोऽबहिः । <br>
नालेन सलिले मूलं पुष्करस्य विचिन्वतः ॥ ३७ ॥ <br>
यच्चकर्थाङ्ग मत्स्तोत्रं मत्कथा अभ्युदयांकितम् । <br>
यद्वा तपसि ते निष्ठा स एष मदनुग्रहः ॥ ३८ ॥ <br>
प्रीतोऽहमस्तु भद्रं ते लोकानां विजयेच्छया । <br>
यद् अस्तौषीर्गुणमयं निर्गुणं मानुवर्णयन् ॥ ३९ ॥ <br>
य एतेन पुमान्नित्यं स्तुत्वा स्तोत्रेण मां भजेत् । <br>
तस्याशु सम्प्रसीदेयं सर्वकामवरेश्वरः ॥ ४० ॥ <br>
पूर्तेन तपसा यज्ञैः दानैर्योगसमाधिना । <br>
राद्धं निःश्रेयसं पुंसां मत्प्रीतिः तत्त्वविन्मतम् ॥ ४१ ॥ <br>
अहमात्मात्मनां धातः प्रेष्ठः सन् प्रेयसामपि । <br>
अतो मयि रतिं कुर्याद् देहादिर्यत्कृते प्रियः ॥ ४२ ॥ <br>
सर्ववेदमयेनेदं आत्मनाऽऽत्माऽऽत्मयोनिना । <br>
प्रजाः सृज यथापूर्वं याश्च मय्यनुशेरते ॥ ४३ ॥ <br>
मैत्रेय उवाच - <br>
तस्मा एवं जगत्स्रष्ट्रे प्रधानपुरुषेश्वरः । <br>
व्यज्येदं स्वेन रूपेण कञ्जनाभस्तिरोदधे ॥ ४४ ॥ <br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे नवमोऽध्यायः ॥ ९ ॥
