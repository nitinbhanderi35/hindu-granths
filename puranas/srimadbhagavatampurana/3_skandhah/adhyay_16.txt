ब्रह्मोवाच - <br>
इति तद्‌गृणतां तेषां मुनीनां योगधर्मिणाम् ।<br>
प्रतिनन्द्य जगादेदं विकुण्ठनिलयो विभुः ॥ १ ॥<br>
श्रीभगवानुवाच - <br>
एतौ तौ पार्षदौ मह्यं जयो विजय एव च ।<br>
कदर्थीकृत्य मां यद्वो बह्वक्रातामतिक्रमम् ॥ २ ॥<br>
यस्त्वेतयोर्धृतो दण्डो भवद्‌भिर्मामनुव्रतैः ।<br>
स एवानुमतोऽस्माभिः मुनयो देवहेलनात् ॥ ३ ॥<br>
तद्वः प्रसादयाम्यद्य ब्रह्म दैवं परं हि मे ।<br>
तद्धीत्यात्मकृतं मन्ये यत्स्वपुम्भिरसत्कृताः ॥ ४ ॥<br>
यन्नामानि च गृह्णाति लोको भृत्ये कृतागसि ।<br>
सोऽसाधुवादस्तत् कीर्तिं हन्ति त्वचमिवामयः ॥ ५ ॥<br>
यस्यामृतामलयशःश्रवणावगाहः <br>
&nbsp;&nbsp;&nbsp;&nbsp;&nbsp;सद्यः पुनाति जगदाश्वपचाद्विकुण्ठः ।<br>
सोऽहं भवद्‍भ्य उपलब्धसुतीर्थकीर्तिः <br>
&nbsp;&nbsp;&nbsp;&nbsp;&nbsp;छिन्द्यां स्वबाहुमपि वः प्रतिकूलवृत्तिम् ॥ ६ ॥<br>
यत्सेवया चरणपद्मपवित्ररेणुं <br>
&nbsp;&nbsp;&nbsp;&nbsp;&nbsp;सद्यः क्षताखिलमलं प्रतिलब्धशीलम् ।<br>
न श्रीर्विरक्तमपि मां विजहाति यस्याः <br>
&nbsp;&nbsp;&nbsp;&nbsp;&nbsp;प्रेक्षालवार्थ इतरे नियमान् वहन्ति ॥ ७ ॥<br>
नाहं तथाद्मि यजमानहविर्वितानेः <br>
&nbsp;&nbsp;&nbsp;&nbsp;&nbsp;च्योतद्‍घृतप्लुतमदन् हुतभुङ्‌‌मुखेन ।<br>
यद्‍ब्राह्मणस्य मुखतश्चरतोऽनुघासं <br>
&nbsp;&nbsp;&nbsp;&nbsp;&nbsp;तुष्टस्य मय्यवहितैर्निजकर्मपाकैः ॥ ८ ॥<br>
येषां बिभर्म्यहमखण्डविकुण्ठयोग <br>
&nbsp;&nbsp;&nbsp;&nbsp;&nbsp;मायाविभूतिरमलाङ्‌‌घ्रिरजः किरीटैः ।<br>
विप्रांस्तु को न विषहेत यदर्हणाम्भः <br>
&nbsp;&nbsp;&nbsp;&nbsp;&nbsp;सद्यः पुनाति सहचन्द्रललामलोकान् ॥ ९ ॥<br>
ये मे तनूर्द्विजवरान्दुहतीर्मदीया <br>
&nbsp;&nbsp;&nbsp;&nbsp;&nbsp;भूतान्यलब्धशरणानि च भेदबुद्ध्या ।<br>
द्रक्ष्यन्त्यघक्षतदृशो ह्यहिमन्यवस्तान् <br>
&nbsp;&nbsp;&nbsp;&nbsp;&nbsp;गृध्रा रुषा मम कुषन्त्यधिदण्डनेतुः ॥ १० ॥<br>
ये ब्राह्मणान्मयि धिया क्षिपतोऽर्चयन्तः <br>
&nbsp;&nbsp;&nbsp;&nbsp;&nbsp;तुष्यद्‌धृदः स्मितसुधोक्षितपद्मवक्त्राः ।<br>
वाण्यानुरागकलयात्मजवद् गृणन्तः <br>
&nbsp;&nbsp;&nbsp;&nbsp;&nbsp;सम्बोधयन्ति अहमिवाहमुपाहृतस्तैः ॥ ११ ॥<br>
तन्मे स्वभर्तुरवसायमलक्षमाणौ <br>
&nbsp;&nbsp;&nbsp;&nbsp;&nbsp;युष्मद्व्यतिक्रमगतिं प्रतिपद्य सद्यः ।<br>
भूयो ममान्तिकमितां तदनुग्रहो मे <br>
&nbsp;&nbsp;&nbsp;&nbsp;&nbsp;यत्कल्पतामचिरतो भृतयोर्विवासः ॥ १२ ॥<br>
ब्रह्मोवाच - <br>
अथ तस्योशतीं देवीं ऋषिकुल्यां सरस्वतीम् ।<br>
नास्वाद्य मन्युदष्टानां तेषां आत्माप्यतृप्यत ॥ १३ ॥<br>
सतीं व्यादाय शृण्वन्तो लघ्वीं गुर्वर्थगह्वराम् ।<br>
विगाह्यागाधगम्भीरां न विदुस्तच्चिकीर्षितम् ॥ १४ ॥<br>
ते योगमाययारब्ध पारमेष्ठ्यमहोदयम् ।<br>
प्रोचुः प्राञ्जलयो विप्राः प्रहृष्टाः क्षुभितत्वचः ॥ १५ ॥<br>
ऋषय ऊचुः - <br>
न वयं भगवन् विद्मः तव देव चिकीर्षितम् ।<br>
कृतो मेऽनुग्रहश्चेति यदध्यक्षः प्रभाषसे ॥ १६ ॥<br>
ब्रह्मण्यस्य परं दैवं ब्राह्मणाः किल ते प्रभो ।<br>
विप्राणां देवदेवानां भगवान् आत्मदैवतम् ॥ १७ ॥<br>
त्वत्तः सनातनो धर्मो रक्ष्यते तनुभिस्तव ।<br>
धर्मस्य परमो गुह्यो निर्विकारो भवान्मतः ॥ १८ ॥<br>
तरन्ति ह्यञ्जसा मृत्युं निवृत्ता यदनुग्रहात् ।<br>
योगिनः स भवान् किंस्विद् अनुगृह्येत यत्परैः ॥ १९ ॥<br>
यं वै विभूतिरुपयात्यनुवेलमन्यैः <br>
&nbsp;&nbsp;&nbsp;&nbsp;&nbsp;अर्थार्थिभिः स्वशिरसा धृतपादरेणुः ।<br>
धन्यार्पिताङ्घ्रितुलसीनवदामधाम्नो <br>
&nbsp;&nbsp;&nbsp;&nbsp;&nbsp;लोकं मधुव्रतपतेरिव कामयाना ॥ २० ॥<br>
यस्तां विविक्तचरितैः अनुवर्तमानां <br>
&nbsp;&nbsp;&nbsp;&nbsp;&nbsp;नात्याद्रियत्परमभागवतप्रसङ्गः ।<br>
स त्वं द्विजानुपथपुण्यरजः पुनीतः <br>
&nbsp;&nbsp;&nbsp;&nbsp;&nbsp;श्रीवत्सलक्ष्म किमगा भगभाजनस्त्वम् ॥ २१ ॥<br>
धर्मस्य ते भगवतस्त्रियुग त्रिभिः स्वैः <br>
&nbsp;&nbsp;&nbsp;&nbsp;&nbsp;पद्भिश्चराचरमिदं द्विजदेवतार्थम् ।<br>
नूनं भृतं तदभिघाति रजस्तमश्च <br>
&nbsp;&nbsp;&nbsp;&nbsp;&nbsp;सत्त्वेन नो वरदया तनुवा निरस्य ॥ २२ ॥<br>
न त्वं द्विजोत्तमकुलं यदिहात्मगोपं <br>
&nbsp;&nbsp;&nbsp;&nbsp;&nbsp;गोप्ता वृषः स्वर्हणेन ससूनृतेन ।<br>
तर्ह्येव नङ्क्ष्यति शिवस्तव देव पन्था <br>
&nbsp;&nbsp;&nbsp;&nbsp;&nbsp;लोकोऽग्रहीष्यद् ऋषभस्य हि तत्प्रमाणम् ॥ २३ ॥<br>
तत्तेऽनभीष्टमिव सत्त्वनिधेर्विधित्सोः <br>
&nbsp;&nbsp;&nbsp;&nbsp;&nbsp;क्षेमं जनाय निजशक्तिभिरुद्‌धृतारेः ।<br>
नैतावता त्र्यधिपतेर्बत विश्वभर्तुः <br>
&nbsp;&nbsp;&nbsp;&nbsp;&nbsp;तेजः क्षतं त्ववनतस्य स ते विनोदः ॥ २४ ॥<br>
यं वानयोर्दममधीश भवान्विधत्ते <br>
&nbsp;&nbsp;&nbsp;&nbsp;&nbsp;वृत्तिं नु वा तदनुमन्महि निर्व्यलीकम् ।<br>
अस्मासु वा य उचितो ध्रियतां स दण्डो <br>
&nbsp;&nbsp;&nbsp;&nbsp;&nbsp;येऽनागसौ वयमयुङ्‌क्ष्महि किल्बिषेण ॥ २५ ॥<br>
श्रीभगवानुवाच - <br>
एतौ सुरेतरगतिं प्रतिपद्य सद्यः <br>
&nbsp;&nbsp;&nbsp;&nbsp;&nbsp;संरम्भसम्भृतसमाध्यनुबद्धयोगौ ।<br>
भूयः सकाशमुपयास्यत आशु यो वः <br>
&nbsp;&nbsp;&nbsp;&nbsp;&nbsp;शापो मयैव निमितस्तदवैत विप्राः ॥ २६ ॥<br>
ब्रह्मोवाच - <br>
अथ ते मुनयो दृष्ट्वा नयनानन्दभाजनम् ।<br>
वैकुण्ठं तदधिष्ठानं विकुण्ठं च स्वयंप्रभम् ॥ २७ ॥<br>
भगवन्तं परिक्रम्य प्रणिपत्यानुमान्य च ।<br>
प्रतिजग्मुः प्रमुदिताः शंसन्तो वैष्णवीं श्रियम् ॥ २८ ॥<br>
भगवाननुगावाह यातं मा भैष्टमस्तु शम् ।<br>
ब्रह्मतेजः समर्थोऽपि हन्तुं नेच्छे मतं तु मे ॥ २९ ॥<br>
एतत्पुरैव निर्दिष्टं रमया क्रुद्धया यदा ।<br>
पुरापवारिता द्वारि विशन्ती मय्युपारते ॥ ३० ॥<br>
मयि संरम्भयोगेन निस्तीर्य ब्रह्महेलनम् ।<br>
प्रत्येष्यतं निकाशं मे कालेनाल्पीयसा पुनः ॥ ३१ ॥<br>
द्वाःस्थावादिश्य भगवान् विमानश्रेणिभूषणम् ।<br>
सर्वातिशयया लक्ष्म्या जुष्टं स्वं धिष्ण्यमाविशत् ॥ ३२ ॥<br>
तौ तु गीर्वाणऋषभौ दुस्तरात् हरिलोकतः ।<br>
हतश्रियौ ब्रह्मशापाद् अभूतां विगतस्मयौ ॥ ३३ ॥<br>
तदा विकुण्ठधिषणात् तयोर्निपतमानयोः ।<br>
हाहाकारो महानासीद् विमानाग्र्येषु पुत्रकाः ॥ ३४ ॥<br>
तावेव ह्यधुना प्राप्तौ पार्षदप्रवरौ हरेः ।<br>
दितेर्जठरनिर्विष्टं काश्यपं तेज उल्बणम् ॥ ३५ ॥<br>
तयोरसुरयोरद्य तेजसा यमयोर्हि वः ।<br>
आक्षिप्तं तेज एतर्हि भगवान् तद्विधित्सति ॥ ३६ ॥<br>
विश्वस्य यः स्थितिलयोद्‍भवहेतुराद्यो <br>
&nbsp;&nbsp;&nbsp;&nbsp;&nbsp;योगेश्वरैरपि दुरत्यययोगमायः ।<br>
क्षेमं विधास्यति स नो भगवांस्त्र्यधीशः <br>
&nbsp;&nbsp;&nbsp;&nbsp;&nbsp;तत्रास्मदीयविमृशेन कियानिहार्थः ॥ ३७ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे षोडशोऽध्यायः ॥ १६ ॥
