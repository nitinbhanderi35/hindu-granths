<br>
श्रीशुक उवाच ।<br>
निशम्य वाचं वदतो मुनेः पुण्यतमां नृप ।<br>
भूयः पप्रच्छ कौरव्यो वासुदेवकथादृतः ॥ १ ॥<br>
विदुर उवाच ।<br>
स वै स्वायम्भुवः सम्राट्‌ प्रियः पुत्रः स्वयम्भुवः ।<br>
प्रतिलभ्य प्रियां पत्‍नीं किं चकार ततो मुने ॥ २ ॥<br>
चरितं तस्य राजर्षेः आदिराजस्य सत्तम ।<br>
ब्रूहि मे श्रद्दधानाय विष्वक्सेनाश्रयो ह्यसौ ॥ ३ ॥<br>
<br>
श्रुतस्य पुंसां सुचिरश्रमस्य <br>
&nbsp;&nbsp;&nbsp;&nbsp;नन्वञ्जसा सूरिभिरीडितोऽर्थः ।<br>
तत्तद्‍गुणानुश्रवणं मुकुन्द <br>
&nbsp;&nbsp;&nbsp;&nbsp;पादारविन्दं हृदयेषु येषाम् ॥ ४ ॥<br>
श्रीशुक उवाच ।<br>
इति ब्रुवाणं विदुरं विनीतं <br>
&nbsp;&nbsp;&nbsp;&nbsp;सहस्रशीर्ष्णश्चरणोपधानम् ।<br>
प्रहृष्टरोमा भगवत्कथायां <br>
&nbsp;&nbsp;&nbsp;&nbsp;प्रणीयमानो मुनिरभ्यचष्ट ॥ ५ ॥<br>
मैत्रेय उवाच ।<br>
यदा स्वभार्यया सार्धं जातः स्वायम्भुवो मनुः ।<br>
प्राञ्जलिः प्रणतश्चेदं वेदगर्भमभाषत ॥ ६ ॥<br>
त्वमेकः सर्वभूतानां जन्मकृत् वृत्तिदः पिता ।<br>
तथापि नः प्रजानां ते शुश्रूषा केन वा भवेत् ॥ ७ ॥<br>
तद्विधेहि नमस्तुभ्यं कर्मस्वीड्यात्मशक्तिषु ।<br>
यत्कृत्वेह यशो विष्वक् अमुत्र च भवेद्‍गतिः ॥ ८ ॥<br>
ब्रह्मोवाच <br>
प्रीतस्तुभ्यमहं तात स्वस्ति स्ताद्वां क्षितीश्वर ।<br>
यन्निर्व्यलीकेन हृदा शाधि मेत्यात्मनार्पितम् ॥ ९ ॥<br>
एतावत्यात्मजैर्वीर कार्या ह्यपचितिर्गुरौ ।<br>
शक्त्याप्रमत्तैर्गृह्येत सादरं गतमत्सरैः ॥ १० ॥<br>
स त्वमस्यामपत्यानि सदृशान्यात्मनो गुणैः ।<br>
उत्पाद्य शास धर्मेण गां यज्ञैः पुरुषं यज ॥ ११ ॥<br>
परं शुश्रूषणं मह्यं स्यात्प्रजारक्षया नृप ।<br>
भगवांस्ते प्रजाभर्तुः हृषीकेशोऽनुतुष्यति ॥ १२ ॥<br>
येषां न तुष्टो भगवान् यज्ञलिङ्गो जनार्दनः ।<br>
तेषां श्रमो ह्यपार्थाय यदात्मा नादृतः स्वयम् ॥ १३ ॥<br>
मनुरुवाच ।<br>
आदेशेऽहं भगवतो वर्तेयामीवसूदन ।<br>
स्थानं त्विहानुजानीहि प्रजानां मम च प्रभो ॥ १४ ॥<br>
यदोकः सर्वसत्त्वानां मही मग्ना महाम्भसि ।<br>
अस्या उद्धरणे यत्‍नो देव देव्या विधीयताम् ॥ १५ ॥<br>
मैत्रेय उवाच ।<br>
परमेष्ठी त्वपां मध्ये तथा सन्नामवेक्ष्य गाम् ।<br>
कथमेनां समुन्नेष्य इति दध्यौ धिया चिरम् ॥ १६ ॥<br>
सृजतो मे क्षितिर्वार्भिः प्लाव्यमाना रसां गता ।<br>
अथात्र किमनुष्ठेयं अस्माभिः सर्गयोजितैः । <br>
यस्याहं हृदयादासं स ईशो विदधातु मे ॥ १७ ॥<br>
इत्यभिध्यायतो नासा विवरात्सहसानघ ।<br>
वराहतोको निरगाद् अङ्गुष्ठपरिमाणकः ॥ १८ ॥<br>
तस्याभिपश्यतः खस्थः क्षणेन किल भारत ।<br>
गजमात्रः प्रववृधे तदद्‍भुतं अभून्महत् ॥ १९ ॥<br>
मरीचिप्रमुखैर्विप्रैः कुमारैर्मनुना सह ।<br>
दृष्ट्वा तत्सौकरं रूपं तर्कयामास चित्रधा ॥ २० ॥<br>
किमेतत्सौकरव्याजं सत्त्वं दिव्यमवस्थितम् ।<br>
अहो बताश्चर्यमिदं नासाया मे विनिःसृतम् ॥ २१ ॥<br>
दृष्टोऽङ्गुष्ठशिरोमात्रः क्षणाद्‍गण्डशिलासमः ।<br>
अपि स्विद्‍भगवानेष यज्ञो मे खेदयन्मनः ॥ २२ ॥<br>
इति मीमांसतस्तस्य ब्रह्मणः सह सूनुभिः ।<br>
भगवान् यज्ञपुरुषो जगर्जागेन्द्रसन्निभः ॥ २३ ॥<br>
ब्रह्माणं हर्षयामास हरिस्तांश्च द्विजोत्तमान् ।<br>
स्वगर्जितेन ककुभः प्रतिस्वनयता विभुः ॥ २४ ॥<br>
<br>
निशम्य ते घर्घरितं स्वखेद <br>
&nbsp;&nbsp;&nbsp;&nbsp;क्षयिष्णु मायामयसूकरस्य ।<br>
जनस्तपःसत्यनिवासिनस्ते त्रिभिः <br>
&nbsp;&nbsp;&nbsp;&nbsp;पवित्रैर्मुनयोऽगृणन् स्म ॥ २५ ॥<br>
तेषां सतां वेदवितानमूर्तिः <br>
&nbsp;&nbsp;&nbsp;&nbsp;ब्रह्मावधार्यात्मगुणानुवादम् ।<br>
विनद्य भूयो विबुधोदयाय <br>
&nbsp;&nbsp;&nbsp;&nbsp;गजेन्द्रलीलो जलमाविवेश ॥ २६ ॥<br>
उत्क्षिप्तवालः खचरः कठोरः <br>
&nbsp;&nbsp;&nbsp;&nbsp;सटा विधुन्वन् खररोमशत्वक् ।<br>
खुराहताभ्रः सितदंष्ट्र ईक्षा <br>
&nbsp;&nbsp;&nbsp;&nbsp;ज्योतिर्बभासे भगवान्महीध्रः ॥ २७ ॥<br>
घ्राणेन पृथ्व्याः पदवीं विजिघ्रन् <br>
&nbsp;&nbsp;&nbsp;&nbsp;क्रोडापदेशः स्वयमध्वराङ्गः ।<br>
करालदंष्ट्रोऽप्यकरालदृग्भ्याम् <br>
&nbsp;&nbsp;&nbsp;&nbsp;उद्वीक्ष्य विप्रान् गृणतोऽविशत्कम् ॥ २८ ॥<br>
स वज्रकूटाङ्गनिपातवेग <br>
&nbsp;&nbsp;&nbsp;&nbsp;विशीर्णकुक्षिः स्तनयन्नुदन्वान् ।<br>
उत्सृष्टदीर्घोर्मिभुजैरिवार्तः <br>
&nbsp;&nbsp;&nbsp;&nbsp;चुक्रोश यज्ञेश्वर पाहि मेति ॥ २९ ॥<br>
खुरैः क्षुरप्रैर्दरयंस्तदाप <br>
&nbsp;&nbsp;&nbsp;&nbsp;उत्पारपारं त्रिपरू रसायाम् ।<br>
ददर्श गां तत्र सुषुप्सुरग्रे <br>
&nbsp;&nbsp;&nbsp;&nbsp;यां जीवधानीं स्वयमभ्यधत्त ॥ ३० ॥ <br>
स्वदंष्ट्रयोद्धृत्य महीं निमग्नां <br>
&nbsp;&nbsp;&nbsp;&nbsp;स उत्थितः संरुरुचे रसायाः ।<br>
तत्रापि दैत्यं गदयापतन्तं <br>
&nbsp;&nbsp;&nbsp;&nbsp;सुनाभसन्दीपिततीव्रमन्युः ॥ ३१ ॥<br>
जघान रुन्धानमसह्यविक्रमं <br>
&nbsp;&nbsp;&nbsp;&nbsp;स लीलयेभं मृगराडिवाम्भसि ।<br>
तद्रक्तपङ्काङ्‌कितगण्डतुण्डो <br>
&nbsp;&nbsp;&nbsp;&nbsp;यथा गजेन्द्रो जगतीं विभिन्दन् ॥ ३२ ॥<br>
तमालनीलं सितदन्तकोट्या <br>
&nbsp;&nbsp;&nbsp;&nbsp;क्ष्मामुत्क्षिपन्तं गजलीलयाङ्ग ।<br>
प्रज्ञाय बद्धाञ्जलयोऽनुवाकैः <br>
&nbsp;&nbsp;&nbsp;&nbsp;विरिञ्चिमुख्या उपतस्थुरीशम् ॥ ३३ ॥<br>
ऋषय ऊचुः<br>
जितं जितं तेऽजित यज्ञभावन <br>
&nbsp;&nbsp;&nbsp;&nbsp;त्रयीं तनुं स्वां परिधुन्वते नमः ।<br>
यद् रोमगर्तेषु निलिल्युरध्वराः <br>
&nbsp;&nbsp;&nbsp;&nbsp;तस्मै नमः कारणसूकराय ते ॥ ३४ ॥<br>
रूपं तवैतन्ननु दुष्कृतात्मनां <br>
&nbsp;&nbsp;&nbsp;&nbsp;दुर्दर्शनं देव यदध्वरात्मकम् ।<br>
छन्दांसि यस्य त्वचि बर्हिरोम-<br>
&nbsp;&nbsp;&nbsp;&nbsp;स्वाज्यं दृशि त्वङ्‌घ्रिषु चातुर्होत्रम् ॥ ३५ ॥<br>
स्रुक्तुण्ड आसीत्स्रुव ईश नासयोः <br>
&nbsp;&nbsp;&nbsp;&nbsp;इडोदरे चमसाः कर्णरन्ध्रे ।<br>
प्राशित्रमास्ये ग्रसने ग्रहास्तु ते <br>
&nbsp;&nbsp;&nbsp;&nbsp;यच्चर्वणं ते भगवन्नग्निहोत्रम् ॥ ३६ ॥<br>
दीक्षानुजन्मोपसदः शिरोधरं <br>
&nbsp;&nbsp;&nbsp;&nbsp;त्वं प्रायणीयोदयनीयदंष्ट्रः ।<br>
जिह्वा प्रवर्ग्यस्तव शीर्षकं क्रतोः <br>
&nbsp;&nbsp;&nbsp;&nbsp;सभ्यावसथ्यं चितयोऽसवो हि ते ॥ ३७ ॥<br>
सोमस्तु रेतः सवनान्यवस्थितिः <br>
&nbsp;&nbsp;&nbsp;&nbsp;संस्थाविभेदास्तव देव धातवः ।<br>
सत्राणि सर्वाणि शरीरसन्धि- <br>
&nbsp;&nbsp;&nbsp;&nbsp;स्त्वं सर्वयज्ञक्रतुरिष्टिबन्धनः ॥ ३८ ॥<br>
नमो नमस्तेऽखिलमन्त्रदेवता <br>
&nbsp;&nbsp;&nbsp;&nbsp;द्रव्याय सर्वक्रतवे क्रियात्मने ।<br>
वैराग्यभक्त्यात्मजयानुभावित <br>
&nbsp;&nbsp;&nbsp;&nbsp;ज्ञानाय विद्यागुरवे नमो नमः ॥ ३९ ॥<br>
दंष्ट्राग्रकोट्या भगवंस्त्वया धृता <br>
&nbsp;&nbsp;&nbsp;&nbsp;विराजते भूधर भूः सभूधरा ।<br>
यथा वनान्निःसरतो दता धृता <br>
&nbsp;&nbsp;&nbsp;&nbsp;मतङ्गजेन्द्रस्य सपत्रपद्मिनी ॥ ४० ॥<br>
त्रयीमयं रूपमिदं च सौकरं <br>
&nbsp;&nbsp;&nbsp;&nbsp;भूमण्डलेनाथ दता धृतेन ते ।<br>
चकास्ति शृङ्गोढघनेन भूयसा <br>
&nbsp;&nbsp;&nbsp;&nbsp;कुलाचलेन्द्रस्य यथैव विभ्रमः ॥ ४१ ॥<br>
संस्थापयैनां जगतां सतस्थुषां <br>
&nbsp;&nbsp;&nbsp;&nbsp;लोकाय पत्‍नीमसि मातरं पिता ।<br>
विधेम चास्यै नमसा सह त्वया <br>
&nbsp;&nbsp;&nbsp;&nbsp;यस्यां स्वतेजोऽग्निमिवारणावधाः ॥ ४२ ॥<br>
कः श्रद्दधीतान्यतमस्तव प्रभो <br>
&nbsp;&nbsp;&nbsp;&nbsp;रसां गताया भुव उद्विबर्हणम् ।<br>
न विस्मयोऽसौ त्वयि विश्वविस्मये <br>
&nbsp;&nbsp;&nbsp;&nbsp;यो माययेदं ससृजेऽतिविस्मयम् ॥ ४३ ॥<br>
विधुन्वता वेदमयं निजं वपुः <br>
&nbsp;&nbsp;&nbsp;&nbsp;जनस्तपःसत्यनिवासिनो वयम् ।<br>
सटाशिखोद्धूत शिवाम्बुबिन्दुभिः <br>
&nbsp;&nbsp;&nbsp;&nbsp;विमृज्यमाना भृशमीश पाविताः ॥ ४४ ॥<br>
स वै बत भ्रष्टमतिस्तवैष ते <br>
&nbsp;&nbsp;&nbsp;&nbsp;यः कर्मणां पारमपारकर्मणः ।<br>
यद्योगमायागुणयोगमोहितं <br>
&nbsp;&nbsp;&nbsp;&nbsp;विश्वं समस्तं भगवन्विधेहि शम् ॥ ४५ ॥<br>
मैत्रेय उवाच ।<br>
इत्युपस्थीयमानस्तैः मुनिभिर्ब्रह्मवादिभिः ।<br>
&nbsp;&nbsp;&nbsp;&nbsp;सलिले स्वखुराक्रान्त उपाधत्तावितावनिम् ॥ ४६ ॥<br>
स इत्थं भगवानुर्वीं विष्वक्सेनः प्रजापतिः ।<br>
&nbsp;&nbsp;&nbsp;&nbsp;रसाया लीलयोन्नीतां अप्सु न्यस्य ययौ हरिः ॥ ४७ ॥<br>
य एवमेतां हरिमेधसो हरेः <br>
&nbsp;&nbsp;&nbsp;&nbsp;कथां सुभद्रां कथनीयमायिनः ।<br>
शृण्वीत भक्त्या श्रवयेत वोशतीं <br>
&nbsp;&nbsp;&nbsp;&nbsp;जनार्दनोऽस्याशु हृदि प्रसीदति ॥ ४८ ॥<br>
तस्मिन्प्रसन्ने सकलाशिषां प्रभौ <br>
&nbsp;&nbsp;&nbsp;&nbsp;किं दुर्लभं ताभिरलं लवात्मभिः ।<br>
अनन्यदृष्ट्या भजतां गुहाशयः <br>
&nbsp;&nbsp;&nbsp;&nbsp;स्वयं विधत्ते स्वगतिं परः पराम् ॥ ४९ ॥<br>
को नाम लोके पुरुषार्थसारवित् <br>
&nbsp;&nbsp;&nbsp;&nbsp;पुराकथानां भगवत्कथासुधाम् ।<br>
आपीय कर्णाञ्जलिभिर्भवापहा- <br>
&nbsp;&nbsp;&nbsp;&nbsp;महो विरज्येत विना नरेतरम् ॥ ५० ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे वराहप्रादुर्भावानुवर्णनं त्रयोदशोऽध्यायः ॥ १३ ॥<br>
