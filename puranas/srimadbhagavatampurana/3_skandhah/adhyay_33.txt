मैत्रेय उवाच - <br>
एवं निशम्य कपिलस्य वचो जनित्री <br>
&nbsp;&nbsp;&nbsp;&nbsp;&nbsp;सा कर्दमस्य दयिता किल देवहूतिः ।<br>
विस्रस्तमोहपटला तमभिप्रणम्य<br>
&nbsp;&nbsp;&nbsp;&nbsp;&nbsp;तुष्टाव तत्त्वविषयाङ्कित सिद्धिभूमिम् ॥ १ ॥<br>
देवहूतिरुवाच - <br>
अथाप्यजोऽन्तःसलिले शयानं <br>
&nbsp;&nbsp;&nbsp;&nbsp;&nbsp;भूतेन्द्रियार्थात्ममयं वपुस्ते ।<br>
गुणप्रवाहं सदशेषबीजं <br>
&nbsp;&nbsp;&nbsp;&nbsp;&nbsp;दध्यौ स्वयं यत् जठराब्जजातः ॥ २ ॥<br>
स एव विश्वस्य भवान् विधत्ते <br>
&nbsp;&nbsp;&nbsp;&nbsp;&nbsp;गुणप्रवाहेण विभक्तवीर्यः ।<br>
सर्गाद्यनीहोऽवितथाभिसन्धिः <br>
&nbsp;&nbsp;&nbsp;&nbsp;&nbsp;आत्मेश्वरोऽतर्क्य सहस्रशक्तिः ॥ ३ ॥<br>
स त्वं भृतो मे जठरेण नाथ <br>
&nbsp;&nbsp;&nbsp;&nbsp;&nbsp;कथं नु यस्योदर एतदासीत् ।<br>
विश्वं युगान्ते वटपत्र एकः <br>
&nbsp;&nbsp;&nbsp;&nbsp;&nbsp;शेते स्म मायाशिशुरङ्‌घ्रिपानः ॥ ४ ॥<br>
त्वं देहतन्त्रः प्रशमाय पाप्मनां <br>
&nbsp;&nbsp;&nbsp;&nbsp;&nbsp;निदेशभाजां च विभो विभूतये ।<br>
यथावतारास्तव सूकरादयः <br>
&nbsp;&nbsp;&nbsp;&nbsp;&nbsp;तथायमप्यात्म पथोपलब्धये ॥ ५ ॥<br>
यन्नामधेयश्रवणानुकीर्तनाद् <br>
&nbsp;&nbsp;&nbsp;&nbsp;&nbsp;यत्प्रह्वणाद् यत् स्मरणादपि क्वचित् ।<br>
श्वादोऽपि सद्यः सवनाय कल्पते <br>
&nbsp;&nbsp;&nbsp;&nbsp;&nbsp;कुतः पुनस्ते भगवन्नु दर्शनात् ॥ ६ ॥<br>
अहो बत श्वपचोऽतो गरीयान् <br>
&nbsp;&nbsp;&nbsp;&nbsp;&nbsp;यज्जिह्वाग्रे वर्तते नाम तुभ्यम् ।<br>
तेपुस्तपस्ते जुहुवुः सस्नुरार्या <br>
&nbsp;&nbsp;&nbsp;&nbsp;&nbsp;ब्रह्मानूचुर्नाम गृणन्ति ये ते ॥ ७ ॥<br>
तं त्वामहं ब्रह्म परं पुमांसं <br>
&nbsp;&nbsp;&nbsp;&nbsp;&nbsp;प्रत्यक्स्रोतस्यात्मनि संविभाव्यम् ।<br>
स्वतेजसा ध्वस्तगुणप्रवाहं <br>
&nbsp;&nbsp;&nbsp;&nbsp;&nbsp;वन्दे विष्णुं कपिलं वेदगर्भम् ॥ ८ ॥<br>
मैत्रेय उवाच - <br>
ईडितो भगवानेवं कपिलाख्यः परः पुमान् ।<br>
वाचाविक्लवयेत्याह मातरं मातृवत्सलः ॥ ९ ॥<br>
कपिल उवाच - <br>
मार्गेणानेन मातस्ते सुसेव्येनोदितेन मे ।<br>
आस्थितेन परां काष्ठां अचिराद् अवरोत्स्यसि ॥ १० ॥<br>
श्रद्धत्स्वैतन्मतं मह्यं जुष्टं यद्‍ब्रह्मवादिभिः ।<br>
येन मां अभयं याया मृत्युमृच्छन्त्यतद्विदः ॥ ११ ॥<br>
मैत्रेय उवाच - <br>
इति प्रदर्श्य भगवान् सतीं तां आत्मनो गतिम् ।<br>
स्वमात्रा ब्रह्मवादिन्या कपिलोऽनुमतो ययौ ॥ १२ ॥<br>
सा चापि तनयोक्तेन योगादेशेन योगयुक् ।<br>
तस्मिन् आश्रम आपीडे सरस्वत्याः समाहिता ॥ १३ ॥<br>
अभीक्ष्ण अवगाहकपिशान् जटिलान् कुटिलालकान् ।<br>
आत्मानं च उग्रतपसा बिभ्रती चीरिणं कृशम् ॥ १४ ॥<br>
प्रजापतेः कर्दमस्य तपोयोगविजृम्भितम् ।<br>
स्वगार्हस्थ्यमनौपम्यं प्रार्थ्यं वैमानिकैरपि ॥ १५ ॥<br>
पयःफेननिभाः शय्या दान्ता रुक्मपरिच्छदाः ।<br>
आसनानि च हैमानि सुस्पर्शास्तरणानि च ॥ १६ ॥<br>
स्वच्छस्फटिककुड्येषु महामारकतेषु च ।<br>
रत्‍नप्रदीपा आभान्ति ललना रत्‍नसंयुताः ॥ १७ ॥<br>
गृहोद्यानं कुसुमितै रम्यं बह्वमरद्रुमैः ।<br>
कूजद् विहङ्गमिथुनं गायन् मत्तमधुव्रतम् ॥ १८ ॥<br>
यत्र प्रविष्टमात्मानं विबुधानुचरा जगुः ।<br>
वाप्यां उत्पलगन्धिन्यां कर्दमेनोपलालितम् ॥ १९ ॥<br>
हित्वा तदीप्सिततमं अप्याखण्डलयोषिताम् ।<br>
किञ्चिच्चकार वदनं पुत्रविश्लेषणातुरा ॥ २० ॥<br>
वनं प्रव्रजिते पत्यौ अपत्यविरहातुरा ।<br>
ज्ञाततत्त्वाप्यभून्नष्टे वत्से गौरिव वत्सला ॥ २१ ॥<br>
तमेव ध्यायती देवं अपत्यं कपिलं हरिम् ।<br>
बभूवाचिरतो वत्स निःस्पृहा तादृशे गृहे ॥ २२ ॥<br>
ध्यायती भगवद्‌रूपं यदाह ध्यानगोचरम् ।<br>
सुतः प्रसन्नवदनं समस्तव्यस्तचिन्तया ॥ २३ ॥<br>
भक्तिप्रवाहयोगेन वैराग्येण बलीयसा ।<br>
युक्तानुष्ठानजातेन ज्ञानेन ब्रह्महेतुना ॥ २४ ॥<br>
विशुद्धेन तदात्मानं आत्मना विश्वतोमुखम् ।<br>
स्वानुभूत्या तिरोभूत मायागुणविशेषणम् ॥ २५ ॥<br>
ब्रह्मण्यवस्थितमतिः भगवति आत्मसंश्रये ।<br>
निवृत्तजीवापत्तित्वात् क्षीणक्लेशाऽऽप्त निर्वृतिः ॥ २६ ॥<br>
नित्यारूढसमाधित्वात् परावृत्तगुणभ्रमा ।<br>
न सस्मार तदाऽऽत्मानं स्वप्ने दृष्टमिवोत्थितः ॥ २७ ॥<br>
तद्देहः परतः पोषोऽपि अकृशश्चाध्यसम्भवात् ।<br>
बभौ मलैरवच्छन्नः सधूम इव पावकः ॥ २८ ॥<br>
स्वाङ्गं तपोयोगमयं मुक्तकेशं गताम्बरम् ।<br>
दैवगुप्तं न बुबुधे वासुदेवप्रविष्टधीः ॥ २९ ॥<br>
एवं सा कपिलोक्तेन मार्गेणाचिरतः परम् ।<br>
आत्मानं ब्रह्मनिर्वाणं भगवन्तं अवाप ह ॥ ३० ॥<br>
तद्वीरासीत् पुण्यतमं क्षेत्रं त्रैलोक्यविश्रुतम् ।<br>
नाम्ना सिद्धपदं यत्र सा संसिद्धिमुपेयुषी ॥ ३१ ॥<br>
तस्यास्तद्योगविधुतमार्त्यं मर्त्यमभूत्सरित् ।<br>
स्रोतसां प्रवरा सौम्य सिद्धिदा सिद्धसेविता ॥ ३२ ॥<br>
कपिलोऽपि महायोगी भगवान् पितुराश्रमात् ।<br>
मातरं समनुज्ञाप्य प्राग् उदीचीं दिशं ययौ ॥ ३३ ॥<br>
सिद्धचारण गन्धर्वैः मुनिभिश्च अप्सरोगणैः ।<br>
स्तूयमानः समुद्रेण दत्तार्हणनिकेतनः ॥ ३४ ॥<br>
आस्ते योगं समास्थाय साङ्ख्याचार्यैरभिष्टुतः ।<br>
त्रयाणामपि लोकानां उपशान्त्यै समाहितः ॥ ३५ ॥<br>
एतन्निगदितं तात यत्पृष्टोऽहं तवानघ ।<br>
कपिलस्य च संवादो देवहूत्याश्च पावनः ॥ ३६ ॥<br>
य इदमनुशृणोति योऽभिधत्ते <br>
&nbsp;&nbsp;&nbsp;&nbsp;&nbsp;कपिलमुनेर्मतं आत्मयोगगुह्यम् ।<br>
भगवति कृतधीः सुपर्णकेतौ <br>
&nbsp;&nbsp;&nbsp;&nbsp;&nbsp;उपलभते भगवत् पदारविन्दम् ॥ ३७ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे कापिलेयोपाख्याने त्रयस्त्रिंशोऽध्यायः ॥ ३३ ॥<br>
