<br>
मैत्रेय उवाच ।<br>
इति ते वर्णितः क्षत्तः कालाख्यः परमात्मनः ।<br>
महिमा वेदगर्भोऽथ यथास्राक्षीन्निबोध मे ॥ १ ॥<br>
ससर्जाग्रेऽन्धतामिस्रं अथ तामिस्रमादिकृत् ।<br>
महामोहं च मोहं च तमश्चाज्ञानवृत्तयः ॥ २ ॥<br>
दृष्ट्वा पापीयसीं सृष्टिं नात्मानं बह्वमन्यत ।<br>
भगवद्ध्यानपूतेन मनसान्यां ततोऽसृजत् ॥ ३ ॥<br>
सनकं च सनन्दं च सनातनमथात्मभूः ।<br>
सनत्कुमारं च मुनीन् निष्क्रियान् ऊर्ध्वरेतसः ॥ ४ ॥<br>
तान् बभाषे स्वभूः पुत्रान् प्रजाः सृजत पुत्रकाः ।<br>
तन्नैच्छन् मोक्षधर्माणो वासुदेवपरायणाः ॥ ५ ॥<br>
सोऽवध्यातः सुतैरेवं प्रत्याख्यातानुशासनैः ।<br>
क्रोधं दुर्विषहं जातं नियन्तुमुपचक्रमे ॥ ६ ॥<br>
धिया निगृह्यमाणोऽपि भ्रुवोर्मध्यात्प्रजापतेः ।<br>
सद्योऽजायत तन्मन्युः कुमारो नीललोहितः ॥ ७ ॥<br>
स वै रुरोद देवानां पूर्वजो भगवान्भवः ।<br>
नामानि कुरु मे धातः स्थानानि च जगद्‍गुरो ॥ ८ ॥<br>
इति तस्य वचः पाद्मो भगवान् परिपालयन् ।<br>
अभ्यधाद् भद्रया वाचा मा रोदीस्तत्करोमि ते ॥ ९ ॥<br>
यदरोदीः सुरश्रेष्ठ सोद्वेग इव बालकः ।<br>
ततस्त्वां अभिधास्यन्ति नाम्ना रुद्र इति प्रजाः ॥ १० ॥<br>
हृदिन्द्रियाण्यसुर्व्योम वायुरग्निर्जलं मही ।<br>
सूर्यश्चन्द्रस्तपश्चैव स्थानान्यग्रे कृतानि मे ॥ ११ ॥<br>
मन्युर्मनुर्महिनसो महान् शिव ऋतध्वजः ।<br>
उग्ररेता भवः कालो वामदेवो धृतव्रतः ॥ १२ ॥<br>
धीर्धृतिरसलोमा च नियुत्सर्पिरिलाम्बिका ।<br>
इरावती सुधा दीक्षा रुद्राण्यो रुद्र ते स्त्रियः ॥ १३ ॥<br>
गृहाणैतानि नामानि स्थानानि च सयोषणः ।<br>
एभिः सृज प्रजा बह्वीः प्रजानामसि यत्पतिः ॥ १४ ॥<br>
इत्यादिष्टः स्वगुरुणा भगवान् नीललोहितः ।<br>
सत्त्वाकृतिस्वभावेन ससर्जात्मसमाः प्रजाः ॥ १५ ॥<br>
रुद्राणां रुद्रसृष्टानां समन्ताद् ग्रसतां जगत् ।<br>
निशाम्यासंख्यशो यूथान् प्रजापतिरशङ्कत ॥ १६ ॥<br>
अलं प्रजाभिः सृष्टाभिः ईदृशीभिः सुरोत्तम ।<br>
मया सह दहन्तीभिः दिशश्चक्षुर्भिरुल्बणैः ॥ १७ ॥<br>
तप आतिष्ठ भद्रं ते सर्वभूतसुखावहम् ।<br>
तपसैव यथापूर्वं स्रष्टा विश्वमिदं भवान् ॥ १८ ॥<br>
तपसैव परं ज्योतिः भगवन्तमधोक्षजम् ।<br>
सर्वभूतगुहावासं अञ्जसा विन्दते पुमान् ॥ १९ ॥<br>
मैत्रेय उवाच ।<br>
एवमात्मभुवाऽऽदिष्टः परिक्रम्य गिरां पतिम् ।<br>
बाढमित्यमुमामन्त्र्य विवेश तपसे वनम् ॥ २० ॥<br>
अथाभिध्यायतः सर्गं दश पुत्राः प्रजज्ञिरे ।<br>
भगवत् शक्तियुक्तस्य लोकसन्तानहेतवः ॥ २१ ॥<br>
मरीचिरत्र्यङ्‌गिरसौ पुलस्त्यः पुलहः क्रतुः ।<br>
भृगुर्वसिष्ठो दक्षश्च दशमस्तत्र नारदः ॥ २२ ॥<br>
उत्सङ्गान्नारदो जज्ञे दक्षोऽङ्गुष्ठात्स्वयम्भुवः ।<br>
प्राणाद्वसिष्ठः सञ्जातो भृगुस्त्वचि करात्क्रतुः ॥ २३ ॥<br>
पुलहो नाभितो जज्ञे पुलस्त्यः कर्णयोः ऋषिः ।<br>
अङ्‌गिरा मुखतोऽक्ष्णोऽत्रिः मरीचिर्मनसोऽभवत् ॥ २४ ॥<br>
धर्मः स्तनाद् दक्षिणतो यत्र नारायणः स्वयम् ।<br>
अधर्मः पृष्ठतो यस्मात् मृत्युर्लोकभयङ्करः ॥ २५ ॥<br>
हृदि कामो भ्रुवः क्रोधो लोभश्चाधरदच्छदात् ।<br>
आस्याद् वाक्सिन्धवो मेढ्रान् निर्‌ऋतिः पायोरघाश्रयः ॥ २६ ॥<br>
छायायाः कर्दमो जज्ञे देवहूत्याः पतिः प्रभुः ।<br>
मनसो देहतश्चेदं जज्ञे विश्वकृतो जगत् ॥ २७ ॥<br>
वाचं दुहितरं तन्वीं स्वयम्भूर्हरतीं मनः ।<br>
अकामां चकमे क्षत्तः सकाम इति नः श्रुतम् ॥ २८ ॥<br>
तमधर्मे कृतमतिं विलोक्य पितरं सुताः ।<br>
मरीचिमुख्या मुनयो विश्रम्भात् प्रत्यबोधयन् ॥ २९ ॥<br>
नैतत्पूर्वैः कृतं त्वद्ये न करिष्यन्ति चापरे ।<br>
यस्त्वं दुहितरं गच्छेः अनिगृह्याङ्गजं प्रभुः ॥ ३० ॥<br>
तेजीयसामपि ह्येतन्न सुश्लोक्यं जगद्‍गुरो ।<br>
यद्‌वृत्तमनुतिष्ठन् वै लोकः क्षेमाय कल्पते ॥ ३१ ॥<br>
तस्मै नमो भगवते य इदं स्वेन रोचिषा ।<br>
आत्मस्थं व्यञ्जयामास स धर्मं पातुमर्हति ॥ ३२ ॥<br>
स इत्थं गृणतः पुत्रान् पुरो दृष्ट्वा प्रजापतीन् ।<br>
प्रजापतिपतिस्तन्वं तत्याज व्रीडितस्तदा । <br>
तां दिशो जगृहुर्घोरां नीहारं यद्विदुस्तमः ॥ ३३ ॥<br>
कदाचिद् ध्यायतः स्रष्टुः वेदा आसंश्चतुर्मुखात् ।<br>
कथं स्रक्ष्याम्यहं लोकान् समवेतान् यथा पुरा ॥ ३४ ॥<br>
चातुर्होत्रं कर्मतन्त्रं उपवेदनयैः सह ।<br>
धर्मस्य पादाश्चत्वारः तथैवाश्रमवृत्तयः ॥ ३५ ॥<br>
विदुर उवाच ।<br>
स वै विश्वसृजामीशो वेदादीन् मुखतोऽसृजत् ।<br>
यद् यद् येनासृजद् देवस्तन्मे ब्रूहि तपोधन ॥ ३६ ॥<br>
मैत्रेय उवाच ।<br>
ऋग्यजुःसामाथर्वाख्यान् वेदान् पूर्वादिभिर्मुखैः ।<br>
शास्त्रमिज्यां स्तुतिस्तोमं प्रायश्चित्तं व्यधात्क्रमात् ॥ ३७ ॥<br>
आयुर्वेदं धनुर्वेदं गान्धर्वं वेदमात्मनः ।<br>
स्थापत्यं चासृजद् वेदं क्रमात् पूर्वादिभिर्मुखैः ॥ ३८ ॥<br>
इतिहासपुराणानि पञ्चमं वेदमीश्वरः ।<br>
सर्वेभ्य एव वक्त्रेभ्यः ससृजे सर्वदर्शनः ॥ ३९ ॥<br>
षोडश्युक्थौ पूर्ववक्त्रात् पुरीष्यग्निष्टुतावथ ।<br>
आप्तोर्यामातिरात्रौ च वाजपेयं सगोसवम् ॥ ४० ॥<br>
विद्या दानं तपः सत्यं धर्मस्येति पदानि च ।<br>
आश्रमांश्च यथासंख्यं असृजत्सह वृत्तिभिः ॥ ४१ ॥<br>
सावित्रं प्राजापत्यं च ब्राह्मं चाथ बृहत्तथा ।<br>
वार्ता सञ्चयशालीन शिलोञ्छ इति वै गृहे ॥ ४२ ॥<br>
वैखानसा वालखिल्यौ दुम्बराः फेनपा वने ।<br>
न्यासे कुटीचकः पूर्वं बह्वोदो हंसनिष्क्रियौ ॥ ४३ ॥<br>
आन्वीक्षिकी त्रयी वार्ता दण्डनीतिस्तथैव च ।<br>
एवं व्याहृतयश्चासन् प्रणवो ह्यस्य दह्रतः ॥ ४४ ॥<br>
<sup id="cite_ref-1" class="reference"><a href="#cite_note-1">[१]</a></sup>तस्योष्णिगासील्लोमभ्यो गायत्री च त्वचो विभोः ।<br>
<sup id="cite_ref-2" class="reference"><a href="#cite_note-2">[२]</a></sup>त्रिष्टुम्मांसात्स्नुतोऽनुष्टुब्<sup id="cite_ref-3" class="reference"><a href="#cite_note-3">[३]</a></sup> <sup id="cite_ref-4" class="reference"><a href="#cite_note-4">[४]</a></sup>जगत्यस्थ्नः<sup id="cite_ref-5" class="reference"><a href="#cite_note-5">[५]</a></sup> प्रजापतेः ॥ ४५ ॥<br>
मज्जायाः पङ्‌क्तिरुत्पन्ना बृहती प्राणतोऽभवत् ।<br>
स्पर्शस्तस्याभवज्जीवः स्वरो देह उदाहृत ॥ ४६ ॥