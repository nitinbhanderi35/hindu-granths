मैत्रेय उवाच - <br>
निशम्यात्मभुवा गीतं कारणं शङ्‌कयोज्झिताः ।<br>
ततः सर्वे न्यवर्तन्त त्रिदिवाय दिवौकसः ॥ १ ॥<br>
दितिस्तु भर्तुरादेशाद् अपत्यपरिशङ्‌किनी ।<br>
पूर्णे वर्षशते साध्वी पुत्रौ प्रसुषुवे यमौ ॥ २ ॥<br>
उत्पाता बहवस्तत्र निपेतुर्जायमानयोः ।<br>
दिवि भुव्यन्तरिक्षे च लोकस्य उरु भयावहाः ॥ ३ ॥<br>
सहाचला भुवश्चेलुः दिशः सर्वाः प्रजज्वलुः ।<br>
स उल्काश्च अशनयः पेतुः, केतवश्चार्तिहेतवः ॥ ४ ॥<br>
ववौ वायुः सुदुःस्पर्शः फूत्कारानीरयन्मुहुः ।<br>
उन्मूलयन् नगपतीन् वात्यानीको रजोध्वजः ॥ ५ ॥<br>
उद्धसत् तडिदम्भोद घटया नष्टभागणे ।<br>
व्योम्नि प्रविष्टतमसा न स्म व्यादृश्यते पदम् ॥ ६ ॥<br>
चुक्रोश विमना वार्धिरुदूर्मिः क्षुभितोदरः ।<br>
सोदपानाश्च सरितः चुक्षुभुः शुष्कपङ्‌कजाः ॥ ७ ॥<br>
मुहुः परिधयोऽभूवन् सराह्वोः शशिसूर्ययोः ।<br>
निर्घाता रथनिर्ह्रादा विवरेभ्यः प्रजज्ञिरे ॥ ८ ॥<br>
अन्तर्ग्रामेषु मुखतो वमन्त्यो वह्निमुल्बणम् ।<br>
सृगाल उलूक टङ्‌कारैः प्रणेदुः अशिवं शिवाः ॥ ९ ॥<br>
सङ्‌गीतवद् रोदनवद् उन्नमय्य शिरोधराम् ।<br>
व्यमुञ्चन् विविधा वाचो ग्रामसिंहाः ततस्ततः ॥ १० ॥<br>
खराश्च कर्कशैः क्षत्तः खुरैर्घ्नन्तो धरातलम् ।<br>
खार्कार रभसा मत्ताः पर्यधावन् वरूथशः ॥ ११ ॥<br>
रुदन्तो रासभत्रस्ता नीडाद् उदपतन्खगाः ।<br>
घोषेऽरण्ये च पशवः शकृन् मूत्रमकुर्वत ॥ १२ ॥<br>
गावः अत्रसन् असृग्दोहाः तोयदाः पूयवर्षिणः ।<br>
व्यरुदन् देवलिङ्‌गानि द्रुमाः पेतुर्विनानिलम् ॥ १३ ॥<br>
ग्रहान् पुण्यतमानन्ये भगणांश्चापि दीपिताः ।<br>
अतिचेरुः वक्रगत्या युयुधुश्च परस्परम् ॥ १४ ॥<br>
दृष्ट्वा अन्यांश्च महोत्पातान् अतत्-तत्त्वविदः प्रजाः ।<br>
ब्रह्मपुत्रान् ऋते भीता मेनिरे विश्वसंप्लवम् ॥ १५ ॥<br>
तौ आदिदैत्यौ सहसा व्यज्यमान आत्मपौरुषौ ।<br>
ववृधातेऽश्मसारेण कायेन अद्रिपती इव ॥ १६ ॥<br>
दिविस्पृशौ हेमकिरीटकोटिभिः <br>
&nbsp;&nbsp;&nbsp;&nbsp;&nbsp;निरुद्धकाष्ठौ स्फुरदङ्‌गदाभुजौ ।<br>
गां कंपयन्तौ चरणैः पदे पदे <br>
&nbsp;&nbsp;&nbsp;&nbsp;&nbsp;कट्या सुकाञ्च्यार्कमतीत्य तस्थतुः ॥ १७ ॥<br>
प्रजापतिर्नाम तयोरकार्षीद् <br>
&nbsp;&nbsp;&nbsp;&nbsp;&nbsp;यः प्राक् स्वदेहाद्यमयोरजायत ।<br>
तं वै हिरण्यकशिपुं विदुः प्रजा <br>
&nbsp;&nbsp;&nbsp;&nbsp;&nbsp;यं तं हिरण्याक्षमसूत साग्रतः ॥ १८ ॥<br>
चक्रे हिरण्यकशिपुः दोर्भ्यां ब्रह्मवरेण च ।<br>
वशे सपालान् लोकान् त्रीन् अकुतोमृत्युरुद्धतः ॥ १९ ॥<br>
हिरण्याक्षो अनुजस्तस्य प्रियः प्रीतिकृदन्वहम् ।<br>
गदापाणिर्दिवं यातो युयुत्सुः मृगयन् रणम् ॥ २० ॥<br>
तं वीक्ष्य दुःसहजवं रणत् काञ्चन नूपुरम् ।<br>
वैजयन्त्या स्रजा जुष्टं अंस न्यस्त महागदम् ॥ २१ ॥<br>
मनोवीर्यवर उत्सिक्तं असृण्यं अकुतोभयम् ।<br>
भीता निलिल्यिरे देवाः तार्क्ष्य त्रस्तः इवाहयः ॥ २२ ॥<br>
स वै तिरोहितान् दृष्ट्वा महसा स्वेन दैत्यराट् ।<br>
स-इन्द्रान् देवगणान् क्षीबान् अपश्यन् व्यनदद्‍भृशम् ॥ २३ ॥<br>
ततो निवृत्तः क्रीडिष्यन् गम्भीरं भीमनिस्वनम् ।<br>
विजगाहे महासत्त्वो वार्धिं मत्त इव द्विपः ॥ २४ ॥<br>
तस्मिन्प्रविष्टे वरुणस्य सैनिका <br>
&nbsp;&nbsp;&nbsp;&nbsp;&nbsp;यादोगणाः सन्नधियः ससाध्वसाः ।<br>
अहन्यमाना अपि तस्य वर्चसा <br>
&nbsp;&nbsp;&nbsp;&nbsp;&nbsp;प्रधर्षिता दूरतरं प्रदुद्रुवुः ॥ २५ ॥<br>
स वर्षपूगान् उदधौ महाबलः <br>
&nbsp;&nbsp;&nbsp;&nbsp;&nbsp;चरन् महोर्मीन् श्वसनेरितान्मुहुः ।<br>
मौर्व्याभिजघ्ने गदया विभावरीं <br>
&nbsp;&nbsp;&nbsp;&nbsp;&nbsp;आसेदिवान् तात पुरीं प्रचेतसः ॥ २६ ॥<br>
तत्रोपलभ्यासुरलोकपालकं <br>
&nbsp;&nbsp;&nbsp;&nbsp;&nbsp;यादोगणानां ऋषभं प्रचेतसम् ।<br>
स्मयन् प्रलब्धुं प्रणिपत्य नीचवत् <br>
&nbsp;&nbsp;&nbsp;&nbsp;&nbsp;जगाद मे देह्यधिराज संयुगम् ॥ २७ ॥<br>
त्वं लोकपालोऽधिपतिर्बृहच्छ्रवा <br>
&nbsp;&nbsp;&nbsp;&nbsp;&nbsp;वीर्यापहो दुर्मदवीरमानिनाम् ।<br>
विजित्य लोकेऽखिलदैत्यदानवान् <br>
&nbsp;&nbsp;&nbsp;&nbsp;&nbsp;यद् राजसूयेन पुरायजत्प्रभो ॥ २८ ॥<br>
स एवं उत्सिक्त मदेन विद्विषा <br>
&nbsp;&nbsp;&nbsp;&nbsp;&nbsp;दृढं प्रलब्धो भगवान् अपां पतिः ।<br>
रोषं समुत्थं शमयन् स्वया धिया <br>
&nbsp;&nbsp;&nbsp;&nbsp;&nbsp;व्यवोचदङ्‌गोपशमं गता वयम् ॥ २९ ॥<br>
पश्यामि नान्यं पुरुषात् पुरातनाद् <br>
&nbsp;&nbsp;&nbsp;&nbsp;&nbsp;यः संयुगे त्वां रणमार्गकोविदम् ।<br>
आराधयिष्यति असुरर्षभेहि तं <br>
&nbsp;&nbsp;&nbsp;&nbsp;&nbsp;मनस्विनो यं गृणते भवादृशाः ॥ ३० ॥<br>
तं वीरमारादभिपद्य विस्मयः <br>
&nbsp;&nbsp;&nbsp;&nbsp;&nbsp;शयिष्यसे वीरशये श्वभिर्वृतः ।<br>
यस्त्वद्विधानां असतां प्रशान्तये <br>
&nbsp;&nbsp;&nbsp;&nbsp;&nbsp;रूपाणि धत्ते सदनुग्रहेच्छया ॥ ३१ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे सप्तदशोऽध्यायः ॥ १७ ॥
