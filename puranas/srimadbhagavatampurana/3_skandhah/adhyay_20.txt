शौनक उवाच - <br>
महीं प्रतिष्ठामध्यस्य सौते स्वायम्भुवो मनुः ।<br>
कानि अन्वतिष्ठद् द्वाराणि मार्गाय अवर जन्मनाम् ॥ १ ॥<br>
क्षत्ता महाभागवतः कृष्णस्यैकान्तिकः सुहृत् ।<br>
यस्तत्याजाग्रजं कृष्णे सापत्यं अघवानिति ॥ २ ॥<br>
द्वैपायनादनवरो महित्वे तस्य देहजः ।<br>
सर्वात्मना श्रितः कृष्णं तत्परांश्चाप्यनुव्रतः ॥ ३ ॥<br>
किं अन्वपृच्छन् मैत्रेयं विरजास्तीर्थसेवया ।<br>
उपगम्य कुशावर्त आसीनं तत्त्ववित्तमम् ॥ ४ ॥<br>
तयोः संवदतोः सूत प्रवृत्ता ह्यमलाः कथाः ।<br>
आपो गाङ्‌गा इवाघघ्नीः हरेः पादाम्बुजाश्रयाः ॥ ५ ॥<br>
ता नः कीर्तय भद्रं ते कीर्तन्योदारकर्मणः ।<br>
रसज्ञः को नु तृप्येत हरिलीलामृतं पिबन् ॥ ६ ॥<br>
एवं उग्रश्रवाः पृष्ट ऋषिभिः नैमिषायनैः ।<br>
भगवति अर्पिताध्यात्मः तान् आह श्रूयतामिति ॥ ७ ॥<br>
सूत उवाच - <br>
हरेर्धृतक्रोडतनोः स्वमायया <br>
&nbsp;&nbsp;&nbsp;&nbsp;&nbsp;निशम्य गोरुद्धरणं रसातलात् ।<br>
लीलां हिरण्याक्षमवज्ञया हतं <br>
&nbsp;&nbsp;&nbsp;&nbsp;&nbsp;सञ्जातहर्षो मुनिमाह भारतः ॥ ८ ॥<br>
विदुर उवाच - <br>
प्रजापतिपतिः सृष्ट्वा प्रजासर्गे प्रजापतीन् ।<br>
किं आरभत मे ब्रह्मन् प्रब्रूह्यव्यक्तमार्गवित् ॥ ९ ॥<br>
ये मरीच्यादयो विप्रा यस्तु स्वायम्भुवो मनुः ।<br>
ते वै ब्रह्मण आदेशात् कथं एतद् अभावयन् ॥ १० ॥<br>
सद्वितीयाः किमसृजन् स्वतन्त्रा उत कर्मसु ।<br>
आहो स्वित्संहताः सर्व इदं स्म समकल्पयन् ॥ ११ ॥<br>
मैत्रेय उवाच - <br>
दैवेन दुर्वितर्क्येण परेणानिमिषेण च ।<br>
जातक्षोभाद् भगवतो महान् आसीद्‌ गुणत्रयात् ॥ १२ ॥<br>
रजःप्रधानान् महतः त्रिलिङ्‌गो दैवचोदितात् ।<br>
जातः ससर्ज भूतादिः वियदादीनि पञ्चशः ॥ १३ ॥<br>
तानि चैकैकशः स्रष्टुं असमर्थानि भौतिकम् ।<br>
संहत्य दैवयोगेन हैमं अण्डं अवासृजन् ॥ १४ ॥<br>
सोऽशयिष्टाब्धिसलिले आण्डकोशो निरात्मकः ।<br>
साग्रं वै वर्षसाहस्रं अन्ववात्सीत् तं ईश्वरः ॥ १५ ॥<br>
तस्य नाभेरभूत्पद्मं सहस्रार्कोरुदीधिति ।<br>
सर्वजीवनिकायौको यत्र स्वयं अभूत्स्वराट् ॥ १६ ॥<br>
सोऽनुविष्टो भगवता यः शेते सलिलाशये ।<br>
लोकसंस्थां यथा पूर्वं निर्ममे संस्थया स्वया ॥ १७ ॥<br>
ससर्ज च्छाययाविद्यां पञ्चपर्वाणमग्रतः ।<br>
तामिस्रं अन्धतामिस्रं तमो मोहो महातमः ॥ १८ ॥<br>
विससर्जात्मनः कायं नाभिनन्दन् तमोमयम् ।<br>
जगृहुर्यक्षरक्षांसि रात्रिं क्षुत्तृट्समुद्‍भवाम् ॥ १९ ॥<br>
क्षुत्तृड्भ्यां उपसृष्टास्ते तं जग्धुमभिदुद्रुवुः ।<br>
मा रक्षतैनं जक्षध्वं इति ऊचुः क्षुत्तृडर्दिताः ॥ २० ॥<br>
देवस्तानाह संविग्नो मा मां जक्षत रक्षत ।<br>
अहो मे यक्षरक्षांसि प्रजा यूयं बभूविथ ॥ २१ ॥<br>
देवताः प्रभया या या दीव्यन् प्रमुखतोऽसृजत् ।<br>
ते अहार्षुर्देवयन्तो विसृष्टां तां प्रभामहः ॥ २२ ॥<br>
देवोऽदेवाञ्जघनतः सृजति स्मातिलोलुपान् ।<br>
ते एनं लोलुपतया मैथुनायाभिपेदिरे ॥ २३ ॥<br>
ततो हसन् स भगवान् असुरैर्निरपत्रपैः ।<br>
अन्वीयमानस्तरसा क्रुद्धो भीतः परापतत् ॥ २४ ॥<br>
स उपव्रज्य वरदं प्रपन्नार्तिहरं हरिम् ।<br>
अनुग्रहाय भक्तानां अनुरूपात्मदर्शनम् ॥ २५ ॥<br>
पाहि मां परमात्मंस्ते प्रेषणेनासृजं प्रजाः ।<br>
ता इमा यभितुं पापा उपाक्रामन्ति मां प्रभो ॥ २६ ॥<br>
त्वमेकः किल लोकानां क्लिष्टानां क्लेशनाशनः ।<br>
त्वमेकः क्लेशदस्तेषां अनासन्न पदां तव ॥ २७ ॥<br>
सोऽवधार्यास्य कार्पण्यं विविक्ताध्यात्मदर्शनः ।<br>
विमुञ्चात्मतनुं घोरां इत्युक्तो विमुमोच ह ॥ २८ ॥<br>
तां क्वणच्चरणाम्भोजां मदविह्वल लोचनाम् ।<br>
काञ्चीकलापविलसद् दुकूलत् छन्न रोधसम् ॥ २९ ॥<br>
अन्योन्यश्लेषयोत्तुङ्‌ग निरन्तरपयोधराम् ।<br>
सुनासां सुद्विजां स्निग्ध हासलीलावलोकनाम् ॥ ३० ॥<br>
गूहन्तीं व्रीडयात्मानं नीलालकवरूथिनीम् ।<br>
उपलभ्यासुरा धर्म सर्वे सम्मुमुहुः स्त्रियम् ॥ ३१ ॥<br>
अहो रूपमहो धैर्यं अहो अस्या नवं वयः ।<br>
मध्ये कामयमानानां अकामेव विसर्पति ॥ ३२ ॥<br>
वितर्कयन्तो बहुधा तां सन्ध्यां प्रमदाकृतिम् ।<br>
अभिसम्भाव्य विश्रम्भात् पर्यपृच्छन् कुमेधसः ॥ ३३ ॥<br>
कासि कस्यासि रम्भोरु को वार्थस्तेऽत्र भामिनि ।<br>
रूपद्रविणपण्येन दुर्भगान्नो विबाधसे ॥ ३४ ॥<br>
या वा काचित्त्वमबले दिष्ट्या सन्दर्शनं तव ।<br>
उत्सुनोषीक्षमाणानां कन्दुकक्रीडया मनः ॥ ३५ ॥<br>
नैकत्र ते जयति शालिनि पादपद्मं <br>
&nbsp;&nbsp;&nbsp;&nbsp;&nbsp;घ्नन्त्या मुहुः करतलेन पतत्पतङ्‌गम् । <br>
मध्यं विषीदति बृहत्स्तनभारभीतं <br>
&nbsp;&nbsp;&nbsp;&nbsp;&nbsp;शान्तेव दृष्टिरमला सुशिखासमूहः ॥ ३६ ॥<br>
इति सायन्तनीं सन्ध्यां असुराः प्रमदायतीम् ।<br>
प्रलोभयन्तीं जगृहुः मत्वा मूढधियः स्त्रियम् ॥ ३७ ॥<br>
प्रहस्य भावगम्भीरं जिघ्रन्ति आत्मानमात्मना ।<br>
कान्त्या ससर्ज भगवान् गन्धर्वाप्सरसां गणान् ॥ ३८ ॥<br>
विससर्ज तनुं तां वै ज्योत्स्नां कान्तिमतीं प्रियाम् ।<br>
ते एव चाददुः प्रीत्या विश्वावसुपुरोगमाः ॥ ३९ ॥<br>
सृष्ट्वा भूतपिशाचांश्च भगवान् आत्मतन्द्रिणा ।<br>
दिग्वाससो मुक्तकेशान् वीक्ष्य चामीलयद् दृशौ ॥ ४० ॥<br>
जगृहुस्तद्विसृष्टां तां जृम्भणाख्यां तनुं प्रभोः ।<br>
निद्रां इन्द्रियविक्लेदो यया भूतेषु दृश्यते । <br>
येनोच्छिष्टान्धर्षयन्ति तमुन्मादं प्रचक्षते ॥ ४१ ॥<br>
ऊर्जस्वन्तं मन्यमान आत्मानं भगवानजः ।<br>
साध्यान् गणान् पितृगणान् परोक्षेणासृजत्प्रभुः ॥ ४२ ॥<br>
ते आत्मसर्गं तं कायं पितरः प्रतिपेदिरे ।<br>
साध्येभ्यश्च पितृभ्यश्च कवयो यद्वितन्वते ॥ ४३ ॥<br>
सिद्धान् विद्याधरांश्चैव तिरोधानेन सोऽसृजत् ।<br>
तेभ्योऽददात् तं आत्मानं अन्तर्धानाख्यमद्‍भुतम् ॥ ४४ ॥<br>
स किन्नरान् किम्पुरुषान् प्रत्यात्म्येनासृजत्प्रभुः ।<br>
मानयन्नात्मनात्मानं आत्माभासं विलोकयन् ॥ ४५ ॥<br>
ते तु तज्जगृहू रूपं त्यक्तं यत्परमेष्ठिना ।<br>
मिथुनीभूय गायन्तः तं एवोषसि कर्मभिः ॥ ४६ ॥<br>
देहेन वै भोगवता शयानो बहुचिन्तया ।<br>
सर्गेऽनुपचिते क्रोधात् उत्ससर्ज ह तद्वपुः ॥ ४७ ॥<br>
येऽहीयन्तामुतः केशा अहयस्तेऽङ्‌ग जज्ञिरे ।<br>
सर्पाः प्रसर्पतः क्रूरा नागा भोगोरुकन्धराः ॥ ४८ ॥<br>
स आत्मानं मन्यमानः कृतकृत्यमिवात्मभूः ।<br>
तदा मनून् ससर्जान्ते मनसा लोकभावनान् ॥ ४९ ॥<br>
तेभ्यः सोऽसृजत्स्वीयं पुरं पुरुषमात्मवान् ।<br>
तान् दृष्ट्वा ये पुरा सृष्टाः प्रशशंसुः प्रजापतिम् ॥ ५० ॥<br>
अहो एतत् जगत्स्रष्टः सुकृतं बत ते कृतम् ।<br>
प्रतिष्ठिताः क्रिया यस्मिन् साकं अन्नमदाम हे ॥ ५१ ॥<br>
तपसा विद्यया युक्तो योगेन सुसमाधिना ।<br>
ऋषीन् ऋषिः हृषीकेशः ससर्जाभिमताः प्रजाः ॥ ५२ ॥<br>
तेभ्यश्चैकैकशः स्वस्य देहस्यांशमदादजः ।<br>
यत्तत् समाधियोगर्द्धि तपोविद्याविरक्तिमत् ॥ ५३ ॥<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे विंशोऽध्यायः ॥ २० ॥
