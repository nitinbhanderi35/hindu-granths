उद्धव उवाच । <br>
ततः स आगत्य पुरं स्वपित्रोः <br>
&nbsp;&nbsp;&nbsp;&nbsp;&nbsp;चिकीर्षया शं बलदेवसंयुतः । <br>
निपात्य तुङ्गाद् रिपुयूथनाथं <br>
&nbsp;&nbsp;&nbsp;&nbsp;&nbsp;हतं व्यकर्षद् व्यसुमोजसोर्व्याम् ॥ १ ॥ <br>
सान्दीपनेः सकृत् प्रोक्तं ब्रह्माधीत्य सविस्तरम् । <br>
तस्मै प्रादाद् वरं पुत्रं मृतं पञ्चजनोदरात् ॥ २ ॥ <br>
समाहुता भीष्मककन्यया ये <br>
&nbsp;&nbsp;&nbsp;&nbsp;&nbsp;श्रियः सवर्णेन बुभूषयैषाम् । <br>
गान्धर्ववृत्त्या मिषतां स्वभागं <br>
&nbsp;&nbsp;&nbsp;&nbsp;&nbsp;जह्रे पदं मूर्ध्नि दधत्सुपर्णः ॥ ३ ॥ <br>
ककुद्मिनोऽविद्धनसो दमित्वा <br>
&nbsp;&nbsp;&nbsp;&nbsp;&nbsp;स्वयंवरे नाग्नजितीमुवाह । <br>
तद्‍भग्नमानानपि गृध्यतोऽज्ञान् <br>
&nbsp;&nbsp;&nbsp;&nbsp;&nbsp;जघ्नेऽक्षतः शस्त्रभृतः स्वशस्त्रैः ॥ ४ ॥ <br>
प्रियं प्रभुर्ग्राम्य इव प्रियाया <br>
&nbsp;&nbsp;&nbsp;&nbsp;&nbsp;विधित्सुरार्च्छद् द्युतरुं यदर्थे । <br>
वज्र्याद्रवत्तं सगणो रुषान्धः <br>
&nbsp;&nbsp;&nbsp;&nbsp;&nbsp;क्रीडामृगो नूनमयं वधूनाम् ॥ ५ ॥ <br>
सुतं मृधे खं वपुषा ग्रसन्तं <br>
&nbsp;&nbsp;&nbsp;&nbsp;&nbsp;दृष्ट्वा सुनाभोन्मथितं धरित्र्या । <br>
आमंत्रितस्तत् तनयाय शेषं <br>
&nbsp;&nbsp;&nbsp;&nbsp;&nbsp;दत्त्वा तदन्तःपुरमाविवेश ॥ ६ ॥ <br>
तत्राहृतास्ता नरदेवकन्याः <br>
&nbsp;&nbsp;&nbsp;&nbsp;&nbsp;कुजेन दृष्ट्वा हरिमार्तबन्धुम् । <br>
उत्थाय सद्यो जगृहुः प्रहर्ष <br>
&nbsp;&nbsp;&nbsp;&nbsp;&nbsp;व्रीडानुरागप्रहितावलोकैः ॥ ७ ॥ <br>
(अनुष्टुप्) आसां मुहूर्त एकस्मिन् नानागारेषु योषिताम् । <br>
सविधं जगृहे पाणीन् अनुरूपः स्वमायया ॥ ८ ॥ <br>
तास्वपत्यान्यजनयद् आत्मतुल्यानि सर्वतः । <br>
एकैकस्यां दश दश प्रकृतेर्विबुभूषया ॥ ९ ॥ <br>
कालमागधशाल्वादीन् अनीकै रुन्धतः पुरम् । <br>
अजीघनत् स्वयं दिव्यं स्वपुंसां तेज आदिशत् ॥ १० ॥ <br>
शम्बरं द्विविदं बाणं मुरं बल्वलमेव च । <br>
अन्यांश्च दन्तवक्रादीन् अवधीत्कांश्च घातयत् ॥ ११ ॥ <br>
अथ ते भ्रातृपुत्राणां पक्षयोः पतितान् नृपान् । <br>
चचाल भूः कुरुक्षेत्रं येषां आपततां बलैः ॥ १२ ॥ <br>
स कर्णदुःशासनसौबलानां <br>
&nbsp;&nbsp;&nbsp;&nbsp;&nbsp;कुमंत्रपाकेन हतश्रियायुषम् । <br>
सुयोधनं सानुचरं शयानं <br>
&nbsp;&nbsp;&nbsp;&nbsp;&nbsp;भग्नोरुमूर्व्यां न ननन्द पश्यन् ॥ १३ ॥ <br>
कियान् भुवोऽयं क्षपितोरुभारो <br>
&nbsp;&nbsp;&nbsp;&nbsp;&nbsp;यद्द्रोणभीष्मार्जुन भीममूलैः । <br>
अष्टादशाक्षौहिणिको मदंशैः <br>
&nbsp;&nbsp;&nbsp;&nbsp;&nbsp;आस्ते बलं दुर्विषहं यदूनाम् ॥ १४ ॥ <br>
मिथो यदैषां भविता विवादो <br>
&nbsp;&nbsp;&nbsp;&nbsp;&nbsp;मध्वामदाताम्रविलोचनानाम् । <br>
नैषां वधोपाय इयानतोऽन्यो <br>
&nbsp;&nbsp;&nbsp;&nbsp;&nbsp;मय्युद्यतेऽन्तर्दधते स्वयं स्म ॥ १५ ॥ <br>
(अनुष्टुप्) एवं सञ्चिन्त्य भगवान् स्वराज्ये स्थाप्य धर्मजम् । <br>
नन्दयामास सुहृदः साधूनां वर्त्म दर्शयन् ॥ १६ ॥ <br>
उत्तरायां धृतः पूरोः वंशः साध्वभिमन्युना । <br>
स वै द्रौण्यस्त्रसंछिन्नः पुनर्भगवता धृतः ॥ १७ ॥ <br>
अयाजयद् धर्मसुतं अश्वमेधैस्त्रिभिर्विभुः । <br>
सोऽपि क्ष्मामनुजै रक्षन् रेमे कृष्णमनुव्रतः ॥ १८ ॥ <br>
भगवान् अपि विश्वात्मा लोकवेदपथानुगः । <br>
कामान् सिषेवे द्वार्वत्यां असक्तः साङ्ख्यमास्थितः ॥ १९ ॥ <br>
स्निग्धस्मितावलोकेन वाचा पीयूषकल्पया । <br>
चरित्रेणानवद्येन श्रीनिकेतेन चात्मना ॥ २० ॥ <br>
इमं लोकममुं चैव रमयन् सुतरां यदून् । <br>
रेमे क्षणदया दत्त क्षणस्त्रीक्षणसौहृदः ॥ २१ ॥ <br>
तस्यैवं रममाणस्य संवत्सरगणान् बहून् । <br>
गृहमेधेषु योगेषु विरागः समजायत ॥ २२ ॥ <br>
दैवाधीनेषु कामेषु दैवाधीनः स्वयं पुमान् । <br>
को विश्रम्भेत योगेन योगेश्वरमनुव्रतः ॥ २३ ॥ <br>
पुर्यां कदाचित् क्रीडद्‌भिः यदुभोजकुमारकैः । <br>
कोपिता मुनयः शेपुः भगवन् मतकोविदाः ॥ २४ ॥ <br>
ततः कतिपयैर्मासैः वृष्णिभोज अन्धकादयः । <br>
ययुः प्रभासं संहृष्टा रथैर्देवविमोहिताः ॥ २५ ॥ <br>
तत्र स्नात्वा पितॄन् देवान् ऋषींश्चैव तदम्भसा । <br>
तर्पयित्वाथ विप्रेभ्यो गावो बहुगुणा ददुः ॥ २६ ॥ <br>
हिरण्यं रजतं शय्यां वासांस्यजिनकम्बलान् । <br>
यानं रथानिभान् कन्या धरां वृत्तिकरीमपि ॥ २७ ॥ <br>
अन्नं चोरुरसं तेभ्यो दत्त्वा भगवदर्पणम् । <br>
गोविप्रार्थासवः शूराः प्रणेमुर्भुवि मूर्धभिः ॥ २८ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे विदुरोद्धवसंवादे तृतीयोऽध्यायः ॥ ३ ॥
