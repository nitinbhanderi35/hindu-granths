देवहूतिरुवाच - <br>
लक्षणं महदादीनां प्रकृतेः पुरुषस्य च ।<br>
स्वरूपं लक्ष्यतेऽमीषां येन तत्पारमार्थिकम् ॥ १ ॥<br>
यथा साङ्ख्येषु कथितं यन्मूलं तत्प्रचक्षते ।<br>
भक्तियोगस्य मे मार्गं ब्रूहि विस्तरशः प्रभो ॥ २ ॥<br>
विरागो येन पुरुषो भगवन् सर्वतो भवेत् ।<br>
आचक्ष्व जीवलोकस्य विविधा मम संसृतीः ॥ ३ ॥<br>
कालस्येश्वररूपस्य परेषां च परस्य ते ।<br>
स्वरूपं बत कुर्वन्ति यद्धेतोः कुशलं जनाः ॥ ४ ॥<br>
लोकस्य मिथ्याभिमतेरचक्षुषः <br>
&nbsp;&nbsp;&nbsp;&nbsp;&nbsp;चिरं प्रसुप्तस्य तमस्यनाश्रये ।<br>
श्रान्तस्य कर्मस्वनुविद्धया धिया <br>
&nbsp;&nbsp;&nbsp;&nbsp;&nbsp;त्वमाविरासीः किल योगभास्करः ॥ ५ ॥<br>
मैत्रेय उवाच ।<br>
(अनुष्टुप्) <br>
इति मातुर्वचः श्लक्ष्णं प्रतिनन्द्य महामुनिः ।<br>
आबभाषे कुरुश्रेष्ठ प्रीतस्तां करुणार्दितः ॥ ६ ॥<br>
श्रीभगवानुवाच - <br>
भक्तियोगो बहुविधो मार्गैर्भामिनि भाव्यते ।<br>
स्वभावगुणमार्गेण पुंसां भावो विभिद्यते ॥ ७ ॥<br>
अभिसन्धाय यो हिंसां दम्भं मात्सर्यमेव वा ।<br>
संरम्भी भिन्नदृग्भावं मयि कुर्यात्स तामसः ॥ ८ ॥<br>
विषयान् अभिसन्धाय यश ऐश्वर्यमेव वा ।<br>
अर्चादौ अर्चयेद्यो मां पृथग्भावः स राजसः ॥ ९ ॥<br>
कर्मनिर्हारमुद्दिश्य परस्मिन् वा तदर्पणम् ।<br>
यजेद् यष्टव्यमिति वा पृथग्भावः स सात्त्विकः ॥ १० ॥<br>
मद्‍गुणश्रुतिमात्रेण मयि सर्वगुहाशये ।<br>
मनोगतिः अविच्छिन्ना यथा गङ्गाम्भसोऽम्बुधौ ॥ ११ ॥<br>
लक्षणं भक्तियोगस्य निर्गुणस्य ह्युदाहृतम् ।<br>
अहैतुक्यव्यवहिता या भक्तिः पुरुषोत्तमे ॥ १२ ॥<br>
सालोक्यसार्ष्टिसामीप्य सारूप्यैकत्वमप्युत ।<br>
दीयमानं न गृह्णन्ति विना मत्सेवनं जनाः ॥ १३ ॥<br>
स एव भक्तियोगाख्य आत्यन्तिक उदाहृतः ।<br>
येनातिव्रज्य त्रिगुणं मद्‍भावायोपपद्यते ॥ १४ ॥<br>
निषेवितेनानिमित्तेन स्वधर्मेण महीयसा ।<br>
क्रियायोगेन शस्तेन नातिहिंस्रेण नित्यशः ॥ १५ ॥<br>
मद्धिष्ण्य दर्शनस्पर्श पूजास्तुति अभिवन्दनैः ।<br>
भूतेषु मद्‍भावनया सत्त्वेनासङ्गमेन च ॥ १६ ॥<br>
महतां बहुमानेन दीनानां अनुकम्पया ।<br>
मैत्र्या चैवात्मतुल्येषु यमेन नियमेन च ॥ १७ ॥<br>
आध्यात्मिकानुश्रवणात् नामसङ्कीर्तनाच्च मे ।<br>
आर्जवेनार्यसङ्गेन निरहङ्‌क्रियया तथा ॥ १८ ॥<br>
मद् धर्मणो गुणैः एतैः परिसंशुद्ध आशयः ।<br>
पुरुषस्याञ्जसाभ्येति श्रुतमात्रगुणं हि माम् ॥ १९ ॥<br>
यथा वातरथो घ्राणं आवृङ्क्ते गन्ध आशयात् ।<br>
एवं योगरतं चेत आत्मानं अविकारि यत् ॥ २० ॥<br>
अहं सर्वेषु भूतेषु भूतात्मावस्थितः सदा ।<br>
तं अवज्ञाय मां मर्त्यः कुरुतेऽर्चाविडम्बनम् ॥ २१ ॥<br>
यो मां सर्वेषु भूतेषु सन्तमात्मानमीश्वरम् ।<br>
हित्वार्चां भजते मौढ्याद् भस्मन्येव जुहोति सः ॥ २२ ॥<br>
द्विषतः परकाये मां मानिनो भिन्नदर्शिनः ।<br>
भूतेषु बद्धवैरस्य न मनः शान्तिमृच्छति ॥ २३ ॥<br>
अहमुच्चावचैर्द्रव्यैः क्रिययोत्पन्नयानघे ।<br>
नैव तुष्येऽर्चितोऽर्चायां भूतग्रामावमानिनः ॥ २४ ॥<br>
अर्चादौ अर्चयेत्तावद् ईश्वरं मां स्वकर्मकृत् ।<br>
यावन्न वेद स्वहृदि सर्वभूतेष्ववस्थितम् ॥ २५ ॥<br>
आत्मनश्च परस्यापि यः करोत्यन्तरोदरम् ।<br>
तस्य भिन्नदृशो मृत्युः विदधे भयमुल्बणम् ॥ २६ ॥<br>
अथ मां सर्वभूतेषु भूतात्मानं कृतालयम् ।<br>
अर्हयेद् दानमानाभ्यां मैत्र्याभिन्नेन चक्षुषा ॥ २७ ॥<br>
जीवाः श्रेष्ठा हि अजीवानां ततः प्राणभृतः शुभे ।<br>
ततः सचित्ताः प्रवराः ततश्चेन्द्रियवृत्तयः ॥ २८ ॥<br>
तत्रापि स्पर्शवेदिभ्यः प्रवरा रसवेदिनः ।<br>
तेभ्यो गन्धविदः श्रेष्ठाः ततः शब्दविदो वराः ॥ २९ ॥<br>
रूपभेदविदस्तत्र ततश्चोभयतोदतः ।<br>
तेषां बहुपदाः श्रेष्ठाः चतुष्पादस्ततो द्विपात् ॥ ३० ॥<br>
ततो वर्णाश्च चत्वारः तेषां ब्राह्मण उत्तमः ।<br>
ब्राह्मणेष्वपि वेदज्ञो हि, अर्थज्ञोऽभ्यधिकस्ततः ॥ ३१ ॥<br>
अर्थज्ञात्संशयच्छेत्ता ततः श्रेयान् स्वकर्मकृत् ।<br>
मुक्तसङ्गस्ततो भूयात् अदोग्धा धर्ममात्मनः ॥ ३२ ॥<br>
तस्मान्मय्यर्पिताशेष क्रियार्थात्मा निरन्तरः ।<br>
मय्यर्पितात्मनः पुंसो मयि सन्न्यस्तकर्मणः ।<br>
न पश्यामि परं भूतं अकर्तुः समदर्शनात् ॥ ३३ ॥<br>
मनसैतानि भूतानि प्रणमेद्‍बहुमानयन् ।<br>
ईश्वरो जीवकलया प्रविष्टो भगवानिति ॥ ३४ ॥<br>
भक्तियोगश्च योगश्च मया मानव्युदीरितः ।<br>
ययोरेकतरेणैव पुरुषः पुरुषं व्रजेत् ॥ ३५ ॥<br>
एतद्‍भगवतो रूपं ब्रह्मणः परमात्मनः ।<br>
परं प्रधानं पुरुषं दैवं कर्मविचेष्टितम् ॥ ३६ ॥<br>
रूपभेदास्पदं दिव्यं काल इत्यभिधीयते ।<br>
भूतानां महदादीनां यतो भिन्नदृशां भयम् ॥ ३७ ॥<br>
योऽन्तः प्रविश्य भूतानि भूतैरत्त्यखिलाश्रयः ।<br>
स विष्ण्वाख्योऽधियज्ञोऽसौ कालः कलयतां प्रभुः ॥ ३८ ॥<br>
न चास्य कश्चिद् दयितो न द्वेष्यो न च बान्धवः ।<br>
आविशत्यप्रमत्तोऽसौ प्रमत्तं जनमन्तकृत् ॥ ३९ ॥<br>
यद्‍भयाद् वाति वातोऽयं सूर्यस्तपति यद्‍भयात् ।<br>
यद्‍भयाद् वर्षते देवो भगणो भाति यद्‍भयात् ॥ ४० ॥<br>
यद् वनस्पतयो भीता लताश्चौषधिभिः सह ।<br>
स्वे स्वे कालेऽभिगृह्णन्ति पुष्पाणि च फलानि च ॥ ४१ ॥<br>
स्रवन्ति सरितो भीता नोत्सर्पत्युदधिर्यतः ।<br>
अग्निरिन्धे सगिरिभिः भूर्न मज्जति यद्‍भयात् ॥ ४२ ॥<br>
नभो ददाति श्वसतां पदं यन्नियमाददः ।<br>
लोकं स्वदेहं तनुते महान् सप्तभिरावृतम् ॥ ४३ ॥<br>
गुणाभिमानिनो देवाः सर्गादिष्वस्य यद्‍भयात् ।<br>
वर्तन्तेऽनुयुगं येषां वश एतच्चराचरम् ॥ ४४ ॥<br>
सोऽनन्तोऽन्तकरः कालो अनादिरादिकृदव्ययः ।<br>
जनं जनेन जनयन् मारयन् मृत्युनान्तकम् ॥ ४५ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे एकोनत्रिंशोऽध्यायः ॥ २९ ॥<br>
