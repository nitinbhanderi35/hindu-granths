मैत्रेय उवाच - <br>
निर्वेदवादिनीमेवं मनोर्दुहितरं मुनिः ।<br>
दयालुः शालिनीमाह शुक्लाभिव्याहृतं स्मरन् ॥ १ ॥<br>
ऋषिरुवाच - <br>
मा खिदो राजपुत्रीत्थं आत्मानं प्रत्यनिन्दिते ।<br>
भगवान् तेऽक्षरो गर्भं अदूरात्सम्प्रपत्स्यते ॥ २ ॥<br>
धृतव्रतासि भद्रं ते दमेन नियमेन च ।<br>
तपोद्रविणदानैश्च श्रद्धया चेश्वरं भज ॥ ३ ॥<br>
स त्वयाऽऽराधितः शुक्लो वितन्वन् मामकं यशः ।<br>
छेत्ता ते हृदयग्रन्थिं औदर्यो ब्रह्मभावनः ॥ ४ ॥<br>
मैत्रेय उवाच - <br>
देवहूत्यपि सन्देशं गौरवेण प्रजापतेः ।<br>
सम्यक् श्रद्धाय पुरुषं कूटस्थं अभजद्‍गुरुम् ॥ ५ ॥<br>
तस्यां बहुतिथे काले भगवान् मधुसूदनः ।<br>
कार्दमं वीर्यमापन्नो जज्ञेऽग्निरिव दारुणि ॥ ६ ॥<br>
अवादयन् तदा व्योम्नि वादित्राणि घनाघनाः ।<br>
गायन्ति तं स्म गन्धर्वा नृत्यन्ति अप्सरसो मुदा ॥ ७ ॥<br>
पेतुः सुमनसो दिव्याः खेचरैः अपवर्जिताः ।<br>
प्रसेदुश्च दिशः सर्वा अम्भांसि च मनांसि च ॥ ८ ॥<br>
तत्कर्दमाश्रमपदं सरस्वत्या परिश्रितम् ।<br>
स्वयम्भूः साकं ऋषिभिः मरीच्यादिभिरभ्ययात् ॥ ९ ॥<br>
भगवन्तं परं ब्रह्म सत्त्वेनांशेन शत्रुहन् ।<br>
तत्त्वसङ्ख्यानविज्ञप्त्यै जातं विद्वानजः स्वराट् ॥ १० ॥<br>
सभाजयन् विशुद्धेन चेतसा तच्चिकीर्षितम् ।<br>
प्रहृष्यमाणैरसुभिः कर्दमं चेदमभ्यधात् ॥ ११ ॥<br>
ब्रह्मोवाच - <br>
त्वया मेऽपचितिस्तात कल्पिता निर्व्यलीकतः ।<br>
यन्मे सञ्जगृहे वाक्यं भवान्मानद मानयन् ॥ १२ ॥<br>
एतावत्येव शुश्रूषा कार्या पितरि पुत्रकैः ।<br>
बाढं इति अनुमन्येत गौरवेण गुरोर्वचः ॥ १३ ॥<br>
इमा दुहितरः सभ्य तव वत्स सुमध्यमाः ।<br>
सर्गमेतं प्रभावैः स्वैः बृंहयिष्यन्ति अनेकधा ॥ १४ ॥<br>
अतस्त्वं ऋषिमुख्येभ्यो यथाशीलं यथारुचि ।<br>
आत्मजाः परिदेह्यद्य विस्तृणीहि यशो भुवि ॥ १५ ॥<br>
वेदाहमाद्यं पुरुषं अवतीर्णं स्वमायया ।<br>
भूतानां शेवधिं देहं बिभ्राणं कपिलं मुने ॥ १६ ॥<br>
ज्ञानविज्ञानयोगेन कर्मणां उद्धरन्जटाः ।<br>
हिरण्यकेशः पद्माक्षः पद्ममुद्रापदाम्बुजः ॥ १७ ॥<br>
एष मानवि ते गर्भं प्रविष्टः कैटभार्दनः ।<br>
अविद्यासंशयग्रन्थिं छित्त्वा गां विचरिष्यति ॥ १८ ॥<br>
अयं सिद्धगणाधीशः साङ्ख्याचार्यैः सुसम्मतः ।<br>
लोके कपिल इत्याख्यां गन्ता ते कीर्तिवर्धनः ॥ १९ ॥<br>
मैत्रेय उवाच - <br>
तौ आवाश्वास्य जगत्स्रष्टा कुमारैः सहनारदः ।<br>
हंसो हंसेन यानेन त्रिधामपरमं ययौ ॥ २० ॥<br>
गते शतधृतौ क्षत्तः कर्दमस्तेन चोदितः ।<br>
यथोदितं स्वदुहितॄः प्रादाद्विश्वसृजां ततः ॥ २१ ॥<br>
मरीचये कलां प्रादाद् अनसूयां अथात्रये ।<br>
श्रद्धां अङ्‌गिरसेऽयच्छत् पुलस्त्याय हविर्भुवम् ॥ २२ ॥<br>
पुलहाय गतिं युक्तां क्रतवे च क्रियां सतीम् ।<br>
ख्यातिं च भृगवेऽयच्छद् वसिष्ठायाप्यरुन्धतीम् ॥ २३ ॥<br>
अथर्वणेऽददाच्छान्तिं यया यज्ञो वितन्यते ।<br>
विप्रर्षभान् कृतोद्वाहान् सदारान् समलालयत् ॥ २४ ॥<br>
ततस्त ऋषयः क्षत्तः कृतदारा निमन्त्र्य तम् ।<br>
प्रातिष्ठन् नन्दिमापन्नाः स्वं स्वमाश्रम मण्डलम् ॥ २५ ॥<br>
स चावतीर्णं त्रियुगं आज्ञाय विबुधर्षभम् ।<br>
विविक्त उपसङ्गम्य प्रणम्य समभाषत ॥ २६ ॥<br>
अहो पापच्यमानानां निरये स्वैरमङ्गलैः ।<br>
कालेन भूयसा नूनं प्रसीदन्तीह देवताः ॥ २७ ॥<br>
बहुजन्मविपक्वेन सम्यग् योगसमाधिना ।<br>
द्रष्टुं यतन्ते यतयः शून्यागारेषु यत्पदम् ॥ २८ ॥<br>
स एव भगवानद्य हेलनं न गणय्य नः ।<br>
गृहेषु जातो ग्राम्याणां यः स्वानां पक्षपोषणः ॥ २९ ॥<br>
स्वीयं वाक्यमृतं कर्तुमं अतीर्णोऽसि मे गृहे ।<br>
चिकीर्षुर्भगवान् ज्ञानं भक्तानां मानवर्धनः ॥ ३० ॥<br>
तान्येव तेऽभिरूपाणि रूपाणि भगवंस्तव ।<br>
यानि यानि च रोचन्ते स्वजनानां अरूपिणः ॥ ३१ ॥<br>
त्वां सूरिभिस्तत्त्वबुभुत्सयाद्धा <br>
&nbsp;&nbsp;&nbsp;&nbsp;&nbsp;सदाभिवादार्हणपादपीठम् ।<br>
ऐश्वर्यवैराग्ययशोऽवबोध <br>
&nbsp;&nbsp;&nbsp;&nbsp;&nbsp;वीर्यश्रिया पूर्तमहं प्रपद्ये ॥ ३२ ॥<br>
परं प्रधानं पुरुषं महान्तं <br>
&nbsp;&nbsp;&nbsp;&nbsp;&nbsp;कालं कविं त्रिवृतं लोकपालम् ।<br>
आत्मानुभूत्यानुगतप्रपञ्चं <br>
&nbsp;&nbsp;&nbsp;&nbsp;&nbsp;स्वच्छन्दशक्तिं कपिलं प्रपद्ये ॥ ३३ ॥<br>
आ स्माभिपृच्छेऽद्य पतिं प्रजानां <br>
&nbsp;&nbsp;&nbsp;&nbsp;&nbsp;त्वयावतीर्णर्ण उताप्तकामः ।<br>
परिव्रजत्पदवीमास्थितोऽहं <br>
&nbsp;&nbsp;&nbsp;&nbsp;&nbsp;चरिष्ये त्वां हृदि युञ्जन् विशोकः ॥ ३४ ॥<br>
श्रीभगवानुवाच - <br>
मया प्रोक्तं हि लोकस्य प्रमाणं सत्यलौकिके ।<br>
अथाजनि मया तुभ्यं यदवोचमृतं मुने ॥ ३५ ॥<br>
एतन्मे जन्म लोकेऽस्मिन् मुमुक्षूणां दुराशयात् ।<br>
प्रसङ्ख्यानाय तत्त्वानां सम्मतायात्मदर्शने ॥ ३६ ॥<br>
एष आत्मपथोऽव्यक्तो नष्टः कालेन भूयसा ।<br>
तं प्रवर्तयितुं देहं इमं विद्धि मया भृतम् ॥ ३७ ॥<br>
गच्छ कामं मयाऽऽपृष्टो मयि सन्न्यस्तकर्मणा ।<br>
जित्वा सुदुर्जयं मृत्युं अमृतत्वाय मां भज ॥ ३८ ॥<br>
मामात्मानं स्वयंज्योतिः सर्वभूतगुहाशयम् ।<br>
आत्मन्येवात्मना वीक्ष्य विशोकोऽभयमृच्छसि ॥ ३९ ॥<br>
मात्र आध्यात्मिकीं विद्यां शमनीं सर्वकर्मणाम् ।<br>
वितरिष्ये यया चासौ भयं चातितरिष्यति ॥ ४० ॥<br>
मैत्रेय उवाच - <br>
एवं समुदितस्तेन कपिलेन प्रजापतिः ।<br>
दक्षिणीकृत्य तं प्रीतो वनमेव जगाम ह ॥ ४१ ॥<br>
व्रतं स आस्थितो मौनं आत्मैकशरणो मुनिः ।<br>
निःसङ्गो व्यचरत् क्षोणीं अनग्निरनिकेतनः ॥ ४२ ॥<br>
मनो ब्रह्मणि युञ्जानो यत्तत् सदसतः परम् ।<br>
गुणावभासे विगुण एकभक्त्यानुभाविते ॥ ४३ ॥<br>
निरहङ्कृतिर्निर्ममश्च निर्द्वन्द्वः समदृक् स्वदृक् ।<br>
प्रत्यक्प्रशान्तधीर्धीरः प्रशान्तोर्मिरिवोदधिः ॥ ४४ ॥<br>
वासुदेवे भगवति सर्वज्ञे प्रत्यगात्मनि ।<br>
परेण भक्तिभावेन लब्धात्मा मुक्तबन्धनः ॥ ४५ ॥<br>
आत्मानं सर्वभूतेषु भगवन्तं अवस्थितम् ।<br>
अपश्यत्सर्वभूतानि भगवत्यपि चात्मनि ॥ ४६ ॥<br>
इच्छाद्वेषविहीनेन सर्वत्र समचेतसा ।<br>
भगवद्‍भक्तियुक्तेन प्राप्ता भागवती गतिः ॥ ४७ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे चतुर्विंशोऽध्यायः ॥ २४ ॥<br>
