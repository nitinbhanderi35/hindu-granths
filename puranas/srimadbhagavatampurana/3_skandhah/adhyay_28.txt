श्रीभगवानुवाच - <br>
योगस्य लक्षणं वक्ष्ये सबीजस्य नृपात्मजे ।<br>
मनो येनैव विधिना प्रसन्नं याति सत्पथम् ॥ १ ॥<br>
स्वधर्माचरणं शक्त्या विधर्माच्च निवर्तनम् ।<br>
दैवाल्लब्धेन सन्तोष आत्मवित् चरणार्चनम् ॥ २ ॥<br>
ग्राम्यधर्मनिवृत्तिश्च मोक्षधर्मरतिस्तथा ।<br>
मितमेध्यादनं शश्वद् विविक्तक्षेमसेवनम् ॥ ३ ॥<br>
अहिंसा सत्यमस्तेयं यावदर्थपरिग्रहः ।<br>
ब्रह्मचर्यं तपः शौचं स्वाध्यायः पुरुषार्चनम् ॥ ४ ॥<br>
मौनं सदाऽऽसनजयः स्थैर्यं प्राणजयः शनैः ।<br>
प्रत्याहारश्चेन्द्रियाणां विषयान्मनसा हृदि ॥ ५ ॥<br>
स्वधिष्ण्यानां एकदेशे मनसा प्राणधारणम् ।<br>
वैकुण्ठलीलाभिध्यानं समाधानं तथात्मनः ॥ ६ ॥<br>
एतैः अन्यैश्च पथिभिः मनो दुष्टमसत्पथम् ।<br>
बुद्ध्या युञ्जीत शनकैः जितप्राणो ह्यतन्द्रितः ॥ ७ ॥<br>
शुचौ देशे प्रतिष्ठाप्य विजितासन आसनम् ।<br>
तस्मिन् स्वस्ति समासीन ऋजुकायः समभ्यसेत् ॥ ८ ॥<br>
प्राणस्य शोधयेन्मार्गं पूरकुम्भकरेचकैः ।<br>
प्रतिकूलेन वा चित्तं यथा स्थिरं अचञ्चलम् ॥ ९ ॥<br>
मनोऽचिरात्स्याद् विरजं जितश्वासस्य योगिनः ।<br>
वाय्वग्निभ्यां यथा लोहं ध्मातं त्यजति वै मलम् ॥ १० ॥<br>
प्राणायामैः दहेद् दोषान् धारणाभिश्च किल्बिषान् ।<br>
प्रत्याहारेण संसर्गान् ध्यानेनानीश्वरान्गुणान् ॥ ११ ॥<br>
यदा मनः स्वं विरजं योगेन सुसमाहितम् ।<br>
काष्ठां भगवतो ध्यायेत् स्वनासाग्रावलोकनः ॥ १२ ॥<br>
प्रसन्नवदनाम्भोजं पद्मगर्भारुणेक्षणम् ।<br>
नीलोत्पलदलश्यामं शङ्खचक्रगदाधरम् ॥ १३ ॥<br>
लसत्पङ्कज किञ्जल्क पीतकौशेयवाससम् ।<br>
श्रीवत्सवक्षसं भ्राजत् कौस्तुभामुक्तकन्धरम् ॥ १४ ॥<br>
मत्तद्विरेफकलया परीतं वनमालया ।<br>
परार्ध्यहारवलय किरीटाङ्गदनूपुरम् ॥ १५ ॥<br>
काञ्चीगुणोल्लसत् श्रोणिं हृदयाम्भोजविष्टरम् ।<br>
दर्शनीयतमं शान्तं मनोनयन वर्धनम् ॥ १६ ॥<br>
अपीच्यदर्शनं शश्वत् सर्वलोकनमस्कृतम् ।<br>
सन्तं वयसि कैशोरे भृत्यानुग्रहकातरम् ॥ १७ ॥<br>
कीर्तन्यतीर्थयशसं पुण्यश्लोकयशस्करम् ।<br>
ध्यायेद्देवं समग्राङ्गं यावन्न च्यवते मनः ॥ १८ ॥<br>
स्थितं व्रजन्तमासीनं शयानं वा गुहाशयम् ।<br>
प्रेक्षणीयेहितं ध्यायेत् शुद्धभावेन चेतसा ॥ १९ ॥<br>
तस्मिन्लब्धपदं चित्तं सर्वावयवसंस्थितम् ।<br>
विलक्ष्यैकत्र संयुज्याद् अङ्गे भगवतो मुनिः ॥ २० ॥<br>
सञ्चिन्तयेद् भगवतश्चरणारविन्दं <br>
&nbsp;&nbsp;&nbsp;&nbsp;&nbsp;वज्राङ्कुशध्वज सरोरुह लाञ्छनाढ्यम् ।<br>
उत्तुङ्गरक्तविलसन् नखचक्रवाल <br>
&nbsp;&nbsp;&nbsp;&nbsp;&nbsp;ज्योत्स्नाभिराहतमहद् हृदयान्धकारम् ॥ २१ ॥<br>
यच्छौचनिःसृतसरित् प्रवरोदकेन ।<br>
&nbsp;&nbsp;&nbsp;&nbsp;&nbsp;तीर्थेन मूर्ध्न्यधिकृतेन शिवः शिवोऽभूत् ।<br>
ध्यातुर्मनःशमलशैलनिसृष्टवज्रं <br>
&nbsp;&nbsp;&nbsp;&nbsp;&nbsp;ध्यायेच्चिरं भगवतश्चरणारविन्दम् ॥ २२ ॥<br>
जानुद्वयं जलजलोचनया जनन्या <br>
&nbsp;&nbsp;&nbsp;&nbsp;&nbsp;लक्ष्म्याखिलस्य सुरवन्दितया विधातुः ।<br>
ऊर्वोर्निधाय करपल्लवरोचिषा यत् <br>
&nbsp;&nbsp;&nbsp;&nbsp;&nbsp;संलालितं हृदि विभोरभवस्य कुर्यात् ॥ २३ ॥<br>
ऊरू सुपर्णभुजयोरधि शोभमानौ <br>
&nbsp;&nbsp;&nbsp;&nbsp;&nbsp;ओजोनिधी अतसिकाकुसुमावभासौ ।<br>
व्यालम्बिपीतवरवाससि वर्तमान <br>
&nbsp;&nbsp;&nbsp;&nbsp;&nbsp;काञ्चीकलापपरिरम्भि नितम्बबिम्बम् ॥ २४ ॥<br>
नाभिह्रदं भुवनकोशगुहोदरस्थं <br>
&nbsp;&nbsp;&nbsp;&nbsp;&nbsp;यत्रात्मयोनिधिषणाखिललोकपद्मम् ।<br>
व्यूढं हरिन्मणिवृषस्तनयोरमुष्य <br>
&nbsp;&nbsp;&nbsp;&nbsp;&nbsp;ध्यायेद् द्वयं विशदहारमयूखगौरम् ॥ २५ ॥<br>
वक्षोऽधिवासमृषभस्य महाविभूतेः <br>
&nbsp;&nbsp;&nbsp;&nbsp;&nbsp;पुंसां मनोनयननिर्वृतिमादधानम् ।<br>
कण्ठं च कौस्तुभमणेरधिभूषणार्थं <br>
&nbsp;&nbsp;&nbsp;&nbsp;&nbsp;कुर्यान्मनस्यखिल लोकनमस्कृतस्य ॥ २६ ॥<br>
बाहूंश्च मन्दरगिरेः परिवर्तनेन <br>
&nbsp;&nbsp;&nbsp;&nbsp;&nbsp;निर्णिक्तबाहुवलयान् अधिलोकपालान् ।<br>
सञ्चिन्तयेद् दशशतारमसह्यतेजः <br>
&nbsp;&nbsp;&nbsp;&nbsp;&nbsp;शङ्खं च तत्करसरोरुहराजहंसम् ॥ २७ ॥<br>
कौमोदकीं भगवतो दयितां स्मरेत <br>
&nbsp;&nbsp;&nbsp;&nbsp;&nbsp;दिग्धामरातिभटशोणितकर्दमेन ।<br>
मालां मधुव्रतवरूथगिरोपघुष्टां <br>
&nbsp;&nbsp;&nbsp;&nbsp;&nbsp;चैत्यस्य तत्त्वममलं मणिमस्य कण्ठे ॥ २८ ॥<br>
भृत्यानुकम्पितधियेह गृहीतमूर्तेः <br>
&nbsp;&nbsp;&nbsp;&nbsp;&nbsp;सञ्चिन्तयेद् भगवतो वदनारविन्दम् ।<br>
यद्विस्फुरन् मकरकुण्डलवल्गितेन ।<br>
&nbsp;&nbsp;&nbsp;&nbsp;&nbsp;विद्योतितामलकपोलमुदारनासम् ॥ २९ ॥<br>
यच्छ्रीनिकेतमलिभिः परिसेव्यमानं <br>
&nbsp;&nbsp;&nbsp;&nbsp;&nbsp;भूत्या स्वया कुटिलकुन्तलवृन्दजुष्टम् ।<br>
मीनद्वयाश्रयमधिक्षिपदब्जनेत्रं <br>
&nbsp;&nbsp;&nbsp;&nbsp;&nbsp;ध्यायेन् मनोमयमतन्द्रित उल्लसद्‍भ्रु ॥ ३० ॥<br>
तस्यावलोकमधिकं कृपयातिघोर <br>
&nbsp;&nbsp;&nbsp;&nbsp;&nbsp;तापत्रयोपशमनाय निसृष्टमक्ष्णोः ।<br>
स्निग्धस्मितानुगुणितं विपुलप्रसादं <br>
&nbsp;&nbsp;&nbsp;&nbsp;&nbsp;ध्यायेच्चिरं विपुलभावनया गुहायाम् ॥ ३१ ॥<br>
हासं हरेरवनताखिललोकतीव्र <br>
&nbsp;&nbsp;&nbsp;&nbsp;&nbsp;शोकाश्रुसागरविशोषणमत्युदारम् ।<br>
सम्मोहनाय रचितं निजमाययास्य <br>
&nbsp;&nbsp;&nbsp;&nbsp;&nbsp;भ्रूमण्डलं मुनिकृते मकरध्वजस्य ॥ ३२ ॥<br>
ध्यानायनं प्रहसितं बहुलाधरोष्ठ <br>
&nbsp;&nbsp;&nbsp;&nbsp;&nbsp;भासारुणायिततनुद्विजकुन्दपङ्‌क्ति ।<br>
ध्यायेत्स्वदेहकुहरेऽवसितस्य विष्णोः <br>
&nbsp;&nbsp;&nbsp;&nbsp;&nbsp;भक्त्यार्द्रयार्पितमना न पृथग्दिदृक्षेत् ॥ ३३ ॥<br>
एवं हरौ भगवति प्रतिलब्धभावो <br>
&nbsp;&nbsp;&nbsp;&nbsp;&nbsp;भक्त्या द्रवद्‌धृदय उत्पुलकः प्रमोदात् ।<br>
औत्कण्ठ्यबाष्पकलया मुहुरर्द्यमानः <br>
&nbsp;&nbsp;&nbsp;&nbsp;&nbsp;तच्चापि चित्तबडिशं शनकैर्वियुङ्क्ते ॥ ३४ ॥<br>
मुक्ताश्रयं यर्हि निर्विषयं विरक्तं <br>
&nbsp;&nbsp;&nbsp;&nbsp;&nbsp;निर्वाणमृच्छति मनः सहसा यथार्चिः ।<br>
आत्मानमत्र पुरुषोऽव्यवधानमेकम् <br>
&nbsp;&nbsp;&nbsp;&nbsp;&nbsp;अन्वीक्षते प्रतिनिवृत्तगुणप्रवाहः ॥ ३५ ॥<br>
सोऽप्येतया चरमया मनसो निवृत्त्या <br>
&nbsp;&nbsp;&nbsp;&nbsp;&nbsp;तस्मिन् महिम्न्यवसितः सुखदुःखबाह्ये ।<br>
हेतुत्वमप्यसति कर्तरि दुःखयोर्यत् <br>
&nbsp;&nbsp;&nbsp;&nbsp;&nbsp;स्वात्मन्विधत्त उपलब्धपरात्मकाष्ठः ॥ ३६ ॥<br>
देहं च तं न चरमः स्थितमुत्थितं वा <br>
&nbsp;&nbsp;&nbsp;&nbsp;&nbsp;सिद्धो विपश्यति यतोऽध्यगमत्स्वरूपम् ।<br>
दैवादुपेतमथ दैववशादपेतं <br>
&nbsp;&nbsp;&nbsp;&nbsp;&nbsp;वासो यथा परिकृतं मदिरामदान्धः ॥ ३७ ॥<br>
देहोऽपि दैववशगः खलु कर्म यावत् <br>
&nbsp;&nbsp;&nbsp;&nbsp;&nbsp;स्वारम्भकं प्रतिसमीक्षत एव सासुः ।<br>
तं सप्रपञ्चमधिरूढसमाधियोगः <br>
&nbsp;&nbsp;&nbsp;&nbsp;&nbsp;स्वाप्नं पुनर्न भजते प्रतिबुद्धवस्तुः ॥ ३८ ॥<br>
(अनुष्टुप्) <br>
यथा पुत्राच्च वित्ताच्च पृथङ्‌मर्त्यः प्रतीयते ।<br>
अप्यात्मत्वेनाभिमताद् देहादेः पुरुषस्तथा ॥ ३९ ॥<br>
यथोल्मुकाद् विस्फुलिङ्गाद् धूमाद्वापि स्वसम्भवात् ।<br>
अप्यात्मत्वेनाभिमताद् यथाग्निः पृथगुल्मुकात् ॥ ४० ॥<br>
भूतेन्द्रियान्तःकरणात् प्रधानात् जीवसंज्ञितात् ।<br>
आत्मा तथा पृथग्द्रष्टा भगवान् ब्रह्मसंज्ञितः ॥ ४१ ॥<br>
सर्वभूतेषु चात्मानं सर्वभूतानि चात्मनि ।<br>
ईक्षेतान् अन्यभावेन भूतेष्विव तदात्मताम् ॥ ४२ ॥<br>
स्वयोनिषु यथा ज्योतिः एकं नाना प्रतीयते ।<br>
योनीनां गुणवैषम्यात् तथात्मा प्रकृतौ स्थितः ॥ ४३ ॥<br>
तस्माद् इमां स्वां प्रकृतिं दैवीं सदसदात्मिकाम् ।<br>
दुर्विभाव्यां पराभाव्य स्वरूपेणावतिष्ठते ॥ ४४ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे अष्टाविंशोऽध्यायः ॥ २८ ॥<br>
