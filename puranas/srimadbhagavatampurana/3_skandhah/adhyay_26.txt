श्रीभगवानुवाच ।<br>
अथ ते सम्प्रवक्ष्यामि तत्त्वानां लक्षणं पृथक् ।<br>
यद्विदित्वा विमुच्येत पुरुषः प्राकृतैर्गुणैः ॥ १ ॥<br>
ज्ञानं निःश्रेयसार्थाय पुरुषस्यात्मदर्शनम् ।<br>
यदाहुर्वर्णये तत्ते हृदयग्रन्थिभेदनम् ॥ २ ॥<br>
अनादिरात्मा पुरुषो निर्गुणः प्रकृतेः परः ।<br>
प्रत्यग्धामा स्वयंज्योतिः विश्वं येन समन्वितम् ॥ ३ ॥<br>
स एष प्रकृतिं सूक्ष्मां दैवीं गुणमयीं विभुः ।<br>
यदृच्छयैवोपगतां अभ्यपद्यत लीलया ॥ ४ ॥<br>
गुणैर्विचित्राः सृजतीं सरूपाः प्रकृतिं प्रजाः ।<br>
विलोक्य मुमुहे सद्यः स इह ज्ञानगूहया ॥ ५ ॥<br>
एवं पराभिध्यानेन कर्तृत्वं प्रकृतेः पुमान् ।<br>
कर्मसु क्रियमाणेषु गुणैरात्मनि मन्यते ॥ ६ ॥<br>
तदस्य संसृतिर्बन्धः पारतन्त्र्यं च तत्कृतम् ।<br>
भवति अकर्तुरीशस्य साक्षिणो निर्वृतात्मनः ॥ ७ ॥<br>
कार्यकारणकर्तृत्वे कारणं प्रकृतिं विदुः ।<br>
भोक्तृत्वे सुखदुःखानां पुरुषं प्रकृतेः परम् ॥ ८ ॥<br>
देवहूतिरुवाच - <br>
प्रकृतेः पुरुषस्यापि लक्षणं पुरुषोत्तम ।<br>
ब्रूहि कारणयोरस्य सदसच्च यदात्मकम् ॥ ९ ॥<br>
श्रीभगवानुवाच - <br>
यत्तत् त्रिगुणमव्यक्तं नित्यं सदसदात्मकम् ।<br>
प्रधानं प्रकृतिं प्राहुः अविशेषं विशेषवत् ॥ १० ॥<br>
पञ्चभिः पञ्चभिर्ब्रह्म चतुर्भिर्दशभिस्तथा ।<br>
एतत् चतुर्विंशतिकं गणं प्राधानिकं विदुः ॥ ११ ॥<br>
महाभूतानि पञ्चैव भूरापोऽग्निर्मरुन्नभः ।<br>
तन्मात्राणि च तावन्ति गन्धादीनि मतानि मे ॥ १२ ॥<br>
इन्द्रियाणि दश श्रोत्रं त्वग् दृक् रसननासिकाः ।<br>
वाक्करौ चरणौ मेढ्रं पायुर्दशम उच्यते ॥ १३ ॥<br>
मनो बुद्धिरहङ्कारः चित्तमित्यन्तरात्मकम् ।<br>
चतुर्धा लक्ष्यते भेदो वृत्त्या लक्षणरूपया ॥ १४ ॥<br>
एतावानेव सङ्ख्यातो ब्रह्मणः सगुणस्य ह ।<br>
सन्निवेशो मया प्रोक्तो यः कालः पञ्चविंशकः ॥ १५ ॥<br>
प्रभावं पौरुषं प्राहुः कालमेके यतो भयम् ।<br>
अहङ्कारविमूढस्य कर्तुः प्रकृतिमीयुषः ॥ १६ ॥<br>
प्रकृतेर्गुणसाम्यस्य निर्विशेषस्य मानवि ।<br>
चेष्टा यतः स भगवान् काल इत्युपलक्षितः ॥ १७ ॥<br>
अन्तः पुरुषरूपेण कालरूपेण यो बहिः ।<br>
समन्वेत्येष सत्त्वानां भगवान् आत्ममायया ॥ १८ ॥<br>
दैवात्क्षुभितधर्मिण्यां स्वस्यां योनौ परः पुमान् ।<br>
आधत्त वीर्यं सासूत महत्तत्त्वं हिरण्मयम् ॥ १९ ॥<br>
विश्वमात्मगतं व्यञ्जन् कूटस्थो जगदङ्कुरः ।<br>
स्वतेजसापिबत् तीव्रं आत्मप्रस्वापनं तमः ॥ २० ॥<br>
यत्तत्सत्त्वगुणं स्वच्छं शान्तं भगवतः पदम् ।<br>
यदाहुर्वासुदेवाख्यं चित्तं तन्महदात्मकम् ॥ २१ ॥<br>
स्वच्छत्वं अविकारित्वं शान्तत्वमिति चेतसः ।<br>
वृत्तिभिर्लक्षणं प्रोक्तं यथापां प्रकृतिः परा ॥ २२ ॥<br>
महत्तत्त्वाद् विकुर्वाणाद् भगवद्‌वीर्यसम्भवात् ।<br>
क्रियाशक्तिः अहङ्कारः त्रिविधः समपद्यत ॥ २३ ॥<br>
वैकारिकस्तैजसश्च तामसश्च यतो भवः ।<br>
मनसश्चेन्द्रियाणां च भूतानां महतामपि ॥ २४ ॥<br>
सहस्रशिरसं साक्षाद् यं अनन्तं प्रचक्षते ।<br>
सङ्कर्षणाख्यं पुरुषं भूतेन्द्रियमनोमयम् ॥ २५ ॥<br>
कर्तृत्वं करणत्वं च कार्यत्वं चेति लक्षणम् ।<br>
शान्तघोरविमूढत्वं इति वा स्यादहङ्कृतेः ॥ २६ ॥<br>
वैकारिकाद् विकुर्वाणात् मनस्तत्त्वमजायत ।<br>
यत्सङ्कल्पविकल्पाभ्यां वर्तते कामसम्भवः ॥ २७ ॥<br>
यद् विदुर्ह्यनिरुद्धाख्यं हृषीकाणां अधीश्वरम् ।<br>
शारदेन्दीवरश्यामं संराध्यं योगिभिः शनैः ॥ २८ ॥<br>
तैजसात्तु विकुर्वाणाद् बुद्धितत्त्वमभूत्सति ।<br>
द्रव्यस्फुरणविज्ञानं इन्द्रियाणामनुग्रहः ॥ २९ ॥<br>
संशयोऽथ विपर्यासो निश्चयः स्मृतिरेव च ।<br>
स्वाप इत्युच्यते बुद्धेः लक्षणं वृत्तितः पृथक् ॥ ३० ॥<br>
तैजसानि इन्द्रियाण्येव क्रियाज्ञानविभागशः ।<br>
प्राणस्य हि क्रियाशक्तिः बुद्धेर्विज्ञानशक्तिता ॥ ३१ ॥<br>
तामसाच्च विकुर्वाणाद् भगवद्‌वीर्यचोदितात् ।<br>
शब्दमात्रं अभूत् तस्मात् नभः श्रोत्रं तु शब्दगम् ॥ ३२ ॥<br>
अर्थाश्रयत्वं शब्दस्य द्रष्टुर्लिङ्गत्वमेव च ।<br>
तन्मात्रत्वं च नभसो लक्षणं कवयो विदुः ॥ ३३ ॥<br>
भूतानां छिद्रदातृत्वं बहिरन्तरमेव च ।<br>
प्राणेन्द्रियात्मधिष्ण्यत्वं नभसो वृत्तिलक्षणम् ॥ ३४ ॥<br>
नभसः शब्दतन्मात्रात् कालगत्या विकुर्वतः ।<br>
स्पर्शोऽभवत्ततो वायुः त्वक् स्पर्शस्य च सङ्ग्रहः ॥ ३५ ॥<br>
मृदुत्वं कठिनत्वं च शैत्यमुष्णत्वमेव च ।<br>
एतत्स्पर्शस्य स्पर्शत्वं तन्मात्रत्वं नभस्वतः ॥ ३६ ॥<br>
चालनं व्यूहनं प्राप्तिः नेतृत्वं द्रव्यशब्दयोः ।<br>
सर्वेन्द्रियाणां आत्मत्वं वायोः कर्माभिलक्षणम् ॥ ३७ ॥<br>
वायोश्च स्पर्शतन्मात्राद् रूपं दैवेरितादभूत् ।<br>
समुत्थितं ततस्तेजः चक्षू रूपोपलम्भनम् ॥ ३८ ॥<br>
द्रव्याकृतित्वं गुणता व्यक्तिसंस्थात्वमेव च ।<br>
तेजस्त्वं तेजसः साध्वि रूपमात्रस्य वृत्तयः ॥ ३९ ॥<br>
द्योतनं पचनं पानं अदनं हिममर्दनम् ।<br>
तेजसो वृत्तयस्त्वेताः शोषणं क्षुत्तृडेव च ॥ ४० ॥<br>
रूपमात्राद् विकुर्वाणात् तेजसो दैवचोदितात् ।<br>
रसमात्रं अभूत् तस्मात् अम्भो जिह्वा रसग्रहः ॥ ४१ ॥<br>
कषायो मधुरस्तिक्तः कट्वम्ल इति नैकधा ।<br>
भौतिकानां विकारेण रस एको विभिद्यते ॥ ४२ ॥<br>
क्लेदनं पिण्डनं तृप्तिः प्राणनाप्यायनोन्दनम् ।<br>
तापापनोदो भूयस्त्वं अम्भसो वृत्तयस्त्विमाः ॥ ४३ ॥<br>
रसमात्राद् विकुर्वाणात् अम्भसो दैवचोदितात् ।<br>
गन्धमात्रं अभूत् तस्मात् पृथ्वी घ्राणस्तु गन्धगः ॥ ४४ ॥<br>
करम्भपूतिसौरभ्य शान्तोग्राम्लादिभिः पृथक् ।<br>
द्रव्यावयववैषम्याद् गन्ध एको विभिद्यते ॥ ४५ ॥<br>
भावनं ब्रह्मणः स्थानं धारणं सद्विशेषणम् ।<br>
सर्वसत्त्वगुणोद्‍भेदः पृथिवीवृत्तिलक्षणम् ॥ ४६ ॥<br>
नभोगुणविशेषोऽर्थो यस्य तच्छ्रोत्रमुच्यते ।<br>
वायोर्गुणविशेषोऽर्थो यस्य तत्स्पर्शनं विदुः ॥ ४७ ॥<br>
तेजोगुणविशेषोऽर्थो यस्य तच्चक्षुरुच्यते ।<br>
अम्भोगुणविशेषोऽर्थो यस्य तद्रसनं विदुः ।<br>
भूमेर्गुणविशेषोऽर्थो यस्य स घ्राण उच्यते ॥ ४८ ॥<br>
परस्य दृश्यते धर्मो हि, अपरस्मिन् समन्वयात् ।<br>
अतो विशेषो भावानां भूमावेवोपलक्ष्यते ॥ ४९ ॥<br>
एतान्यसंहत्य यदा महदादीनि सप्त वै ।<br>
कालकर्मगुणोपेतो जगदादिरुपाविशत् ॥ ५० ॥<br>
ततस्तेनानुविद्धेभ्यो युक्तेभ्योऽण्डं अचेतनम् ।<br>
उत्थितं पुरुषो यस्मात् उदतिष्ठदसौ विराट् ॥ ५१ ॥<br>
एतदण्डं विशेषाख्यं क्रमवृद्धैर्दशोत्तरैः ।<br>
तोयादिभिः परिवृतं प्रधानेनावृतैर्बहिः ।<br>
यत्र लोकवितानोऽयं रूपं भगवतो हरेः ॥ ५२ ॥<br>
हिरण्मयाद् अण्डकोशाद् उत्थाय सलिलेशयात् ।<br>
तमाविश्य महादेवो बहुधा निर्बिभेद खम् ॥ ५३ ॥<br>
निरभिद्यतास्य प्रथमं मुखं वाणी ततोऽभवत् ।<br>
वाण्या वह्निरथो नासे प्राणोऽतो घ्राण एतयोः ॥ ५४ ॥<br>
घ्राणात् वायुरभिद्येतां अक्षिणी चक्षुरेतयोः ।<br>
तस्मात्सूर्यो न्यभिद्येतां कर्णौ श्रोत्रं ततो दिशः ॥ ५५ ॥<br>
निर्बिभेद विराजस्त्वग् रोमश्मश्र्वादयस्ततः ।<br>
तत ओषधयश्चासन् शिश्नं निर्बिभिदे ततः ॥ ५६ ॥<br>
रेतस्तस्मादाप आसन् निरभिद्यत वै गुदम् ।<br>
गुदादपानोऽपानाच्च मृत्युर्लोकभयङ्करः ॥ ५७ ॥<br>
हस्तौ च निरभिद्येतां बलं ताभ्यां ततः स्वराट् ।<br>
पादौ च निरभिद्येतां गतिस्ताभ्यां ततो हरिः ॥ ५८ ॥<br>
नाड्योऽस्य निरभिद्यन्त ताभ्यो लोहितमाभृतम् ।<br>
नद्यस्ततः समभवन् उदरं निरभिद्यत ॥ ५९ ॥<br>
क्षुत्पिपासे ततः स्यातां समुद्रस्त्वेतयोरभूत् ।<br>
अथास्य हृदयं भिन्नं हृदयान्मन उत्थितम् ॥ ६० ॥<br>
मनसश्चन्द्रमा जातो बुद्धिर्बुद्धेर्गिरां पतिः ।<br>
अहङ्कारस्ततो रुद्रः चित्तं चैत्यस्ततोऽभवत् ॥ ६१ ॥<br>
एते हि अभ्युत्थिता देवा नैवास्योत्थापनेऽशकन् ।<br>
पुनराविविशुः खानि तमुत्थापयितुं क्रमात् ॥ ६२ ॥<br>
वह्निर्वाचा मुखं भेजे नोदतिष्ठत् तदा विराट् ।<br>
घ्राणेन नासिके वायुः नोदतिष्ठत् तदा विराट् ॥ ६३ ॥<br>
अक्षिणी चक्षुषादित्यो नोदतिष्ठत् तदा विराट् ।<br>
श्रोत्रेण कर्णौ च दिशो नोदतिष्ठत् तदा विराट् ॥ ६४ ॥<br>
त्वचं रोमभिरोषध्यो नोदतिष्ठत् तदा विराट् ।<br>
रेतसा शिश्नमापस्तु नोदतिष्ठत् तदा विराट् ॥ ६५ ॥<br>
गुदं मृत्युरपानेन नोदतिष्ठत् तदा विराट् ।<br>
हस्ताविन्द्रो बलेनैव नोदतिष्ठत् तदा विराट् ॥ ६६ ॥<br>
विष्णुर्गत्यैव चरणौ नोदतिष्ठत् तदा विराट् ।<br>
नाडीर्नद्यो लोहितेन नोदतिष्ठत् तदा विराट् ॥ ६७ ॥<br>
क्षुत्तृड्भ्यां उदरं सिन्धुः नोदतिष्ठत् तदा विराट् ।<br>
हृदयं मनसा चन्द्रो नोदतिष्ठत् तदा विराट् ॥ ६८ ॥<br>
बुद्ध्या ब्रह्मापि हृदयं नोदतिष्ठत् तदा विराट् ।<br>
रुद्रोऽभिमत्या हृदयं नोदतिष्ठत् तदा विराट् ॥ ६९ ॥<br>
चित्तेन हृदयं चैत्यः क्षेत्रज्ञः प्राविशद्यदा ।<br>
विराट्तदैव पुरुषः सलिलाद् उदतिष्ठत ॥ ७० ॥<br>
यथा प्रसुप्तं पुरुषं प्राणेन्द्रियमनोधियः ।<br>
प्रभवन्ति विना येन नोत्थापयितुमोजसा ॥ ७१ ॥<br>
तमस्मिन् प्रत्यगात्मानं धिया योगप्रवृत्तया ।<br>
भक्त्या विरक्त्या ज्ञानेन विविच्यात्मनि चिन्तयेत् ॥ ७२ ॥<br>
<br>
इति श्रीमद्भागवते महापुराणे पारमहंस्यां संहितायां <br>
तृतीयस्कन्धे षड्विंशोऽध्यायः ॥ २६ ॥<br>
