श्रीभगवानुवाच - <br>
प्रकृतिस्थोऽपि पुरुषो नाज्यते प्राकृतैर्गुणैः ।<br>
अविकारात् अकर्तृत्वात् निर्गुणत्वाज्जलार्कवत् ॥ १ ॥<br>
स एष यर्हि प्रकृतेः गुणेष्वभिविषज्जते ।<br>
अहङ्क्रियाविमूढात्मा कर्तास्मीति अभिमन्यते ॥ २ ॥<br>
तेन संसारपदवीं अवशोऽभ्येत्यनिर्वृतः ।<br>
प्रासङ्गिकैः कर्मदोषैः सदसन् मिश्रयोनिषु ॥ ३ ॥<br>
अर्थे हि अविद्यमानेऽपि संसृतिर्न निवर्तते ।<br>
ध्यायतो विषयानस्य स्वप्नेऽनर्थागमो यथा ॥ ४ ॥<br>
अत एव शनैश्चित्तं प्रसक्तं असतां पथि ।<br>
भक्तियोगेन तीव्रेण विरक्त्या च नयेद्वशम् ॥ ५ ॥<br>
यमादिभिः योगपथैः अभ्यसन् श्रद्धयान्वितः ।<br>
मयि भावेन सत्येन मत्कथाश्रवणेन च ॥ ६ ॥<br>
सर्वभूतसमत्वेन निर्वैरेणाप्रसङ्गतः ।<br>
ब्रह्मचर्येण मौनेन स्वधर्मेण बलीयसा ॥ ७ ॥<br>
यदृच्छयोपलब्धेन सन्तुष्टो मितभुङ् मुनिः ।<br>
विविक्तशरणः शान्तो मैत्रः करुण आत्मवान् ॥ ८ ॥<br>
सानुबन्धे च देहेऽस्मिन् अकुर्वन् असदाग्रहम् ।<br>
ज्ञानेन दृष्टतत्त्वेन प्रकृतेः पुरुषस्य च ॥ ९ ॥<br>
निवृत्तबुद्ध्यवस्थानो दूरीभूतान्यदर्शनः ।<br>
उपलभ्यात्मनात्मानं चक्षुषेवार्कमात्मदृक् ॥ १० ॥<br>
मुक्तलिङ्गं सदाभासं असति प्रतिपद्यते ।<br>
सतो बन्धुमसच्चक्षुः सर्वानुस्यूतमद्वयम् ॥ ११ ॥<br>
यथा जलस्थ आभासः स्थलस्थेनावदृश्यते ।<br>
स्वाभासेन तथा सूर्यो जलस्थेन दिवि स्थितः ॥ १२ ॥<br>
एवं त्रिवृद् अहङ्कारो भूतेन्द्रियमनोमयैः ।<br>
स्वाभासैः लक्षितोऽनेन सदाभासेन सत्यदृक् ॥ १३ ॥<br>
भूतसूक्ष्मेन्द्रियमनो बुद्ध्यादिष्विह निद्रया ।<br>
लीनेष्वसति यस्तत्र विनिद्रो निरहङ्क्रियः ॥ १४ ॥<br>
मन्यमानस्तदात्मानं अनष्टो नष्टवन्मृषा ।<br>
नष्टेऽहङ्करणे द्रष्टा नष्टवित्त इवातुरः ॥ १५ ॥<br>
एवं प्रत्यवमृश्यासौ आत्मानं प्रतिपद्यते ।<br>
साहङ्कारस्य द्रव्यस्य योऽवस्थानमनुग्रहः ॥ १६ ॥<br>
देवहूतिरुवाच - <br>
पुरुषं प्रकृतिर्ब्रह्मन् न विमुञ्चति कर्हिचित् ।<br>
अन्योन्यापाश्रयत्वाच्च नित्यत्वाद् अनयोः प्रभो ॥ १७ ॥<br>
यथा गन्धस्य भूमेश्च न भावो व्यतिरेकतः ।<br>
अपां रसस्य च यथा तथा बुद्धेः परस्य च ॥ १८ ॥<br>
अकर्तुः कर्मबन्धोऽयं पुरुषस्य यदाश्रयः ।<br>
गुणेषु सत्सु प्रकृतेः कैवल्यं तेष्वतः कथम् ॥ १९ ॥<br>
क्वचित् तत्त्वावमर्शेन निवृत्तं भयमुल्बणम् ।<br>
अनिवृत्तनिमित्तत्वात् पुनः प्रत्यवतिष्ठते ॥ २० ॥<br>
श्रीभगवानुवाच - <br>
अनिमित्तनिमित्तेन स्वधर्मेणामलात्मना ।<br>
तीव्रया मयि भक्त्या च श्रुतसम्भृतया चिरम् ॥ २१ ॥<br>
ज्ञानेन दृष्टतत्त्वेन वैराग्येण बलीयसा ।<br>
तपोयुक्तेन योगेन तीव्रेणात्मसमाधिना ॥ २२ ॥<br>
प्रकृतिः पुरुषस्येह दह्यमाना त्वहर्निशम् ।<br>
तिरोभवित्री शनकैः अग्नेर्योनिरिवारणिः ॥ २३ ॥<br>
भुक्तभोगा परित्यक्ता दृष्टदोषा च नित्यशः ।<br>
नेश्वरस्याशुभं धत्ते स्वे महिम्नि स्थितस्य च ॥ २४ ॥<br>
यथा हि अप्रतिबुद्धस्य प्रस्वापो बह्वनर्थभृत् ।<br>
स एव प्रतिबुद्धस्य न वै मोहाय कल्पते ॥ २५ ॥<br>
एवं विदिततत्त्वस्य प्रकृतिर्मयि मानसम् ।<br>
युञ्जतो नापकुरुत आत्मारामस्य कर्हिचित् ॥ २६ ॥<br>
यदैवमध्यात्मरतः कालेन बहुजन्मना ।<br>
सर्वत्र जातवैराग्य आब्रह्मभुवनान्मुनिः ॥ २७ ॥<br>
मद्‍भक्तः प्रतिबुद्धार्थो मत्प्रसादेन भूयसा ।<br>
निःश्रेयसं स्वसंस्थानं कैवल्याख्यं मदाश्रयम् ॥ २८ ॥<br>
प्राप्नोतीहाञ्जसा धीरः स्वदृशा च्छिन्नसंशयः ।<br>
यद्‍गत्वा न निवर्तेत योगी लिङ्गाद् विनिर्गमे ॥ २९ ॥<br>
यदा न योगोपचितासु चेतो <br>
&nbsp;&nbsp;&nbsp;&nbsp;&nbsp;मायासु सिद्धस्य विषज्जतेऽङ्ग ।<br>
अनन्यहेतुष्वथ मे गतिः स्याद् <br>
&nbsp;&nbsp;&nbsp;&nbsp;&nbsp;आत्यन्तिकी यत्र न मृत्युहासः ॥ ३० ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे सप्तविंशोऽध्यायः ॥ २७ ॥<br>
