<br>
कपिल उवाच - <br>
तस्यैतस्य जनो नूनं नायं वेदोरुविक्रमम् ।<br>
काल्यमानोऽपि बलिनो वायोरिव घनावलिः ॥ १ ॥<br>
यं यं अर्थमुपादत्ते दुःखेन सुखहेतवे ।<br>
तं तं धुनोति भगवान् पुमान्छोचति यत्कृते ॥ २ ॥<br>
यदध्रुवस्य देहस्य सानुबन्धस्य दुर्मतिः ।<br>
ध्रुवाणि मन्यते मोहाद् गृहक्षेत्रवसूनि च ॥ ३ ॥<br>
जन्तुर्वै भव एतस्मिन् यां यां योनिमनुव्रजेत् ।<br>
तस्यां तस्यां स लभते निर्वृतिं न विरज्यते ॥ ४ ॥<br>
नरकस्थोऽपि देहं वै न पुमान् त्यक्तुमिच्छति ।<br>
नारक्यां निर्वृतौ सत्यां देवमायाविमोहितः ॥ ५ ॥<br>
आत्मजायासुतागार पशुद्रविण बन्धुषु ।<br>
निरूढमूलहृदय आत्मानं बहु मन्यते ॥ ६ ॥<br>
सन्दह्यमानसर्वाङ्ग एषां उद्‌वहनाधिना ।<br>
करोति अविरतं मूढो दुरितानि दुराशयः ॥ ७ ॥<br>
आक्षिप्तात्मेन्द्रियः स्त्रीणां असतीनां च मायया ।<br>
रहो रचितयालापैः शिशूनां कलभाषिणाम् ॥ ८ ॥<br>
गृहेषु कूटधर्मेषु दुःखतन्त्रेष्वतन्द्रितः ।<br>
कुर्वन् दुखप्रतीकारं सुखवन्मन्यते गृही ॥ ९ ॥<br>
अर्थैरापादितैर्गुर्व्या हिंसयेतः ततश्च तान् ।<br>
पुष्णाति येषां पोषेण शेषभुग्यात्यधः स्वयम् ॥ १० ॥<br>
वार्तायां लुप्यमानायां आरब्धायां पुनः पुनः ।<br>
लोभाभिभूतो निःसत्त्वः परार्थे कुरुते स्पृहाम् ॥ ११ ॥<br>
कुटुम्बभरणाकल्पो मन्दभाग्यो वृथोद्यमः ।<br>
श्रिया विहीनः कृपणो ध्यायन् श्वसिति मूढधीः ॥ १२ ॥<br>
एवं स्वभरणाकल्पं तत्कलत्रादयस्तथा ।<br>
नाद्रियन्ते यथा पूर्वं कीनाशा इव गोजरम् ॥ १३ ॥<br>
तत्राप्यजातनिर्वेदो भ्रियमाणः स्वयम्भृतैः ।<br>
जरयोपात्तवैरूप्यो मरणाभिमुखो गृहे ॥ १४ ॥<br>
आस्तेऽवमत्योपन्यस्तं गृहपाल इवाहरन् ।<br>
आमयाव्यप्रदीप्ताग्निः अल्पाहारोऽल्पचेष्टितः ॥ १५ ॥<br>
वायुनोत्क्रमतोत्तारः कफसंरुद्धनाडिकः ।<br>
कासश्वासकृतायासः कण्ठे घुरघुरायते ॥ १६ ॥<br>
शयानः परिशोचद्‌भिः परिवीतः स्वबन्धुभिः ।<br>
वाच्यमानोऽपि न ब्रूते कालपाशवशं गतः ॥ १७ ॥<br>
एवं कुटुम्बभरणे व्यापृतात्माजितेन्द्रियः ।<br>
म्रियते रुदतां स्वानां उरुवेदनयास्तधीः ॥ १८ ॥<br>
यमदूतौ तदा प्राप्तौ भीमौ सरभसेक्षणौ ।<br>
स दृष्ट्वा त्रस्तहृदयः शकृन् मूत्रं विमुञ्चति ॥ १९ ॥<br>
यातनादेह आवृत्य पाशैर्बद्ध्वा गले बलात् ।<br>
नयतो दीर्घमध्वानं दण्ड्यं राजभटा यथा ॥ २० ॥<br>
तयोर्निर्भिन्नहृदयः तर्जनैर्जातवेपथुः ।<br>
पथि श्वभिर्भक्ष्यमाण आर्तोऽघं स्वमनुस्मरन् ॥ २१ ॥<br>
क्षुत्तृट्परीतोऽर्कदवानलानिलैः <br>
&nbsp;&nbsp;&nbsp;&nbsp;&nbsp;सन्तप्यमानः पथि तप्तवालुके ।<br>
कृच्छ्रेण पृष्ठे कशया च ताडितः <br>
&nbsp;&nbsp;&nbsp;&nbsp;&nbsp;चलत्यशक्तोऽपि निराश्रमोदके ॥ २२ ॥<br>
तत्र तत्र पतन्छ्रान्तो मूर्च्छितः पुनरुत्थितः ।<br>
पथा पापीयसा नीतस्तरसा यमसादनम् ॥ २३ ॥<br>
योजनानां सहस्राणि नवतिं नव चाध्वनः ।<br>
त्रिभिर्मुहूर्तैर्द्वाभ्यां वा नीतः प्राप्नोति यातनाः ॥ २४ ॥<br>
आदीपनं स्वगात्राणां वेष्टयित्वोल्मुकादिभिः ।<br>
आत्ममांसादनं क्वापि स्वकृत्तं परतोऽपि वा ॥ २५ ॥<br>
जीवतश्चान्त्राभ्युद्धारः श्वगृध्रैर्यमसादने ।<br>
सर्पवृश्चिक दंशाद्यैः दशद्‌भिश्चात्मवैशसम् ॥ २६ ॥<br>
कृन्तनं चावयवशो गजादिभ्यो भिदापनम् ।<br>
पातनं गिरिशृङ्गेभ्यो रोधनं चाम्बुगर्तयोः ॥ २७ ॥<br>
यास्तामिस्रान्धतामिस्रा रौरवाद्याश्च यातनाः ।<br>
भुङ्क्ते नरो वा नारी वा मिथः सङ्गेन निर्मिताः ॥ २८ ॥<br>
अत्रैव नरकः स्वर्ग इति मातः प्रचक्षते ।<br>
या यातना वै नारक्यः ता इहाप्युपलक्षिताः ॥ २९ ॥<br>
एवं कुटुम्बं बिभ्राण उदरम्भर एव वा ।<br>
विसृज्येहोभयं प्रेत्य भुङ्क्ते तत्फलमीदृशम् ॥ ३० ॥<br>
एकः प्रपद्यते ध्वान्तं हित्वेदं स्वकलेवरम् ।<br>
कुशलेतरपाथेयो भूतद्रोहेण यद् भृतम् ॥ ३१ ॥<br>
दैवेनासादितं तस्य शमलं निरये पुमान् ।<br>
भुङ्क्ते कुटुम्बपोषस्य हृतवित्त इवातुरः ॥ ३२ ॥<br>
केवलेन हि अधर्मेण कुटुम्बभरणोत्सुकः ।<br>
याति जीवोऽन्धतामिस्रं चरमं तमसः पदम् ॥ ३३ ॥<br>
अधस्तात् नरलोकस्य यावतीर्यातनादयः ।<br>
क्रमशः समनुक्रम्य पुनरत्राव्रजेच्छुचिः ॥ ३४ ॥<br>
<br>
इति श्रीमद्‌भागवते महापुराणे पारमहंस्यां संहितायां <br>
तृतीयस्कन्धे त्रिंशोऽध्यायः ॥ ३० ॥<br>
