<br>
सांख्ययोगवर्णनम् - <br>
<br>
श्रीभगवानुवाच -<br>
( अनुष्टुप् ) <br>
अथ ते सम्प्रवक्ष्यामि साङ्ख्यं पूर्वैर्विनिश्चितम् ।<br>
&nbsp;यद्विज्ञाय पुमान् सद्यो जह्याद् वैकल्पिकं भ्रमम् ॥ १ ॥<br>
&nbsp;आसीज्ज्ञानमथो अर्थ एकमेवाविकल्पितम् ।<br>
&nbsp;यदा विवेकनिपुणा आदौ कृतयुगेऽयुगे ॥ २ ॥<br>
&nbsp;तन्मायाफलरूपेण केवलं निर्विकल्पितम् ।<br>
&nbsp;वाङ्‌मनोऽगोचरं सत्यं द्विधा समभवद् बृहत् ॥ ३ ॥<br>
&nbsp;तयोरेकतरो ह्यर्थः प्रकृतिः सोभयात्मिका ।<br>
&nbsp;ज्ञानं त्वन्यतमो भावः पुरुषः सोऽभिधीयते ॥ ४ ॥<br>
&nbsp;तमो रजः सत्त्वमिति प्रकृतेरभवन् गुणाः ।<br>
&nbsp;मया प्रक्षोभ्यमाणायाः पुरुषानुमतेन च ॥ ५ ॥<br>
&nbsp;तेभ्यः समभवत् सूत्रं महान् सूत्रेण संयुतः ।<br>
&nbsp;ततो विकुर्वतो जातो अहङ्कारो विमोहनः ॥ ६ ॥<br>
&nbsp;वैकारिकस्तैजसश्च तामसश्चेत्यहं त्रिवृत् ।<br>
&nbsp;तन्मात्रेन्द्रियमनसां कारणं चिदचिन्मयः ॥ ७ ॥<br>
&nbsp;अर्थस्तन्मात्रिकाज्जज्ञे तामसादिन्द्रियाणि च ।<br>
&nbsp;तैजसाद् देवता आसन् एकादश च वैकृतात् ॥ ८ ॥<br>
&nbsp;मया सञ्चोदिता भावाः सर्वे संहत्यकारिणः ।<br>
&nbsp;अण्डं उत्पादयामासुं ममायतनमुत्तमम् ॥ ९ ॥<br>
&nbsp;तस्मिन् अहं समभवं अण्डे सलिलसंस्थितौ ।<br>
&nbsp;मम नाभ्यामभूत् पद्मं विश्वाख्यं तत्र चात्मभूः ॥ १० ॥<br>
&nbsp;सोऽसृजत्तपसा युक्तो रजसा मदनुग्रहात् ।<br>
&nbsp;लोकान् सपालान् विश्वात्मा भूर्भुवः स्वरिति त्रिधा ॥ ११ ॥<br>
&nbsp;देवानामोक आसीत् स्वर्भूतानां च भुवः पदम् ।<br>
&nbsp;मर्त्यादीनां च भूर्लोकः सिद्धानां त्रितयात् परम् ॥ १२ ॥<br>
&nbsp;अधोऽसुराणां नागानां भूमेरोकोऽसृजत् प्रभुः ।<br>
&nbsp;त्रिलोक्यां गतयः सर्वाः कर्मणां त्रिगुणात्मनाम् ॥ १३ ॥<br>
&nbsp;योगस्य तपसश्चैव न्यासस्य गतयोऽमलाः ।<br>
&nbsp;महर्जनस्तपः सत्यं भक्तियोगस्य मद्‌गतिः ॥ १४ ॥<br>
&nbsp;मया कालात्मना धात्रा कर्मयुक्तमिदं जगत् ।<br>
&nbsp;गुणप्रवाह एतस्मिन् उन्मज्जति निमज्जति ॥ १५ ॥<br>
&nbsp;अणुर्बृहत् कृशः स्थूलो यो यो भावः प्रसिध्यति ।<br>
&nbsp;सर्वोऽप्युभयसंयुक्तः प्रकृत्या पुरुषेण च ॥ १६ ॥<br>
&nbsp;यस्तु यस्यादिरन्तश्च स वै मध्यं च तस्य सन् ।<br>
&nbsp;विकारो व्यवहारार्थो यथा तैजसपार्थिवाः ॥ १७ ॥<br>
&nbsp;यदुपादाय पूर्वस्तु भावो विकुरुतेऽपरम् ।<br>
&nbsp;आदिरन्तो यदा यस्य तत् सत्यमभिधीयते ॥ १८ ॥<br>
&nbsp;प्रकृतिर्यस्य उपादानं आधारः पुरुषः परः ।<br>
&nbsp;सतोऽभिव्यञ्जकः कालो ब्रह्म तत्त्रितयं त्वहम् ॥ १९ ॥<br>
&nbsp;सर्गः प्रवर्तते तावत् पौवापर्येण नित्यशः ।<br>
&nbsp;महान् गुणविसर्गार्थः स्थित्यन्तो यावदीक्षणम् ॥ २० ॥<br>
&nbsp;विराण्मयाऽऽसाद्यमानो लोककल्पविकल्पकः ।<br>
&nbsp;पञ्चत्वाय विशेषाय कल्पते भुवनैः सह ॥ २१ ॥<br>
&nbsp;अन्ने प्रलीयते मर्त्यं अन्नं धानासु लीयते ।<br>
&nbsp;धाना भूमौ प्रलीयन्ते भूमिर्गन्धे प्रलीयते ॥ २२ ॥<br>
&nbsp;अप्सु प्रलीयते गन्ध आपश्च स्वगुणे रसे ।<br>
&nbsp;लीयते ज्योतिषि रसो ज्योती रूपे प्रलीयते ॥ २३ ॥<br>
&nbsp;रूपं वायौ स च स्पर्शे लीयते सोऽपि चाम्बरे ।<br>
&nbsp;अम्बरं शब्दतन्मात्र इन्द्रियाणि स्वयोनिषु ॥ २४ ॥<br>
&nbsp;योनिर्वैकारिके सौम्य लीयते मनसीश्वरे ।<br>
&nbsp;शब्दो भूतादिमप्येति भूतादिर्महति प्रभुः ॥ २५ ॥<br>
&nbsp;स लीयते महान् स्वेषु गुणेशु गुणवत्तमः ।<br>
&nbsp;तेऽव्यक्ते संप्रलीयन्ते तत्काले लीयतेऽव्यये ॥ २६ ॥<br>
&nbsp;कालो मायामये जीवे जीव आत्मनि मय्यजे ।<br>
&nbsp;आत्मा केवल आत्मस्थो विकल्पापायलक्षणः ॥ २७ ॥<br>
&nbsp;एवमन्वीक्षमाणस्य कथं वैकल्पिको भ्रमः ।<br>
&nbsp;मनसो हृदि तिष्ठेत व्योम्नीवार्कोदये तमः ॥ २८ ॥<br>
&nbsp;एष साङ्ख्यविधिः प्रोक्तः संशयग्रन्थिभेदनः ।<br>
&nbsp;प्रतिलोमानुलोमाभ्यां परावरदृशा मया ॥ २९ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे चतुर्विंशोऽध्यायः ॥ २४ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
