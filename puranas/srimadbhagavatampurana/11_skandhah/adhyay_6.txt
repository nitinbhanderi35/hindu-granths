<br>
श्रीकृष्णोद्धवसंवाद आरंभ - <br>
श्रीशुक उवाच।<br>
अथ ब्रह्मात्मजैर्देवैः प्रजेशैरावृतोऽभ्यगात्।<br>
भवश्च भूतभव्येशो ययौ भूतगणैर्वृतः १।<br>
इन्द्रो मरुद्भिर्भगवानादित्या वसवोऽश्विनौ।<br>
ऋभवोऽङ्गिरसो रुद्रा विश्वे साध्याश्च देवताः २।<br>
गन्धर्वाप्सरसो नागाः सिद्धचारणगुह्यकाः।<br>
ऋषयः पितरश्चैव सविद्याधरकिन्नराः ३।<br>
द्वारकामुपसञ्जग्मुः सर्वे कृष्णदिदृक्षवः।<br>
वपुषा येन भगवान्नरलोकमनोरमः ।<br>
यशो वितेने लोकेषु सर्वलोकमलापहम् ४।<br>
तस्यां विभ्राजमानायां समृद्धायां महर्द्धिभिः।<br>
व्यचक्षतावितृप्ताक्षाः कृष्णमद्भुतदर्शनम् ५।<br>
स्वर्गोद्यानोपगैर्माल्यैश्छादयन्तो यदूत्तमम्।<br>
गीर्भिश्चित्रपदार्थाभिस्तुष्टुवुर्जगदीश्वरम् ६।<br>
श्रीदेवा ऊचुः।<br>
नताः स्म ते नाथ पदारविन्दं बुद्धीन्द्रियप्राणमनोवचोभिः।<br>
यच्चिन्त्यतेऽन्तर्हृदि भावयुक्तैर्मुमुक्षुभिः कर्ममयोरुपाशात् ७।<br>
त्वं मायया त्रिगुणयात्मनि दुर्विभाव्यं।<br>
व्यक्तं सृजस्यवसि लुम्पसि तद्गुणस्थः।<br>
नैतैर्भवानजित कर्मभिरज्यते वै।<br>
यत्स्वे सुखेऽव्यवहितेऽभिरतोऽनवद्यः ८।<br>
शुद्धिर्नृणां न तु तथेड्य दुराशयानां।<br>
विद्याश्रुताध्ययनदानतपःक्रियाभिः।<br>
सत्त्वात्मनामृषभ ते यशसि प्रवृद्ध।<br>
सच्छ्रद्धया श्रवणसम्भृतया यथा स्यात् ९।<br>
स्यान्नस्तवाङ्घ्रिरशुभाशयधूमकेतुः।<br>
क्षेमाय यो मुनिभिरार्द्रहृदोह्यमानः।<br>
यः सात्वतैः समविभूतय आत्मवद्भिर्।<br>
व्यूहेऽर्चितः सवनशः स्वरतिक्रमाय १०।<br>
यश्चिन्त्यते प्रयतपाणिभिरध्वराग्नौ।<br>
त्रय्या निरुक्तविधिनेश हविर्गृहीत्वा।<br>
अध्यात्मयोग उत योगिभिरात्ममायां।<br>
जिज्ञासुभिः परमभागवतैः परीष्टः ११।<br>
पर्युष्टया तव विभो वनमालयेयं।<br>
संस्पर्धिनी भगवती प्रतिपत्निवच्छ्रीः।<br>
यः सुप्रणीतममुयार्हणमाददन्नो।<br>
भूयात्सदाङ्घ्रिरशुभाशयधूमकेतुः १२।<br>
केतुस्त्रिविक्रमयुतस्त्रिपतत्पताको।<br>
यस्ते भयाभयकरोऽसुरदेवचम्वोः।<br>
स्वर्गाय साधुषु खलेष्वितराय भूमन्।<br>
पादः पुनातु भगवन्भजतामघं नः १३।<br>
नस्योतगाव इव यस्य वशे भवन्ति।<br>
ब्रह्मादयस्तनुभृतो मिथुरर्द्यमानाः।<br>
कालस्य ते प्रकृतिपूरुषयोः परस्य।<br>
शं नस्तनोतु चरणः पुरुषोत्तमस्य १४।<br>
अस्यासि हेतुरुदयस्थितिसंयमानाम्।<br>
अव्यक्तजीवमहतामपि कालमाहुः।<br>
सोऽयं त्रिणाभिरखिलापचये प्रवृत्तः।<br>
कालो गभीररय उत्तमपूरुषस्त्वम् १५।<br>
त्वत्तः पुमान्समधिगम्य ययास्य वीर्यं।<br>
धत्ते महान्तमिव गर्भममोघवीर्यः।<br>
सोऽयं तयानुगत आत्मन आण्डकोशं।<br>
हैमं ससर्ज बहिरावरणैरुपेतम् १६।<br>
तत्तस्थूषश्च जगतश्च भवानधीशो।<br>
यन्माययोत्थगुणविक्रिययोपनीतान्।<br>
अर्थाञ्जुषन्नपि हृषीकपते न लिप्तो।<br>
येऽन्ये स्वतः परिहृतादपि बिभ्यति स्म १७।<br>
स्मायावलोकलवदर्शितभावहारि।<br>
भ्रूमण्डलप्रहितसौरतमन्त्रशौण्डैः।<br>
पत्न्यस्तु षोडशसहस्रमनङ्गबाणैर्।<br>
यस्येन्द्रियं विमथितुं करणैर्न विभ्व्यः १८।<br>
विभ्व्यस्तवामृतकथोदवहास्त्रिलोक्याः।<br>
पादावनेजसरितः शमलानि हन्तुम्।<br>
आनुश्रवं श्रुतिभिरङ्घ्रिजमङ्गसङ्गैस्।<br>
तीर्थद्वयं शुचिषदस्त उपस्पृशन्ति १९।<br>
श्रीबादरायणिरुवाच।<br>
इत्यभिष्टूय विबुधैः सेशः शतधृतिर्हरिम्।<br>
अभ्यभाषत गोविन्दं प्रणम्याम्बरमाश्रितः २०।<br>
श्रीब्रह्मोवाच।<br>
भूमेर्भारावताराय पुरा विज्ञापितः प्रभो।<br>
त्वमस्माभिरशेषात्मन्तत्तथैवोपपादितम् २१।<br>
धर्मश्च स्थापितः सत्सु सत्यसन्धेषु वै त्वया।<br>
कीर्तिश्च दिक्षु विक्षिप्ता सर्वलोकमलापहा २२।<br>
अवतीर्य यदोर्वंशे बिभ्रद्रूपमनुत्तमम्।<br>
कर्माण्युद्दामवृत्तानि हिताय जगतोऽकृथाः २३।<br>
यानि ते चरितानीश मनुष्याः साधवः कलौ।<br>
शृण्वन्तः कीर्तयन्तश्च तरिष्यन्त्यञ्जसा तमः २४।<br>
यदुवंशेऽवतीर्णस्य भवतः पुरुषोत्तम।<br>
शरच्छतं व्यतीयाय पञ्चविंशाधिकं प्रभो २५।<br>
नाधुना तेऽखिलाधार देवकार्यावशेषितम्।<br>
कुलं च विप्रशापेन नष्टप्रायमभूदिदम् २६।<br>
ततः स्वधाम परमं विशस्व यदि मन्यसे।<br>
सलोकाल्लोकपालान्नः पाहि वैकुण्ठकिङ्करान् २७।<br>
श्रीभगवानुवाच।<br>
अवधारितमेतन्मे यदात्थ विबुधेश्वर।<br>
कृतं वः कार्यमखिलं भूमेर्भारोऽवतारितः २८।<br>
तदिदं यादवकुलं वीर्यशौर्यश्रियोद्धतम्।<br>
लोकं जिघृक्षद्रुद्धं मे वेलयेव महार्णवः २९।<br>
यद्यसंहृत्य दृप्तानां यदूनां विपुलं कुलम्।<br>
गन्तास्म्यनेन लोकोऽयमुद्वेलेन विनङ्क्ष्यति ३०।<br>
इदानीं नाश आरब्धः कुलस्य द्विजशापजः।<br>
यास्यामि भवनं ब्रह्मन्नेतदन्ते तवानघ ३१।<br>
श्रीशुक उवाच।<br>
इत्युक्तो लोकनाथेन स्वयम्भूः प्रणिपत्य तम्।<br>
सह देवगणैर्देवः स्वधाम समपद्यत ३२।<br>
अथ तस्यां महोत्पातान्द्वारवत्यां समुत्थितान्।<br>
विलोक्य भगवानाह यदुवृद्धान्समागतान् ३३।<br>
श्रीभगवानुवाच।<br>
एते वै सुमहोत्पाता व्युत्तिष्ठन्तीह सर्वतः।<br>
शापश्च नः कुलस्यासीद्ब्राह्मणेभ्यो दुरत्ययः ३४।<br>
न वस्तव्यमिहास्माभिर्जिजीविषुभिरार्यकाः।<br>
प्रभासं सुमहत्पुण्यं यास्यामोऽद्यैव मा चिरम् ३५।<br>
यत्र स्नात्वा दक्षशापाद्गृहीतो यक्ष्मणोदुराट्।<br>
विमुक्तः किल्बिषात्सद्यो भेजे भूयः कलोदयम् ३६।<br>
वयं च तस्मिन्नाप्लुत्य तर्पयित्वा पितॄन्सुरान्।<br>
भोजयित्वोशिजो विप्रान्नानागुणवतान्धसा ३७।<br>
तेषु दानानि पात्रेषु श्रद्धयोप्त्वा महान्ति वै।<br>
वृजिनानि तरिष्यामो दानैर्नौभिरिवार्णवम् ३८।<br>
श्रीशुक उवाच।<br>
एवं भगवतादिष्टा यादवाः कुरुनन्दन।<br>
गन्तुं कृतधियस्तीर्थं स्यन्दनान्समयूयुजन् ३९।<br>
तन्निरीक्ष्योद्धवो राजन्श्रुत्वा भगवतोदितम्।<br>
दृष्ट्वारिष्टानि घोराणि नित्यं कृष्णमनुव्रतः ४०।<br>
विविक्त उपसङ्गम्य जगतामीश्वरेश्वरम्।<br>
प्रणम्य शिरसा पादौ प्राञ्जलिस्तमभाषत ४१।<br>
श्रीउद्धव उवाच।<br>
देवदेवेश योगेश पुण्यश्रवणकीर्तन।<br>
संहृत्यैतत्कुलं नूनं लोकं सन्त्यक्ष्यते भवान्।<br>
विप्रशापं समर्थोऽपि प्रत्यहन्न यदीश्वरः ४२।<br>
नाहं तवाङ्घ्रिकमलं क्षणार्धमपि केशव।<br>
त्यक्तुं समुत्सहे नाथ स्वधाम नय मामपि ४३।<br>
तव विक्रीडितं कृष्ण नृणां परममङ्गलम्।<br>
कर्णपीयूषमासाद्य त्यजन्त्यन्यस्पृहां जनाः ४४।<br>
शय्यासनाटनस्थान स्नानक्रीडाशनादिषु।<br>
कथं त्वां प्रियमात्मानं वयं भक्तास्त्यजेम हि ४५।<br>
त्वयोपभुक्तस्रग्गन्ध वासोऽलङ्कारचर्चिताः।<br>
उच्छिष्टभोजिनो दासास्तव मायां जयेम हि ४६।<br>
वातरशना य ऋषयः श्रमणा ऊर्ध्वमन्थिनः।<br>
ब्रह्माख्यं धाम ते यान्ति शान्ताः सन्न्यासिनोऽमलाः ४७।<br>
वयं त्विह महायोगिन्भ्रमन्तः कर्मवर्त्मसु।<br>
त्वद्वार्तया तरिष्यामस्तावकैर्दुस्तरं तमः ४८।<br>
स्मरन्तः कीर्तयन्तस्ते कृतानि गदितानि च।<br>
गत्युत्स्मितेक्षणक्ष्वेलि यन्नृलोकविडम्बनम् ४९।<br>
श्रीशुक उवाच।<br>
एवं विज्ञापितो राजन्भगवान्देवकीसुतः।<br>
एकान्तिनं प्रियं भृत्यमुद्धवं समभाषत ५०।<br>
इति श्रीमद्भागवते महापुराणे पारमहंस्यां संहितायामेकादशस्कन्धे षष्ठोऽध्यायः।<br>
<br>
