<br>
बद्धमुक्तयोः साधूनां च लक्षणकथनं सद्‌भक्ति प्राप्त्युपायस्य च वर्णनम् - <br>
<br>
<br>
श्रीभगवानुवाच।<br>
( अनुष्टुप् ) ।<br>
बद्धो मुक्त इति व्याख्या गुणतो मे न वस्तुतः।<br>
गुणस्य मायामूलत्वान्न मे मोक्षो न बन्धनम् १।<br>
शोकमोहौ सुखं दुःखं देहापत्तिश्च मायया।<br>
स्वप्नो यथात्मनः ख्यातिः संसृतिर्न तु वास्तवी २।<br>
विद्याविद्ये मम तनू विद्ध्युद्धव शरीरिणाम्।<br>
मोक्षबन्धकरी आद्ये मायया मे विनिर्मिते ३।<br>
एकस्यैव ममांशस्य जीवस्यैव महामते।<br>
बन्धोऽस्याविद्ययानादिर्विद्यया च तथेतरः ४।<br>
अथ बद्धस्य मुक्तस्य वैलक्षण्यं वदामि ते।<br>
विरुद्धधर्मिणोस्तात स्थितयोरेकधर्मिणि ५।<br>
सुपर्णावेतौ सदृशौ सखायौ यदृच्छयैतौ कृतनीडौ च वृक्षे।<br>
एकस्तयोः खादति पिप्पलान्नमन्यो निरन्नोऽपि बलेन भूयान् ६।<br>
आत्मानमन्यं च स वेद विद्वानपिप्पलादो न तु पिप्पलादः।<br>
योऽविद्यया युक्स तु नित्यबद्धो विद्यामयो यः स तु नित्यमुक्तः ७।<br>
देहस्थोऽपि न देहस्थो विद्वान्स्वप्नाद्यथोत्थितः।<br>
अदेहस्थोऽपि देहस्थः कुमतिः स्वप्नदृग्यथा ८।<br>
इन्द्रियैरिन्द्रियार्थेषु गुणैरपि गुणेषु च।<br>
गृह्यमाणेष्वहं कुर्यान्न विद्वान्यस्त्वविक्रियः ९।<br>
दैवाधीने शरीरेऽस्मिन्गुणभाव्येन कर्मणा।<br>
वर्तमानोऽबुधस्तत्र कर्तास्मीति निबध्यते १०।<br>
एवं विरक्तः शयन आसनाटनमज्जने।<br>
दर्शनस्पर्शनघ्राण भोजनश्रवणादिषु।<br>
न तथा बध्यते विद्वान्तत्र तत्रादयन्गुणान् ११।<br>
प्रकृतिस्थोऽप्यसंसक्तो यथा खं सवितानिलः ।<br>
वैशारद्येक्षयासङ्ग शितया छिन्नसंशयः।<br>
प्रतिबुद्ध इव स्वप्नान्नानात्वाद्विनिवर्तते १२।<br>
यस्य स्युर्वीतसङ्कल्पाः प्राणेन्द्रि यर्ननोधियाम्।<br>
वृत्तयः स विनिर्मुक्तो देहस्थोऽपि हि तद्गुणैः १४।<br>
यस्यात्मा हिंस्यते हिंस्रैर्येन किञ्चिद्यदृच्छया।<br>
अर्च्यते वा क्वचित्तत्र न व्यतिक्रियते बुधः १५।<br>
न स्तुवीत न निन्देत कुर्वतः साध्वसाधु वा।<br>
वदतो गुणदोषाभ्यां वर्जितः समदृङ्मुनिः १६।<br>
न कुर्यान्न वदेत्किञ्चिन्न ध्यायेत्साध्वसाधु वा।<br>
आत्मारामोऽनया वृत्त्या विचरेज्जडवन्मुनिः १७।<br>
शब्दब्रह्मणि निष्णातो न निष्णायात्परे यदि।<br>
श्रमस्तस्य श्रमफलो ह्यधेनुमिव रक्षतः १८।<br>
गां दुग्धदोहामसतीं च भार्यां देहं पराधीनमसत्प्रजां च।<br>
वित्तं त्वतीर्थीकृतमङ्ग वाचं हीनां मया रक्षति दुःखदुःखी १९।<br>
यस्यां न मे पावनमङ्ग कर्म स्थित्युद्भवप्राणनिरोधमस्य।<br>
लीलावतारेप्सितजन्म वा स्याद्वन्ध्यां गिरं तां बिभृयान्न धीरः २०।<br>
एवं जिज्ञासयापोह्य नानात्वभ्रममात्मनि।<br>
उपारमेत विरजं मनो मय्यर्प्य सर्वगे २१।<br>
यद्यनीशो धारयितुं मनो ब्रह्मणि निश्चलम्।<br>
मयि सर्वाणि कर्माणि निरपेक्षः समाचर २२।<br>
श्रद्धालुर्मत्कथाः शृण्वन्सुभद्रा लोकपावनीः।<br>
गायन्ननुस्मरन्कर्म जन्म चाभिनयन्मुहुः २३।<br>
मदर्थे धर्मकामार्थानाचरन्मदपाश्रयः।<br>
लभते निश्चलां भक्तिं मय्युद्धव सनातने २४।<br>
सत्सङ्गलब्धया भक्त्या मयि मां स उपासिता।<br>
स वै मे दर्शितं सद्भिरञ्जसा विन्दते पदम् २५।<br>
श्रीउद्धव उवाच।<br>
साधुस्तवोत्तमश्लोक मतः कीदृग्विधः प्रभो।<br>
भक्तिस्त्वय्युपयुज्येत कीदृशी सद्भिरादृता २६।<br>
एतन्मे पुरुषाध्यक्ष लोकाध्यक्ष जगत्प्रभो।<br>
प्रणतायानुरक्ताय प्रपन्नाय च कथ्यताम् २७।<br>
त्वं ब्रह्म परमं व्योम पुरुषः प्रकृतेः परः।<br>
अवतीर्णोऽसि भगवन्स्वेच्छोपात्तपृथग्वपुः २८।<br>
श्रीभगवानुवाच।<br>
कृपालुरकृतद्रो हस्तितिक्षुः सर्वदेहिनाम्।<br>
सत्यसारोऽनवद्यात्मा समः सर्वोपकारकः २९।<br>
कामैरहतधीर्दान्तो मृदुः शुचिरकिञ्चनः।<br>
अनीहो मितभुक्शान्तः स्थिरो मच्छरणो मुनिः ३०।<br>
अप्रमत्तो गभीरात्मा धृतिमाञ्जितषड्गुणः।<br>
अमानी मानदः कल्यो मैत्रः कारुणिकः कविः ३१।<br>
आज्ञायैवं गुणान्दोषान्मयादिष्टानपि स्वकान्।<br>
धर्मान्सन्त्यज्य यः सर्वान्मां भजेत स तु सत्तमः ३२।<br>
ज्ञात्वाज्ञात्वाथ ये वै मां यावान्यश्चास्मि यादृशः।<br>
भजन्त्यनन्यभावेन ते मे भक्ततमा मताः ३३।<br>
मल्लिङ्गमद्भक्तजन दर्शनस्पर्शनार्चनम्।<br>
परिचर्या स्तुतिः प्रह्व गुणकर्मानुकीर्तनम् ३४।<br>
मत्कथाश्रवणे श्रद्धा मदनुध्यानमुद्धव।<br>
सर्वलाभोपहरणं दास्येनात्मनिवेदनम् ३५।<br>
मज्जन्मकर्मकथनं मम पर्वानुमोदनम्।<br>
गीतताण्डववादित्र गोष्ठीभिर्मद्गृहोत्सवः ३६।<br>
यात्रा बलिविधानं च सर्ववार्षिकपर्वसु।<br>
वैदिकी तान्त्रिकी दीक्षा मदीयव्रतधारणम् ३७।<br>
ममार्चास्थापने श्रद्धा स्वतः संहत्य चोद्यमः।<br>
उद्यानोपवनाक्रीड पुरमन्दिरकर्मणि ३८।<br>
सम्मार्जनोपलेपाभ्यां सेकमण्डलवर्तनैः।<br>
गृहशुश्रूषणं मह्यं दासवद्यदमायया ३९।<br>
अमानित्वमदम्भित्वं कृतस्यापरिकीर्तनम्।<br>
अपि दीपावलोकं मे नोपयुञ्ज्यान्निवेदितम् ४०।<br>
यद्यदिष्टतमं लोके यच्चातिप्रियमात्मनः।<br>
तत्तन्निवेदयेन्मह्यं तदानन्त्याय कल्पते ४१।<br>
सूर्योऽग्निर्ब्राह्मणा गावो वैष्णवः खं मरुज्जलम्।<br>
भूरात्मा सर्वभूतानि भद्र पूजापदानि मे ४२।<br>
सूर्ये तु विद्यया त्रय्या हविषाग्नौ यजेत माम्।<br>
आतिथ्येन तु विप्राग्र्ये गोष्वङ्ग यवसादिना ४३।<br>
वैष्णवे बन्धुसत्कृत्या हृदि खे ध्याननिष्ठया।<br>
वायौ मुख्यधिया तोये द्रव्यैस्तोयपुरःसरैः ४४।<br>
स्थण्डिले मन्त्रहृदयैर्भोगैरात्मानमात्मनि।<br>
क्षेत्रज्ञं सर्वभूतेषु समत्वेन यजेत माम् ४५।<br>
धिष्ण्येष्वित्येषु मद्रूपं शङ्खचक्रगदाम्बुजैः।<br>
युक्तं चतुर्भुजं शान्तं ध्यायन्नर्चेत्समाहितः ४६।<br>
इष्टापूर्तेन मामेवं यो यजेत समाहितः।<br>
लभते मयि सद्भक्तिं मत्स्मृतिः साधुसेवया ४७।<br>
प्रायेण भक्तियोगेन सत्सङ्गेन विनोद्धव।<br>
नोपायो विद्यते सम्यक्प्रायणं हि सतामहम् ४८।<br>
अथैतत्परमं गुह्यं शृण्वतो यदुनन्दन।<br>
सुगोप्यमपि वक्ष्यामि त्वं मे भृत्यः सुहृत्सखा ४९।<br>
इति श्रीमद्भागवते महापुराणे पारमहंस्यां संहितायामेकादशस्कन्धे एकादशोऽध्यायः।<br>
<br>
