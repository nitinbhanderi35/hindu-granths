श्रीशुक उवाच<br>
कृत्वा दैत्यवधं कृष्णः सरामो यदुभिर्वृतः ।<br>
भुवोऽवतारयद्भारं जविष्ठं जनयन्कलिम् ॥१॥<br>
ये कोपिताः सुबहु पाण्डुसुताः सपत्नैः<br>
दुर्द्यूतहेलनकचग्रहणादिभिस्तान् ।<br>
कृत्वा निमित्तमितरेतरतः समेतान्<br>
हत्वा नृपान्निरहरत्क्षितिभारमीशः॥२॥<br>
भूभारराजपृतना यदुभिर्निरस्य<br>
गुप्तैः स्वबाहुभिरचिन्तयदप्रमेयः ।<br>
मन्येऽवनेर्ननु गतोऽप्यगतं हि भारं<br>
यद्यादवं कुलमहो अविषह्यमास्ते ॥३॥<br>
नैवान्यतः परिभवोऽस्य भवेत्कथञ्चिन्<br>
मत्संश्रयस्य विभवोन्नहनस्य नित्यम् ।<br>
अन्तः कलिं यदुकुलस्य विधाय वेणु  <br>
स्तम्बस्य वह्निमिव शान्तिमुपैमि धाम ॥४॥<br>
एवं व्यवसितो राजन्सत्यसङ्कल्प ईश्वरः ।<br>
शापव्याजेन विप्राणां सञ्जह्रे स्वकुलं विभुः ॥५॥<br>
स्वमूर्त्या लोकलावण्यनिर्मुक्त्या लोचनं नृणाम् ।<br>
गीर्भिस्ताः स्मरतां चित्तं पदैस्तानीक्षतां क्रियाः ॥६॥<br>
आच्छिद्य कीर्तिं सुश्लोकां वितत्य ह्यञ्जसा नु कौ ।<br>
तमोऽनया तरिष्यन्तीत्यगात्स्वं पदमीश्वरः ॥७॥<br>
श्रीराजोवाच<br>
ब्रह्मण्यानां वदान्यानां नित्यं वृद्धोपसेविनाम् ।<br>
विप्रशापः कथमभूद्वृष्णीनां कृष्णचेतसाम् ॥८॥<br>
यन्निमित्तः स वै शापो यादृशो द्विजसत्तम ।<br>
कथमेकात्मनां भेद एतत्सर्वं वदस्व मे ॥९॥<br>
श्रीबादरायणिरुवाच<br>
बिभ्रद्वपुः सकलसुन्दरसन्निवेशं<br>
कर्माचरन्भुवि सुमङ्गलमाप्तकामः ।<br>
आस्थाय धाम रममाण उदारकीर्तिः<br>
संहर्तुमैच्छत कुलं स्थितकृत्यशेषः ॥१०॥<br>
कर्माणि पुण्यनिवहानि सुमङ्गलानि<br>
गायज्जगत्कलिमलापहराणि कृत्वा ।  <br>
कालात्मना निवसता यदुदेवगेहे<br>
पिण्डारकं समगमन्मुनयो निसृष्टाः॥।१॥<br>
विश्वामित्रोऽसितः कण्वो<br>
दुर्वासा भृगुरङ्गिराः ।<br>
कश्यपो वामदेवोऽत्रिः<br>
वसिष्ठो नारदादयः ॥१२॥<br>
क्रीडन्तस्तानुपव्रज्य कुमारा यदुनन्दनाः ।<br>
उपसङ्गृह्य पप्रच्छुरविनीता विनीतवत् ॥१३॥<br>
ते वेषयित्वा स्त्रीवेषैः साम्बं जाम्बवतीसुतम् ।<br>
एषा पृच्छति वो विप्रा अन्तर्वत्न्यसितेक्षणा  ॥१४॥<br>
प्रष्टुं विलज्जती साक्षात्प्रब्रूतामोघदर्शनाः ।<br>
प्रसोष्यन्ती पुत्रकामा किं स्वित्सञ्जनयिष्यति ॥१५॥<br>
एवं प्रलब्धा मुनयस्तानूचुः कुपिता नृप ।<br>
जनयिष्यति वो मन्दा मुसलं कुलनाशनम्  ॥१६॥<br>
तच्छ्रुत्वा तेऽतिसन्त्रस्ता विमुच्य सहसोदरम् ।<br>
साम्बस्य ददृशुस्तस्मिन् मुसलं खल्वयस्मयम्  ॥१७॥<br>
किं कृतं मन्दभाग्यैर्नः किं वदिष्यन्ति नो जनाः ।<br>
इति विह्वलिता गेहानादाय मुसलं ययुः  ॥१८॥<br>
तच्चोपनीय सदसि परिम्लानमुखश्रियः ।<br>
राज्ञ आवेदयाञ्चक्रुः सर्वयादवसन्निधौ  ॥१९॥<br>
श्रुत्वामोघं विप्रशापं दृष्ट्वा च मुसलं नृप ।<br>
विस्मिता भयसन्त्रस्ता बभूवुर्द्वारकौकसः  ॥२०॥<br>
तच्चूर्णयित्वा मुसलं यदुराजः स आहुकः ।<br>
समुद्रसलिले प्रास्यल्लोहं चास्यावशेषितम् ॥२१॥<br>
कश्चिन्मत्स्योऽग्रसील्लोहं चूर्णानि तरलैस्ततः ।<br>
उह्यमानानि वेलायां लग्नान्यासन्किलैरकाः ॥२२॥<br>
मत्स्यो गृहीतो मत्स्यघ्नैर्जालेनान्यैः सहार्णवे ।<br>
तस्योदरगतं लोहं स शल्ये लुब्धकोऽकरोत् ॥२३॥<br>
भगवान्ज्ञातसर्वार्थ ईश्वरोऽपि तदन्यथा ।<br>
कर्तुं नैच्छद्विप्रशापं कालरूप्यन्वमोदत  ॥२४॥<br>
इति श्रीमद्भागवते महापुराणे पारमहंस्यां संहितायामेकादशस्कन्धे प्रथमोऽध्यायः<br>
<br>
