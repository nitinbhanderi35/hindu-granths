<br>
अथ सप्तमोऽध्यायः ।<br>
श्रीभगवानुवाच।<br>
यदात्थ मां महाभाग तच्चिकीर्षितमेव मे।<br>
ब्रह्मा भवो लोकपालाः स्वर्वासं मेऽभिकाङ्क्षिणः १।<br>
मया निष्पादितं ह्यत्र देवकार्यमशेषतः।<br>
यदर्थमवतीर्णोऽहमंशेन ब्रह्मणार्थितः २।<br>
कुलं वै शापनिर्दग्धं नङ्क्ष्यत्यन्योन्यविग्रहात्।<br>
समुद्रः! सप्तमे ह्येनां पुरीं च प्लावयिष्यति ३।<br>
यर्ह्येवायं मया त्यक्तो लोकोऽयं नष्टमङ्गलः।<br>
भविष्यत्यचिरात्साधो कलिनापि निराकृतः ४।<br>
न वस्तव्यं त्वयैवेह मया त्यक्ते महीतले।<br>
जनोऽधर्मरुचिर्भद्र भविष्यति कलौ युगे ५।<br>
त्वं तु सर्वं परित्यज्य स्नेहं स्वजनबन्धुषु।<br>
मय्यावेश्य मनः संयक्समदृग्विचरस्व गाम् ६।<br>
यदिदं मनसा वाचा चक्षुर्भ्यां श्रवणादिभिः।<br>
नश्वरं गृह्यमाणं च विद्धि मायामनोमयम् ७।<br>
पुंसोऽयुक्तस्य नानार्थो भ्रमः स गुणदोषभाक्।<br>
कर्माकर्मविकर्मेति गुणदोषधियो भिदा ८।<br>
तस्माद्युक्तेन्द्रियग्रामो युक्तचित्त इदं जगत्।<br>
आत्मनीक्षस्व विततमात्मानं मय्यधीश्वरे ९।<br>
ज्ञानविज्ञानसंयुक्त आत्मभूतः शरीरिणाम्।<br>
अत्मानुभवतुष्टात्मा नान्तरायैर्विहन्यसे १०।<br>
दोषबुद्ध्योभयातीतो निषेधान्न निवर्तते।<br>
गुणबुद्ध्या च विहितं न करोति यथार्भकः ११।<br>
सर्वभूतसुहृच्छान्तो ज्ञानविज्ञाननिश्चयः।<br>
पश्यन्मदात्मकं विश्वं न विपद्येत वै पुनः १२।<br>
श्रीशुक उवाच।<br>
इत्यादिष्टो भगवता महाभागवतो नृप।<br>
उद्धवः प्रणिपत्याह तत्त्वं जिज्ञासुरच्युतम् १३।<br>
श्रीउद्धव उवाच।<br>
योगेश योगविन्यास योगात्मन्योगसम्भव।<br>
निःश्रेयसाय मे प्रोक्तस्त्यागः सन्न्यासलक्षणः १४।<br>
त्यागोऽयं दुष्करो भूमन्कामानां विषयात्मभिः।<br>
सुतरां त्वयि सर्वात्मन्नभक्तैरिति मे मतिः १५।<br>
सोऽहं ममाहमिति मूढमतिर्विगाढः।<br>
त्वन्मायया विरचितात्मनि सानुबन्धे।<br>
तत्त्वञ्जसा निगदितं भवता यथाहं।<br>
संसाधयामि भगवन्ननुशाधि भृत्यम् १६।<br>
सत्यस्य ते स्वदृश आत्मन आत्मनोऽन्यं।<br>
वक्तारमीश विबुधेष्वपि नानुचक्षे।<br>
सर्वे विमोहितधियस्तव माययेमे।<br>
ब्रह्मादयस्तनुभृतो बहिरर्थभावाः १७।<br>
तस्माद्भवन्तमनवद्यमनन्तपारं।<br>
सर्वज्ञमीश्वरमकुण्ठविकुण्ठधिष्ण्यम्।<br>
निर्विण्णधीरहमु ह वृजिनाभितप्तो।<br>
नारायणं नरसखं शरणं प्रपद्ये १८।<br>
श्रीभगवानुवाच।<br>
प्रायेण मनुजा लोके लोकतत्त्वविचक्षणाः।<br>
समुद्धरन्ति ह्यात्मानमात्मनैवाशुभाशयात् १९।<br>
आत्मनो गुरुरात्मैव पुरुषस्य विशेषतः।<br>
यत्प्रत्यक्षानुमानाभ्यां श्रेयोऽसावनुविन्दते २०।<br>
पुरुषत्वे च मां धीराः साङ्ख्ययोगविशारदाः।<br>
आविस्तरां प्रपश्यन्ति सर्वशक्त्युपबृंहितम् २१।<br>
एकद्वित्रिचतुष्पादो बहुपादस्तथापदः।<br>
बह्व्यः सन्ति पुरः सृष्टास्तासां मे पौरुषी प्रिया २२।<br>
अत्र मां मृगयन्त्यद्धा युक्ता हेतुभिरीश्वरम्।<br>
गृह्यमाणैर्गुणैर्लिङ्गैरग्राह्यमनुमानतः २३।<br>
अत्राप्युदाहरन्तीममितिहासं पुरातनम्।<br>
अवधूतस्य संवादं यदोरमिततेजसः २४।<br>
अवधूतं द्विजं कञ्चिच्चरन्तमकुतोभयम्।<br>
कविं निरीक्ष्य तरुणं यदुः पप्रच्छ धर्मवित् २५।<br>
श्रीयदुरुवाच।<br>
कुतो बुद्धिरियं ब्रह्मन्नकर्तुः सुविशारदा।<br>
यामासाद्य भवाँल्लोकं विद्वाँश्चरति बालवत् २६।<br>
प्रायो धर्मार्थकामेषु विवित्सायां च मानवाः।<br>
हेतुनैव समीहन्त आयुषो यशसः श्रियः २७।<br>
त्वं तु कल्पः कविर्दक्षः सुभगोऽमृतभाषणः।<br>
न कर्ता नेहसे किञ्चिज्जडोन्मत्तपिशाचवत् २८।<br>
जनेषु दह्यमानेषु कामलोभदवाग्निना।<br>
न तप्यसेऽग्निना मुक्तो गङ्गाम्भःस्थ इव द्विपः २९।<br>
त्वं हि नः पृच्छतां ब्रह्मन्नात्मन्यानन्दकारणम्।<br>
ब्रूहि स्पर्शविहीनस्य भवतः केवलात्मनः ३०।<br>
श्रीभगवानुवाच।<br>
यदुनैवं महाभागो ब्रह्मण्येन सुमेधसा।<br>
पृष्टः सभाजितः प्राह प्रश्रयावनतं द्विजः ३१।<br>
श्रीब्राह्मण उवाच।<br>
सन्ति मे गुरवो राजन्बहवो बुद्ध्युपश्रिताः।<br>
यतो बुद्धिमुपादाय मुक्तोऽटामीह तान्शृणु ३२।<br>
पृथिवी वायुराकाशमापोऽग्निश्चन्द्र मा रविः।<br>
कपोतोऽजगरः सिन्धुः पतङ्गो मधुकृद्गजः ३३।<br>
मधुहा हरिणो मीनः पिङ्गला कुररोऽर्भकः।<br>
कुमारी शरकृत्सर्प ऊर्णनाभिः सुपेशकृत् ३४।<br>
एते मे गुरवो राजन्चतुर्विंशतिराश्रिताः।<br>
शिक्षा वृत्तिभिरेतेषामन्वशिक्षमिहात्मनः ३५।<br>
यतो यदनुशिक्षामि यथा वा नाहुषात्मज।<br>
तत्तथा पुरुषव्याघ्र निबोध कथयामि ते ३६।<br>
भूतैराक्रम्यमाणोऽपि धीरो दैववशानुगैः।<br>
तद्विद्वान्न चलेन्मार्गादन्वशिक्षं क्षितेर्व्रतम् ३७।<br>
शश्वत्परार्थसर्वेहः परार्थैकान्तसम्भवः।<br>
साधुः शिक्षेत भूभृत्तो नगशिष्यः परात्मताम् ३८।<br>
प्राणवृत्त्यैव सन्तुष्येन्मुनिर्नैवेन्द्रियप्रियैः।<br>
ज्ञानं यथा न नश्येत नावकीर्येत वाङ्मनः ३९।<br>
विषयेष्वाविशन्योगी नानाधर्मेषु सर्वतः।<br>
गुणदोषव्यपेतात्मा न विषज्जेत वायुवत् ४०।<br>
पार्थिवेष्विह देहेषु प्रविष्टस्तद्गुणाश्रयः।<br>
गुणैर्न युज्यते योगी गन्धैर्वायुरिवात्मदृक् ४१।<br>
अन्तर्हितश्च स्थिरजङ्गमेषु ब्रह्मात्मभावेन समन्वयेन।<br>
व्याप्त्याव्यवच्छेदमसङ्गमात्मनो मुनिर्नभस्त्वं विततस्य भावयेत् ४२।<br>
तेजोऽबन्नमयैर्भावैर्मेघाद्यैर्वायुनेरितैः।<br>
न स्पृश्यते नभस्तद्वत्कालसृष्टैर्गुणैः पुमान् ४३।<br>
स्वच्छः प्रकृतितः स्निग्धो माधुर्यस्तीर्थभूर्नृणाम्।<br>
मुनिः पुनात्यपां मित्रमीक्षोपस्पर्शकीर्तनैः ४४।<br>
तेजस्वी तपसा दीप्तो दुर्धर्षोदरभाजनः।<br>
सर्वभक्ष्योऽपि युक्तात्मा नादत्ते मलमग्निवत् ४५।<br>
क्वचिच्छन्नः क्वचित्स्पष्ट उपास्यः श्रेय इच्छताम्।<br>
भुङ्क्ते सर्वत्र दातॄणां दहन्प्रागुत्तराशुभम् ४६।<br>
स्वमायया सृष्टमिदं सदसल्लक्षणं विभुः।<br>
प्रविष्ट ईयते तत्तत् स्वरूपोऽग्निरिवैधसि ४७।<br>
विसर्गाद्याः श्मशानान्ता भावा देहस्य नात्मनः।<br>
कलानामिव चन्द्रस्य कालेनाव्यक्तवर्त्मना ४८।<br>
कालेन ह्योघवेगेन भूतानां प्रभवाप्ययौ।<br>
नित्यावपि न दृश्येते आत्मनोऽग्नेर्यथार्चिषाम् ४९।<br>
गुणैर्गुणानुपादत्ते यथाकालं विमुञ्चति।<br>
न तेषु युज्यते योगी गोभिर्गा इव गोपतिः ५०।<br>
बुध्यते स्वे न भेदेन व्यक्तिस्थ इव तद्गतः।<br>
लक्ष्यते स्थूलमतिभिरात्मा चावस्थितोऽर्कवत् ५१।<br>
नातिस्नेहः प्रसङ्गो वा कर्तव्यः क्वापि केनचित्।<br>
कुर्वन्विन्देत सन्तापं कपोत इव दीनधीः ५२।<br>
कपोतः कश्चनारण्ये कृतनीडो वनस्पतौ।<br>
कपोत्या भार्यया सार्धमुवास कतिचित्समाः ५३।<br>
कपोतौ स्नेहगुणितहृदयौ गृहधर्मिणौ।<br>
दृष्टिं दृष्ट्याङ्गमङ्गेन बुद्धिं बुद्ध्या बबन्धतुः ५४।<br>
शय्यासनाटनस्थानवार्ताक्रीडाशनादिकम्।<br>
मिथुनीभूय विश्रब्धौ चेरतुर्वनराजिषु ५५।<br>
यं यं वाञ्छति सा राजन्तर्पयन्त्यनुकम्पिता।<br>
तं तं समनयत्कामं कृच्छ्रेणाप्यजितेन्द्रियः ५६।<br>
कपोती प्रथमं गर्भं गृह्णती काल आगते।<br>
अण्डानि सुषुवे नीडे स्वपत्युः सन्निधौ सती ५७।<br>
तेषु काले व्यजायन्त रचितावयवा हरेः।<br>
शक्तिभिर्दुर्विभाव्याभिः कोमलाङ्गतनूरुहाः ५८।<br>
प्रजाः पुपुषतुः प्रीतौ दम्पती पुत्रवत्सलौ।<br>
शृण्वन्तौ कूजितं तासां निर्वृतौ कलभाषितैः ५९।<br>
तासां पतत्रैः सुस्पर्शैः कूजितैर्मुग्धचेष्टितैः।<br>
प्रत्युद्गमैरदीनानां पितरौ मुदमापतुः ६०।<br>
स्नेहानुबद्धहृदयावन्योन्यं विष्णुमायया।<br>
विमोहितौ दीनधियौ शिशून्पुपुषतुः प्रजाः ६१।<br>
एकदा जग्मतुस्तासामन्नार्थं तौ कुटुम्बिनौ।<br>
परितः कानने तस्मिन्नर्थिनौ चेरतुश्चिरम् ६२।<br>
दृष्ट्वा तान्लुब्धकः कश्चिद्यदृच्छातो वनेचरः।<br>
जगृहे जालमातत्य चरतः स्वालयान्तिके ६३।<br>
कपोतश्च कपोती च प्रजापोषे सदोत्सुकौ।<br>
गतौ पोषणमादाय स्वनीडमुपजग्मतुः ६४।<br>
कपोती स्वात्मजान्वीक्ष्य बालकान्जालसंवृतान्।<br>
तानभ्यधावत्क्रोशन्ती क्रोशतो भृशदुःखिता ६५।<br>
सासकृत्स्नेहगुणिता! दीनचित्ताजमायया।<br>
स्वयं चाबध्यत शिचा बद्धान्पश्यन्त्यपस्मृतिः ६६।<br>
कपोतः स्वात्मजान्बद्धानात्मनोऽप्यधिकान्प्रियान्।<br>
भार्यां चात्मसमां दीनो विललापातिदुःखितः ६७।<br>
अहो मे पश्यतापायमल्पपुण्यस्य दुर्मतेः।<br>
अतृप्तस्याकृतार्थस्य गृहस्त्रैवर्गिको हतः ६८।<br>
अनुरूपानुकूला च यस्य मे पतिदेवता।<br>
शून्ये गृहे मां सन्त्यज्य पुत्रैः स्वर्याति साधुभिः ६९।<br>
सोऽहं शून्ये गृहे दीनो मृतदारो मृतप्रजः।<br>
जिजीविषे किमर्थं वा विधुरो दुःखजीवितः ७०।<br>
तांस्तथैवावृतान् शिग्भिर्मृत्युग्रस्तान्विचेष्टतः।<br>
स्वयं च कृपणः शिक्षु पश्यन्नप्यबुधोऽपतत् ७१।<br>
तं लब्ध्वा लुब्धकः क्रूरः कपोतं गृहमेधिनम्।<br>
कपोतकान्कपोतीं च सिद्धार्थः प्रययौ गृहम् ७२।<br>
एवं कुटुम्ब्यशान्तात्मा द्वन्द्वारामः पतत्रिवत्।<br>
पुष्णन्कुटुम्बं कृपणः सानुबन्धोऽवसीदति ७३।<br>
यः प्राप्य मानुषं लोकं मुक्तिद्वारमपावृतम्।<br>
गृहेषु खगवत्सक्तस्तमारूढच्युतं विदुः ७४।<br>
इति श्रीमद्भागवते महापुराणे पारमहंस्यां संहितायामेकादशस्कन्धे सप्तमोऽध्यायः।<br>
<br>
