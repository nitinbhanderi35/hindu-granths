<br>
अष्टादशसिद्धिवर्णनम् - <br>
<br>
श्रीभगवानुवाच।<br>
जितेन्द्रियस्य युक्तस्य जितश्वासस्य योगिनः।<br>
मयि धारयतश्चेत उपतिष्ठन्ति सिद्धयः १।<br>
श्रीउद्धव उवाच।<br>
कया धारणया का स्वित्कथं वा सिद्धिरच्युत।<br>
कति वा सिद्धयो ब्रूहि योगिनां सिद्धिदो भवान् २।<br>
श्रीभगवानुवाच।<br>
सिद्धयोऽष्टादश प्रोक्ता धारणा योगपारगैः।<br>
तासामष्टौ मत्प्रधाना दशैव गुणहेतवः ३।<br>
अणिमा महिमा मूर्तेर्लघिमा प्राप्तिरिन्द्रियैः।<br>
प्राकाम्यं श्रुतदृष्टेषु शक्तिप्रेरणमीशिता ४।<br>
गुणेष्वसङ्गो वशिता यत्कामस्तदवस्यति।<br>
एता मे सिद्धयः सौम्य अष्टावौत्पत्तिका मताः ५।<br>
अनूर्मिमत्त्वं देहेऽस्मिन्दूरश्रवणदर्शनम्।<br>
मनोजवः कामरूपं परकायप्रवेशनम् ६।<br>
स्वच्छन्दमृत्युर्देवानां सहक्रीडानुदर्शनम्।<br>
यथासङ्कल्पसंसिद्धिराज्ञाप्रतिहता गतिः ७।<br>
त्रिकालज्ञत्वमद्वन्द्वं परचित्ताद्यभिज्ञता।<br>
अग्न्यर्काम्बुविषादीनां प्रतिष्टम्भोऽपराजयः ८।<br>
एताश्चोद्देशतः प्रोक्ता योगधारणसिद्धयः।<br>
यया धारणया या स्याद्यथा वा स्यान्निबोध मे ९।<br>
भूतसूक्ष्मात्मनि मयि तन्मात्रं धारयेन्मनः।<br>
अणिमानमवाप्नोति तन्मात्रोपासको मम १०।<br>
महत्तत्त्वात्मनि मयि यथासंस्थं मनो दधत्।<br>
महिमानमवाप्नोति भूतानां च पृथक्पृथक् ११।<br>
परमाणुमये चित्तं भूतानां मयि रञ्जयन्।<br>
कालसूक्ष्मार्थतां योगी लघिमानमवाप्नुयात् १२।<br>
धारयन्मय्यहंतत्त्वे मनो वैकारिकेऽखिलम्।<br>
सर्वेन्द्रियाणामात्मत्वं प्राप्तिं प्राप्नोति मन्मनाः १३।<br>
महत्यात्मनि यः सूत्रे धारयेन्मयि मानसम्।<br>
प्राकाम्यं पारमेष्ठ्यं मे विन्दतेऽव्यक्तजन्मनः १४।<br>
विष्णौ त्र्यधीश्वरे चित्तं धारयेत्कालविग्रहे।<br>
स ईशित्वमवाप्नोति क्षेत्रज्ञक्षेत्रचोदनाम् १५।<br>
नारायणे तुरीयाख्ये भगवच्छब्दशब्दिते।<br>
मनो मय्यादधद्योगी मद्धर्मा वशितामियात् १६।<br>
निर्गुणे ब्रह्मणि मयि धारयन्विशदं मनः।<br>
परमानन्दमाप्नोति यत्र कामोऽवसीयते १७।<br>
श्वेतद्वीपपतौ चित्तं शुद्धे धर्ममये मयि।<br>
धारयञ्छ्वेततां याति षडूर्मिरहितो नरः १८।<br>
मय्याकाशात्मनि प्राणे मनसा घोषमुद्वहन्।<br>
तत्रोपलब्धा भूतानां हंसो वाचः शृणोत्यसौ १९।<br>
चक्षुस्त्वष्टरि संयोज्य त्वष्टारमपि चक्षुषि।<br>
मां तत्र मनसा ध्यायन्विश्वं पश्यति दूरतः २०।<br>
मनो मयि सुसंयोज्य देहं तदनुवायुना।<br>
मद्धारणानुभावेन तत्रात्मा यत्र वै मनः २१।<br>
यदा मन उपादाय यद्यद्रूपं बुभूषति।<br>
तत्तद्भवेन्मनोरूपं मद्योगबलमाश्रयः २२।<br>
परकायं विशन्सिद्ध आत्मानं तत्र भावयेत्।<br>
पिण्डं हित्वा विशेत्प्राणो वायुभूतः षडङ्घ्रिवत् २३।<br>
पार्ष्ण्यापीड्य गुदं प्राणं हृदुरःकण्ठमूर्धसु।<br>
आरोप्य ब्रह्मरन्ध्रेण ब्रह्म नीत्वोत्सृजेत्तनुम् २४।<br>
विहरिष्यन्सुराक्रीडे मत्स्थं सत्त्वं विभावयेत्।<br>
विमानेनोपतिष्ठन्ति सत्त्ववृत्तीः सुरस्त्रियः २५।<br>
यथा सङ्कल्पयेद्बुद्ध्या यदा वा मत्परः पुमान्।<br>
मयि सत्ये मनो युञ्जंस्तथा तत्समुपाश्नुते २६।<br>
यो वै मद्भावमापन्न ईशितुर्वशितुः पुमान्।<br>
कुतश्चिन्न विहन्येत तस्य चाज्ञा यथा मम २७।<br>
मद्भक्त्या शुद्धसत्त्वस्य योगिनो धारणाविदः।<br>
तस्य त्रैकालिकी बुद्धिर्जन्ममृत्यूपबृंहिता २८।<br>
अग्न्यादिभिर्न हन्येत मुनेर्योगमयं वपुः।<br>
मद्योगशान्तचित्तस्य यादसामुदकं यथा २९।<br>
मद्विभूतीरभिध्यायन्श्रीवत्सास्त्रविभूषिताः।<br>
ध्वजातपत्रव्यजनैः स भवेदपराजितः ३०।<br>
उपासकस्य मामेवं योगधारणया मुनेः।<br>
सिद्धयः पूर्वकथिता उपतिष्ठन्त्यशेषतः ३१।<br>
जितेन्द्रियस्य दान्तस्य जितश्वासात्मनो मुनेः।<br>
मद्धारणां धारयतः का सा सिद्धिः सुदुर्लभा ३२।<br>
अन्तरायान्वदन्त्येता युञ्जतो योगमुत्तमम्।<br>
मया सम्पद्यमानस्य कालक्षपणहेतवः ३३।<br>
जन्मौषधितपोमन्त्रैर्यावतीरिह सिद्धयः।<br>
योगेनाप्नोति ताः सर्वा नान्यैर्योगगतिं व्रजेत् ३४।<br>
सर्वासामपि सिद्धीनां हेतुः पतिरहं प्रभुः।<br>
अहं योगस्य साङ्ख्यस्य धर्मस्य ब्रह्मवादिनाम् ३५।<br>
अहमात्मान्तरो बाह्योऽनावृतः सर्वदेहिनाम्।<br>
यथा भूतानि भूतेषु बहिरन्तः स्वयं तथा ३६।<br>
