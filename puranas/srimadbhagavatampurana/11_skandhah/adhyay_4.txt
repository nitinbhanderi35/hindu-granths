<br>
भगवतोऽवताराणां वर्णनम्, नारायणकृतः कामपराभवः - <br>
<br>
श्रीराजोवाच -<br>
( अनुष्टुप् ) <br>
यानि यानीह कर्माणि यैर्यैः स्वच्छन्दजन्मभिः ।<br>
&nbsp;चक्रे करोति कर्ता वा हरिस्तानि ब्रुवन्तु नः ॥ १ ॥<br>
&nbsp;श्रीद्रुमिल उवाच -<br>
( इंद्रवज्रा ) <br>
यो वा अनन्तस्य गुणान् अनन्तान् <br>
&nbsp;&nbsp;&nbsp;&nbsp;&nbsp;अनुक्रमिष्यन् स तु बालबुद्धिः ।<br>
&nbsp;रजांसि भूमेर्गणयेत् कथञ्चित्<br>
&nbsp;&nbsp;&nbsp;&nbsp;&nbsp;कालेन नैवाखिलशक्तिधाम्नः ॥ २ ॥<br>
&nbsp;भूतैर्यदा पञ्चभिरात्मसृष्टैः ।<br>
&nbsp;&nbsp;&nbsp;&nbsp;&nbsp;पुरं विराजं विरचय्य तस्मिन् ।<br>
&nbsp;स्वांशेन विष्टः पुरुषाभिधानम् ।<br>
&nbsp;&nbsp;&nbsp;&nbsp;&nbsp;अवाप नारायण आदिदेवः ॥ ३ ॥<br>
( वसंततिलका ) <br>
यत्काय एष भुवनत्रयसन्निवेशो <br>
&nbsp;&nbsp;&nbsp;&nbsp;&nbsp;यस्येन्द्रियैस्तनुभृतामुभयेन्द्रियाणि ।<br>
&nbsp;ज्ञानं स्वतः श्वसनतो बलमोज ईहा <br>
&nbsp;&nbsp;&nbsp;&nbsp;&nbsp;सत्त्वादिभिः स्थितिलयोद्‌भव आदिकर्ता ॥ ४ ॥<br>
&nbsp;आदौ अभूत् शतधृती रजसास्य सर्गे <br>
&nbsp;&nbsp;&nbsp;&nbsp;&nbsp;विष्णुः स्थित्तौ क्रतुपतिः द्विजधर्मसेतुः ।<br>
&nbsp;रुद्रोऽप्ययाय तमसा पुरुषः स आद्य <br>
&nbsp;&nbsp;&nbsp;&nbsp;&nbsp;इत्युद्‌भवस्थितिलयाः सततं प्रजासु ॥ ५ ॥<br>
&nbsp;धर्मस्य दक्षदुहितर्यजनिष्ट मूर्त्यां <br>
&nbsp;&nbsp;&nbsp;&nbsp;&nbsp;नारायणो नर ऋषिप्रवरः प्रशान्तः ।<br>
&nbsp;नैष्कर्म्यलक्षणमुवाच चचार कर्म <br>
&nbsp;&nbsp;&nbsp;&nbsp;&nbsp;योऽद्यापि चास्त ऋषिवर्यनिषेविताङ्‌घ्रिः ॥ ६ ॥<br>
&nbsp;इन्द्रो विशङ्क्य मम धाम जिघृक्षतीति <br>
&nbsp;&nbsp;&nbsp;&nbsp;&nbsp;कामं न्ययुङ्क्त सगणं स बदर्युपाख्यम् ।<br>
&nbsp;गत्वाप्सरोगणवसन्त सुमन्दवातैः <br>
&nbsp;&nbsp;&nbsp;&nbsp;&nbsp;स्त्रीप्रेक्षणेषुभिरविध्यदतन्महिज्ञः ॥ ७ ॥<br>
&nbsp;विज्ञाय शक्रकृतमक्रममादिदेवः <br>
&nbsp;&nbsp;&nbsp;&nbsp;&nbsp;प्राह प्रहस्य गतविस्मय एजमानान् ।<br>
&nbsp;मा भैर्विभो मदन मारुत देववध्वो <br>
&nbsp;&nbsp;&nbsp;&nbsp;&nbsp;गृह्णीत नो बलिमशून्यमिमं कुरुध्वम् ॥ ८ ॥<br>
&nbsp;इत्थं ब्रुवत्यभयदे नरदेव देवाः <br>
&nbsp;&nbsp;&nbsp;&nbsp;&nbsp;सव्रीडनम्रशिरसः सघृणं तमूचुः ।<br>
&nbsp;नैतद्विभो त्वयि परेऽविकृते विचित्रं <br>
&nbsp;&nbsp;&nbsp;&nbsp;&nbsp;स्वारामधीरनिकरा नतपादपद्मे ॥ ९ ॥<br>
&nbsp;त्वां सेवतां सुरकृता बहवोऽन्तरायाः <br>
&nbsp;&nbsp;&nbsp;&nbsp;&nbsp;स्वौकः विलङ्घ्य परमं व्रजतां पदं ते ।<br>
&nbsp;नान्यस्य बर्हिषि बलीन् ददतः स्वभागान् <br>
&nbsp;&nbsp;&nbsp;&nbsp;&nbsp;धत्ते पदं त्वमविता यदि विघ्नमूर्ध्नि ॥ १० ॥<br>
&nbsp;क्षुत्तृट् त्रिकालगुणमारुत जैह्वशैश्यान् <br>
&nbsp;&nbsp;&nbsp;&nbsp;&nbsp;अस्मान् अपारजलधीन् अतितीर्य केचित् ।<br>
&nbsp;क्रोधस्य यान्ति विफलस्य वशं पदे गोः <br>
&nbsp;&nbsp;&nbsp;&nbsp;&nbsp;मज्जन्ति दुश्चरतपश्च वृथोत्सृजन्ति ॥ ११ ॥<br>
( अनुष्टुप् ) <br>
इति प्रगृणतां तेषां स्त्रियोऽत्यद्‌भुतदर्शनाः ।<br>
&nbsp;दर्शयामास शुश्रूषां स्वर्चिताः कुर्वतीर्विभुः ॥ १२ ॥<br>
&nbsp;ते देवानुचरा दृष्ट्वा स्त्रियः श्रीरिव रूपिणीः ।<br>
&nbsp;गन्धेन मुमुहुस्तासां रूपौदार्यहतश्रियः ॥ १३ ॥<br>
&nbsp;तानाह देवदेवेशः प्रणतान् प्रहसन्निव ।<br>
&nbsp;आसां एकतमां वृङ्ध्वं सवर्णां स्वर्गभूषणाम् ॥ १४ ॥<br>
&nbsp;ओमित्यादेशमादाय नत्वा तं सुरवन्दिनः ।<br>
&nbsp;उर्वशीम् अप्सरःश्रेष्ठां पुरस्कृत्य दिवं ययुः ॥ १५ ॥<br>
&nbsp;इन्द्रायानम्य सदसि शृण्वतां त्रिदिवौकसाम् ।<br>
&nbsp;ऊचुर्नारायणबलं शक्रः तत्रास विस्मितः ॥ १६ ॥<br>
( वसंततिलका ) <br>
हंसस्वरूप्यवददच्युत आत्मयोगं <br>
&nbsp;&nbsp;&nbsp;&nbsp;&nbsp;दत्तः कुमार ऋषभो भगवान् पिता नः ।<br>
&nbsp;विष्णुः शिवाय जगतां कलयावतिर्णः <br>
&nbsp;&nbsp;&nbsp;&nbsp;&nbsp;तेनाहृता मधुभिदा श्रुतयो हयास्ये ॥ १७ ॥<br>
&nbsp;गुप्तोऽप्यये मनुरिलौषधयश्च मात्स्ये <br>
&nbsp;&nbsp;&nbsp;&nbsp;&nbsp;क्रौडे हतो दितिज उद्धरताम्भसः क्ष्माम् ।<br>
&nbsp;कौर्मे धृतोऽद्रिः अमृतोन्मथने स्वपृष्ठे <br>
&nbsp;&nbsp;&nbsp;&nbsp;&nbsp;ग्राहात् प्रपन्नमिभराजममुञ्चदार्तम् ॥ १८ ॥<br>
&nbsp;संस्तुन्वतो निपतितान् श्रमणान् ऋषींश्च <br>
&nbsp;&nbsp;&nbsp;&nbsp;&nbsp;शक्रं च वृत्रवधतस्तमसि प्रविष्टम् ।<br>
&nbsp;देवस्त्रियोऽसुरगृहे पिहिता अनाथा <br>
&nbsp;&nbsp;&nbsp;&nbsp;&nbsp;जघ्नेऽसुरेन्द्रमभयाय सतां नृसिंहे ॥ १९ ॥<br>
&nbsp;देवासुरे युधि च दैत्यपतीन् सुरार्थे <br>
&nbsp;&nbsp;&nbsp;&nbsp;&nbsp;हत्वान्तरेषु भुवनानि अदधात् कलाभिः ।<br>
&nbsp;भूत्वाथ वामन इमामहरद् बलेः क्ष्मां <br>
&nbsp;&nbsp;&nbsp;&nbsp;&nbsp;याच्ञाच्छलेन समदाद् अदितेः सुतेभ्यः ॥ २० ॥<br>
&nbsp;निःक्षत्रियामकृत गां च त्रिसप्तकृत्वो <br>
&nbsp;&nbsp;&nbsp;&nbsp;&nbsp;रामस्तु हैहयकुलापि अयभार्गवाग्निः ।<br>
&nbsp;सोऽब्धिं बबन्ध दशवक्त्रमहन् सलङ्कं <br>
&nbsp;&nbsp;&nbsp;&nbsp;&nbsp;सीतापतिर्जयति लोकमलघ्नकीर्तिः ॥ २१ ॥<br>
&nbsp;भूमेर्भरावतरणाय यदुष्वजन्मा <br>
&nbsp;&nbsp;&nbsp;&nbsp;&nbsp;जातः करिष्यति सुरैरपि दुष्कराणि ।<br>
&nbsp;वादैर्विमोहयति यज्ञकृतोऽतदर्हान् <br>
&nbsp;&nbsp;&nbsp;&nbsp;&nbsp;शूद्रान् कलौ क्षितिभुजो न्यहनिष्यदन्ते ॥ २२ ॥<br>
( अनुष्टुप् ) <br>
एवंविधानि जन्मानि कर्माणि च जगत्पतेः ।<br>
&nbsp;भूरीणि भूरियशसो वर्णितानि महाभुज ॥ २३ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे चतुर्थोऽध्यायः ॥ ४ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
