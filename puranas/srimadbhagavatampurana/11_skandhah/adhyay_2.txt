<br>
<br>
&nbsp;वसुदेवाय देवर्षिनारदोपदेशः, तत्र निमि-नवयोगेश्वरसंवादरूपेण <br>
&nbsp;पूर्वं भागवतधर्मस्य भागवतलक्षणस्य च वर्णनम् <br>
&nbsp;श्रीशुक उवाच - <br>
&nbsp;( अनुष्टुप् ) <br>
&nbsp;गोविन्दभुजगुप्तायां द्वारवत्यां कुरूद्वह ।<br>
&nbsp;अवात्सीन्नारदोऽभीक्ष्णं कृष्णोपासनलालसः ॥ १ ॥<br>
&nbsp;को नु राजन्निन्द्रियवान् मुकन्दचरणम्बुजम् ।<br>
&nbsp;न भजेत् सर्वतोमृत्युः उपास्यममरोत्तमैः ॥ २ ॥<br>
&nbsp;तमेकदा तु देवर्षिं वसुदेवो गृहागतम् ।<br>
&nbsp;अर्चितं सुखमासीनमभिवाद्येदमब्रवीत् ॥ ३ ॥<br>
&nbsp;श्रीवसुदेव उवाच <br>
&nbsp;भगवन् भवतो यात्रा स्वस्तये सर्वदेहिनाम् ।<br>
&nbsp;कृपणानां यथा पित्रोः उत्तमश्लोकवर्त्मनाम् ॥ ४ ॥<br>
&nbsp;भूतानां देवचरितं दुःखाय च सुखाय च ।<br>
&nbsp;सुखायैव हि साधूनां त्वादृशामच्युतात्मनाम् ॥ ५ ॥<br>
&nbsp;भजन्ति ये यथा देवान् देवा अपि तथैव तान् ।<br>
&nbsp;छायेव कर्मसचिवाः साधवो दीनवत्सलाः ॥ ६ ॥<br>
&nbsp;ब्रह्मन् तथापि पृच्छामो धर्मान् भागवतांस्तव ।<br>
&nbsp;यान् श्रुत्वा श्रद्धया मर्त्यो मुच्यते सर्वतो भयात् ॥ ७ ॥<br>
&nbsp;अहं किल पुरानन्तं प्रजार्थो भुवि मुक्तिदम् ।<br>
&nbsp;अपूजयं न मोक्षाय मोहितो देवमायया ॥ ८ ॥<br>
&nbsp;यथा विचित्रव्यसनाद् भवद्‌भिः विश्वतोभयात् ।<br>
&nbsp;मुच्येम ह्यञ्जसैवाद्धा तथा नः शाधि सुव्रत ॥ ९ ॥<br>
&nbsp;श्रीशुक उवाच -<br>
&nbsp;राजन्नेवं कृतप्रश्नो वसुदेवेन धीमता ।<br>
&nbsp;प्रीतस्तमाह देवर्षिः हरेः संस्मारितो गुणैः ॥ १० ॥<br>
&nbsp;श्रीनारद उवाच -<br>
&nbsp;सम्यगेतद्व्यवसितं भवता सात्वतर्षभ ।<br>
&nbsp;यत् पृच्छसे भागवतान् धर्मान् त्वं विश्वभावनान् ॥ ११ ॥<br>
&nbsp;श्रुतोऽनुपठितो ध्यात आदृतो वानुमोदितः ।<br>
&nbsp;सद्यः पुनाति सद्धर्मो देव विश्वद्रुहोऽपि हि ॥ १२ ॥<br>
&nbsp;त्वया परमकल्याणः पुण्यश्रवणकीर्तनः ।<br>
&nbsp;स्मारितो भगवानद्य देवो नारायणो मम ॥ १३ ॥<br>
&nbsp;अत्राप्युदाहरन्तीमम् इतिहासं पुरातनम् ।<br>
&nbsp;आर्षभाणां च संवादं विदेहस्य महात्मनः ॥ १४ ॥<br>
&nbsp;प्रियव्रतो नाम सुतो मनोः स्वायंभुवस्य यः ।<br>
&nbsp;तस्याग्नीध्रस्ततो नाभिः ऋषभस्तत्सुतस्स्मृतः ॥ १५ ॥<br>
&nbsp;तमाहुः वासुदेवांशं मोक्षधर्मविवक्षया ।<br>
&nbsp;अवतीर्णं सुतशतं तस्यासीद् ब्रह्मपारगम् ॥ १६ ॥<br>
&nbsp;तेषां वै भरतो ज्येष्ठो नारायणपरायणः ।<br>
&nbsp;विख्यातं वर्षमेतद्यत् नाम्ना भारतमद्‍भुतम् ॥ १७ ॥<br>
&nbsp;स भुक्तभोगां त्यक्त्वेमां निर्गतस्तपसा हरिम् ।<br>
&nbsp;उपासीनस्तत्पदवीं लेभे वै जन्मभिस्त्रिभिः ॥ १८ ॥<br>
&nbsp;तेषां नव नवद्वीप-पतयोऽस्य समन्ततः ।<br>
&nbsp;कर्मतन्त्रप्रणेतार एकाशीतिर्द्विजातयः ॥ १९ ॥<br>
&nbsp;नवाभवन् महाभागा मुनयो ह्यर्थशंसिनः ।<br>
&nbsp;श्रमणा वातरशना आत्मविद्याविशारदाः ॥ २० ॥<br>
&nbsp;कविर्हरिरन्तरिक्षः प्रबुद्धः पिप्पलायनः ।<br>
&nbsp;आविहोत्रोऽथ द्रुमिलश्चमसः करभाजनः ॥ २१ ॥<br>
&nbsp;त एते भगवद्‌रूपं विश्वं सदसदात्मकम् ।<br>
&nbsp;आत्मनोऽव्यतिरेकेण पश्यन्तो व्यचरन् महीम् ॥ २२ ॥<br>
&nbsp;( वसंततिलका ) <br>
&nbsp;अव्याहतेष्टगतयः सुरसिद्धसाध्य- <br>
&nbsp;गन्धर्वयक्षनरकिन्नरनागलोकान् ।<br>
&nbsp;मुक्ताश्चरन्ति मुनि-चारण-भूतनाथ- <br>
&nbsp;विद्याधर-द्विज-गवां भुवनानि कामम् ॥ २३ ॥<br>
&nbsp;( अनुष्टुप् ) <br>
&nbsp;त एकदा निमेः सत्रं उपजग्मुः यदृच्छया ।<br>
&nbsp;वितायमानं ऋषिभिः अजनाभेर्महात्मनः ॥ २४ ॥<br>
&nbsp;तान् दृष्ट्वा सूर्यसङ्काशान् महाभागवतान् नृप ।<br>
&nbsp;यजमानोऽग्नयो विप्राः सर्व एवोपतस्थिरे ॥ २५ ॥<br>
&nbsp;विदेहस्तानभिप्रेत्य नारायणपरायणान् ।<br>
&nbsp;प्रीतः संपूजयाञ्चक्रे आसनस्थान् यथार्हतः ॥ २६ ॥<br>
&nbsp;तान् रोचमानान् स्वरुचा ब्रह्मपुत्रोपमान् नव ।<br>
&nbsp;पप्रच्छ परमप्रीतः प्रश्रयावनतो नृपः ॥ २७ ॥<br>
&nbsp;श्रीविदेह उवाच -<br>
&nbsp;मन्ये भगवतः साक्षात् पार्षदान् वो मधुद्विषः ।<br>
&nbsp;विष्णोर्भूतानि लोकानां पावनाय चरन्ति हि ॥ २८ ॥<br>
&nbsp;दुर्लभो मानुषो देहो देहिनां क्षणभङ्‌गुरः ।<br>
&nbsp;तत्रापि दुर्लभं मन्ये वैकुण्ठ-प्रियदर्शनम् ॥ २९ ॥<br>
&nbsp;अत आत्यन्तिकं क्षेमं पृच्छामो भवतोऽनघाः ।<br>
&nbsp;संसारेऽस्मिन् क्षणार्धोऽपि सत्सङ्गः शेवधिर्नृणाम् ॥ ३० ॥<br>
&nbsp;धर्मान् भागवतान् ब्रूत यदि नः श्रुतये क्षमम् ।<br>
&nbsp;यैः प्रसन्नः प्रपन्नाय, दास्यत्यात्मानमप्यजः ॥ ३१ ॥<br>
&nbsp;श्रीनारद उवाच -<br>
&nbsp;एवं ते निमिना पृष्टा वसुदेव महत्तमाः ।<br>
&nbsp;प्रतिपूज्याब्रुवन् प्रीत्या ससदस्यर्त्विजं नृपम् ॥ ३२ ॥<br>
&nbsp;श्रीकविरुवाच -<br>
( इंद्रवज्रा ) <br>
मन्येऽकुतश्चिद्भयमच्युतस्य<br>
&nbsp;&nbsp;&nbsp;&nbsp;&nbsp;पादाम्बुजोपासनमत्र नित्यम् ।<br>
&nbsp;उद्विग्नबुद्धेः असदात्मभावात्<br>
&nbsp;&nbsp;&nbsp;&nbsp;&nbsp;विश्वात्मना यत्र निवर्तते भीः ॥ ३३ ॥<br>
( अनुष्टुप् ) <br>
ये वै भगवता प्रोक्ता उपाया ह्यात्मलब्धये ।<br>
&nbsp;अञ्जः पुंसामविदुषां विद्धि भागवतान् हि तान् ॥ ३४ ॥<br>
&nbsp;यानास्थाय नरो राजन् न प्रमाद्येत कर्हिचित् ।<br>
&nbsp;धावन् निमील्य वा नेत्रे न स्खलेन्न पतेदिह ॥ ३५ ॥<br>
( मिश्र ) <br>
कायेन वाचा मनसेन्द्रियैर्वा<br>
&nbsp;&nbsp;&nbsp;&nbsp;&nbsp;बुद्ध्यात्मना वानुसृतस्वभावात् ।<br>
&nbsp;करोति यद् यत् सकलं परस्मै<br>
&nbsp;&nbsp;&nbsp;&nbsp;&nbsp;नारायणायेति समर्पयेत्तत् ॥ ३६ ॥<br>
&nbsp;भयं द्वितीयाभिनिवेशतः स्यात्<br>
&nbsp;&nbsp;&nbsp;&nbsp;&nbsp;ईशात् अपेतस्य विपर्ययोऽस्मृतिः ।<br>
&nbsp;तन्माययातो बुध आभजेत्तं<br>
&nbsp;&nbsp;&nbsp;&nbsp;&nbsp;भक्त्यैकयेशं गुरुदेवतात्मा ॥ ३७ ॥<br>
&nbsp;अविद्यमानोऽप्यवभाति हि द्वयोः<br>
&nbsp;&nbsp;&nbsp;&nbsp;&nbsp;ध्यातुर्धिया स्वप्नमनोरथौ यथा ।<br>
&nbsp;तत्कर्मसङ्कल्पविकल्पकं मनो<br>
&nbsp;&nbsp;&nbsp;&nbsp;&nbsp;बुधो निरुंध्याद् अभयं ततः स्यात् ॥ ३८ ॥<br>
&nbsp;श्रृण्वन् सुभद्राणि रथाङ्गपाणेः<br>
&nbsp;&nbsp;&nbsp;&nbsp;&nbsp;जन्मानि कर्माणि च यानि लोके ।<br>
&nbsp;गीतानि नामानि तदर्थकानि<br>
&nbsp;&nbsp;&nbsp;&nbsp;&nbsp;गायन् विलज्जो विचरेदसङ्गः ॥ ३९ ॥<br>
&nbsp;एवंव्रतः स्वप्रियनामकीर्त्या<br>
&nbsp;&nbsp;&nbsp;&nbsp;&nbsp;जातानुरागो द्रुतचित्त उच्चैः ।<br>
&nbsp;हसत्यथो रोदिति रौति गाय-<br>
&nbsp;&nbsp;&nbsp;&nbsp;&nbsp;त्युन्मादवत् नृत्यति लोकबाह्यः ॥ ४० ॥<br>
&nbsp;खं वायुमग्निं सलिलं महीं च<br>
&nbsp;&nbsp;&nbsp;&nbsp;&nbsp;ज्योतींषि सत्त्वानि दिशो द्रुमादीन् ।<br>
&nbsp;सरित्समुद्रांश्च हरेः शरीरं<br>
&nbsp;&nbsp;&nbsp;&nbsp;&nbsp;यत्किं च भूतं प्रणमेदनन्यः ॥ ४१ ॥<br>
&nbsp;भक्तिः परेशानुभवो विरक्तिः<br>
&nbsp;&nbsp;&nbsp;&nbsp;&nbsp;अन्यत्र चैष त्रिक एककालः ।<br>
&nbsp;प्रपद्यमानस्य यथाश्नतस्स्युः<br>
&nbsp;&nbsp;&nbsp;&nbsp;&nbsp;तुष्टिः पुष्टिः क्षुदपायोऽनुघासम् ॥ ४२ ॥<br>
&nbsp;इति अच्युताङ्‌घ्रिं भजतोऽनुवृत्त्या<br>
&nbsp;&nbsp;&nbsp;&nbsp;&nbsp;भक्तिर्विरक्तिर्भगवत्प्रबोधः ।<br>
&nbsp;भवन्ति वै भागवतस्य राजन्<br>
&nbsp;&nbsp;&nbsp;&nbsp;&nbsp;ततः परां शान्तिमुपैति साक्षात् ॥ ४३ ॥<br>
&nbsp;श्रीराजोवाच -<br>
( अनुष्टुप् ) <br>
अथ भागवतं ब्रूत यद्धर्मो यादृशो नृणाम् ।<br>
&nbsp;यथाचरति यद्‍ ब्रूते यैर्लिङ्गैः भगवत्‌प्रियः ॥ ४४ ॥<br>
&nbsp;श्रीहरिरुवाच -<br>
सर्वभूतेषु यः पश्येद्भगवद्भावमात्मनः ।<br>
&nbsp;भूतानि भगवत्यात्मन्येष भागवतोत्तमः ।। ४५ ॥ <br>
&nbsp;ईश्वरे तदधीनेषु बालिशेषु द्विषत्सु च ।<br>
&nbsp;प्रेममैत्रीकृपोपेक्षा यः करोति स मध्यमः ॥ ४६ ॥<br>
&nbsp;अर्चायामेव हरये पूजां यः श्रद्धयेहते ।<br>
&nbsp;न तद्‍भक्तेषु चान्येषु स भक्तः प्राकृतः स्मृतः ॥ ४७ ॥<br>
&nbsp;गृहीत्वापीन्द्रियैरर्थान् यो न द्वेष्टि न हृष्यति ।<br>
&nbsp;विष्णोर्मायामिदं पश्यन् स वै भागवतोत्तमः ॥ ४८ ॥<br>
( इन्द्रवज्रा ) <br>
देहेन्द्रिप्राणमनोधियां यो<br>
&nbsp;&nbsp;&nbsp;&nbsp;&nbsp;जन्माप्ययक्षुद्भयतर्षकृच्छ्रैः ।<br>
&nbsp;संसारधर्मैरविमुह्यमानः<br>
&nbsp;&nbsp;&nbsp;&nbsp;&nbsp;स्मृत्या हरेर्भागवतप्रधानः ॥ ४९ ॥<br>
( अनुष्टुप् ) <br>
न कामकर्मबीजानां यस्य चेतसि संभवः ।<br>
&nbsp;वासुदेवैकनिलयः स वै भागवतोत्तमः ॥ ५० ॥<br>
&nbsp;न यस्य जन्मकर्मभ्यां न वर्णाश्रमजातिभिः ।<br>
&nbsp;सज्जतेऽस्मिन्नहं भावो देहे वै स हरेः प्रियः ॥ ५१ ॥<br>
&nbsp;न यस्य स्वः पर इति वित्तेष्वात्मनि वा भिदा ।<br>
&nbsp;सर्वभूतसमश्शान्तः स वै भागवतोत्तमः ॥ ५२ ॥<br>
( पुष्पिताग्रा ) <br>
त्रिभुवन-विभवहेतवेऽप्यकुण्ठ- <br>
&nbsp;&nbsp;&nbsp;&nbsp;&nbsp;स्मृतिरजितात्मसुरादिभिर्विमृग्यात् ।<br>
&nbsp;न चलति भगवत्पादारविन्दात् ।<br>
&nbsp;&nbsp;&nbsp;&nbsp;&nbsp;लव निमिषार्धमपि यः स वैष्णवाग्र्यः ॥ ५३ ॥<br>
&nbsp;भगवत उरुविक्रमाङ्‌घ्रिशाखा-<br>
&nbsp;&nbsp;&nbsp;&nbsp;&nbsp;नखमणिचन्द्रिकया निरस्ततापे ।<br>
&nbsp;हृदि कथमुपसीदतां पुनः स<br>
&nbsp;&nbsp;&nbsp;&nbsp;&nbsp;प्रभवति चन्द्र इवोदितेऽर्कतापः ॥ ५४ ॥<br>
&nbsp;विसृजति हृदयं न यस्य साक्षाद्<br>
&nbsp;&nbsp;&nbsp;&nbsp;&nbsp;हरिः अवशाभिहितोऽप्यघौघनाशः ।<br>
&nbsp;प्रणयरशनया घृताङ्‌घ्रिपद्मः<br>
&nbsp;&nbsp;&nbsp;&nbsp;&nbsp;स भवति भागवतप्रधान उक्तः ॥ ५५ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे द्वितीयोऽध्यायः ॥ २ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
