<br>
भगवता हंसरूपेण ब्रह्मणे ज्ञानोपदेशः - <br>
<br>
श्रीभगवानुवाच -<br>
( अनुष्टुप् ) <br>
सत्त्वं रजस्तम इति गुणा बुद्धेर्न च आत्मनः ।<br>
&nbsp;सत्त्वेनान्यतमौ हन्यात् सत्त्वं सत्त्वेन चैव हि ॥ १ ॥<br>
&nbsp;सत्त्वात् धर्मो भवेद्‍ वृद्धात् पुंसो मद्‍भक्तिलक्षणः ।<br>
&nbsp;सात्त्विकोपासया सत्त्वं ततो धर्मः प्रवर्तते ॥ २ ॥<br>
&nbsp;धर्मो रजस्तमो हन्यात् सत्त्ववृद्धिः अनुत्तमः ।<br>
&nbsp;आशु नश्यति तन्मूलो ह्यधर्म उभये हते ॥ ३ ॥<br>
&nbsp;आगमोपः प्रजा देशः कालः कर्म च जन्म च ।<br>
&nbsp;ध्यानं मंत्रोऽथ संस्कारो दशैते गुणहेतवः ॥ ४ ॥<br>
&nbsp;तत् तत् सात्त्विकमेवैषां यद् यद् वृद्धाः प्रचक्षते ।<br>
&nbsp;निन्दन्ति तामसं तत्तद् राजसं तद् उपेक्षितम् ॥ ५ ॥<br>
&nbsp;सात्त्विकान्येव सेवेत पुमान् सत्त्वविवृद्धये ।<br>
&nbsp;ततो धर्मस्ततो ज्ञानं यावत् स्मृतिरपोहनम् ॥ ६ ॥<br>
&nbsp;वेणुसङ्घर्षजो वह्निः दग्ध्वा शाम्यति तद्‌वनम् ।<br>
&nbsp;एवं गुणव्यत्ययजो, देहः शाम्यति तत्क्रियः ॥ ७ ॥<br>
&nbsp;श्रीउद्धव उवाच -<br>
विदन्ति मर्त्याः प्रायेण विषयान् पदमापदाम् ।<br>
&nbsp;तथापि भुञ्जते कृष्ण तत्कथं श्वखराजवत् ॥ ८ ॥<br>
&nbsp;श्रीभगवानुवाच -<br>
अहमित्यन्यथा बुद्धिः प्रमत्तस्य यथा हृदि ।<br>
&nbsp;उत्सर्पति रजो घोरं ततो वैकारिकं मनः ॥ ९ ॥<br>
&nbsp;रजोयुक्तस्य मनसः सङ्कल्पः सविकल्पकः ।<br>
&nbsp;ततः कामो गुणध्यानाद् दुःसहः स्याद् हि दुर्मतेः ॥ १० ॥<br>
&nbsp;करोति कामवशगः कर्माण्यविजितेन्द्रियः ।<br>
&nbsp;दुःखोदर्काणि संपश्यन् रजोवेग विमोहितः ॥ ११ ॥<br>
&nbsp;रजस्तमोभ्यां यदपि विद्वान् विक्षिप्तधीः पुनः ।<br>
&nbsp;अतंद्रितो मनो युञ्जन् दोषदृष्टिर्न सज्जते ॥ १२ ॥<br>
&nbsp;अप्रमत्तोऽनुयुञ्जीत मनो मय्यर्पयन् शनैः ।<br>
&nbsp;अनिर्विण्णो यथाकालं जितश्वासो जितासनः ॥ १३ ॥<br>
&nbsp;एतावान् योग आदिष्टो मच्छिष्यैः सनकादिभिः ।<br>
&nbsp;सर्वतो मन आकृष्य मय्यद्धाऽऽवेश्यते यथा ॥ १४ ॥<br>
&nbsp;श्रीउद्धव उवाच -<br>
यदा त्वं सनकादिभ्यो येन रूपेण केशव ।<br>
&nbsp;योगमादिष्टवानेतद् रूपमिच्छामि वेदितुम् ॥ १५ ॥<br>
&nbsp;श्रीभगवानुवाच -<br>
पुत्रा हिरण्यगर्भस्य मानसाः सनकादयः ।<br>
&nbsp;पप्रच्छुः पितरं सूक्ष्मां योगस्यैकान्तिकीं गतिम् ॥ १६ ॥<br>
&nbsp;सनकादय ऊचुः -<br>
गुणेष्वाविशते चेतो गुणाश्चेतसि च प्रभो ।<br>
&nbsp;कथमन्योन्य संत्यागो मुमुक्षोः अतितितीर्षोः ॥ १७ ॥<br>
&nbsp;श्रीभगवानुवाच -<br>
एवं पृष्टो महादेवः स्वयंभूः भूतभावनः ।<br>
&nbsp;ध्यायमानः प्रश्नबीजं नाभ्यपद्यत कर्मधीः ॥ १८ ॥<br>
&nbsp;स मामचिन्तयद् देवः प्रश्नपारतितीर्षया ।<br>
&nbsp;तस्याहं हंसरूपेण सकाशमगमं तदा ॥ १९ ॥<br>
&nbsp;दृष्ट्वा मां त उपव्रज्य कृत्वा पादाभिवन्दनम् ।<br>
&nbsp;ब्रह्मामग्रतः कृत्वा पप्रच्छुः को भवान् इति ॥ २० ॥<br>
&nbsp;इत्यहं मुनिभिः पृष्टः तत्त्वजिज्ञासुभिस्तदा ।<br>
&nbsp;यदवोचमहं तेभ्यः तद् उद्धव निबोध मे ॥ २१ ॥<br>
&nbsp;वस्तुनो यद्यनानात्वमात्मनः प्रश्न ईदृशः ।<br>
&nbsp;कथं घटेत वो विप्रा वक्तुर्वा मे क आश्रयः ॥ २२ ॥<br>
&nbsp;पञ्चात्मकेषु भूतेषु समानेषु च वस्तुतः ।<br>
&nbsp;को भवानिति वः प्रश्नो वाचारम्भो ह्यनर्थकः ॥ २३ ॥<br>
&nbsp;मनसा वचसा दृष्ट्या गृह्यतेऽन्यैः अपीन्द्रियैः ।<br>
&nbsp;अहमेव न मत्तोऽन्यत् इति बुध्यध्वमञ्जसा ॥ २४ ॥<br>
&nbsp;गुणेषु आविशते चेतो गुणाश्चेतसि च प्रजाः ।<br>
&nbsp;जीवस्य देह उभयं गुणाश्चेतो मदात्मनः ॥ २५ ॥<br>
&nbsp;गुणेषु च आविशत् चित्तमभीक्ष्णं गुणसेवया ।<br>
&nbsp;गुणाश्च चित्तप्रभवा मद्‌रूप उभयं त्यजेत् ॥ २६ ॥<br>
&nbsp;जाग्रत् स्वप्नः सुषुप्तं च, गुणतो बुद्धिवृत्तयः ।<br>
&nbsp;तासां विलक्षणो जीवः साक्षित्वेन विनिश्चितः ॥ २७ ॥<br>
&nbsp;यर्हि संसृतिबन्धोऽयं आत्मनो गुणवृत्तिदः ।<br>
&nbsp;मयि तुर्ये स्थितो जह्यात् त्यागः तद् गुणचेतसाम् ॥ २८ ॥<br>
&nbsp;अहङ्कारकृतं बन्धं आत्मनोऽर्थविपर्ययम् ।<br>
&nbsp;विद्वान् निर्विद्य संसारचिन्तां तुर्ये स्थितः त्यजेत् ॥ २९ ॥<br>
&nbsp;यावत् नानार्थधीः पुंसो, न निवर्तेत युक्तिभिः ।<br>
&nbsp;जागर्ति अपि स्वपन् अज्ञः स्वप्ने जागरणं यथा ॥ ३० ॥<br>
&nbsp;असत्त्वाद् आत्मनोऽन्येषां भावानां तत्कृता भिदा ।<br>
&nbsp;गतयो हेतवश्चास्य मृषा स्वप्नदृशो यथा ॥ ३१ ॥<br>
( वसंततिलका ) <br>
यो जागरे बहिरनुक्षणधर्मिणोऽर्थान्<br>
&nbsp;&nbsp;&nbsp;&nbsp;&nbsp;भुङ्क्ते समस्तकरणैहृदि तत्सदृक्षान् ।<br>
&nbsp;स्वप्ने सुषुप्त उपसंहरते स एकः<br>
&nbsp;&nbsp;&nbsp;&nbsp;&nbsp;स्मृत्यन्वयात् त्रिगुणवृत्तिदृगिन्द्रियेशः ॥ ३२ ॥<br>
&nbsp;एवं विमृश्य गुणतो मनसः त्र्यवस्था ।<br>
&nbsp;&nbsp;&nbsp;&nbsp;&nbsp;मन्मायया मयि कृता इति निश्चितार्थाः ।<br>
&nbsp;संछिद्य हार्दमनुमानसदुक्तितीक्ष्ण ।<br>
&nbsp;&nbsp;&nbsp;&nbsp;&nbsp;ज्ञानासिना भजत माखिलसंशयाधिम् ॥ ३३ ॥<br>
&nbsp;ईक्षेत विभ्रममिदं मनसो विलासं ।<br>
&nbsp;&nbsp;&nbsp;&nbsp;&nbsp;दृष्टं विनष्टमतिलोलमलातचक्रम् ।<br>
&nbsp;विज्ञानमेकं उरुधेव विभाति माया ।<br>
&nbsp;&nbsp;&nbsp;&nbsp;&nbsp;स्वप्नः त्रिधा गुणविसर्गकृतो विकल्पः ॥ ३४ ॥<br>
&nbsp;दृष्टिं ततः प्रतिनिवर्त्य निवृत्ततृष्णः ।<br>
&nbsp;&nbsp;&nbsp;&nbsp;&nbsp;तूष्णीं भवेत् निजसुखानुभवो निरीहः ।<br>
&nbsp;संदृश्यते क्व च यदीदमवस्तुबुद्ध्या ।<br>
&nbsp;&nbsp;&nbsp;&nbsp;&nbsp;त्यक्तं भ्रमाय न भवेत् स्मृतिरानिपातात् ॥ ३५ ॥<br>
&nbsp;देहं च नश्वरमवस्थितमुत्थितं वा ।<br>
&nbsp;&nbsp;&nbsp;&nbsp;&nbsp;सिद्धो न पश्यति यतोऽध्यगमत् स्वरूपम् ।<br>
&nbsp;दैवाद्-अपेतमथ दैववशाद् उपेतं ।<br>
&nbsp;&nbsp;&nbsp;&nbsp;&nbsp;वासो यथा परिकृतं मदिरा-मदान्धः ॥ ३६ ॥<br>
&nbsp;देहोऽपि दैववशगः खलु कर्म यावत् ।<br>
&nbsp;&nbsp;&nbsp;&nbsp;&nbsp;स्वारंभकं प्रतिसमीक्षत एव सासुः ।<br>
&nbsp;तं सप्रपञ्चमधिरूढसमाधियोगः ।<br>
&nbsp;&nbsp;&nbsp;&nbsp;&nbsp;स्वाप्नं पुनर्न भजते प्रतिबुद्धवस्तुः ॥ ३७ ॥<br>
( अनुष्टुप् ) <br>
मयैतदुक्तं वो विप्रा गुह्यं यत् साङ्ख्ययोगयोः ।<br>
&nbsp;जानीत माऽऽगतं यज्ञं युष्मद्-धर्मविवक्षया ॥ ३८ ॥<br>
&nbsp;अहं योगस्य साङ्ख्यस्य सत्यस्यर्तस्य तेजसः ।<br>
&nbsp;परायणं द्विजश्रेष्ठाः श्रियः कीर्तेः दमस्य च ॥ ३९ ॥<br>
&nbsp;मां भजन्ति गुणाः सर्वे निर्गुणं निरपेक्षकम् ।<br>
&nbsp;सुहृदं प्रियमात्मानं साम्यासङ्गादयोगुणाः ॥ ४० ॥<br>
&nbsp;इति मे छिन्नसन्देहा मुनयः सनकादयः ।<br>
&nbsp;सभाजयित्वा परया भक्त्यागृणत संस्तवैः ॥ ४१ ॥<br>
&nbsp;तैरहं पूजितः सम्यक् संस्तुतः परमर्षिभिः ।<br>
&nbsp;प्रत्येयाय स्वकं धाम पश्यतः परमेष्ठिनः ॥ ४२ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे त्रयोदशोऽध्यायः ॥ १३ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
