श्रीभगवानुवाच।<br>
न रोधयति मां योगो न साङ्ख्यं धर्म एव च।<br>
न स्वाध्यायस्तपस्त्यागो नेष्टापूर्तं न दक्षिणा १।<br>
व्रतानि यज्ञश्छन्दांसि तीर्थानि नियमा यमाः।<br>
यथावरुन्धे सत्सङ्गः सर्वसङ्गापहो हि माम् २।<br>
सत्सङ्गेन हि दैतेया यातुधाना मृगाः खगाः।<br>
गन्धर्वाप्सरसो नागाः सिद्धाश्चारणगुह्यकाः ३।<br>
विद्याधरा मनुष्येषु वैश्याः शूद्राः स्त्रियोऽन्त्यजाः।<br>
रजस्तमःप्रकृतयस्तस्मिंस्तस्मिन्युगे युगे ४।<br>
बहवो मत्पदं प्राप्तास्त्वाष्ट्रकायाधवादयः।<br>
वृषपर्वा बलिर्बाणो मयश्चाथ विभीषणः ५।<br>
सुग्रीवो हनुमानृक्षो गजो गृध्रो वणिक्पथः।<br>
व्याधः कुब्जा व्रजे गोप्यो यज्ञपत्न्यस्तथापरे ६।<br>
ते नाधीतश्रुतिगणा नोपासितमहत्तमाः।<br>
अव्रतातप्ततपसः मत्सङ्गान्मामुपागताः ७।<br>
केवलेन हि भावेन गोप्यो गावो नगा मृगाः।<br>
येऽन्ये मूढधियो नागाः सिद्धा मामीयुरञ्जसा ८।<br>
यं न योगेन साङ्ख्येन दानव्रततपोऽध्वरैः।<br>
व्याख्यास्वाध्यायसन्न्यासैः प्राप्नुयाद्यत्नवानपि ९।<br>
रामेण सार्धं मथुरां प्रणीते श्वाफल्किना मय्यनुरक्तचित्ताः।<br>
विगाढभावेन न मे वियोग तीव्राधयोऽन्यं ददृशुः सुखाय १०।<br>
तास्ताः क्षपाः प्रेष्ठतमेन नीता मयैव वृन्दावनगोचरेण।<br>
क्षणार्धवत्ताः पुनरङ्ग तासां हीना मया कल्पसमा बभूवुः ११।<br>
ता नाविदन्मय्यनुषङ्गबद्ध धियः स्वमात्मानमदस्तथेदम्।<br>
यथा समाधौ मुनयोऽब्धितोये नद्यः प्रविष्टा इव नामरूपे १२।<br>
मत्कामा रमणं जारमस्वरूपविदोऽबलाः।<br>
ब्रह्म मां परमं प्रापुः सङ्गाच्छतसहस्रशः १३।<br>
तस्मात्त्वमुद्धवोत्सृज्य चोदनां प्रतिचोदनाम्।<br>
प्रवृत्तिं च निवृत्तिं च श्रोतव्यं श्रुतमेव च १४।<br>
मामेकमेव शरणमात्मानं सर्वदेहिनाम्।<br>
याहि सर्वात्मभावेन मया स्या ह्यकुतोभयः १५।<br>
श्रीउद्धव उवाच।<br>
संशयः शृण्वतो वाचं तव योगेश्वरेश्वर।<br>
न निवर्तत आत्मस्थो येन भ्राम्यति मे मनः १६।<br>
श्रीभगवानुवाच।<br>
स एष जीवो विवरप्रसूतिः प्राणेन घोषेण गुहां प्रविष्टः।<br>
मनोमयं सूक्ष्ममुपेत्य रूपं मात्रा स्वरो वर्ण इति स्थविष्ठः १७।<br>
यथानलः खेऽनिलबन्धुरुष्मा बलेन दारुण्यधिमथ्यमानः।<br>
अणुः प्रजातो हविषा समेधते तथैव मे व्यक्तिरियं हि वाणी १८।<br>
एवं गदिः कर्म गतिर्विसर्गो घ्राणो रसो दृक्स्पर्शः श्रुतिश्च।<br>
सङ्कल्पविज्ञानमथाभिमानः सूत्रं रजःसत्त्वतमोविकारः १९।<br>
अयं हि जीवस्त्रिवृदब्जयोनिरव्यक्त एको वयसा स आद्यः।<br>
विश्लिष्टशक्तिर्बहुधेव भाति बीजानि योनिं प्रतिपद्य यद्वत् २०।<br>
यस्मिन्निदं प्रोतमशेषमोतं पटो यथा तन्तुवितानसंस्थः।<br>
य एष संसारतरुः पुराणः कर्मात्मकः पुष्पफले प्रसूते २१।<br>
द्वे अस्य बीजे शतमूलस्त्रिनालः पञ्चस्कन्धः पञ्चरसप्रसूतिः।<br>
दशैकशाखो द्विसुपर्णनीडस्त्रिवल्कलो द्विफलोऽर्कं प्रविष्टः २२।<br>
अदन्ति चैकं फलमस्य गृध्रा ग्रामेचरा एकमरण्यवासाः।<br>
हंसा य एकं बहुरूपमिज्यैर्मायामयं वेद स वेद वेदम् २३।<br>
एवं गुरूपासनयैकभक्त्या विद्याकुठारेण शितेन धीरः।<br>
विवृश्च्य जीवाशयमप्रमत्तः सम्पद्य चात्मानमथ त्यजास्त्रम् २४।<br>
