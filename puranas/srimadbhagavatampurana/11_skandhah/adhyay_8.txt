<br>
अवधूतस्य अजगरादि नवगुरूणां वर्णनम् - <br>
<br>
श्रीब्राह्मण उवाच -<br>
( अनुष्टुप् ) <br>
सुखम् ऐन्द्रियकं राजन् स्वर्गे नरक एव च ।<br>
&nbsp;देहिनां यद् यथा दुःखं तस्मान् नेच्छेत तद्‍बुधः ॥ १ ॥<br>
&nbsp;ग्रासं सुमृष्टं विरसं महान्तं स्तोकमेव वा ।<br>
&nbsp;यदृच्छयैवापतितं ग्रसेत् आजगरोऽक्रियः ॥ २ ॥<br>
&nbsp;शयीताहानि भूरीणि निराहारोऽनुपक्रमः ।<br>
&nbsp;यदि नोपनमेद् ग्रासो महाहिरिव दिष्टभुक् ॥ ३ ॥<br>
&nbsp;ओजःसहोबलयुतं बिभ्रद् देहमकर्मकम् ।<br>
&nbsp;शयानो वीतनिद्रश्च नेहेतेन्द्रियवानपि ॥ ४ ॥<br>
&nbsp;मुनिः प्रसन्नगम्भीरो दुर्विगाह्यो दुरत्ययः ।<br>
&nbsp;अनन्तपारो ह्यक्षोभ्यः स्तिमितोद इवार्णवः ॥ ५ ॥<br>
&nbsp;समृद्धकामो हीनो वा नारायणपरो मुनिः ।<br>
&nbsp;नोत्सर्पेत न शुष्येत सरिद्‌भिरिव सागरः ॥ ६ ॥<br>
&nbsp;दृष्ट्वा स्त्रियं देवमायां तद्‌भावैरजितेन्द्रियः ।<br>
&nbsp;प्रलोभितः पतत्यन्धे तमस्यग्नौ पतङ्गवत् ॥ ७ ॥<br>
( मिश्र ) <br>
योषिद्धिरण्याभरणाम्बरादि<br>
&nbsp;&nbsp;&nbsp;&nbsp;&nbsp;द्रव्येषु मायारचितेषु मूढः ।<br>
&nbsp;प्रलोभितात्मा ह्युपभोगबुद्ध्या<br>
&nbsp;&nbsp;&nbsp;&nbsp;&nbsp;पतङ्गवत् नश्यति नष्टदृष्टिः ॥ ८ ॥<br>
( अनुष्टुप् ) <br>
स्तोकं स्तोकं ग्रसेद् ग्रासं देहो वर्तेत यावता ।<br>
&nbsp;गृहान् अहिंसन् आतिष्ठेद् वृत्तिं माधुकरीं मुनिः ॥ ९ ॥<br>
&nbsp;अणुभ्यश्च महद्‍भ्यश्च शास्त्रेभ्यः कुशलो नरः ।<br>
&nbsp;सर्वतः सारमादद्यात् पुष्पेभ्य इव षट्पदः ॥ १० ॥<br>
&nbsp;सायन्तनं श्वस्तनं वा न सङ्गृह्णीत भिक्षितम् ।<br>
&nbsp;पाणिपात्रोदरामत्रो मक्षिकेव न सङ्ग्रही ॥ ११ ॥<br>
&nbsp;सायन्तनं श्वस्तनं वा न सङ्गृह्णीत भिक्षुकः ।<br>
&nbsp;मक्षिका इव सङ्गृह्णन् सह तेन विनश्यति ॥ १२ ॥<br>
&nbsp;पदापि युवतीं भिक्षुः न स्पृशेद् दारवीमपि ।<br>
&nbsp;स्पृशन् करीव बध्येत करिण्या अङ्गसङ्गतः ॥ १३ ॥<br>
&nbsp;नाधिगच्छेत् स्त्रियं प्राज्ञः कर्हिचित् मृत्युमात्मनः ।<br>
&nbsp;बलाधिकैः स हन्येत गजैरन्यैर्गजो यथा ॥ १४ ॥<br>
&nbsp;न देयं नोपभोग्यं च लुब्धैर्यद् दुःखसञ्चितम् ।<br>
&nbsp;भुङ्क्ते तदपि तच्चान्यो मधुहेवार्थविन्मधु ॥ १५ ॥<br>
&nbsp;सुदुःखोपार्जितैः वित्तैः आशासानां गृहाशिषः ।<br>
&nbsp;मधुहेवाग्रतो भुङ्क्ते यतिर्वै गृहमेधिनाम् ॥ १६ ॥<br>
&nbsp;ग्राम्यगीतं न श्रृणुयाद् यतिर्वनचरः क्वचित् ।<br>
&nbsp;शिक्षेत हरिणाद् बद्धान् मृगयोर्गीतमोहितात् ॥ १७ ॥<br>
&nbsp;नृत्यवादित्रगीतानि जुषन् ग्राम्याणि योषिताम् ।<br>
&nbsp;आसां क्रीडनको वश्य ऋष्यश्रृङ्गो मृगीसुतः ॥ १८ ॥<br>
&nbsp;जिह्वयातिप्रमाथिन्या जनो रसविमोहितः ।<br>
&nbsp;मृत्युम् ऋच्छत्यसद्‍बुधिः मीनस्तु बडिशैर्यथा ॥ १९ ॥<br>
&nbsp;इन्द्रियाणि जयन्त्याशु निराहारा मनीषिणः ।<br>
&nbsp;वर्जयित्वा तु रसनं तन्निरन्नस्य वर्धते ॥ २० ॥<br>
&nbsp;तावत् जितेन्द्रियो न स्याद् विजितान्येन्द्रियः पुमान् ।<br>
&nbsp;न जयेद् रसनं यावत् जितं सर्वं जिते रसे ॥ २१ ॥<br>
&nbsp;<sup id="cite_ref-1" class="reference"><a href="#cite_note-1">[१]</a></sup>पिङ्गला नाम वेश्याऽऽसीद् विदेहनगरे पुरा ।<br>
&nbsp;तस्या मे शिक्षितं किञ्चित् निबोध नृपनन्दन ॥ २२ ॥<br>
&nbsp;सा स्वैरिण्येकदा कान्तं सङ्केत उपनेष्यती ।<br>
&nbsp;अभूत्काले बहिर्द्वारि बिभ्रती रूपमुत्तमम् ॥ २३ ॥<br>
&nbsp;मार्ग आगच्छतो वीक्ष्य पुरुषान् पुरुषर्षभ ।<br>
&nbsp;तान् शुल्कदान् वित्तवतः कान्तान् मेनेऽर्थकामुका ॥ २४ ॥<br>
&nbsp;आगतेष्वपयातेषु सा सङ्केतोपजीविनी ।<br>
&nbsp;अप्यन्यो वित्तवान् कोऽपि मामुपैष्यति भूरिदः ॥ २५ ॥<br>
&nbsp;एवं दुराशया ध्वस्तनिद्रा द्वार्यवलम्बती ।<br>
&nbsp;निर्गच्छन्ती प्रविशती निशीथं समपद्यत ॥ २६ ॥<br>
&nbsp;तस्या वित्ताशया शुष्यद्वक्त्राया दीनचेतसः ।<br>
&nbsp;निर्वेदः परमो जज्ञे चिन्ताहेतुः सुखावहः ॥ २७ ॥<br>
&nbsp;तस्या निर्विण्णचित्ताया गीतं श्रृणु यथा मम ।<br>
&nbsp;निर्वेद आशापाशानां पुरुषस्य यथा ह्यसिः ॥ २८ ॥<br>
&nbsp;न ह्यङ्गाज्जातनिर्वेदो देहबन्धं जिहासति ।<br>
&nbsp;यथा विज्ञानरहितो मनुजो ममतां नृप ॥ २९ ॥<br>
&nbsp;पिङ्गलोवाच -<br>
अहो मे मोहविततिं पश्यताविजितात्मनः ।<br>
&nbsp;या कान्ताद् असतः कामं कामये येन बालिशा ॥ ३० ॥<br>
( मिश्र ) <br>
सन्तं समीपे रमणं रतिप्रदं<br>
&nbsp;&nbsp;&nbsp;&nbsp;&nbsp;वित्तप्रदं नित्यमिमं विहाय ।<br>
&nbsp;अकामदं दुःखभयाधिशोक-<br>
&nbsp;&nbsp;&nbsp;&nbsp;&nbsp;मोहप्रदं तुच्छमहं भजेऽज्ञा ॥ ३१ ॥<br>
&nbsp;अहो मयाऽऽत्मा परितापितो वृथा<br>
&nbsp;&nbsp;&nbsp;&nbsp;&nbsp;साङ्केत्यवृत्त्यातिविगर्ह्यवार्तया ।<br>
&nbsp;स्त्रैणान्नराद् यार्थतृषोऽनुशोच्यात्<br>
&nbsp;&nbsp;&nbsp;&nbsp;&nbsp;क्रीतेन वित्तं रतिमात्मनेच्छती ॥ ३२ ॥<br>
&nbsp;यदस्थिभिर्निर्मित-वंशवंश्य- <br>
&nbsp;&nbsp;&nbsp;&nbsp;&nbsp;स्थूणं त्वचा रोमनखैः पिनद्धम् ।<br>
&nbsp;क्षरन्नवद्वारमगारमेतद् ।<br>
&nbsp;&nbsp;&nbsp;&nbsp;&nbsp;विण्मूत्रपूर्णं मदुपैति कान्या ॥ ३३ ॥<br>
( अनुष्टुप् ) <br>
विदेहानां पुरे ह्यस्मिन् अहमेकैव मूढधीः ।<br>
&nbsp;यान्यमिच्छन्त्यसत्यस्माद् आत्मदात् काममच्युतात् ॥ ३४ ॥<br>
&nbsp;सुहृत्प्रेष्ठतमो नाथ आत्मा चायं शरीरिणाम् ।<br>
&nbsp;तं विक्रीयात्मनैवाहं रमेऽनेन यथा रमा ॥ ३५ ॥<br>
&nbsp;कियत् प्रियं ते व्यभजन् कामा ये कामदा नराः ।<br>
&nbsp;आद्यन्तवन्तो भार्याया देवा वा कालविद्रुताः ॥ ३६ ॥<br>
&nbsp;नूनं मे भगवान् प्रीतो विष्णुः केनापि कर्मणा ।<br>
&nbsp;निर्वेदोऽयं दुराशाया यन्मे जातः सुखावहः ॥ ३७ ॥<br>
&nbsp;मैवं स्युः मन्दभाग्यायाः क्लेशा निर्वेदहेतवः ।<br>
&nbsp;येनानुबन्धं निर्हृत्य पुरुषः शममृच्छति ॥ ३८ ॥<br>
&nbsp;तेनोपकृतमादाय शिरसा ग्राम्यसङ्गताः ।<br>
&nbsp;त्यक्त्वा दुराशाः शरणं व्रजामि तमधीश्वरम् ॥ ३९ ॥<br>
&nbsp;सन्तुष्टा श्रद्दधत्येतद् यथालाभेन जीवती ।<br>
&nbsp;विहरामिमुनैवाहमात्मना रमणेन वै ॥ ४० ॥<br>
&nbsp;संसारकूपे पतितं विषयैर्मुषितेक्षणम् ।<br>
&nbsp;ग्रस्तं कालाहिनात्मानं कोऽन्यस्त्रातुमधीश्वरः ॥ ४१ ॥<br>
&nbsp;आत्मैव ह्यात्मनो गोप्ता निर्विद्येत यदाखिलात् ।<br>
&nbsp;अप्रमत्त इदं पश्येद् ग्रस्तं कालाहिना जगत् ॥ ४२ ॥<br>
&nbsp;श्रीब्राह्मण उवाच -<br>
एवं व्यवसितमतिः दुराशां कान्ततर्षजाम् ।<br>
&nbsp;छित्त्वोपशममास्थाय शय्यामुपविवेश सा ॥ ४३ ॥<br>
&nbsp;आशा हि परमं दुःखं नैराश्यं परमं सुखम् ।<br>
&nbsp;यथा सञ्छिद्य कान्ताशां सुखं सुष्वाप पिङ्गला ॥ ४४ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे अष्टमोऽध्यायः ॥ ८ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
