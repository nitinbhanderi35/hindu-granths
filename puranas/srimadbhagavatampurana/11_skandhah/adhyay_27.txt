<br>
सांख्यक्रियायोग वर्णनम् - <br>
<br>
श्रीउद्धव उवाच -<br>
( अनुष्टुप् ) <br>
क्रियायोगं समाचक्ष्व भवदाराधनं प्रभो ।<br>
&nbsp;यस्मात्त्वां ये यथार्चन्ति सात्वताः सात्वतर्षभ ॥ १ ॥<br>
&nbsp;एतद् वदन्ति मुनयो मुहुर्निःश्रेयसं नृणाम् ।<br>
&nbsp;नारदो भगवान् व्यास आचार्योऽग्‌गिरसः सुतः ॥ २ ॥<br>
&nbsp;निःसृतं ते मुखाम्भोजाद् यदाह भगवानजः ।<br>
&nbsp;पुत्रेभ्यो भृगुमुख्येभ्यो देव्यै च भगवान् भवः ॥ ३ ॥<br>
&nbsp;एतद् वै सर्ववर्णानां आश्रमाणां च सम्मतम् ।<br>
&nbsp;श्रेयसामुत्तमं मन्ये स्त्रीशूद्राणां च मानद ॥ ४ ॥<br>
&nbsp;एतत्कमलपत्राक्ष कर्मबन्धविमोचनम् ।<br>
&nbsp;भक्ताय चानुरक्ताय ब्रूहि विश्वेश्वरेश्वर ॥ ५ ॥<br>
&nbsp;श्रीभगवानुवाच -<br>
न ह्यन्तोऽनन्तपारस्य कर्मकाण्डस्य चोद्धव ।<br>
&nbsp;सङ्‌क्षिप्तं वर्णयिष्यामि यथावदनुपूर्वशः ॥ ६ ॥<br>
&nbsp;वैदिकस्तान्त्रिको मिश्र इति मे त्रिविधो मखः ।<br>
&nbsp;त्रयाणामीप्सितेनैव विधिना मां समर्चरेत् ॥ ७ ॥<br>
&nbsp;यदा स्वनिगमेनोक्तं द्विजत्वं प्राप्य पूरुषः ।<br>
&nbsp;यथा यजेत मां भक्त्या श्रद्धया तन्निबोध मे ॥ ८ ॥<br>
&nbsp;अर्चायां स्थण्डिलेऽग्नौ वा सूर्ये वाप्सु हृदि द्विजः ।<br>
&nbsp;द्रव्येण भक्तियुक्तोऽर्चेत् स्वगुरुं माममायया ॥ ९ ॥<br>
&nbsp;पूर्वं स्नानं प्रकुर्वीत धौतदन्तोऽङ्गशुद्धये ।<br>
&nbsp;उभयैरपि च स्नानं मन्त्रैर्मृद् ग्रहणादिना ॥ १० ॥<br>
&nbsp;सन्ध्योपास्त्यादिकर्माणि वेदेनाचोदितानि मे ।<br>
&nbsp;पूजां तैः कल्पयेत् सम्यक् सङ्कल्पः कर्मपावनीम् ॥ ११ ॥<br>
&nbsp;शैली दारुमयी लौही लेप्या लेख्या च सैकती ।<br>
&nbsp;मनोमयी मणिमयी प्रतिमाष्टविधा स्मृता ॥ १२ ॥<br>
&nbsp;चलाचलेति द्विविधा प्रतिष्ठा जीवमन्दिरम् ।<br>
&nbsp;उद्वासावाहने न स्तः स्थिरायामुद्धवार्चने ॥ १३ ॥<br>
&nbsp;अस्थिरायां विकल्पः स्यात् स्थण्डिले तु भवेद् द्वयम् ।<br>
&nbsp;स्नपनं त्वविलेप्यायां अन्यत्र परिमार्जनम् ॥ १४ ॥<br>
&nbsp;द्रव्यैः प्रसिद्धैर्मद्यागः प्रतिमादिष्वमायिनः ।<br>
&nbsp;भक्तस्य च यथालब्धैः हृदि भावेन चैव हि ॥ १५ ॥<br>
&nbsp;स्नानालङ्करणं प्रेष्ठं अर्चायामेव तूद्धव ।<br>
&nbsp;स्थण्डिले तत्त्वविन्यासो वह्नावाज्यप्लुतं हविः ॥ १६ ॥<br>
&nbsp;सूर्ये चाभ्यर्हणं प्रेष्ठं सलिले सलिलादिभिः ।<br>
&nbsp;श्रद्धयोपाहृतं प्रेष्ठं भक्तेन मम वार्यपि ॥ १७ ॥<br>
&nbsp;भूर्यप्यभक्तोपाहृतं न मे तोषाय कल्पते ।<br>
&nbsp;गन्धो धूपः सुमनसो दीपोऽन्नाद्यं च किं पुनः ॥ १८ ॥<br>
&nbsp;शुचिः सम्भृतसम्भारः प्राग्दर्भैः कल्पितासनः ।<br>
&nbsp;आसीनः प्रागुदग् वार्चेद् अर्चायामथ सम्मुखः ॥ १९ ॥<br>
&nbsp;कृतन्यासः कृतन्यासां मदर्चां पाणिनामृजेत् ।<br>
&nbsp;कलशं प्रोक्षणीयं च यथावदुपसाधयेत् ॥ २० ॥<br>
&nbsp;तदद्‌भिर्देवयजनं द्रव्याण्यात्मानमेव च ।<br>
&nbsp;प्रोक्ष्य पात्राणि त्रीण्यद्‌भिः तैस्तैर्द्रव्यैश्च साधयेत् ॥ २१ ॥<br>
&nbsp;पाद्यार्घ्याचमनीयार्थं त्रीणि पात्राणि दैशिकः ।<br>
&nbsp;हृदा शीर्ष्णाथ शिखया गायत्र्या चाभिमन्त्रयेत् ॥ २२ ॥<br>
&nbsp;पिण्डे वाय्वग्निसंशुद्धे हृत्पद्मस्थां परां मम ।<br>
&nbsp;अण्वीं जीवकलां ध्यायेत् नादान्ते सिद्धभाविताम् ॥ २३ ॥<br>
&nbsp;तयाऽऽत्मभूतया पिण्डे व्याप्ते सम्पूज्य तन्मयः ।<br>
&nbsp;आवाह्यार्चादिषु स्थाप्य न्यस्ताङ्गं मां प्रपूजयेत् ॥ २४ ॥<br>
&nbsp;पाद्योपस्पर्शाहणादीन् उपचारान् प्रकल्पयेत् ।<br>
&nbsp;धर्मादिभिश्च नवभिः कल्पयित्वाऽऽसनं मम ॥ २५ ॥<br>
&nbsp;पद्ममष्टदलं तत्र कर्णिकाकेसरोज्ज्वलम् ।<br>
&nbsp;उभाभ्यां वेदतन्त्राभ्यां मह्यं तूभयसिद्धये ॥ २६ ॥<br>
&nbsp;सुदर्शनं पाञ्चजन्यं गदासीषुधनुर्हलान् ।<br>
&nbsp;मुसलं कौस्तुभं मालां श्रीवत्सं चानुपूजयेत् ॥ २७ ॥<br>
&nbsp;नन्दं सुनन्दं गरुडं प्रचण्डं चण्डमेव च ।<br>
&nbsp;महाबलं बलं चैव कुमुदं कुमुदेक्षणम् ॥ २८ ॥<br>
&nbsp;दुर्गां विनायकं व्यासं विष्वक्सेनं गुरून् सुरान् ।<br>
&nbsp;स्वे स्वे स्थाने त्वभिमुखान् पूजयेत् प्रोक्षणादिभिः ॥ २९ ॥<br>
&nbsp;चन्दनोशीरकर्पूर कुङ्कुमागुरुवासितैः ।<br>
&nbsp;सलिलैः स्नापयेन्मन्त्रैः नित्यदा विभवे सति ॥ ३० ॥<br>
&nbsp;स्वर्णघर्मानुवाकेन महापुरुषविद्यया ।<br>
&nbsp;पौरुषेणापि सूक्तेन सामभी राजनादिभिः ॥ ३१ ॥<br>
&nbsp;वस्त्रोपवीताभरण पत्रस्रग्गन्धलेपनैः ।<br>
&nbsp;अलङ्कुर्वीत सप्रेम मद्‍भक्तो मां यथोचितम् ॥ ३२ ॥<br>
&nbsp;पाद्यं आचमनीयं च गन्धं सुमनसोऽक्षतान् ।<br>
&nbsp;धूपदीपोपहार्याणि दद्यान्मे श्रद्धयार्चकः ॥ ३३ ॥<br>
&nbsp;गुडपायससर्पींषि शष्कुल्यापूपमोदकान् ।<br>
&nbsp;संयावदधिसूपांश्च नैवेद्यं सति कल्पयेत् ॥ ३४ ॥<br>
&nbsp;अभ्यङ्गोन्मर्दनादर्श दन्तधावाभिषेचनम् ।<br>
&nbsp;अन्नाद्यगीतनृत्यादि पर्वणि स्युरुतान्वहम् ॥ ३५ ॥<br>
&nbsp;विधिना विहिते कुण्डे मेखलागर्तवेदिभिः ।<br>
&nbsp;अग्निमाधाय परितः समूहेत् पाणिनोदितम् ॥ ३६ ॥<br>
&nbsp;परिस्तीर्याथ पर्युक्षेद् अन्वाधाय यथाविधि ।<br>
&nbsp;प्रोक्षण्याऽऽसाद्य द्रव्याणि प्रोक्ष्याग्नौ भावयेत माम् ॥ ३७ ॥<br>
&nbsp;तप्तजाम्बूनदप्रख्यं शङ्खचक्रगदाम्बुजैः ।<br>
&nbsp;लसच्चतुर्भुजं शान्तं पद्मकिञ्जल्कवाससम् ॥ ३८ ॥<br>
&nbsp;स्फुरत्किरीटकटक कटिसूत्रवराङ्गदम् ।<br>
&nbsp;श्रीवत्सवक्षसं भ्राजत् कौस्तुभं वनमालिनम् ॥ ३९ ॥<br>
&nbsp;ध्यायन्नभ्यर्च्य दारूणि हविषाभिघृतानि च ।<br>
&nbsp;प्रास्याज्यभागावाघारौ दत्त्वा चाज्यप्लुतं हविः ॥ ४१ ॥<br>
&nbsp;जुहुयान्मूलमन्त्रेण षोडशर्चावदानतः ।<br>
&nbsp;धर्मादिभ्यो यथान्यायं मन्त्रैः स्विष्टिकृतं बुधः ॥ ४१ ॥<br>
&nbsp;अभ्यर्च्याथ नमस्कृत्य पार्षदेभ्यो बलिं हरेत् ।<br>
&nbsp;मूलमन्त्रं जपेद् ब्रह्म स्मरन्नारायणात्मकम् ॥ ४२ ॥<br>
&nbsp;दत्त्वाऽऽचमनमुच्छेषं विष्वक्सेनाय कल्पयेत् ।<br>
&nbsp;मुखवासं सुरभिमत् ताम्बूलाद्यमथाहयेत् ॥ ४३ ॥<br>
&nbsp;उपगायन् गृणन् नृत्यन् कर्माणि अभिनयन् मम ।<br>
&nbsp;मत्कथाः श्रावयन् श्रृण्वन् मुहूर्तं क्षणिको भवेत् ॥ ४४ ॥<br>
&nbsp;स्तवैरुच्चावचैः स्तोत्रैः पौराणैः प्राकृतैरपि ।<br>
&nbsp;स्तुत्वा प्रसीद भगवन् इति वन्देत दण्डवत् ॥ ४५ ॥<br>
&nbsp;शिरो मत्पादयोः कृत्वा बाहुभ्यां च परस्परम् ।<br>
&nbsp;प्रपन्नं पाहि मामीश भीतं मृत्युग्रहार्णवात् ॥ ४६ ॥<br>
&nbsp;इति शेषां मया दत्तां शिरस्याधाय सादरम् ।<br>
&nbsp;उद्वासयेद् चेद् उद्वास्यं ज्योतिर्ज्योतिषि तत्पुनः ॥ ४७ ॥<br>
&nbsp;अर्चादिषु यदा यत्र श्रद्धा मां तत्र चार्चयेत् ।<br>
&nbsp;सर्वभूतेष्वात्मनि च सर्वात्माहं अवस्थितः ॥ ४८ ॥<br>
&nbsp;एवं क्रियायोगपथैः पुमान्वैदिकतान्त्रिकैः ।<br>
&nbsp;अर्चन् उभयतः सिद्धिं मत्तो विन्दत्यभीप्सिताम् ॥ ४९ ॥<br>
&nbsp;मदर्चां सम्प्रतिष्ठाप्य मन्दिरं कारयेद् दृढम् ।<br>
&nbsp;पुष्पोद्यानानि रम्याणि पूजायात्रोत्सवाश्रितान् ॥ ५० ॥<br>
&nbsp;पूजादीनां प्रवाहार्थं महापर्वस्वथान्वहम् ।<br>
&nbsp;क्षेत्रापणपुरग्रामान् दत्त्वा मत्सार्ष्टितामियात् ॥ ५१ ॥<br>
&nbsp;प्रतिष्ठया सार्वभौमं सद्मना भुवनत्रयम् ।<br>
&nbsp;पूजादिना ब्रह्मलोकं त्रिभिर्मत्साम्यतामियात् ॥ ५२ ॥<br>
&nbsp;मामेव नैरपेक्ष्येण भक्तियोगेन विन्दति ।<br>
&nbsp;भक्तियोगं स लभते एवं यः पूजयेत माम् ॥ ५३ ॥<br>
&nbsp;यः स्वदत्तां परैर्दत्तां हरेत सुरविप्रयोः ।<br>
&nbsp;वृत्तिं स जायते विड्भुग् वर्षाणां अयुतायुतम् ॥ ५४ ॥<br>
&nbsp;कर्तुश्च सारथेहेतोः अनुमोदितुरेव च ।<br>
&nbsp;कर्मणां भागिनः प्रेत्य भूयो भूयसि तत्फलम् ॥ ५५ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे सप्तविंशोऽध्यायः ॥ २७ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
