<br>
परमार्थनिरूपणम् - <br>
<br>
श्रीभगवानुवाच -<br>
( अनुष्टुप् ) <br>
परस्वभावकर्माणि न प्रशंसेन्न गहयेत् ।<br>
&nbsp;विश्वमेकात्मकं पश्यन् प्रकृत्या पुरुषेण च ॥ १ ॥<br>
&nbsp;परस्वभावकर्माणि यः प्रशंसति निन्दति ।<br>
&nbsp;स आशु भ्रश्यते स्वार्थाद् असत्यभिनिवेशतः ॥ २ ॥<br>
&nbsp;तैजसे निद्रयाऽऽपन्ने पिण्डस्थो नष्टचेतनः ।<br>
&nbsp;मायां प्राप्नोति मृत्युं वा तद्वत् नानार्थदृक् पुमान् ॥ ३ ॥<br>
&nbsp;किं भद्रं किं अभद्रं वा द्वैतस्यावस्तुनः कियत् ।<br>
&nbsp;वाचोदितं तदनृतं मनसा ध्यातमेव च ॥ ४ ॥<br>
&nbsp;छायाप्रत्याह्वयाभासा ह्यसन्तोऽप्यर्थकारिणः ।<br>
&nbsp;एवं देहादयो भावा यच्छन्त्यामृत्युतो भयम् ॥ ५ ॥<br>
&nbsp;आत्मैव तदिदं विश्वं सृज्यते सृजति प्रभुः ।<br>
&nbsp;त्रायते त्राति विश्वात्मा ह्रियते हरतीश्वरः ॥ ६ ॥<br>
&nbsp;तस्मान्न ह्यात्मनोऽन्यस्मात् अन्यो भावो निरूपितः ।<br>
&nbsp;निरूपितेऽयं त्रिविधा निर्मूल भातिरात्मनि ।<br>
&nbsp;इदं गुणमयं विद्धि त्रिविधं मायया कृतम् ॥ ७ ॥<br>
&nbsp;एतद् विद्वान् मदुदितं ज्ञानविज्ञाननैपुणम् ।<br>
&nbsp;न निन्दति न च स्तौति लोके चरति सूर्यवत् ॥ ८ ॥<br>
&nbsp;प्रत्यक्षेणानुमानेन निगमेनात्मसंविदा ।<br>
&nbsp;आद्यन्तवत् असज्ज्ञात्वा निःसङ्गो विचरेदिह ॥ ९ ॥<br>
&nbsp;श्रीउद्धव उवाच -<br>
नैवात्मनो न देहस्य संसृतिर्द्रष्टृदृश्ययोः ।<br>
&nbsp;अनात्मस्वदृशोरीश कस्य स्यादुपलभ्यते ॥ १० ॥<br>
&nbsp;आत्माव्ययोऽगुणः शुद्धः स्वयंज्योतिरनावृतः ।<br>
&nbsp;अग्निवद्दारुवद् अचिद् देहः कस्येह संसृतिः ॥ ११ ॥<br>
&nbsp;श्रीभगवानुवाच -<br>
यावद् देहेन्द्रियप्राणैः आत्मनः सन्निकर्षणम् ।<br>
&nbsp;संसारः फलवांस्तावद् अपार्थोऽप्यविवेकिनः ॥ १२ ॥<br>
&nbsp;अर्थे हि अविद्यमानेऽपि संसृतिर्न निवर्तते ।<br>
&nbsp;ध्यायतो विषयानस्य स्वप्नेऽनर्थागमो यथा ॥ १३ ॥<br>
&nbsp;यथा ह्यप्रतिबुद्धस्य प्रस्वापो बह्वनर्थभृत् ।<br>
&nbsp;स एव प्रतिबुद्धस्य न वै मोहाय कल्पते ॥ १४ ॥<br>
&nbsp;शोकहर्षभयक्रोध लोभमोहस्पृहादयः ।<br>
&nbsp;अहङ्कारस्य दृश्यन्ते जन्ममृत्युश्च नात्मनः ॥ १५ ॥<br>
( मिश्र - ११ अक्षरी ) <br>
देहेन्द्रियप्राणमनोऽभिमानो<br>
&nbsp;&nbsp;&nbsp;&nbsp;&nbsp;जीवोऽन्तरात्मा गुणकर्ममूर्तिः ।<br>
&nbsp;सूत्रं महानित्युरुधेव गीतः<br>
&nbsp;&nbsp;&nbsp;&nbsp;&nbsp;संसार आधावति कालतन्त्रः ॥ १६ ॥<br>
&nbsp;अमूलमेतद् बहुरूपरूपितं<br>
&nbsp;&nbsp;&nbsp;&nbsp;&nbsp;मनोवचःप्राणशरीरकर्म ।<br>
&nbsp;ज्ञानासिनोपासनया शितेन<br>
&nbsp;&nbsp;&nbsp;&nbsp;&nbsp;च्छित्त्वा मुनिर्गां विचरत्यतृष्णः ॥ १७ ॥<br>
&nbsp;ज्ञानं विवेको निगमस्तपश्च<br>
&nbsp;&nbsp;&nbsp;&nbsp;&nbsp;प्रत्यक्षमैतिह्यमथानुमानम् ।<br>
&nbsp;आद्यन्तयोरस्य यदेव केवलं<br>
&nbsp;&nbsp;&nbsp;&nbsp;&nbsp;कालश्च हेतुश्च तदेव मध्ये ॥ १८ ॥<br>
&nbsp;यथा हिरण्यं स्वकृतं पुरस्तात्<br>
&nbsp;&nbsp;&nbsp;&nbsp;&nbsp;पश्चाच्च सर्वस्य हिरण्मयस्य ।<br>
&nbsp;तदेव मध्ये व्यवहार्यमाणं<br>
&nbsp;&nbsp;&nbsp;&nbsp;&nbsp;नानापदेशैरहमस्य तद्वत् ॥ १९ ॥<br>
&nbsp;विज्ञानमेतत् त्रियवस्थमङ्ग<br>
&nbsp;&nbsp;&nbsp;&nbsp;&nbsp;गुणत्रयं कारणकार्यकर्तृ ।<br>
&nbsp;समन्वयेन व्यतिरेकतश्च<br>
&nbsp;&nbsp;&nbsp;&nbsp;&nbsp;येनैव तुर्येण तदेव सत्यम् ॥ २० ॥<br>
&nbsp;न यत्पुरस्ताद् उत यन्न पश्चान्<br>
&nbsp;&nbsp;&nbsp;&nbsp;&nbsp;मध्ये च तन्न व्यपदेशमात्रम् ।<br>
&nbsp;भूतं प्रसिद्धं च परेण यद् यत्<br>
&nbsp;&nbsp;&nbsp;&nbsp;&nbsp;तदेव तत् स्यादिति मे मनीषा ॥ २१ ॥<br>
&nbsp;अविद्यमानोऽप्यवभासते यो<br>
&nbsp;&nbsp;&nbsp;&nbsp;&nbsp;वैकारिको राजससर्ग एषः ।<br>
&nbsp;ब्रह्म स्वयं ज्योतिरतो विभाति<br>
&nbsp;&nbsp;&nbsp;&nbsp;&nbsp;ब्रह्मेन्द्रियार्थात्मविकारचित्रम् ॥ २२ ॥<br>
&nbsp;एवं स्फुटं ब्रह्मविवेकहेतुभिः ।<br>
&nbsp;&nbsp;&nbsp;&nbsp;&nbsp;परापवादेन विशारदेन ।<br>
&nbsp;छित्त्वाऽऽत्मसन्देहमुपारमेत ।<br>
&nbsp;&nbsp;&nbsp;&nbsp;&nbsp;स्वानन्दतुष्टोऽखिलकामुकेभ्यः ॥ २३ ॥<br>
&nbsp;नात्मा वपुः पार्थिवमिन्द्रियाणि<br>
&nbsp;&nbsp;&nbsp;&nbsp;&nbsp;देवा ह्यसुर्वायुर्जलम् हुताशः ।<br>
&nbsp;मनोऽन्नमात्रं धिषणा च सत्त्वम्<br>
&nbsp;&nbsp;&nbsp;&nbsp;&nbsp;अहङ्कृतिः खं क्षितिरर्थसाम्यम् ॥ २४ ॥<br>
&nbsp;समाहितैः कः करणैर्गुणात्मभि<br>
&nbsp;&nbsp;&nbsp;&nbsp;&nbsp;र्गुणो भवेन्मत्सुविविक्तधाम्नः ।<br>
&nbsp;विक्षिप्यमाणैरुत किं नु दूषणं ।<br>
&nbsp;&nbsp;&nbsp;&nbsp;&nbsp;घनैरुपेतैर्विगतै रवेः किम् ॥ २५ ॥<br>
&nbsp;यथा नभो वाय्वनलाम्बुभूगुणै<br>
&nbsp;&nbsp;&nbsp;&nbsp;&nbsp;र्गतागतैर्वर्तुगुणैर्न सज्जते ।<br>
&nbsp;तथाक्षरं सत्त्वरजस्तमोमलै<br>
&nbsp;&nbsp;&nbsp;&nbsp;&nbsp;रहंमतेः संसृतिहेतुभिः परम् ॥ २६ ॥<br>
&nbsp;तथापि सङ्गः परिवर्जनीयो<br>
&nbsp;&nbsp;&nbsp;&nbsp;&nbsp;गुणेषु मायारचितेषु तावत् ।<br>
&nbsp;मद्‍भक्तियोगेन दृढेन यावद्<br>
&nbsp;&nbsp;&nbsp;&nbsp;&nbsp;रजो निरस्येत मनःकषायः ॥ २७ ॥<br>
&nbsp;यथाऽऽमयोऽसाधु चिकित्सितो नृणां<br>
&nbsp;&nbsp;&nbsp;&nbsp;&nbsp;पुनः पुनः सन्तुदति प्ररोहन् ।<br>
&nbsp;एवं मनोऽपक्वकषायकर्म<br>
&nbsp;&nbsp;&nbsp;&nbsp;&nbsp;कुयोगिनं विध्यति सर्वसङ्गम् ॥ २८ ॥<br>
&nbsp;कुयोगिनो ये विहितान्तरायै<br>
&nbsp;&nbsp;&nbsp;&nbsp;&nbsp;र्मनुष्यभूतैस्त्रिदशोपसृष्टैः ।<br>
&nbsp;ते प्राक्तनाभ्यासबलेन भूयो<br>
&nbsp;&nbsp;&nbsp;&nbsp;&nbsp;युञ्जन्ति योगं न तु कर्मतन्त्रम् ॥ २९ ॥<br>
&nbsp;करोति कर्म क्रियते च जन्तुः<br>
&nbsp;&nbsp;&nbsp;&nbsp;&nbsp;केनाप्यसौ चोदित आनिपतात् ।<br>
&nbsp;न तत्र विद्वान् प्रकृतौ स्थितोऽपि<br>
&nbsp;&nbsp;&nbsp;&nbsp;&nbsp;निवृत्ततृष्णः स्वसुखानुभूत्या ॥ ३० ॥<br>
&nbsp;तिष्ठन्तमासीनमुत व्रजन्तं<br>
&nbsp;&nbsp;&nbsp;&nbsp;&nbsp;शयानमुक्षन्तमदन्तमन्नम् ।<br>
&nbsp;स्वभावमन्यत् किमपीहमानं<br>
&nbsp;&nbsp;&nbsp;&nbsp;&nbsp;आत्मानमात्मस्थमतिर्न वेद ॥ ३१ ॥<br>
&nbsp;यदि स्म पश्यत्यसदिन्द्रियार्थं<br>
&nbsp;&nbsp;&nbsp;&nbsp;&nbsp;नानानुमानेन विरुद्धमन्यत् ।<br>
&nbsp;न मन्यते वस्तुतया मनीषी<br>
&nbsp;&nbsp;&nbsp;&nbsp;&nbsp;स्वाप्नं यथोत्थाय तिरोदधानम् ॥ ३२ ॥<br>
&nbsp;पूर्वं गृहीतं गुणकर्मचित्रम्<br>
&nbsp;&nbsp;&nbsp;&nbsp;&nbsp;अज्ञानमात्मन्यविविक्तमङ्ग ।<br>
&nbsp;निवर्तते तत्पुनरीक्षयैव<br>
&nbsp;&nbsp;&nbsp;&nbsp;&nbsp;न गृह्यते नापि विसृज्य आत्मा ॥ ३३ ॥<br>
&nbsp;यथा हि भानोरुदयो नृचक्षुषां<br>
&nbsp;&nbsp;&nbsp;&nbsp;&nbsp;तमो निहन्यान्न तु सद् विधत्ते ।<br>
&nbsp;एवं समीक्षा निपुणा सती मे<br>
&nbsp;&nbsp;&nbsp;&nbsp;&nbsp;हन्यात्तमिस्रं पुरुषस्य बुद्धेः ॥ ३४ ॥<br>
&nbsp;एष स्वयंज्योतिरजोऽप्रमेयो<br>
&nbsp;&nbsp;&nbsp;&nbsp;&nbsp;महानुभूतिः सकलानुभूतिः ।<br>
&nbsp;एकोऽद्वितीयो वचसां विरामे<br>
&nbsp;&nbsp;&nbsp;&nbsp;&nbsp;येनेषिता वागसवश्चरन्ति ॥ ३५ ॥<br>
( अनुष्टुप् ) <br>
एतावान् आत्मसम्मोहो यद् विकल्पस्तु केवले ।<br>
&nbsp;आत्मन्नृते स्वमात्मानं अवलम्बो न यस्य हि ॥ ३६ ॥<br>
&nbsp;यन्नामाकृतिभिर्ग्राह्यं पञ्चवर्णमबाधितम् ।<br>
&nbsp;व्यर्थेनाप्यर्थवादोऽयं द्वयं पण्डितमानिनाम् ॥ ३७ ॥<br>
&nbsp;योगिनोऽपक्वयोगस्य युञ्जतः काय उत्थितैः ।<br>
&nbsp;उपसर्गैर्विहन्येत तत्रायं विहितो विधिः ॥ ३८ ॥<br>
&nbsp;योगधारणया कांश्चिद् आसनैर्धारणान्वितैः ।<br>
&nbsp;तपोमन्त्रौषधैः कांश्चिद् उपसर्गान् विनिर्दहेत् ॥ ३९ ॥<br>
&nbsp;कांश्चित् ममानुध्यानेन नामसङ्कीर्तनादिभिः ।<br>
&nbsp;योगेश्वरानुवृत्त्या वा हन्याद् अशुभदान्छनैः ॥ ४० ॥<br>
&nbsp;केचिद् देहमिमं धीराः सुकल्पं वयसि स्थिरम् ।<br>
&nbsp;विधाय विविधोपायैः अथ युञ्जन्ति सिद्धये ॥ ४१ ॥<br>
&nbsp;न हि तत् कुशलादृत्यं तदायासो ह्यपार्थकः ।<br>
&nbsp;अन्तवत्त्वात् शरीरस्य फलस्येव वनस्पतेः ॥ ४२ ॥<br>
&nbsp;योगं निषेवतो नित्यं कायश्चेत् कल्पतामियात् ।<br>
&nbsp;तत् श्रद्दध्यान्न मतिमान् योगमुत्सृज्य मत्परः ॥ ४३ ॥<br>
&nbsp;योगचर्यामिमां योगी विचरन् मदपाश्रयः ।<br>
&nbsp;नान्तरायैर्विहन्येत निःस्पृहः स्वसुखानुभूः ॥ ४४ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे अष्टाविंशोऽध्यायः ॥ २८ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
