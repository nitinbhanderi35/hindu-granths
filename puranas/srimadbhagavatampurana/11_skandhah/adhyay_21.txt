श्रीभगवानुवाच।<br>
य एतान्मत्पथो हित्वा भक्तिज्ञानक्रियात्मकान्।<br>
क्षुद्रान्कामांश्चलैः प्राणैर्जुषन्तः संसरन्ति ते १।<br>
स्वे स्वेऽधिकारे या निष्ठा स गुणः परिकीर्तितः।<br>
विपर्ययस्तु दोषः स्यादुभयोरेष निश्चयः २।<br>
शुद्ध्यशुद्धी विधीयेते समानेष्वपि वस्तुषु।<br>
द्रव्यस्य विचिकित्सार्थं गुणदोषौ शुभाशुभौ।<br>
धर्मार्थं व्यवहारार्थं यात्रार्थमिति चानघ ३।<br>
दर्शितोऽयं मयाचारो धर्ममुद्वहतां धुरम् ४।<br>
भूम्यम्ब्वग्न्यनिलाकाशा भूतानां पञ्चधातवः।<br>
आब्रह्मस्थावरादीनां शारीरा आत्मसंयुताः ५।<br>
वेदेन नामरूपाणि विषमाणि समेष्वपि।<br>
धातुषूद्धव कल्प्यन्त एतेषां स्वार्थसिद्धये ६।<br>
देशकालादिभावानां वस्तूनां मम सत्तम।<br>
गुणदोषौ विधीयेते नियमार्थं हि कर्मणाम् ७।<br>
अकृष्णसारो देशानामब्रह्मण्योऽशुचिर्भवेत्।<br>
कृष्णसारोऽप्यसौवीर कीकटासंस्कृतेरिणम् ८।<br>
कर्मण्यो गुणवान्कालो द्रव्यतः स्वत एव वा।<br>
यतो निवर्तते कर्म स दोषोऽकर्मकः स्मृतः ९।<br>
द्रव्यस्य शुद्ध्यशुद्धी च द्रव्येण वचनेन च।<br>
संस्कारेणाथ कालेन महत्वाल्पतयाथ वा १०।<br>
शक्त्याशक्त्याथ वा बुद्ध्या समृद्ध्या च यदात्मने।<br>
अघं कुर्वन्ति हि यथा देशावस्थानुसारतः ११।<br>
धान्यदार्वस्थितन्तूनां रसतैजसचर्मणाम्।<br>
कालवाय्वग्निमृत्तोयैः पार्थिवानां युतायुतैः १२।<br>
अमेध्यलिप्तं यद्येन गन्धलेपं व्यपोहति।<br>
भजते प्रकृतिं तस्य तच्छौचं तावदिष्यते १३।<br>
स्नानदानतपोऽवस्था वीर्यसंस्कारकर्मभिः।<br>
मत्स्मृत्या चात्मनः शौचं शुद्धः कर्माचरेद्द्विजः १४।<br>
मन्त्रस्य च परिज्ञानं कर्मशुद्धिर्मदर्पणम्।<br>
धर्मः सम्पद्यते षड्भिरधर्मस्तु विपर्ययः १५।<br>
क्वचिद्गुणोऽपि दोषः स्याद्दोषोऽपि विधिना गुणः।<br>
गुणदोषार्थनियमस्तद्भिदामेव बाधते १६।<br>
समानकर्माचरणं पतितानां न पातकम्।<br>
औत्पत्तिको गुणः सङ्गो न शयानः पतत्यधः १७।<br>
यतो यतो निवर्तेत विमुच्येत ततस्ततः।<br>
एष धर्मो नृणां क्षेमः शोकमोहभयापहः १८।<br>
विषयेषु गुणाध्यासात्पुंसः सङ्गस्ततो भवेत्।<br>
सङ्गात्तत्र भवेत्कामः कामादेव कलिर्नृणाम् १९।<br>
कलेर्दुर्विषहः क्रोधस्तमस्तमनुवर्तते।<br>
तमसा ग्रस्यते पुंसश्चेतना व्यापिनी द्रुतम् २०।<br>
तया विरहितः साधो जन्तुः शून्याय कल्पते।<br>
ततोऽस्य स्वार्थविभ्रंशो मूर्च्छितस्य मृतस्य च २१।<br>
विषयाभिनिवेशेन नात्मानं वेद नापरम्।<br>
वृक्ष जीविकया जीवन्व्यर्थं भस्त्रेव यः श्वसन् २२।<br>
फलश्रुतिरियं नॄणां न श्रेयो रोचनं परम्।<br>
श्रेयोविवक्षया प्रोक्तं यथा भैषज्यरोचनम् २३।<br>
उत्पत्त्यैव हि कामेषु प्राणेषु स्वजनेषु च।<br>
आसक्तमनसो मर्त्या आत्मनोऽनर्थहेतुषु २४।<br>
न तानविदुषः स्वार्थं भ्राम्यतो वृजिनाध्वनि।<br>
कथं युञ्ज्यात्पुनस्तेषु तांस्तमो विशतो बुधः २५।<br>
एवं व्यवसितं केचिदविज्ञाय कुबुद्धयः।<br>
फलश्रुतिं कुसुमितां न वेदज्ञा वदन्ति हि २६।<br>
कामिनः कृपणा लुब्धाः पुष्पेषु फलबुद्धयः।<br>
अग्निमुग्धा धूमतान्ताः स्वं लोकं न विदन्ति ते २७।<br>
न ते मामङ्ग जानन्ति हृदिस्थं य इदं यतः।<br>
उक्थशस्त्रा ह्यसुतृपो यथा नीहारचक्षुषः २८।<br>
ते मे मतमविज्ञाय परोक्षं विषयात्मकाः।<br>
हिंसायां यदि रागः स्याद्यज्ञ एव न चोदना २९।<br>
हिंसाविहारा ह्यालब्धैः पशुभिः स्वसुखेच्छया।<br>
यजन्ते देवता यज्ञैः पितृभूतपतीन्खलाः ३०।<br>
स्वप्नोपमममुं लोकमसन्तं श्रवणप्रियम्।<br>
आशिषो हृदि सङ्कल्प्य त्यजन्त्यर्थान्यथा वणिक् ३१।<br>
रजःसत्त्वतमोनिष्ठा रजःसत्त्वतमोजुषः।<br>
उपासत इन्द्र मुख्यान्देवादीन्न यथैव माम् ३२।<br>
इष्ट्वेह देवता यज्ञैर्गत्वा रंस्यामहे दिवि।<br>
तस्यान्त इह भूयास्म महाशाला महाकुलाः ३३।<br>
एवं पुष्पितया वाचा व्याक्षिप्तमनसां नृणाम्।<br>
मानिनां चातिलुब्धानां मद्वार्तापि न रोचते ३४।<br>
वेदा ब्रह्मात्मविषयास्त्रिकाण्डविषया इमे।<br>
परोक्षवादा ऋषयः परोक्षं मम च प्रियम् ३५।<br>
शब्दब्रह्म सुदुर्बोधं प्राणेन्द्रियमनोमयम्।<br>
अनन्तपारं गम्भीरं दुर्विगाह्यं समुद्रवत् ३६।<br>
मयोपबृंहितं भूम्ना ब्रह्मणानन्तशक्तिना।<br>
भूतेषु घोषरूपेण बिसेषूर्णेव लक्ष्यते ३७।<br>
यथोर्णनाभिर्हृदयादूर्णामुद्वमते मुखात्।<br>
आकाशाद्घोषवान्प्राणो मनसा स्पर्शरूपिणा ३८।<br>
छन्दोमयोऽमृतमयः सहस्रपदवीं प्रभुः।<br>
ॐकाराद्व्यञ्जितस्पर्श स्वरोष्मान्तस्थभूषिताम् ३९।<br>
विचित्रभाषाविततां छन्दोभिश्चतुरुत्तरैः।<br>
अनन्तपारां बृहतीं सृजत्याक्षिपते स्वयम् ४०।<br>
गायत्र्युष्णिगनुष्टुप्च बृहती पङ्क्तिरेव च।<br>
त्रिष्टुब्जगत्यतिच्छन्दो ह्यत्यष्ट्यतिजगद्विराट् ४१।<br>
किं विधत्ते किमाचष्टे किमनूद्य विकल्पयेत्।<br>
इत्यस्या हृदयं लोके नान्यो मद्वेद कश्चन ४२।<br>
मां विधत्तेऽभिधत्ते मां विकल्प्यापोह्यते त्वहम्।<br>
एतावान्सर्ववेदार्थः शब्द आस्थाय मां भिदाम् ।<br>
मायामात्रमनूद्यान्ते प्रतिषिध्य प्रसीदति ४३।<br>
