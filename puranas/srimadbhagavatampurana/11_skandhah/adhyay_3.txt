<br>
मायायास्ततः सन्तरणोपायस्य च वर्णनं ब्रह्मकर्मादि निरूपणं च - <br>
<br>
श्रीराजोवाच -<br>
( अनुष्टुप् ) <br>
परस्य विष्णोरीशस्य मायिनां अपि मोहिनीम् ।<br>
&nbsp;मायां वेदितुमिच्छामो भगवन्तो ब्रुवन्तु नः ॥ १ ॥<br>
&nbsp;नानुतृप्ये जुषन् युष्मद्वचो हरिकथामृतम् ।<br>
&nbsp;संसारतापनिस्तप्तो मर्त्यः तत्तापभेषजम् ॥ २ ॥<br>
&nbsp;श्री अन्तरिक्ष उवाच -<br>
एभिर्भूतानि भूतात्मा महाभूतैर्महाभुज ।<br>
&nbsp;ससर्जोच्चावचान्याद्यः स्वमात्रात्मप्रसिद्धये ॥ ३ ॥<br>
&nbsp;एवं सृष्टानि भूतानि प्रविष्टः पञ्चधातुभिः ।<br>
&nbsp;एकधा दशधाऽऽत्मानं विभजन् जुषते गुणान् ॥ ४ ॥<br>
&nbsp;गुणैर्गुणान् स भुञ्जान आत्मप्रद्योतितैः प्रभुः ।<br>
&nbsp;मन्यमान इदं सृष्टं आत्मानमिह सज्जते ॥ ५ ॥<br>
&nbsp;कर्माणि कर्मभिः कुर्वन् सनिमित्तानि देहभृत् ।<br>
&nbsp;तत्तत् कर्मफलं गृह्णन् भ्रमतीह सुखेतरम् ॥ ६ ॥<br>
&nbsp;इत्थं कर्मगतीर्गच्छन् बह्वभद्रवहाः पुमान् ।<br>
&nbsp;आभूतसंप्लवात्सर्गप्रलयावश्नुतेऽवशः ॥ ७ ॥<br>
&nbsp;धातूपप्लव आसन्ने व्यक्तं द्रव्यगुणात्मकम् ।<br>
&nbsp;अनादिनिधनः कालो ह्यव्यक्तायापकर्षति ॥ ८ ॥<br>
&nbsp;शतवर्षा ह्यनावृष्टिः भविष्यत्युल्बणा भुवि ।<br>
&nbsp;तत्कालोपचितोष्णार्को लोकान् त्रीन् प्रतपिष्यति ॥ ९ ॥<br>
&nbsp;पातालतलमारभ्य सङ्‌कर्षणमुखानलः ।<br>
&nbsp;दहन् ऊर्ध्वशिखो विष्वग् वर्धते वायुनेरितः ॥ १० ॥<br>
&nbsp;सांवर्तको मेघगणो वर्षति स्म शतं समाः ।<br>
&nbsp;धाराभिर्हस्तिहस्ताभिः लीयते सलिले विराट् ॥ ११ ॥<br>
&nbsp;ततो विराजमुत्सृज्य वैराजः पुरुषो नृप ।<br>
&nbsp;अव्यक्तं विशते सूक्ष्मं निरिन्धन इवानलः ॥ १२ ॥<br>
&nbsp;वायुना हृतगन्धा भूः सलिलत्वाय कल्पते ।<br>
&nbsp;सलिलं तद्‌धृतरसं ज्योतिष्ट्वायोपकल्पते ॥ १३ ॥<br>
&nbsp;हृतरूपं तु तमसा वायौ ज्योतिः प्रलीयते ।<br>
&nbsp;हृतस्पर्शोऽवकाशेन वायुर्नभसि लीयते ॥ १४ ॥<br>
&nbsp;कालात्मना हृतगुणं नभ आत्मनि लीयते ।<br>
&nbsp;इन्द्रियाणि मनो बुद्धिः सह वैकारिकैर्नृप ।<br>
&nbsp;प्रविशन्ति ह्यहङ्‌कारं स्वगुणैः अहमात्मनि ॥ १५ ॥<br>
&nbsp;एषा माया भगवतः सर्गस्थित्यन्तकारिणी ।<br>
&nbsp;त्रिवर्णा वर्णितास्माभिः किं भूयः श्रोतुमिच्छसि ॥ १६ ॥<br>
&nbsp;श्रीराजोवाच -<br>
यथेताम् ऐश्वरीं मायां दुस्तरामकृतात्मभिः ।<br>
&nbsp;तरन्त्यञ्जः स्थूलधियो महर्ष इदमुच्यताम् ॥ १७ ॥<br>
&nbsp;श्रीप्रबुद्ध उवाच -<br>
कर्माण्यारभमाणानां दुःखहत्यै सुखाय च ।<br>
&nbsp;पश्येत् <br>
पाकविपर्यासं मिथुनीचारिणां नृणाम् ॥ १८ ॥<br>
&nbsp;नित्यार्तिदेन वित्तेन दुर्लभेनात्ममृत्युना ।<br>
&nbsp;गृहापत्याप्तपशुभिः का प्रीतिः साधितैश्चलैः ॥ १९ ॥<br>
&nbsp;एवं लोकं परं विद्यात् नश्वरं कर्मनिर्मितम् ।<br>
&nbsp;सतुल्यातिशयध्वंसं यथा मण्डलवर्तिनाम् ॥ २० ॥<br>
&nbsp;तस्माद् गुरुं प्रपद्येत जिज्ञासुः श्रेय उत्तमम् ।<br>
&nbsp;शाब्दे परे च निष्णातं ब्रह्मण्युपशमाश्रयम् ॥ २१ ॥<br>
&nbsp;तत्र भागवतान् धर्मान् शिक्षेद् गुर्वात्मदैवतः ।<br>
&nbsp;अमाययानुवृत्त्या यैः तुष्येदात्माऽऽत्मदो हरिः ॥ २२ ॥<br>
&nbsp;सर्वतो मनसोऽसङ्‌गमादौ सङ्गं च साधुषु ।<br>
&nbsp;दयां मैत्रीं प्रश्रयं च भूतेष्वद्धा यथोचितम् ॥ २३ ॥<br>
&nbsp;शौचं तपस्तितिक्षां च मौनं स्वाध्यायमार्जवम् ।<br>
&nbsp;ब्रह्मचर्यमहिंसां च समत्वं द्वन्द्वसंज्ञयोः ॥ २४ ॥<br>
&nbsp;सर्वत्रात्मेश्वरान्वीक्षां कैवल्यमनिकेतताम् ।<br>
&nbsp;विविक्तचीरवसनं सन्तोषं येन केनचित् ॥ २५ ॥<br>
&nbsp;श्रद्धां भागवते शास्त्रेऽनिन्दामन्यत्र चापि हि ।<br>
&nbsp;मनोवाक्कर्मदण्डं च सत्यं शमदमावपि ॥ २६ ॥<br>
&nbsp;श्रवणं कीर्तनं ध्यानं हरेरद्भुतकर्मणः ।<br>
&nbsp;जन्मकर्मगुणानां च तदर्थेऽखिलचेष्टितम् ॥ २७ ॥<br>
&nbsp;इष्टं दत्तं तपो जप्तं वृत्तं यच्चात्मनः प्रियम् ।<br>
&nbsp;दारान् सुतान् गृहान् प्राणान् यत्परस्मै निवेदनम् ॥ २८ ॥<br>
&nbsp;एवं कृष्णात्मनाथेषु मनुष्येषु च सौहृदम् ।<br>
&nbsp;परिचर्यां चोभयत्र महत्सु नृषु साधुषु ॥ २९ ॥<br>
&nbsp;परस्परानुकथनं पावनं भगवद्यशः ।<br>
&nbsp;मिथो रतिर्मिथस्तुष्टिः निवृत्तिर्मिथ आत्मनः ॥ ३० ॥<br>
&nbsp;स्मरन्तः स्मारन्तश्च मिथोऽघौघहरं हरिम् ।<br>
&nbsp;भक्त्या सञ्जातया भक्त्या बिभ्रत्युत्पुलकां तनुम् ॥ ३१ ॥<br>
( वंशस्था ) <br>
क्वचिद् रुदन्त्यच्युतचिन्तया क्वचिद् <br>
&nbsp;&nbsp;&nbsp;&nbsp;&nbsp;हसन्ति नन्दन्ति वदन्त्यलौकिकाः ।<br>
&nbsp;नृत्यन्ति गायन्त्यनुशीलयन्त्यजं <br>
&nbsp;&nbsp;&nbsp;&nbsp;&nbsp;भवन्ति तूष्णीं परमेत्य निर्वृताः ॥ ३२ ॥<br>
( अनुष्टुप् ) <br>
इति भागवतान् धर्मान् शिक्षन् भक्त्या तदुत्थया ।<br>
&nbsp;नारायणपरो मायां अञ्जस्तरति दुस्तराम् ॥ ३३ ॥<br>
&nbsp;श्रीराजोवाच -<br>
नारायणाभिधानस्य ब्रह्मणः परमात्मनः ।<br>
&nbsp;निष्ठाम् अर्हथ नो वक्तुं यूयं हि ब्रह्मवित्तमाः ॥ ३४ ॥<br>
&nbsp;श्रीपिप्पलायन उवाच -<br>
( वसंततिलका ) <br>
स्थित्युद्‌भवप्रलयहेतुरहेतुरस्य <br>
&nbsp;&nbsp;&nbsp;&nbsp;&nbsp;यत् स्वप्नजागरसुषुप्तिषु सद् बहिश्च ।<br>
&nbsp;देहेन्द्रियासुहृदयानि चरन्ति येन <br>
&nbsp;&nbsp;&nbsp;&nbsp;&nbsp;सञ्जीवितानि तदवेहि परं नरेन्द्र ॥ ३५ ॥<br>
&nbsp;नैतन्मनो विशति वागुत चक्षुरात्मा<br>
&nbsp;&nbsp;&nbsp;&nbsp;&nbsp;प्राणेन्द्रियाणि च यथानलमर्चिषः स्वाः ।<br>
&nbsp;शब्दोऽपि बोधकनिषेधतयात्ममूलम् <br>
&nbsp;&nbsp;&nbsp;&nbsp;&nbsp;अर्थोक्तमाह यदृते न निषेधसिद्धिः ॥ ३६ ॥<br>
&nbsp;सत्त्वं रजस्तम इति त्रिवृदेकमादौ<br>
&nbsp;&nbsp;&nbsp;&nbsp;&nbsp;सूत्रं महानहमिति प्रवदन्ति जीवम् ।<br>
&nbsp;ज्ञानक्रियार्थफलरूपतयोरुशक्ति <br>
&nbsp;&nbsp;&nbsp;&nbsp;&nbsp;ब्रह्मैव भाति सदसच्च तयोः परं यत् ॥ ३७ ॥<br>
&nbsp;नात्मा जजान न मरिष्यति नैधतेऽसौ<br>
&nbsp;&nbsp;&nbsp;&nbsp;&nbsp;न क्षीयते सवनविद् व्यभिचारिणां हि ।<br>
&nbsp;सर्वत्र शश्वदनपाय्युपलब्धिमात्रं <br>
&nbsp;&nbsp;&nbsp;&nbsp;&nbsp;प्राणो यथेंद्रियबलेन विकल्पितं सत् ॥ ३८ ॥<br>
&nbsp;अण्डेषु पेशिषु तरुष्वविनिश्चितेषु<br>
&nbsp;&nbsp;&nbsp;&nbsp;&nbsp;प्राणो हि जीवमुपधावति तत्र तत्र ।<br>
&nbsp;सन्ने यदिन्द्रियगणेऽहमि च प्रसुप्ते<br>
&nbsp;&nbsp;&nbsp;&nbsp;&nbsp;कूटस्थ आशयमृते तदनुस्मृतिर्नः ॥ ३९ ॥<br>
&nbsp;यह्यब्जनाभचरणैषणयोरुभक्त्या <br>
&nbsp;&nbsp;&nbsp;&nbsp;&nbsp;चेतोमलानि विधमेद्‌ गुणकर्मजानि ।<br>
&nbsp;तस्मिन् विशुद्ध उपलभ्यत आत्मतत्त्वं <br>
&nbsp;&nbsp;&nbsp;&nbsp;&nbsp;साक्षाद् यथामलदृशोः सवितृप्रकाशः ॥ ४० ॥<br>
&nbsp;श्रीराजोवाच -<br>
( अनुष्टुप् ) <br>
कर्मयोगं वदत नः पुरुषो येन संस्कृतः ।<br>
&nbsp;विधूयेहाशु कर्माणि नैष्कर्म्यं विन्दते परम् ॥ ४१ ॥<br>
&nbsp;एवं प्रश्नम् ऋषीन् पूर्वम् अपृच्छं पितु्रन्तिके ।<br>
&nbsp;नाब्रुवन् ब्रह्मणः पुत्राः तत्र कारणमुच्यताम् ॥ ४२ ॥<br>
&nbsp;श्रीआविहोत्र उवाच -<br>
कर्माकर्म विकर्मेति वेदवादो न लौकिकः ।<br>
&nbsp;वेदस्य चेश्वरात्मत्वात् तत्र मुह्यन्ति सूरयः ॥ ४३ ॥<br>
&nbsp;परोक्षवादो वेदोऽयं बालानामनुशासनम् ।<br>
&nbsp;कर्ममोक्षाय कर्माणि विधत्ते ह्यगदं यथा ॥ ४४ ॥<br>
&nbsp;नाचरेद् यस्तु वेदोक्तं स्वयं अज्ञोऽजितेंद्रियः ।<br>
&nbsp;विकर्मणा हि अधर्मेण मृत्योर्मृत्युमुपैति सः ॥ ४५ ॥<br>
&nbsp;वेदोक्तमेव कुर्वाणो निःसङ्‌गोऽर्पितमीश्वरे ।<br>
&nbsp;नैष्कर्म्यं लभते सिद्धिं रोचनार्था फलश्रुतिः ॥ ४६ ॥<br>
&nbsp;य आशु हृदयग्रन्थिं निर्जिहीर्षुः परात्मनः ।<br>
&nbsp;विधिनोपचरेद् देवं तन्त्रोक्तेन च केशवम् ॥ ४७ ॥<br>
&nbsp;लब्ध्वानुग्रह आचार्यात् तेन संदर्शितागमः ।<br>
&nbsp;महापुरुषमभ्यर्चेन्मूर्त्याभिमतयाऽऽत्मनः ॥ ४८ ॥<br>
&nbsp;शुचिः संमुखमासीनः प्राणसंयमनादिभिः ।<br>
&nbsp;पिण्डं विशोध्य संन्यास कृतरक्षोऽर्चयेद् हरिम् ॥ ४९ ॥<br>
&nbsp;अर्चादौ हृदये चापि यथालब्धोपचारकैः ।<br>
&nbsp;द्रव्यक्षित्यात्मलिङ्‌गानि निष्पाद्य प्रोक्ष्य चासनम् ॥ ५० ॥<br>
&nbsp;पाद्यादीन् उपकल्प्याथ सन्निधाप्य समाहितः ।<br>
&nbsp;हृदादिभिः कृतन्यासो मूलमंत्रेण चार्चयेत् ॥ ५१ ॥<br>
&nbsp;साङ्गोपाङ्गां सपार्षदां तां तां मूर्तिं स्वमन्त्रतः ।<br>
&nbsp;पाद्यार्घ्याचमनीयाद्यैः स्नानवासोविभूषणैः ॥ ५२ ॥<br>
&nbsp;गन्धमाल्याक्षतस्रग्भिः धूपदीपोपहारकैः ।<br>
&nbsp;साङ्गं संपूज्य विधिवत् स्तवैः स्तुत्वा नमेत् हरिम् ॥ ५३ ॥<br>
&nbsp;आत्मानं तन्मयं ध्यायन् मूर्तिं संपूजयेत् हरेः ।<br>
&nbsp;शेषामाधाय शिरसा स्वधाम्न्युद्वास्य सत्कृतम् ॥ ५४ ॥<br>
&nbsp;एवमग्न्यर्कतोयादौ अतिथौ हृदये च यः ।<br>
&nbsp;यजतीश्वरमात्मानं अचिरान्मुच्यते हि सः ॥ ५५ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे तृतीयोऽध्यायः ॥ ३ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
