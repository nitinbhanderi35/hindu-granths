<br>
भक्तेर्महत्त्वं ध्यानयोगवर्णनं च - <br>
<br>
श्रीउद्धव उवाच -<br>
( अनुष्टुप् ) <br>
वदन्ति कृष्ण श्रेयांसि बहूनि ब्रह्मवादिनः ।<br>
&nbsp;तेषां विकल्पप्राधान्यं उताहो एकमुख्यता ॥ १ ॥<br>
&nbsp;भवता उदाहृतः स्वामिन् भक्तियोगोऽनपेक्षितः ।<br>
&nbsp;निरस्य सर्वतः सङ्गं येन त्वय्याविशेन्मनः ॥ २ ॥<br>
&nbsp;श्रीभगवानुवाच -<br>
कालेन नष्टा प्रलये वाणीयं वेदसंज्ञिता ।<br>
&nbsp;मयाऽऽदौ ब्रह्मणे प्रोक्ता धर्मो यस्यां मदात्मकः ॥ ३ ॥<br>
&nbsp;तेन प्रोक्ता स्वपुत्राय मनवे पूर्वजाय सा ।<br>
&nbsp;ततो भृग्वादयोऽगृह्णन् सप्त ब्रह्ममहर्षयः ॥ ४ ॥<br>
&nbsp;तेभ्यः पितृभ्यः तत्पुत्रा देवदानवगुह्यकाः ।<br>
&nbsp;मनुष्याः सिद्धगन्धर्वाः सविद्याधरचारणाः ॥ ५ ॥<br>
&nbsp;किन्देवाः किन्नरा नागा रक्षः किम्पुरुषादयः ।<br>
&nbsp;बह्व्यस्तेषां प्रकृतयो रजःसत्त्वतमोभुवः ॥ ६ ॥<br>
&nbsp;याभिर्भूतानि भिद्यन्ते भूतानां मतयस्तथा ।<br>
&nbsp;यथाप्रकृति सर्वेषां चित्रा वाचः स्रवन्ति हि ॥ ७ ॥<br>
&nbsp;एवं प्रकृतिवैचित्र्याद् भिद्यन्ते मतयो नृणाम् ।<br>
&nbsp;पारम्पर्येण केषाञ्चित् पाषण्डमतयोऽपरे ॥ ८ ॥<br>
&nbsp;मन्मायामोहितधियः पुरुषाः पुरुषर्षभ ।<br>
&nbsp;श्रेयो वदंति अनेकांतं यथाकर्म यथारुचि ॥ ९ ॥<br>
&nbsp;धर्ममेके यशश्चान्ये कामं सत्यं दमं शमम् ।<br>
&nbsp;अन्ये वदंति स्वार्थं वा ऐश्वर्यं त्यागभोजनम् ॥ १० ॥<br>
&nbsp;केचिद् यज्ञतपो दानं व्रतानि नियमान् यमान् ।<br>
&nbsp;आद्यंतवंत एवैषां लोकाः कर्मविनिर्मिताः ।<br>
&nbsp;दुःखोदर्काः तमोनिष्ठाः क्षुद्रानंदाः शुचार्पिताः ॥ ११ ॥<br>
&nbsp;मय्यर्पितात्मनः सभ्य निरपेक्षस्य सर्वतः ।<br>
&nbsp;मयाऽऽत्मना सुखं यत्तत् कुतः स्याद् विषयात्मनाम् ॥ १२ ॥<br>
&nbsp;अकिञ्चनस्य दान्तस्य शान्तस्य समचेतसः ।<br>
&nbsp;मया सन्तुष्टमनसः सर्वाः सुखमया दिशः ॥ १३ ॥ <br>
( उपेंद्रवज्रा ) <br>
न पारमेष्ठ्यं न महेंद्रधिष्ण्यं <br>
&nbsp;&nbsp;&nbsp;&nbsp;&nbsp;न सार्वभौमं न रसाधिपत्यम् ।<br>
&nbsp;न योगसिद्धीः अपुनर्भवं वा <br>
&nbsp;&nbsp;&nbsp;&nbsp;&nbsp;मय्यर्पितात्मेच्छति मद् विनान्यत् ॥ १४ ॥<br>
( अनुष्टुप् ) <br>
न तथा मे प्रियतम आत्मयोनिर्न शङ्करः ।<br>
&nbsp;न च सङ्कर्षणो न श्रीः नैवात्मा च यथा भवान् ॥ १५ ॥<br>
&nbsp;निरपेक्षं मुनिं शान्तं निर्वैरं समदर्शनम् ।<br>
&nbsp;अनुव्रजाम्यहं नित्यं पूयेयेत्यङ्‌‍घ्रिरेणुभिः ॥ १६ ॥<br>
( इंद्रवंशा ) <br>
निष्किञ्चना मय्यनुरक्तचेतसः<br>
&nbsp;&nbsp;&nbsp;&nbsp;&nbsp;शांता महांतोऽखिलजीववत्सलाः ।<br>
&nbsp;कामैरनालब्धधियो जुषन्ति यत्<br>
&nbsp;&nbsp;&nbsp;&nbsp;&nbsp;नैरपेक्ष्यं न विदुः सुखं मम ॥ १७ ॥<br>
( अनुष्टुप् ) <br>
बाध्यमानोऽपि मद्‍भक्तो विषयैरजितेन्द्रियः ।<br>
&nbsp;प्रायः प्रगल्भया भक्त्या विषयैर्नाभिभूयते ॥ १८ ॥<br>
&nbsp;यथाग्निः सुसमृद्धार्चिः करोत्येधांसि भस्मसात् ।<br>
&nbsp;तथा मद्विषया भक्तिः उद्धवैनांसि कृत्स्नशः ॥ १९ ॥<br>
&nbsp;न साधयति मां योगो न साङ्ख्यं धर्म उद्धव ।<br>
&nbsp;न स्वाध्यायः तपस्त्यागो यथा भक्तिर्ममोर्जिता ॥ २० ॥<br>
&nbsp;भक्त्याहमेकया ग्राह्यः श्रद्धयाऽऽत्मा प्रियः सताम् ।<br>
&nbsp;भक्तिः पुनाति मन्निष्ठा श्वपाकान् अपि संभवात् ॥ २१ ॥<br>
&nbsp;धर्मः सत्यदयोपेतो विद्या वा तपसान्विता ।<br>
&nbsp;मद्‍भक्त्यापेतमात्मानं न सम्यक् प्रपुनाति हि ॥ २२ ॥<br>
&nbsp;कथं विना रोमहर्षं द्रवता चेतसा विना ।<br>
&nbsp;विनाऽऽनन्दाश्रुकलया शुध्येद् भक्त्या विनाऽऽशयः ॥ २३ ॥<br>
( मिश्र ) <br>
वाग्-गद्-गदा द्रवते यस्य चित्तं<br>
&nbsp;&nbsp;&nbsp;&nbsp;&nbsp;रुदत्यभीक्ष्णं हसति क्वचित्-च ।<br>
&nbsp;विलज्ज उद्‌गायति नृत्यते च<br>
&nbsp;&nbsp;&nbsp;&nbsp;&nbsp;मद्‍भक्तियुक्तो भुवनं पुनाति ॥ २४ ॥<br>
&nbsp;यथाग्निना हेम मलं जहाति<br>
&nbsp;&nbsp;&nbsp;&nbsp;&nbsp;ध्मातं पुनः स्वं भजते च रूपम् ।<br>
&nbsp;आत्मा च कर्मानुशयं विधूय<br>
&nbsp;&nbsp;&nbsp;&nbsp;&nbsp;मद्‍भक्तियोगेन भजत्यथो माम् ॥ २५ ॥<br>
&nbsp;यथा यथाऽऽत्मा परिमृज्यतेऽसौ<br>
&nbsp;&nbsp;&nbsp;&nbsp;&nbsp;मत्पुण्यगाथा श्रवणाभिधानैः ।<br>
&nbsp;तथा तथा पश्यति वस्तु सूक्ष्मं<br>
&nbsp;&nbsp;&nbsp;&nbsp;&nbsp;चक्षुर्यथैवाञ्जनसंप्रयुक्तम् ॥ २६ ॥<br>
( अनुष्टुप् ) <br>
विषयान् ध्यायतश्चित्तं विषयेषु विषज्जते ।<br>
&nbsp;मां अनुस्मरतश्चित्तं मय्येव प्रविलीयते ॥ २७ ॥<br>
&nbsp;तस्मात् असदभिध्यानं यथा स्वप्नमनोरथम् ।<br>
&nbsp;हित्वा मयि समाधत्स्व मनो मद्‍भावभावितम् ॥ २८ ॥<br>
&nbsp;स्त्रीणां स्त्रीसङ्‌‍गिनां सङ्गं त्यक्त्वा दूरत आत्मवान् ।<br>
&nbsp;क्षेमे विविक्त आसीनः चिन्तयेत् मां अतन्द्रितः ॥ २९ ॥<br>
&nbsp;न तथास्य भवेत्क्लेशो बन्धश्चान्यप्रसङ्गतः ।<br>
&nbsp;योषित् सङ्गात् यथा पुंसो यथा तत् सङ्‌गिसङ्गतः ॥ ३० ॥<br>
&nbsp;श्रीउद्धव उवाच -<br>
यथा त्वां अरविन्दाक्ष यादृशं वा यदात्मकम् ।<br>
&nbsp;ध्यायेत् मुमुक्षुः एतन्मे ध्यानं त्वं वक्तुमर्हसि ॥ ३१ ॥<br>
&nbsp;श्रीभगवानुवाच -<br>
सम आसन आसीनः समकायो यथासुखम् ।<br>
&nbsp;हस्तौ उत्सङ्ग आधाय स्वनासाग्रकृतेक्षणः ॥ ३२ ॥<br>
&nbsp;प्राणस्य शोधयेत् मार्गं पूरकुम्भकरेचकैः ।<br>
&nbsp;विपर्ययेणापि शनैः अभ्यसेत् निर्जितेन्द्रियः ॥ ३३ ॥<br>
&nbsp;हृद्यविच्छिन्न-मोंकारं घण्टानादं विसोर्णवत् ।<br>
&nbsp;प्राणेन-उदीर्य तत्राथ पुनः संवेशयेत् स्वरम् ॥ ३४ ॥<br>
&nbsp;एवं प्रणवसंयुक्तं प्राणमेव समभ्यसेत् ।<br>
&nbsp;दशकृत्वस्त्रिषवणं मासाद्-अर्वाग् जितानिलः ॥ ३५ ॥<br>
&nbsp;हृत्पुण्डरीकमन्तस्थं ऊर्ध्वनालमधोमुखम् ।<br>
&nbsp;ध्यात्वोर्ध्वमुखमुन्निद्रं अष्टपत्रं सकर्णिकम् ॥ ३६ ॥<br>
&nbsp;कर्णिकायां न्यसेत् सूर्य सोमाग्नीन् उत्तरोत्तरम् ।<br>
&nbsp;वह्निमध्ये स्मरेद्‌ रूपं ममैतद् ध्यानमङ्गलम् ॥ ३७ ॥<br>
&nbsp;समं प्रशान्तं सुमुखं दीर्घचारुचतुर्भुजम् ।<br>
&nbsp;सुचारुसुन्दरग्रीवं सुकपोलं शुचिस्मितम् ॥ ३८ ॥<br>
&nbsp;समानकर्णविन्यस्तस्फुरन्मकरकुण्डलम् ।<br>
&nbsp;हेमाम्बरं घनश्यामं श्रीवत्स श्रीनिकेतनम् ॥ ३९ ॥<br>
&nbsp;शङ्खचक्रगदापद्म वनमालाविभूषितम् ।<br>
&nbsp;नूपुरैः विलसत्पादं कौस्तुभप्रभया युतम् ॥ ४० ॥<br>
&nbsp;द्युमत् किरीटकटक कटिसूत्राङ्गदायुतम् ।<br>
&nbsp;सर्वाङ्गसुन्दरं हृद्यं प्रसाद सुमुखेक्षणम् ।<br>
&nbsp;सुकुमारमभिध्यायेत् सर्वाङ्गेषु मनो दधत् ॥ ४१ ॥<br>
&nbsp;इन्द्रियाणीन्द्रियार्थेभ्यो मनसाऽऽकृष्य तन्मनः ।<br>
&nbsp;बुद्ध्या सारथिना धीरः प्रणयेन् मयि सर्वतः ॥ ४२ ॥<br>
&nbsp;तत्सर्वव्यापकं चित्तमाकृष्यैकत्र धारयेत् ।<br>
&nbsp;नान्यानि चिन्तयेद् भूयः सुस्मितं भावयेत् मुखम् ॥ ४३ ॥<br>
&nbsp;तत्र लब्धपदं चित्तं आकृष्य व्योम्नि धारयेत् ।<br>
&nbsp;तच्च त्यक्त्वा मदारोहो न किञ्चिदपि चिन्तयेत् ॥ ४४ ॥<br>
&nbsp;एवं समाहितमतिः मां एवात्मानमात्मनि ।<br>
&nbsp;विचष्टे मयि सर्वात्मन् ज्योतिर्ज्योतिषि संयुतम् ॥ ४५ ॥<br>
&nbsp;ध्यानेनेत्थं सुतीव्रेण युञ्जतो योगिनो मनः ।<br>
&nbsp;संयास्यत्याशु निर्वाणं द्रव्य ज्ञानक्रियाभ्रमः ॥ ४६ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे चतुर्दशोऽध्यायः ॥ १४ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
