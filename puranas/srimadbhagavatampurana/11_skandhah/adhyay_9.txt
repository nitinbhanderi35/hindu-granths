<br>
कुरुरादि सप्तगुरूणां वर्णनम्, अवधूतोपाख्यानसमाप्तिश्च - <br>
<br>
श्रीब्राह्मण उवाच -<br>
( अनुष्टुप् ) <br>
परिग्रहो हि दुःखाय यद् यत् प्रियतमं नृणाम् ।<br>
&nbsp;अनन्तं सुखमाप्नोति तद् विद्वान् यस्त्वकिञ्चनः ॥ १ ॥<br>
&nbsp;सामिषं कुररं जघ्नुः बलिनो ये निरामिषाः ।<br>
&nbsp;तदामिषं परित्यज्य स सुखं समविन्दत ॥ २ ॥<br>
&nbsp;न मे मानापमानौ स्तो न चिन्ता गेहपुत्रिणाम् ।<br>
&nbsp;आत्मक्रीड आत्मरतिः विचरामीह बालवत् ॥ ३ ॥<br>
&nbsp;द्वावेव चिन्तया मुक्तौ परमानन्द आप्लुतौ ।<br>
&nbsp;यो विमुग्धो जडो बालो यो गुणेभ्यः परं गतः ॥ ४ ॥<br>
&nbsp;क्वचित् कुमारी त्वात्मानं वृणानान् गृहमागतान् ।<br>
&nbsp;स्वयं तान् अर्हयामास क्वापि यातेषु बन्धुषु ॥ ५ ॥<br>
&nbsp;तेषम् अभ्यवहारार्थं शालीन् रहसि पार्थिव ।<br>
&nbsp;अवघ्नन्त्याः प्रकोष्ठस्थाः चक्रुः शङ्खाः स्वनं महत् ॥ ६ ॥<br>
&nbsp;सा तत् जुगुप्सितं मत्वा महती व्रीडिता ततः ।<br>
&nbsp;बभञ्जैकैकशः शङ्खान् द्वौ द्वौ पाण्योरशेषयत् ॥ ७ ॥<br>
&nbsp;उभयोरप्यभूद् घोषो ह्यवघ्नन्त्याः स्म शंखयोः ।<br>
&nbsp;तत्राप्येकं निरभिदद् एकस्मात् नाभवद् ध्वनिः ॥ ८ ॥<br>
&nbsp;अन्वशिक्षमिमं तस्या उपदेशमरिन्दम ।<br>
&nbsp;लोकान् अनुचरन् एतान् लोकतत्त्वविवित्सया ॥ ९ ॥<br>
&nbsp;वासे बहूनां कलहो भवेत् वार्ता द्वयोरपि ।<br>
&nbsp;एक एव चरेत् तस्मात् कुमार्या इव कङ्कणः ॥ १० ॥<br>
&nbsp;मन एकत्र संयुञ्ज्यात् जितश्वासो जितासनः ।<br>
&nbsp;वैराग्याभ्यासयोगेन ध्रियमाणमतन्द्रितः ॥ ११ ॥<br>
( मिश्र ) <br>
यस्मिन्मनो लब्धपदं यदेतत्<br>
&nbsp;&nbsp;&nbsp;&nbsp;&nbsp;शनैः शनैः मुञ्चति कर्मरेणून् ।<br>
&nbsp;सत्त्वेन वृद्धेन रजस्तमश्च<br>
&nbsp;&nbsp;&nbsp;&nbsp;&nbsp;विधूय निर्वाणमुपैत्यनिन्धनम् ॥ १२ ॥<br>
( उपेंद्रवज्रा ) <br>
तदैवमात्मन्यवरुद्धचित्तो<br>
&nbsp;&nbsp;&nbsp;&nbsp;&nbsp;न वेद किञ्चिद् बहिरन्तरं वा ।<br>
&nbsp;यथेषुकारो नृपतिं व्रजन्तं<br>
&nbsp;&nbsp;&nbsp;&nbsp;&nbsp;इषौ गतात्मा न ददर्श पार्श्वे ॥ १३ ॥<br>
( अनुष्टुप् ) <br>
एकचार्यनिकेतः स्याद् , अप्रमत्तो गुहाशयः ।<br>
&nbsp;अलक्ष्यमाण आचारैः मुनिरेकोऽल्पभाषणः ॥ १४ ॥<br>
&nbsp;गृहारम्भोऽतिदुःखाय विफलश्चाध्रुवात्मनः ।<br>
&nbsp;सर्पः परकृतं वेश्म प्रविश्य सुखमेधते ॥ १५ ॥<br>
&nbsp;एको नारायणो देवः पूर्वसृष्टं स्वमायया ।<br>
&nbsp;संहृत्य कालकलया कल्पान्त इदमीश्वरः ॥ १६ ॥<br>
&nbsp;एक एवाद्वितीयोऽभूत् आत्माधारोऽखिलाश्रयः ।<br>
&nbsp;कालेनात्मानुभावेन साम्यं नीतासु शक्तिषु ।<br>
&nbsp;सत्त्वादिष्वादिपुरुषः प्रधानपुरुषेश्वरः ॥ १७ ॥<br>
&nbsp;परावराणां परम, आस्ते कैवल्यसंज्ञितः ।<br>
&nbsp;केवलानुभवानन्द सन्दोहो निरुपाधिकः ॥ १८ ॥<br>
&nbsp;केवलात्मानुभावेन स्वमायां त्रिगुणात्मिकाम् ।<br>
&nbsp;सङ्क्षोभयन् सृजत्यादौ तया सूत्रमरिन्दम ॥ १९ ॥<br>
&nbsp;तामाहुः त्रिगुणव्यक्तिं सृजन्तीं विश्वतोमुखम् ।<br>
&nbsp;यस्मिन् प्रोतम् इदं विश्वं येन संसरते पुमान् ॥ २० ॥<br>
&nbsp;यथोर्णनाभिः हृदयाद् ऊर्णां सन्तत्य वक्त्रतः ।<br>
&nbsp;तया विहृत्य भूयस्तां ग्रसत्येवं महेश्वरः ॥ २१ ॥<br>
&nbsp;यत्र यत्र मनो देही धारयेत् सकलं धिया ।<br>
&nbsp;स्नेहाद् द्वेषाद् भयाद् वापि याति तत् तत्स्वरूपताम् ॥ २२ ॥<br>
&nbsp;कीटः पेशस्कृतं ध्यायन् कुड्यां तेन प्रवेशितः ।<br>
&nbsp;याति तत्सात्मतां राजन् पूर्वरूपमसन्त्यजन् ॥ २३ ॥<br>
&nbsp;एवं गुरुभ्य एतेभ्य एषा मे शिक्षिता मतिः ।<br>
&nbsp;स्वात्मोपशिक्षितां बुद्धिं श्रृणु मे वदतः प्रभो ॥ २४ ॥<br>
( वसंततिलका ) <br>
देहो गुरुर्मम विरक्तिविवेकहेतुः <br>
&nbsp;&nbsp;&nbsp;&nbsp;&nbsp;बिभ्रत् स्म सत्त्वनिधनं सततार्त्युदर्कम् । <br>
&nbsp;तत्त्वान्यनेन विमृशामि यथा तथापि <br>
&nbsp;&nbsp;&nbsp;&nbsp;&nbsp;पारक्यमित्यवसितो विचराम्यसङ्गः ॥ २५ ॥<br>
&nbsp;जायात्मजार्थपशुभृत्यगृहाप्तवर्गान् <br>
&nbsp;&nbsp;&nbsp;&nbsp;&nbsp;पुष्णाति यत्प्रियचिकीर्षुतया वितन्वन् ।<br>
&nbsp;स्वान्ते सकृच्छ्रमवरुद्धधनः स देहः <br>
&nbsp;&nbsp;&nbsp;&nbsp;&nbsp;सृष्ट्वास्य बीजमवसीदति वृक्षधर्मा ॥ २६ ॥<br>
&nbsp;जिह्वैकतोऽमुमपकर्षति कर्हि तर्षा <br>
&nbsp;&nbsp;&nbsp;&nbsp;&nbsp;शिश्नोऽन्यतस्त्वगुदरं श्रवणं कुतश्चित् ।<br>
&nbsp;घ्राणोऽन्यतश्चपलदृक् क्व च कर्मशक्तिः <br>
&nbsp;&nbsp;&nbsp;&nbsp;&nbsp;बह्व्यः सपत्‍न्य इव गेहपतिं लुनन्ति ॥ २७ ॥<br>
&nbsp;सृष्ट्वा पुराणि विविधान्यजयाऽऽत्मशक्त्या <br>
&nbsp;&nbsp;&nbsp;&nbsp;&nbsp;वृक्षान् सरीसृप पशून् खगदंशमत्स्यान् ।<br>
&nbsp;तैस्तैरतुष्टहृदयः पुरुषं विधाय ।<br>
&nbsp;&nbsp;&nbsp;&nbsp;&nbsp;ब्रह्मावलोकधिषणं मुदमाप देवः ॥ २८ ॥<br>
&nbsp;लब्ध्वा सुदुर्लभमिदं बहुसंभवान्ते <br>
&nbsp;&nbsp;&nbsp;&nbsp;&nbsp;मानुष्यमर्थदमनित्यमपीह धीरः ।<br>
&nbsp;तूर्णं यतेत न पतेदनुमृत्यु यावन्<br>
&nbsp;&nbsp;&nbsp;&nbsp;&nbsp;निःश्रेयसाय विषयः खलु सर्वतः स्यात् ॥ २९ ॥<br>
( अनुष्टुप् ) <br>
एवं सञ्जातवैराग्यो विज्ञानालोक आत्मनि ।<br>
&nbsp;विचरामि महीमेतां मुक्तसङ्गोऽनहङ्कृतिः ॥ ३० ॥<br>
&nbsp;न ह्येकस्मात् गुरोर्ज्ञानं सुस्थिरं स्यात् सुपुष्कलम् ।<br>
&nbsp;ब्रह्मैतदद्वितीयं वै गीयते बहुधर्षिभिः ॥ ३१ ॥<br>
&nbsp;श्रीभगवानुवाच -<br>
इत्युक्त्वा स यदुं विप्रः तमामन्त्र्य गभीरधीः ।<br>
&nbsp;वन्दितोऽभ्यर्थितो राज्ञा ययौ प्रीतो यथागतम् ॥ ३२ ॥<br>
&nbsp;अवधूतवचः श्रुत्वा पूर्वेषां नः स पूर्वजः ।<br>
&nbsp;सर्वसङ्गविनिर्मुक्तः समचित्तो बभूव ह ॥ ३३ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे नवमोऽध्यायः ॥ ९ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
