<br>
ज्ञानकर्मभक्तियोगानां वर्णनम् - <br>
<br>
श्रीउद्धव उवाच -<br>
( अनुष्टुप् ) <br>
विधिश्च प्रतिषेधश्च निगमो हीश्वरस्य ते ।<br>
&nbsp;अवेक्षतेऽरविन्दाक्ष गुणं दोषं च कर्मणाम् ॥ १ ॥<br>
&nbsp;वर्णाश्रमविकल्पं च प्रतिलोमानुलोमजम् ।<br>
&nbsp;द्रव्यदेशवयः कालान् स्वर्गं नरकमेव च ॥ २ ॥<br>
&nbsp;गुणदोषभिदादृष्टिमन्तरेण वचस्तव ।<br>
&nbsp;निःश्रेयसं कथं नॄणां निषेधविधिलक्षणम् ॥ ३ ॥<br>
&nbsp;पितृदेवमनुष्यानां वेदश्चक्षुस्तवेश्वर ।<br>
&nbsp;श्रेयस्त्वनुपलब्धेऽर्थे साध्यसाधनयोरपि ॥ ४ ॥<br>
&nbsp;गुणदोषभिदादृष्टिः निगमात्ते न हि स्वतः ।<br>
&nbsp;निगमेनापवादश्च भिदाया इति ह भ्रमः ॥ ५ ॥<br>
&nbsp;श्रीभगवानुवाच -<br>
योगास्त्रयो मया प्रोक्ता नृणां श्रेयोविधित्सया ।<br>
&nbsp;ज्ञानं कर्म च भक्तिश्च नोपायोऽन्योऽस्ति कुत्रचित् ॥ ६ ॥<br>
&nbsp;निर्विण्णानां ज्ञानयोगो न्यासिनामिह कर्मसु ।<br>
&nbsp;तेषु अनिर्विण्णचित्तानां कर्मयोगस्तु कामिनाम् ॥ ७ ॥<br>
&nbsp;यदृच्छया मत्कथादौ जातश्रद्धस्तु यः पुमान् ।<br>
&nbsp;न निर्विण्णो नातिसक्तो भक्तियोगोऽस्य सिद्धिदः ॥ ८ ॥<br>
&nbsp;तावत् कर्माणि कुर्वीत न निर्विद्येत यावता ।<br>
&nbsp;मत्कथाश्रवणादौ वा श्रद्धा यावन्न जायते ॥ ९ ॥<br>
&nbsp;स्वधर्मस्थो यजन् यज्ञैः अनाशीःकाम उद्धव ।<br>
&nbsp;न याति स्वर्गनरकौ यद्यन्यन्न समाचरेत् ॥ १० ॥<br>
&nbsp;अस्मिंल्लोके वर्तमानः स्वधर्मस्थोऽनघः शुचिः ।<br>
&nbsp;ज्ञानं विशुद्धमाप्नोति मद्‍भक्तिं वा यदृच्छया ॥ ११ ॥<br>
&nbsp;स्वर्गिणोऽप्येतमिच्छन्ति लोकं निरयिणस्तथा ।<br>
&nbsp;साधकं ज्ञानभक्तिभ्यां उभयं तदसाधकम् ॥ १२ ॥<br>
&nbsp;न नरः स्वर्गतिं काङ्क्षेत् नारकीं वा विचक्षणः ।<br>
&nbsp;नेमं लोकं च काङ्क्षेत देहावेशात् प्रमाद्यति ॥ १३ ॥<br>
&nbsp;एतद् विद्वान् पुरा मृत्योः अभवाय घटेत सः ।<br>
&nbsp;अप्रमत्त इदं ज्ञात्वा मर्त्यमप्यर्थसिद्धिदम् ॥ १४ ॥<br>
&nbsp;छिद्यमानं यमैः एतैः कृतनीडं वनस्पतिम् ।<br>
&nbsp;खगः स्वकेतमुत्सृज्य क्षेमं याति ह्यलम्पटः ॥ १५ ॥<br>
&nbsp;अहोरात्रैः छिद्यमानं बुद्ध्वाऽऽयुर्भयवेपथुः ।<br>
&nbsp;मुक्तसङ्गः परं बुद्ध्वा निरीह उपशाम्यति ॥ १६ ॥<br>
( मिश्र ) <br>
नृदेहमाद्यं सुलभं सुदुर्लभं <br>
&nbsp;&nbsp;&nbsp;&nbsp;&nbsp;प्लवं सुकल्पं गुरुकर्णधारम् ।<br>
&nbsp;मयानुकूलेन नभस्वतेरितं <br>
&nbsp;&nbsp;&nbsp;&nbsp;&nbsp;पुमान् भवाब्धिं न तरेत् स आत्महा ॥ १७ ॥<br>
( अनुष्टुप् ) <br>
यदाऽऽरम्भेषु निर्विण्णो विरक्तः संयतन्द्रियः ।<br>
&nbsp;अभ्यासेनात्मनो योगी धारयेद् अचलं मनः ॥ १८ ॥<br>
&nbsp;धार्यमाणं मनो यर्हि भ्राम्यत् आश्वनवस्थितम् ।<br>
&nbsp;अतन्द्रितोऽनुरोधेन मार्गेणात्मवशं नयेत् ॥ १९ ॥<br>
&nbsp;मनोगतिं न विसृजेत् जितप्राणो जितेन्द्रियः ।<br>
&nbsp;सत्त्वसंपन्नया बुद्ध्या मन आत्मवशं नयेत् ॥ २० ॥<br>
&nbsp;एष वै परमो योगो मनसः सङ्ग्रहः स्मृतः ।<br>
&nbsp;हृदयज्ञत्वमन्विच्छन् दम्यस्येवार्वतो मुहुः ॥ २१ ॥<br>
&nbsp;साङ्ख्येन सर्वभावानां प्रतिलोमानुलोमतः ।<br>
&nbsp;भवाप्ययावनुध्यायेन् मनो यावत्प्रसीदति ॥ २२ ॥<br>
&nbsp;निर्विण्णस्य विरक्तस्य पुरुषस्योक्तवेदिनः ।<br>
&nbsp;मनस्त्यजति दौरात्म्यं चिन्तितस्यानुचिन्तया ॥ २३ ॥<br>
&nbsp;यमादिभिः योगपथैः आन्वीक्षिक्या च विद्यया ।<br>
&nbsp;ममार्चोपासनाभिर्वा नान्यैर्योग्यं स्मरेन्मनः ॥ २४ ॥<br>
&nbsp;यदि कुर्यात्प्रमादेन योगी कर्म विगर्हितम् ।<br>
&nbsp;योगेनैव दहेदंहो नान्यत्तत्र कदाचन ॥ २५ ॥<br>
&nbsp;स्वे स्वेऽधिकारे या निष्ठा स गुणः परिकीर्तितः ।<br>
&nbsp;कर्मणां जात्यशुद्धानाम् अनेन नियमः कृतः ।<br>
&nbsp;गुणदोषविधानेन सङ्गानां त्याजनेच्छया ॥ २६ ॥<br>
&nbsp;जातश्रद्धो मत्कथासु निर्विण्णः सर्वकर्मसु ।<br>
&nbsp;वेद दुःखात्मकान् कामान् परित्यागेऽप्यनीश्वरः ॥ २७ ॥<br>
&nbsp;ततो भजेत मां प्रीतः श्रद्धालुर्दृढनिश्चयः ।<br>
&nbsp;जुषमाणश्च तान्कामान् दुःखोदर्कांश्च गर्हयन् ॥ २८ ॥<br>
&nbsp;प्रोक्तेन भक्तियोगेन भजतो मासकृन्मुनेः ।<br>
&nbsp;कामा हृदय्या नश्यन्ति सर्वे मयि हृदि स्थिते ॥ २९ ॥<br>
&nbsp;भिद्यते हृदयग्रन्थिः छिद्यन्ते सर्वसंशयाः ।<br>
&nbsp;क्षीयन्ते चास्य कर्माणि मयि दृष्टेऽखिलात्मनि ॥ ३० ॥<br>
&nbsp;तस्मान्मद्‍भक्तियुक्तस्य योगिनो वै मदात्मनः ।<br>
&nbsp;न ज्ञानं न च वैराग्यं प्रायः श्रेयो भवेदिह ॥ ३१ ॥<br>
&nbsp;यत्कर्मभिर्यत्तपसा ज्ञानवैराग्यतश्च यत् ।<br>
&nbsp;योगेन दानधर्मेण श्रेयोभिः इतरैरपि ॥ ३२ ॥<br>
&nbsp;सर्वं मद्‍भक्तियोगेन मद्‍भक्तो लभतेऽञ्जसा ।<br>
&nbsp;स्वर्गापवर्गं मद्धाम कथञ्चिद् यदि वाञ्छति ॥ ३३ ॥<br>
&nbsp;न किञ्चित् साधवो धीरा भक्ता ह्येकान्तिनो मम ।<br>
&nbsp;वाञ्छन्त्यपि मया दत्तं कैवल्यं अपुनर्भवम् ॥ ३४ ॥<br>
&nbsp;नैरपेक्ष्यं परं प्राहुः निःश्रेयसमनल्पकम् ।<br>
&nbsp;तस्मान्निराशिषो भक्तिः निरपेक्षस्य मे भवेत् ॥ ३५ ॥<br>
&nbsp;न मय्येकान्तभक्तानां गुणदोषोद्‍भवा गुणाः ।<br>
&nbsp;साधूनां समचित्तानां बुद्धेः परमुपेयुषाम् ॥ ३६ ॥<br>
&nbsp;एवमेतान्मया दिष्टान् अनुतिष्ठन्ति मे पथः ।<br>
&nbsp;क्षेमं विन्दन्ति मत्स्थानं यद्‍ ब्रह्म परमं विदुः ॥ ३७ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे विंशोऽध्यायः ॥ २० ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
