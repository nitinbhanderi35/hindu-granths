श्रीउद्धव उवाच।<br>
कति तत्त्वानि विश्वेश सङ्ख्यातान्यृषिभिः प्रभो।<br>
नवैकादश पञ्च त्रीण्यात्थ त्वमिह शुश्रुम १।<br>
केचित्षड्विंशतिं प्राहुरपरे पञ्चविंशतिं ।<br>
सप्तैके नव षट्केचिच्चत्वार्येकादशापरे ।<br>
केचित्सप्तदश प्राहुः षोडशैके त्रयोदश २।<br>
एतावत्त्वं हि सङ्ख्यानामृषयो यद्विवक्षया।<br>
गायन्ति पृथगायुष्मन्निदं नो वक्तुमर्हसि ३।<br>
श्रीभगवानुवाच।<br>
युक्तं च सन्ति सर्वत्र भाषन्ते ब्राह्मणा यथा।<br>
मायां मदीयामुद्गृह्य वदतां किं नु दुर्घटम् ४।<br>
नैतदेवं यथात्थ त्वं यदहं वच्मि तत्तथा।<br>
एवं विवदतां हेतुं शक्तयो मे दुरत्ययाः ५।<br>
यासां व्यतिकरादासीद्विकल्पो वदतां पदम्।<br>
प्राप्ते शमदमेऽप्येति वादस्तमनु शाम्यति ६।<br>
परस्परानुप्रवेशात्तत्त्वानां पुरुषर्षभ।<br>
पौर्वापर्यप्रसङ्ख्यानं यथा वक्तुर्विवक्षितम् ७।<br>
एकस्मिन्नपि दृश्यन्ते प्रविष्टानीतराणि च।<br>
पूर्वस्मिन्वा परस्मिन्वा तत्त्वे तत्त्वानि सर्वशः ८।<br>
पौर्वापर्यमतोऽमीषां प्रसङ्ख्यानमभीप्सताम्।<br>
यथा विविक्तं यद्वक्त्रं गृह्णीमो युक्तिसम्भवात् ९।<br>
अनाद्यविद्यायुक्तस्य पुरुषस्यात्मवेदनम्।<br>
स्वतो न सम्भवादन्यस्तत्त्वज्ञो ज्ञानदो भवेत् १०।<br>
पुरुषेश्वरयोरत्र न वैलक्षण्यमण्वपि।<br>
तदन्यकल्पनापार्था ज्ञानं च प्रकृतेर्गुणः ११।<br>
प्रकृतिर्गुणसाम्यं वै प्रकृतेर्नात्मनो गुणाः।<br>
सत्त्वं रजस्तम इति स्थित्युत्पत्त्यन्तहेतवः १२।<br>
सत्त्वं ज्ञानं रजः कर्म तमोऽज्ञानमिहोच्यते।<br>
गुणव्यतिकरः कालः स्वभावः सूत्रमेव च १३।<br>
पुरुषः प्रकृतिर्व्यक्तमहङ्कारो नभोऽनिलः।<br>
ज्योतिरापः क्षितिरिति तत्त्वान्युक्तानि मे नव १४।<br>
श्रोत्रं त्वग्दर्शनं घ्राणो जिह्वेति ज्ञानशक्तयः।<br>
वाक्पाण्युपस्थपाय्वङ्घ्रिः कर्माण्यङ्गोभयं मनः १५।<br>
शब्दः स्पर्शो रसो गन्धो रूपं चेत्यर्थजातयः।<br>
गत्युक्त्युत्सर्गशिल्पानि कर्मायतनसिद्धयः १६।<br>
सर्गादौ प्रकृतिर्ह्यस्य कार्यकारणरूपिणी।<br>
सत्त्वादिभिर्गुणैर्धत्ते पुरुषोऽव्यक्त ईक्षते १७।<br>
व्यक्तादयो विकुर्वाणा धातवः पुरुषेक्षया।<br>
लब्धवीर्याः सृजन्त्यण्डं संहताः प्रकृतेर्बलात् १८।<br>
सप्तैव धातव इति तत्रार्थाः पञ्च खादयः।<br>
ज्ञानमात्मोभयाधारस्ततो देहेन्द्रियासवः १९।<br>
षडित्यत्रापि भूतानि पञ्च षष्ठः परः पुमान्।<br>
तैर्युक्त आत्मसम्भूतैः सृष्ट्वेदं समपाविशत् २०।<br>
चत्वार्येवेति तत्रापि तेज आपोऽन्नमात्मनः।<br>
जातानि तैरिदं जातं जन्मावयविनः खलु २१।<br>
सङ्ख्याने सप्तदशके भूतमात्रेन्द्रियाणि च।<br>
पञ्च पञ्चैकमनसा आत्मा सप्तदशः स्मृतः २२।<br>
तद्वत्षोडशसङ्ख्याने आत्मैव मन उच्यते।<br>
भूतेन्द्रियाणि पञ्चैव मन आत्मा त्रयोदश २३।<br>
एकादशत्व आत्मासौ महाभूतेन्द्रियाणि च।<br>
अष्टौ प्रकृतयश्चैव पुरुषश्च नवेत्यथ २४।<br>
इति नानाप्रसङ्ख्यानं तत्त्वानामृषिभिः कृतम्।<br>
सर्वं न्याय्यं युक्तिमत्त्वाद्विदुषां किमशोभनम् २५।<br>
श्रीउद्धव उवाच।<br>
प्रकृतिः पुरुषश्चोभौ यद्यप्यात्मविलक्षणौ।<br>
अन्योन्यापाश्रयात्कृष्ण दृश्यते न भिदा तयोः।<br>
प्रकृतौ लक्ष्यते ह्यात्मा प्रकृतिश्च तथात्मनि २६।<br>
एवं मे पुण्डरीकाक्ष महान्तं संशयं हृदि।<br>
छेत्तुमर्हसि सर्वज्ञ वचोभिर्नयनैपुणैः २७।<br>
त्वत्तो ज्ञानं हि जीवानां प्रमोषस्तेऽत्र शक्तितः।<br>
त्वमेव ह्यात्ममायाया गतिं वेत्थ न चापरः २८।<br>
श्रीभगवानुवाच।<br>
प्रकृतिः पुरुषश्चेति विकल्पः पुरुषर्षभ।<br>
एष वैकारिकः सर्गो गुणव्यतिकरात्मकः २९।<br>
ममाङ्ग माया गुणमय्यनेकधा विकल्पबुद्धीश्च गुणैर्विधत्ते।<br>
वैकारिकस्त्रिविधोऽध्यात्ममेकमथाधिदैवमधिभूतमन्यत् ३०।<br>
दृग्रूपमार्कं वपुरत्र रन्ध्रे परस्परं सिध्यति यः स्वतः खे।<br>
आत्मा यदेषामपरो य आद्यः स्वयानुभूत्याखिलसिद्धसिद्धिः ३१।<br>
एवं त्वगादि श्रवणादि चक्षुर्।<br>
जिह्वादि नासादि च चित्तयुक्तम् ३२।<br>
योऽसौ गुणक्षोभकृतो विकारः प्रधानमूलान्महतः प्रसूतः।<br>
अहं त्रिवृन्मोहविकल्पहेतुर्वैकारिकस्तामस ऐन्द्रियश्च ३३।<br>
आत्मापरिज्ञानमयो विवादो ह्यस्तीति नास्तीति भिदार्थनिष्ठः।<br>
व्यर्थोऽपि नैवोपरमेत पुंसां मत्तः परावृत्तधियां स्वलोकात् ३४।<br>
श्रीउद्धव उवाच।<br>
त्वत्तः परावृत्तधियः स्वकृतैः कर्मभिः प्रभो।<br>
उच्चावचान्यथा देहान्गृह्णन्ति विसृजन्ति च ३५।<br>
तन्ममाख्याहि गोविन्द दुर्विभाव्यमनात्मभिः।<br>
न ह्येतत्प्रायशो लोके विद्वांसः सन्ति वञ्चिताः ३६।<br>
श्रीभगवानुवाच।<br>
मनः कर्ममयं नॄणामिन्द्रियैः पञ्चभिर्युतम्।<br>
लोकाल्लोकं प्रयात्यन्य आत्मा तदनुवर्तते ३७।<br>
ध्यायन्मनोऽनु विषयान्दृष्टान्वानुश्रुतानथ।<br>
उद्यत्सीदत्कर्मतन्त्रं स्मृतिस्तदनु शाम्यति ३८।<br>
विषयाभिनिवेशेन नात्मानं यत्स्मरेत्पुनः।<br>
जन्तोर्वै कस्यचिद्धेतोर्मृत्युरत्यन्तविस्मृतिः ३९।<br>
जन्म त्वात्मतया पुंसः सर्वभावेन भूरिद।<br>
विषयस्वीकृतिं प्राहुर्यथा स्वप्नमनोरथः ४०।<br>
स्वप्नं मनोरथं चेत्थं प्राक्तनं न स्मरत्यसौ।<br>
तत्र पूर्वमिवात्मानमपूर्वं चानुपश्यति ४१।<br>
इन्द्रियायनसृष्ट्येदं त्रैविध्यं भाति वस्तुनि।<br>
बहिरन्तर्भिदाहेतुर्जनोऽसज्जनकृद्यथा ४२।<br>
नित्यदा ह्यङ्ग भूतानि भवन्ति न भवन्ति च।<br>
कालेनालक्ष्यवेगेन सूक्ष्मत्वात्तन्न दृश्यते ४३।<br>
यथार्चिषां स्रोतसां च फलानां वा वनस्पतेः।<br>
तथैव सर्वभूतानां वयोऽवस्थादयः कृताः ४४।<br>
सोऽयं दीपोऽर्चिषां यद्वत्स्रोतसां तदिदं जलम्।<br>
सोऽयं पुमानिति नृणां मृषा गीर्धीर्मृषायुषाम् ४५।<br>
मा स्वस्य कर्मबीजेन जायते सोऽप्ययं पुमान्।<br>
म्रियते वामरो भ्रान्त्या यथाग्निर्दारुसंयुतः ४६।<br>
निषेकगर्भजन्मानि बाल्यकौमारयौवनम्।<br>
वयोमध्यं जरा मृत्युरित्यवस्थास्तनोर्नव ४७।<br>
एता मनोरथमयीर्हान्यस्योच्चावचास्तनूः।<br>
गुणसङ्गादुपादत्ते क्वचित्कश्चिज्जहाति च ४८।<br>
आत्मनः पितृपुत्राभ्यामनुमेयौ भवाप्ययौ।<br>
न भवाप्ययवस्तूनामभिज्ञो द्वयलक्षणः ४९।<br>
तरोर्बीजविपाकाभ्यां यो विद्वाञ्जन्मसंयमौ।<br>
तरोर्विलक्षणो द्रष्टा एवं द्रष्टा तनोः पृथक् ५०।<br>
प्रकृतेरेवमात्मानमविविच्याबुधः पुमान्।<br>
तत्त्वेन स्पर्शसम्मूढः संसारं प्रतिपद्यते ५१।<br>
सत्त्वसङ्गादृषीन्देवान्रजसासुरमानुषान्।<br>
तमसा भूततिर्यक्त्वं भ्रामितो याति कर्मभिः ५२।<br>
नृत्यतो गायतः पश्यन्यथैवानुकरोति तान्।<br>
एवं बुद्धिगुणान्पश्यन्ननीहोऽप्यनुकार्यते ५३।<br>
यथाम्भसा प्रचलता तरवोऽपि चला इव।<br>
चक्षुषा भ्राम्यमाणेन दृश्यते भ्रमतीव भूः ५४।<br>
यथा मनोरथधियो विषयानुभवो मृषा।<br>
स्वप्नदृष्टाश्च दाशार्ह तथा संसार आत्मनः ५५।<br>
अर्थे ह्यविद्यमानेऽपि संसृतिर्न निवर्तते।<br>
ध्यायतो विषयानस्य स्वप्नेऽनर्थागमो यथा ५६।<br>
तस्मादुद्धव मा भुङ्क्ष्व विषयानसदिन्द्रियैः।<br>
आत्माग्रहणनिर्भातं पश्य वैकल्पिकं भ्रमम् ५७।<br>
क्षिप्तोऽवमानितोऽसद्भिः प्रलब्धोऽसूयितोऽथ वा।<br>
ताडितः सन्निरुद्धो वा वृत्त्या वा परिहापितः ५८।<br>
निष्ठ्युतो मूत्रितो वाज्ञैर्बहुधैवं प्रकम्पितः।<br>
श्रेयस्कामः कृच्छ्रगत आत्मनात्मानमुद्धरेत् ५९।<br>
श्रीउद्धव उवाच।<br>
यथैवमनुबुध्येयं वद नो वदतां वर ६०।<br>
सुदुःसहमिमं मन्य आत्मन्यसदतिक्रमम्।<br>
विदुषामपि विश्वात्मन्प्रकृतिर्हि बलीयसी।<br>
ऋते त्वद्धर्मनिरतान्शान्तास्ते चरणालयान् ६१।<br>
