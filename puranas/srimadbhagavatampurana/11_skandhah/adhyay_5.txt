<br>
भक्तिहीनपुरुषाणां निष्ठायाः प्रतियुगं पूजाविधानस्य च भेदवर्णनम् - <br>
<br>
श्रीराजोवाच -<br>
भगवन्तं हरिं प्रायो न भजन्त्यात्मवित्तमाः ।<br>
&nbsp;तेषामशान्तकामानां का निष्ठाविजितात्मनाम् ॥ १ ॥<br>
&nbsp;श्रीचमस उवाच -<br>
( अनुष्टुप् ) <br>
मुखबाहूरुपादेभ्यः पुरुषस्याश्रमैः सह ।<br>
&nbsp;चत्वारो जज्ञिरे वर्णा गुणैर्विप्रादयः पृथक् ॥ २ ॥<br>
&nbsp;य एषां पुरुषं साक्षात् आत्मप्रभवमीश्वरम् ।<br>
&nbsp;न भजन्त्यवजानन्ति स्थानाद्‍भ्रष्टाः पतन्त्यधः ॥ ३ ॥<br>
&nbsp;दूरे हरिकथाः केचिद् दूरे चाच्युतकीर्तनाः ।<br>
&nbsp;स्त्रियः शूद्रादयश्चैव तेऽनुकम्प्या भवादृशाम् ॥ ४ ॥<br>
&nbsp;विप्रो राजन्यवैश्यौ वा हरेः प्राप्ताः पदान्तिकम् ।<br>
&nbsp;श्रौतेन जन्मनाथापि मुह्यन्त्याम्नायवादिनः ॥ ५ ॥<br>
&nbsp;कर्मण्यकोविदाः स्तब्धा मूर्खाः पण्डितमानिनः ।<br>
&nbsp;वदन्ति चाटुकान् मूढा यया माध्व्या गिरोत्सुकाः ॥ ६ ॥<br>
&nbsp;रजसा घोरसङ्कल्पाः कामुका अहिमन्यवः ।<br>
&nbsp;दाम्भिका मानिनः पापा विहसन्त्यच्युतप्रियान् ॥ ७ ॥<br>
( मिश्र ) <br>
वदन्ति तेऽन्योन्यमुपासितस्त्रियो<br>
&nbsp;&nbsp;&nbsp;&nbsp;&nbsp;गृहेषु मैथुन्यपरेषु चाशिषः ।<br>
&nbsp;यजन्त्यसृष्टानविधानदक्षिणं<br>
&nbsp;&nbsp;&nbsp;&nbsp;&nbsp;वृत्त्यै परं घ्नन्ति पशून् अतद्विदः ॥ ८ ॥<br>
&nbsp;श्रिया विभूत्याभिजनेन विद्यया<br>
&nbsp;&nbsp;&nbsp;&nbsp;&nbsp;त्यागेन रूपेण बलेन कर्मणा ।<br>
&nbsp;जातस्मयेनान्धधियः सहेश्वरान्<br>
&nbsp;&nbsp;&nbsp;&nbsp;&nbsp;सतोऽवमन्यन्ति हरिप्रियान्खलाः ॥ ९ ॥<br>
&nbsp;सर्वेषु शश्वत् तनुभृत्स्ववस्थितं <br>
&nbsp;&nbsp;&nbsp;&nbsp;&nbsp;यथा खमात्मानमभीष्टमीश्वरम् ।<br>
&nbsp;वेदोपगीतं च न श्रृण्वतेऽबुधा <br>
&nbsp;&nbsp;&nbsp;&nbsp;&nbsp;मनोरथानां प्रवदन्ति वार्तया ॥ १० ॥<br>
&nbsp;लोके व्यवायामिषमद्यसेवा<br>
&nbsp;&nbsp;&nbsp;&nbsp;&nbsp;नित्यास्तु जन्तोर्न हि तत्र चोदना ।<br>
&nbsp;व्यवस्थितिस्तेषु विवाहयज्ञ-<br>
&nbsp;&nbsp;&nbsp;&nbsp;&nbsp;सुराग्रहैरासु निवृत्तिरिष्टा ॥ ११ ॥<br>
&nbsp;धनं च धर्मैकफलं यतो वै <br>
&nbsp;&nbsp;&nbsp;&nbsp;&nbsp;ज्ञानं सविज्ञानमनुप्रशान्ति ।<br>
&nbsp;गृहेषु युञ्जन्ति कलेवरस्य <br>
&nbsp;&nbsp;&nbsp;&nbsp;&nbsp;मृत्युं न पश्यन्ति दुरन्तवीर्यम् ॥ १२ ॥<br>
&nbsp;यद् घ्राणभक्षो विहितः सुरायाः<br>
&nbsp;&nbsp;&nbsp;&nbsp;&nbsp;तथा पशोरालभनं न हिंसा ।<br>
&nbsp;एवं व्यवायः प्रजया न रत्या<br>
&nbsp;&nbsp;&nbsp;&nbsp;&nbsp;इमं विशुद्धं न विदुः स्वधर्मम् ॥ १३ ॥<br>
( अनुष्टुप् ) <br>
ये तु अनेवंविदोऽसन्तः स्तब्धाः सदभिमानिनः ।<br>
&nbsp;पशून् द्रुह्यन्ति विश्रब्धाः प्रेत्य खादन्ति ते च तान् ॥ १४ ॥<br>
&nbsp;द्विषन्तः परकायेषु स्वात्मानं हरिमीश्वरम् ।<br>
&nbsp;मृतके सानुबन्धेऽस्मिन् बद्धस्नेहाः पतन्त्यधः ॥ १५ ॥<br>
&nbsp;ये कैवल्यं असम्प्राप्ता ये चातीताश्च मूढताम् ।<br>
&nbsp;त्रैवर्गिका ह्यक्षणिका आत्मानं घातयन्ति ते ॥ १६ ॥<br>
&nbsp;एत आत्महनोऽशान्ता अज्ञाने ज्ञानमानिनः ।<br>
&nbsp;सीदन्त्यकृतकृत्या वै कालध्वस्तमनोरथाः ॥ १७ ॥<br>
&nbsp;हित्वा अत्यायारचिता गृहापत्यसुहृत् स्त्रियः ।<br>
&nbsp;तमो विशन्त्यनिच्छन्तो वासुदेवपराङ्‌मुखाः ॥ १८ ॥<br>
&nbsp;श्री राजोवाच -<br>
कस्मिन् काले स भगवान् किं वर्णः कीदृशो नृभिः ।<br>
&nbsp;नाम्ना वा केन विधिना पूज्यते तदिहोच्यताम् ॥ १९ ॥<br>
&nbsp;श्रीकरभाजन उवाच -<br>
कृतं त्रेता द्वापरं च कलिरित्येषु केशवः ।<br>
&nbsp;नानावर्णाभिधाकारो नानैव विधिनेज्यते ॥ २० ॥<br>
&nbsp;कृते शुक्लश्चतुर्बाहुः जटिलो वल्कलाम्बरः ।<br>
&nbsp;कृष्णाजिनोपवीताक्षान् बिभ्रद् दण्डकमण्डलू ॥ २१ ॥<br>
&nbsp;मनुष्यास्तु तदा शान्ता निर्वैराः सुहृदः समाः ।<br>
&nbsp;यजन्ति तपसा देवं शमेन च दमेन च ॥ २२ ॥<br>
&nbsp;हंसः सुपर्णो वैकुण्ठो धर्मो योगेश्वरोऽमलः ।<br>
&nbsp;ईश्वरः पुरुषोऽव्यक्तः परमात्मेति गीयते ॥ २३ ॥<br>
&nbsp;त्रेतायां रक्तवर्णोऽसौ चतुर्बाहुस्त्रिमेखलः ।<br>
&nbsp;हिरण्यकेशः त्रय्यात्मा स्रुक् स्रुवाद्युपलक्षणः ॥ २४ ॥<br>
&nbsp;तं तदा मनुजा देवं सर्वदेवमयं हरिम् ।<br>
&nbsp;यजन्ति विद्यया त्रय्या धर्मिष्ठा ब्रह्मवादिनः ॥ २५ ॥<br>
&nbsp;विष्णुर्यज्ञः पृश्निगर्भः सर्वदेव उरुक्रमः ।<br>
&nbsp;वृषाकपिर्जयन्तश्च उरुगाय इतीर्यते ॥ २६ ॥<br>
&nbsp;द्वापरे भगवान् श्यामः पीतवासा निजायुधः ।<br>
&nbsp;श्रीवत्सादिभिरङ्कैश्च लक्षणैरुपलक्षितः ॥ २७ ॥<br>
&nbsp;तं तदा पुरुषं मर्त्या महाराजोपलक्षणम् ।<br>
&nbsp;यजन्ति वेदतन्त्राभ्यां परं जिज्ञासवो नृप ॥ २८ ॥<br>
&nbsp;नमस्ते वासुदेवाय नमः सङ्कर्षणाय च ।<br>
&nbsp;प्रद्युम्नायानिरुद्धाय तुभ्यं भगवते नमः ॥ २९ ॥<br>
&nbsp;नारायणाय ऋषये पुरुषाय महात्मने ।<br>
&nbsp;विश्वेश्वराय विश्वाय सर्वभूतात्मने नमः ॥ ३० ॥<br>
&nbsp;इति द्वापर उर्वीश स्तुवन्ति जगदीश्वरम् ।<br>
&nbsp;नानातन्त्रविधानेन कलावपि तथा श्रृणु ॥ ३१ ॥<br>
&nbsp;कृष्णवर्णं त्विषाकृष्णं साङ्गोपाङ्गास्त्र पार्षदम् ।<br>
&nbsp;यज्ञैः सङ्कीर्तनप्रायैः यजन्ति हि सुमेधसः ॥ ३२ ॥<br>
( वसंततिलका ) <br>
ध्येयं सदा परिभवघ्नमभीष्टदोहं <br>
&nbsp;&nbsp;&nbsp;&nbsp;&nbsp;तीर्थास्पदं शिवविरिञ्चिनुतं शरण्यम् ।<br>
&nbsp;भृत्यार्तिहं प्रणतपाल भवाब्धिपोतं <br>
&nbsp;&nbsp;&nbsp;&nbsp;&nbsp;वन्दे महापुरुष ते चरणारविन्दम् ॥ ३३ ॥<br>
&nbsp;त्यक्त्वा सुदुस्त्यजसुरेप्सित राज्यलक्ष्मीं <br>
&nbsp;&nbsp;&nbsp;&nbsp;&nbsp;धर्मिष्ठ आर्यवचसा यदगात् अरण्यम् ।<br>
&nbsp;मायामृगं दयितयेप्सितमन्वधावद् <br>
&nbsp;&nbsp;&nbsp;&nbsp;&nbsp;वन्दे महापुरुष ते चरणारविन्दम् ॥ ३४ ॥<br>
( अनुष्टुप् ) <br>
एवं युगानुरूपाभ्यां भगवान् युगवर्तिभिः ।<br>
&nbsp;मनुजैरिज्यते राजन् श्रेयसा्मीश्वरो हरिः ॥ ३५ ॥ <br>
&nbsp;कलिं सभाजयन्त्यार्या गुणज्ञाः सारभागिनः ।<br>
&nbsp;यत्र सङ्कीर्तनेनैव सर्वस्वार्थोऽभिलभ्यते ॥ ३६ ॥<br>
&nbsp;न ह्यतः परमो लाभो देहिनां भ्राम्यतामिह ।<br>
&nbsp;यतो विन्देत परमां शान्तिं नश्यति संसृतिः ॥ ३७ ॥<br>
&nbsp;कृतादिषु प्रजा राजन् कलाविच्छन्ति सम्भवम् ।<br>
&nbsp;कलौ खलु भविष्यन्ति नारायणपरायणाः ॥ ३८ ॥<br>
&nbsp;क्वचित् क्वचिन्महाराज द्रविडेषु च भूरिशः ।<br>
&nbsp;ताम्रपर्णी नदी यत्र कृतमाला पयस्विनी ॥ ३९ ॥<br>
&nbsp;कावेरी च महापुण्या प्रतीची च महानदी ।<br>
&nbsp;ये पिबन्ति जलं तासां मनुजा मनुजेश्वर ।<br>
&nbsp;प्रायो भक्ता भगवति वासुदेवेऽमलाशयाः ॥ ४० ॥<br>
( मिश्र ) <br>
देवर्षिभूताप्तनृणां पितॄणां<br>
&nbsp;&nbsp;&nbsp;&nbsp;&nbsp;न किङ्करो नायमृणी च राजन् ।<br>
&nbsp;सर्वात्मना यः शरणं शरण्यं<br>
&nbsp;&nbsp;&nbsp;&nbsp;&nbsp;गतो मुकुन्दं परिहृत्य कर्तम् ॥ ४१ ॥<br>
&nbsp;स्वपादमूलं भजतः प्रियस्य<br>
&nbsp;&nbsp;&nbsp;&nbsp;&nbsp;त्यक्तान्यभावस्य हरिः परेशः ।<br>
&nbsp;विकर्म यच्चोत्पतितं कथञ्चित्<br>
&nbsp;&nbsp;&nbsp;&nbsp;&nbsp;धुनोति सर्वं हृदि सन्निविष्टः ॥ ४२ ॥<br>
&nbsp;श्रीनारद उवाच -<br>
( अनुष्टुप् ) <br>
धर्मान् भागवतानित्थं श्रुत्वाथ मिथिलेश्वरः ।<br>
&nbsp;जायन्तेयान् मुनीन् प्रीतः सोपाध्यायो ह्यपूजयत् ॥ ४३ ॥<br>
&nbsp;ततोऽन्तर्दधिरे सिद्धाः सर्वलोकस्य पश्यतः ।<br>
&nbsp;राजा धर्मानुपातिष्ठन् अवाप परमां गतिम् ॥ ४४ ॥<br>
&nbsp;त्वमप्येतान् महाभाग धर्मान् भागवतान् श्रुतान् ।<br>
&nbsp;आस्थितः श्रद्धया युक्तो निःसङ्गो यास्यसे परम् ॥ ४५ ॥<br>
&nbsp;युवयोः खलु दम्पत्योः यशसा पूरितं जगत् ।<br>
&nbsp;पुत्रतामगमद् यद् वां भगवानीश्वरो हरिः ॥ ४६ ॥<br>
&nbsp;दर्शनालिङ्गनालापैः शयनासनभोजनैः ।<br>
&nbsp;आत्मा वां पावितः कृष्णे पुत्रस्नेहं प्रकुर्वतोः ॥ ४७ ॥<br>
( वसंततिलका ) <br>
वैरेण यं नृपतयः शिशुपालपौण्ड्र- <br>
&nbsp;&nbsp;&nbsp;&nbsp;&nbsp;शाल्वादयो गतिविलास-विलोकनाद्यैः ।<br>
&nbsp;ध्यायन्त आकृतधियः शयनासनादौ <br>
&nbsp;&nbsp;&nbsp;&nbsp;&nbsp;तत्साम्यमापुरनुरक्तधियां पुनः किम् ॥ ४८ ॥<br>
( अनुष्टुप् ) <br>
मापत्यबुद्धिमकृथाः कृष्णे सर्वात्मनीश्वरे ।<br>
&nbsp;मायामनुष्यभावेन गूढैश्वर्ये परेऽव्यये ॥ ४९ ॥<br>
&nbsp;भूभारासुरराजन्य हन्तवे गुप्तये सताम् ।<br>
&nbsp;अवतीर्णस्य निर्वृत्यै यशो लोके वितन्यते ॥ ५० ॥<br>
&nbsp;श्रीशुक उवाच -<br>
एतत् श्रृत्वा महाभागो वसुदेवोऽतिविस्मितः ।<br>
&nbsp;देवकी च महाभागा जहतुः मोहमात्मनः ॥ ५१ ॥<br>
&nbsp;इतिहासमिमं पुण्यं धारयेद् यः समाहितः ।<br>
&nbsp;स विधूयेह शमलं ब्रह्मभूयाय कल्पते ॥ ५२ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे पञ्चमोऽध्यायः ॥ ५ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
