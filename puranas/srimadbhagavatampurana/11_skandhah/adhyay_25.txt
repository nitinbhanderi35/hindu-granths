<br>
अथ पञ्चविंशोऽध्यायः।<br>
श्रीभगवानुवाच।<br>
गुणानामसम्मिश्राणां पुमान्येन यथा भवेत्।<br>
तन्मे पुरुषवर्येदमुपधारय शंसतः १।<br>
शमो दमस्तितिक्षेक्षा तपः सत्यं दया स्मृतिः।<br>
तुष्टिस्त्यागोऽस्पृहा श्रद्धा ह्रीर्दयादिः स्वनिर्वृतिः २।<br>
काम ईहा मदस्तृष्णा स्तम्भ आशीर्भिदा सुखम्।<br>
मदोत्साहो यशःप्रीतिर्हास्यं वीर्यं बलोद्यमः ३।<br>
क्रोधो लोभोऽनृतं हिंसा याच्ञा दम्भः क्लमः कलिः।<br>
शोकमोहौ विषादार्ती निद्राशा भीरनुद्यमः ४।<br>
सत्त्वस्य रजसश्चैतास्तमसश्चानुपूर्वशः।<br>
वृत्तयो वर्णितप्रायाः सन्निपातमथो शृणु ५।<br>
सन्निपातस्त्वहमिति ममेत्युद्धव या मतिः।<br>
व्यवहारः सन्निपातो मनोमात्रेन्द्रि यासुभिः ६।<br>
धर्मे चार्थे च कामे च यदासौ परिनिष्ठितः।<br>
गुणानां सन्निकर्षोऽयं श्रद्धारतिधनावहः ७।<br>
प्रवृत्तिलक्षणे निष्ठा पुमान्यर्हि गृहाश्रमे।<br>
स्वधर्मे चानु तिष्ठेत गुणानां समितिर्हि सा ८।<br>
पुरुषं सत्त्वसंयुक्तमनुमीयाच्छमादिभिः।<br>
कामादिभी रजोयुक्तं क्रोधाद्यैस्तमसा युतम् ९।<br>
यदा भजति मां भक्त्या निरपेक्षः स्वकर्मभिः।<br>
तं सत्त्वप्रकृतिं विद्यात्पुरुषं स्त्रियमेव वा १०।<br>
यदा आशिष आशास्य मां भजेत स्वकर्मभिः।<br>
तं रजःप्रकृतिं विद्याथिंसामाशास्य तामसम् ११।<br>
सत्त्वं रजस्तम इति गुणा जीवस्य नैव मे।<br>
चित्तजा यैस्तु भूतानां सज्जमानो निबध्यते १२।<br>
यदेतरौ जयेत्सत्त्वं भास्वरं विशदं शिवम्।<br>
तदा सुखेन युज्येत धर्मज्ञानादिभिः पुमान् १३।<br>
यदा जयेत्तमः सत्त्वं रजः सङ्गं भिदा चलम्।<br>
तदा दुःखेन युज्येत कर्मणा यशसा श्रिया १४।<br>
यदा जयेद्रजः सत्त्वं तमो मूढं लयं जडम्।<br>
युज्येत शोकमोहाभ्यां निद्रया हिंसयाशया १५।<br>
यदा चित्तं प्रसीदेत इन्द्रियाणां च निर्वृतिः।<br>
देहेऽभयं मनोऽसङ्गं तत्सत्त्वं विद्धि मत्पदम् १६।<br>
विकुर्वन्क्रियया चाधीरनिवृत्तिश्च चेतसाम्।<br>
गात्रास्वास्थ्यं मनो भ्रान्तं रज एतैर्निशामय १७।<br>
सीदच्चित्तं विलीयेत चेतसो ग्रहणेऽक्षमम्।<br>
मनो नष्टं तमो ग्लानिस्तमस्तदुपधारय १८।<br>
एधमाने गुणे सत्त्वे देवानां बलमेधते।<br>
असुराणां च रजसि तमस्युद्धव रक्षसाम् १९।<br>
सत्त्वाज्जागरणं विद्याद्रजसा स्वप्नमादिशेत्।<br>
प्रस्वापं तमसा जन्तोस्तुरीयं त्रिषु सन्ततम् २०।<br>
उपर्युपरि गच्छन्ति सत्त्वेन ब्राह्मणा जनाः।<br>
तमसाधोऽध आमुख्याद्रजसान्तरचारिणः २१।<br>
सत्त्वे प्रलीनाः स्वर्यान्ति नरलोकं रजोलयाः।<br>
तमोलयास्तु निरयं यान्ति मामेव निर्गुणाः २२।<br>
मदर्पणं निष्फलं वा सात्त्विकं निजकर्म तत्।<br>
राजसं फलसङ्कल्पं हिंसाप्रायादि तामसम् २३।<br>
कैवल्यं सात्त्विकं ज्ञानं रजो वैकल्पिकं च यत्।<br>
प्राकृतं तामसं ज्ञानं मन्निष्ठं निर्गुणं स्मृतम् २४।<br>
वनं तु सात्त्विको वासो ग्रामो राजस उच्यते।<br>
तामसं द्यूतसदनं मन्निकेतं तु निर्गुणम् २५।<br>
सात्त्विकः कारकोऽसङ्गी रागान्धो राजसः स्मृतः।<br>
तामसः स्मृतिविभ्रष्टो निर्गुणो मदपाश्रयः २६।<br>
सात्त्विक्याध्यात्मिकी श्रद्धा कर्मश्रद्धा तु राजसी।<br>
तामस्यधर्मे या श्रद्धा मत्सेवायां तु निर्गुणा २७।<br>
पथ्यं पूतमनायस्तमाहार्यं सात्त्विकं स्मृतम्।<br>
राजसं चेन्द्रि यप्रेष्ठं तामसं चार्तिदाशुचि २८।<br>
सात्त्विकं सुखमात्मोत्थं विषयोत्थं तु राजसम्।<br>
तामसं मोहदैन्योत्थं निर्गुणं मदपाश्रयम् २९।<br>
द्रव्यं देशः फलं कालो ज्ञानं कर्म च कारकः।<br>
श्रद्धावस्थाकृतिर्निष्ठा त्रैगुण्यः सर्व एव हि ३०।<br>
सर्वे गुणमया भावाः पुरुषाव्यक्तधिष्ठिताः।<br>
दृष्टं श्रुतमनुध्यातं बुद्ध्या वा पुरुषर्षभ ३१।<br>
एताः संसृतयः पुंसो गुणकर्मनिबन्धनाः।<br>
येनेमे निर्जिताः सौम्य गुणा जीवेन चित्तजाः ३२।<br>
भक्तियोगेन मन्निष्ठो मद्भावाय प्रपद्यते।<br>
तस्माद्देहमिमं लब्ध्वा ज्ञानविज्ञानसम्भवम् ३३।<br>
गुणसङ्गं विनिर्धूय मां भजन्तु विचक्षणाः।<br>
निःसङ्गो मां भजेद्विद्वानप्रमत्तो जितेन्द्रियः ३४।<br>
रजस्तमश्चाभिजयेत्सत्त्वसंसेवया मुनिः।<br>
सत्त्वं चाभिजयेद्युक्तो नैरपेक्ष्येण शान्तधीः।<br>
सम्पद्यते गुणैर्मुक्तो जीवो जीवं विहाय माम् ३५।<br>
जीवो जीवविनिर्मुक्तो गुणैश्चाशयसम्भवैः।<br>
मयैव ब्रह्मणा पूर्णो न बहिर्नान्तरश्चरेत् ३६।<br>
<br>
इति श्रीमद्भागवते महापुराणे पारमहंस्यां संहितायामेकादशस्कन्धे पञ्चविंशोऽध्यायः।<br>
