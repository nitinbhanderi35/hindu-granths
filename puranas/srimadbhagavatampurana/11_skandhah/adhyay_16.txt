अथ षोडशोऽध्यायः ।<br>
श्रीउद्धव उवाच।<br>
त्वं ब्रह्म परमं साक्षादनाद्यन्तमपावृतम्।<br>
सर्वेषामपि भावानां त्राणस्थित्यप्ययोद्भवः १।<br>
उच्चावचेषु भूतेषु दुर्ज्ञेयमकृतात्मभिः।<br>
उपासते त्वां भगवन्याथातथ्येन ब्राह्मणाः २।<br>
येषु येषु च भूतेषु भक्त्या त्वां परमर्षयः।<br>
उपासीनाः प्रपद्यन्ते संसिद्धिं तद्वदस्व मे ३।<br>
गूढश्चरसि भूतात्मा भूतानां भूतभावन।<br>
न त्वां पश्यन्ति भूतानि पश्यन्तं मोहितानि ते ४।<br>
याः काश्च भूमौ दिवि वै रसायां विभूतयो दिक्षु महाविभूते।<br>
ता मह्यमाख्याह्यनुभावितास्ते नमामि ते तीर्थपदाङ्घ्रिपद्मम् ५।<br>
श्रीभगवानुवाच।<br>
एवमेतदहं पृष्टः प्रश्नं प्रश्नविदां वर।<br>
युयुत्सुना विनशने सपत्नैरर्जुनेन वै ६।<br>
ज्ञात्वा ज्ञातिवधं गर्ह्यमधर्मं राज्यहेतुकम्।<br>
ततो निवृत्तो हन्ताहं हतोऽयमिति लौकिकः ७।<br>
स तदा पुरुषव्याघ्रो युक्त्या मे प्रतिबोधितः।<br>
अभ्यभाषत मामेवं यथा त्वं रणमूर्धनि ८।<br>
अहमात्मोद्धवामीषां भूतानां सुहृदीश्वरः।<br>
अहं सर्वाणि भूतानि तेषां स्थित्युद्भवाप्ययः ९।<br>
अहं गतिर्गतिमतां कालः कलयतामहम्।<br>
गुणानां चाप्यहं साम्यं गुणिन्यौत्पत्तिको गुणः १०।<br>
गुणिनामप्यहं सूत्रं महतां च महानहम्।<br>
सूक्ष्माणामप्यहं जीवो दुर्जयानामहं मनः ११।<br>
हिरण्यगर्भो वेदानां मन्त्राणां प्रणवस्त्रिवृत्।<br>
अक्षराणामकारोऽस्मि पदानि च्छन्दुसामहम् १२।<br>
इन्द्रो ऽहं सर्वदेवानां वसूनामस्मि हव्यवाट्।<br>
आदित्यानामहं विष्णू रुद्राणां नीललोहितः १३।<br>
ब्रह्मर्षीणां भृगुरहं राजर्षीणामहं मनुः।<br>
देवर्षीणां नारदोऽहं हविर्धान्यस्मि धेनुषु १४।<br>
सिद्धेश्वराणां कपिलः सुपर्णोऽहं पतत्रिणाम्।<br>
प्रजापतीनां दक्षोऽहं पितॄणामहमर्यमा १५।<br>
मां विद्ध्युद्धव दैत्यानां प्रह्लादमसुरेश्वरम्।<br>
सोमं नक्षत्रौषधीनां धनेशं यक्षरक्षसाम् १६।<br>
ऐरावतं गजेन्द्राणां यादसां वरुणं प्रभुम्।<br>
तपतां द्युमतां सूर्यं मनुष्याणां च भूपतिम् १७।<br>
उच्चैःश्रवास्तुरङ्गाणां धातूनामस्मि काञ्चनम्।<br>
यमः संयमतां चाहम्सर्पाणामस्मि वासुकिः १८।<br>
नागेन्द्राणामनन्तोऽहं मृगेन्द्रः शृङ्गिदंष्ट्रिणाम्।<br>
आश्रमाणामहं तुर्यो वर्णानां प्रथमोऽनघ १९।<br>
तीर्थानां स्रोतसां गङ्गा समुद्र ः! सरसामहम्।<br>
आयुधानां धनुरहं त्रिपुरघ्नो धनुष्मताम् २०।<br>
धिष्ण्यानामस्म्यहं मेरुर्गहनानां हिमालयः।<br>
वनस्पतीनामश्वत्थ ओषधीनामहं यवः २१।<br>
पुरोधसां वसिष्ठोऽहं ब्रह्मिष्ठानां बृहस्पतिः।<br>
स्कन्दोऽहं सर्वसेनान्यामग्रण्यां भगवानजः २२।<br>
यज्ञानां ब्रह्मयज्ञोऽहं व्रतानामविहिंसनम्।<br>
वाय्वग्न्यर्काम्बुवागात्मा शुचीनामप्यहं शुचिः २३।<br>
योगानामात्मसंरोधो मन्त्रोऽस्मि विजिगीषताम्।<br>
आन्वीक्षिकी कौशलानां विकल्पः ख्यातिवादिनाम् २४।<br>
स्त्रीणां तु शतरूपाहं पुंसां स्वायम्भुवो मनुः।<br>
नारायणो मुनीनां च कुमारो ब्रह्मचारिणाम् २५।<br>
धर्माणामस्मि सन्न्यासः क्षेमाणामबहिर्मतिः।<br>
गुह्यानां सुनृतं मौनं मिथुनानामजस्त्वहम् २६।<br>
संवत्सरोऽस्म्यनिमिषामृतूनां मधुमाधवौ।<br>
मासानां मार्गशीर्षोऽहं नक्षत्राणां तथाभिजित् २७।<br>
अहं युगानां च कृतं धीराणां देवलोऽसितः।<br>
द्वैपायनोऽस्मि व्यासानां कवीनां काव्य आत्मवान् २८।<br>
वासुदेवो भगवतां त्वं तु भागवतेष्वहम्।<br>
किम्पुरुषानां हनुमान्विद्याध्राणां सुदर्शनः २९।<br>
रत्नानां पद्मरागोऽस्मि पद्मकोशः सुपेशसाम्।<br>
कुशोऽस्मि दर्भजातीनां गव्यमाज्यं हविःष्वहम् ३०।<br>
व्यवसायिनामहं लक्ष्मीः कितवानां छलग्रहः।<br>
तितिक्षास्मि तितिक्षूणां सत्त्वं सत्त्ववतामहम् ३१।<br>
ओजः सहो बलवतां कर्माहं विद्धि सात्वताम्।<br>
सात्वतां नवमूर्तीनामादिमूर्तिरहं परा ३२।<br>
विश्वावसुः पूर्वचित्तिर्गन्धर्वाप्सरसामहम्।<br>
भूधराणामहं स्थैर्यं गन्धमात्रमहं भुवः ३३।<br>
अपां रसश्च परमस्तेजिष्ठानां विभावसुः।<br>
प्रभा सूर्येन्दुताराणां शब्दोऽहं नभसः परः ३४।<br>
ब्रह्मण्यानां बलिरहं वीराणामहमर्जुनः।<br>
भूतानां स्थितिरुत्पत्तिरहं वै प्रतिसङ्क्रमः ३५।<br>
गत्युक्त्युत्सर्गोपादानमानन्दस्पर्शलक्षणम्।<br>
आस्वादश्रुत्यवघ्राणमहं सर्वेन्द्रियेन्द्रियम् ३६।<br>
पृथिवी वायुराकाश आपो ज्योतिरहं महान्।<br>
विकारः पुरुषोऽव्यक्तं रजः सत्त्वं तमः परम् ।<br>
अहमेतत्प्रसङ्ख्यानं ज्ञानं तत्त्वविनिश्चयः ३७।<br>
मयेश्वरेण जीवेन गुणेन गुणिना विना।<br>
सर्वात्मनापि सर्वेण न भावो विद्यते क्वचित् ३८।<br>
सङ्ख्यानं परमाणूनां कालेन क्रियते मया।<br>
न तथा मे विभूतीनां सृजतोऽण्डानि कोटिशः ३९।<br>
तेजः श्रीः कीर्तिरैश्वर्यं ह्रीस्त्यागः सौभगं भगः।<br>
वीर्यं तितिक्षा विज्ञानं यत्र यत्र स मेंऽशकः ४०।<br>
एतास्ते कीर्तिताः सर्वाः सङ्क्षेपेण विभूतयः।<br>
मनोविकारा एवैते यथा वाचाभिधीयते ४१।<br>
वाचं यच्छ मनो यच्छ प्राणान्यच्छेन्द्रियाणि च।<br>
आत्मानमात्मना यच्छ न भूयः कल्पसेऽध्वने ४२।<br>
यो वै वाङ्मनसी संयगसंयच्छन्धिया यतिः।<br>
तस्य व्रतं तपो दानं स्रवत्यामघटाम्बुवत् ४३।<br>
तस्माद्वचो मनः प्राणान्नियच्छेन्मत्परायणः।<br>
मद्भक्तियुक्तया बुद्ध्या ततः परिसमाप्यते ४४।<br>
इति श्रीमद्भागवते महापुराणे पारमहंस्यां संहितायामेकादशस्कन्धे षोडशोऽध्यायः।<br>
