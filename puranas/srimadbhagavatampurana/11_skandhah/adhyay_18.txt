<br>
वानप्रस्थ संन्यासाश्रमधर्म निरूपणम् - <br>
<br>
श्रीभगवानुवाच -<br>
( अनुष्टुप् ) <br>
वनं विविक्षुः पुत्रेषु भार्यां न्यस्य सहैव वा ।<br>
&nbsp;वन एव वसेत् शान्तः तृतीयं भागमायुषः ॥ १ ॥<br>
&nbsp;कन्दमूलफलैः वन्यैः मेध्यैः वृत्तिं प्रकल्पयेत् ।<br>
&nbsp;वसीत वल्कलं वासः तृणपर्णाजिनानि च ॥ २ ॥<br>
&nbsp;केशरोमनखश्मश्रुमलानि बिभृयाद् दतः ।<br>
&nbsp;न धावेदप्सु मज्जेत त्रिकालं स्थण्डिलेशयः ॥ ३ ॥<br>
&nbsp;ग्रीष्मे तप्येत पञ्चाग्नीन् वर्षास्वासारषाड् जले ।<br>
&nbsp;आकण्ठमग्नः शिशिरे एवंवृत्तस्तपश्चरेत् ॥ ४ ॥<br>
&nbsp;अग्निपक्वं समश्नीयात् कालपक्वमथापि वा ।<br>
&nbsp;उलूखलाश्मकुट्टो वा दन्तोलूखल एव वा ॥ ५ ॥<br>
&nbsp;स्वयं सञ्चिनुयात् सर्वम् आत्मनो वृत्तिकारणम् ।<br>
&nbsp;देशकालबलाभिज्ञो नाददीतान्यदाऽऽहृतम् ॥ ६ ॥<br>
&nbsp;वन्यैश्चरु-पुरोडाशैः निर्वपेत् कालचोदितान् ।<br>
&nbsp;न तु श्रौतेन पशुना मां यजेत वनाश्रमी ॥ ७ ॥<br>
&nbsp;अग्निहोत्रं च दर्शश्च पौर्णमासश्च पूर्ववत् ।<br>
&nbsp;चातुर्मास्यानि च मुनेः आम्नातानि च नैगमैः ॥ ८ ॥<br>
&nbsp;एवं चीर्णेन तपसा मुनिः र्धमनिसंततः ।<br>
&nbsp;मां तपोमयमाराध्य ऋषिलोकादुपैति माम् ॥ ९ ॥<br>
&nbsp;यस्त्वेतत्कृच्छ्रतश्चीर्णं तपो निःश्रेयसं महत् ।<br>
&nbsp;कामायाल्पीयसे युञ्ज्याद् बालिशः कोऽपरस्ततः ॥ १० ॥<br>
&nbsp;यदासौ नियमेऽकल्पो जरया जातवेपथुः ।<br>
&nbsp;आत्मन्यग्नीन् समारोप्य मच्चित्तोऽग्निं समाविशेत् ॥ ११ ॥<br>
&nbsp;यदा कर्मविपाकेषु लोकेषु निरयात्मसु ।<br>
&nbsp;विरागो जायते सम्यङ् न्यस्ताग्निः प्रव्रजेत्ततः ॥ १२ ॥<br>
&nbsp;इष्ट्वा यथोपदेशं मां दत्त्वा सर्वस्वमृत्विजे ।<br>
&nbsp;अग्नीन् स्वप्राण आवेश्य निरपेक्षः परिव्रजेत् ॥ १३ ॥<br>
&nbsp;विप्रस्य वै संन्यसतो देवा दारादिरूपिणः ।<br>
&nbsp;विघ्नान् कुर्वन्त्ययं ह्यस्मान् आक्रम्य समियात् परम् ॥ १४ ॥<br>
&nbsp;बिभृयाच्चेन् मुनिर्वासः कौपीनाच्छादनं परम् ।<br>
&nbsp;त्यक्तं न दण्डपात्राभ्याम् अन्यत् किञ्चिद् अनापदि ॥ १५ ॥<br>
&nbsp;दृष्टिपूतं न्यसेत् पादं वस्त्रपूतं पिबेत् जलम् ।<br>
&nbsp;सत्यपूतां वदेद् वाचं मनःपूतं समाचरेत् ॥ १६ ॥<br>
&nbsp;मौनानीहानिलायामाः दण्डा वाक्-देह-चेतसाम् ।<br>
&nbsp;न ह्येते यस्य सन्त्यङ्ग वेणुभिर्न भवेद् यतिः ॥ १७ ॥<br>
&nbsp;भिक्षां चतुर्षु वर्णेषु विगर्ह्यान् वर्जयन् चरेत् ।<br>
&nbsp;सप्तागारान् असङ्‌क्लृप्तान् तुष्येत् लब्धेन तावता ॥ १८ ॥<br>
&nbsp;बहिर्जलाशयं गत्वा तत्रोपस्पृश्य वाग्यतः ।<br>
&nbsp;विभज्य पावितं शेषं भुञ्जीताशेषमाहृतम् ॥ १९ ॥<br>
&nbsp;एकश्चरेत् महीमेतां निःसङ्गः संयतेन्द्रियः ।<br>
&nbsp;आत्मक्रीड आत्मरत आत्मवान् समदर्शनः ॥ २० ॥<br>
&nbsp;विविक्तक्षेमशरणो मद्‍भावविमलाशयः ।<br>
&nbsp;आत्मानं चिन्तयेदेकमभेदेन मया मुनिः ॥ २१ ॥<br>
&nbsp;अन्वीक्षेतात्मनो बन्धं मोक्षं च ज्ञाननिष्ठया ।<br>
&nbsp;बन्ध इन्द्रियविक्षेपो मोक्ष एषां च संयमः ॥ २२ ॥<br>
&nbsp;तस्मान्नियम्य षड्वर्गं मद्‍भावेन चरेन् मुनिः ।<br>
&nbsp;विरक्तः क्षुद्रकामेभ्यो लब्ध्वा आत्मनि सुखं महत् ॥ २३ ॥<br>
&nbsp;पुरग्रामव्रजान् सार्थान् भिक्षार्थं प्रविशंश्चरेत् ।<br>
&nbsp;पुण्यदेश सरिच्छैशैल वनाश्रमवतीं महीम् ॥ २४ ॥<br>
&nbsp;वानप्रस्थाश्रमपदेषु अभीक्ष्णं भैक्ष्यमाचरेत् ।<br>
&nbsp;संसिध्यत्याश्वसंमोहः शुद्धसत्त्वः शिलान्धसा ॥ २५ ॥<br>
&nbsp;नैतद् वस्तुतया पश्येद् दृश्यमानं विनश्यति ।<br>
&nbsp;असक्तचित्तो विरमेद् इहामुत्र चिकीर्षितात् ॥ २६ ॥<br>
&nbsp;यदेतदात्मनि जगन् मनो-वाक्-प्राण-संहतम् ।<br>
&nbsp;सर्वं मायेति तर्केण स्वस्थः त्यक्त्वा न तत्स्मरेत् ॥ २७ ॥<br>
&nbsp;ज्ञाननिष्ठो विरक्तो वा मद्‍भक्तो वाऽनपेक्षकः ।<br>
&nbsp;सलिङ्गान् आश्रमान् त्यक्त्वा चरेद् अविधिगोचरः ॥ २८ ॥<br>
&nbsp;बुधो बालकवत् क्रीडेत् कुशलो जडवच्चरेत् ।<br>
&nbsp;वदेद् उन्मत्तवद् विद्वान् गोचर्यां नैगमश्चरेत् ॥ २९ ॥<br>
&nbsp;वेदवादरतो न स्यात् न पाखण्डी न हैतुकः ।<br>
&nbsp;शुष्कवादविवादे न कञ्चित् पक्षं समाश्रयेत् ॥ ३० ॥<br>
&nbsp;नोद्विजेत जनाद् धीरो जनं चोद्वेजयेत् न तु ।<br>
&nbsp;अतिवादान् तितिक्षेत नावमन्येत कञ्चन ।<br>
&nbsp;देहमुद्दिश्य पशुवत् वैरं कुर्यान् न केनचित् ॥ ३१ ॥<br>
&nbsp;एक एव परो ह्यात्मा भूतेष्वात्मन्यवस्थितः ।<br>
&nbsp;यथेदमुदपात्रेषु भूतान्येकात्मकानि च ॥ ३२ ॥<br>
&nbsp;अलब्ध्वा न विषीदेत कालेकालेऽशनं क्वचित् ।<br>
&nbsp;लब्ध्वा न हृष्येद्-धृतिमानुभयं दैवतं त्रितम् ॥ ३३ ॥<br>
&nbsp;आहारार्थं समीहेत युक्तं तत् प्राणधारणम् ।<br>
&nbsp;तत्त्वं विमृश्यते तेन तद् विज्ञाय विमुच्यते ॥ ३४ ॥<br>
&nbsp;यदृच्छयोपपन्नान्नमद्यात् श्रेष्ठमुतापरम् ।<br>
&nbsp;तथा वासः तथा शय्यां प्राप्तं प्राप्तं भजेन् मुनिः ॥ ३५ ॥<br>
&nbsp;शौचमाचमनं स्नानं न तु चोदनया चरेत् ।<br>
&nbsp;अन्यांश्च नियमान् ज्ञानी यथाहं लीलयेश्वरः ॥ ३६ ॥<br>
&nbsp;न हि तस्य विकल्पाख्या या च मद् वीक्षया हता ।<br>
&nbsp;आ देहान्तात् क्वचित् ख्यातिः ततः संपद्यते मया ॥ ३७ ॥<br>
&nbsp;दुःखोदर्केषु कामेषु जातनिर्वेद आत्मवान् ।<br>
&nbsp;अजिज्ञासित मद्धर्मो गुरुं मुनिमुपाव्रजेत् ॥ ३८ ॥<br>
&nbsp;तावत् परिचरेद् भक्तः श्रद्धावान् अनसूयकः ।<br>
&nbsp;यावद् ब्रह्म विजानीयान् मामेव गुरुमादृतः ॥ ३९ ॥<br>
&nbsp;यस्त्वसंयत षड्वर्गः प्रचण्डेन्द्रिय सारथिः ।<br>
&nbsp;ज्ञानवैराग्यरहितः त्रिदण्डमुपजीवति ॥ ४० ॥<br>
&nbsp;सुरान् आत्मानमात्मस्थं निह्नुते मां च धर्महा ।<br>
&nbsp;अविपक्वकषायोऽस्माद् अमुष्माच्च विहीयते ॥ ४१ ॥<br>
&nbsp;भिक्षोः धर्मः शमोऽहिंसा तप ईक्षा वनौकसः ।<br>
&nbsp;गृहिणो भूतरक्षेज्या द्विजस्याचार्यसेवनम् ॥ ४२ ॥<br>
&nbsp;ब्रह्मचर्यं तपः शौचं संतोषो भूतसौहृदम् ।<br>
&nbsp;गृहस्थस्यापि ऋतौ गन्तुः सर्वेषां मदुपासनम् ॥ ४३ ॥<br>
&nbsp;इति मां यः स्वधर्मेण भजन् नित्यमनन्यभाक् ।<br>
&nbsp;सर्वभूतेषु मद्‍भावो मद्‍भक्तिं विन्दते दृढाम् ॥ ४४ ॥<br>
&nbsp;भक्त्योद्धवानपायिन्या सर्वलोकमहेश्वरम् ।<br>
&nbsp;सर्वोत्पत्त्यप्ययं ब्रह्म कारणं मोपयाति सः ॥ ४५ ॥<br>
&nbsp;इति स्वधर्मनिर्णिक्तसत्त्वो निर्ज्ञातमद्‌गतिः ।<br>
&nbsp;ज्ञानविज्ञान सम्पन्नो न चिरात् समुपैति माम् ॥ ४६ ॥<br>
&nbsp;वर्णाश्रमवतां धर्म एष आचार लक्षणः ।<br>
&nbsp;स एव मद्‍भक्तियुतो निःश्रेयसकरः परः ॥ ४७ ॥<br>
&nbsp;एतत्तेऽभिहितं साधो भवान् पृच्छति यच्च माम् ।<br>
&nbsp;यथा स्वधर्मसंयुक्तो भक्तो मां समियात् परम् ॥ ४८ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे अष्टादशोऽध्यायः ॥ १८ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
