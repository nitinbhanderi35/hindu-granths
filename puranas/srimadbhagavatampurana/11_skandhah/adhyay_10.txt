<br>
आत्मनः संसारबंधो देहाध्यासादस्तीति बोधनं <br>
जगतोमिथ्यात्व निरूपणं च - <br>
अथ दशमोऽध्यायः<br>
<br>
मयोदितेष्ववहितः स्वधर्मेषु मदाश्रयः<br>
वर्णाश्रमकुलाचारमकामात्मा समाचरेत्  १<br>
अन्वीक्षेत विशुद्धात्मा देहिनां विषयात्मनाम्<br>
गुणेषु तत्त्वध्यानेन सर्वारम्भविपर्ययम्  २<br>
सुप्तस्य विषयालोको ध्यायतो वा मनोरथः<br>
नानात्मकत्वाद्विफलस्तथा भेदात्मधीर्गुणैः  ३<br>
निवृत्तं कर्म सेवेत प्रवृत्तं मत्परस्त्यजेत्<br>
जिज्ञासायां सम्प्रवृत्तो नाद्रियेत्कर्मचोदनाम्  ४<br>
यमानभीक्ष्णं सेवेत नियमान्मत्परः क्वचित्<br>
मदभिज्ञं गुरुं शान्तमुपासीत मदात्मकम्  ५<br>
अमान्यमत्सरो दक्षो निर्ममो दृढसौहृदः<br>
असत्वरोऽर्थजिज्ञासुरनसूयुरमोघवाक्  ६<br>
जायापत्यगृहक्षेत्र स्वजनद्रविणादिषु<br>
उदासीनः समं पश्यन्सर्वेष्वर्थमिवात्मनः  ७<br>
विलक्षणः स्थूलसूक्ष्माद्देहादात्मेक्षिता स्वदृक्<br>
यथाग्निर्दारुणो दाह्याद्दाहकोऽन्यः प्रकाशकः  ८<br>
निरोधोत्पत्त्यणुबृहन्नानात्वं तत्कृतान्गुणान्<br>
अन्तः प्रविष्ट आधत्त एवं देहगुणान्परः  ९<br>
योऽसौ गुणैर्विरचितो देहोऽयं पुरुषस्य हि<br>
संसारस्तन्निबन्धोऽयं पुंसो विद्याच्छिदात्मनः  १०<br>
तस्माज्जिज्ञासयात्मानमात्मस्थं केवलं परम्<br>
सङ्गम्य निरसेदेतद्वस्तुबुद्धिं यथाक्रमम्  ११<br>
आचार्योऽरणिराद्यः स्यादन्तेवास्युत्तरारणिः<br>
तत्सन्धानं प्रवचनं विद्यासन्धिः सुखावहः  १२<br>
वैशारदी सातिविशुद्धबुद्धिर्धुनोति मायां गुणसम्प्रसूताम्<br>
गुणांश्च सन्दह्य यदात्ममेतत्स्वयं च शाम्यत्यसमिद् यथाग्निः  १३<br>
अथैषां कर्मकर्तॄणां भोक्तॄणां सुखदुःखयोः<br>
नानात्वमथ नित्यत्वं लोककालागमात्मनाम्  १४<br>
मन्यसे सर्वभावानां संस्था ह्यौत्पत्तिकी यथा<br>
तत्तदाकृतिभेदेन जायते भिद्यते च धीः  १५<br>
एवमप्यङ्ग सर्वेषां देहिनां देहयोगतः<br>
कालावयवतः सन्ति भावा जन्मादयोऽसकृत्  १६<br>
तत्रापि कर्मणां कर्तुरस्वातन्त्र्यं च लक्ष्यते<br>
भोक्तुश्च दुःखसुखयोः को न्वर्थो विवशं भजेत्  १७<br>
न देहिनां सुखं किञ्चिद्विद्यते विदुषामपि<br>
तथा च दुःखं मूढानां वृथाहङ्करणं परम्  १८<br>
यदि प्राप्तिं विघातं च जानन्ति सुखदुःखयोः<br>
तेऽप्यद्धा न विदुर्योगं मृत्युर्न प्रभवेद्यथा  १९<br>
कोऽन्वर्थः सुखयत्येनं कामो वा मृत्युरन्तिके<br>
आघातं नीयमानस्य वध्यस्येव न तुष्टिदः  २०<br>
श्रुतं च दृष्टवद्दुष्टं स्पर्धासूयात्ययव्ययैः<br>
बह्वन्तरायकामत्वात्कृषिवच्चापि निष्फलम्  २१<br>
अन्तरायैरविहितो यदि धर्मः स्वनुष्ठितः<br>
तेनापि निर्जितं स्थानं यथा गच्छति तच्छृणु  २२<br>
इष्ट्वेह देवता यज्ञैः स्वर्लोकं याति याज्ञिकः<br>
भुञ्जीत देववत्तत्र भोगान्दिव्यान्निजार्जितान्  २३<br>
स्वपुण्योपचिते शुभ्रे विमान उपगीयते<br>
गन्धर्वैर्विहरन्मध्ये देवीनां हृद्यवेषधृक्  २४<br>
स्त्रीभिः कामगयानेन किङ्किणीजालमालिना<br>
क्रीडन्न वेदात्मपातं सुराक्रीडेषु निर्वृतः  २५<br>
तावत्स मोदते स्वर्गे यावत्पुण्यं समाप्यते<br>
क्षीणपुण्यः पतत्यर्वागनिच्छन्कालचालितः  २६<br>
यद्यधर्मरतः सङ्गादसतां वाजितेन्द्रियः<br>
कामात्मा कृपणो लुब्धः स्त्रैणो भूतविहिंसकः  २७<br>
पशूनविधिनालभ्य प्रेतभूतगणान्यजन्<br>
नरकानवशो जन्तुर्गत्वा यात्युल्बणं तमः  २८<br>
कर्माणि दुःखोदर्काणि कुर्वन्देहेन तैः पुनः<br>
देहमाभजते तत्र किं सुखं मर्त्यधर्मिणः  २९<br>
लोकानां लोकपालानां मद्भयं कल्पजीविनाम्<br>
ब्रह्मणोऽपि भयं मत्तो द्विपरार्धपरायुषः  ३०<br>
गुणाः सृजन्ति कर्माणि गुणोऽनुसृजते गुणान्<br>
जीवस्तु गुणसंयुक्तो भुङ्क्ते कर्मफलान्यसौ  ३१<br>
यावत्स्याद्गुणवैषम्यं तावन्नानात्वमात्मनः<br>
नानात्वमात्मनो यावत्पारतन्त्र्यं तदैव हि  ३२<br>
यावदस्यास्वतन्त्रत्वं तावदीश्वरतो भयम्<br>
य एतत्समुपासीरंस्ते मुह्यन्ति शुचार्पिताः  ३३<br>
काल आत्मागमो लोकः स्वभावो धर्म एव च<br>
इति मां बहुधा प्राहुर्गुणव्यतिकरे सति  ३४<br>
श्रीउद्धव उवाच<br>
गुणेषु वर्तमानोऽपि देहजेष्वनपावृतः<br>
गुणैर्न बध्यते देही बध्यते वा कथं विभो  ३५<br>
कथं वर्तेत विहरेत्कैर्वा ज्ञायेत लक्षणैः<br>
किं भुञ्जीतोत विसृजेच्छयीतासीत याति वा  ३६<br>
एतदच्युत मे ब्रूहि प्रश्नं प्रश्नविदां वर<br>
नित्यबद्धो नित्यमुक्त एक एवेति मे भ्रमः  ३७<br>
<br>
<br>
