<br>
भागवतधर्म निरूपणम्, उद्धवस्य बदरिकाश्रमगमनं च - <br>
<br>
श्रीउद्धव उवाच -<br>
( अनुष्टुप् ) <br>
सुदुश्चरां इमां मन्ये योगचर्यामनात्मनः ।<br>
&nbsp;यथाञ्जसा पुमान् सिद्ध्येत् तन्मे ब्रूह्यञ्जसाच्युत ॥ १ ॥<br>
&nbsp;प्रायशः पुण्डरीकाक्ष युञ्जन्तो योगिनो मनः ।<br>
&nbsp;विषीदन्त्यसमाधानान् मनोनिग्रहकर्शिताः ॥ २ ॥<br>
( मिश्र - १२ अक्षरी )<br>
अथात आनन्ददुघं पदाम्बुजं<br>
&nbsp;&nbsp;&nbsp;&nbsp;&nbsp;हंसाः श्रयेरन्नरविन्दलोचन ।<br>
&nbsp;सुखं नु विश्वेश्वर योगकर्मभि<br>
&nbsp;&nbsp;&nbsp;&nbsp;&nbsp;स्त्वन्माययामी विहता न मानिनः ॥ ३ ॥<br>
( वसंततिलका ) <br>
किं चित्रमच्युत तवैतदशेषबन्धो<br>
&nbsp;&nbsp;&nbsp;&nbsp;&nbsp;दासेष्वनन्यशरणेषु यदात्मसात्त्वम् ।<br>
&nbsp;योऽरोचयत् सह मृगैः स्वयमीश्वराणां<br>
&nbsp;&nbsp;&nbsp;&nbsp;&nbsp;श्रीमत्किरीटतटपीडितपादपीठः ॥ ४ ॥<br>
&nbsp;तं त्वाखिलात्मदयितेश्वरमाश्रितानां <br>
&nbsp;&nbsp;&nbsp;&nbsp;&nbsp;सर्वार्थदं स्वकृतविद् विसृजेत को नु ।<br>
&nbsp;को वा भजेत् किमपि विस्मृतयेऽनु भूत्यै <br>
&nbsp;&nbsp;&nbsp;&nbsp;&nbsp;किं वा भवेन्न तव पादरजोजुषां नः ॥ ५ ॥<br>
&nbsp;नैवोपयन्त्यपचितिं कवयस्तवेश <br>
&nbsp;&nbsp;&nbsp;&nbsp;&nbsp;ब्रह्मायुषापि कृतमृद्धमुदः स्मरन्तः ।<br>
&nbsp;योऽन्तर्बहिस्तनुभृतां अशुभं विधुन्वन्<br>
&nbsp;&nbsp;&nbsp;&nbsp;&nbsp;आचार्यचैत्त्यवपुषा स्वगतिं व्यनक्ति ॥ ६ ॥<br>
&nbsp;श्रीशुक उवाच -<br>
( मिश्र - १२ अक्षरी ) <br>
इत्युद्धवेनात्यनुरक्तचेतसा<br>
&nbsp;&nbsp;&nbsp;&nbsp;&nbsp;पृष्टो जगत्क्रीडनकः स्वशक्तिभिः ।<br>
&nbsp;गृहीतमूर्तित्रय ईश्वरेश्वरो<br>
&nbsp;&nbsp;&nbsp;&nbsp;&nbsp;जगाद सप्रेममनोहरस्मितः ॥ ७ ॥<br>
&nbsp;श्रीभगवानुवाच -<br>
( अनुष्टुप् ) <br>
हन्त ते कथयिष्यामि मम धर्मान् सुमङ्गलान् ।<br>
&nbsp;याञ्छ्रद्धयाऽऽचरन् मर्त्यो मृत्युं जयति दुर्जयम् ॥ ८ ॥<br>
&nbsp;कुर्यात् सर्वाणि कर्माणि मदर्थं शनकैः स्मरन् ।<br>
&nbsp;मय्यर्पितमनश्चित्तो मद्धर्मात्ममनोरतिः ॥ ९ ॥<br>
&nbsp;देशान् पुण्यान् आश्रयेत मद्‍भक्तैः साधुभिः श्रितान् ।<br>
&nbsp;देवासुरमनुष्येषु मद्‍भक्ताचरितानि च ॥ १० ॥<br>
&nbsp;पृथक् सत्रेण वा मह्यं पर्वयात्रामहोत्सवान् ।<br>
&nbsp;कारयेद् ‍गीत नृत्याद्यैः महाराजविभूतिभिः ॥ ११ ॥<br>
&nbsp;मामेव सर्वभूतेषु बहिरन्तरपावृतम् ।<br>
&nbsp;ईक्षेतात्मनि चात्मानं यथा खममलाशयः ॥ १२ ॥<br>
&nbsp;इति सर्वाणि भूतानि मद्‍भावेन महाद्युते ।<br>
&nbsp;सभाजयन् मन्यमानो ज्ञानं केवलमाश्रितः ॥ १३ ॥<br>
&nbsp;ब्राह्मणे पुल्कसे स्तेने ब्रह्मण्येऽर्के स्फुलिङ्गके ।<br>
&nbsp;अक्रूरे क्रूरके चैव समदृक् पण्डितो मतः ॥ १४ ॥<br>
&nbsp;नरेष्वभीक्ष्णं मद्‍भावं पुंसो भावयतोऽचिरात् ।<br>
&nbsp;स्पर्धासूयातिरस्काराः साहङ्कारा वियन्ति हि ॥ १५ ॥<br>
&nbsp;विसृज्य स्मयमानान् स्वान् दृशं व्रीडां च दैहिकीम् ।<br>
&nbsp;प्रणमेद् दण्डवद् भूमौ अश्वचाण्डालगोखरम् ॥ १६ ॥<br>
&nbsp;यावर् सर्वेषु भूतेषु मद्‍भावो नोपजायते ।<br>
&nbsp;तावदेवमुपासीत वाङ्‌मनःकायवृत्तिभिः ॥ १७ ॥<br>
&nbsp;सर्वं ब्रह्मात्मकं तस्य विद्ययाऽऽत्ममनीषया ।<br>
&nbsp;परिपश्यन् उपरमेत् सर्वतो मुक्तसंशयः ॥ १८ ॥<br>
&nbsp;अयं हि सर्वकल्पानां सध्रीचीनो मतो मम ।<br>
&nbsp;मद्‍भावः सर्वभूतेषु मनोवाक्कायवृत्तिभिः ॥ १९ ॥<br>
&nbsp;न ह्यङ्गोपक्रमे ध्वंसो मद्धर्मस्योद्धवाण्वपि ।<br>
&nbsp;मया व्यवसितः सम्यङ् निर्गुणत्वादनाशिषः ॥ २० ॥<br>
&nbsp;यो यो मयि परे धर्मः कल्प्यते निष्फलाय चेत् ।<br>
&nbsp;तदायासो निरर्थः स्याद् ‍भयादेरिव सत्तम ॥ २१ ॥<br>
&nbsp;एषा बुद्धिमतां बुद्धिः मनीषा च मनीषिणाम् ।<br>
&nbsp;यत्सत्यमनृतेनेह मर्त्येनाप्नोति मामृतम् ॥ २२ ॥<br>
&nbsp;एष तेऽभिहितः कृत्स्नो ब्रह्मवादस्य सङ्ग्रहः ।<br>
&nbsp;समासव्यासविधिना देवानामपि दुर्गमः ॥ २३ ॥<br>
&nbsp;अभीक्ष्णशस्ते गदितं ज्ञानं विस्पष्टयुक्तिमत् ।<br>
&nbsp;एतद् विज्ञाय मुच्येत पुरुषो नष्टसंशयः ॥ २४ ॥<br>
&nbsp;सुविविक्तं तव प्रश्नं मयैतदपि धारयेत् ।<br>
&nbsp;सनातनं ब्रह्मगुह्यं परं ब्रह्माधिगच्छति ॥ २५ ॥<br>
&nbsp;य एतन्मम भक्तेषु सम्प्रदद्यात् सुपुष्कलम् ।<br>
&nbsp;तस्याहं ब्रह्मदायस्य ददाम्यात्मानमात्मना ॥ २६ ॥<br>
&nbsp;य एतत् समधीयीत पवित्रं परमं शुचि ।<br>
&nbsp;स पूयेताहरहर्मां ज्ञानदीपेन दर्शयन् ॥ २७ ॥<br>
&nbsp;य एतत् श्ररद्धया नित्यं अव्यग्रः श्रृणुयान्नरः ।<br>
&nbsp;मयि भक्तिं परां कुर्वन् कर्मभिर्न स बध्यते ॥ २८ ॥<br>
&nbsp;अप्युद्धव त्वया ब्रह्म सखे समवधारितम् ।<br>
&nbsp;अपि ते विगतो मोहः शोकश्चासौ मनोभवः ॥ २९ ॥<br>
&nbsp;नैतत्त्वया दाम्भिकाय नास्तिकाय शठाय च ।<br>
&nbsp;अशुश्रूषोरभक्ताय दुर्विनीताय दीयताम् ॥ ३० ॥<br>
&nbsp;एतैर्दोषैर्विहीनाय ब्रह्मण्याय प्रियाय च ।<br>
&nbsp;साधवे शुचये ब्रूयाद् ‍भक्तिः स्यात् शूद्रयोषिताम् ॥ ३१ ॥<br>
&nbsp;नैतद् विज्ञाय जिज्ञासोः ज्ञातव्यं अवशिष्यते ।<br>
&nbsp;पीत्वा पीयूषममृतं पातव्यं नावशिष्यते ॥ ३२ ॥<br>
&nbsp;ज्ञाने कर्मणि योगे च वार्तायां दण्डधारणे ।<br>
&nbsp;यावानर्थो नृणां तात तावांस्तेऽहं चतुर्विधः ॥ ३३ ॥<br>
( मिश्र ) <br>
मर्त्यो यदा त्यक्तसमस्तकर्मा<br>
&nbsp;&nbsp;&nbsp;&nbsp;&nbsp;निवेदितात्मा विचिकीर्षितो मे ।<br>
&nbsp;तदामृतत्वं प्रतिपद्यमानो<br>
&nbsp;&nbsp;&nbsp;&nbsp;&nbsp;मयाऽऽत्मभूयाय च कल्पते वै ॥ ३४ ॥<br>
&nbsp;श्रीशुक उवाच -<br>
स एवमादर्शितयोगमार्गः<br>
&nbsp;&nbsp;&nbsp;&nbsp;&nbsp;तदोत्तमःश्लोकवचो निशम्य ।<br>
&nbsp;बद्धाञ्जलिः प्रीत्युपरुद्धकण्ठो<br>
&nbsp;&nbsp;&nbsp;&nbsp;&nbsp;न किञ्चिदूचेऽश्रुपरिप्लुताक्षः ॥ ३५ ॥<br>
&nbsp;विष्टभ्य चित्तं प्रणयावघूर्णं<br>
&nbsp;&nbsp;&nbsp;&nbsp;&nbsp;धैर्येण राजन्बहुमन्यमानः ।<br>
&nbsp;कृताञ्जलिः प्राह यदुप्रवीरं<br>
&nbsp;&nbsp;&nbsp;&nbsp;&nbsp;शीर्ष्णा स्पृशंस्तच्चरणारविन्दम् ॥ ३६ ॥<br>
&nbsp;श्रीउद्धव उवाच -<br>
विद्रावितो मोहमहान्धकारो<br>
&nbsp;&nbsp;&nbsp;&nbsp;&nbsp;य आश्रितो मे तव सन्निधानात् ।<br>
&nbsp;विभावसोः किं नु समीपगस्य<br>
&nbsp;&nbsp;&nbsp;&nbsp;&nbsp;शीतं तमो भीः प्रभवन्त्यजाद्य ॥ ३७ ॥<br>
&nbsp;प्रत्यर्पितो मे भवतानुकम्पिना<br>
&nbsp;&nbsp;&nbsp;&nbsp;&nbsp;भृत्याय विज्ञानमयः प्रदीपः ।<br>
&nbsp;हित्वा कृतज्ञस्तव पादमूलं<br>
&nbsp;&nbsp;&nbsp;&nbsp;&nbsp;कोऽन्यत् समीयाच्छरणं त्वदीयम् ॥ ३८ ॥<br>
&nbsp;वृक्णश्च मे सुदृढः स्नेहपाशो<br>
&nbsp;&nbsp;&nbsp;&nbsp;&nbsp;दाशार्हवृष्ण्यन्धकसात्वतेषु ।<br>
&nbsp;प्रसारितः सृष्टिविवृद्धये त्वया<br>
&nbsp;&nbsp;&nbsp;&nbsp;&nbsp;स्वमायया ह्यात्मसुबोधहेतिना ॥ ३९ ॥<br>
( अनुष्टुप् ) <br>
नमोऽस्तु ते महायोगिन् प्रपन्नमनुशाधि माम् ।<br>
&nbsp;यथा त्वच्चरणाम्भोजे रतिः स्यादनपायिनी ॥ ४० ॥<br>
&nbsp;श्रीभगवानुवाच -<br>
गच्छोद्धव मयाऽऽदिष्टो बदर्याख्यं ममाश्रमम् ।<br>
&nbsp;तत्र मत्पादतीर्थोदे स्नानोपस्पर्शनैः शुचिः ॥ ४१ ॥<br>
&nbsp;ईक्षयालकनन्दाया विधूताशेषकल्मषः ।<br>
&nbsp;वसानो वल्कलान्यङ्ग वन्यभुक्सुखनिःस्पृहः ॥ ४२ ॥<br>
&nbsp;तितिक्षुः द्वन्द्वमात्राणां सुशीलः संयतेन्द्रियः ।<br>
&nbsp;शान्तः समाहितधिया ज्ञानविज्ञानसंयुतः ॥ ४३ ॥<br>
&nbsp;मत्तोऽनुशिक्षितं यत्ते विविक्तमनुभावयन् ।<br>
&nbsp;मय्यावेशितवाक्‌चित्तो मद्धर्मनिरतो भव ।<br>
&nbsp;अतिव्रज्य गतीस्तिस्रो मामेष्यसि ततः परम् ॥ ४४ ॥<br>
&nbsp;श्रीशुक उवाच -<br>
( मिश्र ) <br>
स एवमुक्तो हरिमेधसोद्धवः<br>
&nbsp;&nbsp;&nbsp;&nbsp;&nbsp;प्रदक्षिणं तं परिसृत्य पादयोः ।<br>
&nbsp;शिरो निधायाश्रुकलाभिरार्द्रधीः<br>
&nbsp;&nbsp;&nbsp;&nbsp;&nbsp;न्यषिञ्चदद्वन्द्वपरोऽप्यपक्रमे ॥ ४५ ॥<br>
&nbsp;सुदुस्त्यजस्नेहवियोगकातरो<br>
&nbsp;&nbsp;&nbsp;&nbsp;&nbsp;न शक्नुवंस्तं परिहातुमातुरः ।<br>
&nbsp;कृच्छ्रं ययौ मूर्धनि भर्तृपादुके<br>
&nbsp;&nbsp;&nbsp;&nbsp;&nbsp;बिभ्रन् नमस्कृत्य ययौ पुनः पुनः ॥ ४६ ॥<br>
&nbsp;ततस्तमन्तर्हुदि सन्निवेश्य<br>
&nbsp;&nbsp;&nbsp;&nbsp;&nbsp;गतो महाभागवतो विशालाम् ।<br>
&nbsp;यथोपदिष्टां जगदेकबन्धुना<br>
&nbsp;&nbsp;&nbsp;&nbsp;&nbsp;तपः समास्थाय हरेरगाद् ‍गतिम् ॥ ४७ ॥<br>
&nbsp;य एतद् आनन्दसमुद्रसम्भृतं<br>
&nbsp;&nbsp;&nbsp;&nbsp;&nbsp;ज्ञानामृतं भागवताय भाषितम् ।<br>
&nbsp;कृष्णेन योगेश्वरसेविताङ्‌घ्रिणा<br>
&nbsp;&nbsp;&nbsp;&nbsp;&nbsp;सच्छ्रद्धयाऽऽसेव्य जगद्विमुच्यते ॥ ४८ ॥<br>
( मालिनी ) <br>
भवभयमपहन्तुं ज्ञानविज्ञानसारं <br>
&nbsp;&nbsp;&nbsp;&nbsp;&nbsp;निगमकृद् उपजह्रे भृङ्गवद् वेदसारम् ।<br>
&nbsp;अमृतमुदधितश्चा पाययद् भृत्यवर्गान् <br>
&nbsp;&nbsp;&nbsp;&nbsp;&nbsp;पुरुषं ऋषभमाद्यं कृष्णसंज्ञं नतोऽस्मि ॥ ४९ ॥<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां एकादशस्कन्धे एकोत्रिंशोऽध्यायः ॥ २९ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
