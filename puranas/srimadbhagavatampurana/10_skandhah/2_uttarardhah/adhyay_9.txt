<br>
कालिन्दीमित्रविन्दासत्याभद्रालक्ष्मणादीनां पाणिग्रहणम्।<br>
अथाष्टपञ्चाशत्तमोऽध्यायः 10.58<br>
श्रीशुक उवाच।<br>
एकदा पाण्डवान्द्रष्टुं प्रतीतान्पुरुषोत्तमः।<br>
इन्द्रप्रस्थं गतः श्रीमान्युयुधानादिभिर्वृतः १।<br>
दृष्ट्वा तमागतं पार्था मुकुन्दमखिलेश्वरम्।<br>
उत्तस्थुर्युगपद्वीराः प्राणा मुख्यमिवागतम् २।<br>
परिष्वज्याच्युतं वीरा अङ्गसङ्गहतैनसः।<br>
सानुरागस्मितं वक्त्रं वीक्ष्य तस्य मुदं ययुः ३।<br>
युधिष्ठिरस्य भीमस्य कृत्वा पादाभिवन्दनम्।<br>
फाल्गुनं परिरभ्याथ यमाभ्यां चाभिवन्दितः ४।<br>
परमासन आसीनं कृष्णा कृष्णमनिन्दिता।<br>
नवोढा व्रीडिता किञ्चिच्छनैरेत्याभ्यवन्दत ५।<br>
तथैव सात्यकिः पार्थैः पूजितश्चाभिवन्दितः।<br>
निषसादासनेऽन्ये च पूजिताः पर्युपासत ६।<br>
पृथाम्समागत्य कृताभिवादनस्तयातिहार्दार्द्र दृशाभिरम्भितः।<br>
आपृष्टवांस्तां कुशलं सहस्नुषां पितृष्वसारम्परिपृष्टबान्धवः ७।<br>
तमाह प्रेमवैक्लव्य रुद्धकण्ठाश्रुलोचना।<br>
स्मरन्ती तान्बहून्क्लेशान्क्लेशापायात्मदर्शनम् ८।<br>
तदैव कुशलं नोऽभूत्सनाथास्ते कृता वयम्।<br>
ज्ञातीन्नः स्मरता कृष्ण भ्राता मे प्रेषितस्त्वया ९।<br>
न तेऽस्ति स्वपरभ्रान्तिर्विश्वस्य सुहृदात्मनः।<br>
तथापि स्मरतां शश्वत्क्लेशान्हंसि हृदि स्थितः १०।<br>
युधिष्ठिर उवाच।<br>
किं न आचरितं श्रेयो न वेदाहमधीश्वर।<br>
योगेश्वराणां दुर्दर्शो यन्नो दृष्टः कुमेधसाम् ११।<br>
इति वै वार्षिकान्मासान्राज्ञा सोऽभ्यर्थितः सुखम्।<br>
जनयन्नयनानन्दमिन्द्रप्रस्थौकसां विभुः १२।<br>
एकदा रथमारुह्य विजयो वानरध्वजम्।<br>
गाण्डीवं धनुरादाय तूणौ चाक्षयसायकौ १३।<br>
साकं कृष्णेन सन्नद्धो विहर्तुं विपिनं महत्।<br>
बहुव्यालमृगाकीर्णं प्राविशत्परवीरहा १४।<br>
तत्राविध्यच्छरैर्व्याघ्रान्शूकरान्महिषान्रुरून्।<br>
शरभान्गवयान्खड्गान्हरिणान्शशशल्लकान् १५।<br>
तान्निन्युः किङ्करा राज्ञे मेध्यान्पर्वण्युपागते।<br>
तृट्परीतः परिश्रान्तो बिभत्सुर्यमुनामगात् १६।<br>
तत्रोपस्पृश्य विशदं पीत्वा वारि महारथौ।<br>
कृष्णौ ददृशतुः कन्यां चरन्तीं चारुदर्शनाम् १७।<br>
तामासाद्य वरारोहां सुद्विजां रुचिराननाम्।<br>
पप्रच्छ प्रेषितः सख्या फाल्गुनः प्रमदोत्तमाम् १८।<br>
का त्वं कस्यासि सुश्रोणि कुतो वा किं चिकीर्षसि।<br>
मन्ये त्वां पतिमिच्छन्तीं सर्वं कथय शोभने १९।<br>
श्रीकालिन्द्युवाच।<br>
अहं देवस्य सवितुर्दुहिता पतिमिच्छती।<br>
विष्णुं वरेण्यं वरदं तपः परममास्थितः २०।<br>
नान्यं पतिं वृणे वीर तमृते श्रीनिकेतनम्।<br>
तुष्यतां मे स भगवान्मुकुन्दोऽनाथसंश्रयः २१।<br>
कालिन्दीति समाख्याता वसामि यमुनाजले।<br>
निर्मिते भवने पित्रा यावदच्युतदर्शनम् २२।<br>
तथावदद्गुडाकेशो वासुदेवाय सोऽपि ताम्।<br>
रथमारोप्य तद्विद्वान्धर्मराजमुपागमत् २३।<br>
यदैव कृष्णः सन्दिष्टः पार्थानां परमाद्भुतम्।<br>
कारयामास नगरं विचित्रं विश्वकर्मणा २४।<br>
भगवांस्तत्र निवसन्स्वानां प्रियचिकीर्षया।<br>
अग्नये खाण्डवं दातुमर्जुनस्याथ सारथिः २५।<br>
सोऽग्निस्तुष्टो धनुरदाद्ध्यान्श्वेतान्रथं नृप।<br>
अर्जुनायाक्षयौ तूणौ वर्म चाभेद्यमस्त्रिभिः २६।<br>
मयश्च मोचितो वह्नेः सभां सख्य उपाहरत्।<br>
यस्मिन्दुर्योधनस्यासीज्जलस्थलदृशिभ्रमः २७।<br>
स तेन समनुज्ञातः सुहृद्भिश्चानुमोदितः।<br>
आययौ द्वारकां भूयः सात्यकिप्रमुखैर्वृतः २८।<br>
अथोपयेमे कालिन्दीं सुपुण्यर्त्वृक्ष ऊर्जिते।<br>
वितन्वन्परमानन्दं स्वानां परममङ्गलः २९।<br>
विन्द्यानुविन्द्यावावन्त्यौ दुर्योधनवशानुगौ।<br>
स्वयंवरे स्वभगिनीं कृष्णे सक्तां न्यषेधताम् ३०।<br>
राजाधिदेव्यास्तनयां मित्रविन्दां पितृष्वसुः।<br>
प्रसह्य हृतवान्कृष्णो राजन्राज्ञां प्रपश्यताम् ३१।<br>
नग्नजिन्नाम कौशल्य आसीद्राजातिधार्मिकः।<br>
तस्य सत्याभवत्कन्या देवी नाग्नजिती नृप ३२।<br>
न तां शेकुर्नृपा वोढुमजित्वा सप्तगोवृषान्।<br>
तीक्ष्णशृङ्गान्सुदुर्धर्षान्वीर्यगन्धासहान्खलान् ३३।<br>
तां श्रुत्वा वृषजिल्लभ्यां भगवान्सात्वतां पतिः।<br>
जगाम कौशल्यपुरं सैन्येन महता वृतः ३४।<br>
स कोशलपतिः प्रीतः प्रत्युत्थानासनादिभिः।<br>
अर्हणेनापि गुरुणा पूजयन्प्रतिनन्दितः ३५।<br>
वरं विलोक्याभिमतं समागतं नरेन्द्र कन्या चकमे रमापतिम्।<br>
भूयादयं मे पतिराशिषोऽनलः करोतु सत्या यदि मे धृतो व्रतः ३६।<br>
यत्पादपङ्कजरजः शिरसा बिभर्ति।<br>
श्रीरब्जजः सगिरिशः सह लोकपालैः ।<br>
लीलातनुः स्वकृतसेतुपरीप्सया यः।<br>
कालेऽदधत्स भगवान्मम केन तुष्येत् ३७।<br>
अर्चितं पुनरित्याह नारायण जगत्पते।<br>
आत्मानन्देन पूर्णस्य करवाणि किमल्पकः ३८।<br>
श्रीशुक उवाच।<br>
तमाह भगवान्हृष्टः कृतासनपरिग्रहः।<br>
मेघगम्भीरया वाचा सस्मितं कुरुनन्दन ३९।<br>
श्रीभगवानुवाच।<br>
नरेन्द्र याच्ञा कविभिर्विगर्हिता राजन्यबन्धोर्निजधर्मवर्तिनः।<br>
तथापि याचे तव सौहृदेच्छया कन्यां त्वदीयां न हि शुल्कदा वयम् ४०।<br>
श्रीराजोवाच।<br>
कोऽन्यस्तेऽभ्यधिको नाथ कन्यावर इहेप्सितः।<br>
गुणैकधाम्नो यस्याङ्गे श्रीर्वसत्यनपायिनी ४१।<br>
किन्त्वस्माभिः कृतः पूर्वं समयः सात्वतर्षभ।<br>
पुंसां वीर्यपरीक्षार्थं कन्यावरपरीप्सया ४२।<br>
सप्तैते गोवृषा वीर दुर्दान्ता दुरवग्रहाः।<br>
एतैर्भग्नाः सुबहवो भिन्नगात्रा नृपात्मजाः ४३।<br>
यदिमे निगृहीताः स्युस्त्वयैव यदुनन्दन।<br>
वरो भवानभिमतो दुहितुर्मे श्रियःपते ४४।<br>
एवं समयमाकर्ण्य बद्ध्वा परिकरं प्रभुः।<br>
आत्मानं सप्तधा कृत्वा न्यगृह्णाल्लीलयैव तान् ४५।<br>
बद्ध्वा तान्दामभिः शौरिर्भग्नदर्पान्हतौजसः।<br>
व्यकर्षल्लीलया बद्धान्बालो दारुमयान्यथा ४६।<br>
ततः प्रीतः सुतां राजा ददौ कृष्णाय विस्मितः।<br>
तां प्रत्यगृह्णाद्भगवान्विधिवत्सदृशीं प्रभुः ४७।<br>
राजपत्न्यश्च दुहितुः कृष्णं लब्ध्वा प्रियं पतिम्।<br>
लेभिरे परमानन्दं जातश्च परमोत्सवः ४८।<br>
शङ्खभेर्यानका नेदुर्गीतवाद्यद्विजाशिषः।<br>
नरा नार्यः प्रमुदिताः सुवासःस्रगलङ्कृताः ४९।<br>
दशधेनुसहस्राणि पारिबर्हमदाद्विभुः।<br>
युवतीनां त्रिसाहस्रं निष्कग्रीवसुवाससम् ५०।<br>
नवनागसहस्राणि नागाच्छतगुणान्रथान्।<br>
रथाच्छतगुणानश्वानश्वाच्छतगुणान्नरान् ५१।<br>
दम्पती रथमारोप्य महत्या सेनया वृतौ।<br>
स्नेहप्रक्लिन्नहृदयो यापयामास कोशलः ५२।<br>
श्रुत्वैतद्रुरुधुर्भूपा नयन्तं पथि कन्यकाम्।<br>
भग्नवीर्याः सुदुर्मर्षा यदुभिर्गोवृषैः पुरा ५३।<br>
तानस्यतः शरव्रातान्बन्धुप्रियकृदर्जुनः।<br>
गाण्डीवी कालयामास सिंहः क्षुद्रमृगानिव ५४।<br>
पारिबर्हमुपागृह्य द्वारकामेत्य सत्यया।<br>
रेमे यदूनामृषभो भगवान्देवकीसुतः ५५।<br>
श्रुतकीर्तेः सुतां भद्रां उपयेमे पितृष्वसुः।<br>
कैकेयीं भ्रातृभिर्दत्तां कृष्णः सन्तर्दनादिभिः ५६।<br>
सुतां च मद्राधिपतेर्लक्ष्मणां लक्षणैर्युताम्।<br>
स्वयंवरे जहारैकः स सुपर्णः सुधामिव ५७।<br>
अन्याश्चैवंविधा भार्याः कृष्णस्यासन्सहस्रशः।<br>
भौमं हत्वा तन्निरोधादाहृताश्चारुदर्शनाः ५८।<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तरार्धेऽष्टमहिष्युद्वाहो नामाष्टपञ्चाशत्तमोऽध्यायः।<br>
<br>
