दन्तवक्रविदूरथवधः; बलरामद्‌वारा सूतशिरश्छेदश्च - <br>
<br>
<br>
अथाष्टसप्ततितमोऽध्यायः<br>
श्रीशुक उवाच।<br>
शिशुपालस्य शाल्वस्य पौण्ड्रकस्यापि दुर्मतिः।<br>
परलोकगतानां च कुर्वन्पारोक्ष्यसौहृदम् १।<br>
एकः पदातिः सङ्क्रुद्धो गदापाणिः प्रकम्पयन्।<br>
पद्भ्यामिमां महाराज महासत्त्वो व्यदृश्यत २।<br>
तं तथायान्तमालोक्य गदामादाय सत्वरः।<br>
अवप्लुत्य रथात्कृष्णः सिन्धुं वेलेव प्रत्यधात् ३।<br>
गदामुद्यम्य कारूषो मुकुन्दं प्राह दुर्मदः।<br>
दिष्ट्या दिष्ट्या भवानद्य मम दृष्टिपथं गतः ४।<br>
त्वं मातुलेयो नः कृष्ण मित्रध्रुङ्मां जिघांससि।<br>
अतस्त्वां गदया मन्द हनिष्ये वज्रकल्पया ५।<br>
तर्ह्यानृण्यमुपैम्यज्ञ मित्राणां मित्रवत्सलः।<br>
बन्धुरूपमरिं हत्वा व्याधिं देहचरं यथा ६।<br>
एवं रूक्षैस्तुदन्वाक्यैः कृष्णं तोत्रैरिव द्विपम्।<br>
गदयाताडयन्मूर्ध्नि सिंहवद्व्यनदच्च सः ७।<br>
गदयाभिहतोऽप्याजौ न चचाल यदूद्वहः।<br>
कृष्णोऽपि तमहन्गुर्व्या कौमोदक्या स्तनान्तरे ८।<br>
गदानिर्भिन्नहृदय उद्वमन्रुधिरं मुखात्।<br>
प्रसार्य केशबाह्वङ्घ्रीन्धरण्यां न्यपतद्व्यसुः ९।<br>
ततः सूक्ष्मतरं ज्योतिः कृष्णमाविशदद्भुतम्।<br>
पश्यतां सर्वभूतानां यथा चैद्यवधे नृप १०।<br>
विदूरथस्तु तद्भ्राता भ्रातृशोकपरिप्लुतः।<br>
आगच्छदसिचर्माभ्यामुच्छ्वसंस्तज्जिघांसया ११।<br>
तस्य चापततः कृष्णश्चक्रेण क्षुरनेमिना।<br>
शिरो जहार राजेन्द्र सकिरीटं सकुण्डलम् १२।<br>
एवं सौभं च शाल्वं च दन्तवक्रं सहानुजम्।<br>
हत्वा दुर्विषहानन्यैरीडितः सुरमानवैः १३।<br>
मुनिभिः सिद्धगन्धर्वैर्विद्याधरमहोरगैः।<br>
अप्सरोभिः पितृगणैर्यक्षैः किन्नरचारणैः १४।<br>
उपगीयमानविजयः कुसुमैरभिवर्षितः।<br>
वृतश्च वृष्णिप्रवरैर्विवेशालङ्कृतां पुरीम् १५।<br>
एवं योगेश्वरः कृष्णो भगवान्जगदीश्वरः।<br>
ईयते पशुदृष्टीनां निर्जितो जयतीति सः १६।<br>
श्रुत्वा युद्धोद्यमं रामः कुरूणां सह पाण्डवैः।<br>
तीर्थाभिषेकव्याजेन मध्यस्थः प्रययौ किल १७।<br>
स्नात्वा प्रभासे सन्तर्प्य देवर्षिपितृमानवान्।<br>
सरस्वतीं प्रतिस्रोतं ययौ ब्राह्मणसंवृतः १८।<br>
पृथूदकं बिन्दुसरस्त्रितकूपं सुदर्शनम्।<br>
विशालं ब्रह्मतीर्थं च चक्रं प्राचीं सरस्वतीम् १९।<br>
यमुनामनु यान्येव गङ्गामनु च भारत।<br>
जगाम नैमिषं यत्र ऋषयः सत्रमासते २०।<br>
तमागतमभिप्रेत्य मुनयो दीर्घसत्रिणः।<br>
अभिनन्द्य यथान्यायं प्रणम्योत्थाय चार्चयन् २१।<br>
सोऽर्चितः सपरीवारः कृतासनपरिग्रहः।<br>
रोमहर्षणमासीनं महर्षेः शिष्यमैक्षत २२।<br>
अप्रत्युत्थायिनं सूतमकृतप्रह्वणाञ्जलिम्।<br>
अध्यासीनं च तान्विप्रांश्चुकोपोद्वीक्ष्य माधवः २३।<br>
यस्मादसाविमान्विप्रानध्यास्ते प्रतिलोमजः।<br>
धर्मपालांस्तथैवास्मान्वधमर्हति दुर्मतिः २४।<br>
ऋषेर्भगवतो भूत्वा शिष्योऽधीत्य बहूनि च।<br>
सेतिहासपुराणानि धर्मशास्त्राणि सर्वशः २५।<br>
अदान्तस्याविनीतस्य वृथा पण्डितमानिनः।<br>
न गुणाय भवन्ति स्म नटस्येवाजितात्मनः २६।<br>
एतदर्थो हि लोकेऽस्मिन्नवतारो मया कृतः।<br>
वध्या मे धर्मध्वजिनस्ते हि पातकिनोऽधिकाः २७।<br>
एतावदुक्त्वा भगवान्निवृत्तोऽसद्वधादपि।<br>
भावित्वात्तं कुशाग्रेण करस्थेनाहनत्प्रभुः २८।<br>
हाहेतिवादिनः सर्वे मुनयः खिन्नमानसाः।<br>
ऊचुः सङ्कर्षणं देवमधर्मस्ते कृतः प्रभो २९।<br>
अस्य ब्रह्मासनं दत्तमस्माभिर्यदुनन्दन।<br>
आयुश्चात्माक्लमं तावद्यावत्सत्रं समाप्यते ३०।<br>
अजानतैवाचरितस्त्वया ब्रह्मवधो यथा।<br>
योगेश्वरस्य भवतो नाम्नायोऽपि नियामकः ३१।<br>
यद्येतद्ब्रह्महत्यायाः पावनं लोकपावन।<br>
चरिष्यति भवांल्लोक सङ्ग्रहोऽनन्यचोदितः ३२।<br>
श्रीभगवानुवाच।<br>
चरिष्ये वधनिर्वेशं लोकानुग्रहकाम्यया।<br>
नियमः प्रथमे कल्पे यावान्स तु विधीयताम् ३३।<br>
दीर्घमायुर्बतैतस्य सत्त्वमिन्द्रि यमेव च।<br>
आशासितं यत्तद्ब्रूते साधये योगमायया ३४।<br>
ऋषय ऊचुः।<br>
अस्त्रस्य तव वीर्यस्य मृत्योरस्माकमेव च।<br>
यथा भवेद्वचः सत्यं तथा राम विधीयताम् ३५।<br>
श्रीभगवानुवाच।<br>
आत्मा वै पुत्र उत्पन्न इति वेदानुशासनम्।<br>
तस्मादस्य भवेद्वक्ता आयुरिन्द्रि यसत्त्ववान् ३६।<br>
किं वः कामो मुनिश्रेष्ठा ब्रूताहं करवाण्यथ।<br>
अजानतस्त्वपइ!तिं यथा मे चिन्त्यतां बुधाः ३७।<br>
ऋषय ऊचुः।<br>
इल्वलस्य सुतो घोरो बल्वलो नाम दानवः।<br>
स दूषयति नः सत्रमेत्य पर्वणि पर्वणि ३८।<br>
तं पापं जहि दाशार्ह तन्नः शुश्रूषणं परम्।<br>
पूयशोणितविन्मूत्र सुरामांसाभिवर्षिणम् ३९।<br>
ततश्च भारतं वर्षं परीत्य सुसमाहितः।<br>
चरित्वा द्वादशमासांस्तीर्थस्नायी विशुध्यसि ४०।<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तरार्धे बलदेवचरित्रे बल्वलवधोपक्रमो नामाष्टसप्ततितमोऽध्यायः।<br>
