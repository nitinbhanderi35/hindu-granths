<br>
<br>
द्रौपदीं प्रति श्रीकृष्णपत्‍नीनां स्वस्वोद्वाहवृत्तांतवर्णनम् - <br>
<br>
अथ त्र्यशीतितमोऽध्यायः <br>
श्रीशुक उवाच।<br>
तथानुगृह्य भगवान्गोपीनां स गुरुर्गतिः।<br>
युधिष्ठिरमथापृच्छत्सर्वांश्च सुहृदोऽव्ययम् १।<br>
त एवं लोकनाथेन परिपृष्टाः सुसत्कृताः।<br>
प्रत्यूचुर्हृष्टमनसस्तत्पादेक्षाहतांहसः २।<br>
कुतोऽशिवं त्वच्चरणाम्बुजासवं महन्मनस्तो मुखनिःसृतं क्वचित्।<br>
पिबन्ति ये कर्णपुटैरलं प्रभो देहंभृतां देहकृदस्मृतिच्छिदम् ३।<br>
हित्वात्म धामविधुतात्मकृतत्र्यवस्थाम्।<br>
आनन्दसम्प्लवमखण्डमकुण्ठबोधम्।<br>
कालोपसृष्टनिगमावन आत्तयोग।<br>
मायाकृतिं परमहंसगतिं नताः स्म ४।<br>
श्रीऋषिरुवाच।<br>
इत्युत्तमःश्लोकशिखामणिं जनेष्व्।<br>
अभिष्टुवत्स्वन्धककौरवस्त्रियः।<br>
समेत्य गोविन्दकथा मिथोऽगृणंस्।<br>
त्रिलोकगीताः शृणु वर्णयामि ते ५।<br>
श्रीद्रौपद्युवाच।<br>
हे वैदर्भ्यच्युतो भद्रे हे जाम्बवति कौशले।<br>
हे सत्यभामे कालिन्दि शैब्ये रोहिणि लक्ष्मणे ६।<br>
हे कृष्णपत्न्य एतन्नो ब्रूत वो भगवान्स्वयम्।<br>
उपयेमे यथा लोकमनुकुर्वन्स्वमायया ७।<br>
श्रीरुक्मिण्युवाच।<br>
चैद्याय मार्पयितुमुद्यतकार्मुकेषु।<br>
राजस्वजेयभटशेखरिताङ्घ्रिरेणुः।<br>
निन्ये मृगेन्द्र इव भागमजावियूथात्।<br>
तच्छ्रीनिकेतचरणोऽस्तु ममार्चनाय ८।<br>
श्रीसत्यभामोवाच।<br>
यो मे सनाभिवधतप्तहृदा ततेन।<br>
लिप्ताभिशापमपमार्ष्टुमुपाजहार।<br>
जित्वर्क्षराजमथ रत्नमदात्स तेन।<br>
भीतः पितादिशत मां प्रभवेऽपि दत्ताम् ९।<br>
श्रीजाम्बवत्युवाच।<br>
प्राज्ञाय देहकृदमुं निजनाथदैवं।<br>
सीतापतिं त्रिनवहान्यमुनाभ्ययुध्यत्।<br>
ज्ञात्वा परीक्षित उपाहरदर्हणं मां।<br>
पादौ प्रगृह्य मणिनाहममुष्य दासी १०।<br>
श्रीकालिन्द्युवाच।<br>
तपश्चरन्तीमाज्ञाय स्वपादस्पर्शनाशया।<br>
सख्योपेत्याग्रहीत्पाणिं योऽहं तद्गृहमार्जनी ११।<br>
श्रीमित्रविन्दोवाच।<br>
यो मां स्वयंवर उपेत्य विजित्य भूपान्।<br>
निन्ये श्वयूथगं इवात्मबलिं द्विपारिः।<br>
भ्रातॄंश्च मेऽपकुरुतः स्वपुरं श्रियौकस्।<br>
तस्यास्तु मेऽनुभवमङ्घ्र्यवनेजनत्वम् १२।<br>
श्रीसत्योवाच।<br>
सप्तोक्षणोऽतिबलवीर्यसुतीक्ष्णशृङ्गान्।<br>
पित्रा कृतान्क्षितिपवीर्यपरीक्षणाय।<br>
तान्वीरदुर्मदहनस्तरसा निगृह्य।<br>
क्रीडन्बबन्ध ह यथा शिशवोऽजतोकान् १३।<br>
य इत्थं वीर्यशुल्कां मां।<br>
दासीभिश्चतुरङ्गिणीम्।<br>
पथि निर्जित्य राजन्यान्।<br>
निन्ये तद्दास्यमस्तु मे १४।<br>
श्रीभद्रोवाच।<br>
पिता मे मातुलेयाय स्वयमाहूय दत्तवान्।<br>
कृष्णे कृष्णाय तच्चित्तामक्षौहिण्या सखीजनैः १५।<br>
अस्य मे पादसंस्पर्शो भवेज्जन्मनि जन्मनि।<br>
कर्मभिर्भ्राम्यमाणाया येन तच्छ्रेय आत्मनः १६।<br>
श्रीलक्ष्मणोवाच।<br>
ममापि राज्ञ्यच्युतजन्मकर्म श्रुत्वा मुहुर्नारदगीतमास ह।<br>
चित्तं मुकुन्दे किल पद्महस्तया वृतः सुसम्मृश्य विहाय लोकपान् १७।<br>
ज्ञात्वा मम मतं साध्वि पिता दुहितृवत्सलः।<br>
बृहत्सेन इति ख्यातस्तत्रोपायमचीकरत् १८।<br>
यथा स्वयंवरे राज्ञि मत्स्यः पार्थेप्सया कृतः।<br>
अयं तु बहिराच्छन्नो दृश्यते स जले परम् १९।<br>
श्रुत्वैतत्सर्वतो भूपा आययुर्मत्पितुः पुरम्।<br>
सर्वास्त्रशस्त्रतत्त्वज्ञाः सोपाध्यायाः सहस्रशः २०।<br>
पित्रा सम्पूजिताः सर्वे यथावीर्यं यथावयः।<br>
आददुः सशरं चापं वेद्धुं पर्षदि मद्धियः २१।<br>
आदाय व्यसृजन्केचित्सज्यं कर्तुमनीश्वराः।<br>
आकोष्ठं ज्यां समुत्कृष्य पेतुरेकेऽमुनाहताः २२।<br>
सज्यं कृत्वापरे वीरा मागधाम्बष्ठचेदिपाः।<br>
भीमो दुर्योधनः कर्णो नाविदंस्तदवस्थितिम् २३।<br>
मत्स्याभासं जले वीक्ष्य ज्ञात्वा च तदवस्थितिम्।<br>
पार्थो यत्तोऽसृजद्बाणं नाच्छिनत्पस्पृशे परम् २४।<br>
राजन्येषु निवृत्तेषु भग्नमानेषु मानिषु।<br>
भगवान्धनुरादाय सज्यं कृत्वाथ लीलया २५।<br>
तस्मिन्सन्धाय विशिखं मत्स्यं वीक्ष्य सकृज्जले।<br>
छित्त्वेषुणापातयत्तं सूर्ये चाभिजिति स्थिते २६ अभिजित्।<br>
दिवि दुन्दुभयो नेदुर्जयशब्दयुता भुवि।<br>
देवाश्च कुसुमासारान्मुमुचुर्हर्षविह्वलाः २७।<br>
तद्रङ्गमाविशमहं कलनूपुराभ्यां।<br>
पद्भ्यां प्रगृह्य कनकोज्वलरत्नमालाम् ।<br>
नूत्ने निवीय परिधाय च कौशिकाग्र्ये।<br>
सव्रीडहासवदना कवरीधृतस्रक् २८।<br>
उन्नीय वक्त्रमुरुकुन्तलकुण्डलत्विड्।<br>
गण्डस्थलं शिशिरहासकटाक्षमोक्षैः।<br>
राज्ञो निरीक्ष्य परितः शनकैर्मुरारेर्।<br>
अंसेऽनुरक्तहृदया निदधे स्वमालाम् २९।<br>
तावन्मृदङ्गपटहाः शङ्खभेर्यानकादयः।<br>
निनेदुर्नटनर्तक्यो ननृतुर्गायका जगुः ३०।<br>
एवं वृते भगवति मयेशे नृपयूथपाः।<br>
न सेहिरे याज्ञसेनि स्पर्धन्तो हृच्छयातुराः ३१।<br>
मां तावद्रथमारोप्य हयरत्नचतुष्टयम्।<br>
शार्ङ्गमुद्यम्य सन्नद्धस्तस्थावाजौ चतुर्भुजः ३२।<br>
दारुकश्चोदयामास काञ्चनोपस्करं रथम्।<br>
मिषतां भूभुजां राज्ञि मृगाणां मृगराडिव ३३।<br>
तेऽन्वसज्जन्त राजन्या निषेद्धुं पथि केचन।<br>
संयत्ता उद्धृतेष्वासा ग्रामसिंहा यथा हरिम् ३४।<br>
ते शार्ङ्गच्युतबाणौघैः कृत्तबाह्वङ्घ्रिकन्धराः।<br>
निपेतुः प्रधने केचिदेके सन्त्यज्य दुद्रुवुः ३५।<br>
ततः पुरीं यदुपतिरत्यलङ्कृतां।<br>
रविच्छदध्वजपटचित्रतोरणाम्।<br>
कुशस्थलीं दिवि भुवि चाभिसंस्तुतां।<br>
समाविशत्तरणिरिव स्वकेतनम् ३६।<br>
पिता मे पूजयामास सुहृत्सम्बन्धिबान्धवान्।<br>
महार्हवासोऽलङ्कारैः शय्यासनपरिच्छदैः ३७।<br>
दासीभिः सर्वसम्पद्भिर्भटेभरथवाजिभिः।<br>
आयुधानि महार्हाणि ददौ पूर्णस्य भक्तितः ३८।<br>
आत्मारामस्य तस्येमा वयं वै गृहदासिकाः।<br>
सर्वसङ्गनिवृत्त्याद्धा तपसा च बभूविम ३९।<br>
महिष्य ऊचुः।<br>
भौमं निहत्य सगणं युधि तेन रुद्धा।<br>
ज्ञात्वाथ नः क्षितिजये जितराजकन्याः।<br>
निर्मुच्य संसृतिविमोक्षमनुस्मरन्तीः।<br>
पादाम्बुजं परिणिनाय य आप्तकामः ४०।<br>
न वयं साध्वि साम्राज्यं स्वाराज्यं भौज्यमप्युत।<br>
वैराज्यं पारमेष्ठ्यं च आनन्त्यं वा हरेः पदम् ४१।<br>
कामयामह एतस्य श्रीमत्पादरजः श्रियः।<br>
कुचकुङ्कुमगन्धाढ्यं मूर्ध्ना वोढुं गदाभृतः ४२।<br>
व्रजस्त्रियो यद्वाञ्छन्ति पुलिन्द्यस्तृणवीरुधः।<br>
गावश्चारयतो गोपाः पदस्पर्शं महात्मनः ४३।<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तरार्धे त्र्यशीतितमोऽध्यायः।<br>
<br>
