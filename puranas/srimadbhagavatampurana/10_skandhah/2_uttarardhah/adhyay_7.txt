<br>
अथ षट्पञ्चाशत्तमोऽध्यायः ।<br>
श्रीशुक उवाच।<br>
सत्राजितः स्वतनयां कृष्णाय कृतकिल्बिषः।<br>
स्यमन्तकेन मणिना स्वयमुद्यम्य दत्तवान् १।<br>
श्रीराजोवाच।<br>
सत्राजितः किमकरोद्ब्रह्मन्कृष्णस्य किल्बिषः।<br>
स्यमन्तकः कुतस्तस्य कस्माद्दत्ता सुता हरेः २।<br>
श्रीशुक उवाच।<br>
आसीत्सत्राजितः सूर्यो भक्तस्य परमः सखा।<br>
प्रीतस्तस्मै मणिं प्रादात्स च तुष्टः स्यमन्तकम् ३।<br>
स तं बिभ्रन्मणिं कण्ठे भ्राजमानो यथा रविः।<br>
प्रविष्टो द्वारकां राजन्तेजसा नोपलक्षितः ४।<br>
तं विलोक्य जना दूरात्तेजसा मुष्टदृष्टयः।<br>
दीव्यतेऽक्षैर्भगवते शशंसुः सूर्यशङ्किताः ५।<br>
नारायण नमस्तेऽस्तु शङ्खचक्रगदाधर।<br>
दामोदरारविन्दाक्ष गोविन्द यदुनन्दन ६।<br>
एष आयाति सविता त्वां दिदृक्षुर्जगत्पते।<br>
मुष्णन्गभस्तिचक्रेण नृणां चक्षूंषि तिग्मगुः ७।<br>
नन्वन्विच्छन्ति ते मार्गं त्रिलोक्यां विबुधर्षभाः।<br>
ज्ञात्वाद्य गूढं यदुषु द्रष्टुं त्वां यात्यजः प्रभो ८।<br>
श्रीशुक उवाच।<br>
निशम्य बालवचनं प्रहस्याम्बुजलोचनः।<br>
प्राह नासौ रविर्देवः सत्राजिन्मणिना ज्वलन् ९।<br>
सत्राजित्स्वगृहं श्रीमत्कृतकौतुकमङ्गलम्।<br>
प्रविश्य देवसदने मणिं विप्रैर्न्यवेशयत् १०।<br>
दिने दिने स्वर्णभारानष्टौ स सृजति प्रभो।<br>
दुर्भिक्षमार्यरिष्टानि सर्पाधिव्याधयोऽशुभाः।<br>
न सन्ति मायिनस्तत्र यत्रास्तेऽभ्यर्चितो मणिः ११।<br>
स याचितो मणिं क्वापि यदुराजाय शौरिणा।<br>
नैवार्थकामुकः प्रादाद्याच्ञाभङ्गमतर्कयन् १२।<br>
तमेकदा मणिं कण्ठे प्रतिमुच्य महाप्रभम्।<br>
प्रसेनो हयमारुह्य मृगायां व्यचरद्वने १३।<br>
प्रसेनं सहयं हत्वा मणिमाच्छिद्य केशरी।<br>
गिरिं विशन्जाम्बवता निहतो मणिमिच्छता १४।<br>
सोऽपि चक्रे कुमारस्य मणिं क्रीडनकं बिले।<br>
अपश्यन्भ्रातरं भ्राता सत्राजित्पर्यतप्यत १५।<br>
प्रायः कृष्णेन निहतो मणिग्रीवो वनं गतः।<br>
भ्राता ममेति तच्छ्रुत्वा कर्णे कर्णेऽजपन्जनाः १६।<br>
भगवांस्तदुपश्रुत्य दुर्यशो लिप्तमात्मनि।<br>
मार्ष्टुं प्रसेनपदवीमन्वपद्यत नागरैः १७।<br>
हतं प्रसेनं अश्वं च वीक्ष्य केशरिणा वने।<br>
तं चाद्रि पृष्ठे निहतमृक्षेण ददृशुर्जनाः १८।<br>
ऋक्षराजबिलं भीममन्धेन तमसावृतम्।<br>
एको विवेश भगवानवस्थाप्य बहिः प्रजाः १९।<br>
तत्र दृष्ट्वा मणिप्रेष्ठं बालक्रीडनकं कृतम्।<br>
हर्तुं कृतमतिस्तस्मिन्नवतस्थेऽर्भकान्तिके २०।<br>
तमपूर्वं नरं दृष्ट्वा धात्री चुक्रोश भीतवत्।<br>
तच्छ्रुत्वाभ्यद्रवत्क्रुद्धो जाम्बवान्बलिनां वरः २१।<br>
स वै भगवता तेन युयुधे स्वामिनाऽऽत्मनः।<br>
पुरुषं प्राकृतं मत्वा कुपितो नानुभाववित् २२।<br>
द्वन्द्वयुद्धं सुतुमुलमुभयोर्विजिगीषतोः।<br>
आयुधाश्मद्रुमैर्दोर्भिः क्रव्यार्थे श्येनयोरिव २३।<br>
आसीत्तदष्टाविंशाहमितरेतरमुष्टिभिः।<br>
वज्रनिष्पेषपरुषैरविश्रममहर्निशम् २४।<br>
कृष्णमुष्टिविनिष्पात निष्पिष्टाङ्गोरु बन्धनः।<br>
क्षीणसत्त्वः स्विन्नगात्रस्तमाहातीव विस्मितः २५।<br>
जाने त्वां सर्वभूतानां प्राण ओजः सहो बलम्।<br>
विष्णुं पुराणपुरुषं प्रभविष्णुमधीश्वरम् २६।<br>
त्वं हि विश्वसृजां स्रष्टा सृष्टानामपि यच्च सत्।<br>
कालः कलयतामीशः पर आत्मा तथात्मनाम् २७।<br>
यस्येषदुत्कलितरोषकटाक्षमोक्षैर्।<br>
वर्त्मादिशत्क्षुभितनक्रतिमिङ्गलोऽब्धिः ।<br>
सेतुः कृतः स्वयश उज्ज्वलिता च लङ्का।<br>
रक्षःशिरांसि भुवि पेतुरिषुक्षतानि २८।<br>
इति विज्ञातविज्ञानमृक्षराजानमच्युतः।<br>
व्याजहार महाराज भगवान्देवकीसुतः २९।<br>
अभिमृश्यारविन्दाक्षः पाणिना शंकरेण तम्।<br>
कृपया परया भक्तं मेघगम्भीरया गिरा ३०।<br>
मणिहेतोरिह प्राप्ता वयमृक्षपते बिलम्।<br>
मिथ्याभिशापं प्रमृजन्नात्मनो मणिनामुना ३१।<br>
इत्युक्तः स्वां दुहितरं कन्यां जाम्बवतीं मुदा।<br>
अर्हणार्थं स मणिना कृष्णायोपजहार ह ३२।<br>
अदृष्ट्वा निर्गमं शौरेः प्रविष्टस्य बिलं जनाः।<br>
प्रतीक्ष्य द्वादशाहानि दुःखिताः स्वपुरं ययुः ३३।<br>
निशम्य देवकी देवी रुक्मिण्यानकदुन्दुभिः।<br>
सुहृदो ज्ञातयोऽशोचन्बिलात्कृष्णमनिर्गतम् ३४।<br>
सत्राजितं शपन्तस्ते दुःखिता द्वारकौकसः।<br>
उपतस्थुश्चन्द्र भागां दुर्गां कृष्णोपलब्धये ३५।<br>
तेषां तु देव्युपस्थानात्प्रत्यादिष्टाशिषा स च।<br>
प्रादुर्बभूव सिद्धार्थः सदारो हर्षयन्हरिः ३६।<br>
उपलभ्य हृषीकेशं मृतं पुनरिवागतम्।<br>
सह पत्न्या मणिग्रीवं सर्वे जातमहोत्सवाः ३७।<br>
सत्राजितं समाहूय सभायां राजसन्निधौ।<br>
प्राप्तिं चाख्याय भगवान्मणिं तस्मै न्यवेदयत् ३८।<br>
स चातिव्रीडितो रत्नं गृहीत्वावाङ्मुखस्ततः।<br>
अनुतप्यमानो भवनमगमत्स्वेन पाप्मना ३९।<br>
सोऽनुध्यायंस्तदेवाघं बलवद्विग्रहाकुलः।<br>
कथं मृजाम्यात्मरजः प्रसीदेद्वाच्युतः कथम् ४०।<br>
किं कृत्वा साधु मह्यं स्यान्न शपेद्वा जनो यथा।<br>
अदीर्घदर्शनं क्षुद्रं मूढं द्रविणलोलुपम् ४१।<br>
दास्ये दुहितरं तस्मै स्त्रीरत्नं रत्नमेव च।<br>
उपायोऽयं समीचीनस्तस्य शान्तिर्न चान्यथा ४२।<br>
एवं व्यवसितो बुद्ध्या सत्राजित्स्वसुतां शुभाम्।<br>
मणिं च स्वयमुद्यम्य कृष्णायोपजहार ह ४३।<br>
तां सत्यभामां भगवानुपयेमे यथाविधि।<br>
बहुभिर्याचितां शील रूपौदार्यगुणान्विताम् ४४।<br>
भगवानाह न मणिं प्रतीच्छामो वयं नृप।<br>
तवास्तां देवभक्तस्य वयं च फलभागिनः ४५।<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तरार्धे स्यमन्तकोपाख्याने षट्पञ्चाशत्तमोऽध्यायः।<br>
<br>
<br>
