श्रीशुक उवाच।<br>
सरस्वत्यास्तटे राजन्नृषयः सत्रमासत।<br>
वितर्कः समभूत्तेषां त्रिष्वधीशेषु को महान् १।<br>
तस्य जिज्ञासया ते वै भृगुं ब्रह्मसुतं नृप।<br>
तज्ज्ञप्त्यै प्रेषयामासुः सोऽभ्यगाद्ब्रह्मणः सभाम् २।<br>
न तस्मै प्रह्वणं स्तोत्रं चक्रे सत्त्वपरीक्षया।<br>
तस्मै चुक्रोध भगवान्प्रज्वलन्स्वेन तेजसा ३।<br>
स आत्मन्युत्थितम्मन्युमात्मजायात्मना प्रभुः।<br>
अशीशमद्यथा वह्निं स्वयोन्या वारिणात्मभूः ४।<br>
ततः कैलासमगमत्स तं देवो महेश्वरः।<br>
परिरब्धुं समारेभे उत्थाय भ्रातरं मुदा ५।<br>
नैच्छत्त्वमस्युत्पथग इति देवश्चुकोप ह।<br>
शूलमुद्यम्य तं हन्तुमारेभे तिग्मलोचनः ६।<br>
पतित्वा पादयोर्देवी सान्त्वयामास तं गिरा।<br>
अथो जगाम वैकुण्ठं यत्र देवो जनार्दनः ७।<br>
शयानं श्रिय उत्सङ्गे पदा वक्षस्यताडयत्।<br>
तत उत्थाय भगवान्सह लक्ष्म्या सतां गतिः ८।<br>
स्वतल्पादवरुह्याथ ननाम शिरसा मुनिम्।<br>
आह ते स्वागतं ब्रह्मन्निषीदात्रासने क्षणम्।<br>
अजानतामागतान्वः क्षन्तुमर्हथ नः प्रभो ९।<br>
पुनीहि सहलोकं मां लोकपालांश्च मद्गतान्।<br>
पादोदकेन भवतस्तीर्थानां तीर्थकारिणा १०।<br>
अद्याहं भगवंल्लक्ष्म्या आसमेकान्तभाजनम्।<br>
वत्स्यत्युरसि मे भूतिर्भवत्पादहतांहसः ११।<br>
श्रीशुक उवाच।<br>
एवं ब्रुवाणे वैकुण्ठे भृगुस्तन्मन्द्रया गिरा।<br>
निर्वृतस्तर्पितस्तूष्णीं भक्त्युत्कण्ठोऽश्रुलोचनः १२।<br>
पुनश्च सत्रमाव्रज्य मुनीनां ब्रह्मवादिनाम्।<br>
स्वानुभूतमशेषेण राजन्भृगुरवर्णयत् १३।<br>
तन्निशम्याथ मुनयो विस्मिता मुक्तसंशयाः।<br>
भूयांसं श्रद्दधुर्विष्णुं यतः शान्तिर्यतोऽभयम् १४।<br>
धर्मः साक्षाद्यतो ज्ञानं वैराग्यं च तदन्वितम्।<br>
ऐश्वर्यं चाष्टधा यस्माद्यशश्चात्ममलापहम् १५।<br>
मुनीनां न्यस्तदण्डानां शान्तानां समचेतसाम्।<br>
अकिञ्चनानां साधूनां यमाहुः परमां गतिम् १६।<br>
सत्त्वं यस्य प्रिया मूर्तिर्ब्राह्मणास्त्विष्टदेवताः।<br>
भजन्त्यनाशिषः शान्ता यं वा निपुणबुद्धयः १७।<br>
त्रिविधाकृतयस्तस्य राक्षसा असुराः सुराः।<br>
गुणिन्या मायया सृष्टाः सत्त्वं तत्तीर्थसाधनम् १८।<br>
श्रीशुक उवाच।<br>
इत्थं सारस्वता विप्रा नृणाम्संशयनुत्तये।<br>
पुरुषस्य पदाम्भोज सेवया तद्गतिं गताः १९।<br>
श्रीसूत उवाच।<br>
इत्येतन्मुनितनयास्यपद्मगन्ध।<br>
पीयूषं भवभयभित्परस्य पुंसः।<br>
सुश्लोकं श्रवणपुटैः पिबत्यभीक्ष्णम्।<br>
पान्थोऽध्वभ्रमणपरिश्रमं जहाति २०।<br>
श्रीशुक उवाच।<br>
एकदा द्वारवत्यां तु विप्रपत्न्याः कुमारकः।<br>
जातमात्रो भुवं स्पृष्ट्वा ममार किल भारत २१।<br>
विप्रो गृहीत्वा मृतकं राजद्वार्युपधाय सः।<br>
इदं प्रोवाच विलपन्नातुरो दीनमानसः २२।<br>
ब्रह्मद्विषः शठधियो लुब्धस्य विषयात्मनः।<br>
क्षत्रबन्धोः कर्मदोषात्पञ्चत्वं मे गतोऽर्भकः २३।<br>
हिंसाविहारं नृपतिं दुःशीलमजितेन्द्रियम्।<br>
प्रजा भजन्त्यः सीदन्ति दरिद्रा नित्यदुःखिताः २४।<br>
एवं द्वितीयं विप्रर्षिस्तृतीयं त्वेवमेव च।<br>
विसृज्य स नृपद्वारि तां गाथां समगायत २५।<br>
तामर्जुन उपश्रुत्य कर्हिचित्केशवान्तिके।<br>
परेते नवमे बाले ब्राह्मणं समभाषत २६।<br>
किं स्विद्ब्रह्मंस्त्वन्निवासे इह नास्ति धनुर्धरः।<br>
राजन्यबन्धुरेते वै ब्राह्मणाः सत्रमासते २७।<br>
धनदारात्मजापृक्ता यत्र शोचन्ति ब्राह्मणाः।<br>
ते वै राजन्यवेषेण नटा जीवन्त्यसुम्भराः २८।<br>
अहं प्रजाः वां भगवन्रक्षिष्ये दीनयोरिह।<br>
अनिस्तीर्णप्रतिज्ञोऽग्निं प्रवेक्ष्ये हतकल्मषः २९।<br>
श्रीब्राह्मण उवाच।<br>
सङ्कर्षणो वासुदेवः प्रद्युम्नो धन्विनां वरः।<br>
अनिरुद्धोऽप्रतिरथो न त्रातुं शक्नुवन्ति यत् ३०।<br>
तत्कथं नु भवान्कर्म दुष्करं जगदीश्वरैः।<br>
त्वं चिकीर्षसि बालिश्यात्तन्न श्रद्दध्महे वयम् ३१।<br>
श्रीअर्जुन उवाच।<br>
नाहं सङ्कर्षणो ब्रह्मन्न कृष्णः कार्ष्णिरेव च।<br>
अहं वा अर्जुनो नाम गाण्डीवं यस्य वै धनुः ३२।<br>
मावमंस्था मम ब्रह्मन्वीर्यं त्र्यम्बकतोषणम्।<br>
मृत्युं विजित्य प्रधने आनेष्ये ते प्रजाः प्रभो ३३।<br>
एवं विश्रम्भितो विप्रः फाल्गुनेन परन्तप।<br>
जगाम स्वगृहं प्रीतः पार्थवीर्यं निशामयन् ३४।<br>
प्रसूतिकाल आसन्ने भार्याया द्विजसत्तमः।<br>
पाहि पाहि प्रजां मृत्योरित्याहार्जुनमातुरः ३५।<br>
स उपस्पृश्य शुच्यम्भो नमस्कृत्य महेश्वरम्।<br>
दिव्यान्यस्त्राणि संस्मृत्य सज्यं गाण्डीवमाददे ३६।<br>
न्यरुणत्सूतिकागारं शरैर्नानास्त्रयोजितैः।<br>
तिर्यगूर्ध्वमधः पार्थश्चकार शरपञ्जरम् ३७।<br>
ततः कुमारः सञ्जातो विप्रपत्न्या रुदन्मुहुः।<br>
सद्योऽदर्शनमापेदे सशरीरो विहायसा ३८।<br>
तदाह विप्रो विजयं विनिन्दन्कृष्णसन्निधौ।<br>
मौढ्यं पश्यत मे योऽहं श्रद्दधे क्लीबकत्थनम् ३९।<br>
न प्रद्युम्नो नानिरुद्धो न रामो न च केशवः।<br>
यस्य शेकुः परित्रातुं कोऽन्यस्तदवितेश्वरः ४०।<br>
धिगर्जुनं मृषावादं धिगात्मश्लाघिनो धनुः।<br>
दैवोपसृष्टं यो मौढ्यादानिनीषति दुर्मतिः ४१।<br>
एवं शपति विप्रर्षौ विद्यामास्थाय फाल्गुनः।<br>
ययौ संयमनीमाशु यत्रास्ते भगवान्यमः ४२।<br>
विप्रापत्यमचक्षाणस्तत ऐन्द्री मगात्पुरीम्।<br>
आग्नेयीं नैरृतीं सौम्यां वायव्यां वारुणीमथ ४३।<br>
रसातलं नाकपृष्ठं धिष्ण्यान्यन्यान्युदायुधः।<br>
ततोऽलब्धद्विजसुतो ह्यनिस्तीर्णप्रतिश्रुतः ।<br>
अग्निं विविक्षुः कृष्णेन प्रत्युक्तः प्रतिषेधता ४४।<br>
दर्शये द्विजसूनूंस्ते मावज्ञात्मानमात्मना।<br>
ये ते नः कीर्तिं विमलां मनुष्याः स्थापयिष्यन्ति ४५।<br>
इति सम्भाष्य भगवानर्जुनेन सहेश्वरः।<br>
दिव्यं स्वरथमास्थाय प्रतीचीं दिशमाविशत् ४६।<br>
सप्त द्वीपान्ससिन्धूंश्च सप्त सप्त गिरीनथ।<br>
लोकालोकं तथातीत्य विवेश सुमहत्तमः ४७।<br>
तत्राश्वाः शैब्यसुग्रीव मेघपुष्पबलाहकाः।<br>
तमसि भ्रष्टगतयो बभूवुर्भरतर्षभ ४८।<br>
तान्दृष्ट्वा भगवान्कृष्णो महायोगेश्वरेश्वरः।<br>
सहस्रादित्यसङ्काशं स्वचक्रं प्राहिणोत्पुरः ४९।<br>
तमः सुघोरं गहनं कृतं महद्।<br>
विदारयद्भूरितरेण रोचिषा।<br>
मनोजवं निर्विविशे सुदर्शनं।<br>
गुणच्युतो रामशरो यथा चमूः ५०।<br>
द्वारेण चक्रानुपथेन तत्तमः परं परं ज्योतिरनन्तपारम्।<br>
समश्नुवानं प्रसमीक्ष्य फाल्गुनः प्रताडिताक्षो पिदधेऽक्षिणी उभे ५१।<br>
ततः प्रविष्टः सलिलं नभस्वता बलीयसैजद्बृहदूर्मिभूषणम्।<br>
तत्राद्भुतं वै भवनं द्युमत्तमं भ्राजन्मणिस्तम्भसहस्रशोभितम् ५२।<br>
तस्मिन्महाभोगमनन्तमद्भुतं।<br>
सहस्रमूर्धन्यफणामणिद्युभिः।<br>
विभ्राजमानं द्विगुणेक्षणोल्बणं।<br>
सिताचलाभं शितिकण्ठजिह्वम् ५३।<br>
ददर्श तद्भोगसुखासनं विभुं।<br>
महानुभावं पुरुषोत्तमोत्तमम्।<br>
सान्द्रा म्बुदाभं सुपिशङ्गवाससं।<br>
प्रसन्नवक्त्रं रुचिरायतेक्षणम् ५४।<br>
महामणिव्रातकिरीटकुण्डल।<br>
प्रभापरिक्षिप्तसहस्रकुन्तलम्।<br>
प्रलम्बचार्वष्टभुजं सकौस्तुभं।<br>
श्रीवत्सलक्ष्मं वनमालयावृतम् ५५।<br>
महामणिव्रातकिरीटकुण्डल।<br>
प्रभापरिक्षिप्तसहस्रकुन्तलम्।<br>
प्रलम्बचार्वष्टभुजं सकौस्तुभं।<br>
श्रीवत्सलक्ष्मं वनमालयावृतम् ५६।<br>
ववन्द आत्मानमनन्तमच्युतो जिष्णुश्च तद्दर्शनजातसाध्वसः।<br>
तावाह भूमा परमेष्ठिनां प्रभुर्बद्धाञ्जली सस्मितमूर्जया गिरा ५७।<br>
द्विजात्मजा मे युवयोर्दिदृक्षुणा मयोपनीता भुवि धर्मगुप्तये।<br>
कलावतीर्णाववनेर्भरासुरान्हत्वेह भूयस्त्वरयेतमन्ति मे ५८।<br>
पूर्णकामावपि युवां नरनारायणावृषी।<br>
धर्ममाचरतां स्थित्यै ऋषभौ लोकसङ्ग्रहम् ५९।<br>
इत्यादिष्टौ भगवता तौ कृष्णौ परमेष्ठिना।<br>
ॐ इत्यानम्य भूमानमादाय द्विजदारकान् ६०।<br>
न्यवर्तेतां स्वकं धाम सम्प्रहृष्टौ यथागतम्।<br>
विप्राय ददतुः पुत्रान्यथारूपं यथावयः ६१।<br>
निशाम्य वैष्णवं धाम पार्थः परमविस्मितः।<br>
यत्किञ्चित्पौरुषं पुंसां मेने कृष्णानुकम्पितम् ६२।<br>
इतीदृशान्यनेकानि वीर्याणीह प्रदर्शयन्।<br>
बुभुजे विषयान्ग्राम्यानीजे चात्युर्जितैर्मखैः ६३।<br>
प्रववर्षाखिलान्कामान्प्रजासु ब्राह्मणादिषु।<br>
यथाकालं यथैवेन्द्रो भगवान्श्रैष्ठ्यमास्थितः ६४।<br>
हत्वा नृपानधर्मिष्ठान्घाटयित्वार्जुनादिभिः।<br>
अञ्जसा वर्तयामास धर्मं धर्मसुतादिभिः ६५।<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तरार्धे द्विजकुमारानयनं नाम एकोननवतितमोऽध्यायः।<br>
<br>
