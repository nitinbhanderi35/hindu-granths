<br>
<br>
कुरुक्षेत्रे सूर्योपरागपर्वणि यदुभिः सह कुरूणां नन्दादिगोपानां च समागमः - <br>
<br>
श्रीशुक उवाच - <br>
( अनुष्टुप् ) <br>
अथैकदा द्वारवत्यां वसतो रामकृष्णयोः । <br>
&nbsp;सूर्योपरागः सुमहानासीत्कल्पक्षये यथा ॥ १ ॥ <br>
&nbsp;तं ज्ञात्वा मनुजा राजन्पुरस्तादेव सर्वतः । <br>
&nbsp;समन्तपञ्चकं क्षेत्रं ययुः श्रेयोविधित्सया ॥ २ ॥ <br>
&nbsp;निःक्षत्रियां महीं कुर्वन्रामः शस्त्रभृतां वरः । <br>
&nbsp;नृपाणां रुधिरौघेण यत्र चक्रे महाह्रदान् ॥ ३ ॥ <br>
&nbsp;ईजे च भगवान्रामो यत्रास्पृष्टोऽपि कर्मणा । <br>
&nbsp;लोकं सङ्ग्राहयन्नीशो यथान्योऽघापनुत्तये ॥ ४ ॥ <br>
&nbsp;महत्यां तीर्थयात्रायां तत्रागन्भारतीः प्रजाः । <br>
&nbsp;वृष्णयश्च तथाक्रूर वसुदेवाहुकादयः ॥ ५ ॥ <br>
&nbsp;ययुर्भारत तत्क्षेत्रं स्वमघं क्षपयिष्णवः । <br>
&nbsp;गदप्रद्युम्नसाम्बाद्याः सुचन्द्रशुकसारणैः ॥ ६ ॥ <br>
&nbsp;आस्तेऽनिरुद्धो रक्षायां कृतवर्मा च यूथपः । <br>
&nbsp;ते रथैर्देवधिष्ण्याभैः हयैश्च तरलप्लवैः ॥ ७ ॥ <br>
&nbsp;गजैर्नदद्‌भिरभ्राभैः नृभिर्विद्याधरद्युभिः । <br>
&nbsp;व्यरोचन्त महातेजाः पथि काञ्चनमालिनः ॥ ८ ॥ <br>
&nbsp;दिव्यस्रग्वस्त्रसन्नाहाः कलत्रैः खेचरा इव । <br>
&nbsp;तत्र स्नात्वा महाभागा उपोष्य सुसमाहिताः ॥ ९ ॥ <br>
&nbsp;ब्राह्मणेभ्यो ददुर्धेनूः वासःस्रग्‌रुक्ममालिनीः । <br>
&nbsp;रामह्रदेषु विधिवत् पुनराप्लुत्य वृष्णयः ॥ १० ॥ <br>
&nbsp;ददुः स्वन्नं द्विजाग्र्येभ्यः कृष्णे नो भक्तिरस्त्विति । <br>
&nbsp;स्वयं च तदनुज्ञाता वृष्णयः कृष्णदेवताः ॥ ११ ॥ <br>
&nbsp;भुक्त्वोपविविशुः कामं स्निग्धच्छायाङ्‌घ्रिपाङ्‌घ्रिषु । <br>
&nbsp;तत्रागतांस्ते ददृशुः सुहृत्संबन्धिनो नृपान् ॥ १२ ॥ <br>
&nbsp;मत्स्योशीनरकौशल्य विदर्भकुरुसृञ्जयान् । <br>
&nbsp;काम्बोजकैकयान् मद्रान् कुन्तीनानर्तकेरलान् ॥ १३ ॥ <br>
&nbsp;अन्यांश्चैवात्मपक्षीयान् परांश्च शतशो नृप । <br>
&nbsp;नन्दादीन् सुहृदो गोपान् गोपीश्चोत्कण्ठिताश्चिरम् ॥ १४ ॥ <br>
( मिश्र ) <br>
अन्योन्यसन्दर्शनहर्षरंहसा <br>
&nbsp;&nbsp;&nbsp;&nbsp;&nbsp;प्रोत्फुल्लहृद्वक्त्रसरोरुहश्रियः । <br>
&nbsp;आश्लिष्य गाढं नयनैः स्रवज्जला <br>
&nbsp;&nbsp;&nbsp;&nbsp;&nbsp;हृष्यत्त्वचो रुद्धगिरो ययुर्मुदम् ॥ १५ ॥ <br>
&nbsp;स्त्रियश्च संवीक्ष्य मिथोऽतिसौहृद <br>
&nbsp;&nbsp;&nbsp;&nbsp;&nbsp;स्मितामलापाङ्गदृशोऽभिरेभिरे । <br>
&nbsp;स्तनैः स्तनान् कुङ्कुमपङ्करूषितान् <br>
&nbsp;&nbsp;&nbsp;&nbsp;&nbsp;निहत्य दोर्भिः प्रणयाश्रुलोचनाः ॥ १६ ॥ <br>
( अनुष्टुप् ) <br>
ततोऽभिवाद्य ते वृद्धान् यविष्ठैरभिवादिताः । <br>
&nbsp;स्वागतं कुशलं पृष्ट्वा चक्रुः कृष्णकथा मिथः ॥ १७ ॥ <br>
&nbsp;पृथा भ्रातॄन् स्वसॄर्वीक्ष्य तत्पुत्रान् पितरावपि । <br>
&nbsp;भ्रातृपत्‍नीर्मुकुन्दं च जहौ सङ्कथया शुचः ॥ १८ ॥ <br>
&nbsp;कुन्त्युवाच - <br>
आर्य भ्रातरहं मन्ये आत्मानमकृताशिषम् । <br>
&nbsp;यद्वा आपत्सु मद्वार्तां नानुस्मरथ सत्तमाः ॥ १९ ॥ <br>
&nbsp;सुहृदो ज्ञातयः पुत्रा भ्रातरः पितरावपि । <br>
&nbsp;नानुस्मरन्ति स्वजनं यस्य दैवमदक्षिणम् ॥ २० ॥ <br>
&nbsp;श्रीवसुदेव उवाच - <br>
अम्ब मास्मानसूयेथा दैवक्रीडनकान् नरान् । <br>
&nbsp;ईशस्य हि वशे लोकः कुरुते कार्यतेऽथ वा ॥ २१ ॥ <br>
&nbsp;कंसप्रतापिताः सर्वे वयं याता दिशं दिशम् । <br>
&nbsp;एतर्ह्येव पुनः स्थानं दैवेनासादिताः स्वसः ॥ २२ ॥ <br>
&nbsp;श्रीशुक उवाच - <br>
वसुदेवोग्रसेनाद्यैः यदुभिस्तेऽर्चिता नृपाः । <br>
&nbsp;आसन् अच्युतसन्दर्श परमानन्दनिर्वृताः ॥ २३ ॥ <br>
&nbsp;भीष्मो द्रोणोऽम्बिकापुत्रो गान्धारी ससुता तथा । <br>
&nbsp;सदाराः पाण्डवाः कुन्ती सञ्जयो विदुरः कृपः ॥ २४ ॥ <br>
&nbsp;कुन्तीभोजो विराटश्च भीष्मको नग्नजिन्महान् । <br>
&nbsp;पुरुजिद् द्रुपदः शल्यो धृष्टकेतुः सकाशिराट् ॥ २५ ॥ <br>
&nbsp;दमघोषो विशालाक्षो मैथिलो मद्रकेकयौ । <br>
&nbsp;युधामन्युः सुशर्मा च ससुता बाह्लिकादयः ॥ २६ ॥ <br>
&nbsp;राजानो ये च राजेन्द्र युधिष्ठिरमनुव्रताः । <br>
&nbsp;श्रीनिकेतं वपुः शौरेः सस्त्रीकं वीक्ष्य विस्मिताः ॥ २७ ॥ <br>
&nbsp;अथ ते रामकृष्णाभ्यां सम्यक् प्राप्तसमर्हणाः । <br>
&nbsp;प्रशशंसुर्मुदा युक्ता वृष्णीन् कृष्णपरिग्रहान् ॥ २८ ॥ <br>
&nbsp;अहो भोजपते यूयं जन्मभाजो नृणामिह । <br>
&nbsp;यत् पश्यथासकृत् कृष्णं दुर्दर्शमपि योगिनाम् ॥ २९ ॥ <br>
( वसंततिलका ) <br>
यद्विश्रुतिः श्रुतिनुतेदमलं पुनाति <br>
&nbsp;&nbsp;&nbsp;&nbsp;&nbsp;पादावनेजनपयश्च वचश्च शास्त्रम् । <br>
&nbsp;भूः कालभर्जितभगापि यदङ्‌घ्रिपद्म <br>
&nbsp;&nbsp;&nbsp;&nbsp;&nbsp;स्पर्शोत्थशक्तिरभिवर्षति नोऽखिलार्थान् ॥ ३० ॥ <br>
&nbsp;तद्दर्शनस्पर्शनानुपथप्रजल्प <br>
&nbsp;&nbsp;&nbsp;&nbsp;&nbsp;शय्यासनाशनसयौनसपिण्डबन्धः । <br>
&nbsp;येषां गृहे निरयवर्त्मनि वर्ततां वः <br>
&nbsp;&nbsp;&nbsp;&nbsp;&nbsp;स्वर्गापवर्गविरमः स्वयमास विष्णुः ॥ ३१ ॥ <br>
&nbsp;श्रीशुक उवाच - <br>
( अनुष्टुप् ) <br>
नन्दस्तत्र यदून् प्राप्तान् ज्ञात्वा कृष्णपुरोगमान् । <br>
&nbsp;तत्रागमद्वृतो गोपैः अनः स्थार्थैः दिदृक्षया ॥ ३२ ॥ <br>
&nbsp;तं दृष्ट्वा वृष्णयो हृष्टाः तन्वः प्राणमिवोत्थिताः । <br>
&nbsp;परिषस्वजिरे गाढं चिरदर्शनकातराः ॥ ३३ ॥ <br>
&nbsp;वसुदेवः परिष्वज्य सम्प्रीतः प्रेमविह्वलः । <br>
&nbsp;स्मरन् कंसकृतान् क्लेशान् पुत्रन्यासं च गोकुले ॥ ३४ ॥ <br>
&nbsp;कृष्णरामौ परिष्वज्य पितरावभिवाद्य च । <br>
&nbsp;न किञ्चनोचतुः प्रेम्णा साश्रुकण्ठौ कुरूद्वह ॥ ३५ ॥ <br>
&nbsp;तावात्मासनमारोप्य बाहुभ्यां परिरभ्य च । <br>
&nbsp;यशोदा च महाभागा सुतौ विजहतुः शुचः ॥ ३६ ॥ <br>
&nbsp;रोहिणी देवकी चाथ परिष्वज्य व्रजेश्वरीम् । <br>
&nbsp;स्मरन्त्यौ तत्कृतां मैत्रीं बाष्पकण्ठ्यौ समूचतुः ॥ ३७ ॥ <br>
&nbsp;का विस्मरेत वां मैत्रीं अनिवृत्तां व्रजेश्वरि । <br>
&nbsp;अवाप्याप्यैन्द्रमैश्वर्यं यस्या नेह प्रतिक्रिया ॥ ३८ ॥ <br>
( वसंततिलका ) <br>
एतावदृष्टपितरौ युवयोः स्म पित्रोः <br>
&nbsp;&nbsp;&nbsp;&nbsp;&nbsp;सम्प्रीणनाभ्युदयपोषणपालनानि । <br>
&nbsp;प्राप्योषतुर्भवति पक्ष्म ह यद्वदक्ष्णोः<br>
&nbsp;&nbsp;&nbsp;&nbsp;&nbsp;न्यस्तावकुत्र च भयौ न सतां परः स्वः ॥ ३९ ॥ <br>
&nbsp;श्रीशुक उवाच - <br>
गोप्यश्च कृष्णमुपलभ्य चिरादभीष्टं <br>
&nbsp;&nbsp;&nbsp;&nbsp;&nbsp;यत्प्रेक्षणे दृशिषु पक्ष्मकृतं शपन्ति । <br>
&nbsp;दृग्भिर्हृदीकृतमलं परिरभ्य सर्वाः <br>
&nbsp;&nbsp;&nbsp;&nbsp;&nbsp;तद्‌भावमापुरपि नित्ययुजां दुरापम् ॥ ४० ॥ <br>
( अनुष्टुप् ) <br>
भगवांस्तास्तथाभूता विविक्त उपसङ्गतः । <br>
&nbsp;आश्लिष्यानामयं पृष्ट्वा प्रहसन् इदमब्रवीत् ॥ ४१ ॥ <br>
&nbsp;अपि स्मरथ नः सख्यः स्वानामर्थचिकीर्षया । <br>
&nbsp;गतांश्चिरायिताञ्छत्रु पक्षक्षपणचेतसः ॥ ४२ ॥ <br>
&nbsp;अप्यवध्यायथास्मान् स्विदकृतज्ञाविशङ्कया । <br>
&nbsp;नूनं भूतानि भगवान् युनक्ति वियुनक्ति च ॥ ४३ ॥ <br>
&nbsp;वायुर्यथा घनानीकं तृणं तूलं रजांसि च । <br>
&nbsp;संयोज्याक्षिपते भूयः तथा भूतानि भूतकृत् ॥ ४४ ॥ <br>
&nbsp;मयि भक्तिर्हि भूतानां अमृतत्वाय कल्पते । <br>
&nbsp;दिष्ट्या यदासीत् मत्स्नेहो भवतीनां मदापनः ॥ ४५ ॥ <br>
&nbsp;अहं हि सर्वभूतानां आदिरन्तोऽन्तरं बहिः । <br>
&nbsp;भौतिकानां यथा खं वार्भूर्वायुर्ज्योतिरङ्गनाः ॥ ४६ ॥ <br>
&nbsp;एवं ह्येतानि भूतानि भूतेष्वात्माऽऽत्मना ततः । <br>
&nbsp;उभयं मय्यथ परे पश्यताभातमक्षरे ॥ ४७ ॥ <br>
&nbsp;श्रीशुक उवाच - <br>
अध्यात्मशिक्षया गोप्य एवं कृष्णेन शिक्षिताः । <br>
&nbsp;तदनुस्मरणध्वस्त जीवकोशास्तमध्यगन् ॥ ४८ ॥ <br>
( वसंततिलका ) <br>
आहुश्च ते नलिननाभ पदारविन्दं <br>
&nbsp;&nbsp;&nbsp;&nbsp;&nbsp;योगेश्वरैर्हृदि विचिन्त्यमगाधबोधैः । <br>
&nbsp;संसारकूपपतितोत्तरणावलम्बं <br>
&nbsp;&nbsp;&nbsp;&nbsp;&nbsp;गेहं जुषामपि मनस्युदियात् सदा नः ॥ ४९ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;वृष्णीगोपसंगमो नाम द्व्यशीतितमोऽध्यायः ॥ ८२ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
