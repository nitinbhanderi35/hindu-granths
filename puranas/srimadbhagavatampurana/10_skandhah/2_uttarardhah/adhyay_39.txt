श्रीराजोवाच।<br>
देवासुरमनुष्येसु ये भजन्त्यशिवं शिवम्।<br>
प्रायस्ते धनिनो भोजा न तु लक्ष्म्याः पतिं हरिम् १।<br>
एतद्वेदितुमिच्छामः सन्देहोऽत्र महान्हि नः।<br>
विरुद्धशीलयोः प्रभ्वोर्विरुद्धा भजतां गतिः २।<br>
श्रीशुक उवाच।<br>
शिवः शक्तियुतः शश्वत्त्रिलिङ्गो गुणसंवृतः।<br>
वैकारिकस्तैजसश्च तामसश्चेत्यहं त्रिधा ३।<br>
ततो विकारा अभवन्षोडशामीषु कञ्चन।<br>
उपधावन्विभूतीनां सर्वासामश्नुते गतिम् ४।<br>
हरिर्हि निर्गुणः साक्षात्पुरुषः प्रकृतेः परः।<br>
स सर्वदृगुपद्र ष्टा तं भजन्निर्गुणो भवेत् ५।<br>
निवृत्तेष्वश्वमेधेषु राजा युष्मत्पितामहः।<br>
शृण्वन्भगवतो धर्मानपृच्छदिदमच्युतम् ६।<br>
स आह भगवांस्तस्मै प्रीतः शुश्रूषवे प्रभुः।<br>
नृणां निःश्रेयसार्थाय योऽवतीर्णो यदोः कुले ७।<br>
श्रीभगवानुवाच।<br>
यस्याहमनुगृह्णामि हरिष्ये तद्धनं शनैः।<br>
ततोऽधनं त्यजन्त्यस्य स्वजना दुःखदुःखितम् ८।<br>
स यदा वितथोद्योगो निर्विण्णः स्याद्धनेहया।<br>
मत्परैः कृतमैत्रस्य करिष्ये मदनुग्रहम् ९।<br>
तद्ब्रह्म परमं सूक्ष्मं चिन्मात्रं सदनन्तकम्।<br>
विज्ञायात्मतया धीरः संसारात्परिमुच्यते १०।<br>
अतो मां सुदुराराध्यं हित्वान्यान्भजते जनः।<br>
ततस्त आशुतोषेभ्यो लब्धराज्यश्रियोद्धताः।<br>
मत्ताः प्रमत्ता वरदान्विस्मयन्त्यवजानते ११।<br>
श्रीशुक उवाच।<br>
शापप्रसादयोरीशा ब्रह्मविष्णुशिवादयः।<br>
सद्यः शापप्रसादोऽङ्ग शिवो ब्रह्मा न चाच्युतः १२।<br>
अत्र चोदाहरन्तीममितिहासं पुरातनम्।<br>
वृकासुराय गिरिशो वरं दत्त्वाप सङ्कटम् १३।<br>
वृको नामासुरः पुत्रः शकुनेः पथि नारदम्।<br>
दृष्ट्वाशुतोषं पप्रच्छ देवेषु त्रिषु दुर्मतिः १४।<br>
स आह देवं गिरिशमुपाधावाशु सिद्ध्यसि।<br>
योऽल्पाभ्यां गुणदोषाभ्यामाशु तुष्यति कुप्यति १५।<br>
दशास्यबाणयोस्तुष्टः स्तुवतोर्वन्दिनोरिव।<br>
ऐश्वर्यमतुलं दत्त्वा तत आप सुसङ्कटम् १६।<br>
इत्यादिष्टस्तमसुर उपाधावत्स्वगात्रतः।<br>
केदार आत्मक्रव्येण जुह्वानो ग्निमुखं हरम् १७।<br>
देवोपलब्धिमप्राप्य निर्वेदात्सप्तमेऽहनि।<br>
शिरोऽवृश्चत्सुधितिना तत्तीर्थक्लिन्नमूर्धजम् १८।<br>
तदा महाकारुणिको स धूर्जटिर्यथा वयं चाग्निरिवोत्थितोऽनलात्।<br>
निगृह्य दोर्भ्यां भुजयोर्न्यवारयत्तत्स्पर्शनाद्भूय उपस्कृताकृतिः १९।<br>
तमाह चाङ्गालमलं वृणीष्व मे यथाभिकामं वितरामि ते वरम्।<br>
प्रीयेय तोयेन नृणां प्रपद्यतामहो त्वयात्मा भृशमर्द्यते वृथा २०।<br>
देवं स वव्रे पापीयान्वरं भूतभयावहम्।<br>
यस्य यस्य करं शीर्ष्णि धास्ये स म्रियतामिति २१।<br>
तच्छ्रुत्वा भगवान्रुद्रो दुर्मना इव भारत।<br>
ॐ इति प्रहसंस्तस्मै ददेऽहेरमृतं यथा २२।<br>
स तद्वरपरीक्षार्थं शम्भोर्मूर्ध्नि किलासुरः।<br>
स्वहस्तं धातुमारेभे सोऽबिभ्यत्स्वकृताच्छिवः २३।<br>
तेनोपसृष्टः सन्त्रस्तः पराधावन्सवेपथुः।<br>
यावदन्तं दिवो भूमेः कष्ठानामुदगादुदक् २४।<br>
अजानन्तः प्रतिविधिं तूष्णीमासन्सुरेश्वराः।<br>
ततो वैकुण्ठमगमद्भास्वरं तमसः परम् २५।<br>
यत्र नारायणः साक्षान्न्यासिनां परमो गतिः।<br>
शान्तानां न्यस्तदण्डानां यतो नावर्तते गतः २६।<br>
तं तथा व्यसनं दृष्ट्वा भगवान्वृजिनार्दनः।<br>
दूरात्प्रत्युदियाद्भूत्वा बटुको योगमायया २७।<br>
मेखलाजिनदण्डाक्षैस्तेजसाग्निरिव ज्वलन्।<br>
अभिवादयामास च तं कुशपाणिर्विनीतवत् २८।<br>
श्रीभगवानुवाच।<br>
शाकुनेय भवान्व्यक्तं श्रान्तः किं दूरमागतः।<br>
क्षणं विश्रम्यतां पुंस आत्मायं सर्वकामधुक् २९।<br>
यदि नः श्रवणायालं युष्मद्व्यवसितं विभो।<br>
भण्यतां प्रायशः पुम्भिर्धृतैः स्वार्थान्समीहते ३०।<br>
श्रीशुक उवाच।<br>
एवं भगवता पृष्टो वचसामृतवर्षिणा।<br>
गतक्लमोऽब्रवीत्तस्मै यथापूर्वमनुष्ठितम् ३१।<br>
श्रीभगवानुवाच।<br>
एवं चेत्तर्हि तद्वाक्यं न वयं श्रद्दधीमहि।<br>
यो दक्षशापात्पैशाच्यं प्राप्तः प्रेतपिशाचराट् ३२।<br>
यदि वस्तत्र विश्रम्भो दानवेन्द्र जगद्गुरौ।<br>
तर्ह्यङ्गाशु स्वशिरसि हस्तं न्यस्य प्रतीयताम् ३३।<br>
यद्यसत्यं वचः शम्भोः कथञ्चिद्दानवर्षभ।<br>
तदैनं जह्यसद्वाचं न यद्वक्तानृतं पुनः ३४।<br>
इत्थं भगवतश्चित्रैर्वचोभिः स सुपेशलैः।<br>
भिन्नधीर्विस्मृतः शीर्ष्णि स्वहस्तं कुमतिर्न्यधात् ३५।<br>
अथापतद्भिन्नशिराः व्रजाहत इव क्षणात्।<br>
जयशब्दो नमःशब्दः साधुशब्दोऽभवद्दिवि ३६।<br>
मुमुचुः पुष्पवर्षाणि हते पापे वृकासुरे।<br>
देवर्षिपितृगन्धर्वा मोचितः सङ्कटाच्छिवः ३७।<br>
मुक्तं गिरिशमभ्याह भगवान्पुरुषोत्तमः।<br>
अहो देव महादेव पापोऽयं स्वेन पाप्मना ३८।<br>
हतः को नु महत्स्वीश जन्तुर्वै कृतकिल्बिषः।<br>
क्षेमी स्यात्किमु विश्वेशे कृतागस्को जगद्गुरौ ३९।<br>
य एवमव्याकृतशक्त्युदन्वतः परस्य साक्षात्परमात्मनो हरेः।<br>
गिरित्रमोक्षं कथयेच्छृणोति वा विमुच्यते संसृतिभिस्तथारिभिः ४०।<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तरार्धे रुद्र मोक्षणं नामाष्टाशीतितमोऽध्यायः।<br>
।<br>
।<br>
