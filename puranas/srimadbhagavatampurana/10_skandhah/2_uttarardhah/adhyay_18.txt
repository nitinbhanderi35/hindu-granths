<br>
<br>
<br>
रैवतके द्विविद्वधः - <br>
<br>
श्रीराजोवाच - <br>
( अनुष्टुप् ) <br>
भूयोऽहं श्रोतुमिच्छामि रामस्याद्भुतकर्मणः । <br>
&nbsp;अनन्तस्याप्रमेयस्य यदन्यत् कृतवान् प्रभुः ॥ १ ॥ <br>
&nbsp;श्रीशुक उवाच - <br>
नरकस्य सखा कश्चिद् द्विविदो नाम वानरः । <br>
&nbsp;सुग्रीवसचिवः सोऽथ भ्राता मैन्दस्य वीर्यवान् ॥ २ ॥ <br>
&nbsp;सख्युः सोऽपचितिं कुर्वन् वानरो राष्ट्रविप्लवम् । <br>
&nbsp;पुरग्रामाकरान् घोषान् अदहद् वह्निमुत्सृजन् ॥ ३ ॥ <br>
&nbsp;क्वचित् स शैलानुत्पाट्य तैर्देशान् समचूर्णयत् । <br>
&nbsp;आनर्तान् सुतरामेव यत्रास्ते मित्रहा हरिः ॥ ४ ॥ <br>
&nbsp;क्वचित् समुद्रमध्यस्थो दोर्भ्यां उत्क्षिप्य तज्जलम् । <br>
&nbsp;देशान् नागायुतप्राणो वेलाकूले न्यमज्जयत् ॥ ५ ॥ <br>
&nbsp;आश्रमान् ऋषिमुख्यानां कृत्वा भग्नवनस्पतीन् । <br>
&nbsp;अदूषयत् शकृत् मूत्रैः अग्नीन् वैतानिकान् खलः ॥ ६ ॥ <br>
&nbsp;पुरुषान् योषितो दृप्तः क्ष्माभृद्द्रोणीगुहासु सः । <br>
&nbsp;निक्षिप्य चाप्यधाच्छैलैः पेशस्क्कास्कारीव कीटकम् ॥ ७ ॥ <br>
&nbsp;एवं देशान् विप्रकुर्वन् दूषयंश्च कुलस्त्रियः । <br>
&nbsp;श्रुत्वा सुललितं गीतं गिरिं रैवतकं ययौ ॥ ८ ॥ <br>
&nbsp;तत्रापश्यद् यदुपतिं रामं पुष्करमालिनम् । <br>
&nbsp;सुदर्शनीयसर्वाङ्गं ललनायूथमध्यगम् ॥ ९ ॥ <br>
&nbsp;गायन्तं वारुणीं पीत्वा मदविह्वललोचनम् । <br>
&nbsp;विभ्राजमानं वपुषा प्रभिन्नमिव वारणम् ॥ १० ॥ <br>
&nbsp;दुष्टः शाखामृगः शाखां आरूढः कंपयन् द्रुमान् । <br>
&nbsp;चक्रे किलकिलाशब्दं आत्मानं संप्रदर्शयन् ॥ ११ ॥ <br>
&nbsp;तस्य धार्ष्ट्यं कपेर्वीक्ष्य तरुण्यो जातिचापलाः । <br>
&nbsp;हास्यप्रिया विजहसुः बलदेवपरिग्रहाः ॥ १२ ॥ <br>
&nbsp;ता हेलयामास कपिः भूक्षेपैः संमुखादिभिः । <br>
&nbsp;दर्शयन् स्वगुदं तासां रामस्य च निरीक्षितः ॥ १३ ॥ <br>
&nbsp;तं ग्राव्णा प्राहरत् क्रुद्धो बलः प्रहरतां वरः । <br>
&nbsp;स वञ्चयित्वा ग्रावाणं मदिराकलशं कपिः ॥ १४ ॥ <br>
&nbsp;गृहीत्वा हेलयामास धूर्तस्तं कोपयन् हसन् । <br>
&nbsp;निर्भिद्य कलशं दुष्टो वासांस्यास्फालयद् बलम् ॥ १५ ॥ <br>
&nbsp;कदर्थीकृत्य बलवान् विप्रचक्रे मदोद्धतः । <br>
&nbsp;तं तस्याविनयं दृष्ट्वा देशांश्च तदुपद्रुतान् ॥ १६ ॥ <br>
&nbsp;क्रुद्धो मुसलमादत्त हलं चारिजिघांसया । <br>
&nbsp;द्विविदोऽपि महावीर्यः शालमुद्यम्य पाणिना ॥ १७ ॥ <br>
&nbsp;अभ्येत्य तरसा तेन बलं मूर्धन्यताडयत् । <br>
&nbsp;तं तु सङ्कर्षणो मूर्ध्नि पतन्तमचलो यथा ॥ १८ ॥ <br>
&nbsp;प्रतिजग्राह बलवान् सुनन्देनाहनच्च तम् । <br>
&nbsp;मूषलाहतमस्तिष्को विरेजे रक्तधारया ॥ १९ ॥ <br>
&nbsp;गिरिर्यथा गैरिकया प्रहारं नानुचिन्तयन् । <br>
&nbsp;पुनरन्यं समुत्क्षिप्य कृत्वा निष्पत्रमोजसा ॥ २० ॥ <br>
&nbsp;तेनाहनत् सुसङ्क्रुद्धः तं बलः शतधाच्छिनत् । <br>
&nbsp;ततोऽन्येन रुषा जघ्ने तं चापि शतधाच्छिनत् ॥ २१ ॥ <br>
&nbsp;एवं युध्यन् भगवता भग्ने भग्ने पुनः पुनः । <br>
&nbsp;आकृष्य सर्वतो वृक्षान् निर्वृक्षं अकरोद् वनम् ॥ २२ ॥ <br>
&nbsp;ततोऽमुञ्चच्छिलावर्षं बलस्योपर्यमर्षितः । <br>
&nbsp;तत्सर्वं चूर्णयामास लीलया मुसलायुधः ॥ २३ ॥ <br>
&nbsp;स बाहू तालसङ्काशौ मुष्टीकृत्य कपीश्वरः । <br>
&nbsp;आसाद्य रोहिणीपुत्रं ताभ्यां वक्षस्यरूरुजत् ॥ २४ ॥ <br>
&nbsp;यादवेन्द्रोऽपि तं दोर्भ्यां त्यक्त्वा मुसललाङ्गले । <br>
&nbsp;जत्रावभ्यर्दयत्क्रुद्धः सोऽपतद् रुधिरं वमन् ॥ २५ ॥ <br>
&nbsp;चकम्पे तेन पतता सटङ्कः सवनस्पतिः । <br>
&nbsp;पर्वतः कुरुशार्दूल वायुना नौरिवाम्भसि ॥ २६ ॥ <br>
&nbsp;जयशब्दो नमःशब्दः साधु साध्विति चाम्बरे । <br>
&nbsp;सुरसिद्धमुनीन्द्राणां आसीत् कुसुमवर्षिणाम् ॥ २७ ॥ <br>
&nbsp;एवं निहत्य द्विविदं जगद्व्यतिकरावहम् । <br>
&nbsp;संस्तूयमानो भगवान् जनैः स्वपुरमाविशत् ॥ २८ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;द्विविदवधो नाम सप्तषष्टितमोऽध्यायः ॥ ६७ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
