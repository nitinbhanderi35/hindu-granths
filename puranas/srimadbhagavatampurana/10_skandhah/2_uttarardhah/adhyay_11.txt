<br>
अथ षष्टितमोऽध्यायः 10.60<br>
श्रीबादरायणिरुवाच।<br>
कर्हिचित्सुखमासीनं स्वतल्पस्थं जगद्गुरुम्।<br>
पतिं पर्यचरद्भैष्मी व्यजनेन सखीजनैः १।<br>
यस्त्वेतल्लीलया विश्वं सृजत्यत्त्यवतीश्वरः।<br>
स हि जातः स्वसेतूनां गोपीथाय यदुष्वजः २।<br>
तस्मिनन्तर्गृहे भ्राजन् मुक्तादामविलम्बिना।<br>
विराजिते वितानेन दीपैर्मणिमयैरपि ३।<br>
मल्लिकादामभिः पुष्पैर्द्विरेफकुलनादिते।<br>
जालरन्ध्रप्रविष्टैश्च गोभिश्चन्द्रमसोऽमलैः ४।<br>
पारिजातवनामोद वायुनोद्यानशालिना।<br>
धूपैरगुरुजै राजन्जालरन्ध्रविनिर्गतैः ५।<br>
पयःफेननिभे शुभ्रे पर्यङ्के कशिपूत्तमे।<br>
उपतस्थे सुखासीनं जगतामीश्वरं पतिम् ६।<br>
वालव्यजनमादाय रत्नदण्डं सखीकरात्।<br>
तेन वीजयती देवी उपासांचक्र ईश्वरम् ७।<br>
सोपाच्युतं क्वणयती मणिनूपुराभ्यां।<br>
रेजेऽङ्गुलीयवलयव्यजनाग्रहस्ता।<br>
वस्त्रान्तगूढकुचकुङ्कुमशोणहार।<br>
भासा नितम्बधृतया च परार्ध्यकाञ्च्या ८।<br>
तां रूपिणीं श्रीयमनन्यगतिं निरीक्ष्य।<br>
या लीलया धृततनोरनुरूपरूपा।<br>
प्रीतः स्मयन्नलककुण्डलनिष्ककण्ठ।<br>
वक्त्रोल्लसत्स्मितसुधां हरिराबभाषे ९।<br>
श्रीभगवानुवाच।<br>
राजपुत्रीप्सिता भूपैर्लोकपालविभूतिभिः।<br>
महानुभावैः श्रीमद्भी रूपौदार्यबलोर्जितैः १०।<br>
तान्प्राप्तानर्थिनो हित्वा चैद्यादीन्स्मरदुर्मदान्।<br>
दत्ता भ्रात्रा स्वपित्रा च कस्मान्नो ववृषेऽसमान् ११।<br>
राजभ्यो बिभ्यतः सुभ्रु समुद्रं शरणं गतान्।<br>
बलवद्भिः कृतद्वेषान्प्रायस्त्यक्तनृपासनान् १२।<br>
अस्पष्टवर्त्मनाम्पुंसामलोकपथमीयुषाम्।<br>
आस्थिताः पदवीं सुभ्रु प्रायः सीदन्ति योषितः १३।<br>
निष्किञ्चना वयं शश्वन्निष्किञ्चनजनप्रियाः।<br>
तस्मात्प्रायेण न ह्याढ्या मां भजन्ति सुमध्यमे १४।<br>
ययोरात्मसमं वित्तं जन्मैश्वर्याकृतिर्भवः।<br>
तयोर्विवाहो मैत्री च नोत्तमाधमयोः क्वचित् १५।<br>
वैदर्भ्येतदविज्ञाय त्वया दीर्घसमीक्षया।<br>
वृता वयं गुणैर्हीना भिक्षुभिः श्लाघिता मुधा १६।<br>
अथात्मनोऽनुरूपं वै भजस्व क्षत्रियर्षभम्।<br>
येन त्वमाशिषः सत्या इहामुत्र च लप्स्यसे १७।<br>
चैद्यशाल्वजरासन्ध दन्तवक्त्रादयो नृपाः।<br>
मम द्विषन्ति वामोरु रुक्मी चापि तवाग्रजः १८।<br>
तेषां वीर्यमदान्धानां दृप्तानां स्मयनुत्तये।<br>
आनितासि मया भद्रे तेजोपहरता सताम् १९।<br>
उदासीना वयं नूनं न स्त्र्यपत्यार्थकामुकाः।<br>
आत्मलब्ध्यास्महे पूर्णा गेहयोर्ज्योतिरक्रियाः २०।<br>
श्रीशुक उवाच।<br>
एतावदुक्त्वा भगवानात्मानं वल्लभामिव।<br>
मन्यमानामविश्लेषात्तद्दर्पघ्न उपारमत् २१।<br>
इति त्रिलोकेशपतेस्तदात्मनः प्रियस्य देव्यश्रुतपूर्वमप्रियम्।<br>
आश्रुत्य भीता हृदि जातवेपथुश्चिन्तां दुरन्तां रुदती जगाम ह २२।<br>
पदा सुजातेन नखारुणश्रिया भुवं लिखन्त्यश्रुभिरञ्जनासितैः।<br>
आसिञ्चती कुङ्कुमरूषितौ स्तनौ तस्थावधोमुख्यतिदुःखरुद्धवाक् २३।<br>
तस्याः सुदुःखभयशोकविनष्टबुद्धेर्।<br>
हस्ताच्छ्लथद्वलयतो व्यजनं पपात।<br>
देहश्च विक्लवधियः सहसैव मुह्यन्।<br>
रम्भेव वायुविहतो प्रविकीर्य केशान् २४।<br>
तद्दृष्ट्वा भगवान्कृष्णः प्रियायाः प्रेमबन्धनम्।<br>
हास्यप्रौढिमजानन्त्याः करुणः सोऽन्वकम्पत २५।<br>
पर्यङ्कादवरुह्याशु तामुत्थाप्य चतुर्भुजः।<br>
केशान्समुह्य तद्वक्त्रं प्रामृजत्पद्मपाणिना २६।<br>
प्रमृज्याश्रुकले नेत्रे स्तनौ चोपहतौ शुचा।<br>
आश्लिष्य बाहुना राजननन्यविषयां सतीम् २७।<br>
सान्त्वयामास सान्त्वज्ञः कृपया कृपणां प्रभुः।<br>
हास्यप्रौढिभ्रमच्चित्तामतदर्हां सतां गतिः २८।<br>
श्रीभगवानुवाच।<br>
मा मा वैदर्भ्यसूयेथा जाने त्वां मत्परायणाम्।<br>
त्वद्वचः श्रोतुकामेन क्ष्वेल्याचरितमङ्गने २९।<br>
मुखं च प्रेमसंरम्भ स्फुरिताधरमीक्षितुम्।<br>
कटाक्षेपारुणापाङ्गं सुन्दरभ्रुकुटीतटम् ३०।<br>
अयं हि परमो लाभो गृहेषु गृहमेधिनाम्।<br>
यन्नर्मैरीयते यामः प्रियया भीरु भामिनि ३१।<br>
श्रीशुक उवाच।<br>
सैवं भगवता राजन्वैदर्भी परिसान्त्विता।<br>
ज्ञात्वा तत्परिहासोक्तिं प्रियत्यागभयं जहौ ३२।<br>
बभाष ऋषभं पुंसां वीक्षन्ती भगवन्मुखम्।<br>
सव्रीडहासरुचिर स्निग्धापाङ्गेन भारत ३३।<br>
श्रीरुक्मिण्युवाच।<br>
नन्वेवमेतदरविन्दविलोचनाह यद्वै भवान्भगवतोऽसदृशी विभूम्नः।<br>
क्व स्वे महिम्न्यभिरतो भगवांस्त्र्यधीशः क्वाहं गुणप्रकृतिरज्ञगृहीतपादा ३४।<br>
सत्यं भयादिव गुणेभ्य उरुक्रमान्तः।<br>
शेते समुद्र उपलम्भनमात्र आत्मा।<br>
नित्यं कदिन्द्रियगणैः कृतविग्रहस्त्वं।<br>
त्वत्सेवकैर्नृपपदं विधुतं तमोऽन्धम् ३५।<br>
त्वत्पादपद्ममकरन्दजुषां मुनीनां।<br>
वर्त्मास्फुटं नृपशुभिर्ननु दुर्विभाव्यम्।<br>
यस्मादलौकिकमिवेहितमीश्वरस्य।<br>
भूमंस्तवेहितमथो अनु ये भवन्तम् ३६।<br>
निष्किञ्चनो ननु भवान्न यतोऽस्ति किञ्चिद्।<br>
यस्मै बलिं बलिभुजोऽपि हरन्त्यजाद्याः।<br>
न त्वा विदन्त्यसुतृपोऽन्तकमाढ्यतान्धाः।<br>
प्रेष्ठो भवान्बलिभुजामपि तेऽपि तुभ्यम् ३७।<br>
त्वं वै समस्तपुरुषार्थमयः फलात्मा।<br>
यद्वाञ्छया सुमतयो विसृजन्ति कृत्स्नम्।<br>
तेषां विभो समुचितो भवतः समाजः।<br>
पुंसः स्त्रियाश्च रतयोः सुखदुःखिनोर्न ३८।<br>
त्वं न्यस्तदण्डमुनिभिर्गदितानुभाव।<br>
आत्मात्मदश्च जगतामिति मे वृतोऽसि।<br>
हित्वा भवद्भ्रुव उदीरितकालवेग।<br>
ध्वस्ताशिषोऽब्जभवनाकपतीन्कुतोऽन्ये ३९।<br>
जाड्यं वचस्तव गदाग्रज यस्तु भूपान्।<br>
विद्राव्य शार्ङ्गनिनदेन जहर्थ मां त्वम्।<br>
सिंहो यथा स्वबलिमीश पशून्स्वभागं।<br>
तेभ्यो भयाद्यदुदधिं शरणं प्रपन्नः ४०।<br>
यद्वाञ्छया नृपशिखामणयोऽङ्गवैन्य।<br>
जायन्तनाहुषगयादय ऐक्यपत्यम्।<br>
राज्यं विसृज्य विविशुर्वनमम्बुजाक्ष।<br>
सीदन्ति तेऽनुपदवीं त इहास्थिताः किम् ४१।<br>
कान्यं श्रयेत तव पादसरोजगन्धम्।<br>
आघ्राय सन्मुखरितं जनतापवर्गम्।<br>
लक्ष्म्यालयं त्वविगणय्य गुणालयस्य।<br>
मर्त्या सदोरुभयमर्थविवीतदृष्टिः ४२।<br>
तं त्वानुरूपमभजं जगतामधीशम्।<br>
आत्मानमत्र च परत्र च कामपूरम्।<br>
स्यान्मे तवाङ्घ्रिररणं सृतिभिर्भ्रमन्त्या।<br>
यो वै भजन्तमुपयात्यनृतापवर्गः ४३।<br>
तस्याः स्युरच्युत नृपा भवतोपदिष्टाः।<br>
स्त्रीणां गृहेषु खरगोश्वविडालभृत्याः।<br>
यत्कर्णमूलमरिकर्षण नोपयायाद्।<br>
युष्मत्कथा मृडविरिञ्चसभासु गीता ४४।<br>
त्वक्श्मश्रुरोमनखकेशपिनद्धमन्तर्।<br>
मांसास्थिरक्तकृमिविट्कफपित्तवातम्।<br>
जीवच्छवं भजति कान्तमतिर्विमूढा।<br>
या ते पदाब्जमकरन्दमजिघ्रती स्त्री ४५।<br>
अस्त्वम्बुजाक्ष मम ते चरणानुराग।<br>
आत्मन्रतस्य मयि चानतिरिक्तदृष्टेः।<br>
यर्ह्यस्य वृद्धय उपात्तरजोऽतिमात्रो।<br>
मामीक्षसे तदु ह नः परमानुकम्पा ४६।<br>
नैवालीकमहं मन्ये वचस्ते मधुसूदन।<br>
अम्बाया एव हि प्रायः कन्यायाः स्याद्रतिः क्वचित् ४७।<br>
व्यूढायाश्चापि पुंश्चल्या मनोऽभ्येति नवं नवम्।<br>
बुधोऽसतीं न बिभृयात्तां बिभ्रदुभयच्युतः ४८।<br>
श्रीभगवानुवाच।<br>
साध्व्येतच्छ्रोतुकामैस्त्वं राजपुत्री प्रलम्भिता।<br>
मयोदितं यदन्वात्थ सर्वं तत्सत्यमेव हि ४९।<br>
यान्यान्कामयसे कामान्मय्यकामाय भामिनि।<br>
सन्ति ह्येकान्तभक्तायास्तव कल्याणि नित्यद ५०।<br>
उपलब्धं पतिप्रेम पातिव्रत्यं च तेऽनघे।<br>
यद्वाक्यैश्चाल्यमानाया न धीर्मय्यपकर्षिता ५१।<br>
ये मां भजन्ति दाम्पत्ये तपसा व्रतचर्यया।<br>
कामात्मानोऽपवर्गेशं मोहिता मम मायया ५२।<br>
मां प्राप्य मानिन्यपवर्गसम्पदं।<br>
वाञ्छन्ति ये सम्पद एव तत्पतिम्।<br>
ते मन्दभागा निरयेऽपि ये नृणां।<br>
मात्रात्मकत्वात्निरयः सुसङ्गमः ५३।<br>
दिष्ट्या गृहेश्वर्यसकृन्मयि त्वया कृतानुवृत्तिर्भवमोचनी खलैः।<br>
सुदुष्करासौ सुतरां दुराशिषो ह्यसुंभराया निकृतिं जुषः स्त्रियाः ५४।<br>
न त्वादृशीम्प्रणयिनीं गृहिणीं गृहेषु।<br>
पश्यामि मानिनि यया स्वविवाहकाले।<br>
प्राप्तान्नृपान्न विगणय्य रहोहरो मे।<br>
प्रस्थापितो द्विज उपश्रुतसत्कथस्य ५५।<br>
भ्रातुर्विरूपकरणं युधि निर्जितस्य।<br>
प्रोद्वाहपर्वणि च तद्वधमक्षगोष्ठ्याम्।<br>
दुःखं समुत्थमसहोऽस्मदयोगभीत्या।<br>
नैवाब्रवीः किमपि तेन वयं जितास्ते ५६।<br>
दूतस्त्वयात्मलभने सुविविक्तमन्त्रः।<br>
प्रस्थापितो मयि चिरायति शून्यमेतत्।<br>
मत्वा जिहास इदं अङ्गमनन्ययोग्यं।<br>
तिष्ठेत तत्त्वयि वयं प्रतिनन्दयामः ५७।<br>
श्रीशुक उवाच।<br>
एवं सौरतसंलापैर्भगवान्जगदीश्वरः।<br>
स्वरतो रमया रेमे नरलोकं विडम्बयन् ५८।<br>
तथान्यासामपि विभुर्गृहेषु गृहवानिव।<br>
आस्थितो गृहमेधीयान्धर्मांल्लोकगुरुर्हरिः ५९।<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तार्धे कृष्णरुक्मिणीसंवादो नाम षष्टितमोऽध्यायः।<br>
<br>
