<br>
<br>
<br>
देवर्षिनारदकर्तृकं भगवतो गृहचर्यादर्शनम् -<br>
<br>
श्रीशुक उवाच - <br>
( अनुष्टुप् ) <br>
नरकं निहतं श्रुत्वा तथोद्वाहं च योषिताम् । <br>
&nbsp;कृष्णेनैकेन बह्वीनां तद् दिदृक्षुः स्म नारदः ॥ १ ॥ <br>
&nbsp;चित्रं बतैतदेकेन वपुषा युगपत् पृथक् । <br>
&nbsp;गृहेषु द्व्यष्टसाहस्रं स्त्रिय एक उदावहत् ॥ २ ॥ <br>
&nbsp;इत्युत्सुको द्वारवतीं देवर्षिर्द्रष्टुमागमत् । <br>
&nbsp;पुष्पितोपवनाराम द्विजालिकुलनादिताम् ॥ ३ ॥ <br>
&nbsp;उत्फुल्लेन्दीवराम्भोज कह्लारकुमुदोत्पलैः । <br>
&nbsp;छुरितेषु सरःसूच्चैः कूजितां हंससारसैः ॥ ४ ॥ <br>
&nbsp;प्रासादलक्षैर्नवभिः जुष्टां स्फाटिकराजतैः । <br>
&nbsp;महामरकतप्रख्यैः स्वर्णरत्‍नपरिच्छदैः ॥ ५ ॥ <br>
( मिश्र ) <br>
विभक्तरथ्यापथचत्वरापणैः <br>
&nbsp;&nbsp;&nbsp;&nbsp;&nbsp;शालासभाभी रुचिरां सुरालयैः । <br>
&nbsp;संसिक्तमार्गाङ्गनवीथिदेहलीं <br>
&nbsp;&nbsp;&nbsp;&nbsp;&nbsp;पतत्पताका ध्वजवारितातपाम् ॥ ६ ॥ <br>
( अनुष्टुप् ) <br>
तस्यामन्तःपुरं श्रीमद् अर्चितं सर्वधिष्ण्यपैः । <br>
&nbsp;हरेः स्वकौशलं यत्र त्वष्ट्रा कार्त्स्न्येन दर्शितम् ॥ ७ ॥ <br>
&nbsp;तत्र षोडशभिः सद्म सहस्रैः समलङ्कृतम् । <br>
&nbsp;विवेशैकतमं शौरेः पत्‍नीनां भवनं महत् ॥ ८ ॥ <br>
&nbsp;विष्टब्धं विद्रुमस्तंभैः वैदूर्यफलकोत्तमैः । <br>
&nbsp;इन्द्रनीलमयैः कुड्यैः जगत्या चाहतत्विषा ॥ ९ ॥ <br>
&nbsp;वितानैर्निर्मितैस्त्वष्ट्रा मुक्तादामविलम्बिभिः । <br>
&nbsp;दान्तैरासनपर्यङ्कैः मण्युत्तमपरिष्कृतैः ॥ १० ॥ <br>
&nbsp;दासीभिर्निष्ककण्ठीभिः सुवासोभिरलङ्कृतम् । <br>
&nbsp;पुम्भिः सकञ्चुकोष्णीष सुवस्त्रमणिकुण्डलैः ॥ ११ ॥ <br>
( वसंततिलका ) <br>
रत्‍नप्रदीपनिकरद्युतिभिर्निरस्त <br>
&nbsp;&nbsp;&nbsp;&nbsp;&nbsp;ध्वान्तं विचित्रवलभीषु शिखण्डिनोऽङ्ग । <br>
&nbsp;नृत्यन्ति यत्र विहितागुरुधूपमक्षैः <br>
&nbsp;&nbsp;&nbsp;&nbsp;&nbsp;निर्यान्तमीक्ष्य घनबुद्धय उन्नदन्तः ॥ १२ ॥ <br>
&nbsp;तस्मिन्समानगुणरूपवयःसुवेष <br>
&nbsp;&nbsp;&nbsp;&nbsp;&nbsp;दासीसहस्रयुतयानुसवं गृहिण्या ।<br>
&nbsp;विप्रो ददर्श चमरव्यजनेन रुक्म <br>
&nbsp;&nbsp;&nbsp;&nbsp;&nbsp;दण्डेन सात्वतपतिं परिवीजयन्त्या ॥ १३ ॥ <br>
&nbsp;तं सन्निरीक्ष्य भगवान् सहसोत्थितश्री <br>
&nbsp;&nbsp;&nbsp;&nbsp;&nbsp;पर्यङ्कतः सकलधर्मभृतां वरिष्ठः ।<br>
&nbsp;आनम्य पादयुगलं शिरसा किरीट <br>
&nbsp;&nbsp;&nbsp;&nbsp;&nbsp;जुष्टेन साञ्जलिरवीविशदासने स्वे ॥ १४ ॥ <br>
&nbsp;तस्यावनिज्य चरणौ तदपः स्वमूर्ध्ना <br>
&nbsp;&nbsp;&nbsp;&nbsp;&nbsp;बिभ्रज्जगद्‌गुरुतमोऽपि सतां पतिर्हि । <br>
&nbsp;ब्रह्मण्यदेव इति यद्‌गुणनाम युक्तं <br>
&nbsp;&nbsp;&nbsp;&nbsp;&nbsp;तस्यैव यच्चरणशौचमशेषतीर्थम् ॥ १५ ॥ <br>
&nbsp;संपूज्य देवऋषिवर्यमृषिः पुराणो <br>
&nbsp;&nbsp;&nbsp;&nbsp;&nbsp;नारायणो नरसखो विधिनोदितेन ।<br>
&nbsp;वाण्याभिभाष्य मितयामृतमिष्टया तं <br>
&nbsp;&nbsp;&nbsp;&nbsp;&nbsp;प्राह प्रभो भगवते करवाम हे किम् ॥ १६ ॥ <br>
&nbsp;श्रीनारद उवाच - <br>
नैवाद्‌भुतं त्वयि विभोऽखिललोकनाथे <br>
&nbsp;&nbsp;&nbsp;&nbsp;&nbsp;मैत्री जनेषु सकलेषु दमः खलानाम् ।<br>
&nbsp;निःश्रेयसाय हि जगत्स्थितिरक्षणाभ्यां <br>
&nbsp;&nbsp;&nbsp;&nbsp;&nbsp;स्वैरावतार उरुगाय विदाम सुष्ठु ॥ १७ ॥ <br>
&nbsp;दृष्टं तवाङ्घ्रियुगलं जनतापवर्गं <br>
&nbsp;&nbsp;&nbsp;&nbsp;&nbsp;ब्रह्मादिभिर्हृदि विचिन्त्यमगाधबोधैः ।<br>
&nbsp;संसारकूपपतितोत्तरणावलम्बं <br>
&nbsp;&nbsp;&nbsp;&nbsp;&nbsp;ध्यायंश्चराम्यनुगृहाण यथा स्मृतिः स्यात् ॥ १८ ॥ <br>
( अनुष्टुप् ) <br>
ततोऽन्यदाविशद्‌ गेहं कृष्णपत्‍न्याः स नारदः । <br>
&nbsp;योगेश्वरेश्वरस्याङ्ग योगमायाविवित्सया ॥ १९ ॥ <br>
&nbsp;दीव्यन्तमक्षैस्तत्रापि प्रियया चोद्धवेन च । <br>
&nbsp;पूजितः परया भक्त्या प्रत्युत्थानासनादिभिः ॥ २० ॥ <br>
&nbsp;पृष्टश्चाविदुषेवासौ कदाऽऽयातो भवानिति । <br>
&nbsp;क्रियते किं नु पूर्णानां अपूर्णैरस्मदादिभिः ॥ २१ ॥ <br>
&nbsp;अथापि ब्रूहि नो ब्रह्मन् जन्मैतच्छोभनं कुरु । <br>
&nbsp;स तु विस्मित उत्थाय तूष्णीमन्यदगाद्‌ गृहम् ॥ २२ ॥ <br>
&nbsp;तत्राप्यचष्ट गोविन्दं लालयन्तं सुतान् शिशून् । <br>
&nbsp;ततोऽन्यस्मिन्गृहेऽपश्यन् मज्जनाय कृतोद्यमम् ॥ २३ ॥ <br>
&nbsp;जुह्वन्तं च वितानाग्नीन् यजन्तं पञ्चभिर्मखैः । <br>
&nbsp;भोजयन्तं द्विजान् क्वापि भुञ्जानमवशेषितम् ॥ २४ ॥ <br>
&nbsp;क्वापि सन्ध्यामुपासीनं जपन्तं ब्रह्म वाग्यतम् । <br>
&nbsp;एकत्र चासिचर्माभ्यां चरन्तमसिवर्त्मसु ॥ २५ ॥ <br>
&nbsp;अश्वैर्गजै रथैः क्वापि विचरन्तं गदाग्रजम् । <br>
&nbsp;क्वचिच्छयानं पर्यङ्के स्तूयमानं च वन्दिभिः ॥ २६ ॥ <br>
&nbsp;मंत्रयन्तं च कस्मिंश्चित् मंत्रिभिश्चोद्धवादिभिः । <br>
&nbsp;जलक्रीडारतं क्वापि वारमुख्याबलावृतम् ॥ २७ ॥ <br>
&nbsp;कुत्रचिद्द्विजमुख्येभ्यो ददतं गाः स्वलङ्कृताः । <br>
&nbsp;इतिहासपुराणानि श्रृण्वन्तं मङ्गलानि च ॥ २८ ॥ <br>
&nbsp;हसन्तं हासकथया कदाचित् प्रियया गृहे । <br>
&nbsp;क्वापि धर्मं सेवमानं अर्थकामौ च कुत्रचित् ॥ २९ ॥ <br>
&nbsp;ध्यायन्तमेकमासीनं पुरुषं प्रकृतेः परम् । <br>
&nbsp;शुश्रूषन्तं गुरून् क्वापि कामैर्भोगैः सपर्यया ॥ ३० ॥ <br>
&nbsp;कुर्वन्तं विग्रहं कैश्चित् सन्धिं चान्यत्र केशवम् । <br>
&nbsp;कुत्रापि सह रामेण चिन्तयन्तं सतां शिवम् ॥ ३१ ॥ <br>
&nbsp;पुत्राणां दुहितॄणां च काले विध्युपयापनम् । <br>
&nbsp;दारैर्वरैस्तत्सदृशैः कल्पयन्तं विभूतिभिः ॥ ३२ ॥ <br>
&nbsp;प्रस्थापनोपनयनैः अपत्यानां महोत्सवान् । <br>
&nbsp;वीक्ष्य योगेश्वरेशस्य येषां लोका विसिस्मिरे ॥ ३३ ॥ <br>
&nbsp;यजन्तं सकलान् देवान् क्वापि क्रतुभिरूर्जितैः । <br>
&nbsp;पूर्तयन्तं क्वचिद् धर्मं कूर्पाराममठादिभिः ॥ ३४ ॥ <br>
&nbsp;चरन्तं मृगयां क्वापि हयमारुह्य सैन्धवम् । <br>
&nbsp;घ्नन्तं तत्र पशून् मेध्यान् परीतं यदुपुङ्गवैः ॥ ३५ ॥ <br>
&nbsp;अव्यक्तलिङ्गं प्रकृतिषु अन्तःपुरगृहादिषु । <br>
&nbsp;क्वचिच्चरन्तं योगेशं तत्तद्‌भावबुभुत्सया ॥ ३६ ॥ <br>
&nbsp;अथोवाच हृषीकेशं नारदः प्रहसन्निव । <br>
&nbsp;योगमायोदयं वीक्ष्य मानुषीं ईयुषो गतिम् ॥ ३७ ॥ <br>
&nbsp;विदाम योगमायास्ते दुर्दर्शा अपि मायिनाम् । <br>
&nbsp;योगेश्वरात्मन् निर्भाता भवत्पादनिषेवया ॥ ३८ ॥ <br>
&nbsp;अनुजानीहि मां देव लोकांस्ते यशसाऽऽप्लुतान् । <br>
&nbsp;पर्यटामि तवोद्‌गायन् लीला भुवनपावनीम् ॥ ३९ ॥ <br>
&nbsp;श्रीभगवानुवाच - <br>
ब्रह्मन्धन्नस्य वक्ताहं कर्ता तदनुमोदिता । <br>
&nbsp;तच्छिक्षयन्लोकमिमं आस्थितः पुत्र मा खिदः ॥ ४० ॥ <br>
&nbsp;श्रीशुक उवाच - <br>
इत्याचरन्तं सद्धर्मान् पावनान् गृहमेधिनाम् । <br>
&nbsp;तमेव सर्वगेहेषु सन्तमेकं ददर्श ह ॥ ४१ ॥ <br>
&nbsp;कृष्णस्यानन्तवीर्यस्य योगमायामहोदयम् । <br>
&nbsp;मुहुर्दृष्ट्वा ऋषिरभूद् विस्मितो जातकौतुकः ॥ ४२ ॥ <br>
&nbsp;इत्यर्थकामधर्मेषु कृष्णेन श्रद्धितात्मना । <br>
&nbsp;सम्यक् सभाजितः प्रीतः तमेवानुस्मरन् ययौ ॥ ४३ ॥ <br>
( वसंततिलका ) <br>
एवं मनुष्यपदवीमनुवर्तमानो <br>
&nbsp;&nbsp;&nbsp;&nbsp;&nbsp;नारायणोऽखिलभवाय गृहीतशक्तिः । <br>
&nbsp;रेमेऽङ्ग षोडशसहस्रवराङ्गनानां <br>
&nbsp;&nbsp;&nbsp;&nbsp;&nbsp;सव्रीडसौहृदनिरीक्षणहासजुष्टः ॥ ४४ ॥ <br>
&nbsp;यानीह विश्वविलयोद्‌भववृत्तिहेतुः <br>
&nbsp;&nbsp;&nbsp;&nbsp;&nbsp;कर्माण्यनन्यविषयाणि हरीश्चकार <br>
&nbsp;यस्त्वङ्ग गायति श्रृणोत्यनुमोदते वा <br>
&nbsp;&nbsp;&nbsp;&nbsp;&nbsp;भक्तिर्भवेद्‌भगवति ह्यपवर्गमार्गे ॥ ४५ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;कृष्णगार्हस्थ्यदर्शनं नाम एकोनसप्ततिमोऽध्यायः ॥ ६९ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
