<br>
<br>
शाल्वस्य यदुभिः सह युद्धम् - <br>
<br>
श्रीशुक उवाच - <br>
( अनुष्टुप् ) <br>
अथान्यदपि कृष्णस्य श्रृणु कर्माद्‌भुतं नृप । <br>
&nbsp;क्रीडानरशरीरस्य यथा सौभपतिर्हतः ॥ १ ॥ <br>
&nbsp;शिशुपालसखः शाल्वो रुक्मिण्युद्‌वाह आगतः । <br>
&nbsp;यदुभिर्निर्जितः सङ्ख्ये जरासन्धादयस्तथा ॥ २ ॥ <br>
&nbsp;शाल्वः प्रतिज्ञामकरोत् श्रृण्वतां सर्वभूभुजाम् । <br>
&nbsp;अयादवां क्ष्मां करिष्ये पौरुषं मम पश्यत ॥ ३ ॥ <br>
&nbsp;इति मूढः प्रतिज्ञाय देवं पशुपतिं प्रभुम् । <br>
&nbsp;आराधयामास नृपः पांसुमुष्टिं सकृद् ग्रसन् ॥ ४ ॥ <br>
&nbsp;संवत्सरान्ते भगवान् आशुतोष उमापतिः । <br>
&nbsp;वरेण च्छन्दयामास शाल्वं शरणमागतम् ॥ ५ ॥ <br>
&nbsp;देवासुरमनुष्याणां गन्धर्वोरगरक्षसाम् । <br>
&nbsp;अभेद्यं कामगं वव्रे स यानं वृष्णिभीषणम् ॥ ६ ॥ <br>
&nbsp;तथेति गिरिशादिष्टो मयः परपुरंजयः । <br>
&nbsp;पुरं निर्माय शाल्वाय प्रादात् सौभमयस्मयम् ॥ ७ ॥ <br>
&nbsp;स लब्ध्वा कामगं यानं तमोधाम दुरासदम् । <br>
&nbsp;ययस्द्‌वारवतीं शाल्वो वैरं वृष्णिकृतं स्मरन् ॥ ८ ॥ <br>
&nbsp;निरुध्य सेनया शाल्वो महत्या भरतर्षभ । <br>
&nbsp;पुरीं बभञ्जोपवनान् उद्यानानि च सर्वशः ॥ ९ ॥ <br>
&nbsp;सगोपुराणि द्वाराणि प्रासादाट्टालतोलिकाः । <br>
&nbsp;विहारान् स विमानाग्र्यान् निपेतुः शस्त्रवृष्टयः ॥ १० ॥ <br>
&nbsp;शिला द्रुमाश्चाशनयः सर्पा आसारशर्कराः । <br>
&nbsp;प्रचण्डश्चक्रवातोऽभूत् रजसाच्छादिता दिशः ॥ ११ ॥ <br>
&nbsp;इत्यर्द्यमाना सौभेन कृष्णस्य नगरी भृशम् । <br>
&nbsp;नाभ्यपद्यत शं राजन् त्रिपुरेण यथा मही ॥ १२ ॥ <br>
&nbsp;प्रद्युम्नो भगवान् वीक्ष्य बाध्यमाना निजाः प्रजाः । <br>
&nbsp;म भैष्टेत्यभ्यधाद्‌ वीरो रथारूढो महायशाः ॥ १३ ॥ <br>
&nbsp;सात्यकिश्चारुदेष्णश्च साम्बोऽक्रूरः सहानुजः । <br>
&nbsp;हार्दिक्यो भानुविन्दश्च गदश्च शुकसारणौ ॥ १४ ॥ <br>
&nbsp;अपरे च महेष्वासा रथयूथपयूथपाः । <br>
&nbsp;निर्ययुर्दंशिता गुप्ता रथेभाश्वपदातिभिः ॥ १५ ॥ <br>
&nbsp;ततः प्रववृते युद्धं शाल्वानां यदुभिः सह । <br>
&nbsp;यथासुराणां विबुधैः तुमुलं लोमहर्षणम् ॥ १६ ॥ <br>
&nbsp;ताश्च सौभपतेर्माया दिव्यास्त्रै रुक्मिणीसुतः । <br>
&nbsp;क्षणेन नाशयामास नैशं तम इवोष्णगुः ॥ १७ ॥ <br>
&nbsp;विव्याध पञ्चविंशत्या स्वर्णपुङ्खैरयोमुखैः । <br>
&nbsp;शाल्वस्य ध्वजिनीपालं शरैः सन्नतपर्वभिः ॥ १८ ॥ <br>
&nbsp;शतेनाताडयच्छाल्वं एकैकेनास्य सैनिकान् । <br>
&nbsp;दशभिर्दशभिर्नेतॄन् वाहनानि त्रिभिस्त्रिभिः ॥ १९ ॥ <br>
&nbsp;तदद्‌भुतं महत् कर्म प्रद्युम्नस्य महात्मनः । <br>
&nbsp;दृष्ट्वा तं पूजयामासुः सर्वे स्वपरसैनिकाः ॥ २० ॥ <br>
&nbsp;बहुरूपैकरूपं तद् दृश्यते न च दृश्यते । <br>
&nbsp;मायामयं मयकृतं दुर्विभाव्यं परैरभूत् ॥ २१ ॥ <br>
&nbsp;क्वचिद्‌भूमौ क्वचिद्‌ व्योम्नि गिरिमूर्ध्नि जले क्वचित् । <br>
&nbsp;अलातचक्रवद्‌ भ्राम्यत् सौभं तद् दुरवस्थितम् ॥ २२ ॥ <br>
&nbsp;यत्र यत्रोपलक्ष्येत ससौभः सहसैनिकः । <br>
&nbsp;शाल्वः ततस्ततोऽमुञ्चन् शरान् सात्वतयूथपाः ॥ २३ ॥ <br>
&nbsp;शरैरग्न्यर्कसंस्पर्शैः आशीविषदुरासदैः । <br>
&nbsp;पीड्यमानपुरानीकः शाल्वोऽमुह्यत् परेरितैः ॥ २४ ॥ <br>
&nbsp;शाल्वानीकपशस्त्रौघैः वृष्णिवीरा भृशार्दिताः । <br>
&nbsp;न तत्यजू रणं स्वं स्वं लोकद्वयजिगीषवः ॥ २५ ॥ <br>
&nbsp;शाल्वामात्यो द्युमान् नाम प्रद्युम्नं प्राक् प्रपीडितः । <br>
&nbsp;आसाद्य गदया मौर्व्या व्याहत्य व्यनदद् बली ॥ २६ ॥ <br>
&nbsp;प्रद्युम्नं गदया शीर्ण वक्षःस्थलमरिंदमम् । <br>
&nbsp;अपोवाह रणात् सूतो धर्मविद् दारुकात्मजः ॥ २७ ॥ <br>
&nbsp;लब्धसंज्ञो मुहूर्तेन कार्ष्णिः सारथिमब्रवीत् । <br>
&nbsp;अहो असाध्विदं सूत यद् रणान्मेऽपसर्पणम् ॥ २८ ॥ <br>
&nbsp;न यदूनां कुले जातः श्रूयते रणविच्युतः । <br>
&nbsp;विना मत्क्लीबचित्तेन सूतेन प्राप्तकिल्बिषात् ॥ २९ ॥ <br>
&nbsp;किं नु वक्ष्येऽभिसङ्‌गम्य पितरौ रामकेशवौ । <br>
&nbsp;युद्धात् सम्यगपक्रान्तः पृष्टस्तत्रात्मनः क्षमम् ॥ ३० ॥ <br>
&nbsp;व्यक्तं मे कथयिष्यन्ति हसन्त्यो भ्रातृजामयः । <br>
&nbsp;क्लैब्यं कथं कथं वीर तवान्यैः कथ्यतां मृधे ॥ ३१ ॥ <br>
&nbsp;सारथिरुवाच - <br>
धर्मं विजानताऽऽयुष्मन् कृतमेतन्मया विभो । <br>
&nbsp;सूतः कृच्छ्रगतं रक्षेद् रथिनं सारथिं रथी ॥ ३२ ॥ <br>
&nbsp;एतद्‌ विदित्वा तु भवान् मयापोवाहितो रणात् । <br>
&nbsp;उपसृष्टः परेणेति मूर्च्छितो गदया हतः ॥ ३३ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;शाल्वयुद्धे षट्सप्ततितमोऽध्यायः ॥ ७६ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
