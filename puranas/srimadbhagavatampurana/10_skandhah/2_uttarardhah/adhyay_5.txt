<br>
अथ चतुःपञ्चाशत्तमोऽध्यायः 10.54<br>
श्रीशुक उवाच।<br>
इति सर्वे सुसंरब्धा वाहानारुह्य दंशिताः।<br>
स्वैः स्वैर्बलैः परिक्रान्ता अन्वीयुर्धृतकार्मुकाः १।<br>
तानापतत आलोक्य यादवानीकयूथपाः।<br>
तस्थुस्तत्सम्मुखा राजन्विस्फूर्ज्य स्वधनूंषि ते २।<br>
अश्वपृष्ठे गजस्कन्धे रथोपस्थेऽस्त्र कोविदाः।<br>
मुमुचुः शरवर्षाणि मेघा अद्रिष्वपो यथा ३।<br>
पत्युर्बलं शरासारैश्छन्नं वीक्ष्य सुमध्यमा।<br>
सव्रीडमैक्षत्तद्वक्त्रं भयविह्वललोचना ४।<br>
प्रहस्य भगवानाह मा स्म भैर्वामलोचने।<br>
विनङ्क्ष्यत्यधुनैवैतत्तावकैः शात्रवं बलम् ५।<br>
तेषां तद्विक्रमं वीरा गदसङ्कर्षणादयः।<br>
अमृष्यमाणा नाराचैर्जघ्नुर्हयगजान्रथान् ६।<br>
पेतुः शिरांसि रथिनामश्विनां गजिनां भुवि।<br>
सकुण्डलकिरीटानि सोष्णीषाणि च कोटिशः ७।<br>
हस्ताः सासिगदेष्वासाः करभा ऊरवोऽङ्घ्रयः।<br>
अश्वाश्वतरनागोष्ट्र खरमर्त्यशिरांसि च ८।<br>
हन्यमानबलानीका वृष्णिभिर्जयकाङ्क्षिभिः।<br>
राजानो विमुखा जग्मुर्जरासन्धपुरःसराः ९।<br>
शिशुपालं समभ्येत्य हृतदारमिवातुरम्।<br>
नष्टत्विषं गतोत्साहं शुष्यद्वदनमब्रुवन् १०।<br>
भो भोः पुरुषशार्दूल दौर्मनस्यमिदं त्यज।<br>
न प्रियाप्रिययो राजन्निष्ठा देहिषु दृश्यते ११।<br>
यथा दारुमयी योषित्नृत्यते कुहकेच्छया।<br>
एवमीश्वरतन्त्रोऽयमीहते सुखदुःखयोः १२।<br>
शौरेः सप्तदशाहं वै संयुगानि पराजितः।<br>
त्रयोविंशतिभिः सैन्यैर्जिग्ये एकमहं परम् १३।<br>
तथाप्यहं न शोचामि न प्रहृष्यामि कर्हिचित्।<br>
कालेन दैवयुक्तेन जानन्विद्रावितं जगत् १४।<br>
अधुनापि वयं सर्वे वीरयूथपयूथपाः।<br>
पराजिताः फल्गुतन्त्रैर्यदुभिः कृष्णपालितैः १५।<br>
रिपवो जिग्युरधुना काल आत्मानुसारिणि।<br>
तदा वयं विजेष्यामो यदा कालः प्रदक्षिणः १६।<br>
श्रीशुक उवाच।<br>
एवं प्रबोधितो मित्रैश्चैद्योऽगात्सानुगः पुरम्।<br>
हतशेषाः पुनस्तेऽपि ययुः स्वं स्वं पुरं नृपाः १७।<br>
रुक्मी तु राक्षसोद्वाहं कृष्णद्विडसहन्स्वसुः।<br>
पृष्ठतोऽन्वगमत्कृष्णमक्षौहिण्या वृतो बली १८।<br>
रुक्म्यमर्षी सुसंरब्धः शृण्वतां सर्वभूभुजाम्।<br>
प्रतिजज्ञे महाबाहुर्दंशितः सशरासनः १९।<br>
अहत्वा समरे कृष्णमप्रत्यूह्य च रुक्मिणीम्।<br>
कुण्डिनं न प्रवेक्ष्यामि सत्यमेतद्ब्रवीमि वः २०।<br>
इत्युक्त्वा रथमारुह्य सारथिं प्राह सत्वरः।<br>
चोदयाश्वान्यतः कृष्णः तस्य मे संयुगं भवेत् २१।<br>
अद्याहं निशितैर्बाणैर्गोपालस्य सुदुर्मतेः।<br>
नेष्ये वीर्यमदं येन स्वसा मे प्रसभं हृता २२।<br>
विकत्थमानः कुमतिरीश्वरस्याप्रमाणवित्।<br>
रथेनैकेन गोविन्दं तिष्ठ तिष्ठेत्यथाह्वयत् २३।<br>
धनुर्विकृष्य सुदृढं जघ्ने कृष्णं त्रिभिः शरैः।<br>
आह चात्र क्षणं तिष्ठ यदूनां कुलपांसन २४।<br>
यत्र यासि स्वसारं मे मुषित्वा ध्वाङ्क्षवद्धविः।<br>
हरिष्येऽद्य मदं मन्द मायिनः कूटयोधिनः २५।<br>
यावन्न मे हतो बाणैः शयीथा मुञ्च दारिकाम्।<br>
स्मयन्कृष्णो धनुश्छित्त्वा षड्भिर्विव्याध रुक्मिणम् २६।<br>
अष्टभिश्चतुरो वाहान्द्वाभ्यां सूतं ध्वजं त्रिभिः।<br>
स चान्यद्धनुराधाय कृष्णं विव्याध पञ्चभिः २७।<br>
तैस्तादितः शरौघैस्तु चिच्छेद धनुरच्युतः।<br>
पुनरन्यदुपादत्त तदप्यच्छिनदव्ययः २८।<br>
परिघं पट्टिशं शूलं चर्मासी शक्तितोमरौ।<br>
यद्यदायुधमादत्त तत्सर्वं सोऽच्छिनद्धरिः २९।<br>
ततो रथादवप्लुत्य खड्गपाणिर्जिघांसया।<br>
कृष्णमभ्यद्रवत्क्रुद्धः पतङ्ग इव पावकम् ३०।<br>
तस्य चापततः खड्गं तिलशश्चर्म चेषुभिः।<br>
छित्त्वासिमाददे तिग्मं रुक्मिणं हन्तुमुद्यतः ३१।<br>
दृष्ट्वा भ्रातृवधोद्योगं रुक्मिणी भयविह्वला।<br>
पतित्वा पादयोर्भर्तुरुवाच करुणं सती ३२।<br>
श्रीरुक्मिण्युवाच।<br>
योगेश्वराप्रमेयात्मन्देवदेव जगत्पते।<br>
हन्तुं नार्हसि कल्याण भ्रातरं मे महाभुज ३३।<br>
श्रीशुक उवाच।<br>
तया परित्रासविकम्पिताङ्गया शुचावशुष्यन्मुखरुद्धकण्ठया।<br>
कातर्यविस्रंसितहेममालया गृहीतपादः करुणो न्यवर्तत ३४।<br>
चैलेन बद्ध्वा तमसाधुकारिणं सश्मश्रुकेशं प्रवपन्व्यरूपयत्।<br>
तावन्ममर्दुः परसैन्यमद्भुतं यदुप्रवीरा नलिनीं यथा गजाः ३५।<br>
कृष्णान्तिकमुपव्रज्य ददृशुस्तत्र रुक्मिणम्।<br>
तथाभूतं हतप्रायं दृष्ट्वा सङ्कर्षणो विभुः।<br>
विमुच्य बद्धं करुणो भगवान्कृष्णमब्रवीत् ३६।<br>
असाध्विदं त्वया कृष्ण कृतमस्मज्जुगुप्सितम्।<br>
वपनं श्मश्रुकेशानां वैरूप्यं सुहृदो वधः ३७।<br>
मैवास्मान्साध्व्यसूयेथा भ्रातुर्वैरूप्यचिन्तया।<br>
सुखदुःखदो न चान्योऽस्ति यतः स्वकृतभुक्पुमान् ३८।<br>
बन्धुर्वधार्हदोषोऽपि न बन्धोर्वधमर्हति।<br>
त्याज्यः स्वेनैव दोषेण हतः किं हन्यते पुनः ३९।<br>
क्षत्रियाणामयं धर्मः प्रजापतिविनिर्मितः।<br>
भ्रातापि भ्रातरं हन्याद्येन घोरतमस्ततः ४०।<br>
राज्यस्य भूमेर्वित्तस्य स्त्रियो मानस्य तेजसः।<br>
मानिनोऽन्यस्य वा हेतोः श्रीमदान्धाः क्षिपन्ति हि ४१।<br>
तवेयं विषमा बुद्धिः सर्वभूतेषु दुर्हृदाम्।<br>
यन्मन्यसे सदाभद्रं सुहृदां भद्रमज्ञवत् ४२।<br>
आत्ममोहो नृणामेव कल्पते देवमायया।<br>
सुहृद्दुर्हृदुदासीन इति देहात्ममानिनाम् ४३।<br>
एक एव परो ह्यात्मा सर्वेषामपि देहिनाम्।<br>
नानेव गृह्यते मूढैर्यथा ज्योतिर्यथा नभः ४४।<br>
देह आद्यन्तवानेष द्रव्यप्राणगुणात्मकः।<br>
आत्मन्यविद्यया कॢप्तः संसारयति देहिनम् ४५।<br>
नात्मनोऽन्येन संयोगो वियोगश्च सतः सति।<br>
तद्धेतुत्वात्तत्प्रसिद्धेर्दृग्रूपाभ्यां यथा रवेः ४६।<br>
जन्मादयस्तु देहस्य विक्रिया नात्मनः क्वचित्।<br>
कलानामिव नैवेन्दोर्मृतिर्ह्यस्य कुहूरिव ४७।<br>
यथा शयान आत्मानं विषयान्फलमेव च।<br>
अनुभुङ्क्तेऽप्यसत्यर्थे तथाप्नोत्यबुधो भवम् ४८।<br>
तस्मादज्ञानजं शोकमात्मशोषविमोहनम्।<br>
तत्त्वज्ञानेन निर्हृत्य स्वस्था भव शुचिस्मिते ४९।<br>
श्रीशुक उवाच।<br>
एवं भगवता तन्वी रामेण प्रतिबोधिता।<br>
वैमनस्यं परित्यज्य मनो बुद्ध्या समादधे ५०।<br>
प्राणावशेष उत्सृष्टो द्विड्भिर्हतबलप्रभः।<br>
स्मरन्विरूपकरणं वितथात्ममनोरथः ५१।<br>
चक्रे भोजकटं नाम निवासाय महत्पुरम्।<br>
अहत्वा दुर्मतिं कृष्णमप्रत्यूह्य यवीयसीम् ५२।<br>
कुण्डिनं न प्रवेक्ष्यामीत्युक्त्वा तत्रावसद्रुषा।<br>
भगवान्भीष्मकसुतामेवं निर्जित्य भूमिपान् ५३।<br>
पुरमानीय विधिवदुपयेमे कुरूद्वह।<br>
तदा महोत्सवो नॄणां यदुपुर्यां गृहे गृहे।<br>
अभूदनन्यभावानां कृष्णे यदुपतौ नृप ५४।<br>
नरा नार्यश्च मुदिताः प्रमृष्टमणिकुण्डलाः।<br>
पारिबर्हमुपाजह्रुर्वरयोश्चित्रवाससोः ५५।<br>
सा वृष्णिपुर्युत्तम्भितेन्द्र केतुभिर्।<br>
विचित्रमाल्याम्बररत्नतोरणैः।<br>
बभौ प्रतिद्वार्युपकॢप्तमङ्गलैर्।<br>
आपूर्णकुम्भागुरुधूपदीपकैः ५६।<br>
सिक्तमार्गा मदच्युद्भिराहूतप्रेष्ठभूभुजाम्।<br>
गजैर्द्वाःसु परामृष्ट रम्भापूगोपशोभिता ५७।<br>
कुरुसृञ्जयकैकेय विदर्भयदुकुन्तयः।<br>
मिथो मुमुदिरे तस्मिन्सम्भ्रमात्परिधावताम् ५८।<br>
रुक्मिण्या हरणं श्रुत्वा गीयमानं ततस्ततः।<br>
राजानो राजकन्याश्च बभूवुर्भृशविस्मिताः ५९।<br>
द्वारकायामभूद्राजन्महामोदः पुरौकसाम्।<br>
रुक्मिण्या रमयोपेतं दृष्ट्वा कृष्णं श्रियः पतिम् ६०।<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तरार्धे रुक्मिण्युद्वाहे चतुःपञ्चाशत्तमोऽध्यायः।<br>
<br>
