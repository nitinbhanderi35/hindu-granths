<br>
<br>
सुदामोपाख्यानम् – पत्‍नीप्रेरणया सुदाम्नो भगवत् समीपे गमनं; भगवता तस्य सत्कारश्च - <br>
<br>
श्रीराजोवाच - <br>
( अनुष्टुप् ) <br>
भगवन् यानि चान्यानि मुकुन्दस्य महात्मनः । <br>
&nbsp;वीर्याण्यनन्तवीर्यस्य श्रोतुमिच्छामि हे प्रभो ॥ १ ॥ <br>
&nbsp;को नु श्रुत्वासकृद् ब्रह्मन् उत्तमःश्लोकसत्कथाः । <br>
&nbsp;विरमेत विशेषज्ञो विषण्णः काममार्गणैः ॥ २ ॥ <br>
( मिश्र ) <br>
सा वाग् यया तस्य गुणान् गृणीते <br>
&nbsp;&nbsp;&nbsp;&nbsp;&nbsp;करौ च तत्कर्मकरौ मनश्च । <br>
&nbsp;स्मरेद्‌ वसन्तं स्थिरजङ्‌गमेषु <br>
&nbsp;&nbsp;&nbsp;&nbsp;&nbsp;श्रृणोति तत्पुण्यकथाः स कर्णः ॥ ३ ॥ <br>
&nbsp;शिरस्तु तस्योभयलिङ्‌गमानं <br>
&nbsp;&nbsp;&nbsp;&nbsp;&nbsp;एत्तदेव यत्पश्यति तद्धि चक्षुः । <br>
&nbsp;अङ्‌गानि विष्णोरथ तज्जनानां <br>
&nbsp;&nbsp;&nbsp;&nbsp;&nbsp;पादोदकं यानि भजन्ति नित्यम् ॥ ४ ॥ <br>
&nbsp;सूत उवाच - <br>
( अनुष्टुप् ) <br>
विष्णुरातेन सम्पृष्टो भगवान् बादरायणिः । <br>
&nbsp;वासुदेवे भगवति निमग्नहृदयोऽब्रवीत् ॥ ५ ॥ <br>
&nbsp;श्रीशुक उवाच - <br>
कृष्णस्यासीत् सखा कश्चिद् ब्राह्मणो ब्रह्मवित्तमः । <br>
&nbsp;विरक्त इन्द्रियार्थेषु प्रशान्तात्मा जितेन्द्रियः ॥ ६ ॥ <br>
&nbsp;यदृच्छयोपपन्नेन वर्तमानो गृहाश्रमी । <br>
&nbsp;तस्य भार्या कुचैलस्य क्षुत्क्षामा च तथाविधा ॥ ७ ॥ <br>
&nbsp;पतिव्रता पतिं प्राह म्लायता वदनेन सा । <br>
&nbsp;दरिद्रं सीदमाना वै वेपमानाभिगम्य च ॥ ८ ॥ <br>
&nbsp;ननु ब्रह्मन् भगवतः सखा साक्षाच्छ्रियः पतिः । <br>
&nbsp;ब्रह्मण्यश्च शरण्यश्च भगवान् सात्वतर्षभः ॥ ९ ॥ <br>
&nbsp;तमुपैहि महाभाग साधूनां च परायणम् । <br>
&nbsp;दास्यति द्रविणं भूरि सीदते ते कुटुम्बिने ॥ १० ॥ <br>
&nbsp;आस्तेऽधुना द्वारवत्यां भोजवृष्ण्यन्धकेश्वरः । <br>
&nbsp;स्मरतः पादकमलं आत्मानमपि यच्छति । <br>
&nbsp;किं न्वर्थकामान् भजतो नात्यभीष्टान्जगद्‌गुरुः ॥ ११ ॥ <br>
&nbsp;स एवं भार्यया विप्रो बहुशः प्रार्थितो मृदु । <br>
&nbsp;अयं हि परमो लाभ उत्तमःश्लोकदर्शनम् ॥ १२ ॥ <br>
&nbsp;इति सञ्चिन्त्य मनसा गमनाय मतिं दधे । <br>
&nbsp;अप्यस्त्युपायनं किञ्चिद् गृहे कल्याणि दीयताम् ॥ १३ ॥ <br>
&nbsp;याचित्वा चतुरो मुष्टीन् विप्रान् पृथुकतण्डुलान् । <br>
&nbsp;चैलखण्डेन तान् बद्ध्वा भर्त्रे प्रादादुपायनम् ॥ १४ ॥ <br>
&nbsp;स तानादाय विप्राग्र्यः प्रययौ द्वारकां किल । <br>
&nbsp;कृष्णसन्दर्शनं मह्यं कथं स्यादिति चिन्तयन् ॥ १५ ॥ <br>
&nbsp;त्रीणि गुल्मान्यतीयाय तिस्रः कक्षाश्च सद्विजः । <br>
&nbsp;विप्रोऽगम्यान्धकवृष्णीनां गृहेष्वच्युतधर्मिणाम् ॥ १६ ॥ <br>
&nbsp;गृहं द्‌व्यष्टसहस्राणां महिषीणां हरेर्द्विजः । <br>
&nbsp;विवेशैकतमं श्रीमद् ब्रह्मानन्दं गतो यथा ॥ १७ ॥ <br>
&nbsp;तं विलोक्याच्युतो दूरात् प्रियापर्यङ्कमास्थितः । <br>
&nbsp;सहसोत्थाय चाभ्येत्य दोर्भ्यां पर्यग्रहीन्मुदा ॥ १८ ॥ <br>
&nbsp;सख्युः प्रियस्य विप्रर्षेः अङ्‌गसङ्‌गातिनिर्वृतः । <br>
&nbsp;प्रीतो व्यमुञ्चदब्बिन्दून् नेत्राभ्यां पुष्करेक्षणः ॥ १९ ॥ <br>
&nbsp;अथोपवेश्य पर्यङ्के स्वयं सख्युः समर्हणम् । <br>
&nbsp;उपहृत्यावनिज्यास्य पादौ पादावनेजनीः ॥ २० ॥ <br>
&nbsp;अग्रहीच्छिरसा राजन् भगवान् लोकपावनः । <br>
&nbsp;व्यलिम्पद् दिव्यगन्धेन चन्दनागुरुकुङ्कमैः ॥ २१ ॥ <br>
&nbsp;धूपैः सुरभिभिर्मित्रं प्रदीपावलिभिर्मुदा । <br>
&nbsp;अर्चित्वाऽऽवेद्य ताम्बूलं गां च स्वागतमब्रवीत् ॥ २२ ॥ <br>
&nbsp;कुचैलं मलिनं क्षामं द्‌विजं धमनिसंततम् । <br>
&nbsp;देवी पर्यचरत् साक्षात् चामरव्यजनेन वै ॥ २३ ॥ <br>
&nbsp;अन्तःपुरजनो दृष्ट्वा कृष्णेनामलकीर्तिना । <br>
&nbsp;विस्मितोऽभूदतिप्रीत्या अवधूतं सभाजितम् ॥ २४ ॥ <br>
&nbsp;किमनेन कृतं पुण्यं अवधूतेन भिक्षुणा । <br>
&nbsp;श्रिया हीनेन लोकेऽस्मिन् गर्हितेनाधमेन च ॥ २५ ॥ <br>
&nbsp;योऽसौ त्रिलोकगुरुणा श्रीनिवासेन सम्भृतः । <br>
&nbsp;पर्यङ्कस्थां श्रियं हित्वा परिष्वक्तोऽग्रजो यथा ॥ २६ ॥ <br>
&nbsp;कथयां चक्रतुर्गाथाः पूर्वा गुरुकुले सतोः । <br>
&nbsp;आत्मनोर्ललिता राजन् करौ गृह्य परस्परम् ॥ २७ ॥ <br>
&nbsp;श्रीभगवानुवाच - <br>
अपि ब्रह्मन्गुरुकुलाद्‌ भवता लब्धदक्षिणात् । <br>
&nbsp;समावृत्तेन धर्मज्ञ भार्योढा सदृशी न वा ॥ २८ ॥ <br>
&nbsp;प्रायो गृहेषु ते चित्तं अकामविहितं तथा । <br>
&nbsp;नैवातिप्रीयसे विद्वन् धनेषु विदितं हि मे ॥ २९ ॥ <br>
&nbsp;केचित् कुर्वन्ति कर्माणि कामैरहतचेतसः । <br>
&nbsp;त्यजन्तः प्रकृतीर्दैवीः यथाहं लोकसङ्‌ग्रहम् ॥ ३० ॥ <br>
&nbsp;कच्चिद्‌ गुरुकुले वासं ब्रह्मन् स्मरसि नौ यतः । <br>
&nbsp;द्‌विजो विज्ञाय विज्ञेयं तमसः पारमश्नुते ॥ ३१ ॥ <br>
&nbsp;स वै सत्कर्मणां साक्षाद् द्विजातेरिह सम्भवः । <br>
&nbsp;आद्योऽङ्‌ग यत्राश्रमिणां यथाहं ज्ञानदो गुरुः ॥ ३२ ॥ <br>
&nbsp;नन्वर्थकोविदा ब्रह्मन् वर्णाश्रमवतामिह । <br>
&nbsp;ये मया गुरुणा वाचा तरन्त्यञ्जो भवार्णवम् ॥ ३३ ॥ <br>
&nbsp;नाहमिज्याप्रजातिभ्यां तपसोपशमेन वा । <br>
&nbsp;तुष्येयं सर्वभूतात्मा गुरुशुश्रूषया यथा ॥ ३४ ॥ <br>
&nbsp;अपि नः स्मर्यते ब्रह्मन् वृत्तं निवसतां गुरौ । <br>
&nbsp;गुरुदारैश्चोदितानां इन्धनानयने क्वचित् ॥ ३५ ॥ <br>
&nbsp;प्रविष्टानां महारण्यं अपर्तौ सुमहद् द्विज । <br>
&nbsp;वातवर्षं अभूत्तीव्रं निष्ठुराः स्तनयित्‍नवः ॥ ३६ ॥ <br>
&nbsp;सूर्यश्चास्तं गतस्तावत् तमसा चावृता दिशः । <br>
&nbsp;निम्नं कूलं जलमयं न प्राज्ञायत किञ्चन ॥ ३७ ॥ <br>
( वंशस्था ) <br>
वयं भृशम्तत्र महानिलाम्बुभिः <br>
&nbsp;&nbsp;&nbsp;&nbsp;&nbsp;निहन्यमाना महुरम्बुसम्प्लवे । <br>
&nbsp;दिशोऽविदन्तोऽथ परस्परं वने <br>
&nbsp;&nbsp;&nbsp;&nbsp;&nbsp;गृहीतहस्ताः परिबभ्रिमातुराः ॥ ३८ ॥ <br>
( अनुष्टुप् ) <br>
एतद्‌ विदित्वा उदिते रवौ सान्दीपनिर्गुरुः । <br>
&nbsp;अन्वेषमाणो नः शिष्यान् आचार्योऽपश्यदातुरान् ॥ ३९ ॥ <br>
&nbsp;अहो हे पुत्रका यूयं अस्मदर्थेऽतिदुःखिताः । <br>
&nbsp;आत्मा वै प्राणिनां प्रेष्ठः तं अनादृत्य मत्पराः ॥ ४० ॥ <br>
&nbsp;एतदेव हि सच्छिष्यैः कर्तव्यं गुरुनिष्कृतम् । <br>
&nbsp;यद्‌ वै विशुद्धभावेन सर्वार्थात्मार्पणं गुरौ ॥ ४१ ॥ <br>
&nbsp;तुष्टोऽहं भो द्विजश्रेष्ठाः सत्याः सन्तु मनोरथाः । <br>
&nbsp;छन्दांस्ययातयामानि भवन्त्विह परत्र च ॥ ४२ ॥ <br>
&nbsp;इत्थंविधान्यनेकानि वसतां गुरुवेश्मसु । <br>
&nbsp;गुरोरनुग्रहेणैव पुमान् पूर्णः प्रशान्तये ॥ ४३ ॥ <br>
&nbsp;श्रीब्राह्मण उवाच - <br>
किमस्माभिरनिर्वृत्तं देवदेव जगद्‌गुरो । <br>
&nbsp;भवता सत्यकामेन येषां वासो गुरावभूत् ॥ ४४ ॥ <br>
&nbsp;यस्य च्छन्दोमयं ब्रह्म देह आवपनं विभो । <br>
&nbsp;श्रेयसां तस्य गुरुषु वासोऽत्यन्तविडम्बनम् ॥ ४५ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;श्रीदामचरिते अशीतितमोऽध्यायः ॥ ८० ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
