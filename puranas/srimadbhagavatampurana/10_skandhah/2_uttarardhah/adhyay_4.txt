<br>
अथ त्रिपञ्चाशत्तमोऽध्यायः 10.53<br>
श्रीशुक उवाच।<br>
वैदर्भ्याः स तु सन्देशं निशम्य यदुनन्दनः।<br>
प्रगृह्य पाणिना पाणिं प्रहसन्निदमब्रवीत् १।<br>
श्रीभगवानुवाच।<br>
तथाहमपि तच्चित्तो निद्रां च न लभे निशि।<br>
वेदाहम्रुक्मिणा द्वेषान्ममोद्वाहो निवारितः २।<br>
तामानयिष्य उन्मथ्य राजन्यापसदान्मृधे।<br>
मत्परामनवद्याङ्गी मेधसोऽग्निशिखामिव ३।<br>
श्रीशुक उवाच।<br>
उद्वाहर्क्षं च विज्ञाय रुक्मिण्या मधुसूदनः।<br>
रथः संयुज्यतामाशु दारुकेत्याह सारथिम् ४।<br>
स चाश्वैः शैब्यसुग्रीव मेघपुष्पबलाहकैः।<br>
युक्तं रथमुपानीय तस्थौ प्राञ्जलिरग्रतः ५।<br>
आरुह्य स्यन्दनं शौरिर्द्विजमारोप्य तूर्णगैः।<br>
आनर्तादेकरात्रेण विदर्भानगमद्धयैः ६।<br>
राजा स कुण्डिनपतिः पुत्रस्नेहवशानुगः।<br>
शिशुपालाय स्वां कन्यां दास्यन्कर्माण्यकारयत् ७।<br>
पुरं सम्मृष्टसंसिक्त मार्गरथ्याचतुष्पथम्।<br>
चित्रध्वजपताकाभिस्तोरणैः समलङ्कृतम् ८।<br>
स्रग्गन्धमाल्याभरणैर्विरजोऽम्बरभूषितैः।<br>
जुष्टं स्त्रीपुरुषैः श्रीमद् गृहैरगुरुधूपितैः ९।<br>
पितॄन्देवान्समभ्यर्च्य विप्रांश्च विधिवन्नृप।<br>
भोजयित्वा यथान्यायं वाचयामास मङ्गलम् १०।<br>
सुस्नातां सुदतीं कन्यां कृतकौतुकमङ्गलाम्।<br>
आहतांशुकयुग्मेन भूषितां भूषणोत्तमैः ११।<br>
चक्रुः सामर्ग्यजुर्मन्त्रैर्वध्वा रक्षां द्विजोत्तमाः।<br>
पुरोहितोऽथर्वविद्वै जुहाव ग्रहशान्तये १२।<br>
हिरण्यरूप्य वासांसि तिलांश्च गुडमिश्रितान्।<br>
प्रादाद्धेनूश्च विप्रेभ्यो राजा विधिविदां वरः १३।<br>
एवं चेदिपती राजा दमघोषः सुताय वै।<br>
कारयामास मन्त्रज्ञैः सर्वमभ्युदयोचितम् १४।<br>
मदच्युद्भिर्गजानीकैः स्यन्दनैर्हेममालिभिः।<br>
पत्त्यश्वसङ्कुलैः सैन्यैः परीतः कुण्डिनं ययौ १५।<br>
तं वै विदर्भाधिपतिः समभ्येत्याभिपूज्य च।<br>
निवेशयामास मुदा कल्पितान्यनिवेशने १६।<br>
तत्र शाल्वो जरासन्धो दन्तवक्त्रो विदूरथः।<br>
आजग्मुश्चैद्यपक्षीयाः पौण्ड्रकाद्याः सहस्रशः १७।<br>
कृष्णरामद्विषो यत्ताः कन्यां चैद्याय साधितुम्।<br>
यद्यागत्य हरेत्कृष्णो रामाद्यैर्यदुभिर्वृतः १८।<br>
योत्स्यामः संहतास्तेन इति निश्चितमानसाः।<br>
आजग्मुर्भूभुजः सर्वे समग्रबलवाहनाः १९।<br>
श्रुत्वैतद्भगवान्रामो विपक्षीय नृपोद्यमम्।<br>
कृष्णं चैकं गतं हर्तुं कन्यां कलहशङ्कितः २०।<br>
बलेन महता सार्धं भ्रातृस्नेहपरिप्लुतः।<br>
त्वरितः कुण्डिनं प्रागाद्गजाश्वरथपत्तिभिः २१।<br>
भीष्मकन्या वरारोहा काङ्क्षन्त्यागमनं हरेः।<br>
प्रत्यापत्तिमपश्यन्ती द्विजस्याचिन्तयत्तदा २२।<br>
अहो त्रियामान्तरित उद्वाहो मेऽल्पराधसः।<br>
नागच्छत्यरविन्दाक्षो नाहं वेद्म्यत्र कारणम्।<br>
सोऽपि नावर्ततेऽद्यापि मत्सन्देशहरो द्विजः २३।<br>
अपि मय्यनवद्यात्मा दृष्ट्वा किञ्चिज्जुगुप्सितम्।<br>
मत्पाणिग्रहणे नूनं नायाति हि कृतोद्यमः २४।<br>
दुर्भगाया न मे धाता नानुकूलो महेश्वरः।<br>
देवी वा विमुखी गौरी रुद्राणी गिरिजा सती २५।<br>
एवं चिन्तयती बाला गोविन्दहृतमानसा।<br>
न्यमीलयत कालज्ञा नेत्रे चाश्रुकलाकुले २६।<br>
एवं वध्वाः प्रतीक्षन्त्या गोविन्दागमनं नृप।<br>
वाम ऊरुर्भुजो नेत्रमस्फुरन्प्रियभाषिणः २७।<br>
अथ कृष्णविनिर्दिष्टः स एव द्विजसत्तमः।<br>
अन्तःपुरचरीं देवीं राजपुत्रीं ददर्श ह २८।<br>
सा तं प्रहृष्टवदनमव्यग्रात्मगतिं सती।<br>
आलक्ष्य लक्षणाभिज्ञा समपृच्छच्छुचिस्मिता २९।<br>
तस्या आवेदयत्प्राप्तं शशंस यदुनन्दनम्।<br>
उक्तं च सत्यवचनमात्मोपनयनं प्रति ३०।<br>
तमागतं समाज्ञाय वैदर्भी हृष्टमानसा।<br>
न पश्यन्ती ब्राह्मणाय प्रियमन्यन्ननाम सा ३१।<br>
प्राप्तौ श्रुत्वा स्वदुहितुरुद्वाहप्रेक्षणोत्सुकौ।<br>
अभ्ययात्तूर्यघोषेण रामकृष्णौ समर्हणैः ३२।<br>
मधुपर्कमुपानीय वासांसि विरजांसि सः।<br>
उपायनान्यभीष्टानि विधिवत्समपूजयत् ३३।<br>
तयोर्निवेशनं श्रीमदुपाकल्प्य महामतिः।<br>
ससैन्ययोः सानुगयोरातिथ्यं विदधे यथा ३४।<br>
एवं राज्ञां समेतानां यथावीर्यं यथावयः।<br>
यथाबलं यथावित्तं सर्वैः कामैः समर्हयत् ३५।<br>
कृष्णमागतमाकर्ण्य विदर्भपुरवासिनः।<br>
आगत्य नेत्राञ्जलिभिः पपुस्तन्मुखपङ्कजम् ३६।<br>
अस्यैव भार्या भवितुं रुक्मिण्यर्हति नापरा।<br>
असावप्यनवद्यात्मा भैष्म्याः समुचितः पतिः ३७।<br>
किञ्चित्सुचरितं यन्नस्तेन तुष्टस्त्रिलोककृत्।<br>
अनुगृह्णातु गृह्णातु वैदर्भ्याः पाणिमच्युतः ३८।<br>
एवं प्रेमकलाबद्धा वदन्ति स्म पुरौकसः।<br>
कन्या चान्तःपुरात्प्रागाद्भटैर्गुप्ताम्बिकालयम् ३९।<br>
पद्भ्यां विनिर्ययौ द्रष्टुं भवान्याः पादपल्लवम्।<br>
सा चानुध्यायती सम्यङ्मुकुन्दचरणाम्बुजम् ४०।<br>
यतवाङ्मातृभिः सार्धं सखीभिः परिवारिता।<br>
गुप्ता राजभटैः शूरैः सन्नद्धैरुद्यतायुधैः।<br>
मृडङ्गशङ्खपणवास्तूर्यभेर्यश्च जघ्निरे ४१।<br>
नानोपहार बलिभिर्वारमुख्याः सहस्रशः।<br>
स्रग्गन्धवस्त्राभरणैर्द्विजपत्न्यः स्वलङ्कृताः ४२।<br>
गायन्त्यश्च स्तुवन्तश्च गायका वाद्यवादकाः।<br>
परिवार्य वधूं जग्मुः सूतमागधवन्दिनः ४३।<br>
आसाद्य देवीसदनं धौतपादकराम्बुजा।<br>
उपस्पृश्य शुचिः शान्ता प्रविवेशाम्बिकान्तिकम् ४४।<br>
तां वै प्रवयसो बालां विधिज्ञा विप्रयोषितः।<br>
भवानीं वन्दयांचक्रुर्भवपत्नीं भवान्विताम् ४५।<br>
नमस्ये त्वाम्बिकेऽभीक्ष्णं स्वसन्तानयुतां शिवाम्।<br>
भूयात्पतिर्मे भगवान्कृष्णस्तदनुमोदताम् ४६।<br>
अद्भिर्गन्धाक्षतैर्धूपैर्वासःस्रङ्माल्य भूषणैः।<br>
नानोपहारबलिभिः प्रदीपावलिभिः पृथक् ४७।<br>
विप्रस्त्रियः पतिमतीस्तथा तैः समपूजयत्।<br>
लवणापूपताम्बूल कण्ठसूत्रफलेक्षुभिः ४८।<br>
तस्यै स्त्रियस्ताः प्रददुः शेषां युयुजुराशिषः।<br>
ताभ्यो देव्यै नमश्चक्रे शेषां च जगृहे वधूः ४९।<br>
मुनिव्रतमथ त्यक्त्वा निश्चक्रामाम्बिकागृहात्।<br>
प्रगृह्य पाणिना भृत्यां रत्नमुद्रोपशोभिना ५०।<br>
तां देवमायामिव धीरमोहिनीं सुमध्यमां कुण्डलमण्डिताननाम्।<br>
श्यामां नितम्बार्पितरत्नमेखलां व्यञ्जत्स्तनीं कुन्तलशङ्कितेक्षणाम् ५१।<br>
शुचिस्मितां बिम्बफलाधरद्युति शोणायमानद्विजकुन्दकुड्मलाम्।<br>
पदा चलन्तीं कलहंसगामिनीं सिञ्जत्कलानूपुरधामशोभिना ५२।<br>
विलोक्य वीरा मुमुहुः समागता यशस्विनस्तत्कृतहृच्छयार्दिताः।<br>
यां वीक्ष्य ते नृपतयस्तदुदारहास व्रीडावलोकहृतचेतस उज्झितास्त्राः ५३।<br>
पेतुः क्षितौ गजरथाश्वगता विमूढा यात्राच्छलेन हरयेऽर्पयतीं स्वशोभाम्।<br>
सैवं शनैश्चलयती चलपद्मकोशौ प्राप्तिं तदा भगवतः प्रसमीक्षमाणा ५४।<br>
उत्सार्य वामकरजैरलकानपङ्गैः प्राप्तान्ह्रियैक्षत नृपान्ददृशेऽच्युतं च।<br>
तां राजकन्यां रथमारुरक्षतीं जहार कृष्णो द्विषतां समीक्षताम् ५५।<br>
रथं समारोप्य सुपर्णलक्षणं राजन्यचक्रं परिभूय माधवः।<br>
ततो ययौ रामपुरोगमः शनैः शृगालमध्यादिव भागहृद्धरिः ५६।<br>
तं मानिनः स्वाभिभवं यशःक्षयं।<br>
परे जरासन्धमुखा न सेहिरे।<br>
अहो धिगस्मान्यश आत्तधन्वनां।<br>
गोपैर्हृतं केशरिणां मृगैरिव ५७।<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तरार्धे रुक्मिणीहरणं नाम त्रिपञ्चाशत्तमोऽध्यायः।<br>
<br>
