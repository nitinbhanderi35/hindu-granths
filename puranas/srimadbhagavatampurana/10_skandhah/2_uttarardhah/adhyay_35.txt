<br>
ऋषिगणकृता भगवत्स्तुतिः; वसुदेवयज्ञोत्सवः; बन्धूनां प्रस्थापनादिकं च - <br>
<br>
श्रीशुक उवाच - <br>
( वसंततिलका ) <br>
श्रुत्वा पृथा सुबलपुत्र्यथ याज्ञसेनी <br>
&nbsp;&nbsp;&nbsp;&nbsp;&nbsp;माधव्यथ क्षितिपपत्‍न्य उत स्वगोप्यः । <br>
&nbsp;कृष्णेऽखिलात्मनि हरौ प्रणयानुबन्धं <br>
&nbsp;&nbsp;&nbsp;&nbsp;&nbsp;सर्वा विसिस्म्युरलमश्रुकलाकुलाक्ष्यः ॥ १ ॥ <br>
( अनुष्टुप् ) <br>
इति सम्भाषमाणासु स्त्रीभिः स्त्रीषु नृभिर्नृषु । <br>
&nbsp;आययुर्मुनयस्तत्र कृष्णरामदिदृक्षया ॥ २ ॥ <br>
&nbsp;द्वैपायनो नारदश्च च्यवनो देवलोऽसितः । <br>
&nbsp;विश्वामित्रः शतानन्दो भरद्वाजोऽथ गौतमः ॥ ३ ॥ <br>
&nbsp;रामः सशिष्यो भगवान् वसिष्ठो गालवो भृगुः । <br>
&nbsp;पुलस्त्यः कश्यपोऽत्रिश्च मार्कण्डेयो बृहस्पतिः ॥ ४ ॥ <br>
&nbsp;द्वितस्त्रितश्चैकतश्च ब्रह्मपुत्रास्तथाङ्‌गिराः । <br>
&nbsp;अगस्त्यो याज्ञवल्क्यश्च वामदेवादयोऽपरे ॥ ५ ॥ <br>
&nbsp;तान्दृष्ट्वा सहसोत्थाय प्रागासीना नृपादयः । <br>
&nbsp;पाण्डवाः कृष्णरामौ च प्रणेमुर्विश्ववन्दितान् ॥ ६ ॥ <br>
&nbsp;तान् आनर्चुर्यथा सर्वे सहरामोऽच्युतोऽर्चयत् । <br>
&nbsp;स्वागतासनपाद्यार्घ्य माल्यधूपानुलेपनैः ॥ ७ ॥ <br>
&nbsp;उवाच सुखमासीनान् भगवान् धर्मगुप्तनुः । <br>
&nbsp;सदसस्तस्य महतो यतवाचोऽनुश्रृण्वतः ॥ ८ ॥ <br>
&nbsp;श्रीभगवानुवाच - <br>
अहो वयं जन्मभृतो लब्धं कार्त्स्न्येन तत्फलम् । <br>
&nbsp;देवानामपि दुष्प्रापं यद् योगेश्वरदर्शनम् ॥ ९ ॥ <br>
&nbsp;किं स्वल्पतपसां नॄणां अर्चायां देवचक्षुषाम् । <br>
&nbsp;दर्शनस्पर्शनप्रश्न प्रह्वपादार्चनादिकम् ॥ १० ॥ <br>
&nbsp;न ह्यम्मयानि तीर्थानि न देवा मृच्छिलामयाः । <br>
&nbsp;ते पुनन्त्युरुकालेन दर्शनादेव साधवः ॥ ११ ॥ <br>
( मिश्र ) <br>
नाग्निर्न सूर्यो न च चन्द्रतारका <br>
&nbsp;&nbsp;&nbsp;&nbsp;&nbsp;न भूर्जलं खं श्वसनोऽथ वाङ्‌मनः । <br>
&nbsp;उपासिता भेदकृतो हरन्त्यघं <br>
&nbsp;&nbsp;&nbsp;&nbsp;&nbsp;विपश्चितो घ्नन्ति मुहूर्तसेवया ॥ १२ ॥ <br>
&nbsp;यस्यात्मबुद्धिः कुणपे त्रिधातुके <br>
&nbsp;&nbsp;&nbsp;&nbsp;&nbsp;स्वधीः कलत्रादिषु भौम इज्यधीः । <br>
&nbsp;यत्तीर्थबुद्धिः सलिले न कर्हिचित् <br>
&nbsp;&nbsp;&nbsp;&nbsp;&nbsp;जनेष्वभिज्ञेषु स एव गोखरः ॥ १३ ॥ <br>
&nbsp;श्रीशुक उवाच - <br>
( अनुष्टुप् ) <br>
निशम्येत्थं भगवतः कृष्णस्याकुण्थमेधसः । <br>
&nbsp;वचो दुरन्वयं विप्राः तूष्णीमासन् भ्रमद्धियः ॥ १४ ॥ <br>
&nbsp;चिरं विमृश्य मुनय ईश्वरस्येशितव्यताम् । <br>
&nbsp;जनसङ्ग्रह इत्यूचुः स्मयन्तस्तं जगद्‌गुरुम् ॥ १५ ॥ <br>
&nbsp;श्रीमुनय ऊचुः - <br>
( मिश्र ) <br>
यन्मायया तत्त्वविदुत्तमा वयं <br>
&nbsp;&nbsp;&nbsp;&nbsp;&nbsp;विमोहिता विश्वसृजामधीश्वराः । <br>
&nbsp;यदीशितव्यायति गूढ ईहया <br>
&nbsp;&nbsp;&nbsp;&nbsp;&nbsp;अहो विचित्रं भगवद् विचेष्टितम् ॥ १६ ॥ <br>
&nbsp;अनीह एतद्‌ बहुधैक आत्मना <br>
&nbsp;&nbsp;&nbsp;&nbsp;&nbsp;सृजत्यवत्यत्ति न बध्यते यथा । <br>
&nbsp;भौमैर्हि भूमिर्बहुनामरूपिणी <br>
&nbsp;&nbsp;&nbsp;&nbsp;&nbsp;अहो विभूम्नश्चरितं विडम्बनम् ॥ १७ ॥ <br>
&nbsp;अथापि काले स्वजनाभिगुप्तये <br>
&nbsp;&nbsp;&nbsp;&nbsp;&nbsp;बिभर्षि सत्त्वं खलनिग्रहाय च । <br>
&nbsp;स्वलीलया वेदपथं सनातनं <br>
&nbsp;वर्णाश्रमात्मा पुरुषः परो भवान् ॥ १८ ॥ <br>
( अनुष्टुप् ) <br>
ब्रह्म ते हृदयं शुक्लं तपःस्वाध्यायसंयमैः । <br>
&nbsp;यत्रोपलब्धं सद्व्यक्तं अव्यक्तं च ततः परम् ॥ १९ ॥ <br>
&nbsp;तस्माद्‌ ब्रह्मकुलं ब्रह्मन् शास्त्रयोनेस्त्वमात्मनः । <br>
&nbsp;सभाजयसि सद्धाम तद्‌ ब्रह्मण्याग्रणीर्भवान् ॥ २० ॥ <br>
&nbsp;अद्य नो जन्मसाफल्यं विद्यायास्तपसो दृशः । <br>
&nbsp;त्वया सङ्गम्य सद्‌गत्या यदन्तः श्रेयसां परः ॥ २१ ॥ <br>
&nbsp;नमस्तस्मै भगवते कृष्णायाकुण्ठमेधसे । <br>
&nbsp;स्वयोगमाययाच्छन्न महिम्ने परमात्मने ॥ २२ ॥ <br>
&nbsp;न यं विदन्त्यमी भूपा एकारामाश्च वृष्णयः । <br>
&nbsp;मायाजवनिकाच्छन्नं आत्मानं कालमीश्वरम् ॥ २३ ॥ <br>
&nbsp;यथा शयानः पुरुष आत्मानं गुणतत्त्वदृक् । <br>
&nbsp;नाममात्रेन्द्रियाभातं न वेद रहितं परम् ॥ २४ ॥ <br>
&nbsp;एवं त्वा नाममात्रेषु विषयेष्विन्द्रियेहया । <br>
&nbsp;मायया विभ्रमच्चित्तो न वेद स्मृत्युपप्लवात् ॥ २५ ॥ <br>
( वसंततिलका ) <br>
तस्याद्य ते ददृशिमाङ्‌घ्रिमघौघमर्ष <br>
&nbsp;&nbsp;&nbsp;&nbsp;&nbsp;तीर्थास्पदं हृदि कृतं सुविपक्वयोगैः । <br>
&nbsp;उत्सिक्तभक्त्युपहताशय जीवकोशा <br>
&nbsp;&nbsp;&nbsp;&nbsp;&nbsp;आपुर्भवद्‌गतिमथानुगृहान भक्तान् ॥ २६ ॥ <br>
&nbsp;श्रीशुक उवाच - <br>
( अनुष्टुप् ) <br>
इत्यनुज्ञाप्य दाशार्हं धृतराष्ट्रं युधिष्ठिरम् । <br>
&nbsp;राजर्षे स्वाश्रमान् गन्तुं मुनयो दधिरे मनः ॥ २७ ॥ <br>
&nbsp;तद् वीक्ष्य तानुपव्रज्य वसुदेवो महायशाः । <br>
&nbsp;प्रणम्य चोपसङ्गृह्य बभाषेदं सुयन्त्रितः ॥ २८ ॥ <br>
&nbsp;श्रीवसुदेव उवाच - <br>
नमो वः सर्वदेवेभ्य ऋषयः श्रोतुमर्हथ । <br>
&nbsp;कर्मणा कर्मनिर्हारो यथा स्यान्नस्तदुच्यताम् ॥ २९ ॥ <br>
&nbsp;श्रीनारद उवाच - <br>
नातिचित्रमिदं विप्रा वसुदेवो बुभुत्सया । <br>
&nbsp;कृष्णं मत्वार्भकं यन्नः पृच्छति श्रेय आत्मनः ॥ ३० ॥ <br>
&nbsp;सन्निकर्षोऽत्र मर्त्यानां अनादरणकारणम् । <br>
&nbsp;गाङ्गं हित्वा यथान्याम्भः तत्रत्यो याति शुद्धये ॥ ३१ ॥ <br>
&nbsp;यस्यानुभूतिः कालेन लयोत्पत्त्यादिनास्य वै । <br>
&nbsp;स्वतोऽन्यस्माच्च गुणतो न कुतश्चन रिष्यति ॥ ३२ ॥ <br>
( वसंततिलका ) <br>
तं क्लेशकर्मपरिपाकगुणप्रवाहैः <br>
&nbsp;&nbsp;&nbsp;&nbsp;&nbsp;अव्याहतानुभवमीश्वरमद्वितीयम् । <br>
&nbsp;प्राणादिभिः स्वविभवैरुपगूढमन्यो <br>
&nbsp;&nbsp;&nbsp;&nbsp;&nbsp;मन्येत सूर्यमिव मेघहिमोपरागैः ॥ ३३ ॥ <br>
( अनुष्टुप् ) <br>
अथोचुर्मुनयो राजन् आभाष्यानकदुंदुभिम् । <br>
&nbsp;सर्वेषां श्रृणतां राज्ञां तथैवाच्युतरामयोः ॥ ३४ ॥ <br>
&nbsp;कर्मणा कर्मनिर्हार एष साधुनिरूपितः । <br>
&nbsp;यच्छ्रद्धया यजेद् विष्णुं सर्वयज्ञेश्वरं मखैः ॥ ३५ ॥ <br>
&nbsp;चित्तस्योपशमोऽयं वै कविभिः शास्त्रचक्षुषा । <br>
&nbsp;दर्शितः सुगमो योगो धर्मश्चात्ममुदावहः ॥ ३६ ॥ <br>
&nbsp;अयं स्वस्त्ययनः पन्था द्विजातेर्गृहमेधिनः । <br>
&nbsp;यच्छ्रद्धयाऽऽप्तवित्तेन शुक्लेनेज्येत पूरुषः ॥ ३७ ॥ <br>
&nbsp;वित्तैषणां यज्ञदानैः गृहैर्दारसुतैषणाम् । <br>
&nbsp;आत्मलोकैषणां देव कालेन विसृजेद्‌बुधः । <br>
&nbsp;ग्रामे त्यक्तैषणाः सर्वे ययुर्धीरास्तपोवनम् ॥ ३८ ॥ <br>
&nbsp;ऋणैस्त्रिभिर्द्विजो जातो देवर्षिपितॄणां प्रभो । <br>
&nbsp;यज्ञाध्ययनपुत्रैस्तानि अनिस्तीर्य त्यजन्पतेत् ॥ ३९ ॥ <br>
&nbsp;त्वं त्वद्य मुक्तो द्वाभ्यां वै ऋषिपित्रोर्महामते । <br>
&nbsp;यज्ञैर्देवर्णमुन्मुच्य निरृणोऽशरणो भव ॥ ४० ॥ <br>
&nbsp;वसुदेव भवान्नूनं भक्त्या परमया हरिम् । <br>
&nbsp;जगतामीश्वरं प्रार्चः स यद्वां पुत्रतां गतः ॥ ४१ ॥ <br>
&nbsp;श्रीशुक उवाच - <br>
इति तद्वचनं श्रुत्वा वसुदेवो महामनाः । <br>
&nbsp;तान् ऋषीन् ऋत्विजो वव्रे मूर्ध्नाऽऽनम्य प्रसाद्य च ॥ ४२ ॥ <br>
&nbsp;त एनमृषयो राजन् वृता धर्मेण धार्मिकम् । <br>
&nbsp;तस्मिन् अयाजयन् क्षेत्रे मखैरुत्तमकल्पकैः ॥ ४३ ॥ <br>
&nbsp;तद्दीक्षायां प्रवृत्तायां वृष्णयः पुष्करस्रजः । <br>
&nbsp;स्नाताः सुवाससो राजन् राजानः सुष्ठ्वलङ्कृताः ॥ ४४ ॥ <br>
&nbsp;तन्महिष्यश्च मुदिता निष्ककण्ठ्यः सुवाससः । <br>
&nbsp;दीक्षाशालामुपाजग्मुः आलिप्ता वस्तुपाणयः ॥ ४५ ॥ <br>
&nbsp;नेदुर्मृदङ्गपटह शङ्खभेर्यानकादयः । <br>
&nbsp;ननृतुर्नटनर्तक्यः तुष्टुवुः सूतमागधाः । <br>
&nbsp;जगुः सुकण्ठ्यो गन्धर्व्यः संगीतं सहभर्तृकाः ॥ ४६ ॥ <br>
&nbsp;तमभ्यषिञ्चन् विधिवद् अक्तं अभ्यक्तमृत्विजः । <br>
&nbsp;पत्‍नीभिरष्टादशभिः सोमराजमिवोडुभिः ॥ ४७ ॥ <br>
&nbsp;ताभिर्दुकूलवलयैः हारनूपुरकुण्डलैः । <br>
&nbsp;स्वलङ्कृताभिर्विबभौ दीक्षितोऽजिनसंवृतः ॥ ४८ ॥ <br>
&nbsp;तस्यर्त्विजो महाराज रत्‍नकौशेयवाससः । <br>
&nbsp;ससदस्या विरेजुस्ते यथा वृत्रहणोऽध्वरे ॥ ४९ ॥ <br>
&nbsp;तदा रामश्च कृष्णश्च स्वैः स्वैः बन्धुभिरन्वितौ । <br>
&nbsp;रेजतुः स्वसुतैर्दारैः जीवेशौ स्वविभूतिभिः ॥ ५० ॥ <br>
&nbsp;ईजेऽनुयज्ञं विधिना अग्निहोत्रादिलक्षणैः । <br>
&nbsp;प्राकृतैर्वैकृतैर्यज्ञैः द्रव्यज्ञानक्रियेश्वरम् ॥ ५१ ॥ <br>
&nbsp;अथर्त्विग्भ्योऽददात्काले यथाम्नातं स दक्षिणाः । <br>
&nbsp;स्वलङ्कृतेभ्योऽलङ्कृत्य गोभूकन्या महाधनाः ॥ ५२ ॥ <br>
&nbsp;पत्‍नीसंयाजावभृथ्यैः चरित्वा ते महर्षयः । <br>
&nbsp;सस्नू रामह्रदे विप्रा यजमानपुरःसराः ॥ ५३ ॥ <br>
&nbsp;स्नातोऽलङ्कारवासांसि वन्दिभ्योऽदात्तथा स्त्रियः । <br>
&nbsp;ततः स्वलङ्कृतो वर्णान् आश्वभ्योऽन्नेन पूजयत् ॥ ५४ ॥ <br>
&nbsp;बन्धून् सदारान् ससुतान् पारिबर्हेण भूयसा । <br>
&nbsp;विदर्भकोशलकुरून् काशिकेकय सृञ्जयान् ॥ ५५ ॥ <br>
&nbsp;सदस्यर्त्विक्सुरगणान् नृभूतपितृचारणान् । <br>
&nbsp;श्रीनिकेतमनुज्ञाप्य शंसन्तः प्रययुः क्रतुम् ॥ ५६ ॥ <br>
&nbsp;धृतराष्ट्रोऽनुजः पार्था भीष्मो द्रोणः पृथा यमौ । <br>
&nbsp;नारदो भगवान् व्यासः सुहृत्संबंधिबांधवाः ॥ ५७ ॥ <br>
&nbsp;बन्धून्परिष्वज्य यदून् सौहृदाक्लिन्नचेतसः । <br>
&nbsp;ययुर्विरहकृच्छ्रेण स्वदेशांश्चापरे जनाः ॥ ५८ ॥ <br>
&nbsp;नन्दस्तु सह गोपालैः बृहत्या पूजयार्चितः । <br>
&nbsp;कृष्णरामोग्रसेनाद्यैः न्यवात्सीद्‌बन्धुवत्सलः ॥ ५९ ॥ <br>
&nbsp;वसुदेवोऽञ्जसोत्तीर्य मनोरथमहार्णवम् । <br>
&nbsp;सुहृद्‌वृतः प्रीतमना नन्दमाह करे स्पृशन् ॥ ६० ॥ <br>
&nbsp;श्रीवसुदेव उवाच - <br>
भ्रातरीशकृतः पाशो नृनां यः स्नेहसंज्ञितः । <br>
&nbsp;तं दुस्त्यजमहं मन्ये शूराणामपि योगिनाम् ॥ ६१ ॥ <br>
&nbsp;अस्मास्वप्रतिकल्पेयं यत्कृताज्ञेषु सत्तमैः । <br>
&nbsp;मैत्र्यर्पिताफला चापि न निवर्तेत कर्हिचित् ॥ ६२ ॥ <br>
&nbsp;प्रागकल्पाच्च कुशलं भ्रातर्वो नाचराम हि । <br>
&nbsp;अधुना श्रीमदान्धाक्षा न पश्यामः पुरः सतः ॥ ६३ ॥ <br>
&nbsp;मा राज्यश्रीरभूत्पुंसः श्रेयस्कामस्य मानद । <br>
&nbsp;स्वजनानुत बन्धून् वा न पश्यति ययान्धदृक् ॥ ६४ ॥ <br>
&nbsp;श्रीशुक उवाच - <br>
एवं सौहृदशैथिल्य चित्त आनकदुन्दुभिः । <br>
&nbsp;रुरोद तत्कृतां मैत्रीं स्मरन् अश्रुविलोचनः ॥ ६५ ॥ <br>
&nbsp;नन्दस्तु सख्युः प्रियकृत् प्रेम्णा गोविन्दरामयोः । <br>
&nbsp;अद्य श्व इति मासांस्त्रीन् यदुभिर्मानितोऽवसत् ॥ ६६ ॥ <br>
&nbsp;ततः कामैः पूर्यमाणः सव्रजः सहबान्धवः । <br>
&nbsp;परार्ध्याभरणक्षौम नानानर्घ्यपरिच्छदैः ॥ ६७ ॥ <br>
&nbsp;वसुदेवोग्रसेनाभ्यां कृष्णोद्धवबलादिभिः । <br>
&nbsp;दत्तमादाय पारिबर्हं यापितो यदुभिर्ययौ ॥ ६८ ॥ <br>
&nbsp;नन्दो गोपाश्च गोप्यश्च गोविन्दचरणाम्बुजे । <br>
&nbsp;मनः क्षिप्तं पुनर्हर्तुं अनीशा मथुरां ययुः ॥ ६९ ॥ <br>
&nbsp;बन्धुषु प्रतियातेषु वृष्णयः कृष्णदेवताः । <br>
&nbsp;वीक्ष्य प्रावृषमासन्नाद् ययुर्द्वारवतीं पुनः ॥ ७० ॥ <br>
&nbsp;जनेभ्यः कथयां चक्रुः यदुदेवमहोत्सवम् । <br>
&nbsp;यदासीत् तीर्थयात्रायां सुहृत् संदर्शनादिकम् ॥ ७१ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;तीर्थयात्रानुवर्णनं नाम चतुरशीतितमोऽध्यायः ॥ ८४ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
<br>
