<br>
<br>
<br>
राजसूयान्तेऽवभृथस्नानमहोत्सवः; मयनिर्मितायां युधिष्ठिरसभायां दुर्योधनस्यावमाननं च - <br>
<br>
श्रीराजोवाच - <br>
( अनुष्टुप् ) <br>
अजातशत्रोस्तं दृष्ट्वा राजसूयमहोदयम् । <br>
&nbsp;सर्वे मुमुदिरे ब्रह्मन् नृदेवा ये समागताः ॥ १ ॥ <br>
&nbsp;दुर्योधनं वर्जयित्वा राजानः सर्षयः सुराः । <br>
&nbsp;इति श्रुतं नो भगवन् तत्र कारणमुच्यताम् ॥ २ ॥ <br>
&nbsp;श्रीबादरायणिरुवाच - <br>
पितामहस्य ते यज्ञे राजसूये महात्मनः । <br>
&nbsp;बान्धवाः परिचर्यायां तस्यासन् प्रेमबंधनाः ॥ ३ ॥ <br>
&nbsp;भीमो महानसाध्यक्षो धनाध्यक्षः सुयोधनः । <br>
&nbsp;सहदेवस्तु पूजायां नकुलो द्रव्यसाधने ॥ ४ ॥ <br>
&nbsp;गुरुशुश्रूषणे जिष्णुः कृष्णः पादावनेजने । <br>
&nbsp;परिवेषणे द्रुपदजा कर्णो दाने महामनाः ॥ ५ ॥ <br>
&nbsp;युयुधानो विकर्णश्च हार्दिक्यो विदुरादयः । <br>
&nbsp;बाह्लीकपुत्रा भूर्याद्या ये च सन्तर्दनादयः ॥ ६ ॥ <br>
&nbsp;निरूपिता महायज्ञे नानाकर्मसु ते तदा । <br>
&nbsp;प्रवर्तन्ते स्म राजेन्द्र राज्ञः प्रियचिकीर्षवः ॥ ७ ॥ <br>
( वसंततिलका ) <br>
ऋत्विक् सदस्यबहुवित्सु सुहृत्तमेषु <br>
&nbsp;&nbsp;&nbsp;&nbsp;&nbsp;स्विष्टेषु सूनृतसमर्हणदक्षिणाभिः । <br>
&nbsp;चैद्ये च सात्वतपतेश्चरणं प्रविष्टे <br>
&nbsp;&nbsp;&nbsp;&nbsp;&nbsp;चक्रुस्ततस्त्ववभृथ स्नपनं द्युनद्याम् ॥ ८ ॥ <br>
( अनुष्टुप् ) <br>
मृदङ्‌गशङ्खपणव धुन्धुर्यानकगोमुखाः । <br>
&nbsp;वादित्राणि विचित्राणि नेदुरावभृथोत्सवे ॥ ९ ॥ <br>
&nbsp;नर्तक्यो ननृतुर्हृष्टा गायका यूथशो जगुः । <br>
&nbsp;वीणावेणुतलोन्नादः तेषां स दिवमस्पृशत् ॥ १० ॥ <br>
&nbsp;चित्रध्वजपताकाग्रैः इभेन्द्रस्यन्दनार्वभिः । <br>
&nbsp;स्वलङ्कृतैर्भटैर्भूपा निर्ययू रुक्ममालिनः ॥ ११ ॥ <br>
&nbsp;यदुसृञ्जयकाम्बोज कुरुकेकयकोशलाः । <br>
&nbsp;कम्पयन्तो भुवं सैन्यैः यजनपुरःसराः ॥ १२ ॥ <br>
&nbsp;सदस्यर्त्विग्द्‌विजश्रेष्ठा ब्रह्मघोषेण भूयसा । <br>
&nbsp;देवर्षिपितृगन्धर्वाः तुष्टुवुः पुष्पवर्षिणः ॥ १३ ॥ <br>
&nbsp;स्वलंकृता नरा नार्यो गन्धस्रग् भूषणाम्बरैः । <br>
&nbsp;विलिंपन्त्यो अभिसिंच विजह्रुर्विविधै रसैः ॥ १४ ॥ <br>
&nbsp;तैलगोरसगन्धोद हरिद्रासान्द्रकुंकुमैः । <br>
&nbsp;पुम्भिर्लिप्ताः प्रलिंपन्त्यो विजह्रुर्वारयोषितः ॥ १५ ॥ <br>
( वसंततिलका ) <br>
गुप्ता नृभिर्निरगमन्नुपलब्धुमेतद् <br>
&nbsp;&nbsp;&nbsp;&nbsp;&nbsp;देव्यो यथा दिवि विमानवरैर्नृदेव्यः । <br>
&nbsp;ता मातुलेयसखिभिः परिषिच्यमानाः <br>
&nbsp;&nbsp;&nbsp;&nbsp;&nbsp;सव्रीडहासविकसद् वदना विरेजुः ॥ १६ ॥ <br>
&nbsp;ता देवरानुत सखीन् सिन्सिषिचुर्दृतीभिः <br>
&nbsp;&nbsp;&nbsp;&nbsp;&nbsp;क्लिन्नाम्बरा विवृतगात्रकुचोरुमध्याः । <br>
&nbsp;औत्सुक्यमुक्त कवरा च्च्यवमानमाल्याः <br>
&nbsp;&nbsp;&nbsp;&nbsp;&nbsp;क्षोभं दधुर्मलधियां रुचिरैर्विहारैः ॥ १७ ॥ <br>
( अनुष्टुप् ) <br>
स सम्राड् रथमारुढः सदश्वं रुक्ममालिनम् । <br>
&nbsp;व्यरोचत स्वपत्‍नीभिः क्रियाभिः क्रतुराडिव ॥ १८ ॥ <br>
&nbsp;पत्‍नीसंयाजावभृथ्यैः चरित्वा ते तमृत्विजः । <br>
&nbsp;आचान्तं स्नापयां चक्रुः गंगायां सह कृष्णया ॥ १९ ॥ <br>
&nbsp;देवदुन्दुभयो नेदुः नरदुंदुभिभिः समम् । <br>
&nbsp;मुमुचुः पुष्पवर्षाणि देवर्षिपितृमानवाः ॥ २० ॥ <br>
&nbsp;सस्नुस्तत्र ततः सर्वे वर्णाश्रमयुता नराः । <br>
&nbsp;महापातक्यपि यतः सद्यो मुच्येत किल्बिषात् ॥ २१ ॥ <br>
&nbsp;अथ राजाहते क्षौमे परिधाय स्वलङ्कृतः । <br>
&nbsp;ऋत्विक् सदस्य विप्रादीन् आनर्चाभरणाम्बरैः ॥ २२ ॥ <br>
&nbsp;बन्धूञ्ज्ञातीन् नृपान् मित्र सुहृदोऽन्यांश्च सर्वशः । <br>
&nbsp;अभीक्ष्णं पूजयामास नारायणपरो नृपः ॥ २३ ॥ <br>
( वसंततिलका ) <br>
सर्वे जनाः सुररुचो मणिकुण्डलस्रग् <br>
&nbsp;&nbsp;&nbsp;&nbsp;&nbsp;उष्णीषकञ्चुक दुकूलमहार्घ्यहाराः । <br>
&nbsp;नार्यश्च कुण्डलयुगालकवृन्दजुष्ट <br>
&nbsp;&nbsp;&nbsp;&nbsp;&nbsp;वक्त्रश्रियः कनकमेखलया विरेजुः ॥ २४ ॥ <br>
( अनुष्टुप् ) <br>
अथ ऋत्विजो महाशीलाः सदस्या ब्रह्मवादिनः । <br>
&nbsp;ब्रह्मक्षत्रियविट्शुद्रा राजानो ये समागताः ॥ २५ ॥ <br>
&nbsp;देवर्षिपितृभूतानि लोकपालाः सहानुगाः । <br>
&nbsp;पूजितास्तं अनुज्ञाप्य स्वधामानि ययुर्नृप ॥ २६ ॥ <br>
&nbsp;हरिदासस्य राजर्षे राजसूयमहोदयम् । <br>
&nbsp;नैवातृप्यन् प्रशंसन्तः पिबन् मर्त्योऽमृतं यथा ॥ २७ ॥ <br>
&nbsp;ततो युधिष्ठिरो राजा सुहृत् संबंन्धि बान्धवान् । <br>
&nbsp;प्रेम्णा निवारयामास कृष्णं च त्यागकातरः ॥ २८ ॥ <br>
&nbsp;भगवानपि तत्राङ्‌ग न्यवात्सीत् तत्प्रियंकरः । <br>
&nbsp;प्रस्थाप्य यदुवीरांश्च साम्बादींश्च कुशस्थलीम् ॥ २९ ॥ <br>
&nbsp;इत्थं राजा धर्मसुतो मनोरथमहार्णवम् । <br>
&nbsp;सुदुस्तरं समुत्तीर्य कृष्णेनासीद् गतज्वरः ॥ ३० ॥ <br>
&nbsp;एकदान्तःपुरे तस्य वीक्ष्य दुर्योधनः श्रियम् । <br>
&nbsp;अतप्यद् राजसूयस्य महित्वं चाच्युतात्मनः ॥ ३१ ॥ <br>
( वसंततिलका ) <br>
यस्मिन् नरेन्द्रदितिजेन्द्र सुरेन्द्रलक्ष्मीः <br>
&nbsp;&nbsp;&nbsp;&nbsp;&nbsp;नाना विभान्ति किल विश्वसृजोपकॢप्ताः । <br>
&nbsp;ताभिः पतीन्द्रुपदराजसुतोपतस्थे <br>
&nbsp;&nbsp;&nbsp;&nbsp;&nbsp;यस्यां विषक्तहृदयः कुरुराडतप्यत् ॥ ३२ ॥ <br>
&nbsp;यस्मिन् तदा मधुपतेर्महिषीसहस्रं <br>
&nbsp;&nbsp;&nbsp;&nbsp;&nbsp;श्रोणीभरेण शनकैः क्वणदङ्‌घ्रिशोभम् । <br>
&nbsp;मध्ये सुचारु कुचकुङ्कुमशोणहारं <br>
&nbsp;&nbsp;&nbsp;&nbsp;&nbsp;श्रीमन्मुखं प्रचलकुण्डलकुन्तलाढ्यम् ॥ ३३ ॥ <br>
( अनुष्टुप् ) <br>
सभायां मयकॢप्तायां क्वापि धर्मसुतोऽधिराट् । <br>
&nbsp;वृतोऽनुगैर्बन्धुभिश्च कृष्णेनापि स्वचक्षुषा ॥ ३४ ॥ <br>
&nbsp;आसीनः काञ्चने साक्षात् आसने मघवानिव । <br>
&nbsp;पारमेष्ठ्यश्रीया जुष्टः स्तूयमानश्च वन्दिभिः ॥ ३५ ॥ <br>
&nbsp;तत्र दुर्योधनो मानी परीतो भ्रातृभिर्नृप । <br>
&nbsp;किरीटमाली न्यविशद् असिहस्तः क्षिपन् रुषा ॥ ३६ ॥ <br>
&nbsp;स्थलेऽभ्यगृह्णाद् वस्त्रान्तं जलं मत्वा स्थलेऽपतत् । <br>
&nbsp;जले च स्थलवद् भ्रान्त्या मयमायाविमोहितः ॥ ३७ ॥ <br>
&nbsp;जहास भीमस्तं दृष्ट्वा स्त्रियो नृपतयोऽपरे । <br>
&nbsp;निवार्यमाणा अप्यङ्‌ग राज्ञा कृष्णानुमोदिताः ॥ ३८ ॥ <br>
( मिश्र ) <br>
स व्रीडितोऽवाग्वदनो रुषा ज्वलन् <br>
&nbsp;&nbsp;&nbsp;&nbsp;&nbsp;निष्क्रम्य तूष्णीं प्रययौ गजाह्वयम् । <br>
&nbsp;हाहेति शब्दः सुमहानभूत् सतां <br>
&nbsp;&nbsp;&nbsp;&nbsp;&nbsp;अजातशत्रुर्विमना इवाभवत् । <br>
&nbsp;बभूव तूष्णीं भगवान्भुवो भरं <br>
&nbsp;&nbsp;&nbsp;&nbsp;&nbsp;समुज्जिहीर्षुर्भ्रमति स्म यद् दृशा ॥ ३९ ॥ <br>
( अनुष्टुप् ) <br>
एतत्तेऽभिहितं राजन् यत्पृष्टोऽहमिह त्वया । <br>
&nbsp;सुयोधनस्य दौरात्म्यं राजसूये महाक्रतौ ॥ ४० ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;दुर्योधनमानभंगो नाम पञ्चसप्ततितमोऽध्यायः ॥ ७५ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
