<br>
<br>
जरासन्धरुद्धानां राज्ञां कारागृहान् मोचनम् - <br>
<br>
श्रीशुक उवाच - <br>
( अनुष्टुप् ) <br>
अयुते द्वे शतान्यष्टौ निरुद्धा युधि निर्जिताः । <br>
&nbsp;ते निर्गता गिरिद्रोण्यां मलिना मलवाससः ॥ १ ॥ <br>
&nbsp;क्षुत्क्षामाः शुष्कवदनाः संरोधपरिकर्शिताः । <br>
&nbsp;ददृशुस्ते घनश्यामं पीतकौशेयवाससम् ॥ २ ॥ <br>
&nbsp;श्रीवत्साङ्कं चतुर्बाहुं पद्मगर्भारुणेक्षणम् । <br>
&nbsp;चारुप्रसन्नवदनं स्फुरन्मकरकुण्डलम् ॥ ३ ॥ <br>
&nbsp;पद्महस्तं गदाशङ्ख रथाङ्‌गैरुपलक्षितम् । <br>
&nbsp;किरीटहारकटक कटिसूत्राङ्‌गदाञ्चितम् ॥ ४ ॥ <br>
&nbsp;भ्राजद्वरमणिग्रीवं निवीतं वनमालया । <br>
&nbsp;पिबन्त इव चक्षुर्भ्यां लिहन्त इव जिह्वया ॥ ५ ॥ <br>
&nbsp;जिघ्रन्त इव नासाभ्यां रम्भन्त इव बाहुभिः । <br>
&nbsp;प्रणेमुर्हतपाप्मानो मूर्धभिः पादयोर्हरेः ॥ ६ ॥ <br>
&nbsp;कृष्णसन्दर्शनाह्लाद ध्वस्तसंरोधनक्लमाः । <br>
&nbsp;प्रशशंसुर्हृषीकेशं गीर्भिः प्राञ्जलयो नृपाः ॥ ७ ॥ <br>
&nbsp;राजान ऊचुः - <br>
नमस्ते देवदेवेश प्रपन्नार्तिहराव्यय । <br>
&nbsp;प्रपन्ना पाहि नः कृष्ण निर्विण्णान् घोरसंसृतेः ॥ ८ ॥ <br>
&nbsp;नैनं नाथानुसूयामो मागधं मधुसूदन । <br>
&nbsp;अनुग्रहो यद्‌ भवतो राज्ञां राज्यच्युतिर्विभो ॥ ९ ॥ <br>
&nbsp;राज्यैश्वर्यमदोन्नद्धो न श्रेयो विन्दते नृपः । <br>
&nbsp;त्वन्मायामोहितोऽनित्या मन्यते सम्पदोऽचलाः ॥ १० ॥ <br>
&nbsp;मृगतृष्णां यथा बाला मन्यन्त उदकाशयम् । <br>
&nbsp;एवं वैकारिकीं मायां अयुक्ता वस्तु चक्षते ॥ ११ ॥ <br>
( मिश्र ) <br>
वयं पुरा श्रीमदनष्टदृष्टयो <br>
&nbsp;&nbsp;&nbsp;&nbsp;&nbsp;जिगीषयास्या इतरेतरस्पृधः । <br>
&nbsp;घ्नन्तः प्रजाः स्वा अतिनिर्घृणाः प्रभो <br>
&nbsp;&nbsp;&nbsp;&nbsp;&nbsp;मृत्युं पुरस्त्वाविगणय्य दुर्मदाः ॥ १२ ॥ <br>
&nbsp;त एव कृष्णाद्य गभीररंहसा <br>
&nbsp;&nbsp;&nbsp;&nbsp;&nbsp;दुरन्तवीर्येण विचालिताः श्रियः । <br>
&nbsp;कालेन तन्वा भवतोऽनुकम्पया <br>
&nbsp;&nbsp;&nbsp;&nbsp;&nbsp;विनष्टदर्पाश्चरणौ स्मराम ते ॥ १३ ॥ <br>
&nbsp;अथो न राज्यम्मृगतृष्णिरूपितं <br>
&nbsp;&nbsp;&nbsp;&nbsp;&nbsp;देहेन शश्वत् पतता रुजां भुवा । <br>
&nbsp;उपासितव्यं स्पृहयामहे विभो <br>
&nbsp;&nbsp;&nbsp;&nbsp;&nbsp;क्रियाफलं प्रेत्य च कर्णरोचनम् ॥ १४ ॥ <br>
( अनुष्टुप् ) <br>
तं नः समादिशोपायं येन ते चरणाब्जयोः । <br>
&nbsp;स्मृतिर्यथा न विरमेद् अपि संसरतामिह ॥ १५ ॥ <br>
&nbsp;कृष्णाय वासुदेवाय हरये परमात्मने । <br>
&nbsp;प्रणतक्लेशनाशाय गोविन्दाय नमो नमः ॥ १६ ॥ <br>
&nbsp;श्रीशुक उवाच - <br>
संस्तूयमानो भगवान् राजभिर्मुक्तबन्धनैः । <br>
&nbsp;तानाह करुणस्तात शरण्यः श्लक्ष्णया गिरा ॥ १७ ॥ <br>
&nbsp;श्रीभगवानुवाच - <br>
अद्य प्रभृति वो भूपा मय्यात्मन्यखिलेश्वरे । <br>
&nbsp;सुदृढा जायते भक्तिः बाढमाशंसितं तथा ॥ १८ ॥ <br>
&nbsp;दिष्ट्या व्यवसितं भूपा भवन्त ऋतभाषिणः । <br>
&nbsp;श्रीयैश्वर्यमदोन्नाहं पश्य उन्मादकं नृणाम् ॥ १९ ॥ <br>
&nbsp;हैहयो नहुषो वेनो रावणो नरकोऽपरे । <br>
&nbsp;श्रीमदाद्‌ भ्रंशिताः स्थानाद् देवदैत्यनरेश्वराः ॥ २० ॥ <br>
&nbsp;भवन्त एतद्‌ विज्ञाय देहाद्युत्पाद्यमन्तवत् । <br>
&nbsp;मां यजन्तोऽध्वरैर्युक्ताः प्रजा धर्मेण रक्षथ ॥ २१ ॥ <br>
&nbsp;संतन्वन्तः प्रजातन्तून् सुखं दुःखं भवाभवौ । <br>
&nbsp;प्राप्तं प्राप्तं च सेवन्तो मच्चित्ता विचरिष्यथ ॥ २२ ॥ <br>
&nbsp;उदासीनाश्च देहादौ आत्मारामा धृतव्रताः । <br>
&nbsp;मय्यावेश्य मनः सम्यङ्‌ मां अन्ते ब्रह्म यास्यथ ॥ २३ ॥ <br>
&nbsp;श्रीशुक उवाच - <br>
इत्यादिश्य नृपान् कृष्णो भगवान् भुवनेश्वरः । <br>
&nbsp;तेषां न्ययुङ्क्त पुरुषान् स्त्रियो मज्जनकर्मणि ॥ २४ ॥ <br>
&nbsp;सपर्यां कारयामास सहदेवेन भारत । <br>
&nbsp;नरदेवोचितैर्वस्त्रैः भूषणैः स्रग्विलेपनैः ॥ २५ ॥ <br>
&nbsp;भोजयित्वा वरान्नेन सुस्नातान् समलङ्कृतान् । <br>
&nbsp;भोगैश्च विविधैर्युक्तान् तांबूलाद्यैर्नृपोचितैः ॥ २६ ॥ <br>
&nbsp;ते पूजिता मुकुन्देन राजानो मृष्टकुण्डलाः । <br>
&nbsp;विरेजुर्मोचिताः क्लेशात् प्रावृडन्ते यथा ग्रहाः ॥ २७ ॥ <br>
&nbsp;रथान् सदश्वान् आरोप्य मणिकाञ्चनभूषितान् । <br>
&nbsp;प्रीणय्य सुनृतैर्वाक्यैः स्वदेशान् प्रत्ययापयत् ॥ २८ ॥ <br>
&nbsp;त एवं मोचिताः कृच्छ्रात् कृष्णेन सुमहात्मना । <br>
&nbsp;ययुस्तमेव ध्यायन्तः कृतानि च जगत्पतेः ॥ २९ ॥ <br>
&nbsp;जगदुः प्रकृतिभ्यस्ते महापुरुषचेष्टितम् । <br>
&nbsp;यथान्वशासद्‌ भगवान् तथा चक्रुरतन्द्रिताः ॥ ३० ॥ <br>
&nbsp;जरासन्धं घातयित्वा भीमसेनेन केशवः । <br>
&nbsp;पार्थाभ्यां संयुतः प्रायात् सहदेवेन पूजितः ॥ ३१ ॥ <br>
&nbsp;गत्वा ते खाण्डवप्रस्थं शङ्खान् दध्मुर्जितारयः । <br>
&nbsp;हर्षयन्तः स्वसुहृदो दुर्हृदां चासुखावहाः ॥ ३२ ॥ <br>
&nbsp;तच्छ्रुत्वा प्रीतमनस इन्द्रप्रस्थनिवासिनः । <br>
&nbsp;मेनिरे मागधं शान्तं राजा चाप्तमनोरथः ॥ ३३ ॥ <br>
&nbsp;अभिवन्द्याथ राजानं भीमार्जुनजनार्दनाः । <br>
&nbsp;सर्वमाश्रावयां चक्रुः आत्मना यदनुष्ठितम् ॥ ३४ ॥ <br>
&nbsp;निशम्य धर्मराजस्तत् केशवेनानुकम्पितम् । <br>
&nbsp;आनन्दाश्रुकलां मुञ्चन् प्रेम्णा नोवाच किञ्चन ॥ ३५ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;कृष्णाद्यागमने नाम त्रिसप्ततितमोऽध्यायः ॥ ७३ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
