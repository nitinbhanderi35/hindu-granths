<br>
<br>
श्रीकृष्णस्याह्निककृत्यवर्णनं; युधिष्ठिरसंदेशमादाय नारदस्य,<br>
जरासंधकारानिबद्धनृपाणां संदेशमादाय दूतस्य चागमनम् - <br>
<br>
श्रीशुक उवाच - <br>
( अनुष्टुप् ) <br>
अथोषस्युपवृत्तायां कुक्कुटान् कूजतोऽशपन् । <br>
&nbsp;गृहीतकण्ठ्यः पतिभिः भाधव्यो विरहातुराः ॥ १ ॥ <br>
&nbsp;वयांस्यरूरुवन् कृष्णं बोधयन्तीव वन्दिनः । <br>
&nbsp;गायत्स्वलिष्वनिद्राणि मन्दारवनवायुभिः ॥ २ ॥ <br>
&nbsp;मुहूर्तं तं तु वैदर्भी नामृष्यद् अतिशोभनम् । <br>
&nbsp;परिरम्भणविश्लेषात् प्रियबाह्वन्तरं गता ॥ ३ ॥ <br>
&nbsp;ब्राह्मे मुहूर्त उत्थाय वार्युपस्पृश्य माधवः । <br>
&nbsp;दध्यौ प्रसन्नकरण आत्मानं तमसः परम् ॥ ४ ॥ <br>
( मिश्र ) <br>
एकं स्वयंज्योतिरनन्यमव्ययं <br>
&nbsp;&nbsp;&nbsp;&nbsp;&nbsp;स्वसंस्थया नित्यनिरस्तकल्मषम् । <br>
&nbsp;ब्रह्माख्यमस्योद्‌भवनाशहेतुभिः <br>
&nbsp;&nbsp;&nbsp;&nbsp;&nbsp;स्वशक्तिभिर्लक्षितभावनिर्वृतिम् ॥ ५ ॥ <br>
&nbsp;अथाप्लुतोऽम्भस्यमले यथाविधि <br>
&nbsp;&nbsp;&nbsp;&nbsp;&nbsp;क्रियाकलापं परिधाय वाससी । <br>
&nbsp;चकार सन्ध्योपगमादि सत्तमो <br>
&nbsp;&nbsp;&nbsp;&nbsp;&nbsp;हुतानलो ब्रह्म जजाप वाग्यतः ॥ ६ ॥ <br>
( अनुष्टुप् ) <br>
उपस्थायार्कमुद्यन्तं तर्पयित्वात्मनः कलाः । <br>
&nbsp;देवान् ऋषीन् पितॄन् वृद्धान् विप्रानभ्यर्च्य चात्मवान् ॥ ७ ॥ <br>
&nbsp;धेनूनां रुक्मश्रृङ्गीणां साध्वीनां मौक्तिकस्रजाम् । <br>
&nbsp;पयस्विनीनां गृष्टीनां सवत्सानां सुवाससाम् ॥ ८ ॥ <br>
&nbsp;ददौ रूप्यखुराग्राणां क्षौमाजिनतिलैः सह । <br>
&nbsp;अलङ्कृतेभ्यो विप्रेभ्यो बद्वं बद्वं दिने दिने ॥ ९ ॥ <br>
&nbsp;गोविप्रदेवतावृद्ध गुरून् भूतानि सर्वशः । <br>
&nbsp;नमस्कृत्यात्मसंभूतीः मङ्गलानि समस्पृशत् ॥ १० ॥ <br>
&nbsp;आत्मानं भूषयामास नरलोकविभूषणम् । <br>
&nbsp;वासोभिर्भूषणैः स्वीयैः दिव्यस्रग् अनुलेपनैः ॥ ११ ॥ <br>
&nbsp;अवेक्ष्याज्यं तथाऽऽदर्शं गोवृषद्विजदेवताः । <br>
&nbsp;कामांश्च सर्ववर्णानां पौरान्तःपुरचारिणाम् ।<br>
&nbsp;प्रदाप्य प्रकृतीः कामैः प्रतोष्य प्रत्यनन्दत ॥ १२ ॥ <br>
&nbsp;संविभज्याग्रतो विप्रान् स्रक्‌ताम्बूलानुलेपनैः । <br>
&nbsp;सुहृदः प्रकृतीर्दारान् उपायुङ्क्त ततः स्वयम् ॥ १३ ॥ <br>
&nbsp;तावत् सूत उपानीय स्यन्दनं परमाद्‌भुतम् । <br>
&nbsp;सुग्रीवाद्यैर्हयैर्युक्तं प्रणम्यावस्थितोऽग्रतः ॥ १४ ॥ <br>
&nbsp;गृहीत्वा पाणिना पाणी सारथेस्तमथारुहत् । <br>
&nbsp;सात्यक्युद्धवसंयुक्तः पूर्वाद्रिमिव भास्करः ॥ १५ ॥ <br>
&nbsp;ईक्षितोऽन्तःपुरस्त्रीणां सव्रीडप्रेमवीक्षितैः । <br>
&nbsp;कृच्छ्राद् विसृष्टो निरगात् जातहासो हरन् मनः ॥ १६ ॥ <br>
&nbsp;सुधर्माख्यां सभां सर्वैः वृष्णिभिः परिवारितः । <br>
&nbsp;प्राविशद् यन्निविष्टानां न सन्त्यङ्ग षडूर्मयः ॥ १७ ॥ <br>
( वंशस्था ) <br>
तत्रोपविष्टः परमासने विभुः <br>
&nbsp;&nbsp;&nbsp;&nbsp;&nbsp;बभौ स्वभासा ककुभोऽवभासयन् । <br>
&nbsp;वृतो नृसिंहैर्यदुभिर्यदूत्तमो <br>
&nbsp;&nbsp;&nbsp;&nbsp;&nbsp;यथोडुराजो दिवि तारकागणैः ॥ १८ ॥ <br>
( अनुष्टुप् ) <br>
तत्रोपमंत्रिणो राजन् नानाहास्यरसैर्विभुम् । <br>
&nbsp;उपतस्थुर्नटाचार्या नर्तक्यस्ताण्डवैः पृथक् ॥ १९ ॥ <br>
&nbsp;मृदङ्गवीणामुरज वेणुतालदरस्वनैः । <br>
&nbsp;ननृतुर्जगुस्तुष्टुवुश्च सूतमागधवन्दिनः ॥ २० ॥ <br>
&nbsp;तत्राहुर्ब्राह्मणाः केचित् आसीना ब्रह्मवादिनः । <br>
&nbsp;पूर्वेषां पुण्ययशसां राज्ञां चाकथयन् कथाः ॥ २१ ॥ <br>
&nbsp;तत्रैकः पुरुषो राजन् आगतोऽपूर्वदर्शनः । <br>
&nbsp;विज्ञापितो भगवते प्रतीहारैः प्रवेशितः ॥ २२ ॥ <br>
&nbsp;स नमस्कृत्य कृष्णाय परेशाय कृताञ्जलिः । <br>
&nbsp;राज्ञामावेदयद् दुखं जरासन्धनिरोधजम् ॥ २३ ॥ <br>
&nbsp;ये च दिग्विजये तस्य सन्नतिं न ययुर्नृपाः । <br>
&nbsp;प्रसह्य रुद्धास्तेनासन् अयुते द्वे गिरिव्रजे ॥ २४ ॥ <br>
&nbsp;राजान ऊचुः - <br>
कृष्ण कृष्णाप्रमेयात्मन् प्रपन्नभयभञ्जन । <br>
&nbsp;वयं त्वां शरणं यामो भवभीताः पृथग्धियः ॥ २५ ॥ <br>
( वसंततिलका ) <br>
लोको विकर्मनिरतः कुशले प्रमत्तः <br>
&nbsp;&nbsp;&nbsp;&nbsp;&nbsp;कर्मण्ययं त्वदुदिते भवदर्चने स्वे ।<br>
&nbsp;यस्तावदस्य बलवानिह जीविताशां <br>
&nbsp;&nbsp;&nbsp;&nbsp;&nbsp;सद्यश्छिनत्त्यनिमिषाय नमोऽस्तु तस्मै ॥ २६ ॥ <br>
&nbsp;लोके भवाञ्जगदिनः कलयावतीर्णः <br>
&nbsp;&nbsp;&nbsp;&nbsp;&nbsp;सद् रक्षणाय खलनिग्रहणाय चान्यः ।<br>
&nbsp;कश्चित् त्वदीयमतियाति निदेशमीश <br>
&nbsp;&nbsp;&nbsp;&nbsp;&nbsp;किं वा जनः स्वकृतमृच्छति तन्न विद्मः ॥ २७ ॥ <br>
&nbsp;स्वप्नायितं नृपसुखं परतंत्रमीश <br>
&nbsp;&nbsp;&nbsp;&nbsp;&nbsp;शश्वद्‌भयेन मृतकेन धुरं वहामः ।<br>
&nbsp;हित्वा तदात्मनि सुखं त्वदनीहलभ्यं <br>
&nbsp;&nbsp;&nbsp;&nbsp;&nbsp;क्लिश्यामहेऽतिकृपणास्तव माययेह ॥ २८ ॥ <br>
&nbsp;तन्नो भवान् प्रणतशोकहराङ्‌घ्रियुग्मो <br>
&nbsp;&nbsp;&nbsp;&nbsp;&nbsp;बद्धान् वियुङ्क्ष्व मगधाह्वयकर्मपाशात् ।<br>
&nbsp;यो भूभुजोऽयुतमतङ्गजवीर्यमेको <br>
&nbsp;&nbsp;&nbsp;&nbsp;&nbsp;बिभ्रद् रुरोध भवने मृगराडिवावीः ॥ २९ ॥ <br>
&nbsp;यो वै त्वया द्विनवकृत्व उदात्तचक्र <br>
&nbsp;&nbsp;&nbsp;&nbsp;&nbsp;भग्नो मृधे खलु भवन्तमनन्तवीर्यम् ।<br>
&nbsp;जित्वा नृलोकनिरतं सकृदूढदर्पो <br>
&nbsp;&nbsp;&nbsp;&nbsp;&nbsp;युष्मत्प्रजा रुजति नोऽजित तद्विधेहि ॥ ३० ॥ <br>
&nbsp;दूत उवाच - <br>
( अनुष्टुप् ) <br>
इति मागधसंरुद्धा भवद्दर्शनकाङ्‌क्षिणः । <br>
&nbsp;प्रपन्नाः पादमूलं ते दीनानां शं विधीयताम् ॥ ३१ ॥ <br>
&nbsp;श्रीशुक उवाच - <br>
राजदूते ब्रुवत्येवं देवर्षिः परमद्युतिः । <br>
&nbsp;बिभ्रत् पिङ्गजटाभारं प्रादुरासीद् यथा रविः ॥ ३२ ॥ <br>
&nbsp;तं दृष्ट्वा भगवान् कृष्णः सर्वलोकेश्वरेश्वरः । <br>
&nbsp;ववन्द उत्थितः शीर्ष्णा ससभ्यः सानुगो मुदा ॥ ३३ ॥ <br>
&nbsp;सभाजयित्वा विधिवत् कृतासनपरिग्रहम् । <br>
&nbsp;बभाषे सुनृतैर्वाक्यैः श्रद्धया तर्पयन् मुनिम् ॥ ३४ ॥ <br>
&nbsp;अपि स्विदद्य लोकानां त्रयाणां अकुतोभयम् । <br>
&nbsp;ननु भूयान् भगवतो लोकान् पर्यटतो गुणः ॥ ३५ ॥ <br>
&nbsp;न हि तेऽविदितं किञ्चित् लोकेषु ईश्वर कर्तृषु । <br>
&nbsp;अथ पृच्छामहे युष्मान् पाण्डवानां चिकीर्षितम् ॥ ३६ ॥ <br>
&nbsp;श्रीनारद उवाच - <br>
( मिश्र ) <br>
दृष्टा माया ते बहुशो दुरत्यया <br>
&nbsp;&nbsp;&nbsp;&nbsp;&nbsp;माया विभो विश्वसृजश्च मायिनः । <br>
&nbsp;भूतेषु भूमंश्चरतः स्वशक्तिभिः <br>
&nbsp;&nbsp;&nbsp;&nbsp;&nbsp;वह्नेरिवच्छन्नरुचो न मेऽद्‌भुतम् ॥ ३७ ॥ <br>
&nbsp;तवेहितं कोऽर्हति साधु वेदितुं <br>
&nbsp;&nbsp;&nbsp;&nbsp;&nbsp;स्वमाययेदं सृजतो नियच्छतः । <br>
&nbsp;यद् विद्यमानात् मतयावभासते <br>
&nbsp;&nbsp;&nbsp;&nbsp;&nbsp;तस्मै नमस्ते स्वविलक्षणात्मने ॥ ३८ ॥ <br>
&nbsp;जीवस्य यः संसरतो विमोक्षणं <br>
&nbsp;&nbsp;&nbsp;&nbsp;&nbsp;न जानतोऽनर्थवहाच्छरीरतः । <br>
&nbsp;लीलावतारैः स्वयशः प्रदीपकं <br>
&nbsp;&nbsp;&nbsp;&nbsp;&nbsp;प्राज्वालयत्त्वा तमहं प्रपद्ये ॥ ३९ ॥ <br>
( अनुष्टुप् ) <br>
अथाप्याश्रावये ब्रह्म नरलोकविडम्बनम् । <br>
&nbsp;राज्ञः पैतृष्वसेयस्य भक्तस्य च चिकीर्षितम् ॥ ४० ॥ <br>
&nbsp;यक्ष्यति त्वां मखेन्द्रेण राजसूयेन पाण्डवः । <br>
&nbsp;पारमेष्ठ्यकामो नृपतिः तद्‌भवाननुमोदताम् ॥ ४१ ॥ <br>
&nbsp;तस्मिन् देव क्रतुवरे भवन्तं वै सुरादयः । <br>
&nbsp;दिदृक्षवः समेष्यन्ति राजानश्च यशस्विनः ॥ ४२ ॥ <br>
&nbsp;श्रवणात् कीर्तनाद् ध्यानात् पूयन्तेऽन्तेवसायिनः । <br>
&nbsp;तव ब्रह्ममयस्येश किमुतेक्षाभिमर्शिनः ॥ ४३ ॥ <br>
( वसंततिलका ) <br>
यस्यामलं दिवि यशः प्रथितं रसायां <br>
&nbsp;&nbsp;&nbsp;&nbsp;&nbsp;भूमौ च ते भुवनमङ्गल दिग्वितानम् ।<br>
&nbsp;मन्दाकिनीति दिवि भोगवतीति चाधो <br>
&nbsp;&nbsp;&nbsp;&nbsp;&nbsp;गङ्गेति चेह चरणाम्बु पुनाति विश्वम् ॥ ४४ ॥ <br>
&nbsp;श्रीशुक उवाच - <br>
( अनुष्टुप् ) <br>
तत्र तेष्वात्मपक्षेष्व गृह्णत्सु विजिगीषया । <br>
&nbsp;वाचः पेशैः स्मयन् भृत्यमुद्धवं प्राह केशवः ॥ ४५ ॥ <br>
&nbsp;श्रीभगवानुवाच - <br>
त्वं हि नः परमं चक्षुः सुहृन् मंत्रार्थतत्त्ववित् । <br>
&nbsp;अथात्र ब्रूह्यनुष्ठेयं श्रद्दध्मः करवाम तत् ॥ ४६ ॥ <br>
&nbsp;इत्युपामंत्रितो भर्त्रा सर्वज्ञेनापि मुग्धवत् । <br>
&nbsp;निदेशं शिरसाऽऽधाय उद्धवः प्रत्यभाषत ॥ ४७ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;भगवद्यानविचारे नाम सप्ततितमोऽध्यायः ॥ ७० ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
