<br>
अथ चतुःषष्टितमोऽध्यायः  10.64<br>
श्रीबादरायणिरुवाच<br>
एकदोपवनं राजन्जग्मुर्यदुकुमारकाः<br>
विहर्तुं साम्बप्रद्युम्न चारुभानुगदादयः  १<br>
क्रीडित्वा सुचिरं तत्र विचिन्वन्तः पिपासिताः<br>
जलं निरुदके कूपे ददृशुः सत्त्वमद्भुतम्  २<br>
कृकलासं गिरिनिभं वीक्ष्य विस्मितमानसाः<br>
तस्य चोद्धरणे यत्नं चक्रुस्ते कृयान्विताः  ३<br>
चर्मजैस्तान्तवैः पाशैर्बद्ध्वा पतितमर्भकाः<br>
नाशक्नुरन्समुद्धर्तुं कृष्णायाचख्युरुत्सुकाः  ४<br>
तत्रागत्यारविन्दाक्षो भगवान्विश्वभावनः<br>
वीक्ष्योज्जहार वामेन तं करेण स लीलया  ५<br>
स उत्तमःश्लोककराभिमृष्टो विहाय सद्यः कृकलासरूपम्<br>
सन्तप्तचामीकरचारुवर्णः स्वर्ग्यद्भुतालङ्करणाम्बरस्रक्  ६<br>
पप्रच्छ विद्वानपि तन्निदानं जनेषु विख्यापयितुं मुकुन्दः<br>
कस्त्वं महाभाग वरेण्यरूपो देवोत्तमं त्वां गणयामि नूनम्  ७<br>
दशामिमां वा कतमेन कर्मणा सम्प्रापितोऽस्यतदर्हः सुभद्र <br>
आत्मानमाख्याहि विवित्सतां नो यन्मन्यसे नः क्षममत्र वक्तुम्  ८<br>
श्रीशुक उवाच<br>
इति स्म राजा सम्पृष्टः कृष्णेनानन्तमूर्तिना<br>
माधवं प्रणिपत्याह किरीटेनार्कवर्चसा  ९<br>
नृग उवाच<br>
नृगो नाम नरेन्द्रो ऽहमिक्ष्वाकुतनयः प्रभो<br>
दानिष्वाख्यायमानेषु यदि ते कर्णमस्पृशम्  १०<br>
किं नु तेऽविदितं नाथ सर्वभूतात्मसाक्षिणः<br>
कालेनाव्याहतदृशो वक्ष्येऽथापि तवाज्ञया  ११<br>
यावत्यः सिकता भूमेर्यावत्यो दिवि तारकाः<br>
यावत्यो वर्षधाराश्च तावतीरददं स्म गाः  १२<br>
पयस्विनीस्तरुणीः शीलरूप गुणोपपन्नाः कपिला हेमसृङ्गीः<br>
न्यायार्जिता रूप्यखुराः सवत्सा दुकूलमालाभरणा ददावहम्  १३<br>
स्वलङ्कृतेभ्यो गुणशीलवद्भ्यः सीदत्कुटुम्बेभ्य ऋतव्रतेभ्यः<br>
तपःश्रुतब्रह्मवदान्यसद्भ्यः प्रादां युवभ्यो द्विजपुङ्गवेभ्यः  १४<br>
गोभूहिरण्यायतनाश्वहस्तिनः कन्याः सदासीस्तिलरूप्यशय्याः<br>
वासांसि रत्नानि परिच्छदान्रथानिष्टं च यज्ञैश्चरितं च पूर्तम्  १५<br>
कस्यचिद्द्विजमुख्यस्य भ्रष्टा गौर्मम गोधने<br>
सम्पृक्ताविदुषा सा च मया दत्ता द्विजातये  १६<br>
तां नीयमानां तत्स्वामी दृष्ट्रोवाच ममेति तम्<br>
ममेति परिग्राह्याह नृगो मे दत्तवानिति  १७<br>
विप्रौ विवदमानौ मामूचतुः स्वार्थसाधकौ<br>
भवान्दातापहर्तेति तच्छ्रुत्वा मेऽभवद्भ्रमः  १८<br>
अनुनीतावुभौ विप्रौ धर्मकृच्छ्रगतेन वै<br>
गवां लक्षं प्रकृष्टानां दास्याम्येषा प्रदीयताम्  १९<br>
भवन्तावनुगृह्णीतां किङ्करस्याविजानतः<br>
समुद्धरतं मां कृच्छ्रात्पतन्तं निरयेऽशुचौ  २०<br>
नाहं प्रतीच्छे वै राजन्नित्युक्त्वा स्वाम्यपाक्रमत्<br>
नान्यद्गवामप्ययुतमिच्छामीत्यपरो ययौ  २१<br>
एतस्मिन्नन्तरे यामैर्दूतैर्नीतो यमक्षयम्<br>
यमेन पृष्टस्तत्राहं देवदेव जगत्पते  २२<br>
पूर्वं त्वमशुभं भुङ्क्ष उताहो नृपते शुभम्<br>
नान्तं दानस्य धर्मस्य पश्ये लोकस्य भास्वतः  २३<br>
पूर्वं देवाशुभं भुञ्ज इति प्राह पतेति सः<br>
तावदद्रा क्षमात्मानं कृकलासं पतन्प्रभो  २४<br>
ब्रह्मण्यस्य वदान्यस्य तव दासस्य केशव<br>
स्मृतिर्नाद्यापि विध्वस्ता भवत्सन्दर्शनार्थिनः  २५<br>
स त्वं कथं मम विभोऽपिथः परात्मा<br>
योगेश्वरः श्रुतिदृशामलहृद्विभाव्यः<br>
साक्षादधोक्षज उरुव्यसनान्धबुद्धेः<br>
स्यान्मेऽनुदृश्य इह यस्य भवापवर्गः  २६<br>
देवदेव जगन्नाथ गोविन्द पुरुषोत्तम<br>
नारायण हृषीकेश पुण्यश्लोकाच्युताव्यय  २७<br>
अनुजानीहि मां कृष्ण यान्तं देवगतिं प्रभो<br>
यत्र क्वापि सतश्चेतो भूयान्मे त्वत्पदास्पदम्  २८<br>
नमस्ते सर्वभावाय ब्रह्मणेऽनन्तशक्तये<br>
कृष्णाय वासुदेवाय योगानां पतये नमः  २९<br>
इत्युक्त्वा तं परिक्रम्य पादौ स्पृष्ट्वा स्वमौलिना<br>
अनुज्ञातो विमानाग्र्यमारुहत्पश्यतां नृणाम्  ३०<br>
कृष्णः परिजनं प्राह भगवान्देवकीसुतः<br>
ब्रह्मण्यदेवो धर्मात्मा राजन्याननुशिक्षयन्  ३१<br>
दुर्जरं बत ब्रह्मस्वं भुक्तमग्नेर्मनागपि<br>
तेजीयसोऽपि किमुत राज्ञां ईश्वरमानिनाम्  ३२<br>
नाहं हालाहलं मन्ये विषं यस्य प्रतिक्रिया<br>
ब्रह्मस्वं हि विषं प्रोक्तं नास्य प्रतिविधिर्भुवि  ३३<br>
हिनस्ति विषमत्तारं वह्निरद्भिः प्रशाम्यति<br>
कुलं समूलं दहति ब्रह्मस्वारणिपावकः  ३४<br>
ब्रह्मस्वं दुरनुज्ञातं भुक्तं हन्ति त्रिपूरुषम्<br>
प्रसह्य तु बलाद्भुक्तं दश पूर्वान्दशापरान्  ३५<br>
राजानो राजलक्ष्म्यान्धा नात्मपातं विचक्षते<br>
निरयं येऽभिमन्यन्ते ब्रह्मस्वं साधु बालिशाः  ३६<br>
गृह्णन्ति यावतः पांशून्क्रन्दतामश्रुबिन्दवः<br>
विप्राणां हृतवृत्तीनाम्वदान्यानां कुटुम्बिनाम्  ३७<br>
राजानो राजकुल्याश्च तावतोऽब्दान्निरङ्कुशाः<br>
कुम्भीपाकेषु पच्यन्ते ब्रह्मदायापहारिणः  ३८<br>
स्वदत्तां परदत्तां वा ब्रह्मवृत्तिं हरेच्च यः<br>
षष्टिवर्षसहस्राणि विष्ठायां जायते कृमिः  ३९<br>
न मे ब्रह्मधनं भूयाद्यद्गृध्वाल्पायुषो नराः<br>
पराजिताश्च्युता राज्याद्भवन्त्युद्वेजिनोऽहयः  ४०<br>
विप्रं कृतागसमपि नैव द्रुह्यत मामकाः<br>
घ्नन्तं बहु शपन्तं वा नमस्कुरुत नित्यशः  ४१<br>
यथाहं प्रणमे विप्राननुकालं समाहितः<br>
तथा नमत यूयं च योऽन्यथा मे स दण्डभाक्  ४२<br>
ब्राह्मणार्थो ह्यपहृतो हर्तारं पातयत्यधः<br>
अजानन्तमपि ह्येनं नृगं ब्राह्मणगौरिव  ४३<br>
एवं विश्राव्य भगवान्मुकुन्दो द्वारकौकसः<br>
पावनः सर्वलोकानां विवेश निजमन्दिरम्  ४४<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तरार्धे नृगोपाख्यानं नाम चतुःषष्टितमोऽध्यायः<br>
<br>
