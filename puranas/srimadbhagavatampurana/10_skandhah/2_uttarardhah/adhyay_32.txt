<br>
<br>
श्रीशुक उवाच - <br>
( अनुष्टुप् ) <br>
स इत्थं द्विजमुख्येन सह सङ्कथयन् हरिः । <br>
&nbsp;सर्वभूतमनोऽभिज्ञः स्मयमान उवाच तम् ॥ १ ॥ <br>
&nbsp;ब्रह्मण्यो ब्राह्मणं कृष्णो भगवान् प्रहसन् प्रियम् । <br>
&nbsp;प्रेम्णा निरीक्षणेनैव प्रेक्षन् खलु सतां गतिः ॥ २ ॥ <br>
&nbsp;श्रीभगवानुवाच - <br>
किमुपायनमानीतं ब्रह्मन्मे भवता गृहात् । <br>
&nbsp;अण्वप्युपाहृतं भक्तैः प्रेम्णा भुर्येव मे भवेत् । <br>
&nbsp;भूर्यप्यभक्तोपहृतं न मे तोषाय कल्पते ॥ ३ ॥ <br>
&nbsp;पत्रं पुष्पं फलं तोयं यो मे भक्त्या प्रयच्छति । <br>
&nbsp;तदहं भक्त्युपहृतं अश्नामि प्रयतात्मनः ॥ ४ ॥ <br>
&nbsp;इत्युक्तोऽपि द्विजस्तस्मै व्रीडितः पतये श्रियः । <br>
&nbsp;पृथुकप्रसृतिं राजन् न प्रायच्छदवाङ्मुखः ॥ ५ ॥ <br>
&nbsp;सर्वभूतात्मदृक् साक्षात् तस्यागमनकारणम् । <br>
&nbsp;विज्ञायाचिन्तयन्नायं श्रीकामो माभजत्पुरा ॥ ६ ॥ <br>
&nbsp;पत्‍न्याः पतिव्रतायास्तु सखा प्रियचिकीर्षया । <br>
&nbsp;प्राप्तो मामस्य दास्यामि सम्पदोऽमर्त्यदुर्लभाः ॥ ७ ॥ <br>
&nbsp;इत्थं विचिन्त्य वसनात् चीरबद्धान् द्विजन्मनः । <br>
&nbsp;स्वयं जहार किमिदं इति पृथुकतण्डुलान् ॥ ८ ॥ <br>
&nbsp;नन्वेतदुपनीतं मे परमप्रीणनं सखे । <br>
&nbsp;तर्पयन्त्यङ्ग मां विश्वं एते पृथुकतण्डुलाः ॥ ९ ॥ <br>
&nbsp;इति मुष्टिं सकृज्जग्ध्वा द्वितीयां जग्धुमाददे । <br>
&nbsp;तावच्छ्रीर्जगृहे हस्तं तत्परा परमेष्ठिनः ॥ १० ॥ <br>
&nbsp;एतावतालं विश्वात्मन् सर्वसम्पत्समृद्धये । <br>
&nbsp;अस्मिन्लोके अथवामुष्मिन् पुंसस्त्वत्तोषकारणम् ॥ ११ ॥ <br>
&nbsp;ब्राह्मणस्तां तु रजनीं उषित्वाच्युतमन्दिरे । <br>
&nbsp;भुक्त्वा पीत्वा सुखं मेने आत्मानं स्वर्गतं यथा ॥ १२ ॥ <br>
&nbsp;श्वोभूते विश्वभावेन स्वसुखेनाभिवन्दितः । <br>
&nbsp;जगाम स्वालयं तात पथ्यनुव्रज्य नन्दितः ॥ १३ ॥ <br>
&nbsp;स चालब्ध्वा धनं कृष्णान् न तु याचितवान् स्वयम् । <br>
&nbsp;स्वगृहान् व्रीडितोऽगच्छन् महद्दर्शननिर्वृतः ॥ १४ ॥ <br>
&nbsp;अहो ब्रह्मण्यदेवस्य दृष्टा ब्रह्मण्यता मया । <br>
&nbsp;यद् दरिद्रतमो लक्ष्मीं आश्लिष्टो बिभ्रतोरसि ॥ १५ ॥ <br>
&nbsp;क्वाहं दरिद्रः पापीयान् क्व कृष्णः श्रीनिकेतनः । <br>
&nbsp;ब्रह्मबन्धुरिति स्माहं बाहुभ्यां परिरम्भितः ॥ १६ ॥ <br>
&nbsp;निवासितः प्रियाजुष्टे पर्यङ्के भ्रातरो यथा । <br>
&nbsp;महिष्या वीजितः श्रान्तो बालव्यजनहस्तया ॥ १७ ॥ <br>
&nbsp;शुश्रूषया परमया पादसंवाहनादिभिः । <br>
&nbsp;पूजितो देवदेवेन विप्रदेवेन देववत् ॥ १८ ॥ <br>
&nbsp;स्वर्गापवर्गयोः पुंसां रसायां भुवि सम्पदाम् । <br>
&nbsp;सर्वासामपि सिद्धीनां मूलं तच्चरणार्चनम् ॥ १९ ॥ <br>
&nbsp;अधनोऽयं धनं प्राप्य माद्यात् उच्चैः न मां स्मरेत् । <br>
&nbsp;इति कारुणिको नूनं धनं मेऽभूरि नाददात् ॥ २० ॥ <br>
&nbsp;इति तच्चिन्तयन् अन्तः प्राप्तो नियगृहान्तिकम् । <br>
&nbsp;सूर्यानलेन्दुसङ्काशैः विमानैः सर्वतो वृतम् ॥ २१ ॥ <br>
&nbsp;विचित्रोपवनोद्यानैः कूजद्‍द्विजकुलाकुलैः । <br>
&nbsp;प्रोत्फुल्लकमुदाम्भोज कह्लारोत्पलवारिभिः ॥ २२ ॥ <br>
&nbsp;जुष्टं स्वलङ्कृतैः पुम्भिः स्त्रीभिश्च हरिणाक्षिभिः । <br>
&nbsp;किमिदं कस्य वा स्थानं कथं तदिदमित्यभूत् ॥ २३ ॥ <br>
&nbsp;एवं मीमांसमानं तं नरा नार्योऽमरप्रभाः । <br>
&nbsp;प्रत्यगृह्णन् महाभागं गीतवाद्येन भूयसा ॥ २४ ॥ <br>
&nbsp;पतिमागतमाकर्ण्य पत्‍न्युद्धर्षातिसम्भ्रमा । <br>
&nbsp;निश्चक्राम गृहात्तूर्णं रूपिणी श्रीरिवालयात् ॥ २५ ॥ <br>
&nbsp;पतिव्रता पतिं दृष्ट्वा प्रेमोत्कण्ठाश्रुलोचना । <br>
&nbsp;मीलिताक्ष्यनमद् बुद्ध्या मनसा परिषस्वजे ॥ २६ ॥ <br>
&nbsp;पत्‍नीं वीक्ष्य विस्फुरन्तीं देवीं वैमानिकीमिव । <br>
&nbsp;दासीनां निष्ककण्ठीनां मध्ये भान्तीं स विस्मितः ॥ २७ ॥ <br>
&nbsp;प्रीतः स्वयं तया युक्तः प्रविष्टो निजमन्दिरम् । <br>
&nbsp;मणिस्तम्भशतोपेतं महेन्द्रभवनं यथा ॥ २८ ॥ <br>
&nbsp;पयःफेननिभाः शय्या दान्ता रुक्मपरिच्छदाः । <br>
&nbsp;पर्यङ्का हेमदण्डानि चामरव्यजनानि च ॥ २९ ॥ <br>
&nbsp;आसनानि च हैमानि मृदूपस्तरणानि च । <br>
&nbsp;मुक्तादामविलम्बीनि वितानानि द्युमन्ति च ॥ ३० ॥ <br>
&nbsp;स्वच्छस्फटिककुड्येषु महामारकतेषु च । <br>
&nbsp;रत्‍नदीपा भ्राजमानान् ललना रत्‍नसंयुताः ॥ ३१ ॥ <br>
&nbsp;विलोक्य ब्राह्मणस्तत्र समृद्धीः सर्वसम्पदाम् । <br>
&nbsp;तर्कयामास निर्व्यग्रः स्वसमृद्धिमहैतुकीम् ॥ ३२ ॥ <br>
( मिश्र ) <br>
नूनं बतैतन्मम दुर्भगस्य <br>
&nbsp;&nbsp;&nbsp;&nbsp;&nbsp;शश्वद् दरिद्रस्य समृद्धिहेतुः । <br>
&nbsp;महाविभूतेरवलोकतोऽन्यो <br>
&nbsp;&nbsp;&nbsp;&nbsp;&nbsp;नैवोपपद्येत यदूत्तमस्य ॥ ३३ ॥ <br>
&nbsp;नन्वब्रुवाणो दिशते समक्षं <br>
&nbsp;&nbsp;&nbsp;&nbsp;&nbsp;याचिष्णवे भूर्यपि भूरिभोजः । <br>
&nbsp;पर्जन्यवत्तत् स्वयमीक्षमाणो <br>
&nbsp;&nbsp;&nbsp;&nbsp;&nbsp;दाशार्हकाणामृषभः सखा मे ॥ ३४ ॥ <br>
&nbsp;किञ्चित्करोत्युर्वपि यत् स्वदत्तं <br>
&nbsp;&nbsp;&nbsp;&nbsp;&nbsp;सुहृत्कृतं फल्ग्वपि भूरिकारी । <br>
&nbsp;मयोपणीतं पृथुकैकमुष्टिं <br>
&nbsp;&nbsp;&nbsp;&nbsp;&nbsp;प्रत्यग्रहीत् प्रीतियुतो महात्मा ॥ ३५ ॥ <br>
&nbsp;तस्यैव मे सौहृदसख्यमैत्री <br>
&nbsp;&nbsp;&nbsp;&nbsp;&nbsp;दास्यं पुनर्जन्मनि जन्मनि स्यात् । <br>
&nbsp;महानुभावेन गुणालयेन <br>
&nbsp;&nbsp;&nbsp;&nbsp;&nbsp;विषज्जतः तत्पुरुषप्रसङ्गः ॥ ३६ ॥ <br>
( इंद्रवंशा ) <br>
भक्ताय चित्रा भगवान् हि सम्पदो <br>
&nbsp;&nbsp;&nbsp;&nbsp;&nbsp;राज्यं विभूतीर्न समर्थयत्यजः । <br>
&nbsp;अदीर्घबोधाय विचक्षणः स्वयं <br>
&nbsp;&nbsp;&nbsp;&nbsp;&nbsp;पश्यन् निपातं धनिनां मदोद्‌भवम् ॥ ३७ ॥ <br>
( अनुष्टुप् ) <br>
इत्थं व्यवसितो बुद्ध्या भक्तोऽतीव जनार्दने । <br>
&nbsp;विषयान्जायया त्यक्ष्यन् बुभुजे नातिलम्पटः ॥ ३८ ॥ <br>
&nbsp;तस्य वै देवदेवस्य हरेर्यज्ञपतेः प्रभोः । <br>
&nbsp;ब्राह्मणाः प्रभवो दैवं न तेभ्यो विद्यते परम् ॥ ३९ ॥ <br>
&nbsp;एवं स विप्रो भगवत्सुहृत्तदा <br>
&nbsp;&nbsp;&nbsp;&nbsp;&nbsp;दृष्ट्वा स्वभृत्यैरजितं पराजितम् । <br>
&nbsp;तद्ध्यानवेगोद्‌ग्रथितात्मबन्धनः <br>
&nbsp;&nbsp;&nbsp;&nbsp;&nbsp;तद्धाम लेभेऽचिरतः सतां गतिम् ॥ ४० ॥ <br>
&nbsp;एतद् ब्रह्मण्यदेवस्य श्रुत्वा ब्रह्मण्यतां नरः । <br>
&nbsp;लब्धभावो भगवति कर्मबन्धाद् विमुच्यते ॥ ४१ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;पृथुकोपाख्यानं नाम एकशीतितमोऽध्यायः ॥ ८१ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
<br>
