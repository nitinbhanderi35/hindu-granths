<br>
<br>
भगवता सौभसहितस्य शाल्वस्य विनाशः - <br>
<br>
श्रीशुक उवाच - <br>
( अनुष्टुप् ) <br>
स तूपस्पृश्य सलिलं दंशितो धृतकार्मुकः । <br>
&nbsp;नय मां द्युमतः पार्श्वं वीरस्येत्याह सारथिम् ॥ १ ॥ <br>
&nbsp;विधमन्तं स्वसैन्यानि द्युमन्तं रुक्मिणीसुतः । <br>
&nbsp;प्रतिहत्य प्रत्यविध्यन् नाराचैरष्टभिः स्मयन् ॥ २ ॥ <br>
&nbsp;चतुर्भिश्चतुरो वाहान् सूतमेकेन चाहनत् । <br>
&nbsp;द्वावाभ्यं धनुश्च केतुं च शरेणान्येन वै शिरः ॥ ३ ॥ <br>
&nbsp;गदसात्यकिसाम्बाद्या जघ्नुः सौभपतेर्बलम् । <br>
&nbsp;पेतुः समुद्रे सौभेयाः सर्वे संछिन्नकन्धराः ॥ ४ ॥ <br>
&nbsp;एवं यदूनां शाल्वानां निघ्नतामितरेतरम् । <br>
&nbsp;युद्धं त्रिणवरात्रं तद् अभूत् तुमुलमुल्बणम् ॥ ५ ॥ <br>
&nbsp;इन्द्रप्रस्थं गतः कृष्ण आहूतो धर्मसूनुना । <br>
&nbsp;राजसूयेऽथ निवृत्ते शिशुपाले च संस्थिते ॥ ६ ॥ <br>
&nbsp;कुरुवृद्धाननुज्ञाप्य मुनींश्च ससुतां पृथाम् । <br>
&nbsp;निमित्तान्यतिघोराणि पश्यन् द्वावारवतीं ययौ ॥ ७ ॥ <br>
&nbsp;आह चाहमिहायात आर्यमिश्राभिसङ्‌गतः । <br>
&nbsp;राजन्याश्चैद्यपक्षीया नूनं हन्युः पुरीं मम ॥ ८ ॥ <br>
&nbsp;वीक्ष्य तत्कदनं स्वानां निरूप्य पुररक्षणम् । <br>
&nbsp;सौभं च शाल्वराजं च दारुकं प्राह केशवः ॥ ९ ॥ <br>
&nbsp;रथं प्रापय मे सूत शाल्वस्यान्तिकमाशु वै । <br>
&nbsp;सम्भ्रमस्ते न कर्तव्यो मायावी सौभराडयम् ॥ १० ॥ <br>
&nbsp;इत्युक्तश्चोदयामास रथमास्थाय दारुकः । <br>
&nbsp;विशन्तं ददृशुः सर्वे स्वे परे चारुणानुजम् ॥ ११ ॥ <br>
&nbsp;शाल्वश्च कृष्णमालोक्य हतप्रायबलेश्वरः । <br>
&nbsp;प्राहरत् कृष्णसूताय शक्तिं भीमरवां मृधे ॥ १२ ॥ <br>
&nbsp;तामापतन्तीं नभसि महोल्कामिव रंहसा । <br>
&nbsp;भासयन्तीं दिशः शौरिः सायकैः शतधाच्छिनत् ॥ १३ ॥ <br>
&nbsp;तं च षोडशभिर्विद्ध्वा बाणैः सौभं च खे भ्रमत् । <br>
&nbsp;अविध्यच्छरसन्दोहैः खं सूर्य इव रश्मिभिः ॥ १४ ॥ <br>
&nbsp;शाल्वः शौरेस्तु दोः सव्यं शार्ङ्‌गं शार्ङ्‌गधन्वनः । <br>
&nbsp;बिभेद न्यपतद् हस्तात् शार्ङ्‌गमासीत् तदद्‌भुतम् ॥ १५ ॥ <br>
&nbsp;हाहाकारो महानासीद्‌ भूतानां तत्र पश्यताम् । <br>
&nbsp;निनद्य सौभराडुच्चैः इदमाह जनार्दनम् ॥ १६ ॥ <br>
&nbsp;यत्त्वया मूढ नः सख्युः भ्रातुर्भार्या हृतेक्षताम् । <br>
&nbsp;प्रमत्तः स सभामध्ये त्वया व्यापादितः सखा ॥ १७ ॥ <br>
&nbsp;तं त्वाद्य निशितैर्बाणैः अपराजितमानिनम् । <br>
&nbsp;नयाम्यपुनरावृत्तिं यदि तिष्ठेर्ममाग्रतः ॥ १८ ॥ <br>
&nbsp;श्रीभगवानुवाच - <br>
वृथा त्वं कत्थसे मन्द न पश्यस्यन्तिकेऽन्तकम् । <br>
&nbsp;पौरुषं दर्शयन्ति स्म शूरा न बहुभाषिणः ॥ १९ ॥ <br>
&nbsp;इत्युक्त्वा भगवान् शाल्वं गदया भीमवेगया । <br>
&nbsp;तताड जत्रौ संरब्धः स चकम्पे वमन्नसृक् ॥ २० ॥ <br>
&nbsp;गदायां सन्निवृत्तायां शाल्वस्त्वन्तरधीयत । <br>
&nbsp;ततो मुहूर्त आगत्य पुरुषः शिरसाच्युतम् । <br>
&nbsp;देवक्या प्रहितोऽस्मीति नत्वा प्राह वचो रुदन् ॥ २१ ॥ <br>
&nbsp;कृष्ण कृष्ण महाबाहो पिता ते पितृवत्सल । <br>
&nbsp;बद्ध्वापनीतः शाल्वेन सौनिकेन यथा पशुः ॥ २२ ॥ <br>
&nbsp;निशम्य विप्रियं कृष्णो मानुषीं प्रकृतिं गतः । <br>
&nbsp;विमनस्को घृणी स्नेहाद् बभाषे प्राकृतो यथा ॥ २३ ॥ <br>
&nbsp;कथं राममसम्भ्रान्तं जित्वाजेयं सुरासुरैः । <br>
&nbsp;शाल्वेनाल्पीयसा नीतः पिता मे बलवान् विधिः ॥ २४ ॥ <br>
&nbsp;इति ब्रुवाणे गोविन्दे सौभराट् प्रत्युपस्थितः । <br>
&nbsp;वसुदेवमिवानीय कृष्णं चेदमुवाच सः ॥ २५ ॥ <br>
&nbsp;एष ते जनिता तातो यदर्थमिह जीवसि । <br>
&nbsp;वधिष्ये वीक्षतस्तेऽमुं ईशश्चेत् पाहि बालिश ॥ २६ ॥ <br>
&nbsp;एवं निर्भर्त्स्य मायावी खड्गेनानकदुन्दुभेः । <br>
&nbsp;उत्कृत्य शिर आदाय खस्थं सौभं समाविशत् ॥ २७ ॥ <br>
( मिश्र ) <br>
ततो मुहूर्तं प्रकृतावुपप्लुतः <br>
&nbsp;&nbsp;&nbsp;&nbsp;&nbsp;स्वबोध आस्ते स्वजनानुषङ्‌गतः । <br>
&nbsp;महानुभावस्तदबुध्यदासुरीं <br>
&nbsp;&nbsp;&nbsp;&nbsp;&nbsp;मायां स शाल्वप्रसृतां मयोदिताम् ॥ २८ ॥ <br>
&nbsp;न तत्र दूतं न पितुः कलेवरं <br>
&nbsp;&nbsp;&nbsp;&nbsp;&nbsp;प्रबुद्ध आजौ समपश्यदच्युतः । <br>
&nbsp;स्वाप्नं यथा चाम्बरचारिणं रिपुं <br>
&nbsp;&nbsp;&nbsp;&nbsp;&nbsp;सौभस्थमालोक्य निहन्तुमुद्यतः ॥ २९ ॥ <br>
( अनुष्टुप् ) <br>
एवं वदन्ति राजर्षे ऋषयः के च नान्विताः । <br>
&nbsp;यत् स्ववाचो विरुध्येत नूनं ते न स्मरन्त्युत ॥ ३० ॥ <br>
&nbsp;क्व शोकमोहौ स्नेहो वा भयं वा येऽज्ञसम्भवाः । <br>
&nbsp;क्व चाखण्डितविज्ञान ज्ञानैश्वर्यस्त्वखण्डितः ॥ ३१ ॥ <br>
( मिश्र ) <br>
यत्पादसेवोर्जितयाऽऽत्मविद्यया <br>
&nbsp;&nbsp;&nbsp;&nbsp;&nbsp;हिन्वन्त्यनाद्यात्मविपर्ययग्रहम् । <br>
&nbsp;लभन्त आत्मीयमनन्तमैश्वरं <br>
&nbsp;&nbsp;&nbsp;&nbsp;&nbsp;कुतो नु मोहः परमस्य सद्गतेः ॥ ३२ ॥ <br>
&nbsp;तं शस्त्रपूगैः प्रहरन्तमोजसा <br>
&nbsp;&nbsp;&nbsp;&nbsp;&nbsp;शाल्वं शरैः शौरिरमोघविक्रमः । <br>
&nbsp;विद्ध्वाच्छिनद्‌ वर्म धनुः शिरोमणिं <br>
&nbsp;&nbsp;&nbsp;&nbsp;&nbsp;सौभं च शत्रोर्गदया रुरोज ह ॥ ३३ ॥ <br>
&nbsp;तत्कृष्णहस्तेरितया विचूर्णितं <br>
&nbsp;&nbsp;&nbsp;&nbsp;&nbsp;पपात तोये गदया सहस्रधा । <br>
&nbsp;विसृज्य तद्‌ भूतलमास्थितो गदां <br>
&nbsp;&nbsp;&nbsp;&nbsp;&nbsp;उद्यम्य शाल्वोऽच्युतमभ्यगाद् द्रुतम् ॥ ३४ ॥ <br>
&nbsp;आधावतः सगदं तस्य बाहुं <br>
&nbsp;&nbsp;&nbsp;&nbsp;&nbsp;भल्लेन छित्त्वाथ रथाङ्‌गमद्‌भुतम् । <br>
&nbsp;वधाय शाल्वस्य लयार्कसन्निभं <br>
&nbsp;&nbsp;&nbsp;&nbsp;&nbsp;बिभ्रद् बभौ सार्क इवोदयाचलः ॥ ३५ ॥ <br>
&nbsp;जहार तेनैव शिरः सकुण्डलं <br>
&nbsp;&nbsp;&nbsp;&nbsp;&nbsp;किरीटयुक्तं पुरुमायिनो हरिः । <br>
&nbsp;वज्रेण वृत्रस्य यथा पुरन्दरो <br>
&nbsp;&nbsp;&nbsp;&nbsp;&nbsp;बभूव हाहेति वचस्तदा नृणाम् ॥ ३६ ॥ <br>
( अनुष्टुप् ) <br>
तस्मिन्निपतिते पापे सौभे च गदया हते । <br>
&nbsp;नेदुर्दुन्दुभयो राजन् दिवि देवगणेरिताः । <br>
&nbsp;सखीनां अपचितिं कुर्वन् दन्तवक्रो रुषाभ्यगात् ॥ ३७ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;सौभवधो नाम सप्तसप्ततितमोऽध्यायः ॥ ७७ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
