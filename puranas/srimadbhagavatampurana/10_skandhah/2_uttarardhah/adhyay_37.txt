<br>
<br>
सुभद्राहरणं श्रीकृष्णस्य मिथिलागमनं तत्र बहुलाश्वश्रुतदेवयोः सद्मनि सकृदेव प्रवेशः - <br>
<br>
श्रीराजोवाच - <br>
( अनुष्टुप् ) <br>
ब्रह्मन् वेदितुमिच्छामः स्वसारं रामकृष्णयोः । <br>
&nbsp;यथोपयेमे विजयो या ममासीत् पितामही ॥ १ ॥ <br>
&nbsp;श्रीशुक उवाच - <br>
अर्जुनस्तीर्थयात्रायां पर्यटन् अवनीं प्रभुः । <br>
&nbsp;गतः प्रभासमश्रृणोन् मातुलेयीं स आत्मनः ॥ २ ॥ <br>
&nbsp;दुर्योधनाय रामस्तां दास्यतीति न चापरे । <br>
&nbsp;तल्लिप्सुः स यतिर्भूत्वा त्रिदण्डी द्वारकामगात् ॥ ३ ॥ <br>
&nbsp;तत्र वै वार्षिकान् मासान् अवात्सीत् स्वार्थसाधकः । <br>
&nbsp;पौरैः सभाजितोऽभीक्ष्णं रामेणाजानता च सः ॥ ४ ॥ <br>
&nbsp;एकदा गृहमानीय आतिथ्येन निमंत्र्य तम् । <br>
&nbsp;श्रद्धयोपहृतं भैक्ष्यं बलेन बुभुजे किल ॥ ५ ॥ <br>
&nbsp;सोऽपश्यत्तत्र महतीं कन्यां वीरमनोहराम् । <br>
&nbsp;प्रीत्युत्फुल्लेक्षणस्तस्यां भावक्षुब्धं मनो दधे ॥ ६ ॥ <br>
&nbsp;सापि तं चकमे वीक्ष्य नारीणां हृदयंगमम् । <br>
&nbsp;हसन्ती व्रीडितापाङ्गी तन्न्यस्तहृदयेक्षणा ॥ ७ ॥ <br>
&nbsp;तां परं समनुध्यायन् नन्तरं प्रेप्सुरर्जुनः । <br>
&nbsp;न लेभे शं भ्रमच्चित्तः कामेनातिबलीयसा ॥ ८ ॥ <br>
&nbsp;महत्यां देवयात्रायां रथस्थां दुर्गनिर्गतां । <br>
&nbsp;जहारानुमतः पित्रोः कृष्णस्य च महारथः ॥ ९ ॥ <br>
&nbsp;रथस्थो धनुरादाय शूरांश्चारुन्धतो भटान् । <br>
&nbsp;विद्राव्य क्रोशतां स्वानां स्वभागं मृगराडिव ॥ १० ॥ <br>
&nbsp;तच्छ्रुत्वा क्षुभितो रामः पर्वणीव महार्णवः । <br>
&nbsp;गृहीतपादः कृष्णेन सुहृद्‌भिश्चानुसाम्यत ॥ ११ ॥ <br>
&nbsp;प्राहिणोत्पारिबर्हाणि वरवध्वोर्मुदा बलः । <br>
&nbsp;महाधनोपस्करेभ रथाश्वनरयोषितः ॥ १२ ॥ <br>
&nbsp;श्रीशुक उवाच - <br>
कृष्णस्यासीद् द्विजश्रेष्ठः श्रुतदेव इति श्रुतः । <br>
&nbsp;कृष्णैकभक्त्या पूर्णार्थः शान्तः कविरलम्पटः ॥ १३ ॥ <br>
&nbsp;स उवास विदेहेषु मिथिलायां गृहाश्रमी । <br>
&nbsp;अनीहयागताहार्य निर्वर्तितनिजक्रियः ॥ १४ ॥ <br>
&nbsp;यात्रामात्रं त्वहरहः दैवाद् उपनमत्युत । <br>
&nbsp;नाधिकं तावता तुष्टः क्रिया चक्रे यथोचिताः ॥ १५ ॥ <br>
&nbsp;तथा तद्‌राष्ट्रपालोऽङ्ग बहुलाश्व इति श्रुतः । <br>
&nbsp;मैथिलो निरहम्मान उभावप्यच्युतप्रियौ ॥ १६ ॥ <br>
&nbsp;तयोः प्रसन्नो भगवान् दारुकेणाहृतं रथम् । <br>
&nbsp;आरुह्य साकं मुनिभिः विदेहान् प्रययौ प्रभुः ॥ १७ ॥ <br>
&nbsp;नारदो वामदेवोऽत्रिः कृष्णो रामोऽसितोऽरुणिः । <br>
&nbsp;अहं बृहस्पतिः कण्वो मैत्रेयश्च्यवनादयः ॥ १८ ॥ <br>
&nbsp;तत्र तत्र तमायान्तं पौरा जानपदा नृप । <br>
&nbsp;उपतस्थुः सार्घ्यहस्ता ग्रहैः सूर्यमिवोदितम् ॥ १९ ॥ <br>
( वसंततिलका ) <br>
आनर्तधन्वकुरुजाङ्गलकङ्कमत्स्य <br>
&nbsp;&nbsp;&nbsp;&nbsp;&nbsp;पाञ्चालकुन्तिमधुकेकयकोशलार्णाः । <br>
&nbsp;अन्ये च तन्मुखसरोजमुदारहास <br>
&nbsp;&nbsp;&nbsp;&nbsp;&nbsp;स्निग्धेक्षणं नृप पपुर्दृशिभिर्नृनार्यः ॥ २० ॥ <br>
&nbsp;तेभ्यः स्ववीक्षणविनष्टतमिस्रदृग्भ्यः <br>
&nbsp;&nbsp;&nbsp;&nbsp;&nbsp;क्षेमं त्रिलोकगुरुरर्थदृशं च यच्छन् । <br>
&nbsp;श्रृणवन् दिगन्तधवलं स्वयशोऽशुभघ्नं <br>
&nbsp;&nbsp;&nbsp;&nbsp;&nbsp;गीतं सुरैर्नृभिरगात् शनकैर्विदेहान् ॥ २१ ॥ <br>
( अनुष्टुप् ) <br>
तेऽच्युतं प्राप्तमाकर्ण्य पौरा जानपदा नृप । <br>
&nbsp;अभीयुर्मुदितास्तस्मै गृहीतार्हणपाणयः ॥ २२ ॥ <br>
&nbsp;दृष्ट्वा त उत्तमःश्लोकं प्रीत्युत्फुलाननाशयाः । <br>
&nbsp;कैर्धृताञ्जलिभिर्नेमुः श्रुतपूर्वान् तथा मुनीन् ॥ २३ ॥ <br>
&nbsp;स्वानुग्रहाय सम्प्राप्तं मन्वानौ तं जगद्‌गुरुम् । <br>
&nbsp;मैथिलः श्रुतदेवश्च पादयोः पेततुः प्रभोः ॥ २४ ॥ <br>
&nbsp;न्यमन्त्रयेतां दाशार्हं आतिथ्येन सह द्विजैः । <br>
&nbsp;मैथिलः श्रुतदेवश्च युगपत् संहताञ्जली ॥ २५ ॥ <br>
&nbsp;भगवान् तदभिप्रेत्य द्वयोः प्रियचिकीर्षया । <br>
&nbsp;उभयोराविशद्‌ गेहं उभाभ्यां तदलक्षितः ॥ २६ ॥ <br>
&nbsp;श्रोतुमप्यसतां दूरान् जनकः स्वगृहागतान् । <br>
&nbsp;आनीतेष्वासनाग्र्येषु सुखासीनान् महामनाः ॥ २७ ॥ <br>
&nbsp;प्रवृद्धभक्त्या उद्धर्ष हृदयास्राविलेक्षणः । <br>
&nbsp;नत्वा तदङ्‌घ्रीन् प्रक्षाल्य तदपो लोकपावनीः ॥ २८ ॥ <br>
&nbsp;सकुटुम्बो वहन्मूर्ध्ना पूजयां चक्र ईश्वरान् । <br>
&nbsp;गन्धमाल्याम्बराकल्प धूपदीपार्घ्यगोवृषैः ॥ २९ ॥ <br>
&nbsp;वाचा मधुरया प्रीणन् इदमाहान्नतर्पितान् । <br>
&nbsp;पादावङ्कगतौ विष्णोः संस्पृशञ्छनकैर्मुदा ॥ ३० ॥ <br>
&nbsp;श्रीबहुलाश्व उवाच - <br>
भवान्हि सर्वभूतानां आत्मा साक्षी स्वदृग् विभो । <br>
&nbsp;अथ नस्त्वत्पदाम्भोजं स्मरतां दर्शनं गतः ॥ ३१ ॥ <br>
&nbsp;स्ववचस्तदृतं कर्तुं अस्मद्‌दृग्गोचरो भवान् । <br>
&nbsp;यदात्थैकान्तभक्तान् मे नानन्तः श्रीरजः प्रियः ॥ ३२ ॥ <br>
&nbsp;को नु त्वच्चरणाम्भोजं एवंविद् विसृजेत् पुमान् । <br>
&nbsp;निष्किञ्चनानां शान्तानां मुनीनां यस्त्वमात्मदः ॥ ३३ ॥ <br>
&nbsp;योऽवतीर्य यदोर्वंशे नृणां संसरतामिह । <br>
&nbsp;यशो वितेने तच्छान्त्यै त्रैलोक्यवृजिनापहम् ॥ ३४ ॥ <br>
&nbsp;नमस्तुभ्यं भगवते कृष्णायाकुण्ठमेधसे । <br>
&nbsp;नारायणाय ऋषये सुशान्तं तप ईयुषे ॥ ३५ ॥ <br>
&nbsp;दिनानि कतिचिद्‌ भूमन् गृहान् नो निवस द्विजैः । <br>
&nbsp;समेतः पादरजसा पुनीहीदं निमेः कुलम् ॥ ३६ ॥ <br>
&nbsp;इत्युपामन्त्रितो राज्ञा भगवान् लोकभावनः । <br>
&nbsp;उवास कुर्वन् कल्याणं मिथिलानरयोषिताम् ॥ ३७ ॥ <br>
&nbsp;श्रुतदेवोऽच्युतं प्राप्तं स्वगृहाञ्जनको यथा । <br>
&nbsp;नत्वा मुनीन् सुसंहृष्टो धुन्वन् वासो ननर्त ह ॥ ३८ ॥ <br>
&nbsp;तृणपीठबृषीष्वेतान् आनीतेषूपवेश्य सः । <br>
&nbsp;स्वागतेनाभिनन्द्याङ्घ्रीन् सभार्योऽवनिजे मुदा ॥ ३९ ॥ <br>
&nbsp;तदम्भसा महाभाग आत्मानं सगृहान्वयम् । <br>
&nbsp;स्नापयां चक्र उद्धर्षो लब्धसर्वमनोरथः ॥ ४० ॥ <br>
( मिश्र ) <br>
फलार्हणोशीरशिवामृताम्बुभिः <br>
&nbsp;&nbsp;&nbsp;&nbsp;&nbsp;मृदा सुरभ्या तुलसीकुशाम्बुजैः । <br>
&nbsp;आराधयामास यथोपपन्नया <br>
&nbsp;&nbsp;&nbsp;&nbsp;&nbsp;सपर्यया सत्त्वविवर्धनान्धसा ॥ ४१ ॥ <br>
&nbsp;स तर्कयामास कुतो ममान्वभूद् <br>
&nbsp;&nbsp;&nbsp;&nbsp;&nbsp;गृहान्धकुपे पतितस्य सङ्गमः । <br>
&nbsp;यः सर्वतीर्थास्पदपादरेणुभिः <br>
&nbsp;&nbsp;&nbsp;&nbsp;&nbsp;कृष्णेन चास्यात्मनिकेतभूसुरैः ॥ ४२ ॥ <br>
( अनुष्टुप् ) <br>
सूपविष्टान् कृतातिथ्यान् श्रुतदेव उपस्थितः । <br>
&nbsp;सभार्यस्वजनापत्य उवाचाङ्‌घ्र्यभिमर्शनः ॥ ४३ ॥ <br>
&nbsp;श्रुतदेव उवाच - <br>
नाद्य नो दर्शनं प्राप्तः परं परमपूरुषः । <br>
&nbsp;यर्हीदं शक्तिभिः सृष्ट्वा प्रविष्टो ह्यात्मसत्तया ॥ ४४ ॥ <br>
&nbsp;यथा शयानः पुरुषो मनसैवात्ममायया । <br>
&nbsp;सृष्ट्वा लोकं परं स्वाप्नं अनुविश्यावभासते ॥ ४५ ॥ <br>
&nbsp;श्रृण्वतां गदतां शश्वद् अर्चतां त्वाभिवन्दताम् । <br>
&nbsp;नृणां संवदतामन्तः हृदि भास्यमलात्मनाम् ॥ ४६ ॥ <br>
&nbsp;हृदिस्थोऽप्यतिदूरस्थः कर्मविक्षिप्तचेतसाम् । <br>
&nbsp;आत्मशक्तिभिरग्राह्योऽपि अन्त्युपेतगुणात्मनाम् ॥ ४७ ॥ <br>
( वंशस्था ) <br>
नमोऽस्तु तेऽध्यात्मविदां परात्मने <br>
&nbsp;&nbsp;&nbsp;&nbsp;&nbsp;अनात्मने स्वात्मविभक्तमृत्यवे । <br>
&nbsp;सकारणाकारणलिङ्गमीयुषे <br>
&nbsp;&nbsp;&nbsp;&nbsp;&nbsp;स्वमाययासंवृतरुद्धदृष्टये ॥ ४८ ॥ <br>
( अनुष्टुप् ) <br>
स त्वं शाधि स्वभृत्यान् नः किं देव करवामहे । <br>
&nbsp;एतदन्तो नृणां क्लेशो यद्‌भवानक्षिगोचरः ॥ ४९ ॥ <br>
&nbsp;श्रीशुक उवाच - <br>
तदुक्तमित्युपाकर्ण्य भगवान् प्रणतार्तिहा । <br>
&nbsp;गृहीत्वा पाणिना पाणिं प्रहसन् तमुवाच ह ॥ ५० ॥ <br>
&nbsp;श्रीभगवानुवाच - <br>
ब्रह्मंस्तेऽनुग्रहार्थाय सम्प्राप्तान् विद्ध्यमून् मुनीन् । <br>
&nbsp;सञ्चरन्ति मया लोकान् पुनन्तः पादरेणुभिः ॥ ५१ ॥ <br>
&nbsp;देवाः क्षेत्राणि तीर्थानि दर्शनस्पर्शनार्चनैः । <br>
&nbsp;शनैः पुनन्ति कालेन तदप्यर्हत्तमेक्षया ॥ ५२ ॥ <br>
&nbsp;ब्राह्मणो जन्मना श्रेयान् सर्वेषां प्राणिनामिह । <br>
&nbsp;तपसा विद्यया तुष्ट्या किमु मत्कलया युतः ॥ ५३ ॥ <br>
&nbsp;न ब्राह्मणान्मे दयितं रूपमेतच्चतुर्भुजम् । <br>
&nbsp;सर्ववेदमयो विप्रः सर्वदेवमयो ह्यहम् ॥ ५४ ॥ <br>
&nbsp;दुष्प्रज्ञा अविदित्वैवं अवजानन्त्यसूयवः । <br>
&nbsp;गुरुं मां विप्रमात्मानं अर्चादाविज्यदृष्टयः ॥ ५५ ॥ <br>
&nbsp;चराचरमिदं विश्वं भावा ये चास्य हेतवः । <br>
&nbsp;मद् रूपाणीति चेतस्य आधत्ते विप्रो मदीक्षया ॥ ५६ ॥ <br>
&nbsp;तस्माद्‌ ब्रह्मऋषीनेतान् ब्रह्मन् मच्छ्रद्धयार्चय । <br>
&nbsp;एवं चेदर्चितोऽस्म्यद्धा नान्यथा भूरिभूतिभिः ॥ ५७ ॥ <br>
&nbsp;श्रीशुक उवाच - <br>
स इत्थं प्रभुनादिष्टः सहकृष्णान् द्विजोत्तमान् । <br>
&nbsp;आराध्यैकात्मभावेन मैथिलश्चाप सद्‌गतिम् ॥ ५८ ॥ <br>
&nbsp;एवं स्वभक्तयो राजन् भगवान् भक्तभक्तिमान् । <br>
&nbsp;उषित्वाऽऽदिश्य सन्मार्गं पुनर्द्वारवतीमगात् ॥ ५९ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;श्रुतदेवानुग्रहो नाम षडशीतितमोऽध्यायः ॥ ८६ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
