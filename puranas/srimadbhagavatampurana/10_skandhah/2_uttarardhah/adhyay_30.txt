<br>
<br>
<br>
<br>
<br>
बल्वलवधः, सूतहत्यामार्जनाय बलभद्रस्य तीर्थेषु भ्रमणं च - <br>
<br>
<br>
अथैकोनाशीतितमोऽध्यायः<br>
श्रीशुक उवाच<br>
ततः पर्वण्युपावृत्ते प्रचण्डः पांशुवर्षणः<br>
भीमो वायुरभूद्राजन्पूयगन्धस्तु सर्वशः  १<br>
ततोऽमेध्यमयं वर्षं बल्वलेन विनिर्मितम्<br>
अभवद्यज्ञशालायां सोऽन्वदृश्यत शूलधृक्  २<br>
तं विलोक्य बृहत्कायं भिन्नाञ्जनचयोपमम्<br>
तप्तताम्रशिखाश्मश्रुं दंष्ट्रोग्रभ्रुकुटीमुखम्  ३<br>
सस्मार मूषलं रामः परसैन्यविदारणम्<br>
हलं च दैत्यदमनं ते तूर्णमुपतस्थतुः  ४<br>
तमाकृष्य हलाग्रेण बल्वलं गगनेचरम्<br>
मूषलेनाहनत्क्रुद्धो मूर्ध्नि ब्रह्मद्रुहं बलः  ५<br>
सोऽपतद्भुवि निर्भिन्न ललाटोऽसृक्समुत्सृजन्<br>
मुञ्चन्नार्तस्वरं शैलो यथा वज्रहतोऽरुणः  ६<br>
संस्तुत्य मुनयो रामं प्रयुज्यावितथाशिषः<br>
अभ्यषिञ्चन्महाभागा वृत्रघ्नं विबुधा यथा  ७<br>
वैजयन्तीं ददुर्मालां श्रीधामाम्लानपङ्कजां<br>
रामाय वाससी दिव्ये दिव्यान्याभरणानि च  ८<br>
अथ तैरभ्यनुज्ञातः कौशिकीमेत्य ब्राह्मणैः<br>
स्नात्वा सरोवरमगाद्यतः सरयूरास्रवत्  ९<br>
अनुस्रोतेन सरयूं प्रयागमुपगम्य सः<br>
स्नात्वा सन्तर्प्य देवादीन्जगाम पुलहाश्रमम्  १०<br>
गोमतीं गण्डकीं स्नात्वा विपाशां शोण आप्लुतः<br>
गयां गत्वा पितॄनिष्ट्वा गङ्गासागरसङ्गमे  ११<br>
उपस्पृश्य महेन्द्रा द्रौ  रामं दृष्ट्वाभिवाद्य च<br>
सप्तगोदावरीं वेणां पम्पां भीमरथीं ततः  १२<br>
स्कन्दं दृष्ट्वा ययौ रामः श्रीशैलं गिरिशालयम्<br>
द्र विडेषु महापुण्यं दृष्ट्वाद्रिं  वेङ्कटं प्रभुः  १३<br>
कामकोष्णीं पुरीं काञ्चीं कावेरीं च सरिद्वराम्<br>
श्रीरन्गाख्यं महापुण्यं यत्र सन्निहितो हरिः  १४<br>
ऋषभाद्रिं  हरेः क्षेत्रं दक्षिणां मथुरां तथा<br>
सामुद्रं  सेतुमगमत्महापातकनाशनम्  १५<br>
तत्रायुतमदाद्धेनूर्ब्राह्मणेभ्यो हलायुधः<br>
कृतमालां ताम्रपर्णीं मलयं च कुलाचलम्  १६<br>
तत्रागस्त्यं समासीनं नमस्कृत्याभिवाद्य च<br>
योजितस्तेन चाशीर्भिरनुज्ञातो गतोऽर्णवम्  १७<br>
दक्षिणं तत्र कन्याख्यां दुर्गां देवीं ददर्श सः<br>
ततः फाल्गुनमासाद्य पञ्चाप्सरसमुत्तमम्<br>
विष्णुः सन्निहितो यत्र स्नात्वास्पर्शद्गवायुतम्  १८<br>
ततोऽभिव्रज्य भगवान्केरलांस्तु त्रिगर्तकान्<br>
गोकर्णाख्यं शिवक्षेत्रं सान्निध्यं यत्र धूर्जटेः  १९<br>
आर्यां द्वैपायनीं दृष्ट्वा शूर्पारकमगाद्बलः<br>
तापीं पयोष्णीं निर्विन्ध्यामुपस्पृश्याथ दण्डकम्  २०<br>
प्रविश्य रेवामगमद्यत्र माहिष्मती पुरी<br>
मनुतीर्थमुपस्पृश्य प्रभासं पुनरागमत्  २१<br>
श्रुत्वा द्विजैः कथ्यमानं कुरुपाण्डवसंयुगे<br>
सर्वराजन्यनिधनं भारं मेने हृतं भुवः  २२<br>
स भीमदुर्योधनयोर्गदाभ्यां युध्यतोर्मृधे<br>
वारयिष्यन्विनशनं जगाम यदुनन्दनः  २३<br>
युधिष्ठिरस्तु तं दृष्ट्वा यमौ कृष्णार्जुनावपि<br>
अभिवाद्याभवंस्तुष्णीं किं विवक्षुरिहागतः  २४<br>
गदापाणी उभौ दृष्ट्वा संरब्धौ विजयैषिणौ<br>
मण्डलानि विचित्राणि चरन्ताविदमब्रवीत्  २५<br>
युवां तुल्यबलौ वीरौ हे राजन्हे वृकोदर<br>
एकं प्राणाधिकं मन्ये उतैकं शिक्षयाधिकम्  २६<br>
तस्मादेकतरस्येह युवयोः समवीर्ययोः<br>
न लक्ष्यते जयोऽन्यो वा विरमत्वफलो रणः  २७<br>
न तद्वाक्यं जगृहतुर्बद्धवैरौ नृपार्थवत्<br>
अनुस्मरन्तावन्योन्यं दुरुक्तं दुष्कृतानि च  २८<br>
दिष्टं तदनुमन्वानो रामो द्वारवतीं ययौ<br>
उग्रसेनादिभिः प्रीतैर्ज्ञातिभिः समुपागतः  २९<br>
तं पुनर्नैमिषं प्राप्तमृषयोऽयाजयन्मुदा<br>
क्रत्वङ्गं क्रतुभिः सर्वैर्निवृत्ताखिलविग्रहम्  ३०<br>
तेभ्यो विशुद्धं विज्ञानं भगवान्व्यतरद्विभुः<br>
येनैवात्मन्यदो विश्वमात्मानं विश्वगं विदुः  ३१<br>
स्वपत्यावभृथस्नातो ज्ञातिबन्धुसुहृद्वृतः<br>
रेजे स्वज्योत्स्नयेवेन्दुः सुवासाः सुष्ठ्वलङ्कृतः  ३२<br>
ईदृग्विधान्यसङ्ख्यानि बलस्य बलशालिनः<br>
अनन्तस्याप्रमेयस्य मायामर्त्यस्य सन्ति हि  ३३<br>
योऽनुस्मरेत रामस्य कर्माण्यद्भुतकर्मणः<br>
सायं प्रातरनन्तस्य विष्णोः स दयितो भवेत्  ३४<br>
इति श्रीमद्भागवते महापुराणे पारमहंस्यां संहितायां दशमस्कन्धे बलदेवतीर्थयात्रानिरूपणं नामैकोनाशीतितमोऽध्यायः<br>
<br>
