<br>
<br>
श्रीकृष्णबाणासुरसंग्रामः; तत्र माहेश्वरज्वरेण <br>
माहेश्वरेण च कृता भगवत् स्तुतिः - <br>
<br>
श्रीशुक उवाच - <br>
( अनुष्टुप् ) <br>
अपश्यतां चानिरुद्धं तद्‌बन्धूनां च भारत । <br>
&nbsp;चत्वारो वार्षिका मासा व्यतीयुरनुशोचताम् ॥ १ ॥ <br>
&nbsp;नारदात् तदुपाकर्ण्य वार्तां बद्धस्य कर्म च । <br>
&nbsp;प्रययुः शोणितपुरं वृष्णयः कृष्णदैवताः ॥ २ ॥ <br>
&nbsp;प्रद्युम्नो युयुधानश्च गदः साम्बोऽथ सारणः । <br>
&nbsp;नन्दोपनन्दभद्राद्या रामकृष्णानुवर्तिनः ॥ ३ ॥ <br>
&nbsp;अक्षौहिणीभिर्द्वादशभिः समेताः सर्वतो दिशम् । <br>
&nbsp;रुरुधुर्बाणनगरं समन्तात् सात्वतर्षभाः ॥ ४ ॥ <br>
&nbsp;भज्यमानपुरोद्यान प्राकाराट्टालगोपुरम् । <br>
&nbsp;प्रेक्षमाणो रुषाविष्टः तुल्यसैन्योऽभिनिर्ययौ ॥ ५ ॥ <br>
&nbsp;बाणार्थे भगवान् रुद्रः ससुतः प्रमथैर्वृतः । <br>
&nbsp;आरुह्य नन्दिवृषभं युयुधे रामकृष्णयोः ॥ ६ ॥ <br>
&nbsp;आसीत् सुतुमुलं युद्धं अद्‌भुतं रोमहर्षणम् । <br>
&nbsp;कृष्णशङ्करयो राजन् प्रद्युम्नगुहयोरपि ॥ ७ ॥ <br>
&nbsp;कुम्भाण्डकूपकर्णाभ्यां बलेन सह संयुगः । <br>
&nbsp;साम्बस्य बाणपुत्रेण बाणेन सह सात्यकेः ॥ ८ ॥ <br>
&nbsp;ब्रह्मादयः सुराधीशा मुनयः सिद्धचारणाः । <br>
&nbsp;गन्धर्वाप्सरसो यक्षा विमानैर्द्रष्टुमागमन् ॥ ९ ॥ <br>
&nbsp;शङ्करानुचरान् शौरिः भूतप्रमथगुह्यकान् । <br>
&nbsp;डाकिनीर्यातुधानांश्च वेतालान् सविनायकान् ॥ १० ॥ <br>
&nbsp;प्रेतमातृपिशाचांश्च कुष्माण्डान् ब्रह्मराक्षसान् । <br>
&nbsp;द्रावयामास तीक्ष्णाग्रैः शरैः शार्ङ्गधनुश्च्युतैः ॥ ११ ॥ <br>
&nbsp;पृथग्विधानि प्रायुङ्क्त पिणाक्यस्त्राणि शाङ्‌र्गिणे । <br>
&nbsp;प्रत्यस्त्रैः शमयामास शार्ङ्गपाणिरविस्मितः ॥ १२ ॥ <br>
&nbsp;ब्रह्मास्त्रस्य च ब्रह्मास्त्रं वायव्यस्य च पार्वतम् । <br>
&nbsp;आग्नेयस्य च पार्जन्यं नैजं पाशुपतस्य च ॥ १३ ॥ <br>
&nbsp;मोहयित्वा तु गिरिशं जृम्भणास्त्रेण जृम्भितम् । <br>
&nbsp;बाणस्य पृतनां शौरिः जघानासिगदेषुभिः ॥ १४ ॥ <br>
&nbsp;स्कन्दः प्रद्युम्नबाणौघैः अर्द्यमानः समन्ततः । <br>
&nbsp;असृग् विमुञ्चन् गात्रेभ्यः शिखिनापक्रमद् रणात् ॥ १५ ॥ <br>
&nbsp;कुम्भाण्डः कूपकर्णश्च पेततुर्मुषलार्दितौ । <br>
&nbsp;दुद्रुवुस्तदनीकनि हतनाथानि सर्वतः ॥ १६ ॥ <br>
&nbsp;विशीर्यमाणं स्वबलं दृष्ट्वा बाणोऽत्यमर्षणः । <br>
&nbsp;कृष्णं अभ्यद्रवत् संख्ये रथी हित्वैव सात्यकिम् ॥ १७ ॥ <br>
&nbsp;धनूंष्याकृष्य युगपद् बाणः पञ्चशतानि वै । <br>
&nbsp;एकैकस्मिन् शरौ द्वौ द्वौ सन्दधे रणदुर्मदः ॥ १८ ॥ <br>
&nbsp;तानि चिच्छेद भगवान् धनूंसि युगपद्धरिः । <br>
&nbsp;सारथिं रथमश्वांश्च हत्वा शङ्खमपूरयत् ॥ १९ ॥ <br>
&nbsp;तन्माता कोटरा नाम नग्ना मक्तशिरोरुहा । <br>
&nbsp;पुरोऽवतस्थे कृष्णस्य पुत्रप्राणरिरक्षया ॥ २० ॥ <br>
&nbsp;ततस्तिर्यङ्‌मुखो नग्नां अनिरीक्षन् गदाग्रजः । <br>
&nbsp;बाणश्च तावद् विरथः छिन्नधन्वाविशत् पुरम् ॥ २१ ॥ <br>
&nbsp;विद्राविते भूतगणे ज्वरस्तु त्रीशिरास्त्रिपात् । <br>
&nbsp;अभ्यधावत दाशार्हं दहन्निव दिशो दश ॥ २२ ॥ <br>
&nbsp;अथ नारायणः देवः तं दृष्ट्वा व्यसृजज्ज्वरम् । <br>
&nbsp;माहेश्वरो वैष्णवश्च युयुधाते ज्वरावुभौ ॥ २३ ॥ <br>
&nbsp;माहेश्वरः समाक्रन्दन् वैष्णवेन बलार्दितः । <br>
&nbsp;अलब्ध्वाभयमन्यत्र भीतो माहेश्वरो ज्वरः ।<br>
&nbsp;शरणार्थी हृषीकेशं तुष्टाव प्रयताञ्जलिः ॥ २४ ॥ <br>
&nbsp;ज्वर उवाच - <br>
( मिश्र ) <br>
नमामि त्वानन्तशक्तिं परेशं <br>
&nbsp;&nbsp;&nbsp;&nbsp;&nbsp;सर्वात्मानं केवलं ज्ञप्तिमात्रम् । <br>
&nbsp;विश्वोत्पत्तिस्थानसंरोधहेतुं <br>
&nbsp;&nbsp;&nbsp;&nbsp;&nbsp;यत्तद् ब्रह्म ब्रह्मलिङ्गं प्रशान्तम् ॥ २५ ॥ <br>
&nbsp;कालो दैवं कर्म जीवः स्वभावो <br>
&nbsp;&nbsp;&nbsp;&nbsp;&nbsp;द्रव्यं क्षेत्रं प्राण आत्मा विकारः । <br>
&nbsp;तत्सङ्घातो बीजरोहप्रवाहः <br>
&nbsp;&nbsp;&nbsp;&nbsp;&nbsp;त्वन्मायैषा तन्निषेधं प्रपद्ये ॥ २६ ॥ <br>
&nbsp;नानाभावैर्लीलयैवोपपन्नैः <br>
&nbsp;&nbsp;&nbsp;&nbsp;&nbsp;देवान् साधून् लोकसेतून्बिभर्षि । <br>
&nbsp;हंस्युन्मार्गान् हिंसया वर्तमानान् <br>
&nbsp;&nbsp;&nbsp;&nbsp;&nbsp;जन्मैतत्ते भारहाराय भूमेः ॥ २७ ॥ <br>
&nbsp;तप्तोऽहं ते तेजसा दुःसहेन <br>
&nbsp;&nbsp;&nbsp;&nbsp;&nbsp;शान्तोग्रेणात्युल्बणेन ज्वरेण । <br>
&nbsp;तावत्तापो देहिनां तेऽङ्‌घ्रिमूलं <br>
&nbsp;&nbsp;&nbsp;&nbsp;&nbsp;नो सेवेरन् यावदाशानुबद्धाः ॥ २८ ॥ <br>
&nbsp;श्रीभगवानुवाच - <br>
( अनुष्टुप् ) <br>
त्रिशिरस्ते प्रसन्नोऽस्मि व्येतु ते मज्ज्वराद्‌भयम् । <br>
&nbsp;यो नौ स्मरति संवादं तस्य त्वन्न भवेद्‌भयम् ॥ २९ ॥ <br>
&nbsp;इत्युक्तोऽच्युतमानम्य गतो माहेश्वरो ज्वरः । <br>
&nbsp;बाणस्तु रथमारूढः प्रागाद्योत्स्यञ्जनार्दनम् ॥ ३० ॥ <br>
&nbsp;ततो बाहुसहस्रेण नानायुधधरोऽसुरः । <br>
&nbsp;मुमोच परमक्रुद्धो बाणांश्चक्रायुधे नृप ॥ ३१ ॥ <br>
&nbsp;तस्यास्यतोऽस्त्राण्यसकृत् चक्रेण क्षुरनेमिना । <br>
&nbsp;चिच्छेद भगवान्बाहून् शाखा इव वनस्पतेः ॥ ३२ ॥ <br>
&nbsp;बाहुषु छिद्यमानेषु बाणस्य भगवान् भवः । <br>
&nbsp;भक्तानकम्प्युपव्रज्य चक्रायुधमभाषत ॥ ३३ ॥ <br>
&nbsp;श्रीरुद्र उवाच - <br>
त्वं हि ब्रह्म परं ज्योतिः गूढं ब्रह्मणि वाङ्‌मये । <br>
&nbsp;यं पश्यन्त्यमलात्मान आकाशमिव केवलम् ॥ ३४ ॥ <br>
( मिश्र ) <br>
नाभिर्नभोऽग्निर्मुखमम्बु रेतो <br>
&nbsp;&nbsp;&nbsp;&nbsp;&nbsp;द्यौः शीर्षमाशाः श्रुतिरङ्‌घ्रिरुर्वी । <br>
&nbsp;चन्द्रो मनो यस्य दृगर्क आत्मा <br>
&nbsp;&nbsp;&nbsp;&nbsp;&nbsp;अहं समुद्रो जठरं भुजेन्द्रः ॥ ३५ ॥ <br>
&nbsp;रोमाणि यस्यौषधयोऽम्बुवाहाः <br>
&nbsp;&nbsp;&nbsp;&nbsp;&nbsp;केशा विरिञ्चो धिषणा विसर्गः । <br>
&nbsp;प्रजापतिर्हृदयं यस्य धर्मः <br>
&nbsp;&nbsp;&nbsp;&nbsp;&nbsp;स वै भवान् पुरुषो लोककल्पः ॥ ३६ ॥ <br>
&nbsp;तवावतारोऽयमकुण्ठधामन् <br>
&nbsp;&nbsp;&nbsp;&nbsp;&nbsp;धर्मस्य गुप्त्यै जगतो हिताय । <br>
&nbsp;वयं च सर्वे भवतानुभाविता <br>
&nbsp;&nbsp;&nbsp;&nbsp;&nbsp;विभावयामो भुवनानि सप्त ॥ ३७ ॥ <br>
&nbsp;त्वमेक आद्यः पुरुषोऽद्वितीयः <br>
&nbsp;&nbsp;&nbsp;&nbsp;&nbsp;तुर्यः स्वदृग् हेतुरहेतुरीशः । <br>
&nbsp;प्रतीयसेऽथापि यथाविकारं <br>
&nbsp;&nbsp;&nbsp;&nbsp;&nbsp;स्वमायया सर्वगुणप्रसिद्ध्यै ॥ ३८ ॥ <br>
&nbsp;यथैव सूर्यः पिहितश्छायया स्वया <br>
&nbsp;&nbsp;&nbsp;&nbsp;&nbsp;छायां च रूपाणि च सञ्चकास्ति । <br>
&nbsp;एवं गुणेनापिहितो गुणांस्त्वम् <br>
&nbsp;&nbsp;&nbsp;&nbsp;&nbsp;आत्मप्रदीपो गुणिनश्च भूमन् ॥ ३९ ॥ <br>
( अनुष्टुप् ) <br>
यन्मायामोहितधियः पुत्रदारगृहादिषु । <br>
&nbsp;उन्मज्जन्ति निमज्जन्ति प्रसक्ता वृजिनार्णवे ॥ ४० ॥ <br>
&nbsp;देवदत्तमिमं लब्ध्वा नृलोकमजितेन्द्रियः । <br>
&nbsp;यो नाद्रियेत त्वत्पादौ स शोच्यो ह्यात्मवञ्चकः ॥ ४१ ॥ <br>
&nbsp;यस्त्वां विसृजते मर्त्य आत्मानं प्रियमीश्वरम् । <br>
&nbsp;विपर्ययेन्द्रियार्थार्थं विषमत्त्यमृतं त्यजन् ॥ ४२ ॥ <br>
&nbsp;अहं ब्रह्माथ विबुधा मुनयश्चामलाशयाः । <br>
&nbsp;सर्वात्मना प्रपन्नास्त्वां आत्मानं प्रेष्ठमीश्वरम् ॥ ४३ ॥ <br>
( मिश्र ) <br>
तं त्वा जगत्स्थित्युदयान्तहेतुं <br>
&nbsp;&nbsp;&nbsp;&nbsp;&nbsp;समं प्रशान्तं सुहृदात्मदैवम् । <br>
&nbsp;अनन्यमेकं जगदात्मकेतं <br>
&nbsp;&nbsp;&nbsp;&nbsp;&nbsp;भवापवर्गाय भजाम देवम् ॥ ४४ ॥ <br>
&nbsp;अयं ममेष्टो दयितोऽनुवर्ती <br>
&nbsp;&nbsp;&nbsp;&nbsp;&nbsp;मयाभयं दत्तममुष्य देव । <br>
&nbsp;संपाद्यतां तद्‌भवतः प्रसादो <br>
&nbsp;&nbsp;&nbsp;&nbsp;&nbsp;यथा हि ते दैत्यपतौ प्रसादः ॥ ४५ ॥ <br>
&nbsp;श्रीभगवानुवाच - <br>
( अनुष्टुप् ) <br>
यदात्थ भगवन् त्वं नः करवाम प्रियं तव । <br>
&nbsp;भवतो यद्व्यवसितं तन्मे साध्वनुमोदितम् ॥ ४६ ॥ <br>
&nbsp;अवध्योऽयं ममाप्येष वैरोचनिसुतोऽसुरः । <br>
&nbsp;प्रह्रादाय वरो दत्तो न वध्यो मे तवान्वयः ॥ ४७ ॥ <br>
&nbsp;दर्पोपशमनायास्य प्रवृक्णा बाहवो मया । <br>
&nbsp;सूदितं च बलं भूरि यच्च भारायितं भुवः ॥ ४८ ॥ <br>
&nbsp;चत्वारोऽस्य भुजाः शिष्टा भविष्यत्यजरामरः । <br>
&nbsp;पार्षदमुख्यो भवतो न कुतश्चिद्‌भयोऽसुरः ॥ ४९ ॥ <br>
&nbsp;इति लब्ध्वाभयं कृष्णं प्रणम्य शिरसासुरः । <br>
&nbsp;प्राद्युम्निं रथमारोप्य सवध्वा समुपानयत् ॥ ५० ॥ <br>
&nbsp;अक्षौहिण्या परिवृतं सुवासःसमलङ्कृतम् । <br>
&nbsp;सपत्‍नीकं पुरस्कृत्य ययौ रुद्रानुमोदितः ॥ ५१ ॥ <br>
( वंशस्था ) <br>
स्वराजधानीं समलङ्कृतां ध्वजैः <br>
&nbsp;&nbsp;&nbsp;&nbsp;&nbsp;सतोरणैरुक्षितमार्गचत्वराम् । <br>
&nbsp;विवेश शङ्खानकदुन्दुभिस्वनैः <br>
&nbsp;&nbsp;&nbsp;&nbsp;&nbsp;अभ्युद्यतः पौरसुहृद्‌द्विजातिभिः ॥ ५२ ॥ <br>
( अनुष्टुप् ) <br>
य एवं कृष्णविजयं शङ्करेण च संयुगम् । <br>
&nbsp;संस्मरेत् प्रातरुत्थाय न तस्य स्यात् पराजयः ॥ ५३ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;अनिरुद्धानयनं नाम त्रिषष्टितमोऽध्यायः ॥ ६३ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
