श्रीशुक उवाच।<br>
तं विलोक्य विनिष्क्रान्तमुज्जिहानमिवोडुपम्।<br>
दर्शनीयतमं श्यामं पीतकौशेयवाससम् १।<br>
श्रीवत्सवक्षसं भ्राजत्कौस्तुभामुक्तकन्धरम्।<br>
पृथुदीर्घचतुर्बाहुं नवकञ्जारुणेक्षणम् २।<br>
नित्यप्रमुदितं श्रीमत्सुकपोलं शुचिस्मितम्।<br>
मुखारविन्दं बिभ्राणं स्फुरन्मकरकुण्डलम् ३।<br>
वासुदेवो ह्ययमिति पुमान्श्रीवत्सलाञ्छनः।<br>
चतुर्भुजोऽरविन्दाक्षो वनमाल्यतिसुन्दरः ४।<br>
लक्षणैर्नारदप्रोक्तैर्नान्यो भवितुमर्हति।<br>
निरायुधश्चलन्पद्भ्यां योत्स्येऽनेन निरायुधः ५।<br>
इति निश्चित्य यवनः प्राद्रवन्तं पराङ्मुखम्।<br>
अन्वधावज्जिघृक्षुस्तं दुरापमपि योगिनाम् ६।<br>
हस्तप्राप्तमिवात्मानं हरिणा स पदे पदे।<br>
नीतो दर्शयता दूरं यवनेशोऽद्रिकन्दरम् ७।<br>
पलायनं यदुकुले जातस्य तव नोचितम्।<br>
इति क्षिपन्ननुगतो नैनं प्रापाहताशुभः ८।<br>
एवं क्षिप्तोऽपि भगवान्प्राविशद्गिरिकन्दरम्।<br>
सोऽपि प्रविष्टस्तत्रान्यं शयानं ददृशे नरम् ९।<br>
नन्वसौ दूरमानीय शेते मामिह साधुवत्।<br>
इति मत्वाच्युतं मूढस्तं पदा समताडयत् १०।<br>
स उत्थाय चिरं सुप्तः शनैरुन्मील्य लोचने।<br>
दिशो विलोकयन्पार्श्वे तमद्राक्षीदवस्थितम् ११।<br>
स तावत्तस्य रुष्टस्य दृष्टिपातेन भारत।<br>
देहजेनाग्निना दग्धो भस्मसादभवत्क्षणात् १२।<br>
श्रीराजोवाच।<br>
को नाम स पुमान्ब्रह्मन्कस्य किं वीर्य एव च।<br>
कस्माद्गुहां गतः शिष्ये किं तेजो यवनार्दनः १३।<br>
श्रीशुक उवाच।<br>
स इक्ष्वाकुकुले जातो मान्धातृतनयो महान्।<br>
मुचुकुन्द इति ख्यातो ब्रह्मण्यः सत्यसङ्गरः १४।<br>
स याचितः सुरगणैरिन्द्राद्यैरात्मरक्षणे।<br>
असुरेभ्यः परित्रस्तैस्तद्रक्षां सोऽकरोच्चिरम् १५।<br>
लब्ध्वा गुहं ते स्वःपालं मुचुकुन्दमथाब्रुवन्।<br>
राजन्विरमतां कृच्छ्राद्भवान्नः परिपालनात् १६।<br>
नरलोकं परित्यज्य राज्यं निहतकण्टकम्।<br>
अस्मान्पालयतो वीर कामास्ते सर्व उज्झिताः १७।<br>
सुता महिष्यो भवतो ज्ञातयोऽमात्यमन्त्रिणः।<br>
प्रजाश्च तुल्यकालीना नाधुना सन्ति कालिताः १८।<br>
कालो बलीयान्बलिनां भगवानीश्वरोऽव्ययः।<br>
प्रजाः कालयते क्रीडन्पशुपालो यथा पशून् १९।<br>
वरं वृणीष्व भद्रं ते ऋते कैवल्यमद्य नः।<br>
एक एवेश्वरस्तस्य भगवान्विष्णुरव्ययः २०।<br>
एवमुक्तः स वै देवानभिवन्द्य महायशाः।<br>
अशयिष्ट गुहाविष्टो निद्रया देवदत्तया २१।<br>
यवने भस्मसान्नीते भगवान्सात्वतर्षभः।<br>
आत्मानं दर्शयामास मुचुकुन्दाय धीमते २२।<br>
तमालोक्य घनश्यामं पीतकौशेयवाससम्।<br>
श्रीवत्सवक्षसं भ्राजत्कौस्तुभेन विराजितम् २३।<br>
चतुर्भुजं रोचमानं वैजयन्त्या च मालया।<br>
चारुप्रसन्नवदनं स्फुरन्मकरकुण्डलम् २४।<br>
प्रेक्षणीयं नृलोकस्य सानुरागस्मितेक्षणम्।<br>
अपीच्यवयसं मत्तमृगेन्द्रोदारविक्रमम् २५।<br>
पर्यपृच्छन्महाबुद्धिस्तेजसा तस्य धर्षितः।<br>
शङ्कितः शनकै राजा दुर्धर्षमिव तेजसा २६।<br>
श्रीमुचुकुन्द उवाच।<br>
को भवानिह सम्प्राप्तो विपिने गिरिगह्वरे।<br>
पद्भ्यां पद्मपलाशाभ्यां विचरस्युरुकण्टके २७।<br>
किं स्वित्तेजस्विनां तेजो भगवान्वा विभावसुः।<br>
सूर्यः सोमो महेन्द्रो वा लोकपालो परोऽपि वा २८।<br>
मन्ये त्वां देवदेवानां त्रयाणां पुरुषर्षभम्।<br>
यद्बाधसे गुहाध्वान्तं प्रदीपः प्रभया यथा २९।<br>
शुश्रूषतामव्यलीकमस्माकं नरपुङ्गव।<br>
स्वजन्म कर्म गोत्रं वा कथ्यतां यदि रोचते ३०।<br>
वयं तु पुरुषव्याघ्र ऐक्ष्वाकाः क्षत्रबन्धवः।<br>
मुचुकुन्द इति प्रोक्तो यौवनाश्वात्मजः प्रभो ३१।<br>
चिरप्रजागरश्रान्तो निद्रयापहतेन्द्रियः।<br>
शयेऽस्मिन्विजने कामं केनाप्युत्थापितोऽधुना ३२।<br>
सोऽपि भस्मीकृतो नूनमात्मीयेनैव पाप्मना।<br>
अनन्तरं भवान्श्रीमांल्लक्षितोऽमित्रशासनः ३३।<br>
तेजसा तेऽविषह्येण भूरि द्रष्टुं न शक्नुमः।<br>
हतौजसा महाभाग माननीयोऽसि देहिनाम् ३४।<br>
एवं सम्भाषितो राज्ञा भगवान्भूतभावनः।<br>
प्रत्याह प्रहसन्वाण्या मेघनादगभीरया ३५।<br>
श्रीभगवानुवाच।<br>
जन्मकर्माभिधानानि सन्ति मेऽङ्ग सहस्रशः।<br>
न शक्यन्तेऽनुसङ्ख्यातुमनन्तत्वान्मयापि हि ३६।<br>
क्वचिद्रजांसि विममे पार्थिवान्युरुजन्मभिः।<br>
गुणकर्माभिधानानि न मे जन्मानि कर्हिचित् ३७।<br>
कालत्रयोपपन्नानि जन्मकर्माणि मे नृप।<br>
अनुक्रमन्तो नैवान्तं गच्छन्ति परमर्षयः ३८।<br>
तथाप्यद्यतनान्यङ्ग शृणुष्व गदतो मम।<br>
विज्ञापितो विरिञ्चेन पुराहं धर्मगुप्तये ३९।<br>
भूमेर्भारायमाणानामसुराणां क्षयाय च।<br>
अवतीर्णो यदुकुले गृह आनकदुन्दुभेः।<br>
वदन्ति वासुदेवेति वसुदेवसुतं हि माम् ४०।<br>
कालनेमिर्हतः कंसः प्रलम्बाद्याश्च सद्द्विषः।<br>
अयं च यवनो दग्धो राजंस्ते तिग्मचक्षुषा ४१।<br>
सोऽहं तवानुग्रहार्थं गुहामेतामुपागतः।<br>
प्रार्थितः प्रचुरं पूर्वं त्वयाहं भक्तवत्सलः ४२।<br>
वरान्वृणीष्व राजर्षे सर्वान्कामान्ददामि ते।<br>
मां प्रसन्नो जनः कश्चिन्न भूयोऽर्हति शोचितुम् ४३।<br>
श्रीशुक उवाच।<br>
इत्युक्तस्तं प्रणम्याह मुचुकुन्दो मुदान्वितः।<br>
ज्ञात्वा नारायणं देवं गर्गवाक्यमनुस्मरन् ४४।<br>
श्रीमुचुकुन्द उवाच।<br>
विमोहितोऽयं जन ईश मायया त्वदीयया त्वां न भजत्यनर्थदृक्।<br>
सुखाय दुःखप्रभवेषु सज्जते गृहेषु योषित्पुरुषश्च वञ्चितः ४५।<br>
लब्ध्वा जनो दुर्लभमत्र मानुषं।<br>
कथञ्चिदव्यङ्गमयत्नतोऽनघ।<br>
पादारविन्दं न भजत्यसन्मतिर्।<br>
गृहान्धकूपे पतितो यथा पशुः ४६।<br>
ममैष कालोऽजित निष्फलो गतो राज्यश्रियोन्नद्धमदस्य भूपतेः।<br>
मर्त्यात्मबुद्धेः सुतदारकोशभूष्वासज्जमानस्य दुरन्तचिन्तया ४७।<br>
कलेवरेऽस्मिन्घटकुड्यसन्निभे।<br>
निरूढमानो नरदेव इत्यहम्।<br>
वृतो रथेभाश्वपदात्यनीकपैर्।<br>
गां पर्यटंस्त्वागणयन्सुदुर्मदः ४८।<br>
प्रमत्तमुच्चैरितिकृत्यचिन्तया प्रवृद्धलोभं विषयेषु लालसम्।<br>
त्वमप्रमत्तः सहसाभिपद्यसे क्षुल्लेलिहानोऽहिरिवाखुमन्तकः ४९।<br>
पुरा रथैर्हेमपरिष्कृतैश्चरन्।<br>
मतंगजैर्वा नरदेवसंज्ञितः।<br>
स एव कालेन दुरत्ययेन ते।<br>
कलेवरो विट्कृमिभस्मसंज्ञितः ५०।<br>
निर्जित्य दिक्चक्रमभूतविग्रहो वरासनस्थः समराजवन्दितः।<br>
गृहेषु मैथुन्यसुखेषु योषितां क्रीडामृगः पूरुष ईश नीयते ५१।<br>
करोति कर्माणि तपःसुनिष्ठितो निवृत्तभोगस्तदपेक्षयाददत्।<br>
पुनश्च भूयासमहं स्वराडिति प्रवृद्धतर्षो न सुखाय कल्पते ५२।<br>
भवापवर्गो भ्रमतो यदा भवेज्जनस्य तर्ह्यच्युत सत्समागमः।<br>
सत्सङ्गमो यर्हि तदैव सद्गतौ परावरेशे त्वयि जायते मतिः ५३।<br>
मन्ये ममानुग्रह ईश ते कृतो राज्यानुबन्धापगमो यदृच्छया।<br>
यः प्रार्थ्यते साधुभिरेकचर्यया वनं विविक्षद्भिरखण्डभूमिपैः ५४।<br>
न कामयेऽन्यं तव पादसेवनादकिञ्चनप्रार्थ्यतमाद्वरं विभो।<br>
आराध्य कस्त्वां ह्यपवर्गदं हरे वृणीत आर्यो वरमात्मबन्धनम् ५५।<br>
तस्माद्विसृज्याशिष ईश सर्वतो रजस्तमःसत्त्वगुणानुबन्धनाः।<br>
निरञ्जनं निर्गुणमद्वयं परं त्वां ज्ञाप्तिमात्रं पुरुषं व्रजाम्यहम् ५६।<br>
चिरमिह वृजिनार्तस्तप्यमानोऽनुतापैर्।<br>
अवितृषषडमित्रोऽलब्धशान्तिः कथञ्चित्।<br>
शरणद समुपेतस्त्वत्पदाब्जं परात्मन्।<br>
अभयमृतमशोकं पाहि मापन्नमीश ५७।<br>
श्रीभगवानुवाच।<br>
सार्वभौम महाराज मतिस्ते विमलोर्जिता।<br>
वरैः प्रलोभितस्यापि न कामैर्विहता यतः ५८।<br>
प्रलोभितो वरैर्यत्त्वमप्रमादाय विद्धि तत्।<br>
न धीरेकान्तभक्तानामाशीर्भिर्भिद्यते क्वचित् ५९।<br>
युञ्जानानामभक्तानां प्राणायामादिभिर्मनः।<br>
अक्षीणवासनं राजन्दृश्यते पुनरुत्थितम् ६०।<br>
विचरस्व महीं कामं मय्यावेशितमानसः।<br>
अस्त्वेवं नित्यदा तुभ्यं भक्तिर्मय्यनपायिनी ६१।<br>
क्षात्रधर्मस्थितो जन्तून्न्यवधीर्मृगयादिभिः।<br>
समाहितस्तत्तपसा जह्यघं मदुपाश्रितः ६२।<br>
जन्मन्यनन्तरे राजन्सर्वभूतसुहृत्तमः।<br>
भूत्वा द्विजवरस्त्वं वै मामुपैष्यसि केवलम् ६३।<br>
<br>
