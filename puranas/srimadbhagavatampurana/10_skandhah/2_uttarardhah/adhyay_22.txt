<br>
<br>
उद्धवमंत्रणया श्रीकृष्णस्येन्द्रप्रस्थगमनम् - <br>
<br>
श्रीशुक उवाच - <br>
( अनुष्टुप् ) <br>
इत्युदीरितमाकर्ण्य देवऋषेरुद्धवोऽब्रवीत् । <br>
&nbsp;सभ्यानां मतमाज्ञाय कृष्णस्य च महामतिः ॥ १ ॥ <br>
&nbsp;श्रीउद्धव उवाच - <br>
यदुक्तं ऋषिणा देव साचिव्यं यक्ष्यतस्त्वया । <br>
&nbsp;कार्यं पैतृष्वसेयस्य रक्षा च शरणैषिणाम् ॥ २ ॥ <br>
&nbsp;यष्टव्यम्राजसूयेन दिक् चक्रजयिना विभो । <br>
&nbsp;अतो जरासुतजय उभयार्थो मतो मम ॥ ३ ॥ <br>
&nbsp;अस्माकं च महानर्थो ह्येतेनैव भविष्यति । <br>
&nbsp;यशश्च तव गोविन्द राज्ञो बद्धान् विमुञ्चतः ॥ ४ ॥ <br>
&nbsp;स वै दुर्विषहो राजा नागायुतसमो बले । <br>
&nbsp;बलिनामपि चान्येषां भीमं समबलं विना ॥ ५ ॥ <br>
&nbsp;द्‌वैरथे स तु जेतव्यो मा शताक्षौहिणीयुतः । <br>
&nbsp;ब्रह्मण्योऽभ्यर्थितो विप्रैः न प्रत्याख्याति कर्हिचित् ॥ ६ ॥ <br>
&nbsp;ब्रह्मवेषधरो गत्वा तं भिक्षेत वृकोदरः । <br>
&nbsp;हनिष्यति न सन्देहो द्‌वैरथे तव सन्निधौ ॥ ७ ॥ <br>
&nbsp;निमित्तं परमीशस्य विश्वसर्गनिरोधयोः । <br>
&nbsp;हिरण्यगर्भः शर्वश्च कालस्यारूपिणस्तव ॥ ८ ॥ <br>
( वसंततिलका ) <br>
गायन्ति ते विशदकर्म गृहेषु देव्यो <br>
&nbsp;&nbsp;&nbsp;&nbsp;&nbsp;राज्ञां स्वशत्रुवधमात्मविमोक्षणं च । <br>
&nbsp;गोप्यश्च कुञ्जरपतेर्जनकात्मजायाः <br>
&nbsp;&nbsp;&nbsp;&nbsp;&nbsp;पित्रोश्च लब्धशरणा मुनयो वयं च ॥ ९ ॥ <br>
( अनुष्टुप् ) <br>
जरासन्धवधः कृष्ण भूर्यर्थायोपकल्पते । <br>
&nbsp;प्रायः पाकविपाकेन तव चाभिमतः क्रतुः ॥ १० ॥ <br>
&nbsp;श्रीशुक उवाच - <br>
इत्युद्धव वचो राजन् सर्वतोभद्रमच्युतम् । <br>
&nbsp;देवर्षिर्यदुवृद्धाश्च कृष्णश्च प्रत्यपूजयन् ॥ ११ ॥ <br>
&nbsp;अथादिशत् प्रयाणाय भगवान् देवकीसुतः । <br>
&nbsp;भृत्यान् दारुकजैत्रादीन् अनुज्ञाप्य गुरून् विभुः ॥ १२ ॥ <br>
&nbsp;निर्गमय्यावरोधान् स्वान् ससुतान् सपरिच्छदान् । <br>
&nbsp;सङ्कर्षणमनुज्ञाप्य यदुराजं च शत्रुहन् ।<br>
&nbsp;सूतोपनीतं स्वरथं आरुहद् गरुडध्वजम् ॥ १३ ॥ <br>
( प्रभावती ) <br>
ततो रथद्‌विपभटसादिनायकैः <br>
&nbsp;&nbsp;&nbsp;&nbsp;&nbsp;करालया परिवृत आत्मसेनया ।<br>
&nbsp;मृदङ्‌ग भेर्यानक शङ्खगोमुखैः <br>
&nbsp;&nbsp;&nbsp;&nbsp;&nbsp;प्रघोषघोषितककुभो निराक्रमत् ॥ १४ ॥ <br>
&nbsp;नृवाजिकाञ्चन शिबिकाभिरच्युतं <br>
&nbsp;&nbsp;&nbsp;&nbsp;&nbsp;सहात्मजाः पतिमनु सुव्रता ययुः । <br>
&nbsp;वरांबराभरणविलेपनस्रजः <br>
&nbsp;&nbsp;&nbsp;&nbsp;&nbsp;सुसंवृता नृभिरसिचर्मपाणिभिः ॥ १५ ॥ <br>
&nbsp;नरोष्ट्रगोमहिषखराश्वतर्यनः <br>
&nbsp;&nbsp;&nbsp;&nbsp;&nbsp;करेणुभिः परिजनवारयोषितः । <br>
&nbsp;स्वलङ्कृताः कटकुटिकम्बलाम्बराद् <br>
&nbsp;&nbsp;&nbsp;&nbsp;&nbsp;उपस्करा ययुरधियुज्य सर्वतः ॥ १६ ॥ <br>
&nbsp;बलं बृहद्ध्वजपटछत्रचामरैः <br>
&nbsp;&nbsp;&nbsp;&nbsp;&nbsp;वरायुधाभरणकिरीटवर्मभिः । <br>
&nbsp;दिवांशुभिस्तुमुलरवं बभौ रवेः <br>
&nbsp;&nbsp;&nbsp;&nbsp;&nbsp;यथार्णवः क्षुभिततिमिङ्‌गिलोर्मिभिः ॥ १७ ॥ <br>
&nbsp;अथो मुनिर्यदुपतिना सभाजितः <br>
&nbsp;&nbsp;&nbsp;&nbsp;&nbsp;प्रणम्य तं हृदि विदधद् विहायसा । <br>
&nbsp;निशम्य तद्‌व्यवसितमाहृतार्हणो <br>
&nbsp;&nbsp;&nbsp;&nbsp;&nbsp;मुकुन्दसन्दर्शननिर्वृतेन्द्रियः ॥ १८ ॥ <br>
( अनुष्टुप् ) <br>
राजदूतमुवाचेदं भगवान् प्रीणयन् गिरा । <br>
&nbsp;मा भैष्ट दूत भद्रं वो घातयिष्यामि मागधम् ॥ १९ ॥ <br>
&nbsp;इत्युक्तः प्रस्थितो दूतो यथावद् अवदन् नृपान् । <br>
&nbsp;तेऽपि सन्दर्शनं शौरेः प्रत्यैक्षन् यन्मुमुक्षवः ॥ २० ॥ <br>
&nbsp;आनर्तसौवीरमरून् तीर्त्वा विनशनं हरिः । <br>
&nbsp;गिरीन् नदीरतीयाय पुरग्रामव्रजाकरान् ॥ २१ ॥ <br>
&nbsp;ततो दृषद्‌वतीं तीर्त्वा मुकुन्दोऽथ सरस्वतीम् । <br>
&nbsp;पञ्चालानथ मत्स्यांश्च शक्रप्रस्थमथागमत् ॥ २२ ॥ <br>
&nbsp;तमुपागतमाकर्ण्य प्रीतो दुर्दर्शनं नृणाम् । <br>
&nbsp;अजातशत्रुर्निरगात् सोपाध्यायः सुहृद्‌वृतः ॥ २३ ॥ <br>
&nbsp;गीतवादित्रघोषेण ब्रह्मघोषेण भूयसा । <br>
&nbsp;अभ्ययात् स हृषीकेशं प्राणाः प्राणमिवादृतः ॥ २४ ॥ <br>
&nbsp;दृष्ट्वा विक्लिन्नहृदयः कृष्णं स्नेहेन पाण्डवः । <br>
&nbsp;चिराद् दृष्टं प्रियतमं सस्वजेऽथ पुनः पुनः ॥ २५ ॥ <br>
( मिश्र ) <br>
दोर्भ्यां परिष्वज्य रमामलालयं <br>
&nbsp;&nbsp;&nbsp;&nbsp;&nbsp;मुकुन्दगात्रं नृपतिर्हताशुभः । <br>
&nbsp;लेभे परां निर्वृतिमश्रुलोचनो <br>
&nbsp;&nbsp;&nbsp;&nbsp;&nbsp;हृष्यत्तनुर्विस्मृत लोकविभ्रमः ॥ २६ ॥ <br>
&nbsp;तं मातुलेयं परिरभ्य निर्वृतो <br>
&nbsp;&nbsp;&nbsp;&nbsp;&nbsp;भीमः स्मयन् प्रेमजलाकुलेन्द्रियः । <br>
&nbsp;यमौ किरीटी च सुहृत्तमं मुदा <br>
&nbsp;&nbsp;&nbsp;&nbsp;&nbsp;प्रवृद्धबाष्पाः परिरेभिरेऽच्युतम् ॥ २७ ॥ <br>
( अनुष्टुप् ) <br>
अर्जुनेन परिष्वक्तो यमाभ्यामभिवादितः । <br>
&nbsp;ब्राह्मणेभ्यो नमस्कृत्य वृद्धेभ्यश्च यथार्हतः ॥ २८ ॥ <br>
&nbsp;मानिनो मानयामास कुरुसृञ्जयकैकयान् । <br>
&nbsp;सूतमागधगन्धर्वा वन्दिनश्चोपमंत्रिणः ॥ २९ ॥ <br>
&nbsp;मृदङ्‌गशङ्खपटह वीणापणवगोमुखैः । <br>
&nbsp;ब्राह्मणाश्चारविन्दाक्षं तुष्टुवुर्ननृतुर्जगुः ॥ ३० ॥ <br>
&nbsp;एवं सुहृद्‌भिः पर्यस्तः पुण्यश्लोकशिखामणिः । <br>
&nbsp;संस्तूयमानो भगवान् विवेशालङ्कृतं पुरम् ॥ ३१ ॥ <br>
( वसंततिलका ) <br>
संसिक्तवर्त्म करिणां मदगन्धतोयैः <br>
&nbsp;&nbsp;&nbsp;&nbsp;&nbsp;चित्रध्वजैः कनकतोरणपूर्णकुम्भैः । <br>
&nbsp;मृष्टात्मभिर्नवदुकूलविभूषणस्रग् <br>
&nbsp;&nbsp;&nbsp;&nbsp;&nbsp;गन्धैर्नृभिर्युवतिभिश्च विराजमानम् ॥ ३२ ॥ <br>
&nbsp;उद्दीप्तदीपबलिभिः प्रतिसद्म जाल <br>
&nbsp;&nbsp;&nbsp;&nbsp;&nbsp;निर्यातधूपरुचिरं विलसत्पताकम् । <br>
&nbsp;मूर्धन्यहेमकलशै रजतोरुशृङ्‌गैः <br>
&nbsp;&nbsp;&nbsp;&nbsp;&nbsp;जुष्टं ददर्श भवनैः कुरुराजधाम ॥ ३३ ॥ <br>
&nbsp;प्राप्तं निशम्य नरलोचनपानपात्रम् <br>
&nbsp;&nbsp;&nbsp;&nbsp;&nbsp;औत्सुक्यविश्लथितकेश दुकूलबन्धाः । <br>
&nbsp;सद्यो विसृज्य गृहकर्म पतींश्च तल्पे <br>
&nbsp;&nbsp;&nbsp;&nbsp;&nbsp;द्रष्टुं ययुर्युवतयः स्म नरेन्द्रमार्गे ॥ ३४ ॥ <br>
&nbsp;तस्मिन् सुसङ्कुल इभाश्वरथद्‌विपद्‌भिः <br>
&nbsp;&nbsp;&nbsp;&nbsp;&nbsp;कृष्णंसभार्यमुपलभ्य गृहाधिरूढाः । <br>
&nbsp;नार्यो विकीर्य कुसुमैर्मनसोपगुह्य <br>
&nbsp;&nbsp;&nbsp;&nbsp;&nbsp;सुस्वागतं विदधुरुत्स्मयवीक्षितेन ॥ ३५ ॥ <br>
&nbsp;ऊचुः स्त्रियः पथि निरीक्ष्य मुकुन्दपत्‍नीः <br>
&nbsp;&nbsp;&nbsp;&nbsp;&nbsp;तारा यथोडुपसहाः किमकार्यमूभिः । <br>
&nbsp;यच्चक्षुषां पुरुषमौलिरुदारहास <br>
&nbsp;लीलावलोककलयोत्सवमातनोति ॥ ३६ ॥ <br>
&nbsp;तत्र तत्रोपसङ्‌गम्य पौरा मङ्‌गलपाणयः । <br>
( अनुष्टुप् ) <br>
चक्रुः सपर्यां कृष्णाय श्रेणीमुख्या हतैनसः ॥ ३७ ॥ <br>
&nbsp;अन्तःपुरजनैः प्रीत्या मुकुन्दः फुल्ललोचनैः । <br>
&nbsp;ससम्भ्रमैरभ्युपेतः प्राविशद् राजमन्दिरम् ॥ ३८ ॥ <br>
&nbsp;पृथा विलोक्य भ्रात्रेयं कृष्णं त्रिभुवनेश्वरम् । <br>
&nbsp;प्रीतात्मोत्थाय पर्यङ्कात् सस्नुषा परिषस्वजे ॥ ३९ ॥ <br>
&nbsp;गोविन्दं गृहमानीय देवदेवेशमादृतः । <br>
&nbsp;पूजायां नाविदत् कृत्यं प्रमोदोपहतो नृपः ॥ ४० ॥ <br>
&nbsp;पितृस्वसुर्गुरुस्त्रीणां कृष्णश्चक्रेऽभिवादनम् । <br>
&nbsp;स्वयं च कृष्णया राजन् भगिन्या चाभिवन्दितः ॥ ४१ ॥ <br>
&nbsp;श्वश्र्वा सञ्चोदिता कृष्णा कृष्णपत्‍नीश्च सर्वशः । <br>
&nbsp;आनर्च रुक्मिणीं सत्यां भद्रां जाम्बवतीं तथा ॥ ४२ ॥ <br>
&nbsp;कालिन्दीं मित्रविन्दां च शैब्यां नाग्नजितीं सतीम् । <br>
&nbsp;अन्याश्चाभ्यागता यास्तु वासःस्रङ्‌मण्डनादिभिः ॥ ४३ ॥ <br>
&nbsp;सुखं निवासयामास धर्मराजो जनार्दनम् । <br>
&nbsp;ससैन्यं सानुगामत्यं सभार्यं च नवं नवम् ॥ ४४ ॥ <br>
&nbsp;तर्पयित्वा खाण्डवेन वह्निं फाल्गुनसंयुतः । <br>
&nbsp;मोचयित्वा मयं येन राज्ञे दिव्या सभा कृता ॥ ४५ ॥ <br>
&nbsp;उवास कतिचिन् मासान् राज्ञः प्रियचिकीर्षया । <br>
&nbsp;विहरन् रथमारुह्य फाल्गुनेन भटैर्वृतः ॥ ४६ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;कृष्णस्य इंद्रप्रस्थगमनं नाम एकसप्ततितमोऽध्यायः ॥ ७१ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
