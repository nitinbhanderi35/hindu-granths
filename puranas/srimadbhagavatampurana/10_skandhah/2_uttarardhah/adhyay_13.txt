<br>
<br>
ऊषा-अनिरुद्ध समागमः; अनिरुद्धस्य बंधनं च - <br>
<br>
श्रीराजोवाच - <br>
( अनुष्टुप् ) <br>
बाणस्य तनयां ऊषां उपयेमे यदूत्तमः । <br>
&nbsp;तत्र युद्धमभूद् घोरं हरिशङ्करयोर्महत् ।<br>
&nbsp;एतत्सर्वं महायोगिन् समाख्यातुं त्वमर्हसि ॥ १ ॥ <br>
&nbsp;श्रीशुक उवाच - <br>
बाणः पुत्रशतज्येष्ठो बलेरासीन् महात्मनः । <br>
&nbsp;येन वामनरूपाय हरयेऽदायि मेदिनी ॥ २ ॥ <br>
&nbsp;तस्यौरसः सुतो बानः शिवभक्तिरतः सदा । <br>
&nbsp;मान्यो वदान्यो धीमांश्च सत्यसन्धो दृढव्रतः ॥ ३ ॥ <br>
&nbsp;शोणिताख्ये पुरे रम्ये स राज्यं अकरोत्पुरा । <br>
&nbsp;तस्य शम्भोः प्रसादेन किङ्करा इव तेऽमराः । <br>
&nbsp;सहस्रबाहुर्वाद्येन ताण्डवेऽतोषयन्मृडम् ॥ ४ ॥ <br>
&nbsp;भगवान् सर्वभूतेशः शरण्यो भक्तवत्सलः । <br>
&nbsp;वरेण छन्दयामास स तं वव्रे पुराधिपम् ॥ ५ ॥ <br>
&nbsp;स एकदाऽऽह गिरिशं पार्श्वस्थं वीर्यदुर्मदः । <br>
&nbsp;किरीटेनार्कवर्णेन संस्पृशन् तत्पदाम्बुजम् ॥ ६ ॥ <br>
&nbsp;नमस्ये त्वां महादेव लोकानां गुरुमीश्वरम् । <br>
&nbsp;पुंसां अपूर्णकामानां कामपूरामराङ्‌घ्रिपम् ॥ ७ ॥ <br>
&nbsp;दोःसहस्रं त्वया दत्तं परं भाराय मेऽभवत् । <br>
&nbsp;त्रिलोक्यां प्रतियोद्धारं न लभे त्वदृते समम् ॥ ८ ॥ <br>
&nbsp;कण्डूत्या निभृतैर्दोर्भिः युयुत्सुर्दिग्गजानहम् । <br>
&nbsp;आद्यायां चूर्णयन्नद्रीन् भीतास्तेऽपि प्रदुद्रुवुः ॥ ९ ॥ <br>
&nbsp;तत् श्रुत्वा भगवान् क्रुद्धः केतुस्ते भज्यते यदा । <br>
&nbsp;त्वद्दर्पघ्नं भवेन्मूढ संयुगं मत्समेन ते ॥ १० ॥ <br>
&nbsp;इत्युक्तः कुमतिर्हृष्टः स्वगृहं प्राविशन्नृप । <br>
&nbsp;प्रतीक्षन् गिरिशादेशं स्ववीर्यनशनं कुधीः ॥ ११ ॥ <br>
&nbsp;तस्योषा नाम दुहिता स्वप्ने प्राद्युम्निना रतिम् । <br>
&nbsp;कन्यालभत कान्तेन प्राग् अदृष्टश्रुतेन सा ॥ १२ ॥ <br>
&nbsp;सा तत्र तमपश्यन्ती क्वासि कान्तेति वादिनी । <br>
&nbsp;सखीनां मध्य उत्तस्थौ विह्वला व्रीडिता भृशम् ॥ १३ ॥ <br>
&nbsp;बाणस्य मंत्री कुम्भाण्डः चित्रलेखा च तत्सुता । <br>
&nbsp;सख्यपृच्छत् सखीं ऊषां कौतूहलसमन्विता ॥ १४ ॥ <br>
&nbsp;कं त्वं मृगयसे सुभ्रु कीदृशस्ते मनोरथः । <br>
&nbsp;हस्तग्राहं न तेऽद्यापि राजपुत्र्युपलक्षये ॥ १५ ॥ <br>
&nbsp;दृष्टः कश्चिन्नरः स्वप्ने श्यामः कमललोचनः । <br>
&nbsp;पीतवासा बृहद् बाहुः योषितां हृदयंगमः ॥ १६ ॥ <br>
&nbsp;तमहं मृगये कान्तं पाययित्वाधरं मधु । <br>
&nbsp;क्वापि यातः स्पृहयतीं क्षिप्त्वा मां वृजिनार्णवे ॥ १७ ॥ <br>
&nbsp;चित्रलेखोवाच - <br>
व्यसनं तेऽपकर्षामि त्रिलोक्यां यदि भाव्यते । <br>
&nbsp;तं आनेष्ये वरं यस्ते मनोहर्ता तमादिश ॥ १८ ॥ <br>
&nbsp;इत्युक्त्वा देवगन्धर्व सिद्धचारणपन्नगान् । <br>
&nbsp;दैत्यविद्याधरान् यक्षान् मनुजांश्च यथालिखत् ॥ १९ ॥ <br>
&nbsp;मनुजेषु च सा वृष्नीन् शूरं आनकदुन्दुभिम् । <br>
&nbsp;व्यलिखद् रामकृष्णौ च प्रद्युम्नं वीक्ष्य लज्जिता ॥ २० ॥ <br>
&nbsp;अनिरुद्धं विलिखितं वीक्ष्योषावाङ्‌मुखी ह्रिया । <br>
&nbsp;सोऽसावसाविति प्राह स्मयमाना महीपते ॥ २१ ॥ <br>
&nbsp;चित्रलेखा तमाज्ञाय पौत्रं कृष्णस्य योगिनी । <br>
&nbsp;ययौ विहायसा राजन् द्वारकां कृष्णपालिताम् ॥ २२ ॥ <br>
&nbsp;तत्र सुप्तं सुपर्यङ्के प्राद्युम्निं योगमास्थिता । <br>
&nbsp;गृहीत्वा शोणितपुरं सख्यै प्रियमदर्शयत् ॥ २३ ॥ <br>
&nbsp;सा च तं सुन्दरवरं विलोक्य मुदितानना । <br>
&nbsp;दुष्प्रेक्ष्ये स्वगृहे पुम्भी रेमे प्राद्युम्निना समम् ॥ २४ ॥ <br>
&nbsp;परार्ध्यवासःस्रग्गन्ध धूपदीपासनादिभिः । <br>
&nbsp;पानभोजन भक्ष्यैश्च वाक्यैः शुश्रूषणार्चितः ॥ २५ ॥ <br>
&nbsp;गूढः कन्यापुरे शश्वत् प्रवृद्धस्नेहया तया । <br>
&nbsp;नाहर्गणान् स बुबुधे ऊषयापहृतेन्द्रियः ॥ २६ ॥ <br>
&nbsp;तां तथा यदुवीरेण भुज्यमानां हतव्रताम् । <br>
&nbsp;हेतुभिर्लक्षयाञ्चक्रुः आप्रीतां दुरवच्छदैः ॥ २७ ॥ <br>
&nbsp;भटा आवेदयाञ्चक्रू राजंस्ते दुहितुर्वयम् । <br>
&nbsp;विचेष्टितं लक्षयाम कन्यायाः कुलदूषणम् ॥ २८ ॥ <br>
&nbsp;अनपायिभिरस्माभिः गुप्तायाश्च गृहे प्रभो । <br>
&nbsp;कन्याया दूषणं पुम्भिः दुष्प्रेक्ष्याया न विद्महे ॥ २९ ॥ <br>
&nbsp;ततः प्रव्यथितो बाणो दुहितुः श्रुतदूषणः । <br>
&nbsp;त्वरितः कन्यकागारं प्राप्तोऽद्राक्षीद् यदूद्वहम् ॥ ३० ॥ <br>
( मिश्र ) <br>
कामात्मजं तं भुवनैकसुन्दरं <br>
&nbsp;&nbsp;&nbsp;&nbsp;&nbsp;श्यामं पिशङ्गाम्बरमम्बुजेक्षणम् । <br>
&nbsp;बृहद्‌भुजं कुण्डलकुन्तलत्विषा <br>
&nbsp;&nbsp;&nbsp;&nbsp;&nbsp;स्मितावलोकेन च मण्डिताननम् ॥ ३१ ॥ <br>
&nbsp;दीव्यन्तमक्षैः प्रिययाभिनृम्णया <br>
&nbsp;&nbsp;&nbsp;&nbsp;&nbsp;तदङ्गसङ्गस्तनकुङ्कुमस्रजम् । <br>
&nbsp;बाह्वोर्दधानं मधुमल्लिकाश्रितां <br>
&nbsp;&nbsp;&nbsp;&nbsp;&nbsp;तस्याग्र आसीनमवेक्ष्य विस्मितः ॥ ३२ ॥ <br>
&nbsp;स तं प्रविष्टं वृतमाततायिभिः <br>
&nbsp;&nbsp;&nbsp;&nbsp;&nbsp;भटैरनीकैरवलोक्य माधवः । <br>
&nbsp;उद्यम्य मौर्वं परिघं व्यवस्थितो <br>
&nbsp;&nbsp;&nbsp;&nbsp;&nbsp;यथान्तको दण्डधरो जिघांसया ॥ ३३ ॥ <br>
&nbsp;जिघृक्षया तान् परितः प्रसर्पतः <br>
&nbsp;&nbsp;&nbsp;&nbsp;&nbsp;शुनो यथा शूकरयूथपोऽहनत् । <br>
&nbsp;ते हन्यमाना भवनाद् विनिर्गता <br>
&nbsp;&nbsp;&nbsp;&nbsp;&nbsp;निर्भिन्नमूर्धोरुभुजाः प्रदुद्रुवुः ॥ ३४ ॥ <br>
&nbsp;तं नागपाशैर्बलिनन्दनो बली <br>
&nbsp;&nbsp;&nbsp;&nbsp;&nbsp;घ्नन्तं स्वसैन्यं कुपितो बबन्ध ह । <br>
&nbsp;ऊषा भृशं शोकविषादविह्वला <br>
&nbsp;&nbsp;&nbsp;&nbsp;&nbsp;बद्धं निशम्याश्रुकलाक्ष्यरौदिषीत् ॥ ३५ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;अनिरुद्धबन्धो नाम द्विषष्टितमोऽध्यायः ॥ ६२ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
