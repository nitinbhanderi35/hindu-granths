<br>
अथ द्विपञ्चाशत्तमोऽध्यायः 10.52<br>
श्रीशुक उवाच।<br>
इत्थं सोऽनुग्रहीतोऽङ्ग कृष्णेनेक्ष्वाकु नन्दनः।<br>
तं परिक्रम्य सन्नम्य निश्चक्राम गुहामुखात् १।<br>
संवीक्ष्य क्षुल्लकान्मर्त्यान्पशून्वीरुद्वनस्पतीन्।<br>
मत्वा कलियुगं प्राप्तं जगाम दिशमुत्तराम् २।<br>
तपःश्रद्धायुतो धीरो निःसङ्गो मुक्तसंशयः।<br>
समाधाय मनः कृष्णे प्राविशद्गन्धमादनम् ३।<br>
बदर्याश्रममासाद्य नरनारायणालयम्।<br>
सर्वद्वन्द्वसहः शान्तस्तपसाराधयद्धरिम् ४।<br>
भगवान्पुनराव्रज्य पुरीं यवनवेष्टिताम्।<br>
हत्वा म्लेच्छबलं निन्ये तदीयं द्वारकां धनम् ५।<br>
नीयमाने धने गोभिर्नृभिश्चाच्युतचोदितैः।<br>
आजगाम जरासन्धस्त्रयोविंशत्यनीकपः ६।<br>
विलोक्य वेगरभसं रिपुसैन्यस्य माधवौ।<br>
मनुष्यचेष्टामापन्नौ राजन्दुद्रुवतुर्द्रुतम् ७।<br>
विहाय वित्तं प्रचुरमभीतौ भीरुभीतवत्।<br>
पद्भ्यां पलाशाभ्यां चेलतुर्बहुयोजनम् ८।<br>
पलायमानौ तौ दृष्ट्वा मागधः प्रहसन्बली।<br>
अन्वधावद्रथानीकैरीशयोरप्रमाणवित् ९।<br>
प्रद्रुत्य दूरं संश्रान्तौ तुङ्गमारुहतां गिरिम्।<br>
प्रवर्षणाख्यं भगवान्नित्यदा यत्र वर्षति १०।<br>
गिरौ निलीनावाज्ञाय नाधिगम्य पदं नृप।<br>
ददाह गिरिमेधोभिः समन्तादग्निमुत्सृजन् ११।<br>
तत उत्पत्य तरसा दह्यमानतटादुभौ।<br>
दशैकयोजनात्तुङ्गान्निपेततुरधो भुवि १२।<br>
अलक्ष्यमाणौ रिपुणा सानुगेन यदूत्तमौ।<br>
स्वपुरं पुनरायातौ समुद्र परिखां नृप १३।<br>
सोऽपि दग्धाविति मृषा मन्वानो बलकेशवौ।<br>
बलमाकृष्य सुमहन्मगधान्मागधो ययौ १४।<br>
आनर्ताधिपतिः श्रीमान्रैवतो रैवतीं सुताम्।<br>
ब्रह्मणा चोदितः प्रादाद्बलायेति पुरोदितम् १५।<br>
भगवानपि गोविन्द उपयेमे कुरूद्वह।<br>
वैदर्भीं भीष्मकसुतां श्रियो मात्रां स्वयंवरे १६।<br>
प्रमथ्य तरसा राज्ञः शाल्वादींश्चैद्यपक्षगान्।<br>
पश्यतां सर्वलोकानां तार्क्ष्यपुत्रः सुधामिव १७।<br>
श्रीराजोवाच।<br>
भगवान्भीष्मकसुतां रुक्मिणीं रुचिराननाम्।<br>
राक्षसेन विधानेन उपयेम इति श्रुतम् १८।<br>
भगवन्श्रोतुमिच्छामि कृष्णस्यामिततेजसः।<br>
यथा मागधशाल्वादीन्जित्वा कन्यामुपाहरत् १९।<br>
ब्रह्मन्कृष्णकथाः पुण्या माध्वीर्लोकमलापहाः।<br>
को नु तृप्येत शृण्वानः श्रुतज्ञो नित्यनूतनाः २०।<br>
श्रीबादरायणिरुवाच।<br>
राजासीद्भीष्मको नाम विदर्भाधिपतिर्महान्।<br>
तस्य पञ्चाभवन्पुत्राः कन्यैका च वरानना २१।<br>
रुक्म्यग्रजो रुक्मरथो रुक्मबाहुरनन्तरः।<br>
रुक्मकेशो रुक्ममाली रुक्मिण्येषा स्वसा सती २२।<br>
सोपश्रुत्य मुकुन्दस्य रूपवीर्यगुणश्रियः।<br>
गृहागतैर्गीयमानास्तं मेने सदृशं पतिम् २३।<br>
तां बुद्धिलक्षणौदार्य रूपशीलगुणाश्रयाम्।<br>
कृष्णश्च सदृशीं भार्यां समुद्वोढुं मनो दधे २४।<br>
बन्धूनामिच्छतां दातुं कृष्णाय भगिनीं नृप।<br>
ततो निवार्य कृष्णद्विड्रुक्मी चैद्यममन्यत २५।<br>
तदवेत्यासितापाङ्गी वैदर्भी दुर्मना भृशम्।<br>
विचिन्त्याप्तं द्विजं कञ्चित्कृष्णाय प्राहिणोद्द्रुतम् २६।<br>
द्वारकां स समभ्येत्य प्रतीहारैः प्रवेशितः।<br>
अपश्यदाद्यं पुरुषमासीनं काञ्चनासने २७।<br>
दृष्ट्वा ब्रह्मण्यदेवस्तमवरुह्य निजासनात्।<br>
उपवेश्यार्हयां चक्रे यथात्मानं दिवौकसः २८।<br>
तं भुक्तवन्तं विश्रान्तमुपगम्य सतां गतिः।<br>
पाणिनाभिमृशन्पादावव्यग्रस्तमपृच्छत २९।<br>
कच्चिद्द्विजवरश्रेष्ठ धर्मस्ते वृद्धसम्मतः।<br>
वर्तते नातिकृच्छ्रेण सन्तुष्टमनसः सदा ३०।<br>
सन्तुष्टो यर्हि वर्तेत ब्राह्मणो येन केनचित्।<br>
अहीयमानः स्वद्धर्मात्स ह्यस्याखिलकामधुक् ३१।<br>
असन्तुष्टोऽसकृल्लोकानाप्नोत्यपि सुरेश्वरः।<br>
अकिञ्चनोऽपि सन्तुष्टः शेते सर्वाङ्गविज्वरः ३२।<br>
विप्रान्स्वलाभसन्तुष्टान्साधून्भूतसुहृत्तमान्।<br>
निरहङ्कारिणः शान्तान्नमस्ये शिरसा सकृत् ३३।<br>
कच्चिद्वः कुशलं ब्रह्मन्राजतो यस्य हि प्रजाः।<br>
सुखं वसन्ति विषये पाल्यमानाः स मे प्रियः ३४।<br>
यतस्त्वमागतो दुर्गं निस्तीर्येह यदिच्छया।<br>
सर्वं नो ब्रूह्यगुह्यं चेत्किं कार्यं करवाम ते ३५।<br>
एवं सम्पृष्टसम्प्रश्नो ब्राह्मणः परमेष्ठिना।<br>
लीलागृहीतदेहेन तस्मै सर्वमवर्णयत् ३६।<br>
श्रीरुक्मिण्युवाच।<br>
श्रुत्वा गुणान्भुवनसुन्दर शृण्वतां ते।<br>
निर्विश्य कर्णविवरैर्हरतोऽङ्गतापम्।<br>
रूपं दृशां दृशिमतामखिलार्थलाभं।<br>
त्वय्यच्युताविशति चित्तमपत्रपं मे ३७।<br>
का त्वा मुकुन्द महती कुलशीलरूप।<br>
विद्यावयोद्रविणधामभिरात्मतुल्यम्।<br>
धीरा पतिं कुलवती न वृणीत कन्या।<br>
काले नृसिंह नरलोकमनोऽभिरामम् ३८।<br>
तन्मे भवान्खलु वृतः पतिरङ्ग जायाम्।<br>
आत्मार्पितश्च भवतोऽत्र विभो विधेहि।<br>
मा वीरभागमभिमर्शतु चैद्य आराद्।<br>
गोमायुवन्मृगपतेर्बलिमम्बुजाक्ष ३९।<br>
पूर्तेष्टदत्तनियमव्रतदेवविप्र।<br>
गुर्वर्चनादिभिरलं भगवान्परेशः।<br>
आराधितो यदि गदाग्रज एत्य पाणिं।<br>
गृह्णातु मे न दमघोषसुतादयोऽन्ये ४०।<br>
श्वो भाविनि त्वमजितोद्वहने विदर्भान्।<br>
गुप्तः समेत्य पृतनापतिभिः परीतः।<br>
निर्मथ्य चैद्यमगधेन्द्र बलं प्रसह्य।<br>
मां राक्षसेन विधिनोद्वह वीर्यशुल्काम् ४१।<br>
अन्तःपुरान्तरचरीमनिहत्य बन्धून्।<br>
त्वामुद्वहे कथमिति प्रवदाम्युपायम्।<br>
पूर्वेद्युरस्ति महती कुलदेवयात्रा।<br>
यस्यां बहिर्नववधूर्गिरिजामुपेयात् ४२।<br>
यस्याङ्घ्रिपङ्कजरजःस्नपनं महान्तो।<br>
वाञ्छन्त्युमापतिरिवात्मतमोऽपहत्यै।<br>
यर्ह्यम्बुजाक्ष न लभेय भवत्प्रसादं।<br>
जह्यामसून्व्रतकृशान्शतजन्मभिः स्यात् ४३।<br>
ब्राह्मण उवाच।<br>
इत्येते गुह्यसन्देशा यदुदेव मया हृताः।<br>
विमृश्य कर्तुं यच्चात्र क्रियतां तदनन्तरम् ४४।<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तरार्धे रुक्मिण्युद्वाहप्रस्तावे द्विपञ्चाशत्तमोऽध्यायः।<br>
<br>
