<br>
<br>
रामकृष्णयोर्जरासन्धेन सह युद्धं, द्वारकादुर्गनिर्माणंच - <br>
<br>
श्रीशुक उवाच।<br>
अस्तिः प्राप्तिश्च कंसस्य महिष्यौ भरतर्षभ।<br>
मृते भर्तरि दुःखार्ते ईयतुः स्म पितुर्गृहान् १।<br>
पित्रे मगधराजाय जरासन्धाय दुःखिते।<br>
वेदयां चक्रतुः सर्वमात्मवैधव्यकारणम् २।<br>
स तदप्रियमाकर्ण्य शोकामर्षयुतो नृप।<br>
अयादवीं महीं कर्तुं चक्रे परममुद्यमम् ३।<br>
अक्षौहिणीभिर्विंशत्या तिसृभिश्चापि संवृतः।<br>
यदुराजधानीं मथुरां न्यरुधत्सर्वतो दिशम् ४।<br>
निरीक्ष्य तद्बलं कृष्ण उद्वेलमिव सागरम्।<br>
स्वपुरं तेन संरुद्धं स्वजनं च भयाकुलम् ५।<br>
चिन्तयामास भगवान्हरिः कारणमानुषः।<br>
तद्देशकालानुगुणं स्वावतारप्रयोजनम् ६।<br>
हनिष्यामि बलं ह्येतद्भुवि भारं समाहितम्।<br>
मागधेन समानीतं वश्यानां सर्वभूभुजाम् ७।<br>
अक्षौहिणीभिः सङ्ख्यातं भटाश्वरथकुञ्जरैः।<br>
मागधस्तु न हन्तव्यो भूयः कर्ता बलोद्यमम् ८।<br>
एतदर्थोऽवतारोऽयं भूभारहरणाय मे।<br>
संरक्षणाय साधूनां कृतोऽन्येषां वधाय च ९।<br>
अन्योऽपि धर्मरक्षायै देहः संभ्रियते मया।<br>
विरामायाप्यधर्मस्य काले प्रभवतः क्वचित् १०।<br>
एवं ध्यायति गोविन्द आकाशात्सूर्यवर्चसौ।<br>
रथावुपस्थितौ सद्यः ससूतौ सपरिच्छदौ ११।<br>
आयुधानि च दिव्यानि पुराणानि यदृच्छया।<br>
दृष्ट्वा तानि हृषीकेशः सङ्कर्षणमथाब्रवीत् १२।<br>
पश्यार्य व्यसनं प्राप्तं यदूनां त्वावतां प्रभो।<br>
एष ते रथ आयातो दयितान्यायुधानि च १३।<br>
एतदर्थं हि नौ जन्म साधूनामीश शर्मकृत्।<br>
त्रयोविंशत्यनीकाख्यं भूमेर्भारमपाकुरु १४।<br>
एवं सम्मन्त्र्य दाशार्हौ दंशितौ रथिनौ पुरात्।<br>
निर्जग्मतुः स्वायुधाढ्य बलेनाल्पीयसा वृतौ १५।<br>
शङ्खं दध्मौ विनिर्गत्य हरिर्दारुकसारथिः।<br>
ततोऽभूत्परसैन्यानां हृदि वित्रासवेपथुः १६।<br>
तावाह मागधो वीक्ष्य हे कृष्ण पुरुषाधम।<br>
न त्वया योद्धुमिच्छामि बालेनैकेन लज्जया ।<br>
गुप्तेन हि त्वया मन्द न योत्स्ये याहि बन्धुहन् १७।<br>
तव राम यदि श्रद्धा युध्यस्व धैर्यमुद्वह।<br>
हित्वा वा मच्छरैश्छिन्नं देहं स्वर्याहि मां जहि १८।<br>
श्रीभगवानुवाच।<br>
न वै शूरा विकत्थन्ते दर्शयन्त्येव पौरुषम्।<br>
न गृह्णीमो वचो राजन्नातुरस्य मुमूर्षतः १९।<br>
श्रीशुक उवाच।<br>
जरासुतस्तावभिसृत्य माधवौ महाबलौघेन बलीयसाऽऽवृणोत्।<br>
ससैन्ययानध्वजवाजिसारथी सूर्यानलौ वायुरिवाभ्ररेणुभिः २०।<br>
सुपर्णतालध्वजचिह्नितौ रथाव्।<br>
अलक्षयन्त्यो हरिरामयोर्मृधे।<br>
स्त्रियः पुराट्टालकहर्म्यगोपुरं।<br>
समाश्रिताः सम्मुमुहुः शुचार्दितः २१।<br>
हरिः परानीकपयोमुचां मुहुः शिलीमुखात्युल्बणवर्षपीडितम्।<br>
स्वसैन्यमालोक्य सुरासुरार्चितं व्यस्फूर्जयच्छार्ङ्गशरासनोत्तमम् २२।<br>
गृह्णन्निशङ्गादथ सन्दधच्छरान्।<br>
विकृष्य मुञ्चन्शितबाणपूगान्।<br>
निघ्नन्रथान्कुञ्जरवाजिपत्तीन्।<br>
निरन्तरं यद्वदलातचक्रम् २३।<br>
निर्भिन्नकुम्भाः करिणो निपेतुरनेकशोऽश्वाः शरवृक्णकन्धराः।<br>
रथा हताश्वध्वजसूतनायकाः पदायतश्छिन्नभुजोरुकन्धराः २४।<br>
सञ्छिद्यमानद्विपदेभवाजिनामङ्गप्रसूताः शतशोऽसृगापगाः।<br>
भुजाहयः पूरुषशीर्षकच्छपा हतद्विपद्वीपहय ग्रहाकुलाः २५।<br>
करोरुमीना नरकेशशैवला धनुस्तरङ्गायुधगुल्मसङ्कुलाः।<br>
अच्छूरिकावर्तभयानका महा मणिप्रवेकाभरणाश्मशर्कराः २६।<br>
प्रवर्तिता भीरुभयावहा मृधे मनस्विनां हर्षकरीः परस्परम्।<br>
विनिघ्नतारीन्मुषलेन दुर्मदान्सङ्कर्षणेनापरीमेयतेजसा २७।<br>
बलं तदङ्गार्णवदुर्गभैरवं दुरन्तपारं मगधेन्द्र पालितम्।<br>
क्षयं प्रणीतं वसुदेवपुत्रयोर्विक्रीडितं तज्जगदीशयोः परम् २८।<br>
स्थित्युद्भवान्तं भुवनत्रयस्य यः।<br>
समीहितेऽनन्तगुणः स्वलीलया।<br>
न तस्य चित्रं परपक्षनिग्रहस्।<br>
तथापि मर्त्यानुविधस्य वर्ण्यते २९।<br>
जग्राह विरथं रामो जरासन्धं महाबलम्।<br>
हतानीकावशिष्टासुं सिंहः सिंहमिवौजसा ३०।<br>
बध्यमानं हतारातिं पाशैर्वारुणमानुषैः।<br>
वारयामास गोविन्दस्तेन कार्यचिकीर्षया ३१।<br>
सा मुक्तो लोकनाथाभ्यां व्रीडितो वीरसम्मतः।<br>
तपसे कृतसङ्कल्पो वारितः पथि राजभिः ३२।<br>
वाक्यैः पवित्रार्थपदैर्नयनैः प्राकृतैरपि।<br>
स्वकर्मबन्धप्राप्तोऽयं यदुभिस्ते पराभवः ३३।<br>
हतेषु सर्वानीकेषु नृपो बार्हद्रथस्तदा।<br>
उपेक्षितो भगवता मगधान्दुर्मना ययौ ३४।<br>
मुकुन्दोऽप्यक्षतबलो निस्तीर्णारिबलार्णवः।<br>
विकीर्यमाणः कुसुमैस्त्रीदशैरनुमोदितः ३५।<br>
माथुरैरुपसङ्गम्य विज्वरैर्मुदितात्मभिः।<br>
उपगीयमानविजयः सूतमागधबन्दिभिः ३६।<br>
शङ्खदुन्दुभयो नेदुर्भेरीतूर्याण्यनेकशः।<br>
वीणावेणुमृदङ्गानि पुरं प्रविशति प्रभौ ३७।<br>
सिक्तमार्गां हृष्टजनां पताकाभिरभ्यलङ्कृताम्।<br>
निर्घुष्टां ब्रह्मघोषेण कौतुकाबद्धतोरणाम् ३८।<br>
निचीयमानो नारीभिर्माल्यदध्यक्षताङ्कुरैः।<br>
निरीक्ष्यमाणः सस्नेहं प्रीत्युत्कलितलोचनैः ३९।<br>
आयोधनगतं वित्तमनन्तं वीरभूषणम्।<br>
यदुराजाय तत्सर्वमाहृतं प्रादिशत्प्रभुः ४०।<br>
एवं सप्तदशकृत्वस्तावत्यक्षौहिणीबलः।<br>
युयुधे मागधो राजा यदुभिः कृष्णपालितैः ४१।<br>
अक्षिण्वंस्तद्बलं सर्वं वृष्णयः कृष्णतेजसा।<br>
हतेषु स्वेष्वनीकेषु त्यक्तोऽगादरिभिर्नृपः ४२।<br>
अष्टादशम सङ्ग्राम आगामिनि तदन्तरा।<br>
नारदप्रेषितो वीरो यवनः प्रत्यदृश्यत ४३।<br>
रुरोध मथुरामेत्य तिसृभिर्म्लेच्छकोटिभिः।<br>
नृलोके चाप्रतिद्वन्द्वो वृष्णीन्श्रुत्वात्मसम्मितान् ४४।<br>
तं दृष्ट्वाचिन्तयत्कृष्णः सङ्कर्षण सहायवान्।<br>
अहो यदूनां वृजिनं प्राप्तं ह्युभयतो महत् ४५।<br>
यवनोऽयं निरुन्धेऽस्मानद्य तावन्महाबलः।<br>
मागधोऽप्यद्य वा श्वो वा परश्वो वागमिष्यति ४६।<br>
आवयोः युध्यतोरस्य यद्यागन्ता जरासुतः।<br>
बन्धून्हनिष्यत्यथ वा नेष्यते स्वपुरं बली ४७।<br>
तस्मादद्य विधास्यामो दुर्गं द्विपददुर्गमम्।<br>
तत्र ज्ञातीन्समाधाय यवनं घातयामहे ४८।<br>
इति सम्मन्त्र्य भगवान्दुर्गं द्वादशयोजनम्।<br>
अन्तःसमुद्रे नगरं कृत्स्नाद्भुतमचीकरत् ४९।<br>
दृश्यते यत्र हि त्वाष्ट्रं विज्ञानं शिल्पनैपुणम्।<br>
रथ्याचत्वरवीथीभिर्यथावास्तु विनिर्मितम् ५०।<br>
सुरद्रुमलतोद्यान विचित्रोपवनान्वितम्।<br>
हेमशृङ्गैर्दिविस्पृग्भिः स्फटिकाट्टालगोपुरैः ५१।<br>
राजतारकुटैः कोष्ठैर्हेमकुम्भैरलङ्कृतैः।<br>
रत्नकूतैर्गृहैर्हेमैर्महामारकतस्थलैः ५२।<br>
वास्तोष्पतीनां च गृहैर्वल्लभीभिश्च निर्मितम्।<br>
चातुर्वर्ण्यजनाकीर्णं यदुदेवगृहोल्लसत् ५३।<br>
सुधर्मां पारिजातं च महेन्द्रः प्राहिणोद्धरेः।<br>
यत्र चावस्थितो मर्त्यो मर्त्यधर्मैर्न युज्यते ५४।<br>
श्यामैकवर्णान्वरुणो हयान्शुक्लान्मनोजवान्।<br>
अष्टौ निधिपतिः कोशान्लोकपालो निजोदयान् ५५।<br>
यद्यद्भगवता दत्तमाधिपत्यं स्वसिद्धये।<br>
सर्वं प्रत्यर्पयामासुर्हरौ भूमिगते नृप ५६।<br>
तत्र योगप्रभावेन नीत्वा सर्वजनं हरिः।<br>
प्रजापालेन रामेण कृष्णः समनुमन्त्रितः।<br>
निर्जगाम पुरद्वारात्पद्ममाली निरायुधः ५७।<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तरार्धे दुर्गनिवेशनं नाम पञ्चाशत्तमोऽध्यायः।<br>
<br>
<br>
