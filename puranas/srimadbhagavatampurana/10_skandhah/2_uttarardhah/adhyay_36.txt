<br>
वसुदेवमुखेन भगवत्तत्त्वप्रतिपादनं भगवता देवकीप्रार्थनया तदीय मृतपुत्राणां आनयनं च - <br>
<br>
<br>
श्रीबादरायणिरुवाच<br>
अथैकदात्मजौ प्राप्तौ कृतपादाभिवन्दनौ<br>
वसुदेवोऽभिनन्द्याह प्रीत्या सङ्कर्षणाच्युतौ  १<br>
मुनीनां स वचः श्रुत्वा पुत्रयोर्धामसूचकम्<br>
तद्वीर्यैर्जातविश्रम्भः परिभाष्याभ्यभाषत  २<br>
कृष्ण कृष्ण महायोगिन्सङ्कर्षण सनातन<br>
जाने वामस्य यत्साक्षात्प्रधानपुरुषौ परौ  ३<br>
यत्र येन यतो यस्य यस्मै यद्यद्यथा यदा<br>
स्यादिदं भगवान्साक्षात्प्रधानपुरुषेश्वरः  ४<br>
एतन्नानाविधं विश्वमात्मसृष्टमधोक्षज<br>
आत्मनानुप्रविश्यात्मन्प्राणो जीवो बिभर्ष्यज  ५<br>
प्राणादीनां विश्वसृजां शक्तयो याः परस्य ताः<br>
पारतन्त्र्याद्वै सादृश्याद् द्वयोश्चेष्टैव चेष्टताम्  ६<br>
कान्तिस्तेजः प्रभा सत्ता चन्द्राग्न्यर्कर्क्षविद्युताम्<br>
यत्स्थैर्यं भूभृतां भूमेर्वृत्तिर्गन्धोऽर्थतो भवान्  ७<br>
तर्पणं प्राणनमपां देव त्वं ताश्च तद्रसः<br>
ओजः सहो बलं चेष्टा गतिर्वायोस्तवेश्वर  ८<br>
दिशां त्वमवकाशोऽसि दिशः खं स्फोट आश्रयः<br>
नादो वर्णस्त्वमॐकार आकृतीनां पृथक्कृतिः  ९<br>
इन्द्रियं त्विन्द्रियाणां त्वं देवाश्च तदनुग्रहः<br>
अवबोधो भवान्बुद्धेर्जीवस्यानुस्मृतिः सती  १०<br>
भूतानामसि भूतादिरिन्द्रियाणां च तैजसः<br>
वैकारिको विकल्पानां प्रधानमनुशायिनम्  ११<br>
नश्वरेष्विह भावेषु तदसि त्वमनश्वरम्<br>
यथा द्रव्यविकारेषु द्रव्यमात्रं निरूपितम्  १२<br>
सत्त्वम्रजस्तम इति गुणास्तद्वृत्तयश्च याः<br>
त्वय्यद्धा ब्रह्मणि परे कल्पिता योगमायया  १३<br>
तस्मान्न सन्त्यमी भावा यर्हि त्वयि विकल्पिताः<br>
त्वं चामीषु विकारेषु ह्यन्यदा व्यावहारिकः  १४<br>
गुणप्रवाह एतस्मिन्नबुधास्त्वखिलात्मनः<br>
गतिं सूक्ष्मामबोधेन संसरन्तीह कर्मभिः  १५<br>
यदृच्छया नृतां प्राप्य सुकल्पामिह दुर्लभाम्<br>
स्वार्थे प्रमत्तस्य वयो गतं त्वन्माययेश्वर  १६<br>
असावहम्ममैवैते देहे चास्यान्वयादिषु<br>
स्नेहपाशैर्निबध्नाति भवान्सर्वमिदं जगत्  १७<br>
युवां न नः सुतौ साक्षात्प्रधानपुरुषेश्वरौ<br>
भूभारक्षत्रक्षपण अवतीर्णौ तथात्थ ह  १८<br>
तत्ते गतोऽस्म्यरणमद्य पदारविन्दम्<br>
आपन्नसंसृतिभयापहमार्तबन्धो<br>
एतावतालमलमिन्द्रियलालसेन<br>
मर्त्यात्मदृक्त्वयि परे यदपत्यबुद्धिः  १९<br>
सूतीगृहे ननु जगाद भवानजो नौ<br>
सञ्जज्ञ इत्यनुयुगं निजधर्मगुप्त्यै<br>
नानातनूर्गगनवद्विदधज्जहासि<br>
को वेद भूम्न उरुगाय विभूतिमायाम्  २०<br>
श्रीशुक उवाच<br>
आकर्ण्येत्थं पितुर्वाक्यं भगवान्सात्वतर्षभः<br>
प्रत्याह प्रश्रयानम्रः प्रहसन्श्लक्ष्णया गिरा  २१<br>
श्रीभगवानुवाच<br>
वचो वः समवेतार्थं तातैतदुपमन्महे<br>
यन्नः पुत्रान्समुद्दिश्य तत्त्वग्राम उदाहृतः  २२<br>
अहं यूयमसावार्य इमे च द्वारकौकसः<br>
सर्वेऽप्येवं यदुश्रेष्ठ विमृग्याः सचराचरम्  २३<br>
आत्मा ह्येकः स्वयंज्योतिर्नित्योऽन्यो निर्गुणो गुणैः<br>
आत्मसृष्टैस्तत्कृतेषु भूतेषु बहुधेयते  २४<br>
खं वायुर्ज्योतिरापो भूस्तत्कृतेषु यथाशयम्<br>
आविस्तिरोऽल्पभूर्येको नानात्वं यात्यसावपि  २५<br>
श्रीशुक उवाच<br>
एवं भगवता राजन्वसुदेव उदाहृतः<br>
श्रुत्वा विनष्टनानाधीस्तूष्णीं प्रीतमना अभूत्  २६<br>
अथ तत्र कुरुश्रेष्ठ देवकी सर्वदेवता<br>
श्रुत्वानीतं गुरोः पुत्रमात्मजाभ्यां सुविस्मिता  २७<br>
कृष्णरामौ समाश्राव्य पुत्रान्कंसविहिंसितान्<br>
स्मरन्ती कृपणं प्राह वैक्लव्यादश्रुलोचना  २८<br>
श्रीदेवक्युवाच<br>
राम रामाप्रमेयात्मन्कृष्ण योगेश्वरेश्वर<br>
वेदाहं वां विश्वसृजामीश्वरावादिपूरुषौ  २९<br>
कलविध्वस्तसत्त्वानां राज्ञामुच्छास्त्रवर्तिनाम्<br>
भूमेर्भारायमाणानामवतीर्णौ किलाद्य मे  ३०<br>
यस्यांशांशांशभागेन विश्वोत्पत्तिलयोदयाः<br>
भवन्ति किल विश्वात्मंस्तं त्वाद्याहं गतिं गता  ३१<br>
चिरान्मृतसुतादाने गुरुणा किल चोदितौ<br>
आनिन्यथुः पितृस्थानाद्गुरवे गुरुदक्षिणाम्  ३२<br>
तथा मे कुरुतं कामं युवां योगेश्वरेश्वरौ<br>
भोजराजहतान्पुत्रान्कामये द्रष्टुमाहृतान्  ३३<br>
ऋषिरुवाच<br>
एवं सञ्चोदितौ मात्रा रामः कृष्णश्च भारत<br>
सुतलं संविविशतुर्योगमायामुपाश्रितौ  ३४<br>
तस्मिन्प्रविष्टावुपलभ्य दैत्यराड्<br>
विश्वात्मदैवं सुतरां तथात्मनः<br>
तद्दर्शनाह्लादपरिप्लुताशयः<br>
सद्यः समुत्थाय ननाम सान्वयः  ३५<br>
तयोः समानीय वरासनं मुदा निविष्टयोस्तत्र महात्मनोस्तयोः<br>
दधार पादाववनिज्य तज्जलं सवृन्द आब्रह्म पुनद्यदम्बु ह  ३६<br>
समर्हयामास स तौ विभूतिभिर्महार्हवस्त्राभरणानुलेपनैः<br>
ताम्बूलदीपामृतभक्षणादिभिः स्वगोत्रवित्तात्मसमर्पणेन च  ३७<br>
स इन्द्रसेनो भगवत्पदाम्बुजं बिभ्रन्मुहुः प्रेमविभिन्नया धिया<br>
उवाच हानन्दजलाकुलेक्षणः प्रहृष्टरोमा नृप गद्गदाक्षरम्  ३८<br>
बलिरुवाच<br>
नमोऽनन्ताय बृहते नमः कृष्णाय वेधसे<br>
साङ्ख्ययोगवितानाय ब्रह्मणे परमात्मने  ३९<br>
दर्शनं वां हि भूतानां दुष्प्रापं चाप्यदुर्लभम्<br>
रजस्तमः स्वभावानां यन्नः प्राप्तौ यदृच्छया  ४०<br>
दैत्यदानवगन्धर्वाः सिद्धविद्याध्रचारणाः<br>
यक्षरक्षः पिशाचाश्च भूतप्रमथनायकाः  ४१<br>
विशुद्धसत्त्वधाम्न्यद्धा त्वयि शास्त्रशरीरिणि<br>
नित्यं निबद्धवैरास्ते वयं चान्ये च तादृशाः  ४२<br>
केचनोद्बद्धवैरेण भक्त्या केचन कामतः<br>
न तथा सत्त्वसंरब्धाः सन्निकृष्टाः सुरादयः  ४३<br>
इदमित्थमिति प्रायस्तव योगेश्वरेश्वर<br>
न विदन्त्यपि योगेशा योगमायां कुतो वयम्  ४४<br>
तन्नः प्रसीद निरपेक्षविमृग्ययुष्मत्<br>
पादारविन्दधिषणान्यगृहान्धकूपात्<br>
निष्क्रम्य विश्वशरणाङ्घ्र्युपलब्धवृत्तिः<br>
शान्तो यथैक उत सर्वसखैश्चरामि  ४५<br>
शाध्यस्मानीशितव्येश निष्पापान्कुरु नः प्रभो<br>
पुमान्यच्छ्रद्धयातिष्ठंश्चोदनाया विमुच्यते  ४६<br>
श्रीभगवानुवाच<br>
आसन्मरीचेः षट्पुत्रा ऊर्णायां प्रथमेऽन्तरे<br>
देवाः कं जहसुर्वीक्ष्य सुतं यभितुमुद्यतम्  ४७<br>
तेनासुरीमगन्योनिमधुनावद्यकर्मणा<br>
हिरण्यकशिपोर्जाता नीतास्ते योगमायया  ४८<br>
देवक्या उदरे जाता राजन्कंसविहिंसिताः<br>
सा तान्शोचत्यात्मजान्स्वांस्त इमेऽध्यासतेऽन्तिके  ४९<br>
इत एतान्प्रणेष्यामो मातृशोकापनुत्तये<br>
ततः शापाद्विनिर्मुक्ता लोकं यास्यन्ति विज्वराः  ५०<br>
स्मरोद्गीथः परिष्वङ्गः पतङ्गः क्षुद्रभृद्घृणी<br>
षडिमे मत्प्रसादेन पुनर्यास्यन्ति सद्गतिम्  ५१<br>
इत्युक्त्वा तान्समादाय इन्द्रसेनेन पूजितौ<br>
पुनर्द्वारवतीमेत्य मातुः पुत्रानयच्छताम्  ५२<br>
तान्दृष्ट्वा बालकान्देवी पुत्रस्नेहस्नुतस्तनी<br>
परिष्वज्याङ्कमारोप्य मूर्ध्न्यजिघ्रदभीक्ष्णशः  ५३<br>
अपाययत्स्तनं प्रीता सुतस्पर्शपरिस्नुतम्<br>
मोहिता मायया विष्णोर्यया सृष्टिः प्रवर्तते  ५४<br>
पीत्वामृतं पयस्तस्याः पीतशेषं गदाभृतः<br>
नारायणाङ्गसंस्पर्श प्रतिलब्धात्मदर्शनाः  ५५<br>
ते नमस्कृत्य गोविन्दं देवकीं पितरं बलम्<br>
मिषतां सर्वभूतानां ययुर्धाम दिवौकसाम्  ५६<br>
तं दृष्ट्वा देवकी देवी मृतागमननिर्गमम्<br>
मेने सुविस्मिता मायां कृष्णस्य रचितां नृप  ५७<br>
एवंविधान्यद्भुतानि कृष्णस्य परमात्मनः<br>
वीर्याण्यनन्तवीर्यस्य सन्त्यनन्तानि भारत  ५८<br>
श्रीसूत उवाच<br>
य इदमनुशृणोति श्रावयेद्वा मुरारेश्<br>
चरितममृतकीर्तेर्वर्णितं व्यासपुत्रैः<br>
जगदघभिदलं तद्भक्तसत्कर्णपूरं<br>
भगवति कृतचित्तो याति तत्क्षेमधाम  ५९<br>
