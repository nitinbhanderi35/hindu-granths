<br>
अथैकषष्टितमोऽध्यायः 10.61<br>
श्रीशुक उवाच।<br>
एकैकशस्ताः कृष्णस्य पुत्रान्दश दशाबलाः।<br>
अजीजनन्ननवमान्पितुः सर्वात्मसम्पदा १।<br>
गृहादनपगं वीक्ष्य राजपुत्र्योऽच्युतं स्थितम्।<br>
प्रेष्ठं न्यमंसत स्वं स्वं न तत्तत्त्वविदः स्त्रियः २।<br>
चार्वब्जकोशवदनायतबाहुनेत्र।<br>
सप्रेमहासरसवीक्षितवल्गुजल्पैः।<br>
सम्मोहिता भगवतो न मनो विजेतुं।<br>
स्वैर्विभ्रमैः समशकन्वनिता विभूम्नः ३।<br>
स्मायावलोकलवदर्शितभावहारि।<br>
भ्रूमण्डलप्रहितसौरतमन्त्रशौण्डैः।<br>
पत्न्यस्तु षोडशसहस्रमनङ्गबाणैर्।<br>
यस्येन्द्रियं विमथितुं करणैर्न शेकुः ४।<br>
इत्थं रमापतिमवाप्य पतिं स्त्रियस्ता।<br>
ब्रह्मादयोऽपि न विदुः पदवीं यदीयाम्।<br>
भेजुर्मुदाविरतमेधितयानुराग।<br>
हासावलोकनवसङ्गमलालसाद्यम् ५।<br>
प्रत्युद्गमासनवरार्हणपादशौच।<br>
ताम्बूलविश्रमणवीजनगन्धमाल्यैः।<br>
केशप्रसारशयनस्नपनोपहार्यैः।<br>
दासीशता अपि विभोर्विदधुः स्म दास्यम् ६।<br>
तासां या दशपुत्राणां कृष्णस्त्रीणां पुरोदिताः।<br>
अष्टौ महिष्यस्तत्पुत्रान्प्रद्युम्नादीन्गृणामि ते ७।<br>
चारुदेष्णः सुदेष्णश्च चारुदेहश्च वीर्यवान्।<br>
सुचारुश्चारुगुप्तश्च भद्रचारुस्तथापरः ८।<br>
चारुचन्द्रो विचारुश्च चारुश्च दशमो हरेः।<br>
प्रद्युम्नप्रमुखा जाता रुक्मिण्यां नावमाः पितुः ९।<br>
भानुः सुभानुः स्वर्भानुः प्रभानुर्भानुमांस्तथा।<br>
चन्द्र भानुर्बृहद्भानुरतिभानुस्तथाष्टमः १०।<br>
श्रीभानुः प्रतिभानुश्च सत्यभामात्मजा दश।<br>
साम्बः सुमित्रः पुरुजिच्छतजिच्च सहस्रजित् ११।<br>
विजयश्चित्रकेतुश्च वसुमान्द्रविडः क्रतुः।<br>
जाम्बवत्याः सुता ह्येते साम्बाद्याः पितृसम्मताः १२।<br>
वीरश्चन्द्रो ऽश्वसेनश्च चित्रगुर्वेगवान्वृषः।<br>
आमः शङ्कुर्वसुः श्रीमान्कुन्तिर्नाग्नजितेः सुताः १३।<br>
श्रुतः कविर्वृषो वीरः सुबाहुर्भद्र एकलः।<br>
शान्तिर्दर्शः पूर्णमासः कालिन्द्याः सोमकोऽवरः १४।<br>
प्रघोषो गात्रवान्सिंहो बलः प्रबल ऊर्ध्वगः।<br>
माद्र्याः पुत्रा महाशक्तिः सह ओजोऽपराजितः १५।<br>
वृको हर्षोऽनिलो गृध्रो वर्धनोऽन्नाद एव च।<br>
महाशः पावनो वह्निर्मित्रविन्दात्मजाः क्षुधिः १६।<br>
सङ्ग्रामजिद्बृहत्सेनः शूरः प्रहरणोऽरिजित्।<br>
जयः सुभद्रो भद्राया वाम आयुश्च सत्यकः १७।<br>
दीप्तिमांस्ताम्रतप्ताद्या रोहिण्यास्तनया हरेः।<br>
प्रद्युम्नाच्चानिरुद्धोऽभूद्रुक्मवत्यां महाबलः ।<br>
पुत्र्यां तु रुक्मिणो राजन्नाम्ना भोजकटे पुरे १८।<br>
एतेषां पुत्रपौत्राश्च बभूवुः कोटिशो नृप।<br>
मातरः कृष्णजातीनां सहस्राणि च षोडश १९।<br>
श्रीराजोवाच।<br>
कथं रुक्म्यरिपुत्राय प्रादाद्दुहितरं युधि।<br>
कृष्णेन परिभूतस्तं हन्तुं रन्ध्रं प्रतीक्षते।<br>
एतदाख्याहि मे विद्वन्द्विषोर्वैवाहिकं मिथः २०।<br>
अनागतमतीतं च वर्तमानमतीन्द्रियम्।<br>
विप्रकृष्टं व्यवहितं सम्यक्पश्यन्ति योगिनः २१।<br>
श्रीशुक उवाच।<br>
वृतः स्वयंवरे साक्षादनङ्गोऽङ्गयुतस्तया।<br>
राज्ञः समेतान्निर्जित्य जहारैकरथो युधि २२।<br>
यद्यप्यनुस्मरन्वैरं रुक्मी कृष्णावमानितः।<br>
व्यतरद्भागिनेयाय सुतां कुर्वन्स्वसुः प्रियम् २३।<br>
रुक्मिण्यास्तनयां राजन्कृतवर्मसुतो बली।<br>
उपयेमे विशालाक्षीं कन्यां चारुमतीं किल २४।<br>
दौहित्रायानिरुद्धाय पौत्रीं रुक्म्याददाद्धरेः।<br>
रोचनां बद्धवैरोऽपि स्वसुः प्रियचिकीर्षया ।<br>
जानन्नधर्मं तद्यौनं स्नेहपाशानुबन्धनः २५।<br>
तस्मिन्नभ्युदये राजन्रुक्मिणी रामकेशवौ।<br>
पुरं भोजकटं जग्मुः साम्बप्रद्युम्नकादयः २६।<br>
तस्मिन्निवृत्त उद्वाहे कालिङ्गप्रमुखा नृपाः।<br>
दृप्तास्ते रुक्मिणं प्रोचुर्बलमक्षैर्विनिर्जय २७।<br>
अनक्षज्ञो ह्ययं राजन्नपि तद्व्यसनं महत्।<br>
इत्युक्तो बलमाहूय तेनाक्षैर्रुक्म्यदीव्यत २८।<br>
शतं सहस्रमयुतं रामस्तत्राददे पणम्।<br>
तं तु रुक्म्यजयत्तत्र कालिङ्गः प्राहसद्बलम्।<br>
दन्तान्सन्दर्शयन्नुच्चैर्नामृष्यत्तद्धलायुधः २९।<br>
ततो लक्षं रुक्म्यगृह्णाद्ग्लहं तत्राजयद्बलः।<br>
जितवानहमित्याह रुक्मी कैतवमाश्रितः ३०।<br>
मन्युना क्षुभितः श्रीमान्समुद्र इव पर्वणि।<br>
जात्यारुणाक्षोऽतिरुषा न्यर्बुदं ग्लहमाददे ३१।<br>
तं चापि जितवान्रामो धर्मेण छलमाश्रितः।<br>
रुक्मी जितं मयात्रेमे वदन्तु प्राश्निका इति ३२।<br>
तदाब्रवीन्नभोवाणी बलेनैव जितो ग्लहः।<br>
धर्मतो वचनेनैव रुक्मी वदति वै मृषा ३३।<br>
तामनादृत्य वैदर्भो दुष्टराजन्यचोदितः।<br>
सङ्कर्षणं परिहसन्बभाषे कालचोदितः ३४।<br>
नैवाक्षकोविदा यूयं गोपाला वनगोचराः।<br>
अक्षैर्दीव्यन्ति राजानो बाणैश्च न भवादृशाः ३५।<br>
रुक्मिणैवमधिक्षिप्तो राजभिश्चोपहासितः।<br>
क्रुद्धः परिघमुद्यम्य जघ्ने तं नृम्णसंसदि ३६।<br>
कलिङ्गराजं तरसा गृहीत्वा दशमे पदे।<br>
दन्तानपातयत्क्रुद्धो योऽहसद्विवृतैर्द्विजैः ३७।<br>
अन्ये निर्भिन्नबाहूरु शिरसो रुधिरोक्षिताः।<br>
राजानो दुद्रवुर्भीता बलेन परिघार्दिताः ३८।<br>
निहते रुक्मिणि श्याले नाब्रवीत्साध्वसाधु वा।<br>
रक्मिणीबलयो राजन्स्नेहभङ्गभयाद्धरिः ३९।<br>
ततोऽनिरुद्धं सह सूर्यया वरं रथं समारोप्य ययुः कुशस्थलीम्।<br>
रामादयो भोजकटाद्दशार्हाः सिद्धाखिलार्था मधुसूदनाश्रयाः ४०।<br>
इति श्रीमद्भागवते महापुराणे पारमहंस्यां संहितायां दशमस्कन्धे उत्तरार्धे अनिरुद्धविवाहे रुक्मिवधो नामैकषष्टितमोऽध्यायः।<br>
।<br>
