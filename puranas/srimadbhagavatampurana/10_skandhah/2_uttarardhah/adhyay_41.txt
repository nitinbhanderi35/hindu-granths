<br>
श्रीकृष्णलीलानां संक्षेपतोऽवर्णनं, तन्महिषीणां तस्मिन् <br>
अनुरागाधिक्यं यदुवंशीयानामसख्येयत्व प्रतिपादनं च - <br>
<br>
श्रीशुक उवाच <br>
( अनुष्टुप् ) <br>
सुखं स्वपुर्यां निवसन् द्वारकायां श्रियः पतिः । <br>
&nbsp;सर्वसम्पत्समृद्धायां जुष्टायां वृष्णिपुङ्गवैः ॥ १ ॥ <br>
&nbsp;स्त्रीभिश्चोत्तमवेषाभिः नवयौवनकान्तिभिः । <br>
&nbsp;कन्दुकादिभिर्हर्म्येषु क्रीडन्तीभिस्तडिद्द्युभिः ॥ २ ॥ <br>
&nbsp;नित्यं सङ्कुलमार्गायां मदच्युद्‌भिर्मतङ्गजैः । <br>
&nbsp;स्वलङ्कृतैर्भटैरश्वै रथैश्च कनकोज्ज्वलैः ॥ ३ ॥ <br>
&nbsp;उद्यानोपवनाढ्यायां पुष्पितद्रुमराजिषु । <br>
&nbsp;निर्विशद्‌भृङ्गविहगैः नादितायां समन्ततः ॥ ४ ॥ <br>
&nbsp;रेमे षोडशसाहस्र पत्‍नीनां एकवल्लभः । <br>
&nbsp;तावद्विचित्ररूपोऽसौ तद्‌गेहेषु महर्द्धिषु ॥ ५ ॥ <br>
&nbsp;प्रोत्फुल्लोत्पलकह्लार कुमुदाम्भोजरेणुभिः । <br>
&nbsp;वासितामलतोयेषु कूजद्‌द्विजकुलेषु च ॥ ६ ॥ <br>
&nbsp;विजहार विगाह्याम्भो ह्रदिनीषु महोदयः । <br>
&nbsp;कुचकुङ्कुमलिप्ताङ्गः परिरब्धश्च योषिताम् ॥ ७ ॥ <br>
&nbsp;उपगीयमानो गन्धर्वैः मृदङ्गपणवानकान् । <br>
&nbsp;वादयद्‌भिर्मुदा वीणां सूतमागधवन्दिभिः ॥ ८ ॥ <br>
&nbsp;सिच्यमानोऽच्युतस्ताभिः हसन्तीभिः स्म रेचकैः । <br>
&nbsp;प्रतिषिञ्चन् विचिक्रीडे यक्षीभिर्यक्षराडिव ॥ ९ ॥ <br>
( वसंततिलका ) <br>
ताः क्लिन्नवस्त्रविवृतोरुकुचप्रदेशाः <br>
&nbsp;&nbsp;&nbsp;&nbsp;&nbsp;सिञ्चन्त्य उद्धृतबृहत्कवरप्रसूनाः । <br>
&nbsp;कान्तं स्म रेचकजिहीर्षययोपगुह्य <br>
&nbsp;&nbsp;&nbsp;&nbsp;&nbsp;जातस्मरोत्स्मयलसद् वदना विरेजुः ॥ १० ॥ <br>
&nbsp;कृष्णस्तु तत्स्तनविषत् जितकुङ्कुमस्रक् <br>
&nbsp;&nbsp;&nbsp;&nbsp;&nbsp;क्रीडाभिषङ्गधुतकुन्तलवृन्दबन्धः । <br>
&nbsp;सिञ्चन् मुन्मुहुर्युवतिभिः प्रतिषिच्यमानो <br>
&nbsp;&nbsp;&nbsp;&nbsp;&nbsp;रेमे करेणुभिरिवेभपतिः परीतः ॥ ११ ॥ <br>
( अनुष्टुप् ) <br>
नटानां नर्तकीनां च गीतवाद्योपजीविनाम् । <br>
&nbsp;क्रीडालङ्कारवासांसि कृष्णोऽदात्तस्य च स्त्रियः ॥ १२ ॥ <br>
&nbsp;कृष्णस्यैवं विहरतो गत्यालापेक्षितस्मितैः । <br>
&nbsp;नर्मक्ष्वेलिपरिष्वङ्गैः स्त्रीणां किल हृता धियः ॥ १३ ॥ <br>
&nbsp;ऊचुर्मुकुन्दैकधियो गिर उन्मत्तवज्जडम् । <br>
&nbsp;चिन्तयन्त्योऽरविन्दाक्षं तानि मे गदतः श्रृणु ॥ १४ ॥ <br>
&nbsp;महिष्य ऊचुः - <br>
( मालिनी ) <br>
कुररि विलपसि त्वं वीतनिद्रा न शेषे <br>
&nbsp;&nbsp;&nbsp;&nbsp;&nbsp;स्वपिति जगति रात्र्यामीश्वरो गुप्तबोधः । <br>
&nbsp;वयमिव सखि कच्चिद्‌गाढनिर्विद्धचेता <br>
&nbsp;&nbsp;&nbsp;&nbsp;&nbsp;नलिननयनहासोदारलीलेक्षितेन ॥ १५ ॥ <br>
( वसंततिलका ) <br>
नेत्रे निमीलयसि नक्तमदृष्टबन्धुः <br>
&nbsp;&nbsp;&nbsp;&nbsp;&nbsp;त्वं रोरवीषि करुणं बत चक्रवाकि । <br>
&nbsp;दास्यं गत वयमिवाच्युतपादजुष्टां <br>
&nbsp;&nbsp;&nbsp;&nbsp;&nbsp;किं वा स्रजं स्पृहयसे कबरेण वोढुम् ॥ १६ ॥ <br>
( मिश्र ) <br>
भो भोः सदा निष्टनसे उदन्वन् <br>
&nbsp;&nbsp;&nbsp;&nbsp;&nbsp;अलब्धनिद्रोऽधिगतप्रजागरः । <br>
&nbsp;किं वा मुकुन्दापहृतात्मलाञ्छनः <br>
&nbsp;&nbsp;&nbsp;&nbsp;&nbsp;प्राप्तां दशां त्वं च गतो दुरत्ययाम् ॥ १७ ॥ <br>
( वसंततिलका ) <br>
त्वं यक्ष्मणा बलवतासि गृहीत इन्दो <br>
&nbsp;&nbsp;&nbsp;&nbsp;&nbsp;क्षीणस्तमो न निजदीधितिभिः क्षिणोषि । <br>
&nbsp;कच्चिन् गकुन्दगदितानि यथा वयं त्वं <br>
&nbsp;&nbsp;&nbsp;&nbsp;&nbsp;विस्मृत्य भोः स्थगितगीरुपलक्ष्यसे नः ॥ १८ ॥ <br>
( अनुष्टुप् ) <br>
किं न्वाचरितमस्माभिः मलयानिल तेऽप्रियम् । <br>
&nbsp;गोविन्दापाङ्गनिर्भिन्ने हृदीरयसि नः स्मरम् ॥ १९ ॥ <br>
( मंदाक्रान्ता ) <br>
मेघ श्रीमन् त्वमसि दयितो यादवेन्द्रस्य नूनं <br>
&nbsp;&nbsp;&nbsp;&nbsp;&nbsp;श्रीवत्साङ्कं वयमिव भवान् ध्यायति प्रेमबद्धः । <br>
&nbsp;अत्युत्कण्ठः शबलहृदयोऽस्मद्विधो बाष्पधाराः <br>
&nbsp;&nbsp;&nbsp;&nbsp;&nbsp;स्मृत्वा स्मृत्वा विसृजसि मुहुर्दुःखदस्तत्प्रसङ्गः ॥ २० ॥ <br>
( वियोगिनि ) <br>
प्रियरावपदानि भाषसे मृत<br>
&nbsp;&nbsp;&nbsp;&nbsp;&nbsp;सञ्जीविकयानया गिरा <br>
&nbsp;करवाणि किमद्य ते प्रियं <br>
&nbsp;&nbsp;&nbsp;&nbsp;&nbsp;वद मे वल्गितकण्ठ कोकिल ॥ २१ ॥ <br>
( पुष्पिताग्रा ) <br>
न चलसि न वदस्युदारबुद्धे <br>
&nbsp;&nbsp;&nbsp;&nbsp;&nbsp;क्षितिधर चिन्तयसे महान्तमर्थम् । <br>
&nbsp;अपि बत वसुदेवनन्दनाङ्‌घ्रिं <br>
&nbsp;&nbsp;&nbsp;&nbsp;&nbsp;वयमिव कामयसे स्तनैर्विधर्तुम् ॥ २२ ॥ <br>
( वसंततिलका ) <br>
शुष्यद्ध्रदाः करशिता बत सिन्धुपत्‍न्यः <br>
&nbsp;&nbsp;&nbsp;&nbsp;&nbsp;सम्प्रत्यपास्तकमलश्रिय इष्टभर्तुः । <br>
&nbsp;यद्वद् वयं मधुपतेः प्रणयावलोकम् <br>
&nbsp;&nbsp;&nbsp;&nbsp;&nbsp;अप्राप्य मुष्टहृदयाः पुरुकर्शिताः स्म ॥ २३ ॥ <br>
( शार्दूलविक्रिडित ) <br>
हंस स्वागतमास्यतां पिब पयो ब्रूह्यङ्ग शौरेः कथां <br>
&nbsp;&nbsp;&nbsp;&nbsp;&nbsp;दूतं त्वां नु विदाम कच्चिदजितः स्वस्त्यास्त उक्तं पुरा । <br>
&nbsp;किं वा नश्चलसौहृदः स्मरति तं कस्माद्‌भजामो वयं <br>
&nbsp;&nbsp;&nbsp;&nbsp;&nbsp;क्षौद्रालापय कामदं श्रियमृते सैवैकनिष्ठा स्त्रियाम् ॥ २४ ॥ <br>
&nbsp;श्रीशुक उवाच - <br>
( अनुष्टुप् ) <br>
इतीदृशेन भावेन कृष्णे योगेश्वरेश्वरे । <br>
&nbsp;क्रियमाणेन माधव्यो लेभिरे परमां गतिम् ॥ २५ ॥ <br>
&nbsp;श्रुतमात्रोऽपि यः स्त्रीणां प्रसह्याकर्षते मनः । <br>
&nbsp;उरुगायोरुगीतो वा पश्यन्तीनां कुतः पुनः ॥ २६ ॥ <br>
&nbsp;याः सम्पर्यचरन् प्रेम्णा पादसंवाहनादिभिः । <br>
&nbsp;जगद्‌गुरुं भर्तृबुद्ध्या तासां किं वर्ण्यते तपः ॥ २७ ॥ <br>
&nbsp;एवं वेदोदितं धर्मं अनुतिष्ठन् सतां गतिः । <br>
&nbsp;गृहं धर्मार्थकामानां मुहुश्चादर्शयत् पदम् ॥ २८ ॥ <br>
&nbsp;आस्थितस्य परं धर्मं कृष्णस्य गृहमेधिनाम् । <br>
&nbsp;आसन् षोडशसाहस्रं महिष्यश्च शताधिकम् ॥ २९ ॥ <br>
&nbsp;तासां स्त्रीरत्‍नभूतानां अष्टौ याः प्रागुदाहृताः । <br>
&nbsp;रुक्मिणीप्रमुखा राजन् तत्पुत्राश्चानुपूर्वशः ॥ ३० ॥ <br>
&nbsp;एकैकस्यां दश दश कृष्णोऽजीजनदात्मजान् । <br>
&nbsp;यावत्य आत्मनो भार्या अमोघगतिरीश्वरः ॥ ३१ ॥ <br>
&nbsp;तेषां उद्दामवीर्याणां अष्टादश महारथाः । <br>
&nbsp;आसन्नुदारयशसः तेषां नामानि मे शृणु ॥ ३२ ॥ <br>
&nbsp;प्रद्युम्नश्चानिरुद्धश्च दीप्तिमान् भानुरेव च । <br>
&nbsp;साम्बो मधुर्बृहद्‌भानुः चित्रभानुर्वृकोऽरुणः ॥ ३३ ॥ <br>
&nbsp;पुष्करो वेदबाहुश्च श्रुतदेवः सुनन्दनः । <br>
&nbsp;चित्रबाहुर्विरूपश्च कविर्न्यग्रोध एव च ॥ ३४ ॥ <br>
&nbsp;एतेषां अपि राजेन्द्र तनुजानां मधुद्विषः । <br>
&nbsp;प्रद्युम्न आसीत् प्रथमः पितृवद् रुक्मिणीसुतः ॥ ३५ ॥ <br>
&nbsp;स रुक्मिणो दुहितरं उपयेमे महारथः । <br>
&nbsp;तस्यां ततोऽनिरुद्धोऽभूत् नागायतबलान्वितः ॥ ३६ ॥ <br>
&nbsp;स चापि रुक्मिणः पौत्रीं दौहित्रो जगृहे ततः । <br>
&nbsp;वज्रस्तस्याभवद् यस्तु मौषलादवशेषितः ॥ ३७ ॥ <br>
&nbsp;प्रतिबाहुरभूत्तस्मात् सुबाहुस्तस्य चात्मजः । <br>
&nbsp;सुबाहोः शान्तसेनोऽभूत् शतसेनस्तु तत्सुतः ॥ ३८ ॥ <br>
&nbsp;न ह्येतस्मिन्कुले जाता अधना अबहुप्रजाः । <br>
&nbsp;अल्पायुषोऽल्पवीर्याश्च अब्रह्मण्याश्च जज्ञिरे ॥ ३९ ॥ <br>
&nbsp;यदुवंशप्रसूतानां पुंसां विख्यातकर्मणाम् । <br>
&nbsp;सङ्ख्या न शक्यते कर्तुं अपि वर्षायुतैर्नृप ॥ ४० ॥ <br>
&nbsp;तिस्रः कोट्यः सहस्राणां अष्टाशीतिशतानि च । <br>
&nbsp;आसन्यदुकुलाचार्याः कुमाराणां इति श्रुतम् ॥ ४१ ॥ <br>
&nbsp;सङ्ख्यानं यादवानां कः करिष्यति महात्मनाम् । <br>
&nbsp;यत्रायुतानां अयुत लक्षेणास्ते स आहुकः ॥ ४२ ॥ <br>
&nbsp;देवासुराहवहता दैतेया ये सुदारुणाः । <br>
&nbsp;ते चोत्पन्ना मनुष्येषु प्रजा दृप्ता बबाधिरे ॥ ४३ ॥ <br>
&nbsp;तन्निग्रहाय हरिणा प्रोक्ता देवा यदोः कुले । <br>
&nbsp;अवतीर्णाः कुलशतं तेषां एकाधिकं नृप ॥ ४४ ॥ <br>
&nbsp;तेषां प्रमाणं भगवान् प्रभुत्वेनाभवद्धरिः । <br>
&nbsp;ये चानुवर्तिनस्तस्य ववृधुः सर्वयादवाः ॥ ४५ ॥ <br>
&nbsp;शय्यासनाटनालाप क्रीडास्नानादिकर्मसु । <br>
&nbsp;न विदुः सन्तमात्मानं वृष्णयः कृष्णचेतसः ॥ ४६ ॥ <br>
( स्रग्धरा ) <br>
तीर्थं चक्रे नृपोनं यदजनि यदुषु <br>
&nbsp;&nbsp;&nbsp;&nbsp;&nbsp;स्वःसरित्पादशौचं । <br>
&nbsp;विद्विट्‌स्निग्धाः स्वरूपं ययुरजितपरा <br>
&nbsp;&nbsp;&nbsp;&nbsp;&nbsp;श्रीर्यदर्थेऽन्ययत्‍नः । <br>
&nbsp;यन्नामामङ्गलघ्नं श्रुतमथ गदितं <br>
&nbsp;&nbsp;&nbsp;&nbsp;&nbsp;यत्कृतो गोत्रधर्मः <br>
&nbsp;कृष्णस्यैतन्न चित्रं क्षितिभरहरणं <br>
&nbsp;&nbsp;&nbsp;&nbsp;&nbsp;कालचक्रायुधस्य ॥ ४७ ॥ <br>
( मालिनी ) <br>
जयति जननिवासो देवकीजन्मवादो <br>
&nbsp;&nbsp;&nbsp;&nbsp;&nbsp;यदुवरपरिषत्स्वैर्दोर्भिरस्यन्नधर्मम् । <br>
&nbsp;स्थिरचरवृजिनघ्नः सुस्मितश्रीमुखेन <br>
&nbsp;&nbsp;&nbsp;&nbsp;&nbsp;व्रजपुरवनितानां वर्धयन् कामदेवम् ॥ ४८ ॥ <br>
( वसंततिलका ) <br>
इत्थं परस्य निजवर्त्मरिरक्षयात्त <br>
&nbsp;&nbsp;&nbsp;&nbsp;&nbsp;लीलातनोस्तदनुरूपविडम्बनानि । <br>
&nbsp;कर्माणि कर्मकषणानि यदूत्तमस्य <br>
&nbsp;&nbsp;&nbsp;&nbsp;&nbsp;श्रूयादमुष्य पदयोरनुवृत्तिमिच्छन् ॥ ४९ ॥ <br>
&nbsp;मर्त्यस्तयानुसवमेधितया मुकुन्द <br>
&nbsp;&nbsp;&nbsp;&nbsp;&nbsp;श्रीमत्कथाश्रवणकीर्तनचिन्तयैति । <br>
&nbsp;तद्धाम दुस्तरकृतान्तजवापवर्गं <br>
&nbsp;&nbsp;&nbsp;&nbsp;&nbsp;ग्रामाद्वनं क्षितिभुजोऽपि ययुर्यदर्थाः ॥ ५० ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे उत्तरार्धे <br>
&nbsp;श्रीकृष्णचरितानुवर्णनं नाम नवतितमोऽध्यायः ॥ ९० ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
