<br>
गर्ग आगमनं, जातककथनपूर्वकं यशोदारोहिणीसुतयोः <br>
नामकरणसंस्कारः, मृद्‌भक्षणव्याजेन यशोदायै <br>
विश्वरूपप्रकटीकरणंच - <br>
<br>
( अनुष्टुप् )<br>
श्रीशुक उवाच । <br>
&nbsp;गर्गः पुरोहितो राजन् यदूनां सुमहातपाः । <br>
&nbsp;व्रजं जगाम नन्दस्य वसुदेव प्रचोदितः ॥ १ ॥ <br>
&nbsp;तं दृष्ट्वा परमप्रीतः प्रत्युत्थाय कृताञ्जलिः । <br>
&nbsp;आनर्चाधोक्षजधिया प्रणिपातपुरःसरम् ॥ २ ॥ <br>
&nbsp;सूपविष्टं कृतातिथ्यं गिरा सूनृतया मुनिम् । <br>
&nbsp;नन्दयित्वाब्रवीद् ब्रह्मन् पूर्णस्य करवाम किम् ॥ ३ ॥ <br>
&nbsp;महद्विचलनं नॄणां गृहिणां दीनचेतसाम् । <br>
&nbsp;निःश्रेयसाय भगवन् कल्पते नान्यथा क्वचित् ॥ ४ ॥ <br>
&nbsp;ज्योतिषामयनं साक्षाद् यत्तज्ज्ञानं अतीन्द्रियम् । <br>
&nbsp;प्रणीतं भवता येन पुमान्वेद परावरम् ॥ ५ ॥ <br>
&nbsp;त्वं हि ब्रह्मविदां श्रेष्ठः संस्कारान् कर्तुमर्हसि । <br>
&nbsp;बालयोरनयोर्नॄणां जन्मना ब्राह्मणो गुरुः ॥ ६ ॥ <br>
&nbsp;श्रीगर्ग उवाच । <br>
&nbsp;यदूनां अहमाचार्यः ख्यातश्च भुवि सर्वतः । <br>
&nbsp;सुतं मया संस्कृतं ते मन्यते देवकीसुतम् ॥ ७ ॥ <br>
&nbsp;कंसः पापमतिः सख्यं तव चानकदुन्दुभेः । <br>
&nbsp;देवक्या अष्टमो गर्भो न स्त्री भवितुमर्हति ॥ ८ ॥ <br>
&nbsp;इति सञ्चिन्तयन् श्रुत्वा देवक्या दारिकावचः । <br>
&nbsp;अपि हन्ता आगताशङ्‌कः तर्हि तन्नोऽनयो भवेत् ॥ ९ ॥ <br>
&nbsp;श्रीनन्द उवाच । <br>
&nbsp;अलक्षितोऽस्मिन् रहसि मामकैरपि गोव्रजे । <br>
&nbsp;कुरु द्विजातिसंस्कारं स्वस्तिवाचनपूर्वकम् ॥ १० ॥ <br>
&nbsp;श्रीशुक उवाच । <br>
&nbsp;एवं संप्रार्थितो विप्रः स्वचिकीर्षितमेव तत् । <br>
&nbsp;चकार नामकरणं गूढो रहसि बालयोः ॥ ११ ॥ <br>
&nbsp;श्रीगर्ग उवाच । <br>
&nbsp;अयं हि रोहिणीपुत्रो रमयन् सुहृदो गुणैः । <br>
&nbsp;आख्यास्यते राम इति बलाधिक्याद् बलं विदुः । <br>
&nbsp;यदूनामपृथग्भावात् सङ्‌कर्षणमुशन्त्युत ॥ १२ ॥ <br>
&nbsp;आसन् वर्णास्त्रयो ह्यस्य गृह्णतोऽनुयुगं तनूः । <br>
&nbsp;शुक्लो रक्तस्तथा पीत इदानीं कृष्णतां गतः ॥ १३ ॥ <br>
&nbsp;प्रागयं वसुदेवस्य क्वचित् जातस्तवात्मजः । <br>
&nbsp;वासुदेव इति श्रीमान् अभिज्ञाः संप्रचक्षते ॥ १४ ॥ <br>
&nbsp;बहूनि सन्ति नामानि रूपाणि च सुतस्य ते । <br>
&nbsp;गुणकर्मानुरूपाणि तान्यहं वेद नो जनाः ॥ १५ ॥ <br>
&nbsp;एष वः श्रेय आधास्यद् गोपगोकुल-नन्दनः । <br>
&nbsp;अनेन सर्वदुर्गाणि यूयं अञ्जस्तरिष्यथ ॥ १६ ॥ <br>
&nbsp;पुरानेन व्रजपते साधवो दस्युपीडिताः । <br>
&nbsp;अराजके रक्ष्यमाणा जिग्युर्दस्यून् समेधिताः ॥ १७ ॥ <br>
&nbsp;य एतस्मिन् महाभागाः प्रीतिं कुर्वन्ति मानवाः । <br>
&nbsp;नारयोऽभिभवन्त्येतान् विष्णुपक्षानिवासुराः ॥ १८ ॥ <br>
&nbsp;तस्मात् नन्दात्मजोऽयं ते नारायणसमो गुणैः । <br>
&nbsp;श्रिया कीर्त्यानुभावेन गोपायस्व समाहितः ॥ १९ ॥ <br>
&nbsp;श्रीशुक उवाच । <br>
&nbsp;इत्यात्मानं समादिश्य गर्गे च स्वगृहं गते । <br>
&nbsp;नन्दः प्रमुदितो मेने आत्मानं पूर्णमाशिषाम् ॥ २० ॥ <br>
&nbsp;कालेन व्रजताल्पेन गोकुले रामकेशवौ । <br>
&nbsp;जानुभ्यां सह पाणिभ्यां रिङ्‌गमाणौ विजह्रतुः ॥ २१ ॥ <br>
( वसंततिलका ) <br>
तावङ्‌घ्रियुग्ममनुकृष्य सरीसृपन्तौ <br>
&nbsp;&nbsp;&nbsp;&nbsp;&nbsp;घोषप्रघोषरुचिरं व्रजकर्दमेषु । <br>
&nbsp;तन्नादहृष्टमनसावनुसृत्य लोकं <br>
&nbsp;&nbsp;&nbsp;&nbsp;&nbsp;मुग्धप्रभीतवदुपेयतुरन्ति मात्रोः ॥ २२ ॥ <br>
&nbsp;तन्मातरौ निजसुतौ घृणया स्नुवन्त्यौ <br>
&nbsp;&nbsp;&nbsp;&nbsp;&nbsp;पङ्‌काङ्‌गरागरुचिरौ उपगृह्य दोर्भ्याम् । <br>
&nbsp;दत्त्वा स्तनं प्रपिबतोः स्म मुखं निरीक्ष्य <br>
&nbsp;&nbsp;&nbsp;&nbsp;&nbsp;मुग्धस्मिताल्पदशनं ययतुः प्रमोदम् ॥ २३ ॥ <br>
&nbsp;यर्ह्यङ्‌गनादर्शनीय-कुमारलीलौ । <br>
&nbsp;&nbsp;&nbsp;&nbsp;&nbsp;अन्तर्व्रजे तदबलाः प्रगृहीतपुच्छैः । <br>
&nbsp;वत्सैरितस्तत उभावनुकृष्यमाणौ <br>
&nbsp;&nbsp;&nbsp;&nbsp;&nbsp;प्रेक्षन्त्य उज्झितगृहा जहृषुर्हसन्त्यः ॥ २४ ॥ <br>
&nbsp;शृङ्‌ग्यग्निदंष्ट्र्यसिजल द्विजकण्टकेभ्यः <br>
&nbsp;&nbsp;&nbsp;&nbsp;&nbsp;क्रीडापरावतिचलौ स्वसुतौ निषेद्धुम् । <br>
&nbsp;गृह्याणि कर्तुमपि यत्र न तज्जनन्यौ <br>
&nbsp;&nbsp;&nbsp;&nbsp;&nbsp;शेकात आपतुरलं मनसोऽनवस्थाम् ॥ २५ ॥ <br>
( अनुष्टुप् ) <br>
कालेनाल्पेन राजर्षे रामः कृष्णश्च गोकुले । <br>
&nbsp;अघृष्टजानुभिः पद्‌भिः विचक्रमतुरञ्जसा ॥ २६ ॥ <br>
&nbsp;ततस्तु भगवान् कृष्णो वयस्यैर्व्रजबालकैः । <br>
&nbsp;सहरामो व्रजस्त्रीणां चिक्रीडे जनयन् मुदम् ॥ २७ ॥ <br>
&nbsp;कृष्णस्य गोप्यो रुचिरं वीक्ष्य कौमारचापलम् । <br>
&nbsp;श्रृण्वन्त्याः किल तन्मातुः इति होचुः समागताः ॥ २८ ॥ <br>
( मंदाक्रांता ) <br>
वत्सान् मुञ्चन् क्वचिदसमये क्रोशसञ्जातहासः <br>
&nbsp;&nbsp;&nbsp;&nbsp;&nbsp;स्तेयं स्वाद्वत्त्यथ दधिपयः कल्पितैः स्तेययोगैः । <br>
&nbsp;मर्कान् भोक्ष्यन् विभजति स चेन्नात्ति भाण्डं भिन्नत्ति <br>
&nbsp;&nbsp;&nbsp;&nbsp;&nbsp;द्रव्यालाभे सगृहकुपितो यात्युपक्रोश्य तोकान् ॥ २९ ॥ <br>
( इंद्रवंशा ) <br>
हस्ताग्राह्ये रचयति विधिं पीठकोलूखलाद्यैः <br>
&nbsp;&nbsp;&nbsp;&nbsp;&nbsp;छिद्रं ह्यन्तर्निहितवयुनः शिक्यभाण्डेषु तद्वित् । <br>
&nbsp;ध्वान्तागारे धृतमणिगणं स्वाङ्‌गमर्थप्रदीपं <br>
&nbsp;&nbsp;&nbsp;&nbsp;&nbsp;काले गोप्यो यर्हि गृहकृत्येषु सुव्यग्रचित्ताः ॥ ३० ॥ <br>
( मिश्र ) <br>
एवं धार्ष्ट्यान्युशति कुरुते मेहनादीनि वास्तौ <br>
&nbsp;&nbsp;&nbsp;&nbsp;&nbsp;स्तेयोपायैर्विरचितकृतिः सुप्रतीको यथास्ते । <br>
&nbsp;इत्थं स्त्रीभिः सभयनयन श्रीमुखालोकिनीभिः <br>
&nbsp;&nbsp;&nbsp;&nbsp;&nbsp;व्याख्यातार्था प्रहसितमुखी न ह्युपालब्धुमैच्छत् ॥ ३१ ॥ <br>
( अनुष्टुप् )<br>
एकदा क्रीडमानास्ते रामाद्या गोपदारकाः । <br>
&nbsp;कृष्णो मृदं भक्षितवान् इति मात्रे न्यवेदयन् ॥ ३२ ॥ <br>
&nbsp;सा गृहीत्वा करे कृष्णं उपालभ्य हितैषिणी । <br>
&nbsp;यशोदा भयसंभ्रान्त प्रेक्षणाक्षमभाषत ॥ ३३ ॥ <br>
&nbsp;कस्मान् मृदमदान्तात्मन् भवान् भक्षितवान् रहः । <br>
&nbsp;वदन्ति तावका ह्येते कुमारास्तेऽग्रजोऽप्ययम् ॥ ३४ ॥ <br>
&nbsp;नाहं भक्षितवान् अंब सर्वे मिथ्याभिशंसिनः । <br>
&nbsp;यदि सत्यगिरस्तर्हि समक्षं पश्य मे मुखम् ॥ ३५ ॥ <br>
&nbsp;यद्येवं तर्हि व्यादेही इत्युक्तः स भगवान् हरिः । <br>
&nbsp;व्यादत्ताव्याहतैश्वर्यः क्रीडामनुजबालकः ॥ ३६ ॥ <br>
&nbsp;सा तत्र ददृशे विश्वं जगत् स्थास्नु च खं दिशः । <br>
&nbsp;साद्रि-द्वीपाब्धि-भूगोलं सवाय्वग्नीन्दुतारकम् ॥ ३७ ॥ <br>
&nbsp;ज्योतिश्चक्रं जलं तेजो नभस्वान् वियदेव च । <br>
&nbsp;वैकारिकाणीन्द्रियाणि मनो मात्रा गुणास्त्रयः ॥ ३८ ॥ <br>
( मिश्र - ११ अक्षरी) <br>
एतद्विचित्रं सहजीवकाल <br>
&nbsp;&nbsp;&nbsp;&nbsp;&nbsp;स्वभावकर्माशयलिङ्‌गभेदम् । <br>
&nbsp;सूनोस्तनौ वीक्ष्य विदारितास्ये <br>
&nbsp;&nbsp;&nbsp;&nbsp;&nbsp;व्रजं सहात्मानमवाप शङ्‌काम् ॥ ३९ ॥ <br>
&nbsp;किं स्वप्न एतदुत देवमाया <br>
&nbsp;&nbsp;&nbsp;&nbsp;&nbsp;किं वा मदीयो बत बुद्धिमोहः । <br>
&nbsp;अथो अमुष्यैव ममार्भकस्य <br>
&nbsp;&nbsp;&nbsp;&nbsp;&nbsp;यः कश्चनौत्पत्तिक आत्मयोगः ॥ ४० ॥ <br>
( मिश्र - १२ अक्षरी) <br>
अथो यथावन्न वितर्कगोचरं <br>
&nbsp;&nbsp;&nbsp;&nbsp;&nbsp;चेतोमनःकर्मवचोभिरञ्जसा । <br>
&nbsp;यदाश्रयं येन यतः प्रतीयते <br>
&nbsp;&nbsp;&nbsp;&nbsp;&nbsp;सुदुर्विभाव्यं प्रणतास्मि तत्पदम् ॥ ४१ ॥ <br>
&nbsp;अहं ममासौ पतिरेष मे सुतो <br>
&nbsp;&nbsp;&nbsp;&nbsp;&nbsp;व्रजेश्वरस्याखिलवित्तपा सती । <br>
&nbsp;गोप्यश्च गोपाः सहगोधनाश्च मे <br>
&nbsp;&nbsp;&nbsp;&nbsp;&nbsp;यन्माययेत्थं कुमतिः स मे गतिः ॥ ४२ ॥ <br>
( अनुष्टुप् )<br>
इत्थं विदित तत्त्वायां गोपिकायां स ईश्वरः । <br>
&nbsp;वैष्णवीं व्यतनोन्मायां पुत्रस्नेहमयीं विभुः ॥ ४३ ॥ <br>
&nbsp;सद्यो नष्टस्मृतिर्गोपी साऽऽरोप्यारोहमात्मजम् । <br>
&nbsp;प्रवृद्धस्नेहकलिल हृदयासीद् यथा पुरा ॥ ४४ ॥ <br>
&nbsp;त्रय्या चोपनिषद्‌भिश्च साङ्‌ख्ययोगैश्च सात्वतैः । <br>
&nbsp;उपगीयमान माहात्म्यं हरिं सामन्यतात्मजम् ॥ ४५ ॥ <br>
&nbsp;श्रीराजोवाच । <br>
&nbsp;नन्दः किमकरोद् ब्रह्मन् श्रेय एवं महोदयम् । <br>
&nbsp;यशोदा च महाभागा पपौ यस्याः स्तनं हरिः ॥ ४६ ॥ <br>
&nbsp;पितरौ नान्वविन्देतां कृष्णोदारार्भकेहितम् । <br>
&nbsp;गायन्त्यद्यापि कवयो यल्लोकशमलापहम् ॥ ४७ ॥ <br>
&nbsp;श्रीशुक उवाच । <br>
&nbsp;द्रोणो वसूनां प्रवरो धरया भार्यया सह । <br>
&nbsp;करिष्यमाण आदेशान् ब्रह्मणस्तमुवाच ह ॥ ४८ ॥ <br>
&nbsp;जातयोर्नौ महादेवे भुवि विश्वेश्वरे हरौ । <br>
&nbsp;भक्तिः स्यात्परमा लोके ययाञ्जो दुर्गतिं तरेत् ॥ ४९ ॥ <br>
&nbsp;अस्त्वित्युक्तः स भगवान् व्रजे द्रोणो महायशाः । <br>
&nbsp;जज्ञे नन्द इति ख्यातो यशोदा सा धराभवत् ॥ ५० ॥ <br>
&nbsp;ततो भक्तिर्भगवति पुत्रीभूते जनार्दने । <br>
&nbsp;दम्पत्योर्नितरामासीत् गोपगोपीषु भारत ॥ ५१ ॥ <br>
&nbsp;कृष्णो ब्रह्मण आदेशं सत्यं कर्तुं व्रजे विभुः । <br>
&nbsp;सहरामो वसंश्चक्रे तेषां प्रीतिं स्वलीलया ॥ ५२ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे अष्टमोऽध्यायः ॥ ८ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
