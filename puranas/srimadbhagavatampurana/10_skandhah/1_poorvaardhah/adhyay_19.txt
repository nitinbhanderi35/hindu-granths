<br>
मुञ्जाटव्यां गवां गोपानां च दावानलाद् रक्षणम् - <br>
<br>
श्रीशुक उवाच । <br>
( अनुष्टुप् )<br>
क्रीडासक्तेषु गोपेषु तद्‍गावो दूरचारिणीः । <br>
&nbsp;स्वैरं चरन्त्यो विविशुः तृणलोभेन गह्वरम् ॥ १ ॥ <br>
&nbsp;अजा गावो महिष्यश्च निर्विशन्त्यो वनाद् वनम् । <br>
&nbsp;ईषीकाटवीं निर्विविशुः क्रन्दन्त्यो दावतर्षिताः ॥ २ ॥ <br>
&nbsp;तेऽपश्यन्तः पशून् गोपाः कृष्णरामादयस्तदा । <br>
&nbsp;जातानुतापा न विदुः विचिन्वन्तो गवां गतिम् ॥ ३ ॥ <br>
&nbsp;तृणैस्तत्खुरदच्छिन्नैः गोष्पदैः अंकितैर्गवाम् । <br>
&nbsp;मार्गं अन्वगमन् सर्वे नष्टाजीव्या विचेतसः ॥ ४ ॥ <br>
&nbsp;मुञ्जाटव्यां भ्रष्टमार्गं क्रन्दमानं स्वगोधनम् । <br>
&nbsp;सम्प्राप्य तृषिताः श्रान्ताः ततस्ते संन्यवर्तयन् ॥ ५ ॥ <br>
&nbsp;ता आहूता भगवता मेघगम्भीरया गिरा । <br>
&nbsp;स्वनाम्नां निनदं श्रुत्वा प्रतिनेदुः प्रहर्षिताः ॥ ६ ॥ <br>
( मिश्र )<br>
ततः समन्ताद् वनधूमकेतुः <br>
&nbsp;&nbsp;&nbsp;&nbsp;&nbsp;यदृच्छयाभूत् क्षयकृत् वनौकसाम् । <br>
&nbsp;समीरितः सारथिनोल्बणोल्मुकैः <br>
&nbsp;&nbsp;&nbsp;&nbsp;&nbsp;विलेलिहानः स्थिरजङ्‌गमान् महान् ॥ ७ ॥ <br>
&nbsp;तं आपतन्तं परितो दवाग्निं <br>
&nbsp;&nbsp;&nbsp;&nbsp;&nbsp;गोपाश्च गावः प्रसमीक्ष्य भीताः । <br>
&nbsp;ऊचुश्च कृष्णं सबलं प्रपन्ना <br>
&nbsp;&nbsp;&nbsp;&nbsp;&nbsp;यथा हरिं मृत्युभयार्दिता जनाः ॥ ८ ॥ <br>
( अनुष्टुप् )<br>
कृष्ण कृष्ण महावीर हे रामामित विक्रम । <br>
&nbsp;दावाग्निना दह्यमानान् प्रपन्नान् त्रातुमर्हथः ॥ ९ ॥ <br>
&nbsp;नूनं त्वद्‍बान्धवाः कृष्ण न चार्हन्त्यवसीदितुम् । <br>
&nbsp;वयं हि सर्वधर्मज्ञ त्वन्नाथाः त्वत्परायणाः ॥ १० ॥ <br>
&nbsp;श्रीशुक उवाच । <br>
&nbsp;वचो निशम्य कृपणं बन्धूनां भगवान् हरिः । <br>
&nbsp;निमीलयत मा भैष्ट लोचनानीत्यभाषत ॥ ११ ॥ <br>
&nbsp;तथेति मीलिताक्षेषु भगवान् अग्निमुल्बणम् । <br>
&nbsp;पीत्वा मुखेन तान्कृच्छ्राद् योगाधीशो व्यमोचयत् ॥ १२ ॥ <br>
&nbsp;ततश्च तेऽक्षीण्युन्मील्य पुनर्भाण्डीरमापिताः । <br>
&nbsp;निशाम्य विस्मिता आसन् आत्मानं गाश्च मोचिताः ॥ १३ ॥ <br>
&nbsp;कृष्णस्य योगवीर्यं तद् योगमायानुभावितम् । <br>
&nbsp;दावाग्नेरात्मनः क्षेमं वीक्ष्य ते मेनिरेऽमरम् ॥ १४ ॥ <br>
&nbsp;गाः सन्निवर्त्य सायाह्ने सहरामो जनार्दनः । <br>
&nbsp;वेणुं विरणयन् गोष्ठं अगाद् गोपैरभिष्टुतः ॥ १५ ॥ <br>
&nbsp;गोपीनां परमानन्द आसीद् गोविन्ददर्शने । <br>
&nbsp;क्षणं युगशतमिव यासां येन विनाभवत् ॥ १६ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे एकोनविंशोऽध्यायः ॥ १९ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
