<br>
गोपानां गोकुलं परित्यज्य वृन्दावने गमनं तत्र <br>
श्रीकृष्णद्वारावत्सासुर-बकासुरयोर्वधः - <br>
<br>
( अनुष्टुप् )<br>
श्रीशुक उवाच । <br>
&nbsp;गोपा नन्दादयः श्रुत्वा द्रुमयोः पततो रवम् । <br>
&nbsp;तत्राजग्मुः कुरुश्रेष्ठ निर्घातभयशङ्‌किताः ॥ १ ॥ <br>
&nbsp;भूम्यां निपतितौ तत्र ददृशुर्यमलार्जुनौ । <br>
&nbsp;बभ्रमुस्तदविज्ञाय लक्ष्यं पतनकारणम् ॥ २ ॥ <br>
&nbsp;उलूखलं विकर्षन्तं दाम्ना बद्धं च बालकम् । <br>
&nbsp;कस्येदं कुत आश्चर्यं उत्पात इति कातराः ॥ ३ ॥ <br>
&nbsp;बाला ऊचुरनेनेति तिर्यग्गतं उलूखलम् । <br>
&nbsp;विकर्षता मध्यगेन पुरुषौ अपि अचक्ष्महि ॥ ४ ॥ <br>
&nbsp;न ते तदुक्तं जगृहुः न घटेतेति तस्य तत् । <br>
&nbsp;बालस्योत्पाटनं तर्वोः केचित् संदिग्धचेतसः ॥ ५ ॥ <br>
&nbsp;उलूखलं विकर्षन्तं दाम्ना बद्धं स्वमात्मजम् । <br>
&nbsp;विलोक्य नन्दः प्रहसद् वदनो विमुमोच ह ॥ ६ ॥ <br>
&nbsp;गोपीभिः स्तोभितोऽनृत्यद् भगवान् बालवत् क्वचित् । <br>
&nbsp;उद्‍गायति क्वचिन्मुग्धः तद्वशो दारुयन्त्रवत् ॥ ७ ॥ <br>
&nbsp;बिभर्ति क्वचिदाज्ञप्तः पीठकोन्मानपादुकम् । <br>
&nbsp;बाहुक्षेपं च कुरुते स्वानां च प्रीतिमावहन् ॥ ८ ॥ <br>
&nbsp;दर्शयंस्तद्विदां लोक आत्मनो भृत्यवश्यताम् । <br>
&nbsp;व्रजस्योवाह वै हर्षं भगवान् बालचेष्टितैः ॥ ९ ॥ <br>
&nbsp;क्रीणीहि भोः फलानीति श्रुत्वा सत्वरमच्युतः । <br>
&nbsp;फलार्थी धान्यमादाय ययौ सर्वफलप्रदः ॥ १० ॥ <br>
&nbsp;फलविक्रयिणी तस्य च्युतधान्यकरद्वयम् । <br>
&nbsp;फलैरपूरयद् रत्‍नैः फलभाण्डमपूरि च ॥ ॥ <br>
&nbsp;सरित्तीरगतं कृष्णं भग्नार्जुनमथाह्वयत् । <br>
&nbsp;रामं च रोहिणी देवी क्रीडन्तं बालकैर्भृशम् ॥ १२ ॥ <br>
&nbsp;नोपेयातां यदाऽऽहूतौ क्रीडासङ्‌गेन पुत्रकौ । <br>
&nbsp;यशोदां प्रेषयामास रोहिणी पुत्रवत्सलाम् ॥ १३ ॥ <br>
&nbsp;क्रीडन्तं सा सुतं बालैः अतिवेलं सहाग्रजम् । <br>
&nbsp;यशोदाजोहवीत् कृष्णं पुत्रस्नेहस्नुतस्तनी ॥ १४ ॥ <br>
&nbsp;कृष्ण कृष्णारविन्दाक्ष तात एहि स्तनं पिब । <br>
&nbsp;अलं विहारैः क्षुत्क्षान्तः क्रीडाश्रान्तोऽसि पुत्रक ॥ १५ ॥ <br>
&nbsp;हे रामागच्छ ताताशु सानुजः कुलनन्दन । <br>
&nbsp;प्रातरेव कृताहारः तद् भवान् भोक्तुमर्हति ॥ १६ ॥ <br>
&nbsp;प्रतीक्षते त्वां दाशार्ह भोक्ष्यमाणो व्रजाधिपः । <br>
&nbsp;एह्यावयोः प्रियं धेहि स्वगृहान् यात बालकाः ॥ १७ ॥ <br>
&nbsp;धूलिधूसरिताङ्‌गस्त्वं पुत्र मज्जनमावह । <br>
&nbsp;जन्मर्क्षमद्य भवतो विप्रेभ्यो देहि गाः शुचिः ॥ १८ ॥ <br>
&nbsp;पश्य पश्य वयस्यांस्ते मातृमृष्टान् स्वलङ्‌कृतान् । <br>
&nbsp;त्वं च स्नातः कृताहारो विहरस्व स्वलङ्‌कृतः ॥ १९ ॥ <br>
( इंद्रवंशा ) <br>
इत्थं यशोदा तमशेषशेखरं <br>
&nbsp;&nbsp;&nbsp;&nbsp;&nbsp;मत्वा सुतं स्नेहनिबद्धधीर्नृप । <br>
&nbsp;हस्ते गृहीत्वा सहराममच्युतं <br>
&nbsp;&nbsp;&nbsp;&nbsp;&nbsp;नीत्वा स्ववाटं कृतवत्यथोदयम् ॥ २० ॥ <br>
( अनुष्टुप् )<br>
गोपवृद्धा महोत्पातान् अनुभूय बृहद्वने । <br>
&nbsp;नन्दादयः समागम्य व्रजकार्यं अमन्त्रयन् ॥ २१ ॥ <br>
&nbsp;तत्र उपनन्दनामाऽऽह गोपो ज्ञानवयोऽधिकः । <br>
&nbsp;देशकालार्थतत्त्वज्ञः प्रियकृद् रामकृष्णयोः ॥ २२ ॥ <br>
&nbsp;उत्थातव्यं इतोऽस्माभिः गोकुलस्य हितैषिभिः । <br>
&nbsp;आयान्ति अत्र महोत्पाता बालानां नाशहेतवः ॥ २३ ॥ <br>
&nbsp;मुक्तः कथञ्चिद् राक्षस्या बालघ्न्या बालको ह्यसौ । <br>
&nbsp;हरेरनुग्रहात् नूनं अनश्चोपरि नापतत् ॥ २४ ॥ <br>
&nbsp;चक्रवातेन नीतोऽयं दैत्येन विपदं वियत् । <br>
&nbsp;शिलायां पतितस्तत्र परित्रातः सुरेश्वरैः ॥ २५ ॥ <br>
&nbsp;यन्न म्रियेत द्रुमयोः अन्तरं प्राप्य बालकः । <br>
&nbsp;असौ अन्यतमो वापि तदप्यच्युतरक्षणम् ॥ २६ ॥ <br>
&nbsp;यावत् औत्पातिकोऽरिष्टो व्रजं नाभिभवेदितः । <br>
&nbsp;तावद् बालानुपादाय यास्यामोऽन्यत्र सानुगाः ॥ २७ ॥ <br>
&nbsp;वनं वृन्दावनं नाम पशव्यं नवकाननम् । <br>
&nbsp;गोपगोपीगवां सेव्यं पुण्याद्रि तृणवीरुधम् ॥ २८ ॥ <br>
&nbsp;तत्तत्राद्यैव यास्यामः शकटान् युङ्‌क्त मा चिरम् । <br>
&nbsp;गोधनान्यग्रतो यान्तु भवतां यदि रोचते ॥ २९ ॥ <br>
&nbsp;तच्छ्रुत्वैकधियो गोपाः साधु साध्विति वादिनः । <br>
&nbsp;व्रजान् स्वान् स्वान् समायुज्य ययू रूढपरिच्छदाः ॥ ३० ॥ <br>
&nbsp;वृद्धान् बालान् स्त्रियो राजन् सर्वोपकरणानि च । <br>
&nbsp;अनःस्वारोप्य गोपाला यत्ता आत्त-शरासनाः ॥ ३१ ॥ <br>
&nbsp;गोधनानि पुरस्कृत्य शृङ्‌गाण्यापूर्य सर्वतः । <br>
&nbsp;तूर्यघोषेण महता ययुः सहपुरोहिताः ॥ ३२ ॥ <br>
&nbsp;गोप्यो रूढरथा नूत्‍न कुचकुंकुम कान्तयः । <br>
&nbsp;कृष्णलीला जगुः प्रीत्या निष्ककण्ठ्यः सुवाससः ॥ ३३ ॥ <br>
&nbsp;तथा यशोदारोहिण्यौ एकं शकटमास्थिते । <br>
&nbsp;रेजतुः कृष्णरामाभ्यां तत्कथाश्रवणोत्सुके ॥ ३४ ॥ <br>
&nbsp;वृन्दावनं सम्प्रविश्य सर्वकालसुखावहम् । <br>
&nbsp;तत्र चक्रुर्व्रजावासं शकटैः अर्धचन्द्रवत् ॥ ३५ ॥ <br>
&nbsp;वृन्दावनं गोवर्धनं यमुनापुलिनानि च । <br>
&nbsp;वीक्ष्यासीत् उत्तमा प्रीती राममाधवयोर्नृप ॥ ३६ ॥ <br>
&nbsp;एवं व्रजौकसां प्रीतिं यच्छन्तौ बालचेष्टितैः । <br>
&nbsp;कलवाक्यैः स्वकालेन वत्सपालौ बभूवतुः ॥ ३७ ॥ <br>
&nbsp;अविदूरे व्रजभुवः सह गोपालदारकैः । <br>
&nbsp;चारयामासतुः वत्सान् नानाक्रीडापरिच्छदौ ॥ ३८ ॥ <br>
&nbsp;क्वचिद् वादयतो वेणुं क्षेपणैः क्षिपतः क्वचित् । <br>
&nbsp;क्वचित् पादैः किङ्‌किणीभिः क्वचित् कृत्रिमगोवृषैः ॥ ३९ ॥ <br>
&nbsp;वृषायमाणौ नर्दन्तौ युयुधाते परस्परम् । <br>
&nbsp;अनुकृत्य रुतैर्जन्तून् चेरतुः प्राकृतौ यथा ॥ ४० ॥ <br>
&nbsp;कदाचिद् यमुनातीरे वत्सान् चारयतोः स्वकैः । <br>
&nbsp;वयस्यैः कृष्णबलयोः जिघांसुर्दैत्य आगमत् ॥ ४१ ॥ <br>
&nbsp;तं वत्सरूपिणं वीक्ष्य वत्सयूथगतं हरिः । <br>
&nbsp;दर्शयन् बलदेवाय शनैर्मुग्ध इवासदत् ॥ ४२ ॥ <br>
&nbsp;गृहीत्वा अपरपादाभ्यां सहलाङ्‌गूलमच्युतः । <br>
&nbsp;भ्रामयित्वा कपित्थाग्रे प्राहिणोद् गतजीवितम् । <br>
&nbsp;स कपित्थैर्महाकायः पात्यमानैः पपात ह ॥ ४३ ॥ <br>
&nbsp;तं वीक्ष्य विस्मिता बालाः शशंसुः साधु साध्विति । <br>
&nbsp;देवाश्च परिसन्तुष्टा बभूवुः पुष्पवर्षिणः ॥ ४४ ॥ <br>
&nbsp;तौ वत्सपालकौ भूत्वा सर्वलोकैकपालकौ । <br>
&nbsp;सप्रातराशौ गोवत्सान् चारयन्तौ विचेरतुः ॥ ४५ ॥ <br>
&nbsp;स्वं स्वं वत्सकुलं सर्वे पाययिष्यन्त एकदा । <br>
&nbsp;गत्वा जलाशयाभ्याशं पाययित्वा पपुर्जलम् ॥ ४६ ॥ <br>
&nbsp;ते तत्र ददृशुर्बाला महासत्त्वमवस्थितम् । <br>
&nbsp;तत्रसुर्वज्रनिर्भिन्नं गिरेः शृङ्‌गमिव च्युतम् ॥ ४७ ॥ <br>
&nbsp;स वै बको नाम महानसुरो बकरूपधृक् । <br>
&nbsp;आगत्य सहसा कृष्णं तीक्ष्णतुण्डोऽग्रसद्‍बली ॥ ४८ ॥ <br>
&nbsp;कृष्णं महाबकग्रस्तं दृष्ट्वा रामादयोऽर्भकाः । <br>
&nbsp;बभूवुरिन्द्रियाणीव विना प्राणं विचेतसः ॥ ४९ ॥ <br>
( मिश्र ) <br>
तं तालुमूलं प्रदहन्तमग्निवद् <br>
&nbsp;&nbsp;&nbsp;&nbsp;&nbsp;गोपालसूनुं पितरं जगद्‍गुरोः । <br>
&nbsp;चच्छर्द सद्योऽतिरुषाक्षतं बकः <br>
&nbsp;&nbsp;&nbsp;&nbsp;&nbsp;तुण्डेन हन्तुं पुनरभ्यपद्यत ॥ ५० ॥ <br>
&nbsp;तं आपतन्तं स निगृह्य तुण्डयोः <br>
&nbsp;&nbsp;&nbsp;&nbsp;&nbsp;दोर्भ्यां बकं कंससखं सतां पतिः । <br>
&nbsp;पश्यत्सु बालेषु ददार लीलया <br>
&nbsp;&nbsp;&nbsp;&nbsp;&nbsp;मुदावहो वीरणवद् दिवौकसाम् ॥ ५१ ॥ <br>
&nbsp;तदा बकारिं सुरलोकवासिनः <br>
&nbsp;&nbsp;&nbsp;&nbsp;&nbsp;समाकिरन् नन्दनमल्लिकादिभिः । <br>
&nbsp;समीडिरे चानकशङ्‌खसंस्तवैः <br>
&nbsp;&nbsp;&nbsp;&nbsp;&nbsp;तद्वीक्ष्य गोपालसुता विसिस्मिरे ॥ ५२ ॥ <br>
&nbsp;मुक्तं बकास्याद् उपलभ्य बालका <br>
&nbsp;&nbsp;&nbsp;&nbsp;&nbsp;रामादयः प्राणमिवेन्द्रियो गणः । <br>
&nbsp;स्थानागतं तं परिरभ्य निर्वृताः <br>
&nbsp;&nbsp;&nbsp;&nbsp;&nbsp;प्रणीय वत्सान् व्रजमेत्य तज्जगुः ॥ ५३ ॥ <br>
( अनुष्टुप् )<br>
श्रुत्वा तद् विस्मिता गोपा गोप्यश्चातिप्रियादृताः । <br>
&nbsp;प्रेत्य आगतमिवोत्सुक्याद् ऐक्षन्त तृषितेक्षणाः ॥ ५४ ॥ <br>
&nbsp;अहो बतास्य बालस्य बहवो मृत्यवोऽभवन् । <br>
&nbsp;अप्यासीद् विप्रियं तेषां कृतं पूर्वं यतो भयम् ॥ ५५ ॥ <br>
&nbsp;अथापि अभिभवन्त्येनं नैव ते घोरदर्शनाः । <br>
&nbsp;जिघांसयैनमासाद्य नश्यन्त्यग्नौ पतङ्‌गवत् ॥ ५६ ॥ <br>
&nbsp;अहो ब्रह्मविदां वाचो नासत्याः सन्ति कर्हिचित् । <br>
&nbsp;गर्गो यदाह भगवान् अन्वभावि तथैव तत् ॥ ५७ ॥ <br>
&nbsp;इति नन्दादयो गोपाः कृष्णरामकथां मुदा । <br>
&nbsp;कुर्वन्तो रममाणाश्च नाविन्दन् भववेदनाम् ॥ ५८ ॥ <br>
&nbsp;एवं विहारैः कौमारैः कौमारं जहतुर्व्रजे । <br>
&nbsp;निलायनैः सेतुबन्धैः मर्कटोत्प्लवनादिभिः ॥ ५९ ॥ <br>
<br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे एकादशोऽध्यायः ॥ ११ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
