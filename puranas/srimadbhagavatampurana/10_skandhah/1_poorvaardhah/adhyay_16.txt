<br>
कालियदमनम्-नागपत्‍नीकृतं नागकर्तृकं च <br>
भगवतः स्तवनं नागद्वारा ह्रदपरित्यागश्च - <br>
<br>
( अनुष्टुप् )<br>
श्रीशुक उवाच । <br>
&nbsp;विलोक्य दूषितां कृष्णां कृष्णः कृष्णाहिना विभुः । <br>
&nbsp;तस्या विशुद्धिमन्विच्छन्सर्पं तमुदवासयत् ॥ १ ॥ <br>
&nbsp;श्रीराजोवाच । <br>
&nbsp;कथमन्तर्जलेऽगाधे न्यगृह्णाद् भगवानहिम् । <br>
&nbsp;स वै बहुयुगावासं यथाऽऽसीद् विप्र कथ्यताम् ॥ २ ॥ <br>
&nbsp;ब्रह्मन्भगवतस्तस्य भूम्नः स्वच्छन्दवर्तिनः । <br>
&nbsp;गोपालोदारचरितं कस्तृप्येतामृतं जुषन् ॥ ३ ॥ <br>
&nbsp;श्रीशुक उवाच । <br>
&nbsp;कालिन्द्यां कालियस्यासीद् ह्रदः कश्चिद् विषाग्निना । <br>
&nbsp;श्रप्यमाणपया यस्मिन् पतन्त्युपरिगाः खगाः ॥ ४ ॥ <br>
&nbsp;विप्रुष्मता विषदोर्मि मारुतेनाभिमर्शिताः । <br>
&nbsp;म्रियन्ते तीरगा यस्य प्राणिनः स्थिरजङ्‌गमाः ॥ ५ ॥ <br>
( वसंततिलका )<br>
तं चण्डवेगविषवीर्यमवेक्ष्य तेन <br>
&nbsp;&nbsp;&nbsp;&nbsp;&nbsp;दुष्टां नदीं च खलसंयमनावतारः । <br>
&nbsp;कृष्णः कदम्बमधिरुह्य ततोऽतितुङ्‌गम् <br>
&nbsp;&nbsp;&nbsp;&nbsp;&nbsp;आस्फोट्य गाढरशनो न्यपतद् विषोदे ॥ ६ ॥ <br>
&nbsp;सर्पह्रदः पुरुषसारनिपातवेग <br>
&nbsp;&nbsp;&nbsp;&nbsp;&nbsp;संक्षोभितोरगविषोच्छ्वसिताम्बुराशिः । <br>
&nbsp;पर्यक्‌प्लुतो विषकषायबिभीषणोर्मिः <br>
&nbsp;&nbsp;&nbsp;&nbsp;&nbsp;धावन् धनुःशतमनन्तबलस्य किं तत् ॥ ७ ॥ <br>
&nbsp;तस्य ह्रदे विहरतो भुजदण्डघूर्ण <br>
&nbsp;&nbsp;&nbsp;&nbsp;&nbsp;वार्घोषमङ्‌ग वरवारणविक्रमस्य । <br>
&nbsp;आश्रुत्य तत् स्वसदनाभिभवं निरीक्ष्य <br>
&nbsp;&nbsp;&nbsp;&nbsp;&nbsp;चक्षुःश्रवाः समसरत् तदमृष्यमाणः ॥ ८ ॥ <br>
&nbsp;तं प्रेक्षणीयसुकुमारघनावदातं <br>
&nbsp;&nbsp;&nbsp;&nbsp;&nbsp;श्रीवत्सपीतवसनं स्मितसुन्दरास्यम् । <br>
&nbsp;क्रीडन्तमप्रतिभयं कमलोदराङ्‌घ्रिं <br>
&nbsp;&nbsp;&nbsp;&nbsp;&nbsp;सन्दश्य मर्मसु रुषा भुजया चछाद ॥ ९ ॥ <br>
&nbsp;तं नागभोगपरिवीतमदृष्टचेष्टम् <br>
&nbsp;&nbsp;&nbsp;&nbsp;&nbsp;आलोक्य तत्प्रियसखाः पशुपा भृशार्ताः । <br>
&nbsp;कृष्णेऽर्पितात्मसुहृदर्थकलत्रकामा <br>
&nbsp;&nbsp;&nbsp;&nbsp;&nbsp;दुःखानुशोकभयमूढधियो निपेतुः ॥ १० ॥ <br>
( अनुष्टुप् )<br>
गावो वृषा वत्सतर्यः क्रन्दमानाः सुदुःखिताः । <br>
&nbsp;कृष्णे न्यस्तेक्षणा भीता रुदत्य इव तस्थिरे ॥ ११ ॥ <br>
&nbsp;अथ व्रजे महोत्पाताः त्रिविधा ह्यतिदारुणाः । <br>
&nbsp;उत्पेतुर्भुवि दिव्यात्मन् यासन्नभयशंसिनः ॥ १२ ॥ <br>
&nbsp;तानालक्ष्य भयोद्विग्ना गोपा नन्दपुरोगमाः । <br>
&nbsp;विना रामेण गाः कृष्णं ज्ञात्वा चारयितुं गतम् ॥ १३ ॥ <br>
&nbsp;तैर्दुर्निमित्तैर्निधनं मत्वा प्राप्तमतद् विदः । <br>
&nbsp;तत् प्राणास्तन्मनस्कास्ते दुःखशोकभयातुराः ॥ १४ ॥ <br>
&nbsp;आबालवृद्धवनिताः सर्वेऽङ्‌ग पशुवृत्तयः । <br>
&nbsp;निर्जग्मुर्गोकुलाद् दीनाः कृष्णदर्शनलालसाः ॥ १५ ॥ <br>
&nbsp;तांस्तथा कातरान् वीक्ष्य भगवान् माधवो बलः । <br>
&nbsp;प्रहस्य किञ्चिन्नोवाच प्रभावज्ञोऽनुजस्य सः ॥ ॥ <br>
&nbsp;तेऽन्वेषमाणा दयितं कृष्णं सूचितया पदैः । <br>
&nbsp;भगवत् लक्षणैर्जग्मुः पदव्या यमुनातटम् ॥ १७ ॥ <br>
( इंद्रवंशा )<br>
ते तत्र तत्राब्जयवाङ्‌कुशाशनि <br>
&nbsp;&nbsp;&nbsp;&nbsp;&nbsp;ध्वजोपपन्नानि पदानि विश्पतेः । <br>
&nbsp;मार्गे गवामन्यपदान्तरान्तरे <br>
&nbsp;&nbsp;&nbsp;&nbsp;&nbsp;निरीक्षमाणा ययुरङ्‌ग सत्वराः ॥ १८ ॥ <br>
( वसंततिलका )<br>
अन्तर्ह्रदे भुजगभोगपरीतमारात् । <br>
&nbsp;&nbsp;&nbsp;&nbsp;&nbsp;कृष्णं निरीहमुपलभ्य जलाशयान्ते । <br>
&nbsp;गोपांश्च मूढधिषणान् परितः पशूंश्च <br>
&nbsp;&nbsp;&nbsp;&nbsp;&nbsp;संक्रन्दतः परमकश्मलमापुरार्ताः ॥ १९ ॥ <br>
&nbsp;गोप्योऽनुरक्तमनसो भगवत्यनन्ते । <br>
&nbsp;&nbsp;&nbsp;&nbsp;&nbsp;तत्सौहृदस्मितविलोकगिरः स्मरन्त्यः । <br>
&nbsp;ग्रस्तेऽहिना प्रियतमे भृशदुःखतप्ताः <br>
&nbsp;&nbsp;&nbsp;&nbsp;&nbsp;शून्यं प्रियव्यतिहृतं ददृशुस्त्रिलोकम् ॥ २० ॥ <br>
&nbsp;ताः कृष्णमातरमपत्यमनुप्रविष्टां <br>
&nbsp;&nbsp;&nbsp;&nbsp;&nbsp;तुल्यव्यथाः समनुगृह्य शुचः स्रवन्त्यः । <br>
&nbsp;तास्ता व्रजप्रियकथाः कथयन्त्य आसन् <br>
&nbsp;&nbsp;&nbsp;&nbsp;&nbsp;कृष्णाननेऽर्पितदृशो मृतकप्रतीकाः ॥ २१ ॥ <br>
( अनुष्टुप् )<br>
कृष्णप्राणान् निर्विशतो नन्दादीन् वीक्ष्य तं ह्रदम् । <br>
&nbsp;प्रत्यषेधत् स भगवान् रामः कृष्णानुभाववित् ॥ २२ ॥ <br>
( वसंततिलका )<br>
इत्थं स्वगोकुलमनन्यगतिं निरीक्ष्य <br>
&nbsp;&nbsp;&nbsp;&nbsp;&nbsp;सस्त्रीकुमारमतिदुःखितमात्महेतोः । <br>
&nbsp;आज्ञाय मर्त्यपदवीमनुवर्तमानः <br>
&nbsp;&nbsp;&nbsp;&nbsp;&nbsp;स्थित्वा मुहूर्तमुदतिष्ठदुरङ्‌गबन्धात् ॥ २३ ॥ <br>
&nbsp;तत्प्रथ्यमानवपुषा व्यथितात्मभोगः <br>
&nbsp;&nbsp;&nbsp;&nbsp;&nbsp;त्यक्त्वोन्नमय्य कुपितः स्वफणान्भुजङ्‌गः । <br>
&nbsp;तस्थौ श्वसन् श्वसनरन्ध्रविषाम्बरीष <br>
&nbsp;&nbsp;&nbsp;&nbsp;&nbsp;स्तब्धेक्षणोल्मुकमुखो हरिमीक्षमाणः ॥ २४ ॥ <br>
&nbsp;तं जिह्वया द्विशिखया परिलेलिहानं <br>
&nbsp;&nbsp;&nbsp;&nbsp;&nbsp;द्वे सृक्किणी ह्यतिकरालविषाग्निदृष्टिम् । <br>
&nbsp;क्रीडन्नमुं परिससार यथा खगेन्द्रो <br>
&nbsp;&nbsp;&nbsp;&nbsp;&nbsp;बभ्राम सोऽप्यवसरं प्रसमीक्षमाणः ॥ २५ ॥ <br>
&nbsp;एवं परिभ्रमहतौजसमुन्नतांसम् <br>
&nbsp;&nbsp;&nbsp;&nbsp;&nbsp;आनम्य तत्पृथुशिरःस्वधिरूढ आद्यः । <br>
&nbsp;तन्मूर्धरत्‍ननिकरस्पर्शातिताम्र <br>
&nbsp;&nbsp;&nbsp;&nbsp;&nbsp;पादाम्बुजोऽखिलकलादिगुरुर्ननर्त ॥ २६ ॥ <br>
&nbsp;तं नर्तुमुद्यतमवेक्ष्य तदा तदीय <br>
&nbsp;&nbsp;&nbsp;&nbsp;&nbsp;गन्धर्वसिद्धमुनिचारणदेववध्वः । <br>
&nbsp;प्रीत्या मृदङ्‌गपणवानकवाद्यगीत <br>
&nbsp;&nbsp;&nbsp;&nbsp;&nbsp;पुष्पोपहारनुतिभिः सहसोपसेदुः ॥ २७ ॥ <br>
&nbsp;यद् यद् शिरो न नमतेऽङ्‌ग शतैकशीर्ष्णः <br>
&nbsp;&nbsp;&nbsp;&nbsp;&nbsp;तत्तन्ममर्द खरदण्डधरोऽङ्‌घ्रिपातैः । <br>
&nbsp;क्षीणायुषो भ्रमत उल्बणमास्यतोऽसृङ्‌ <br>
&nbsp;&nbsp;&nbsp;&nbsp;&nbsp;नस्तो वमन् परमकश्मलमाप नागः ॥ २८ ॥ <br>
&nbsp;तस्याक्षिभिर्गरलमुद्वमतः शिरःसु <br>
&nbsp;&nbsp;&nbsp;&nbsp;&nbsp;यद् यत् समुन्नमति निःश्वसतो रुषोच्चैः । <br>
&nbsp;नृत्यन् पदानुनमयन् दमयां बभूव <br>
&nbsp;&nbsp;&nbsp;&nbsp;&nbsp;पुष्पैः प्रपूजित इवेह पुमान्पुराणः ॥ २९ ॥ <br>
&nbsp;तच्चित्रताण्डवविरुग्णफणातपत्रो <br>
&nbsp;&nbsp;&nbsp;&nbsp;&nbsp;रक्तं मुखैरुरु वमन् नृप भग्नगात्रः । <br>
&nbsp;स्मृत्वा चराचरगुरुं पुरुषं पुराणं <br>
&nbsp;&nbsp;&nbsp;&nbsp;&nbsp;नारायणं तमरणं मनसा जगाम ॥ ३० ॥ <br>
&nbsp;कृष्णस्य गर्भजगतोऽतिभरावसन्नं <br>
&nbsp;&nbsp;&nbsp;&nbsp;&nbsp;पार्ष्णिप्रहारपरिरुग्णफणातपत्रम् । <br>
&nbsp;दृष्ट्वाहिमाद्यमुपसेदुरमुष्य पत्‍न्य <br>
&nbsp;&nbsp;&nbsp;&nbsp;&nbsp;आर्ताः श्लथद्वसन भूषणकेशबन्धाः ॥ ३१ ॥ <br>
&nbsp;तास्तं सुविग्नमनसोऽथ पुरस्कृतार्भाः <br>
&nbsp;&nbsp;&nbsp;&nbsp;&nbsp;कायं निधाय भुवि भूतपतिं प्रणेमुः । <br>
&nbsp;साध्व्यः कृताञ्जलिपुटाः शमलस्य भर्तुः <br>
&nbsp;&nbsp;&nbsp;&nbsp;&nbsp;मोक्षेप्सवः शरणदं शरणं प्रपन्नाः ॥ ३२ ॥ <br>
&nbsp;नागपत्‍न्य ऊचुः । <br>
( इंद्रवज्रा )<br>
न्याय्यो हि दण्डः कृतकिल्बिषेऽस्मिन् <br>
&nbsp;&nbsp;&nbsp;&nbsp;&nbsp;तवावतारः खलनिग्रहाय । <br>
&nbsp;रिपोः सुतानामपि तुल्यदृष्टेः <br>
&nbsp;&nbsp;&nbsp;&nbsp;&nbsp;धत्से दमं फलमेवानुशंसन् ॥ ३३ ॥ <br>
( वंशस्था )<br>
अनुग्रहोऽयं भवतः कृतो हि नो <br>
&nbsp;&nbsp;&nbsp;&nbsp;&nbsp;दण्डोऽसतां ते खलु कल्मषापहः । <br>
&nbsp;यद् दन्दशूकत्वममुष्य देहिनः <br>
&nbsp;&nbsp;&nbsp;&nbsp;&nbsp;क्रोधोऽपि तेऽनुग्रह एव सम्मतः ॥ ३४ ॥ <br>
( उपेंद्रवज्रा )<br>
तपः सुतप्तं किमनेन पूर्वं <br>
&nbsp;&nbsp;&nbsp;&nbsp;&nbsp;निरस्तमानेन च मानदेन । <br>
&nbsp;धर्मोऽथ वा सर्वजनानुकम्पया <br>
&nbsp;&nbsp;&nbsp;&nbsp;&nbsp;यतो भवांस्तुष्यति सर्वजीवः ॥ ३५ ॥ <br>
( मिश्र )<br>
कस्यानुभावोऽस्य न देव विद्महे <br>
&nbsp;&nbsp;&nbsp;&nbsp;&nbsp;तवाङ्‌घ्रिरेणु स्पर्शाधिकारः । <br>
&nbsp;यद्वाञ्छया श्रीर्ललनाचरत्तपो <br>
&nbsp;&nbsp;&nbsp;&nbsp;&nbsp;विहाय कामान् सुचिरं धृतव्रता ॥ ३६ ॥ <br>
&nbsp;न नाकपृष्ठं न च सार्वभौमं <br>
&nbsp;&nbsp;&nbsp;&nbsp;&nbsp;न पारमेष्ठ्यं न रसाधिपत्यम् । <br>
&nbsp;न योगसिद्धीरपुनर्भवं वा <br>
&nbsp;&nbsp;&nbsp;&nbsp;&nbsp;वाञ्छन्ति यत्पादरजःप्रपन्नाः ॥ ३७ ॥ <br>
&nbsp;तदेष नाथाप दुरापमन्यैः <br>
&nbsp;&nbsp;&nbsp;&nbsp;&nbsp;तमोजनिः क्रोधवशोऽप्यहीशः । <br>
&nbsp;संसारचक्रे भ्रमतः शरीरिणो <br>
&nbsp;&nbsp;&nbsp;&nbsp;&nbsp;यदिच्छतः स्याद् विभवः समक्षः ॥ ३८ ॥ <br>
( अनुष्टुप् )<br>
नमस्तुभ्यं भगवते पुरुषाय महात्मने । <br>
&nbsp;भूतावासाय भूताय पराय परमात्मने ॥ ३९ ॥ <br>
&nbsp;ज्ञानविज्ञाननिधये ब्रह्मणेऽनन्तशक्तये । <br>
&nbsp;अगुणायाविकाराय नमस्तेऽप्राकृताय च ॥ ४० ॥ <br>
&nbsp;कालाय कालनाभाय कालावयवसाक्षिणे । <br>
&nbsp;विश्वाय तदुपद्रष्ट्रे तत्कर्त्रे विश्वहेतवे ॥ ४१ ॥ <br>
&nbsp;भूतमात्रेन्द्रियप्राण मनोबुद्ध्याशयात्मने । <br>
&nbsp;त्रिगुणेनाभिमानेन गूढस्वात्मानुभूतये ॥ ४२ ॥ <br>
&nbsp;नमोऽनन्ताय सूक्ष्माय कूटस्थाय विपश्चिते । <br>
&nbsp;नानावादानुरोधाय वाच्यवाचक शक्तये ॥ ४३ ॥ <br>
&nbsp;नमः प्रमाणमूलाय कवये शास्त्रयोनये । <br>
&nbsp;प्रवृत्ताय निवृत्ताय निगमाय नमो नमः ॥ ४४ ॥ <br>
&nbsp;नमः कृष्णाय रामाय वसुदेवसुताय च । <br>
&nbsp;प्रद्युम्नायानिरुद्धाय सात्वतां पतये नमः ॥ ४५ ॥ <br>
&nbsp;नमो गुणप्रदीपाय गुणात्मच्छादनाय च । <br>
&nbsp;गुणवृत्त्युपलक्ष्याय गुणद्रष्टे स्वसंविदे ॥ ४६ ॥ <br>
&nbsp;अव्याकृतविहाराय सर्वव्याकृतसिद्धये । <br>
&nbsp;हृषीकेश नमस्तेऽस्तु मुनये मौनशीलिने ॥ ४७ ॥ <br>
&nbsp;परावरगतिज्ञाय सर्वाध्यक्षाय ते नमः । <br>
&nbsp;अविश्वाय च विश्वाय तद्द्रष्टेऽस्य च हेतवे ॥ ४८ ॥ <br>
( मिश्र )<br>
त्वं ह्यस्य जन्मस्थितिसंयमान् प्रभो <br>
&nbsp;&nbsp;&nbsp;&nbsp;&nbsp;गुणैरनीहोऽकृत कालशक्तिधृक् । <br>
&nbsp;तत्तत् स्वभावान् प्रतिबोधयन् सतः <br>
&nbsp;&nbsp;&nbsp;&nbsp;&nbsp;समीक्षयामोघविहार ईहसे ॥ ४९ ॥ <br>
( इंद्रवंशा )<br>
तस्यैव तेऽमूस्तनवस्त्रिलोक्यां <br>
&nbsp;&nbsp;&nbsp;&nbsp;&nbsp;शान्ता अशान्ता उत मूढयोनयः । <br>
&nbsp;शान्ताः प्रियास्ते ह्यधुनावितुं सतां <br>
&nbsp;&nbsp;&nbsp;&nbsp;&nbsp;स्थातुश्च ते धर्मपरीप्सयेहतः ॥ ५० ॥ <br>
( अनुष्टुप् )<br>
अपराधः सकृद् भर्त्रा सोढव्यः स्वप्रजाकृतः । <br>
&nbsp;क्षन्तुमर्हसि शान्तात्मम् मूढस्य त्वामजानतः ॥ ५१ ॥ <br>
&nbsp;अनुगृह्णीष्व भगवन् प्राणांस्त्यजति पन्नगः । <br>
&nbsp;स्त्रीणां नः साधुशोच्यानां पतिः प्राणः प्रदीयताम् ॥ ५२ ॥ <br>
&nbsp;विधेहि ते किङ्‌करीणां अनुष्ठेयं तवाज्ञया । <br>
&nbsp;यच्छ्रद्धयानुतिष्ठन् वै मुच्यते सर्वतो भयात् ॥ ५३ ॥ <br>
&nbsp;श्रीशुक उवाच । <br>
&nbsp;इत्थं स नागपत्‍नीभिः भगवान् समभिष्टुतः । <br>
&nbsp;मूर्च्छितं भग्नशिरसं विससर्जाङ्‌घ्रिकुट्टनैः ॥ ५४ ॥ <br>
&nbsp;प्रतिलब्धेन्द्रियप्राणः कालियः शनकैर्हरिम् । <br>
&nbsp;कृच्छ्रात् समुच्छ्वसन् दीनः कृष्णं प्राह कृताञ्जलिः ॥ ५५ ॥ <br>
&nbsp;कालिय उवाच । <br>
&nbsp;वयं खलाः सहोत्पत्त्या तमसा दीर्घमन्यवः । <br>
&nbsp;स्वभावो दुस्त्यजो नाथ लोकानां यदसद्‍ग्रहः ॥ ५६ ॥ <br>
&nbsp;त्वया सृष्टमिदं विश्वं धातर्गुणविसर्जनम् । <br>
&nbsp;नानास्वभाववीर्यौजो योनिबीजाशयाकृति ॥ ५७ ॥ <br>
&nbsp;वयं च तत्र भगवन् सर्पा जात्युरुमन्यवः । <br>
&nbsp;कथं त्यजामस्त्वन्मायां दुस्त्यजां मोहिताः स्वयम् ॥ ५८ ॥ <br>
&nbsp;भवान् हि कारणं तत्र सर्वज्ञो जगदीश्वरः । <br>
&nbsp;अनुग्रहं निग्रहं वा मन्यसे तद् विधेहि नः ॥ ५९ ॥ <br>
&nbsp;श्रीशुक उवाच । <br>
&nbsp;इत्याकर्ण्य वचः प्राह भगवान् कार्यमानुषः । <br>
&nbsp;नात्र स्थेयं त्वया सर्प समुद्रं याहि मा चिरम् ।<br>
&nbsp;स्वज्ञात्यपत्यदाराढ्यो गोनृभिर्भुज्यतां नदी ॥ ६० ॥ <br>
&nbsp;य एतत् संस्मरेन् मर्त्यः तुभ्यं मदनुशासनम् । <br>
&nbsp;कीर्तयन् उभयोः सन्ध्योः न युष्मद् भयमाप्नुयात् ॥ ६१ ॥ <br>
&nbsp;योऽस्मिन् स्नात्वा मदाक्रीडे देवादीन् तर्पयेज्जलैः । <br>
&nbsp;उपोष्य मां स्मरन्नर्चेत् सर्वपापैः प्रमुच्यते ॥ ६२ ॥ <br>
&nbsp;द्वीपं रमणकं हित्वा ह्रदमेतमुपाश्रितः । <br>
&nbsp;यद् भयात्स सुपर्णस्त्वां नाद्यान्मत्पाद लाञ्छितम् ॥ ६३ ॥ <br>
&nbsp;श्रीऋषिरुवाच । <br>
&nbsp;एवमुक्तो भगवता कृष्णेनाद्‌भुतकर्मणा । <br>
&nbsp;तं पूजयामास मुदा नागपत्‍न्यश्च सादरम् ॥ ६४ ॥ <br>
&nbsp;दिव्याम्बरस्रङ्‌ मणिभिः परार्ध्यैरपि भूषणैः । <br>
&nbsp;दिव्यगन्धानुलेपैश्च महत्योत्पलमालया ॥ ६५ ॥ <br>
&nbsp;पूजयित्वा जगन्नाथं प्रसाद्य गरुडध्वजम् । <br>
&nbsp;ततः प्रीतोऽभ्यनुज्ञातः परिक्रम्याभिवन्द्य तम् ॥ ६६ ॥ <br>
&nbsp;सकलत्रसुहृत्पुत्रो द्वीपमब्धेर्जगाम ह । <br>
&nbsp;तदैव सामृतजला यमुना निर्विषाभवत् । <br>
&nbsp;अनुग्रहाद् भगवतः क्रीडामानुषरूपिणः ॥ ६७ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे षोडशोऽध्यायः ॥ १६ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
