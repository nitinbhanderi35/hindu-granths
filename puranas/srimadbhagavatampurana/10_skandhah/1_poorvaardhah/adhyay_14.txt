<br>
ब्रह्मणा कृता भगवतः स्तुतिर्वत्सवत्सपालानयनंच - <br>
<br>
( वसंततिलका )<br>
श्रीब्रह्मोवाच । <br>
&nbsp;नौमीड्य तेऽभ्रवपुषे तडिदम्बराय <br>
&nbsp;&nbsp;&nbsp;&nbsp;&nbsp;गुञ्जावतंसपरिपिच्छलसन्मुखाय । <br>
&nbsp;वन्यस्रजे कवलवेत्रविषाणवेणु <br>
&nbsp;&nbsp;&nbsp;&nbsp;&nbsp;लक्ष्मश्रिये मृदुपदे पशुपाङ्‌गजाय ॥ १ ॥ <br>
&nbsp;अस्यापि देव वपुषो मदनुग्रहस्य <br>
&nbsp;&nbsp;&nbsp;&nbsp;&nbsp;स्वेच्छामयस्य न तु भूतमयस्य कोऽपि । <br>
&nbsp;नेशे महि त्ववसितुं मनसाऽऽन्तरेण <br>
&nbsp;&nbsp;&nbsp;&nbsp;&nbsp;साक्षात्तवैव किमुतात्मसुखानुभूतेः ॥ २ ॥ <br>
&nbsp;ज्ञाने प्रयासमुदपास्य नमन्त एव । <br>
&nbsp;&nbsp;&nbsp;&nbsp;&nbsp;जीवन्ति सन्मुखरितां भवदीयवार्ताम् । <br>
&nbsp;स्थाने स्थिताः श्रुतिगतां तनुवाङ्‌मनोभिः । <br>
&nbsp;&nbsp;&nbsp;&nbsp;&nbsp;ये प्रायशोऽजित जितोऽप्यसि तैस्त्रिलोक्याम् ॥ ३ ॥ <br>
( इंद्रवंशा )<br>
श्रेयःसृतिं भक्तिमुदस्य ते विभो । <br>
&nbsp;&nbsp;&nbsp;&nbsp;&nbsp;क्लिश्यन्ति ये केवलबोधलब्धये । <br>
&nbsp;तेषामसौ क्लेशल एव शिष्यते । <br>
&nbsp;&nbsp;&nbsp;&nbsp;&nbsp;नान्यद् यथा स्थूलतुषावघातिनाम् ॥ ४ ॥ <br>
&nbsp;पुरेह भूमन् बहवोऽपि योगिनः <br>
&nbsp;&nbsp;&nbsp;&nbsp;&nbsp;त्वदर्पितेहा निजकर्मलब्धया । <br>
&nbsp;विबुध्य भक्त्यैव कथोपनीतया <br>
&nbsp;&nbsp;&nbsp;&nbsp;&nbsp;प्रपेदिरेऽञ्जोऽच्युत ते गतिं पराम् ॥ ५ ॥ <br>
&nbsp;तथापि भूमन् महिमागुणस्य ते <br>
&nbsp;&nbsp;&nbsp;&nbsp;&nbsp;विबोद्धुमर्हत्यमलान्तरात्मभिः । <br>
&nbsp;अविक्रियात् स्वानुभवादरूपतो <br>
&nbsp;&nbsp;&nbsp;&nbsp;&nbsp;ह्यनन्यबोध्यात्मतया न चान्यथा ॥ ६ ॥ <br>
( मिश्र )<br>
गुणात्मनस्तेऽपि गुणान् विमातुं <br>
&nbsp;&nbsp;&nbsp;&nbsp;&nbsp;हितावतीर्णस्य क ईशिरेऽस्य । <br>
&nbsp;कालेन यैर्वा विमिताः सुकल्पैः <br>
&nbsp;&nbsp;&nbsp;&nbsp;&nbsp;भूपांशवः खे मिहिका द्युभासः ॥ ७ ॥ <br>
&nbsp;तत्तेऽनुकम्पां सुसमीक्षमाणो <br>
&nbsp;&nbsp;&nbsp;&nbsp;&nbsp;भुञ्जान एवात्मकृतं विपाकम् । <br>
&nbsp;हृद्वाग्वपुर्भिर्विदधन्नमस्ते <br>
&nbsp;&nbsp;&nbsp;&nbsp;&nbsp;जीवेत यो मुक्तिपदे स दायभाक् ॥ ८ ॥ <br>
&nbsp;पश्येश मेऽनार्यमनन्त आद्ये <br>
&nbsp;&nbsp;&nbsp;&nbsp;&nbsp;परात्मनि त्वय्यपि मायिमायिनि । <br>
&nbsp;मायां वितत्येक्षितुमात्मवैभवं <br>
&nbsp;&nbsp;&nbsp;&nbsp;&nbsp;ह्यहं कियानैच्छमिवार्चिरग्नौ ॥ ९ ॥ <br>
( वंशस्था )<br>
अतः क्षमस्वाच्युत मे रजोभुवो <br>
&nbsp;&nbsp;&nbsp;&nbsp;&nbsp;ह्यजानतस्त्वत् पृथगीशमानिनः । <br>
&nbsp;अजावलेपान्धतमोऽन्धचक्षुष <br>
&nbsp;&nbsp;&nbsp;&nbsp;&nbsp;एषोऽनुकम्प्यो मयि नाथवानिति ॥ १० ॥ <br>
( वसंततिलका )<br>
क्वाहं तमोमहदहंखचराग्निवार्भू । <br>
&nbsp;&nbsp;&nbsp;&nbsp;&nbsp;संवेष्टिताण्डघटसप्तवितस्तिकायः । <br>
&nbsp;क्वेदृग्विधाविगणिताण्डपराणुचर्या । <br>
&nbsp;&nbsp;&nbsp;&nbsp;&nbsp;वाताध्वरोमविवरस्य च ते महित्वम् ॥ ११ ॥ <br>
( मिश्र )<br>
उत्क्षेपणं गर्भगतस्य पादयोः <br>
&nbsp;&nbsp;&nbsp;&nbsp;&nbsp;किं कल्पते मातुरधोक्षजागसे । <br>
&nbsp;किमस्तिनास्तिव्यपदेशभूषितं <br>
&nbsp;&nbsp;&nbsp;&nbsp;&nbsp;तवास्ति कुक्षेः कियदप्यनन्तः ॥ १२ ॥ <br>
&nbsp;जगत्त्रयान्तोदधिसम्प्लवोदे <br>
&nbsp;&nbsp;&nbsp;&nbsp;&nbsp;नारायणस्योदरनाभिनालात् । <br>
&nbsp;विनिर्गतोऽजस्त्विति वाङ्‌ न वै मृषा <br>
&nbsp;&nbsp;&nbsp;&nbsp;&nbsp;किं त्वीश्वर त्वन्न विनिर्गतोऽस्मि ॥ १३ ॥ <br>
&nbsp;नारायणस्त्वं न हि सर्वदेहिनां <br>
&nbsp;&nbsp;&nbsp;&nbsp;&nbsp;आत्मास्यधीशाखिललोकसाक्षी । <br>
&nbsp;नारायणोऽङ्‌गं नरभूजलायनात् <br>
&nbsp;&nbsp;&nbsp;&nbsp;&nbsp;तच्चापि सत्यं न तवैव माया ॥ १४ ॥ <br>
( इंद्रवज्रा )<br>
तच्चेज्जलस्थं तव सज्जगद्वपुः <br>
&nbsp;&nbsp;&nbsp;&nbsp;&nbsp;किं मे न दृष्टं भगवंस्तदैव । <br>
&nbsp;किं वा सुदृष्टं हृदि मे तदैव <br>
&nbsp;&nbsp;&nbsp;&nbsp;&nbsp;किं नो सपद्येव पुनर्व्यदर्शि ॥ १५ ॥ <br>
&nbsp;अत्रैव मायाधमनावतारे <br>
&nbsp;&nbsp;&nbsp;&nbsp;&nbsp;ह्यस्य प्रपञ्चस्य बहिः स्फुटस्य । <br>
&nbsp;कृत्स्नस्य चान्तर्जठरे जनन्या <br>
&nbsp;&nbsp;&nbsp;&nbsp;&nbsp;मायात्वमेव प्रकटीकृतं ते ॥ १६ ॥ <br>
( अनुष्टुप् )<br>
यस्य कुक्षाविदं सर्वं सात्मं भाति यथा तथा । <br>
&nbsp;तत्त्वय्यपीह तत् सर्वं किमिदं मायया विना ॥ १७ ॥ <br>
( शार्दूलविक्रीडित )<br>
अद्यैव त्वदृतेऽस्य किं मम न ते <br>
&nbsp;&nbsp;&nbsp;&nbsp;&nbsp;मायात्वमादर्शितम् । <br>
&nbsp;एकोऽसि प्रथमं ततो व्रजसुहृद् <br>
&nbsp;&nbsp;&nbsp;&nbsp;&nbsp;वत्साः समस्ता अपि । <br>
&nbsp;तावन्तोऽसि चतुर्भुजास्तदखिलैः <br>
&nbsp;&nbsp;&nbsp;&nbsp;&nbsp;साकं मयोपासिताः । <br>
&nbsp;तावन्त्येव जगन्त्यभूस्तदमितं <br>
&nbsp;&nbsp;&nbsp;&nbsp;&nbsp;ब्रह्माद्वयं शिष्यते ॥ १८ ॥ <br>
( उपेंद्रवज्रा )<br>
अजानतां त्वत्पदवीमनात्मन् <br>
&nbsp;&nbsp;&nbsp;&nbsp;&nbsp;यात्माऽऽत्मना भासि वितत्य मायाम् । <br>
&nbsp;सृष्टाविवाहं जगतो विधान <br>
&nbsp;&nbsp;&nbsp;&nbsp;&nbsp;इव त्वमेषोऽन्त इव त्रिनेत्रः ॥ १९ ॥ <br>
( मिश्र )<br>
सुरेष्वृषिष्वीश तथैव नृष्वपि <br>
&nbsp;&nbsp;&nbsp;&nbsp;&nbsp;तिर्यक्षु यादःस्वपि तेऽजनस्य । <br>
&nbsp;जन्मासतां दुर्मदनिग्रहाय <br>
&nbsp;&nbsp;&nbsp;&nbsp;&nbsp;प्रभो विधातः सदनुग्रहाय च ॥ २० ॥ <br>
&nbsp;को वेत्ति भूमन् भगवन् परात्मन् <br>
&nbsp;&nbsp;&nbsp;&nbsp;&nbsp;योगेश्वरोतीर्भवत-स्त्रिलोक्याम् । <br>
&nbsp;क्व वा कथं वा कति वा कदेति <br>
&nbsp;&nbsp;&nbsp;&nbsp;&nbsp;विस्तारयन् क्रीडसि योगमायाम् ॥ २१ ॥ <br>
( वसंततिलका )<br>
तस्मादिदं जगदशेषमसत्स्वरूपं <br>
&nbsp;&nbsp;&nbsp;&nbsp;&nbsp;स्वप्नाभमस्तधिषणं पुरुदुःखदुःखम् । <br>
&nbsp;त्वय्येव नित्यसुखबोधतनावनन्ते <br>
&nbsp;&nbsp;&nbsp;&nbsp;&nbsp;मायात उद्यदपि यत् सदिवावभाति ॥ २२ ॥ <br>
( मिश्र )<br>
एकस्त्वमात्मा पुरुषः पुराणः <br>
&nbsp;&nbsp;&nbsp;&nbsp;&nbsp;सत्यः स्वयंज्योतिरनन्त आद्यः । <br>
&nbsp;नित्योऽक्षरोऽजस्रसुखो निरञ्जनः <br>
&nbsp;&nbsp;&nbsp;&nbsp;&nbsp;पूर्णाद्वयो मुक्त उपाधितोऽमृतः ॥ २३ ॥ <br>
( इंद्रवंशा )<br>
एवंविधं त्वां सकलात्मनामपि <br>
&nbsp;&nbsp;&nbsp;&nbsp;&nbsp;स्वात्मानमात्मात्मतया विचक्षते । <br>
&nbsp;गुर्वर्कलब्धोपनिषत् सुचक्षुषा <br>
&nbsp;&nbsp;&nbsp;&nbsp;&nbsp;ये ते तरन्तीव भवानृताम्बुधिम् ॥ २४ ॥ <br>
&nbsp;आत्मानमेवात्मतयाविजानतां <br>
&nbsp;&nbsp;&nbsp;&nbsp;&nbsp;तेनैव जातं निखिलं प्रपञ्चितम् । <br>
&nbsp;ज्ञानेन भूयोऽपि च तत्प्रलीयते <br>
&nbsp;&nbsp;&nbsp;&nbsp;&nbsp;रज्ज्वामहेर्भोगभवाभवौ यथा ॥ २५ ॥ <br>
( मिश्र )<br>
अज्ञानसंज्ञौ भवबन्धमोक्षौ <br>
&nbsp;&nbsp;&nbsp;&nbsp;&nbsp;द्वौ नाम नान्यौ स्त ऋतज्ञभावात् । <br>
&nbsp;अजस्रचित्यात्मनि केवले परे <br>
&nbsp;&nbsp;&nbsp;&nbsp;&nbsp;विचार्यमाणे तरणाविवाहनी ॥ २६ ॥ <br>
( अनुष्टुप् )<br>
त्वामात्मानं परं मत्वा परमात्मानमेव च । <br>
&nbsp;आत्मा पुनर्बहिर्मृग्य अहोऽज्ञजनताज्ञता ॥ २७ ॥ <br>
( मिश्र )<br>
अन्तर्भवेऽनन्त भवन्तमेव <br>
&nbsp;&nbsp;&nbsp;&nbsp;&nbsp;ह्यतत्त्यजन्तो मृगयन्ति सन्तः । <br>
&nbsp;असन्तमप्यन्त्यहिमन्तरेण <br>
&nbsp;&nbsp;&nbsp;&nbsp;&nbsp;सन्तं गुणं तं किमु यन्ति सन्तः ॥ २८ ॥ <br>
&nbsp;अथापि ते देव पदाम्बुजद्वय <br>
&nbsp;&nbsp;&nbsp;&nbsp;&nbsp;प्रसादलेशानुगृहीत एव हि । <br>
&nbsp;जानाति तत्त्वं भगवन् महिम्नो <br>
&nbsp;&nbsp;&nbsp;&nbsp;&nbsp;न चान्य एकोऽपि चिरं विचिन्वन् ॥ २९ ॥ <br>
&nbsp;तदस्तु मे नाथ स भूरिभागो <br>
&nbsp;&nbsp;&nbsp;&nbsp;&nbsp;भवेऽत्र वान्यत्र तु वा तिरश्चाम् । <br>
&nbsp;येनाहमेकोऽपि भवज्जनानां <br>
&nbsp;&nbsp;&nbsp;&nbsp;&nbsp;भूत्वा निषेवे तव पादपल्लवम् ॥ ३० ॥ <br>
&nbsp;अहोऽतिधन्या व्रजगोरमण्यः <br>
&nbsp;&nbsp;&nbsp;&nbsp;&nbsp;स्तन्यामृतं पीतमतीव ते मुदा । <br>
&nbsp;यासां विभो वत्सतरात्मजात्मना <br>
&nbsp;&nbsp;&nbsp;&nbsp;&nbsp;यत्तृप्तयेऽद्यापि न चालमध्वराः ॥ ३१ ॥ <br>
( अनुष्टुप् )<br>
अहो भाग्यमहो भाग्यं नन्दगोपव्रजौकसाम् । <br>
&nbsp;यन्मित्रं परमानन्दं पूर्णं ब्रह्म सनातनम् ॥ ३२ ॥ <br>
( वसंततिलका )<br>
एषां तु भाग्यमहिमाच्युत तावदास्ताम् । <br>
&nbsp;&nbsp;&nbsp;&nbsp;&nbsp;एकादशैव हि वयं बत भूरिभागाः । <br>
&nbsp;एतद्‌धृषीकचषकैरसकृत् पिबामः <br>
&nbsp;&nbsp;&nbsp;&nbsp;&nbsp;शर्वादयोऽङ्‌घ्र्युदजमध्वमृतासवं ते ॥ ३३ ॥ <br>
&nbsp;तद्‍भूरिभाग्यमिह जन्म किमप्यटव्यां । <br>
&nbsp;&nbsp;&nbsp;&nbsp;&nbsp;यद्‍गोकुलेऽपि कतमाङ्‌घ्रिरजोऽभिषेकम् । <br>
&nbsp;यज्जीवितं तु निखिलं भगवान् मुकुन्दः <br>
&nbsp;&nbsp;&nbsp;&nbsp;&nbsp;त्वद्यापि यत्पदरजः श्रुतिमृग्यमेव ॥ ३४ ॥ <br>
( शार्दूलविक्रीडित )<br>
एषां घोषनिवासिनामुत भवान् <br>
&nbsp;&nbsp;&nbsp;&nbsp;&nbsp;किं देव रातेति नः <br>
&nbsp;चेतो विश्वफलात् फलं त्वदपरं <br>
&nbsp;&nbsp;&nbsp;&nbsp;&nbsp;कुत्राप्ययन्मुह्यति । <br>
&nbsp;सद्वेषादिव पूतनापि सकुला <br>
&nbsp;&nbsp;&nbsp;&nbsp;&nbsp;त्वामेव देवापिता <br>
&nbsp;यद्धामार्थसुहृत् प्रियात्मतनय <br>
&nbsp;&nbsp;&nbsp;&nbsp;&nbsp;प्राणाशयास्त्वत्कृते ॥ ३५ ॥ <br>
( अनुष्टुप् ) <br>
तावद् रागादयः स्तेनाः तावत् कारागृहं गृहम् । <br>
&nbsp;तावन्मोहोऽङ्‌घ्रिनिगडो यावत् कृष्ण न ते जनाः ॥ ३६ ॥ <br>
&nbsp;प्रपञ्चं निष्प्रपञ्चोऽपि विडम्बयसि भूतले । <br>
&nbsp;प्रपन्नजनतानन्द सन्दोहं प्रथितुं प्रभो ॥ ३७ ॥ <br>
&nbsp;जानन्त एव जानन्तु किं बहूक्त्या न मे प्रभो । <br>
&nbsp;मनसो वपुषो वाचो वैभवं तव गोचरः ॥ ३८ ॥ <br>
&nbsp;अनुजानीहि मां कृष्ण सर्वं त्वं वेत्सि सर्वदृक् । <br>
&nbsp;त्वमेव जगतां नाथो जगद् एतत् तवार्पितम् ॥ ३९ ॥ <br>
( वसंततिलका )<br>
श्रीकृष्ण वृष्णिकुलपुष्करजोषदायिन् <br>
&nbsp;&nbsp;&nbsp;&nbsp;&nbsp;क्ष्मानिर्जरद्विजपशूदधिवृद्धिकारिन् । <br>
&nbsp;उद्धर्मशार्वरहर क्षितिराक्षसध्रुग् <br>
&nbsp;&nbsp;&nbsp;&nbsp;&nbsp;आकल्पमार्कमर्हन् भगवन् नमस्ते ॥ ४० ॥ <br>
&nbsp;श्रीशुक उवाच । <br>
( अनुष्टुप् )<br>
इत्यभिष्टूय भूमानं त्रिः परिक्रम्य पादयोः । <br>
&nbsp;नत्वाभीष्टं जगद्धाता स्वधाम प्रत्यपद्यत ॥ ४१ ॥ <br>
&nbsp;ततोऽनुज्ञाप्य भगवान् स्वभुवं प्रागवस्थितान् । <br>
&nbsp;वत्सान् पुलिनमानिन्ये यथापूर्वसखं स्वकम् ॥ ४२ ॥ <br>
&nbsp;एकस्मिन्नपि यातेऽब्दे प्राणेशं चान्तराऽऽत्मनः । <br>
&nbsp;कृष्णमायाहता राजन् क्षणार्धं मेनिरेऽर्भकाः ॥ ४३ ॥ <br>
&nbsp;किं किं न विस्मरन्तीह मायामोहितचेतसः । <br>
&nbsp;यन्मोहितं जगत्सर्वं अभीक्ष्णं विस्मृतात्मकम् ॥ ४४ ॥ <br>
&nbsp;ऊचुश्च सुहृदः कृष्णं स्वागतं तेऽतिरंहसा । <br>
&nbsp;नैकोऽप्यभोजि कवल एहीतः साधु भुज्यताम् ॥ ४५ ॥ <br>
&nbsp;ततो हसन् हृषीकेशोऽभ्यवहृत्य सहार्भकैः । <br>
&nbsp;दर्शयंश्चर्माजगरं न्यवर्तत वनाद् व्रजम् ॥ ४६ ॥ <br>
( वसंततिलका )<br>
बर्हप्रसून नवधातुविचित्रिताङ्‌गः <br>
&nbsp;&nbsp;&nbsp;&nbsp;&nbsp;प्रोद्दामवेणुदलशृङ्‌गरवोत्सवाढ्यः । <br>
&nbsp;वत्सान् गृणन्ननुगगीत पवित्रकीर्तिः <br>
&nbsp;&nbsp;&nbsp;&nbsp;&nbsp;गोपीदृगुत्सवदृशिः प्रविवेश गोष्ठम् ॥ ४७ ॥ <br>
( अनुष्टुप् )<br>
अद्यानेन महाव्यालो यशोदानन्दसूनुना । <br>
&nbsp;हतोऽविता वयं चास्माद् इति बाला व्रजे जगुः ॥ ४८ ॥ <br>
&nbsp;श्रीराजोवाच । <br>
&nbsp;ब्रह्मन् परोद्‍भवे कृष्णे इयान्प्रेमा कथं भवेत् । <br>
&nbsp;योऽभूतपूर्वस्तोकेषु स्वोद्‍भवेष्वपि कथ्यताम् ॥ ४९ ॥ <br>
&nbsp;श्रीशुक उवाच । <br>
&nbsp;सर्वेषामपि भूतानां नृप स्वात्मैव वल्लभः । <br>
&nbsp;इतरेऽपत्यवित्ताद्याः तद्वल्लभतयैव हि ॥ ५० ॥ <br>
&nbsp;तद् राजेन्द्र यथा स्नेहः स्वस्वकात्मनि देहिनाम् । <br>
&nbsp;न तथा ममतालम्बि पुत्रवित्तगृहादिषु ॥ ५१ ॥ <br>
&nbsp;देहात्मवादिनां पुंसां अपि राजन्यसत्तम । <br>
&nbsp;यथा देहः प्रियतमः तथा न ह्यनु ये च तम् ॥ ५२ ॥ <br>
&nbsp;देहोऽपि ममताभाक् चेत् तर्ह्यसौ नात्मवत् प्रियः । <br>
&nbsp;यज्जीर्यत्यपि देहेऽस्मिन् जीविताशा बलीयसी ॥ ५३ ॥ <br>
&nbsp;तस्मात् प्रियतमः स्वात्मा सर्वेषामपि देहिनाम् । <br>
&nbsp;तदर्थमेव सकलं जगद् एतत् चराचरम् ॥ ५४ ॥ <br>
&nbsp;कृष्णमेनमवेहि त्वं आत्मानं अखिलात्मनाम् । <br>
&nbsp;जगद्धिताय सोऽप्यत्र देहीवाभाति मायया ॥ ५५ ॥ <br>
&nbsp;वस्तुतो जानतामत्र कृष्णं स्थास्नु चरिष्णु च । <br>
&nbsp;भगवद् रूपमखिलं नान्यद् वस्त्विह किञ्चन ॥ ५६ ॥ <br>
&nbsp;सर्वेषामपि वस्तूनां भावार्थो भवति स्थितः । <br>
&nbsp;तस्यापि भगवान्कृष्णः किं अतद्वस्तु रूप्यताम् ॥ ५७ ॥ <br>
( मिश्र )<br>
समाश्रिता ये पदपल्लवप्लवं <br>
&nbsp;&nbsp;&nbsp;&nbsp;&nbsp;महत्पदं पुण्ययशो मुरारेः । <br>
&nbsp;भवाम्बुधिर्वत्सपदं परं पदं <br>
&nbsp;&nbsp;&nbsp;&nbsp;&nbsp;पदं पदं यद् विपदां न तेषाम् ॥ ५८ ॥ <br>
( अनुष्टुप् )<br>
एतत्ते सर्वमाख्यातं यत् पृष्टोऽहमिह त्वया । <br>
&nbsp;यत् कौमारे हरिकृतं पौगण्डे परिकीर्तितम् ॥ ५९ ॥ <br>
( मिश्र )<br>
एतत्सुहृद्‌भिश्चरितं मुरारेः <br>
&nbsp;&nbsp;&nbsp;&nbsp;&nbsp;अघार्दनं शाद्वलजेमनं च । <br>
&nbsp;व्यक्तेतरद् रूपमजोर्वभिष्टवं <br>
&nbsp;&nbsp;&nbsp;&nbsp;&nbsp;शृण्वन् गृणन्नेति नरोऽखिलार्थान् ॥ ६० ॥ <br>
( अनुष्टुप् )<br>
एवं विहारैः कौमारैः कौमारं जहतुर्व्रजे । <br>
&nbsp;निलायनैः सेतुबन्धैः मर्कटोत्प्लवनादिभिः ॥ ६१ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे चतुर्दशोऽध्यायः ॥ १४ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
