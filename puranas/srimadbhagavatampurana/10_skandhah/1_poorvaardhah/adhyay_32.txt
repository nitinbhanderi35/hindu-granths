<br>
<br>
भगवतः प्रादुर्भावः गोपीनां आश्वासनं च - <br>
<br>
श्रीशुक उवाच - <br>
( अनुष्टुप् )<br>
इति गोप्यः प्रगायन्त्यः प्रलपन्त्यश्च चित्रधा । <br>
&nbsp;रुरुदुः सुस्वरं राजन् कृष्णदर्शनलालसाः ॥ १ ॥ <br>
&nbsp;तासामाविरभूच्छौरिः स्मयमानमुखाम्बुजः । <br>
&nbsp;पीताम्बरधरः स्रग्वी साक्षान्मन्मथमन्मथः ॥ २ ॥ <br>
&nbsp;तं विलोक्यागतं प्रेष्ठं प्रीत्युत्फुल्लदृशोऽबलाः । <br>
&nbsp;उत्तस्थुर्युगपत् सर्वाः तन्वः प्राणमिवागतम् ॥ ३ ॥ <br>
&nbsp;काचित् कराम्बुजं शौरेः जगृहेऽञ्जलिना मुदा । <br>
&nbsp;काचिद् दधार तद्‍बाहुं अंसे चन्दनरूषितम् ॥ ४ ॥ <br>
&nbsp;काचिद् अञ्जलिनागृह्णात् तन्वी ताम्बूलचर्वितम् । <br>
&nbsp;एका तदङ्‌घ्रिकमलं सन्तप्ता स्तनयोरधात् ॥ ५ ॥ <br>
&nbsp;एका भ्रुकुटिमाबध्य प्रेमसंरम्भविह्वला । <br>
&nbsp;घ्नन्तीवैक्षत् कटाक्षेपैः सन्दष्टदशनच्छदा ॥ ६ ॥ <br>
&nbsp;अपरानिमिषद् दृग्भ्यां जुषाणा तन्मुखाम्बुजम् । <br>
&nbsp;आपीतमपि नातृप्यत् सन्तस्तच्चरणं यथा ॥ ७ ॥ <br>
&nbsp;तं काचिन्नेत्ररन्ध्रेण हृदिकृत्य निमील्य च । <br>
&nbsp;पुलकाङ्‌ग्युपगुह्यास्ते योगीवानन्दसम्प्लुता ॥ ८ ॥ <br>
&nbsp;सर्वास्ताः केशवालोक परमोत्सवनिर्वृताः । <br>
&nbsp;जहुर्विरहजं तापं प्राज्ञं प्राप्य यथा जनाः ॥ ९ ॥ <br>
&nbsp;ताभिर्विधूतशोकाभिः भगवानच्युतो वृतः । <br>
&nbsp;व्यरोचताधिकं तात पुरुषः शक्तिभिर्यथा ॥ १० ॥ <br>
&nbsp;ताः समादाय कालिन्द्या निर्विश्य पुलिनं विभुः । <br>
&nbsp;विकसत्कुन्दमन्दार सुरभ्यनिलषट्पदम् ॥ ११ ॥ <br>
&nbsp;शरच्चन्द्रांशुसन्दोह ध्वस्तदोषातमः शिवम् । <br>
&nbsp;कृष्णाया हस्ततरला चितकोमलवालुकम् ॥ १२ ॥ <br>
( मिश्र )<br>
तद्दर्शनाह्लादविधूतहृद्रुजो <br>
&nbsp;&nbsp;&nbsp;&nbsp;&nbsp;मनोरथान्तं श्रुतयो यथा ययुः । <br>
&nbsp;स्वैरुत्तरीयैः कुचकुङ्‌कुमाङ्‌कितैः <br>
&nbsp;&nbsp;&nbsp;&nbsp;&nbsp;अचीक्लृपन्नासनमात्मबन्धवे ॥ १३ ॥ <br>
&nbsp;तत्रोपविष्टो भगवान् स ईश्वरो <br>
&nbsp;&nbsp;&nbsp;&nbsp;&nbsp;योगेश्वरान्तर्हृदि कल्पितासनः । <br>
&nbsp;चकास गोपीपरिषद्‍गतोऽर्चितः <br>
&nbsp;&nbsp;&nbsp;&nbsp;&nbsp;त्रैलोक्यलक्ष्म्येकपदं वपुर्दधत् ॥ १४ ॥ <br>
&nbsp;सभाजयित्वा तमनङ्‌गदीपनं <br>
&nbsp;&nbsp;&nbsp;&nbsp;&nbsp;सहासलीलेक्षणविभ्रमभ्रुवा । <br>
&nbsp;संस्पर्शनेनाङ्‌ककृताङ्‌घ्रिहस्तयोः <br>
&nbsp;&nbsp;&nbsp;&nbsp;&nbsp;संस्तुत्य ईषत्कुपिता बभाषिरे ॥ १५ ॥ <br>
&nbsp;श्रीगोप्य ऊचुः - <br>
( अनुष्टुप् )<br>
भजतोऽनुभजन्त्येक एक एतद्विपर्ययम् । <br>
&nbsp;नोभयांश्च भजन्त्येक एतन्नो ब्रूहि साधु भोः ॥ १६ ॥ <br>
&nbsp;श्रीभगवानुवाच - <br>
मिथो भजन्ति ये सख्यः स्वार्थैकान्तोद्यमा हि ते । <br>
&nbsp;न तत्र सौहृदं धर्मः स्वार्थार्थं तद्धि नान्यथा ॥ १७ ॥ <br>
&nbsp;भजन्त्यभजतो ये वै करुणाः पितरो यथा । <br>
&nbsp;धर्मो निरपवादोऽत्र सौहृदं च सुमध्यमाः ॥ १८ ॥ <br>
&nbsp;भजतोऽपि न वै केचिद् भजन्त्यभजतः कुतः । <br>
&nbsp;आत्मारामा ह्याप्तकामा अकृतज्ञा गुरुद्रुहः ॥ १९ ॥ <br>
( मिश्र )<br>
नाहं तु सख्यो भजतोऽपि जन्तून् <br>
&nbsp;&nbsp;&nbsp;&nbsp;&nbsp;भजाम्यमीषामनुवृत्तिवृत्तये । <br>
&nbsp;यथाधनो लब्धधने विनष्टे <br>
&nbsp;&nbsp;&nbsp;&nbsp;&nbsp;तच्चिन्तयान्यन्निभृतो न वेद ॥ २० ॥ <br>
&nbsp;एवं मदर्थोज्झितलोकवेद <br>
&nbsp;&nbsp;&nbsp;&nbsp;&nbsp;स्वानां हि वो मय्यनुवृत्तयेऽबलाः । <br>
&nbsp;मयापरोक्षं भजता तिरोहितं <br>
&nbsp;&nbsp;&nbsp;&nbsp;&nbsp;मासूयितुं मार्हथ तत् प्रियं प्रियाः ॥ २१ ॥ <br>
&nbsp;न पारयेऽहं निरवद्यसंयुजां <br>
&nbsp;&nbsp;&nbsp;&nbsp;&nbsp;स्वसाधुकृत्यं विबुधायुषापि वः । <br>
&nbsp;या माभजन् दुर्जरगेहशृङ्‌खलाः <br>
&nbsp;&nbsp;&nbsp;&nbsp;&nbsp;संवृश्च्य तद् वः प्रतियातु साधुना ॥ २२ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे रासक्रीडायां गोपीसान्त्वनं नाम द्वात्रिंशोऽध्यायः ॥ ३२ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
<br>
