<br>
श्रीकृष्णस्य अलौकिकं प्रभावं दृष्ट्वा चकितान् गोपान प्रति नन्दस्य गर्गोक्तिकथनम् <br>
<br>
श्रीशुक उवाच - <br>
( अनुष्टुप् )<br>
एवंविधानि कर्माणि गोपाः कृष्णस्य वीक्ष्य ते । <br>
&nbsp;अतद्वीर्यविदः प्रोचुः समभ्येत्य सुविस्मिताः ॥ १ ॥ <br>
&nbsp;बालकस्य यदेतानि कर्माणि अति अद्‍भुतानि वै । <br>
&nbsp;कथमर्हत्यसौ जन्म ग्राम्येष्वात्मजुगुप्सितम् ॥ २ ॥ <br>
&nbsp;यः सप्तहायनो बालः करेणैकेन लीलया । <br>
&nbsp;कथं बिभ्रद् गिरिवरं पुष्करं गजराडिव ॥ ३ ॥ <br>
&nbsp;तोकेनामीलिताक्षेण पूतनाया महौजसः । <br>
&nbsp;पीतः स्तनः सह प्राणैः कालेनेव वयस्तनोः ॥ ४ ॥ <br>
&nbsp;हिन्वतोऽधः शयानस्य मास्यस्य चरणावुदक् । <br>
&nbsp;अनोऽपतद् विपर्यस्तं रुदतः प्रपदाहतम् ॥ ५ ॥ <br>
&nbsp;एकहायन आसीनो ह्रियमाणो विहायसा । <br>
&nbsp;दैत्येन यस्तृणावर्त महन् कण्ठग्रहातुरम् ॥ ६ ॥ <br>
&nbsp;क्वचिद् हैयङ्‌गवस्तैन्ये मात्रा बद्ध उलूखले । <br>
&nbsp;गच्छन् अर्जुनयोर्मध्ये बाहुभ्यां तावपातयत् ॥ ७ ॥ <br>
&nbsp;वने सञ्चारयन् वत्सान् सरामो बालकैर्वृतः । <br>
&nbsp;हन्तुकामं बकं दोर्भ्यां मुखतोऽरिमपाटयत् ॥ ८ ॥ <br>
&nbsp;वत्सेषु वत्सरूपेण प्रविशन्तं जिघांसया । <br>
&nbsp;हत्वा न्यपातयत्तेन कपित्थानि च लीलया ॥ ९ ॥ <br>
&nbsp;हत्वा रासभदैतेयं तद्‍बन्धूंश्च बलान्वितः । <br>
&nbsp;चक्रे तालवनं क्षेमं परिपक्व फलान्वितम् ॥ १० ॥ <br>
&nbsp;प्रलम्बं घातयित्वोग्रं बलेन बलशालिना । <br>
&nbsp;अमोचयद् व्रजपशून् गोपांश्चारण्यवह्नितः ॥ ११ ॥ <br>
&nbsp;आशीविषतमाहीन्द्रं दमित्वा विमदं ह्रदात् । <br>
&nbsp;प्रसह्योद्वास्य यमुनां चक्रेऽसौ निर्विषोदकाम् ॥ १२ ॥ <br>
&nbsp;दुस्त्यजश्चानुरागोऽस्मिन् सर्वेषां नो व्रजौकसाम् । <br>
&nbsp;नन्द ते तनयेऽस्मासु तस्याप्यौत्पत्तिकः कथम् ॥ १३ ॥ <br>
&nbsp;क्व सप्तहायनो बालः क्व महाद्रिविधारणम् । <br>
&nbsp;ततो नो जायते शङ्‌का व्रजनाथ तवात्मजे ॥ १४ ॥ <br>
&nbsp;श्रीनन्द उवाच - <br>
श्रूयतां मे वचो गोपा व्येतु शङ्‌का च वोऽर्भके । <br>
&nbsp;एनं कुमारमुद्दिश्य गर्गो मे यदुवाच ह ॥ १५ ॥ <br>
&nbsp;वर्णास्त्रयः किलास्यासन् गृह्णतोऽनुयुगं तनूः । <br>
&nbsp;शुक्लो रक्तस्तथा पीत इदानीं कृष्णतां गतः ॥ १६ ॥ <br>
&nbsp;प्रागयं वसुदेवस्य क्वचित् जातः तवात्मजः । <br>
&nbsp;वासुदेव इति श्रीमान् अभिज्ञाः सम्प्रचक्षते ॥ १७ ॥ <br>
&nbsp;बहूनि सन्ति नामानि रूपाणि च सुतस्य ते । <br>
&nbsp;गुण कर्मानुरूपाणि तान्यहं वेद नो जनाः ॥ १८ ॥ <br>
&nbsp;एष वः श्रेय आधास्यद् गोपगोकुलनन्दनः । <br>
&nbsp;अनेन सर्वदुर्गाणि यूयमञ्जस्तरिष्यथ ॥ १९ ॥ <br>
&nbsp;पुरानेन व्रजपते साधवो दस्युपीडिताः । <br>
&nbsp;अराजके रक्ष्यमाणा जिग्युर्दस्यून्समेधिताः ॥ २० ॥ <br>
&nbsp;य एतस्मिन् महाभागाः प्रीतिं कुर्वन्ति मानवाः । <br>
&nbsp;नारयोऽभिभवन्त्येतान् विष्णुपक्षानिवासुराः ॥ २१ ॥ <br>
&nbsp;तस्मान् नन्द कुमारोऽयं नारायणसमो गुणैः । <br>
&nbsp;श्रिया कीर्त्यानुभावेन तत्कर्मसु न विस्मयः ॥ २२ ॥ <br>
&nbsp;इत्यद्धा मां समादिश्य गर्गे च स्वगृहं गते । <br>
&nbsp;मन्ये नारायणस्यांशं कृष्णं अक्लिष्टकारिणम् ॥ २३ ॥ <br>
&nbsp;इति नन्दवचः श्रुत्वा गर्गगीतं व्रजौकसः । <br>
&nbsp;दृष्टश्रुतानुभावास्ते कृष्णस्यामिततेजसः । <br>
&nbsp;मुदिता नन्दमानर्चुः कृष्णं च गतविस्मयाः ॥ २४ ॥ <br>
( शार्दूलविक्रीडित )<br>
देवे वर्षति यज्ञविप्लवरुषा <br>
&nbsp;&nbsp;&nbsp;&nbsp;&nbsp;वज्रास्मवर्षानिलैः । <br>
&nbsp;सीदत्पालपशुस्त्रि आत्मशरणं <br>
&nbsp;&nbsp;&nbsp;&nbsp;&nbsp;दृष्ट्वानुकम्प्युत्स्मयन् । <br>
&nbsp;उत्पाट्यैककरेण शैलमबलो <br>
&nbsp;&nbsp;&nbsp;&nbsp;&nbsp;लीलोच्छिलीन्ध्रं यथा । <br>
&nbsp;बिभ्रद् गोष्ठमपान्महेन्द्रमदभित् <br>
&nbsp;&nbsp;&nbsp;&nbsp;&nbsp;प्रीयान्न इन्द्रो गवाम् ॥ २५ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे षड्‌विंशोऽध्यायः ॥ २६ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
