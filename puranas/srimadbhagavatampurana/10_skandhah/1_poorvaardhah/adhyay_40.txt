<br>
<br>
<br>
अक्रूरकृता भगवत् स्तुति - <br>
<br>
श्रीअक्रूर उवाच - <br>
( मिश्र )<br>
नतोऽस्म्यहं त्वाखिलहेतुहेतुं <br>
&nbsp;&nbsp;&nbsp;&nbsp;&nbsp;नारायणं पूरुषमाद्यमव्ययम् । <br>
&nbsp;यन्नाभिजातादरविन्दकोषाद् <br>
&nbsp;&nbsp;&nbsp;&nbsp;&nbsp;ब्रह्माऽऽविरासीद् यत एष लोकः ॥ १ ॥ <br>
&nbsp;भूस्तोयमग्निः पवनं खमादिः <br>
&nbsp;&nbsp;&nbsp;&nbsp;&nbsp;महानजादिर्मन इन्द्रियाणि । <br>
&nbsp;सर्वेन्द्रियार्था विबुधाश्च सर्वे <br>
&nbsp;&nbsp;&nbsp;&nbsp;&nbsp;ये हेतवस्ते जगतोऽङ्‌गभूताः ॥ २ ॥ <br>
&nbsp;नैते स्वरूपं विदुरात्मनस्ते <br>
&nbsp;&nbsp;&nbsp;&nbsp;&nbsp;ह्यजादयोऽनात्मतया गृहीताः । <br>
&nbsp;अजोऽनुबद्धः स गुणैरजाया <br>
&nbsp;&nbsp;&nbsp;&nbsp;&nbsp;गुणात् परं वेद न ते स्वरूपम् ॥ ३ ॥ <br>
( अनुष्टुप् )<br>
त्वां योगिनो यजन्त्यद्धा महापुरुषमीश्वरम् । <br>
&nbsp;साध्यात्मं साधिभूतं च साधिदैवं च साधवः ॥ ४ ॥ <br>
&nbsp;त्रय्या च विद्यया केचित् त्वां वै वैतानिका द्विजाः । <br>
&nbsp;यजन्ते विततैर्यज्ञैः नानारूपामराख्यया ॥ ५ ॥ <br>
&nbsp;एके त्वाखिलकर्माणि सन्न्यस्योपशमं गताः । <br>
&nbsp;ज्ञानिनो ज्ञानयज्ञेन यजन्ति ज्ञानविग्रहम् ॥ ६ ॥ <br>
&nbsp;अन्ये च संस्कृतात्मानो विधिनाभिहितेन ते । <br>
&nbsp;यजन्ति त्वन्मयास्त्वां वै बहुमूर्त्येकमूर्तिकम् ॥ ७ ॥ <br>
&nbsp;त्वामेवान्ये शिवोक्तेन मार्गेण शिवरूपिणम् । <br>
&nbsp;बह्वाचार्यविभेदेन भगवन् समुपासते ॥ ८ ॥ <br>
&nbsp;सर्व एव यजन्ति त्वां सर्वदेवमयेश्वरम् । <br>
&nbsp;येऽप्यन्यदेवताभक्ता यद्यप्यन्यधियः प्रभो ॥ ९ ॥ <br>
&nbsp;यथाद्रिप्रभवा नद्यः पर्जन्यापूरिताः प्रभो । <br>
&nbsp;विशन्ति सर्वतः सिन्धुं तद्वत्त्वां गतयोऽन्ततः ॥ १० ॥ <br>
&nbsp;सत्त्वं रजस्तम इति भवतः प्रकृतेर्गुणाः । <br>
&nbsp;तेषु हि प्राकृताः प्रोता आब्रह्मस्थावरादयः ॥ ११ ॥ <br>
( मिश्र )<br>
तुभ्यं नमस्तेऽस्त्वविषक्तदृष्टये <br>
&nbsp;&nbsp;&nbsp;&nbsp;&nbsp;सर्वात्मने सर्वधियां च साक्षिणे । <br>
&nbsp;गुणप्रवाहोऽयमविद्यया कृतः <br>
&nbsp;&nbsp;&nbsp;&nbsp;&nbsp;प्रवर्तते देवनृतिर्यगात्मसु ॥ १२ ॥ <br>
&nbsp;अग्निर्मुखं तेऽवनिरङ्‌घ्रिरीक्षणं <br>
&nbsp;&nbsp;&nbsp;&nbsp;&nbsp;सूर्यो नभो नाभिरथो दिशः श्रुतिः । <br>
&nbsp;द्यौः कं सुरेन्द्रास्तव बाहवोऽर्णवाः <br>
&nbsp;&nbsp;&nbsp;&nbsp;&nbsp;कुक्षिर्मरुत् प्राणबलं प्रकल्पितम् ॥ १३ ॥ <br>
&nbsp;रोमाणि वृक्षौषधयः शिरोरुहा । <br>
&nbsp;&nbsp;&nbsp;&nbsp;&nbsp;मेघाः परस्यास्थिनखानि तेऽद्रयः । <br>
&nbsp;निमेषणं रात्र्यहनी प्रजापतिः <br>
&nbsp;&nbsp;&nbsp;&nbsp;&nbsp;मेढ्रस्तु वृष्टिस्तव वीर्यमिष्यते ॥ १४ ॥ <br>
&nbsp;त्वय्यव्ययात्मन् पुरुषे प्रकल्पिता <br>
&nbsp;&nbsp;&nbsp;&nbsp;&nbsp;लोकाः सपाला बहुजीवसङ्‌कुलाः । <br>
&nbsp;यथा जले सञ्जिहते जलौकसो<br>
&nbsp;&nbsp;&nbsp;&nbsp;&nbsp;ऽप्युदुम्बरे वा मशका मनोमये ॥ १५ ॥ <br>
( अनुष्टुप् )<br>
यानि यानीह रूपाणि क्रीडनार्थं बिभर्षि हि । <br>
&nbsp;तैरामृष्टशुचो लोका मुदा गायन्ति ते यशः ॥ १६ ॥ <br>
&nbsp;नमः कारणमत्स्याय प्रलयाब्धिचराय च । <br>
&nbsp;हयशीर्ष्णे नमस्तुभ्यं मधुकैटभमृत्यवे ॥ १७ ॥ <br>
&nbsp;अकूपाराय बृहते नमो मन्दरधारिणे । <br>
&nbsp;क्षित्युद्धारविहाराय नमः सूकरमूर्तये ॥ १८ ॥ <br>
&nbsp;नमस्तेऽद्‍भुतसिंहाय साधुलोकभयापह । <br>
&nbsp;वामनाय नमस्तुभ्यं क्रान्तत्रिभुवनाय च ॥ १९ ॥ <br>
&nbsp;नमो भृगूणां पतये दृप्तक्षत्रवनच्छिदे । <br>
&nbsp;नमस्ते रघुवर्याय रावणान्तकराय च ॥ २० ॥ <br>
&nbsp;नमस्ते वासुदेवाय नमः सङ्‌कर्षणाय च । <br>
&nbsp;प्रद्युम्नायनिरुद्धाय सात्वतां पतये नमः ॥ २१ ॥ <br>
&nbsp;नमो बुद्धाय शुद्धाय दैत्यदानवमोहिने । <br>
&nbsp;म्लेच्छप्रायक्षत्रहन्त्रे नमस्ते कल्किरूपिणे ॥ २२ ॥ <br>
&nbsp;भगवन् जीवलोकोऽयं मोहितस्तव मायया । <br>
&nbsp;अहं ममेत्यसद्‍ग्राहो भ्राम्यते कर्मवर्त्मसु ॥ २३ ॥ <br>
&nbsp;अहं चात्मात्मजागार दारार्थस्वजनादिषु । <br>
&nbsp;भ्रमामि स्वप्नकल्पेषु मूढः सत्यधिया विभो ॥ २४ ॥ <br>
&nbsp;अनित्यानात्मदुःखेषु विपर्ययमतिर्ह्यहम् । <br>
&nbsp;द्वन्द्वारामस्तमोविष्टो न जाने त्वात्मनः प्रियम् ॥ २५ ॥ <br>
&nbsp;यथाबुधो जलं हित्वा प्रतिच्छन्नं तदुद्‍भवैः । <br>
&nbsp;अभ्येति मृगतृष्णां वै तद्वत्त्वाहं पराङ्‌मुखः ॥ २६ ॥ <br>
&nbsp;नोत्सहेऽहं कृपणधीः कामकर्महतं मनः । <br>
&nbsp;रोद्धुं प्रमाथिभिश्चाक्षैः ह्रियमाणमितस्ततः ॥ २७ ॥ <br>
( वसंततिलका )<br>
सोऽहं तवाङ्‌घ्र्युपगतोऽस्म्यसतां दुरापं <br>
&nbsp;&nbsp;&nbsp;&nbsp;&nbsp;तच्चाप्यहं भवदनुग्रह ईश मन्ये । <br>
&nbsp;पुंसो भवेद् यर्हि संसरणापवर्गः <br>
&nbsp;&nbsp;&nbsp;&nbsp;&nbsp;त्वय्यब्जनाभ सदुपासनया मतिः स्यात् ॥ २८ ॥ <br>
( अनुष्टुप् )<br>
नमो विज्ञानमात्राय सर्वप्रत्ययहेतवे । <br>
&nbsp;पुरुषेशप्रधानाय ब्रह्मणेऽनन्तशक्तये ॥ २९ ॥ <br>
&nbsp;नमस्ते वासुदेवाय सर्वभूतक्षयाय च । <br>
&nbsp;हृषीकेश नमस्तुभ्यं प्रपन्नं पाहि मां प्रभो ॥ ३० ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे अक्रूरस्तुतिर्नाम चत्वारिंशोऽध्यायः ॥ ४० ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
<br>
