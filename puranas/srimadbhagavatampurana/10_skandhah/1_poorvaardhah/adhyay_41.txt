<br>
<br>
<br>
<br>
रामकृष्णयोर्मथुरायां प्रवेशः; रजकवधः वायकमालाकारयोरनुग्रहेणं च<br>
<br>
श्रीशुक उवाच - <br>
( अनुष्टुप् ) <br>
स्तुवतस्तस्य भगवान् दर्शयित्वा जले वपुः । <br>
&nbsp;भूयः समाहरत् कृष्णो नटो नाट्यमिवात्मनः ॥ १ ॥ <br>
&nbsp;सोऽपि चान्तर्हितं वीक्ष्य जलाद् उन्मज्ज्य सत्वरः । <br>
&nbsp;कृत्वा चावश्यकं सर्वं विस्मितो रथमागमत् ॥ २ ॥ <br>
&nbsp;तं अपृच्छद् हृषीकेशः किं ते दृष्टमिवाद्‍भुतम् । <br>
&nbsp;भूमौ वियति तोये वा तथा त्वां लक्षयामहे ॥ ३ ॥ <br>
&nbsp;श्रीअक्रूर उवाच - <br>
अद्‍भुतानीह यावन्ति भूमौ वियति वा जले । <br>
&nbsp;त्वयि विश्वात्मके तानि किं मेऽदृष्टं विपश्यतः ॥ ४ ॥ <br>
&nbsp;यत्राद्‍भुतानि सर्वाणि भूमौ वियति वा जले । <br>
&nbsp;तं त्वानुपश्यतो ब्रह्मन् किं मे दृष्टमिहाद्‍भुतम् ॥ ५ ॥ <br>
&nbsp;इत्युक्त्वा चोदयामास स्यन्दनं गान्दिनीसुतः । <br>
&nbsp;मथुरां अनयद् रामं कृष्णं चैव दिनात्यये ॥ ६ ॥ <br>
&nbsp;मार्गे ग्रामजना राजन् तत्र तत्रोपसङ्‌गताः । <br>
&nbsp;वसुदेवसुतौ वीक्ष्य प्रीता दृष्टिं न चाददुः ॥ ७ ॥ <br>
&nbsp;तावद् व्रजौकसस्तत्र नन्दगोपादयोऽग्रतः । <br>
&nbsp;पुरोपवनमासाद्य प्रतीक्षन्तोऽवतस्थिरे ॥ ८ ॥ <br>
&nbsp;तान् समेत्याह भगवान् अक्रूरं जगदीश्वरः । <br>
&nbsp;गृहीत्वा पाणिना पाणिं प्रश्रितं प्रहसन्निव ॥ ९ ॥ <br>
&nbsp;भवान् प्रविशतामग्रे सहयानः पुरीं गृहम् । <br>
&nbsp;वयं त्विहावमुच्याथ ततो द्रक्ष्यामहे पुरीम् ॥ १० ॥ <br>
&nbsp;श्रीअक्रूर उवाच - <br>
नाहं भवद्‍भ्यां रहितः प्रवेक्ष्ये मथुरां प्रभो । <br>
&nbsp;त्यक्तुं नार्हसि मां नाथ भक्तं ते भक्तवत्सल ॥ ११ ॥ <br>
&nbsp;आगच्छ याम गेहान् नः सनाथान् कुर्वधोक्षज । <br>
&nbsp;सहाग्रजः सगोपालैः सुहृद्‌भिश्च सुहृत्तम ॥ १२ ॥ <br>
&nbsp;पुनीहि पादरजसा गृहान्नो गृहमेधिनाम् । <br>
&nbsp;यच्छौचेनानुतृप्यन्ति पितरः साग्नयः सुराः ॥ १३ ॥ <br>
&nbsp;अवनिज्याङ्‌घ्रियुगलं आसीत् श्लोक्यो बलिर्महान् । <br>
&nbsp;ऐश्वर्यं अतुलं लेभे गतिं चैकान्तिनां तु या ॥ १४ ॥ <br>
&nbsp;आपस्तेऽङ्‌घ्र्यवनेजन्यः त्रींल्लोकान् शुचयोऽपुनन् । <br>
&nbsp;शिरसाधत्त याः शर्वः स्वर्याताः सगरात्मजाः ॥ १५ ॥ <br>
&nbsp;देवदेव जगन्नाथ पुण्यश्रवणकीर्तन । <br>
&nbsp;यदूत्तमोत्तमःश्लोक नारायण नमोऽस्तु ते ॥ १६ ॥ <br>
&nbsp;श्रीभगवनुवाच । <br>
&nbsp;आयास्ये भवतो गेहं अहमार्यसमन्वितः । <br>
&nbsp;यदुचक्रद्रुहं हत्वा वितरिष्ये सुहृत्प्रियम् ॥ १७ ॥ <br>
&nbsp;श्रीशुक उवाच - <br>
एवमुक्तो भगवता सोऽक्रूरो विमना इव । <br>
&nbsp;पुरीं प्रविष्टः कंसाय कर्मावेद्य गृहं ययौ ॥ १८ ॥ <br>
&nbsp;अथापराह्ने भगवान् कृष्णः सङ्‌कर्षणान्वितः । <br>
&nbsp;मथुरां प्राविशद् गोपैः दिदृक्षुः परिवारितः ॥ १९ ॥ <br>
( मिश्र ) <br>
ददर्श तां स्फाटिकतुङ्ग गोपुर <br>
&nbsp;&nbsp;&nbsp;&nbsp;&nbsp;द्वारां बृहद् हेमकपाटतोरणाम् । <br>
&nbsp;ताम्रारकोष्ठां परिखादुरासदां <br>
&nbsp;&nbsp;&nbsp;&nbsp;&nbsp;उद्यान रम्योप वनोपशोभिताम् ॥ २० ॥ <br>
&nbsp;सौवर्णशृङ्‌गाटकहर्म्यनिष्कुटैः <br>
&nbsp;&nbsp;&nbsp;&nbsp;&nbsp;श्रेणीसभाभिः भवनैरुपस्कृताम् । <br>
&nbsp;वैदूर्यवज्रामलनीलविद्रुमैः <br>
&nbsp;&nbsp;&nbsp;&nbsp;&nbsp;मुक्ताहरिद्‌भिर्वलभीषु वेदिषु ॥ २१ ॥ <br>
&nbsp;जुष्टेषु जालामुखरन्ध्रकुट्टिमेषु <br>
&nbsp;&nbsp;&nbsp;&nbsp;&nbsp;आविष्टपारावतबर्हिनादिताम् । <br>
&nbsp;संसिक्तरथ्यापणमार्गचत्वरां <br>
&nbsp;&nbsp;&nbsp;&nbsp;&nbsp;प्रकीर्णमाल्याङ्‌कुरलाजतण्डुलाम् ॥ २२ ॥ <br>
&nbsp;आपूर्णकुम्भैर्दधिचन्दनोक्षितैः <br>
&nbsp;&nbsp;&nbsp;&nbsp;&nbsp;प्रसूनदीपावलिभिः सपल्लवैः । <br>
&nbsp;सवृन्दरम्भाक्रमुकैः सकेतुभिः <br>
&nbsp;&nbsp;&nbsp;&nbsp;&nbsp;स्वलङ्‌कृतत् द्वारगृहां सपट्टिकैः ॥ २३ ॥ <br>
&nbsp;तां सम्प्रविष्टौ वसुदेवनन्दनौ <br>
&nbsp;&nbsp;&nbsp;&nbsp;&nbsp;वृतौ वयस्यैर्नरदेववर्त्मना । <br>
&nbsp;द्रष्टुं समीयुस्त्वरिताः पुरस्त्रियो <br>
&nbsp;&nbsp;&nbsp;&nbsp;&nbsp;हर्म्याणि चैवारुरुहुर्नृपोत्सुकाः ॥ २४ ॥ <br>
&nbsp;काश्चिग् विपर्यग्धृतवस्त्रभूषणा <br>
&nbsp;&nbsp;&nbsp;&nbsp;&nbsp;विस्मृत्य चैकं युगलेष्वथापराः । <br>
&nbsp;कृतैकपत्रश्रवणैकनूपुरा <br>
&nbsp;&nbsp;&nbsp;&nbsp;&nbsp;नाङ्‌क्त्वा द्वितीयं त्वपराश्च लोचनम् ॥ २५ ॥ <br>
&nbsp;अश्नन्त्य एकास्तदपास्य सोत्सवा <br>
&nbsp;&nbsp;&nbsp;&nbsp;&nbsp;अभ्यज्यमाना अकृतोपमज्जनाः । <br>
&nbsp;स्वपन्त्य उत्थाय निशम्य निःस्वनं <br>
&nbsp;&nbsp;&nbsp;&nbsp;&nbsp;प्रपाययन्त्योऽर्भमपोह्य मातरः ॥ २६ ॥ <br>
&nbsp;मनांसि तासामरविन्दलोचनः <br>
&nbsp;&nbsp;&nbsp;&nbsp;&nbsp;प्रगल्भलीलाहसितावलोकनैः । <br>
&nbsp;जहार मत्तद्विरदेन्द्रविक्रमो <br>
&nbsp;&nbsp;&nbsp;&nbsp;&nbsp;दृशां ददच्छ्रीरमणात्मनोत्सवम् ॥ २७ ॥ <br>
( वसंततिलका ) <br>
दृष्ट्वा मुहुः श्रुतमनुद्रुतचेतसस्तं । <br>
&nbsp;&nbsp;&nbsp;&nbsp;&nbsp;तत्प्रेक्षणोत्स्मितसुधोक्षणलब्धमानाः । <br>
&nbsp;आनन्दमूर्तिमुपगुह्य दृशात्मलब्धं । <br>
&nbsp;&nbsp;&nbsp;&nbsp;&nbsp;हृष्यत्त्वचो जहुरनन्तमरिन्दमाधिम् ॥ २८ ॥ <br>
( अनुष्टुप् ) <br>
प्रासादशिखरारूढाः प्रीत्युत्फुल्लमुखाम्बुजाः । <br>
&nbsp;अभ्यवर्षन् सौमनस्यैः प्रमदा बलकेशवौ ॥ २९ ॥ <br>
&nbsp;दध्यक्षतैः सोदपात्रैः स्रग्गन्धैरभ्युपायनैः । <br>
&nbsp;तावानर्चुः प्रमुदिताः तत्र तत्र द्विजातयः ॥ ३० ॥ <br>
&nbsp;ऊचुः पौरा अहो गोप्यः तपः किमचरन् महत् । <br>
&nbsp;या ह्येतावनुपश्यन्ति नरलोकमहोत्सवौ ॥ ३१ ॥ <br>
&nbsp;रजकं कञ्चिदायान्तं रङ्‌गकारं गदाग्रजः । <br>
&nbsp;दृष्ट्वायाचत वासांसि धौतान्यत्युत्तमानि च ॥ ३२ ॥ <br>
&nbsp;देह्यावयोः समुचितानि अङ्‌ग वासांसि चार्हतोः । <br>
&nbsp;भविष्यति परं श्रेयो दातुस्ते नात्र संशयः ॥ ३३ ॥ <br>
&nbsp;स याचितो भगवता परिपूर्णेन सर्वतः । <br>
&nbsp;साक्षेपं रुषितः प्राह भृत्यो राज्ञः सुदुर्मदः ॥ ३४ ॥ <br>
&nbsp;ईदृशान्येव वासांसी नित्यं गिरिवनेचराः । <br>
&nbsp;परिधत्त किमुद्‌वृत्ता राजद्रव्याण्यभीप्सथ ॥ ३५ ॥ <br>
&nbsp;याताशु बालिशा मैवं प्रार्थ्यं यदि जिजीवीषा । <br>
&nbsp;बध्नन्ति घ्नन्ति लुम्पन्ति दृप्तं राजकुलानि वै ॥ ३६ ॥ <br>
&nbsp;एवं विकत्थमानस्य कुपितो देवकीसुतः । <br>
&nbsp;रजकस्य कराग्रेण शिरः कायादपातयत् ॥ ३७ ॥ <br>
&nbsp;तस्यानुजीविनः सर्वे वासःकोशान् विसृज्य वै । <br>
&nbsp;दुद्रुवुः सर्वतो मार्गं वासांसि जगृहेऽच्युतः ॥ ३८ ॥ <br>
&nbsp;वसित्वाऽऽत्मप्रिये वस्त्रे कृष्णः सङ्‌कर्षणस्तथा । <br>
&nbsp;शेषाण्यादत्त गोपेभ्यो विसृज्य भुवि कानिचित् ॥ ३९ ॥ <br>
&nbsp;ततस्तु वायकः प्रीतः तयोर्वेषमकल्पयत् । <br>
&nbsp;विचित्रवर्णैश्चैलेयैः आकल्पैरनुरूपतः ॥ ४० ॥ <br>
&nbsp;नानालक्षणवेषाभ्यां कृष्णरामौ विरेजतुः । <br>
&nbsp;स्वलङ्‌कृतौ बालगजौ पर्वणीव सितेतरौ ॥ ॥ <br>
&nbsp;तस्य प्रसन्नो भगवान् प्रादात् सारूप्यमात्मनः । <br>
&nbsp;श्रियं च परमां लोके बलैश्वर्यस्मृतीन्द्रियम् ॥ ४२ ॥ <br>
&nbsp;ततः सुदाम्नो भवनं मालाकारस्य जग्मतुः । <br>
&nbsp;तौ दृष्ट्वा स समुत्थाय ननाम शिरसा भुवि ॥ ४३ ॥ <br>
&nbsp;तयोरासनमानीय पाद्यं चार्घ्यार्हणादिभिः । <br>
&nbsp;पूजां सानुगयोश्चक्रे स्रक्‌ताम्बूलानुलेपनैः ॥ ४४ ॥ <br>
&nbsp;प्राह नः सार्थकं जन्म पावितं च कुलं प्रभो । <br>
&nbsp;पितृदेवर्षयो मह्यं तुष्टा ह्यागमनेन वाम् ॥ ४५ ॥ <br>
&nbsp;भवन्तौ किल विश्वस्य जगतः कारणं परम् । <br>
&nbsp;अवतीर्णाविहांशेन क्षेमाय च भवाय च ॥ ४६ ॥ <br>
&nbsp;न हि वां विषमा दृष्टिः सुहृदोर्जगदात्मनोः । <br>
&nbsp;समयोः सर्वभूतेषु भजन्तं भजतोरपि ॥ ४७ ॥ <br>
&nbsp;तावज्ञापयतं भृत्यं किमहं करवाणि वाम् । <br>
&nbsp;पुंसोऽत्यनुग्रहो ह्येष भवद्‌भिः यन्नियुज्यते ॥ ४८ ॥ <br>
&nbsp;इत्यभिप्रेत्य राजेन्द्र सुदामा प्रीतमानसः । <br>
&nbsp;शस्तैः सुगन्धैः कुसुमैं माला विरचिता ददौ ॥ ४९ ॥ <br>
&nbsp;ताभिः स्वलङ्‌कृतौ प्रीतौ कृष्णरामौ सहानुगौ । <br>
&nbsp;प्रणताय प्रपन्नाय ददतुर्वरदौ वरान् ॥ ५० ॥ <br>
&nbsp;सोऽपि वव्रेऽचलां भक्तिं तस्मिन् एवाखिलात्मनि । <br>
&nbsp;तद्‍भक्तेषु च सौहार्दं भूतेषु च दयां पराम् ॥ ५१ ॥ <br>
&nbsp;इति तस्मै वरं दत्त्वा श्रियं चान्वयवर्धिनीम् । <br>
&nbsp;बलमायुर्यशः कान्तिं निर्जगाम सहाग्रजः ॥ ५२ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे पुरप्रवेशो नाम एकचत्वारिंशोऽध्यायः ॥ ४१ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
