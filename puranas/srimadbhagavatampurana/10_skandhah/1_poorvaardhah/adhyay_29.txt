<br>
<br>
वेणुनादं श्रुत्वा आगतानां गोपीनां श्रीकृष्णेनसह संवादः; रासारम्भः; तासां मानापनोदाय भगवतो अंतर्धानं च - <br>
<br>
श्रीशुक उवाच - <br>
( अनुष्टुप् )<br>
भगवान् अपि ता रात्रीः शरदोत्फुल्लमल्लिकाः । <br>
&nbsp;वीक्ष्य रन्तुं मनश्चक्रे योगमायामुपाश्रितः ॥ १ ॥ <br>
( मिश्र )<br>
तदोडुराजः ककुभः करैर्मुखं <br>
&nbsp;&nbsp;&nbsp;&nbsp;&nbsp;प्राच्या विलिम्पन्नरुणेन शन्तमैः । <br>
&nbsp;स चर्षणीनामुदगाच्छुचो मृजन् <br>
&nbsp;&nbsp;&nbsp;&nbsp;&nbsp;प्रियः प्रियाया इव दीर्घदर्शनः ॥ २ ॥ <br>
&nbsp;दृष्ट्वा कुमुद्वन्तं अखण्डमण्डलं <br>
&nbsp;&nbsp;&nbsp;&nbsp;&nbsp;रमाननाभं नवकुङ्‌कुमारुणम् । <br>
&nbsp;वनं च तत्कोमलगोभी रञ्जितं <br>
&nbsp;&nbsp;&nbsp;&nbsp;&nbsp;जगौ कलं वामदृशां मनोहरम् ॥ ३ ॥ <br>
&nbsp;निशम्य गीतां तदनङ्‌गवर्धनं <br>
&nbsp;&nbsp;&nbsp;&nbsp;&nbsp;व्रजस्त्रियः कृष्णगृहीतमानसाः । <br>
&nbsp;आजग्मुरन्योन्यमलक्षितोद्यमाः <br>
&nbsp;&nbsp;&nbsp;&nbsp;&nbsp;स यत्र कान्तो जवलोलकुण्डलाः ॥ ४ ॥ <br>
( अनुष्टुप् )<br>
दुहन्त्योऽभिययुः काश्चिद् दोहं हित्वा समुत्सुकाः । <br>
&nbsp;पयोऽधिश्रित्य संयावं अनुद्वास्यापरा ययुः ॥ ५ ॥ <br>
&nbsp;परिवेषयन्त्यस्तद्धित्वा पाययन्त्यः शिशून् पयः । <br>
&nbsp;शुश्रूषन्त्यः पतीन् काश्चिद् अश्नन्त्योऽपास्य भोजनम् ॥ ६ ॥ <br>
&nbsp;लिम्पन्त्यः प्रमृजन्त्योऽन्या अञ्जन्त्यः काश्च लोचने । <br>
&nbsp;व्यत्यस्तवस्त्राभरणाः काश्चित् कृष्णान्तिकं ययुः ॥ ७ ॥ <br>
&nbsp;ता वार्यमाणाः पतिभिः पितृभिः भ्रातृबन्धुभिः । <br>
&nbsp;गोविन्दापहृतात्मानो न न्यवर्तन्त मोहिताः ॥ ८ ॥ <br>
&nbsp;अन्तर्गृहगताः काश्चिद् गोप्योऽलब्धविनिर्गमाः । <br>
&nbsp;कृष्णं तद्‍भावनायुक्ता दध्युर्मीलितलोचनाः ॥ ९ ॥ <br>
&nbsp;दुःसहप्रेष्ठविरह तीव्रतापधुताशुभाः । <br>
&nbsp;ध्यानप्राप्ताच्युताश्लेष निर्वृत्या क्षीणमङ्‌गलाः ॥ १० ॥ <br>
&nbsp;तमेव परमात्मानं जारबुद्ध्यापि सङ्‌गताः । <br>
&nbsp;जहुर्गुणमयं देहं सद्यः प्रक्षीणबन्धनाः ॥ ११ ॥ <br>
&nbsp;श्रीपरीक्षिदुवाच - <br>
कृष्णं विदुः परं कान्तं न तु ब्रह्मतया मुने । <br>
&nbsp;गुणप्रवाहोपरमः तासां गुणधियां कथम् ॥ १२ ॥ <br>
&nbsp;श्रीशुक उवाच - <br>
उक्तं पुरस्ताद् एतत्ते चैद्यः सिद्धिं यथा गतः । <br>
&nbsp;द्विषन्नपि हृषीकेशं किमुताधोक्षजप्रियाः ॥ १३ ॥ <br>
&nbsp;नृणां निःश्रेयसार्थाय व्यक्तिर्भगवतो नृप । <br>
&nbsp;अव्ययस्याप्रमेयस्य निर्गुणस्य गुणात्मनः ॥ १४ ॥ <br>
&nbsp;कामं क्रोधं भयं स्नेहं ऐक्यं सौहृदमेव च । <br>
&nbsp;नित्यं हरौ विदधतो यान्ति तन्मयतां हि ते ॥ १५ ॥ <br>
&nbsp;न चैवं विस्मयः कार्यो भवता भगवत्यजे । <br>
&nbsp;योगेश्वरेश्वरे कृष्णे यत एतद् विमुच्यते ॥ १६ ॥ <br>
&nbsp;ता दृष्ट्वान्तिकमायाता भगवान् व्रजयोषितः । <br>
&nbsp;अवदद् वदतां श्रेष्ठो वाचः पेशैर्विमोहयन् ॥ १७ ॥ <br>
&nbsp;श्रीभगवानुवाच - <br>
स्वागतं वो महाभागाः प्रियं किं करवाणि वः । <br>
&nbsp;व्रजस्यानामयं कच्चिद् ब्रूतागमनकारणम् ॥ १८ ॥ <br>
&nbsp;रजन्येषा घोररूपा घोरसत्त्वनिषेविता । <br>
&nbsp;प्रतियात व्रजं नेह स्थेयं स्त्रीभिः सुमध्यमाः ॥ १९ ॥ <br>
&nbsp;मातरः पितरः पुत्रा भ्रातरः पतयश्च वः । <br>
&nbsp;विचिन्वन्ति ह्यपश्यन्तो मा कृढ्वं बन्धुसाध्वसम् ॥ २० ॥ <br>
&nbsp;दृष्टं वनं कुसुमितं राकेश कररञ्जितम् । <br>
&nbsp;यमुना अनिललीलैजत् तरुपल्लवशोभितम् ॥ २१ ॥ <br>
&nbsp;तद् यात मा चिरं गोष्ठं शुश्रूषध्वं पतीन् सतीः । <br>
&nbsp;क्रन्दन्ति वत्सा बालाश्च तान् पाययत दुह्यत ॥ २२ ॥ <br>
&nbsp;अथवा मदभिस्नेहाद् भवत्यो यन्त्रिताशयाः । <br>
&nbsp;आगता ह्युपपन्नं वः प्रीयन्ते मयि जन्तवः ॥ २३ ॥ <br>
&nbsp;भर्तुः शुश्रूषणं स्त्रीणां परो धर्मो ह्यमायया । <br>
&nbsp;तद्‍बन्धूनां च कल्याणः प्रजानां चानुपोषणम् ॥ २४ ॥ <br>
&nbsp;दुःशीलो दुर्भगो वृद्धो जडो रोग्यधनोऽपि वा । <br>
&nbsp;पतिः स्त्रीभिर्न हातव्यो लोकेप्सुभिरपातकी ॥ २५ ॥ <br>
&nbsp;अस्वर्ग्यमयशस्यं च फल्गु कृच्छ्रं भयावहम् । <br>
&nbsp;जुगुप्सितं च सर्वत्र ह्यौपपत्यं कुलस्त्रियः ॥ २६ ॥ <br>
&nbsp;श्रवणाद् दर्शनाद् ध्यानाद् मयि भावोऽनुकीर्तनात् । <br>
&nbsp;न तथा सन्निकर्षेण प्रतियात ततो गृहान् ॥ २७ ॥ <br>
&nbsp;श्रीशुक उवाच - <br>
इति विप्रियमाकर्ण्य गोप्यो गोविन्दभाषितम् । <br>
&nbsp;विषण्णा भग्नसङ्‌कल्पाः चिन्तामापुर्दुरत्ययाम् ॥ २८ ॥ <br>
( वसंततिलका )<br>
कृत्वा मुखान्यव शुचः श्वसनेन शुष्यद् <br>
&nbsp;&nbsp;&nbsp;&nbsp;&nbsp;बिम्बाधराणि चरणेन भुवः लिखन्त्यः । <br>
&nbsp;अस्रैरुपात्तमषिभिः कुचकुङ्‌कुमानि <br>
&nbsp;&nbsp;&nbsp;&nbsp;&nbsp;तस्थुर्मृजन्त्य उरुदुःखभराः स्म तूष्णीम् ॥ ॥ <br>
&nbsp;प्रेष्ठं प्रियेतरमिव प्रतिभाषमाणं <br>
&nbsp;&nbsp;&nbsp;&nbsp;&nbsp;कृष्णं तदर्थविनिवर्तितसर्वकामाः । <br>
&nbsp;नेत्रे विमृज्य रुदितोपहते स्म किञ्चित् <br>
&nbsp;&nbsp;&nbsp;&nbsp;&nbsp;संरम्भगद्‍गदगिरोऽब्रुवतानुरक्ताः ॥ ३० ॥ <br>
&nbsp;श्रीगोप्य ऊचुः । <br>
&nbsp;मैवं विभोऽर्हति भवान् गदितुं नृशंसं <br>
&nbsp;&nbsp;&nbsp;&nbsp;&nbsp;सन्त्यज्य सर्वविषयांस्तव पादमूलम् । <br>
&nbsp;भक्ता भजस्व दुरवग्रह मा त्यजास्मान् <br>
&nbsp;&nbsp;&nbsp;&nbsp;&nbsp;देवो यथाऽऽदिपुरुषो भजते मुमुक्षून् ॥ ३१ ॥ <br>
&nbsp;यत्पत्यपत्यसुहृदां अनुवृत्तिरङ्‌ग <br>
&nbsp;&nbsp;&nbsp;&nbsp;&nbsp;स्त्रीणां स्वधर्म इति धर्मविदा त्वयोक्तम् । <br>
&nbsp;अस्त्वेवमेतदुपदेशपदे त्वयीशे <br>
&nbsp;&nbsp;&nbsp;&nbsp;&nbsp;प्रेष्ठो भवांस्तनुभृतां किल बन्धुरात्मा ॥ ३२ ॥ <br>
&nbsp;कुर्वन्ति हि त्वयि रतिं कुशलाः स्व आत्मन् <br>
&nbsp;&nbsp;&nbsp;&nbsp;&nbsp;नित्यप्रिये पतिसुतादिभिरार्तिदैः किम् । <br>
&nbsp;तन्नः प्रसीद परमेश्वर मा स्म छिन्द्या <br>
&nbsp;&nbsp;&nbsp;&nbsp;&nbsp;आशां धृतां त्वयि चिरादरविन्दनेत्र ॥ ३३ ॥ <br>
&nbsp;चित्तं सुखेन भवतापहृतं गृहेषु <br>
&nbsp;&nbsp;&nbsp;&nbsp;&nbsp;यन्निर्विशत्युत करावपि गृह्यकृत्ये । <br>
&nbsp;पादौ पदं न चलतस्तव पादमूलाद् <br>
&nbsp;&nbsp;&nbsp;&nbsp;&nbsp;यामः कथं व्रजमथो करवाम किं वा ॥ ३४ ॥ <br>
&nbsp;सिञ्चाङ्‌ग नस्त्वदधरामृतपूरकेण <br>
&nbsp;&nbsp;&nbsp;&nbsp;&nbsp;हासावलोककलगीतजहृच्छयाग्निम् । <br>
&nbsp;नो चेद् वयं विरहजाग्नि उपयुक्तदेहा <br>
&nbsp;&nbsp;&nbsp;&nbsp;&nbsp;ध्यानेन याम पदयोः पदवीं सखे ते ॥ ३५ ॥ <br>
&nbsp;यर्ह्यम्बुजाक्ष तव पादतलं रमाया <br>
&nbsp;&nbsp;&nbsp;&nbsp;&nbsp;दत्तक्षणं क्वचिदरण्यजनप्रियस्य । <br>
&nbsp;अस्प्राक्ष्म तत्प्रभृति नान्यसमक्षमङ्ग <br>
&nbsp;&nbsp;&nbsp;&nbsp;&nbsp;स्थातुं त्वयाभिरमिता बत पारयामः ॥ ३६ ॥ <br>
&nbsp;श्रीर्यत्पदाम्बुजरजश्चकमे तुलस्या <br>
&nbsp;&nbsp;&nbsp;&nbsp;&nbsp;लब्ध्वापि वक्षसि पदं किल भृत्यजुष्टम् । <br>
&nbsp;यस्याः स्ववीक्षण कृतेऽन्यसुरप्रयासः <br>
&nbsp;&nbsp;&nbsp;&nbsp;&nbsp;तद्वद् वयं च तव पादरजः प्रपन्नाः ॥ ३७ ॥ <br>
&nbsp;तन्नः प्रसीद वृजिनार्दन तेऽन्घ्रिमूलं <br>
&nbsp;&nbsp;&nbsp;&nbsp;&nbsp;प्राप्ता विसृज्य वसतीस्त्वदुपासनाशाः । <br>
&nbsp;त्वत्सुन्दरस्मित निरीक्षणतीव्रकाम <br>
&nbsp;&nbsp;&nbsp;&nbsp;&nbsp;तप्तात्मनां पुरुषभूषण देहि दास्यम् ॥ ३८ ॥ <br>
&nbsp;वीक्ष्यालकावृतमुखं तव कुण्डलश्री <br>
&nbsp;&nbsp;&nbsp;&nbsp;&nbsp;गण्डस्थलाधरसुधं हसितावलोकम् । <br>
&nbsp;दत्ताभयं च भुजदण्डयुगं विलोक्य <br>
&nbsp;&nbsp;&nbsp;&nbsp;&nbsp;वक्षः श्रियैकरमणं च भवाम दास्यः ॥ ३९ ॥ <br>
&nbsp;का स्त्र्यङ्‌ग ते कलपदायतमूर्च्छितेन <br>
&nbsp;&nbsp;&nbsp;&nbsp;&nbsp;सम्मोहितार्यचरितान्न चलेत्त्रिलोक्याम् । <br>
&nbsp;त्रैलोक्यसौभगमिदं च निरीक्ष्य रूपं <br>
&nbsp;&nbsp;&nbsp;&nbsp;&nbsp;यद् गोद्विजद्रुममृगाः पुलकान्यबिभ्रन् ॥ ४० ॥ <br>
&nbsp;व्यक्तं भवान् व्रजभयार्तिहरोऽभिजातो <br>
&nbsp;&nbsp;&nbsp;&nbsp;&nbsp;देवो यथाऽऽदिपुरुषः सुरलोकगोप्ता । <br>
&nbsp;तन्नो निधेहि करपङ्‌कजमार्तबन्धो <br>
&nbsp;&nbsp;&nbsp;&nbsp;&nbsp;तप्तस्तनेषु च शिरःसु च किङ्‌करीणाम् ॥ ४१ ॥ <br>
&nbsp;श्रीशुक उवाच - <br>
( अनुष्टुप् )<br>
इति विक्लवितं तासां श्रुत्वा योगेश्वरेश्वरः । <br>
&nbsp;प्रहस्य सदयं गोपीः आत्मारामोऽप्यरीरमत् ॥ ४२ ॥ <br>
( मिश्र )<br>
ताभिः समेताभिरुदारचेष्टितः <br>
&nbsp;&nbsp;&nbsp;&nbsp;&nbsp;प्रियेक्षणोत्फुल्लमुखीभिरच्युतः । <br>
&nbsp;उदारहासद्विजकुन्ददीधतिः <br>
&nbsp;&nbsp;&nbsp;&nbsp;&nbsp;व्यरोचतैणाङ्‌क इवोडुभिर्वृतः ॥ ४३ ॥ <br>
( अनुष्टुप् )<br>
उपगीयमान उद्‍गायन् वनिताशतयूथपः । <br>
&nbsp;मालां बिभ्रद् वैजयन्तीं व्यचरन् मण्डयन् वनम् ॥ ४४ ॥ <br>
&nbsp;नद्याः पुलिनमाविश्य गोपीभिर्हिमवालुकम् । <br>
&nbsp;रेमे तत्तरलानन्द कुमुदामोदवायुना ॥ ४५ ॥ <br>
( वसंततिलका )<br>
बाहुप्रसारपरिरम्भकरालकोरु <br>
&nbsp;&nbsp;&nbsp;&nbsp;&nbsp;नीवीस्तनालभननर्मनखाग्रपातैः । <br>
&nbsp;क्ष्वेल्यावलोकहसितैर्व्रजसुन्दरीणां <br>
&nbsp;&nbsp;&nbsp;&nbsp;&nbsp;उत्तम्भयन् रतिपतिं रमयाञ्चकार ॥ ४६ ॥ <br>
( अनुष्टुप् )<br>
एवं भगवतः कृष्णात् लब्धमाना महात्मनः । <br>
&nbsp;आत्मानं मेनिरे स्त्रीणां मानिन्योऽभ्यधिकं भुवि ॥ ४७ ॥ <br>
&nbsp;तासां तत् सौभगमदं वीक्ष्य मानं च केशवः । <br>
&nbsp;प्रशमाय प्रसादाय तत्रैवान्तरधीयत ॥ ४८ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे एकोन्त्रिंशोऽध्यायः ॥ २९ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
