<br>
चीरहरणलीला -<br>
<br>
श्रीशुक उवाच - <br>
( अनुष्टुप् )<br>
हेमन्ते प्रथमे मासि नन्दव्रजकुमारिकाः । <br>
&nbsp;चेरुर्हविष्यं भुञ्जानाः कात्यायन्यर्चनव्रतम् ॥ १ ॥ <br>
&nbsp;आप्लुत्याम्भसि कालिन्द्या जलान्ते चोदितेऽरुणे । <br>
&nbsp;कृत्वा प्रतिकृतिं देवीं आनर्चुः नृप सैकतीम् ॥ २ ॥ <br>
&nbsp;गन्धैर्माल्यैः सुरभिभिः बलिभिर्धूपदीपकैः । <br>
&nbsp;उच्चावचैश्चोपहारैः प्रवालफल तण्डुलैः ॥ ३ ॥ <br>
&nbsp;कात्यायनि महामाये महायोगिन्यधीश्वरि । <br>
&nbsp;नन्दगोपसुतं देवि पतिं मे कुरु ते नमः । <br>
&nbsp;इति मन्त्रं जपन्त्यस्ताः पूजां चक्रुः कुमारिकाः ॥ ४ ॥ <br>
&nbsp;एवं मासं व्रतं चेरुः कुमार्यः कृष्णचेतसः । <br>
&nbsp;भद्रकालीं समानर्चुः भूयान्नन्दसुतः पतिः ॥ ५ ॥ <br>
&nbsp;ऊषस्युत्थाय गोत्रैः स्वैरन्योन्या बद्धबाहवः । <br>
&nbsp;कृष्णं उच्चैर्जगुर्यान्त्यः कालिन्द्यां स्नातुमन्वहम् ॥ ६ ॥ <br>
&nbsp;नद्याः कदाचिदागत्य तीरे निक्षिप्य पूर्ववत् । <br>
&nbsp;वासांसि कृष्णं गायन्त्यो विजह्रुः सलिले मुदा ॥ ७ ॥ <br>
&nbsp;भगवान् तदभिप्रेत्य कृष्णो योगेश्वरेश्वरः । <br>
&nbsp;वयस्यैरावृतस्तत्र गतस्तत्कर्मसिद्धये ॥ ८ ॥ <br>
&nbsp;तासां वासांस्युपादाय नीपमारुह्य सत्वरः । <br>
&nbsp;हसद्‌भिः प्रहसन् बालैः परिहासमुवाच ह ॥ ९ ॥ <br>
&nbsp;अत्रागत्याबलाः कामं स्वं स्वं वासः प्रगृह्यताम् । <br>
&nbsp;सत्यं ब्रवाणि नो नर्म यद्यूयं व्रतकर्शिताः ॥ १० ॥ <br>
&nbsp;न मयोदितपूर्वं वा अनृतं तदिमे विदुः । <br>
&nbsp;एकैकशः प्रतीच्छध्वं सहैवेति सुमध्यमाः ॥ ११ ॥ <br>
&nbsp;तस्य तत् क्ष्वेलितं दृष्ट्वा गोप्यः प्रेमपरिप्लुताः । <br>
&nbsp;व्रीडिताः प्रेक्ष्य चान्योन्यं जातहासा न निर्ययुः ॥ १२ ॥ <br>
&nbsp;एवं ब्रुवति गोविन्दे नर्मणाऽऽक्षिप्तचेतसः । <br>
&nbsp;आकण्ठमग्नाः शीतोदे वेपमानास्तमब्रुवन् ॥ १३ ॥ <br>
&nbsp;मानयं भोः कृथास्त्वां तु नन्दगोपसुतं प्रियम् । <br>
&nbsp;जानीमोऽङ्‌ग व्रजश्लाघ्यं देहि वासांसि वेपिताः ॥ १४ ॥ <br>
&nbsp;श्यामसुन्दर ते दास्यः करवाम तवोदितम् । <br>
&nbsp;देहि वासांसि धर्मज्ञ नो चेद् राज्ञे ब्रुवाम हे ॥ १५ ॥ <br>
&nbsp;श्रीभगवानुवाच । <br>
&nbsp;भवत्यो यदि मे दास्यो मयोक्तं वा करिष्यथ । <br>
&nbsp;अत्रागत्य स्ववासांसि प्रतीच्छन्तु शुचिस्मिताः ॥ १६ ॥ <br>
&nbsp;ततो जलाशयात् सर्वा दारिकाः शीतवेपिताः । <br>
&nbsp;पाणिभ्यां योनिमाच्छाद्य प्रोत्तेरुः शीतकर्शिताः ॥ १७ ॥ <br>
&nbsp;भगवानाहता वीक्ष्य शुद्ध भावप्रसादितः । <br>
&nbsp;स्कन्धे निधाय वासांसि प्रीतः प्रोवाच सस्मितम् ॥ १८ ॥ <br>
( मिश्र )<br>
यूयं विवस्त्रा यदपो धृतव्रता <br>
&nbsp;&nbsp;&nbsp;&nbsp;&nbsp;व्यगाहतैतत् तदु देवहेलनम् । <br>
&nbsp;बद्ध्वाञ्जलिं मूर्ध्न्यपनुत्तयेंऽहसः <br>
&nbsp;&nbsp;&nbsp;&nbsp;&nbsp;कृत्वा नमोऽधो वसनं प्रगृह्यताम् ॥ १९ ॥ <br>
( इंद्रवंशा )<br>
इत्यच्युतेनाभिहितं व्रजाबला <br>
&nbsp;&nbsp;&nbsp;&nbsp;&nbsp;मत्वा विवस्त्राप्लवनं व्रतच्युतिम् । <br>
&nbsp;तत्पूर्तिकामास्तदशेषकर्मणां <br>
&nbsp;&nbsp;&nbsp;&nbsp;&nbsp;साक्षात्कृतं नेमुरवद्यमृग् यतः ॥ २० ॥ <br>
( अनुष्टुप् )<br>
तास्तथावनता दृष्ट्वा भगवान् देवकीसुतः । <br>
&nbsp;वासांसि ताभ्यः प्रायच्छत् करुणस्तेन तोषितः ॥ २१ ॥ <br>
( मिश्र )<br>
दृढं प्रलब्धास्त्रपया च हापिताः <br>
&nbsp;&nbsp;&nbsp;&nbsp;&nbsp;प्रस्तोभिताः क्रीडनवच्च कारिताः । <br>
&nbsp;वस्त्राणि चैवापहृतान्यथाप्यमुं <br>
&nbsp;&nbsp;&nbsp;&nbsp;&nbsp;ता नाभ्यसूयन् प्रियसङ्‌गनिर्वृताः ॥ २२ ॥ <br>
( अनुष्टुप् )<br>
परिधाय स्ववासांसि प्रेष्ठसङ्‌गमसज्जिताः । <br>
&nbsp;गृहीतचित्ता नो चेलुः तस्मिन् लज्जायितेक्षणाः ॥ २३ ॥ <br>
&nbsp;तासां विज्ञाय भगवान् स्वपादस्पर्शकाम्यया । <br>
&nbsp;धृतव्रतानां सङ्‌कल्पं आह दामोदरोऽबलाः ॥ २४ ॥ <br>
&nbsp;सङ्‌कल्पो विदितः साध्व्यो भवतीनां मदर्चनम् । <br>
&nbsp;मयानुमोदितः सोऽसौ सत्यो भवितुमर्हति ॥ २५ ॥ <br>
&nbsp;न मय्यावेशितधियां कामः कामाय कल्पते । <br>
&nbsp;भर्जिता क्वथिता धाना प्रायो बीजाय नेशते ॥ २६ ॥ <br>
&nbsp;याताबला व्रजं सिद्धा मयेमा रंस्यथा क्षपाः । <br>
&nbsp;यदुद्दिश्य व्रतमिदं चेरुरार्यार्चनं सतीः ॥ २७ ॥ <br>
&nbsp;श्रीशुक उवाच । <br>
&nbsp;इत्यादिष्टा भगवता लब्धकामाः कुमारिकाः । <br>
&nbsp;ध्यायन्त्यस्तत् पदाम्भोजं कृच्छ्रात् निर्विविशुर्व्रजम् ॥ २८ ॥ <br>
&nbsp;अथ गोपैः परिवृतो भगवान् देवकीसुतः । <br>
&nbsp;वृन्दावनाद् गतो दूरं चारयन् गाः सहाग्रजः ॥ २९ ॥ <br>
&nbsp;निदघार्कातपे तिग्मे छायाभिः स्वाभिरात्मनः । <br>
&nbsp;आतपत्रायितान् वीक्ष्य द्रुमानाह व्रजौकसः ॥ ३० ॥ <br>
&nbsp;हे स्तोककृष्ण हे अंशो श्रीदामन् सुबलार्जुन । <br>
&nbsp;विशालर्षभ तेजस्विन् देवप्रस्थ वरूथप ॥ ३१ ॥ <br>
&nbsp;पश्यतैतान् महाभागान् परार्थैकान्तजीवितान् । <br>
&nbsp;वातवर्षातपहिमान् सहन्तो वारयन्ति नः ॥ ३२ ॥ <br>
&nbsp;अहो एषां वरं जन्म सर्व प्राण्युपजीवनम् । <br>
&nbsp;सुजनस्येव येषां वै विमुखा यान्ति नार्थिनः ॥ ३३ ॥ <br>
&nbsp;पत्रपुष्पफलच्छाया मूलवल्कलदारुभिः । <br>
&nbsp;गन्धनिर्यासभस्मास्थि तोक्मैः कामान् वितन्वते ॥ ३४ ॥ <br>
&nbsp;एतावत् जन्मसाफल्यं देहिनामिह देहिषु । <br>
&nbsp;प्राणैरर्थैर्धिया वाचा श्रेय एवाचरेत् सदा ॥ ३५ ॥ <br>
&nbsp;इति प्रवालस्तबक फलपुष्पदलोत्करैः । <br>
&nbsp;तरूणां नम्रशाखानां मध्यतो यमुनां गतः ॥ ३६ ॥ <br>
&nbsp;तत्र गाः पाययित्वापः सुमृष्टाः शीतलाः शिवाः । <br>
&nbsp;ततो नृप स्वयं गोपाः कामं स्वादु पपुर्जलम् ॥ ३७ ॥ <br>
&nbsp;तस्या उपवने कामं चारयन्तः पशून् नृप । <br>
&nbsp;कृष्णरामौ उवुपागम्य क्षुधार्ता इदमब्रवन् ॥ ३८ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे द्वाविंशोऽध्यायः ॥ २२ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
