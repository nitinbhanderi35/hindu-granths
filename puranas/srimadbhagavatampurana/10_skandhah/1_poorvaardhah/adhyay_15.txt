<br>
गोचारणं, धेनुकासुरवधः कालियाविषदूषिताम्बूपानान् मृतानां <br>
गवां गोपानां च पुनरुज्जीवनम् - <br>
<br>
श्रीशुक उवाच<br>
ततश्च पौगण्डवयः श्रितौ व्रजे<br>
बभूवतुस्तौ पशुपालसम्मतौ<br>
गाश्चारयन्तौ सखिभिः समं पदैर्<br>
वृन्दावनं पुण्यमतीव चक्रतुः  १<br>
तन्माधवो वेणुमुदीरयन्वृतो गोपैर्गृणद्भिः स्वयशो बलान्वितः<br>
पशून्पुरस्कृत्य पशव्यमाविशद्विहर्तुकामः कुसुमाकरं वनम्  २<br>
तन्मञ्जुघोषालिमृगद्विजाकुलं महन्मनःप्रख्यपयःसरस्वता<br>
वातेन जुष्टं शतपत्रगन्धिना निरीक्ष्य रन्तुं भगवान्मनो दधे  ३<br>
स तत्र तत्रारुणपल्लवश्रिया फलप्रसूनोरुभरेण पादयोः<br>
स्पृशच्छिखान्वीक्ष्य वनस्पतीन्मुदा स्मयन्निवाहाग्रजमादिपूरुषः  ४<br>
श्रीभगवानुवाच<br>
अहो अमी देववरामरार्चितं पादाम्बुजं ते सुमनःफलार्हणम्<br>
नमन्त्युपादाय शिखाभिरात्मनस्तमोऽपहत्यै तरुजन्म यत्कृतम्  ५<br>
एतेऽलिनस्तव यशोऽखिललोकतीर्थं<br>
गायन्त आदिपुरुषानुपथं भजन्ते  <br>
प्रायो अमी मुनिगणा भवदीयमुख्या<br>
गूढं वनेऽपि न जहत्यनघात्मदैवम्  ६<br>
नृत्यन्त्यमी शिखिन ईड्य मुदा हरिण्यः<br>
कुर्वन्ति गोप्य इव ते प्रियमीक्षणेन<br>
सूक्तैश्च कोकिलगणा गृहमागताय<br>
धन्या वनौकस इयान्हि सतां निसर्गः  ७<br>
धन्येयमद्य धरणी तृणवीरुधस्त्वत्<br>
पादस्पृशो द्रुमलताः करजाभिमृष्टाः<br>
नद्योऽद्रयः खगमृगाः सदयावलोकैर्<br>
गोप्योऽन्तरेण भुजयोरपि यत्स्पृहा श्रीः  ८<br>
श्रीशुक उवाच<br>
एवं वृन्दावनं श्रीमत्कृष्णः प्रीतमनाः पशून्<br>
रेमे सञ्चारयन्नद्रेः सरिद्रोधःसु सानुगः  ९<br>
क्वचिद्गायति गायत्सु मदान्धालिष्वनुव्रतैः<br>
उपगीयमानचरितः पथि सङ्कर्षणान्वितः  १०<br>
अनुजल्पति जल्पन्तं कलवाक्यैः शुकं क्वचित्<br>
क्वचित्सवल्गु कूजन्तमनुकूजति कोकिलम् <br>
क्वचिच्च कालहंसानामनुकूजति कूजितम्<br>
अभिनृत्यति नृत्यन्तं बर्हिणं हासयन्क्वचित्  ११<br>
मेघगम्भीरया वाचा नामभिर्दूरगान्पशून्<br>
क्वचिदाह्वयति प्रीत्या गोगोपालमनोज्ञया  १२<br>
चकोरक्रौञ्चचक्राह्व भारद्वाजांश्च बर्हिणः<br>
अनुरौति स्म सत्त्वानां भीतवद्व्याघ्रसिंहयोः  १३<br>
क्वचित्क्रीडापरिश्रान्तं गोपोत्सङ्गोपबर्हणम्<br>
स्वयं विश्रमयत्यार्यं पादसंवाहनादिभिः  १४<br>
नृत्यतो गायतः क्वापि वल्गतो युध्यतो मिथः<br>
गृहीतहस्तौ गोपालान्हसन्तौ प्रशशंसतुः  १५<br>
क्वचित्पल्लवतल्पेषु नियुद्धश्रमकर्शितः<br>
वृक्षमूलाश्रयः शेते गोपोत्सङ्गोपबर्हणः  १६<br>
पादसंवाहनं चक्रुः केचित्तस्य महात्मनः<br>
अपरे हतपाप्मानो व्यजनैः समवीजयन्  १७<br>
अन्ये तदनुरूपाणि मनोज्ञानि महात्मनः<br>
गायन्ति स्म महाराज स्नेहक्लिन्नधियः शनैः  १८<br>
एवं निगूढात्मगतिः स्वमायया गोपात्मजत्वं चरितैर्विडम्बयन्<br>
रेमे रमालालितपादपल्लवो ग्राम्यैः समं ग्राम्यवदीशचेष्टितः  १९<br>
श्रीदामा नाम गोपालो रामकेशवयोः सखा<br>
सुबलस्तोककृष्णाद्या गोपाः प्रेम्णेदमब्रुवन्  २०<br>
राम राम महाबाहो कृष्ण दुष्टनिबर्हण<br>
इतोऽविदूरे सुमहद्वनं तालालिसङ्कुलम्  २१<br>
फलानि तत्र भूरीणि पतन्ति पतितानि च<br>
सन्ति किन्त्ववरुद्धानि धेनुकेन दुरात्मना  २२<br>
सोऽतिवीर्योऽसुरो राम हे कृष्ण खररूपधृक्<br>
आत्मतुल्यबलैरन्यैर्ज्ञातिभिर्बहुभिर्वृतः  २३<br>
तस्मात्कृतनराहाराद्भीतैर्नृभिरमित्रहन्<br>
न सेव्यते पशुगणैः पक्षिसङ्घैर्विवर्जितम्  २४<br>
विद्यन्तेऽभुक्तपूर्वाणि फलानि सुरभीणि च<br>
एष वै सुरभिर्गन्धो विषूचीनोऽवगृह्यते  २५<br>
प्रयच्छ तानि नः कृष्ण गन्धलोभितचेतसाम्<br>
वाञ्छास्ति महती राम गम्यतां यदि रोचते  २६<br>
एवं सुहृद्वचः श्रुत्वा सुहृत्प्रियचिकीर्षया<br>
प्रहस्य जग्मतुर्गोपैर्वृतौ तालवनं प्रभू  २७<br>
बलः प्रविश्य बाहुभ्यां तालान्सम्परिकम्पयन्<br>
फलानि पातयामास मतङ्गज इवौजसा  २८<br>
फलानां पततां शब्दं निशम्यासुररासभः<br>
अभ्यधावत्क्षितितलं सनगं परिकम्पयन्  २९<br>
समेत्य तरसा प्रत्यग्द्वाभ्यां पद्भ्यां बलं बली<br>
निहत्योरसि काशब्दं मुञ्चन्पर्यसरत्खलः  ३०<br>
पुनरासाद्य संरब्ध उपक्रोष्टा पराक्स्थितः<br>
चरणावपरौ राजन्बलाय प्राक्षिपद्रुषा  ३१<br>
स तं गृहीत्वा प्रपदोर्भ्रामयित्वैकपाणिना<br>
चिक्षेप तृणराजाग्रे भ्रामणत्यक्तजीवितम्  ३२<br>
तेनाहतो महातालो वेपमानो बृहच्छिराः<br>
पार्श्वस्थं कम्पयन्भग्नः स चान्यं सोऽपि चापरम्  ३३<br>
बलस्य लीलयोत्सृष्ट खरदेहहताहताः<br>
तालाश्चकम्पिरे सर्वे महावातेरिता इव  ३४<br>
नैतच्चित्रं भगवति ह्यनन्ते जगदीश्वरे<br>
ओतप्रोतमिदं यस्मिंस्तन्तुष्वङ्ग यथा पटः  ३५<br>
ततः कृष्णं च रामं च ज्ञातयो धेनुकस्य ये<br>
क्रोष्टारोऽभ्यद्रवन्सर्वे संरब्धा हतबान्धवाः  ३६<br>
तांस्तानापततः कृष्णो रामश्च नृपलीलया<br>
गृहीतपश्चाच्चरणान्प्राहिणोत्तृणराजसु  ३७<br>
फलप्रकरसङ्कीर्णं दैत्यदेहैर्गतासुभिः<br>
रराज भूः सतालाग्रैर्घनैरिव नभस्तलम्  ३८<br>
तयोस्तत्सुमहत्कर्म निशम्य विबुधादयः<br>
मुमुचुः पुष्पवर्षाणि चक्रुर्वाद्यानि तुष्टुवुः  ३९<br>
अथ तालफलान्यादन्मनुष्या गतसाध्वसाः<br>
तृणं च पशवश्चेरुर्हतधेनुककानने  ४०<br>
कृष्णः कमलपत्राक्षः पुण्यश्रवणकीर्तनः<br>
स्तूयमानोऽनुगैर्गोपैः साग्रजो व्रजमाव्रजत्  ४१<br>
तं गोरजश्छुरितकुन्तलबद्धबर्ह<br>
वन्यप्रसूनरुचिरेक्षणचारुहासम्<br>
वेणुम्क्वणन्तमनुगैरुपगीतकीर्तिं<br>
गोप्यो दिदृक्षितदृशोऽभ्यगमन्समेताः  ४२<br>
पीत्वा मुकुन्दमुखसारघमक्षिभृङ्गैस्<br>
तापं जहुर्विरहजं व्रजयोषितोऽह्नि<br>
तत्सत्कृतिं समधिगम्य विवेश गोष्ठं<br>
सव्रीडहासविनयं यदपाङ्गमोक्षम्  ४३<br>
तयोर्यशोदारोहिण्यौ पुत्रयोः पुत्रवत्सले<br>
यथाकामं यथाकालं व्यधत्तां परमाशिषः  ४४<br>
गताध्वानश्रमौ तत्र मज्जनोन्मर्दनादिभिः<br>
नीवीं वसित्वा रुचिरां दिव्यस्रग्गन्धमण्डितौ  ४५<br>
जनन्युपहृतं प्राश्य स्वाद्वन्नमुपलालितौ<br>
संविश्य वरशय्यायां सुखं सुषुपतुर्व्रजे  ४६<br>
एवं स भगवान्कृष्णो वृन्दावनचरः क्वचित्<br>
ययौ राममृते राजन्कालिन्दीं सखिभिर्वृतः  ४७<br>
अथ गावश्च गोपाश्च निदाघातपपीडिताः<br>
दुष्टं जलं पपुस्तस्यास्तृष्णार्ता विषदूषितम्  ४८<br>
विषाम्भस्तदुपस्पृश्य दैवोपहतचेतसः<br>
निपेतुर्व्यसवः सर्वे सलिलान्ते कुरूद्वह  ४९<br>
वीक्ष्य तान्वै तथाभूतान्कृष्णो योगेश्वरेश्वरः<br>
ईक्षयामृतवर्षिण्या स्वनाथान्समजीवयत्  ५०<br>
ते सम्प्रतीतस्मृतयः समुत्थाय जलान्तिकात्<br>
आसन्सुविस्मिताः सर्वे वीक्षमाणाः परस्परम्  ५१<br>
अन्वमंसत तद्राजन्गोविन्दानुग्रहेक्षितम्<br>
पीत्वा विषं परेतस्य पुनरुत्थानमात्मनः  ५२<br>
