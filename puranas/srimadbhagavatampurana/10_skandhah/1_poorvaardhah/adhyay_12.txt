<br>
अघासुरवधः - <br>
<br>
( मिश्र )<br>
श्रीशुक उवाच । <br>
&nbsp;क्वचिद्वनाशाय मनो दधद् व्रजात् <br>
&nbsp;&nbsp;&nbsp;&nbsp;&nbsp;प्रातः समुत्थाय वयस्यवत्सपान् । <br>
&nbsp;प्रबोधयन् श्रृंगरवेण चारुणा <br>
&nbsp;&nbsp;&nbsp;&nbsp;&nbsp;विनिर्गतो वत्सपुरःसरो हरिः ॥ १ ॥ <br>
( इंद्रवंशा ) <br>
तेनैव साकं पृथुकाः सहस्रशः <br>
&nbsp;&nbsp;&nbsp;&nbsp;&nbsp;स्निग्धाः सुशिग्वेत्रविषाणवेणवः । <br>
&nbsp;स्वान् स्वान् सहस्रो परिसङ्‌ख्ययान्वितान् <br>
&nbsp;&nbsp;&nbsp;&nbsp;&nbsp;वत्सान् पुरस्कृत्य विनिर्ययुर्मुदा ॥ २ ॥ <br>
( अनुष्टुप् )<br>
कृष्णवत्सैः असङ्‌ख्यातैः यूथीकृत्य स्ववत्सकान् । <br>
&nbsp;चारयन्तोऽर्भलीलाभिः विजह्रुः तत्र तत्र ह ॥ ३ ॥ <br>
&nbsp;फलप्रबालस्तवक सुमनःपिच्छधातुभिः । <br>
&nbsp;काचगुञ्जामणिस्वर्ण-भूषिता अप्यभूषयन् ॥ ४ ॥ <br>
&nbsp;मुष्णन्तोऽन्योन्य शिक्यादीन् न्ज्ञातानाराच्च चिक्षिपुः । <br>
&nbsp;तत्रत्याश्च पुनर्दूरात् हसन्तश्च पुनर्ददुः ॥ ५ ॥ <br>
&nbsp;यदि दूरं गतः कृष्णो वनशोभेक्षणाय तम् । <br>
&nbsp;अहं पूर्वं अहं पूर्वं इति संस्पृश्य रेमिरे ॥ ६ ॥ <br>
&nbsp;केचिद् वेणून् वादयन्तो ध्मान्तः शृङ्‌गाणि केचन । <br>
&nbsp;केचिद् भृंङ्‌गैः प्रगायन्तः कूजन्तः कोकिलैः परे ॥ ७ ॥ <br>
&nbsp;विच्छायाभिः प्रधावन्तो गच्छन्तः साधुहंसकैः । <br>
&nbsp;बकैः उपविशन्तश्च नृत्यन्तश्च कलापिभिः ॥ ८ ॥ <br>
&nbsp;विकर्षन्तः कीशबालान् आरोहन्तश्च तैर्द्रुमान् । <br>
&nbsp;विकुर्वन्तश्च तैः साकं प्लवन्तश्च पलाशिषु ॥ ९ ॥ <br>
&nbsp;साकं भेकैर्विलङ्‌घन्तः सरित् प्रस्रवसम्प्लुताः । <br>
&nbsp;विहसन्तः प्रतिच्छायाः शपन्तश्च प्रतिस्वनान् ॥ १० ॥ <br>
( इंद्रवज्रा ) <br>
इत्थं सतां ब्रह्मसुखानुभूत्या <br>
&nbsp;&nbsp;&nbsp;&nbsp;&nbsp;दास्यं गतानां परदैवतेन । <br>
&nbsp;मायाश्रितानां नरदारकेण <br>
&nbsp;&nbsp;&nbsp;&nbsp;&nbsp;साकं विजह्रुः कृतपुण्यपुञ्जाः ॥ ११ ॥ <br>
( मिश्र ) <br>
यत्पादपांसुः बहुजन्मकृच्छ्रतो <br>
&nbsp;&nbsp;&nbsp;&nbsp;&nbsp;धृतात्मभिः योगिभिरप्यलभ्यः । <br>
&nbsp;स एव यद्‌दृग्विषयः स्वयं स्थितः <br>
&nbsp;&nbsp;&nbsp;&nbsp;&nbsp;किं वर्ण्यते दिष्टमतो व्रजौकसाम् ॥ १२ ॥ <br>
&nbsp;अथ अघनामाभ्यपतन् महासुरः <br>
&nbsp;&nbsp;&nbsp;&nbsp;&nbsp;तेषां सुखक्रीडनवीक्षणाक्षमः । <br>
&nbsp;नित्यं यदन्तर्निजजीवितेप्सुभिः <br>
&nbsp;&nbsp;&nbsp;&nbsp;&nbsp;पीतामृतैः अप्यमरैः प्रतीक्ष्यते ॥ १३ ॥ <br>
&nbsp;दृष्ट्वार्भकान् कृष्णमुखान् अघासुरः । <br>
&nbsp;&nbsp;&nbsp;&nbsp;&nbsp;कंसानुशिष्टः स बकीबकानुजः । <br>
&nbsp;अयं तु मे सोदरनाशकृत्तयोरः <br>
&nbsp;&nbsp;&nbsp;&nbsp;&nbsp;द्वयोर्ममैनं सबलं हनिष्ये ॥ १४ ॥ <br>
&nbsp;एते यदा मत्सुहृदोस्तिलापः <br>
&nbsp;&nbsp;&nbsp;&nbsp;&nbsp;कृतास्तदा नष्टसमा व्रजौकसः । <br>
&nbsp;प्राणे गते वर्ष्मसु का नु चिन्ता <br>
&nbsp;&nbsp;&nbsp;&nbsp;&nbsp;प्रजासवः प्राणभृतो हि ये ते ॥ १५ ॥ <br>
( वंशस्था ) <br>
इति व्यवस्याजगरं बृहद् वपुः <br>
&nbsp;&nbsp;&nbsp;&nbsp;&nbsp;स योजनायाम महाद्रिपीवरम् । <br>
&nbsp;धृत्वाद्‍भुतं व्यात्तगुहाननं तदा <br>
&nbsp;&nbsp;&nbsp;&nbsp;&nbsp;पथि व्यशेत ग्रसनाशया खलः ॥ १६ ॥ <br>
( मिश्र ) <br>
धराधरोष्ठो जलदोत्तरोष्ठो <br>
&nbsp;&nbsp;&nbsp;&nbsp;&nbsp;दर्याननान्तो गिरिशृङ्‌गदंष्ट्रः । <br>
&nbsp;ध्वान्तान्तरास्यो वितताध्वजिह्वः <br>
&nbsp;&nbsp;&nbsp;&nbsp;&nbsp;परुषानिलश्वासदवेक्षणोष्णः ॥ १७ ॥ <br>
( अनुष्टुप् )<br>
दृष्ट्वा तं तादृशं सर्वे मत्वा वृन्दावनश्रियम् । <br>
&nbsp;व्यात्ताजगरतुण्डेन ह्युत्प्रेक्षन्ते स्म लीलया ॥ १८ ॥ <br>
&nbsp;अहो मित्राणि गदत सत्त्वकूटं पुरः स्थितम् । <br>
&nbsp;अस्मत्सङ्‌ग्रसनव्यात्त व्यालतुण्डायते न वा ॥ १९ ॥ <br>
&nbsp;सत्यमर्ककरारक्तं उत्तराहनुवद्‍घनम् । <br>
&nbsp;अधराहनुवद् रोधः तत् प्रतिच्छाययारुणम् ॥ २० ॥ <br>
&nbsp;प्रतिस्पर्धेते सृक्किभ्यां सव्यासव्ये नगोदरे । <br>
&nbsp;तुंगशृंगालयोऽप्येताः तद् दंष्ट्राभिश्च पश्यत ॥ २१ ॥ <br>
&nbsp;आस्तृतायाम मार्गोऽयं रसनां प्रतिगर्जति । <br>
&nbsp;एषां अन्तर्गतं ध्वान्तं एतदप्यन्तः आननम् ॥ २२ ॥ <br>
&nbsp;दावोष्णखरवातोऽयं श्वासवद्‍भाति पश्यत । <br>
&nbsp;तद् दग्धसत्त्वदुर्गन्धोऽपि अन्तरामिषगन्धवत् ॥ २३ ॥ <br>
( मिश्र ) <br>
अस्मान्किमत्र ग्रसिता निविष्टा-<br>
&nbsp;&nbsp;&nbsp;&nbsp;&nbsp;नयं तथा चेद् बकवद् विनङ्‌क्ष्यति । <br>
&nbsp;क्षणादनेनेति बकार्युशन्मुखं <br>
&nbsp;&nbsp;&nbsp;&nbsp;&nbsp;वीक्ष्योद्धसन्तः करताडनैर्ययुः ॥ २४ ॥ <br>
&nbsp;इत्थं मिथोऽतथ्यं अतज्ज्ञभाषितं <br>
&nbsp;&nbsp;&nbsp;&nbsp;&nbsp;श्रुत्वा विचिन्त्येत्यमृषा मृषायते । <br>
&nbsp;रक्षो विदित्वाखिल-भूतहृत्स्थितः <br>
&nbsp;&nbsp;&nbsp;&nbsp;&nbsp;स्वानां निरोद्धुं भगवान् मनो दधे ॥ २५ ॥ <br>
&nbsp;तावत् प्रविष्टास्तु असुरोदरान्तरं <br>
&nbsp;&nbsp;&nbsp;&nbsp;&nbsp;परं न गीर्णाः शिशवः सवत्साः । <br>
&nbsp;प्रतीक्षमाणेन बकारिवेशनं <br>
&nbsp;&nbsp;&nbsp;&nbsp;&nbsp;हतस्वकान्तस्मरणेन रक्षसा ॥ २६ ॥ <br>
&nbsp;तान् वीक्ष्य कृष्णः सकलाभयप्रदो <br>
&nbsp;&nbsp;&nbsp;&nbsp;&nbsp;ह्यनन्यनाथान् स्वकरादवच्युतान् । <br>
&nbsp;दीनांश्च मृत्योर्जठराग्निघासान् <br>
&nbsp;&nbsp;&nbsp;&nbsp;&nbsp;घृणार्दितो दिष्टकृतेन विस्मितः ॥ २७ ॥ <br>
&nbsp;कृत्यं किमत्रास्य खलस्य जीवनं <br>
&nbsp;&nbsp;&nbsp;&nbsp;&nbsp;न वा अमीषां च सतां विहिंसनम् । <br>
&nbsp;द्वयं कथं स्यादिति संविचिन्त्य तत् <br>
&nbsp;&nbsp;&nbsp;&nbsp;&nbsp;ज्ञात्वाविशत् तुण्डमशेषदृग्घरिः ॥ २८ ॥ <br>
( अनुष्टुप् )<br>
तदा घनच्छदा देवा भयाद् हाहेति चुक्रुशुः । <br>
&nbsp;जहृषुर्ये च कंसाद्याः कौणपास्त्वघबान्धवाः ॥ २९ ॥ <br>
&nbsp;तच्छ्रुत्वा भगवान् कृष्णस्तु अव्ययः सार्भवत्सकम् । <br>
&nbsp;चूर्णीचिकीर्षोरात्मानं तरसा ववृधे गले ॥ ३० ॥ <br>
( मिश्र )<br>
ततोऽतिकायस्य निरुद्धमार्गिणो <br>
&nbsp;&nbsp;&nbsp;&nbsp;&nbsp;ह्युद्‍गीर्णदृष्टेः भ्रमतस्त्वितस्ततः । <br>
&nbsp;पूर्णोऽन्तरंगे पवनो निरुद्धो <br>
&nbsp;&nbsp;&nbsp;&nbsp;&nbsp;मूर्धन् विनिष्पाट्य विनिर्गतो बहिः ॥ ३१ ॥ <br>
&nbsp;तेनैव सर्वेषु बहिर्गतेषु <br>
&nbsp;&nbsp;&nbsp;&nbsp;&nbsp;प्राणेषु वत्सान् सुहृदः परेतान् । <br>
&nbsp;दृष्ट्या स्वयोत्थाप्य तदन्वितः पुनः <br>
&nbsp;&nbsp;&nbsp;&nbsp;&nbsp;वक्त्रान् मुकुन्दो भगवान् विनिर्ययौ ॥ ३२ ॥ <br>
&nbsp;पीनाहिभोगोत्थितमद्‍भुतं महत् <br>
&nbsp;&nbsp;&nbsp;&nbsp;&nbsp;ज्योतिः स्वधाम्ना ज्वलयद् दिशो दश । <br>
&nbsp;प्रतीक्ष्य खेऽवस्थितमीशनिर्गमं <br>
&nbsp;&nbsp;&nbsp;&nbsp;&nbsp;विवेश तस्मिन् मिषतां दिवौकसाम् ॥ ३३ ॥ <br>
&nbsp;ततोऽतिहृष्टाः स्वकृतोऽकृतार्हणं <br>
&nbsp;&nbsp;&nbsp;&nbsp;&nbsp;पुष्पैः सुगा अप्सरसश्च नर्तनैः । <br>
&nbsp;गीतैः सुरा वाद्यधराश्च वाद्यकैः <br>
&nbsp;&nbsp;&nbsp;&nbsp;&nbsp;स्तवैश्च विप्रा जयनिःस्वनैर्गणाः ॥ ३४ ॥ <br>
&nbsp;तदद्‍भुतस्तोत्रसुवाद्यगीतिका <br>
&nbsp;&nbsp;&nbsp;&nbsp;&nbsp;जयादिनैकोत्सव मङ्‌गलस्वनान् । <br>
&nbsp;श्रुत्वा स्वधाम्नोऽन्त्यज आगतोऽचिराद् <br>
&nbsp;&nbsp;&nbsp;&nbsp;&nbsp;दृष्ट्वा महीशस्य जगाम विस्मयम् ॥ ३५ ॥ <br>
( अनुष्टुप् )<br>
राजन् आजगरं चर्म शुष्कं वृन्दावनेऽद्‍भुतम् । <br>
&nbsp;व्रजौकसां बहुतिथं बभूवाक्रीडगह्वरम् ॥ ३६ ॥ <br>
&nbsp;एतत्कौमारजं कर्म हरेरात्माहिमोक्षणम् । <br>
&nbsp;मृत्योः पौगण्डके बाला दृष्ट्वोचुर्विस्मिता व्रजे ॥ ३७ ॥ <br>
( मिश्र )<br>
नैतद् विचित्रं मनुजार्भमायिनः <br>
&nbsp;&nbsp;&nbsp;&nbsp;&nbsp;परावराणां परमस्य वेधसः । <br>
&nbsp;अघोऽपि यत्स्पर्शनधौतपातकः <br>
&nbsp;&nbsp;&nbsp;&nbsp;&nbsp;प्रापात्मसाम्यं त्वसतां सुदुर्लभम् ॥ ३८ ॥ <br>
( वंशस्था )<br>
सकृद्यदङ्‌गप्रतिमान्तराहिता <br>
&nbsp;&nbsp;&nbsp;&nbsp;&nbsp;मनोमयी भागवतीं ददौ गतिम् । <br>
&nbsp;स एव नित्यात्मसुखानुभूत्यभि <br>
&nbsp;&nbsp;&nbsp;&nbsp;&nbsp;व्युदस्तमायोऽन्तर्गतो हि किं पुनः ॥ ३९ ॥ <br>
&nbsp;श्रीसूत उवाच । <br>
( इंद्रवज्रा )<br>
इत्थं द्विजा यादवदेवदत्तः <br>
&nbsp;&nbsp;&nbsp;&nbsp;&nbsp;श्रुत्वा स्वरातुश्चरितं विचित्रम् । <br>
&nbsp;पप्रच्छ भूयोऽपि तदेव पुण्यं <br>
&nbsp;&nbsp;&nbsp;&nbsp;&nbsp;वैयासकिं यन्निगृहीतचेताः ॥ ४० ॥ <br>
&nbsp;श्रीराजोवाच । <br>
( अनुष्टुप् )<br>
ब्रह्मन् कालान्तरकृतं तत्कालीनं कथं भवेत् । <br>
&nbsp;यत्कौमारे हरिकृतं जगुः पौगण्डकेऽर्भकाः ॥ ४१ ॥ <br>
&nbsp;तद् ब्रूहि मे महायोगिन् परं कौतूहलं गुरो । <br>
&nbsp;नूनमेतद्धरेरेव माया भवति नान्यथा ॥ ४२ ॥ <br>
&nbsp;वयं धन्यतमा लोके गुरोऽपि क्षत्रबन्धवः । <br>
&nbsp;यत् पिबामो मुहुस्त्वत्तः पुण्यं कृष्णकथामृतम् ॥ ४३ ॥ <br>
&nbsp;श्रीसूत उवाच । <br>
( इंद्रवंशा )<br>
इत्थं स्म पृष्टः स तु बादरायणिः <br>
&nbsp;&nbsp;&nbsp;&nbsp;&nbsp;तत्स्मारितानन्तहृताखिलेन्द्रियः । <br>
&nbsp;कृच्छ्रात् पुनर्लब्धबहिर्दृशिः शनैः <br>
&nbsp;&nbsp;&nbsp;&nbsp;&nbsp;प्रत्याह तं भागवतोत्तमोत्तम ॥ ४४ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे द्वादशोऽध्यायः ॥ १२ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
