<br>
<br>
कंसाज्ञया रामकृष्णौ मथुरां आनेतुं अक्रूरस्य नन्दगोकुलं प्रति गमनं तत्र रामकृष्णद्वारा तस्य सत्कारश्च - <br>
<br>
<br>
श्रीशुक उवाच - <br>
( अनुष्टुप् )<br>
अक्रूरोऽपि च तां रात्रिं मधुपुर्यां महामतिः । <br>
&nbsp;उषित्वा रथमास्थाय प्रययौ नन्दगोकुलम् ॥ १ ॥ <br>
&nbsp;गच्छन् पथि महाभागो भगवत्यम्बुजेक्षणे । <br>
&nbsp;भक्तिं परामुपगत एवमेतदचिन्तयत् ॥ २ ॥ <br>
&nbsp;किं मयाऽऽचरितं भद्रं किं तप्तं परमं तपः । <br>
&nbsp;किं वाथाप्यर्हते दत्तं यद् द्रक्ष्याम्यद्य केशवम् ॥ ३ ॥ <br>
&nbsp;ममैतद् दुर्लभं मन्ये उत्तमःश्लोकदर्शनम् । <br>
&nbsp;विषयात्मनो यथा ब्रह्म कीर्तनं शूद्रजन्मनः ॥ ४ ॥ <br>
&nbsp;मैवं ममाधमस्यापि स्यादेवाच्युतदर्शनम् । <br>
&nbsp;ह्रियमाणः कलनद्या क्वचित्तरति कश्चन ॥ ५ ॥ <br>
&nbsp;ममाद्यामङ्‌गलं नष्टं फलवांश्चैव मे भवः । <br>
&nbsp;यन्नमस्ये भगवतो योगिध्येयांघ्रिपङ्‌कजम् ॥ ६ ॥ <br>
( मिश्र )<br>
कंसो बताद्याकृत मेऽत्यनुग्रहं <br>
&nbsp;&nbsp;&nbsp;&nbsp;&nbsp;द्रक्ष्येऽङ्‌घ्रिपद्मं प्रहितोऽमुना हरेः । <br>
&nbsp;कृतावतारस्य दुरत्ययं तमः <br>
&nbsp;&nbsp;&nbsp;&nbsp;&nbsp;पूर्वेऽतरन् यन्नखमण्डलत्विषा ॥ ७ ॥ <br>
&nbsp;यदर्चितं ब्रह्मभवादिभिः सुरैः <br>
&nbsp;&nbsp;&nbsp;&nbsp;&nbsp;श्रिया च देव्या मुनिभिः ससात्वतैः । <br>
&nbsp;गोचारणायानुचरैश्चरद्‌वने <br>
&nbsp;&nbsp;&nbsp;&nbsp;&nbsp;यद्‍गोपिकानां कुचकुङ्‌कुमाङ्‌कितम् ॥ ८ ॥ <br>
&nbsp;द्रक्ष्यामि नूनं सुकपोलनासिकं <br>
&nbsp;&nbsp;&nbsp;&nbsp;&nbsp;स्मितावलोकारुणकञ्जलोचनम् । <br>
&nbsp;मुखं मुकुन्दस्य गुडालकावृतं <br>
&nbsp;&nbsp;&nbsp;&nbsp;&nbsp;प्रदक्षिणं मे प्रचरन्ति वै मृगाः ॥ ९ ॥ <br>
&nbsp;अप्यद्य विष्णोर्मनुजत्वमीयुषो <br>
&nbsp;&nbsp;&nbsp;&nbsp;&nbsp;भारावताराय भुवो निजेच्छया । <br>
&nbsp;लावण्यधाम्नो भवितोपलम्भनं <br>
&nbsp;&nbsp;&nbsp;&nbsp;&nbsp;मह्यं न न स्यात् फलमञ्जसा दृशः ॥ १० ॥ <br>
&nbsp;य ईक्षिताहंरहितोऽप्यसत्सतोः <br>
&nbsp;&nbsp;&nbsp;&nbsp;&nbsp;स्वतेजसापास्ततमोभिदाभ्रमः । <br>
&nbsp;स्वमाययाऽऽत्मन् रचितैस्तदीक्षया <br>
&nbsp;&nbsp;&nbsp;&nbsp;&nbsp;प्राणाक्षधीभिः सदनेष्वभीयते ॥ ११ ॥ <br>
&nbsp;यस्याखिलामीवहभिः सुमङ्‌गलैः <br>
&nbsp;&nbsp;&nbsp;&nbsp;&nbsp;वाचो विमिश्रा गुणकर्मजन्मभिः । <br>
&nbsp;प्राणन्ति शुम्भन्ति पुनन्ति वै जगत् <br>
&nbsp;&nbsp;&nbsp;&nbsp;&nbsp;यास्तद्विरक्ताः शवशोभना मताः ॥ १२ ॥ <br>
&nbsp;स चावतीर्णः किल सत्वतान्वये <br>
&nbsp;&nbsp;&nbsp;&nbsp;&nbsp;स्वसेतुपालामरवर्यशर्मकृत् । <br>
&nbsp;यशो वितन्वन् व्रज आस्त ईश्वरो <br>
&nbsp;&nbsp;&nbsp;&nbsp;&nbsp;गायन्ति देवा यदशेषमङ्‌गलम् ॥ १३ ॥ <br>
&nbsp;तं त्वद्य नूनं महतां गतिं गुरुं <br>
&nbsp;&nbsp;&nbsp;&nbsp;&nbsp;त्रैलोक्यकान्तं दृशिमन्महोत्सवम् । <br>
&nbsp;रूपं दधानं श्रिय ईप्सितास्पदं <br>
&nbsp;&nbsp;&nbsp;&nbsp;&nbsp;द्रक्ष्ये ममासन्नुषसः सुदर्शनाः ॥ १४ ॥ <br>
&nbsp;अथावरूढः सपदीशयो रथात् <br>
&nbsp;&nbsp;&nbsp;&nbsp;&nbsp;प्रधानपुंसोश्चरणं स्वलब्धये । <br>
&nbsp;धिया धृतं योगिभिरप्यहं ध्रुवं <br>
&nbsp;&nbsp;&nbsp;&nbsp;&nbsp;नमस्य आभ्यां च सखीन् वनौकसः ॥ १५ ॥ <br>
&nbsp;अप्यङ्‌घ्रिमूले पतितस्य मे विभुः <br>
&nbsp;&nbsp;&nbsp;&nbsp;&nbsp;शिरस्यधास्यन् निजहस्तपङ्‌कजम् । <br>
&nbsp;दत्ताभयं कालभुजाङ्‌गरंहसा <br>
&nbsp;&nbsp;&nbsp;&nbsp;&nbsp;प्रोद्वेजितानां शरणैषिणां णृनाम् ॥ १६ ॥ <br>
&nbsp;समर्हणं यत्र निधाय कौशिकः <br>
&nbsp;&nbsp;&nbsp;&nbsp;&nbsp;तथा बलिश्चाप जगत्त्रयेन्द्रताम् । <br>
&nbsp;यद्वा विहारे व्रजयोषितां श्रमं <br>
&nbsp;&nbsp;&nbsp;&nbsp;&nbsp;स्पर्शेन सौगन्धिकगन्ध्यपानुदत् ॥ १७ ॥ <br>
&nbsp;न मय्युपैष्यत्यरिबुद्धिमच्युतः <br>
&nbsp;&nbsp;&nbsp;&nbsp;&nbsp;कंसस्य दूतः प्रहितोऽपि विश्वदृक् । <br>
&nbsp;योऽन्तर्बहिश्चेतस एतदीहितं <br>
&nbsp;&nbsp;&nbsp;&nbsp;&nbsp;क्षेत्रज्ञ ईक्षत्यमलेन चक्षुषा ॥ १८ ॥ <br>
&nbsp;अप्यङ्‌घ्रिमूलेऽवहितं कृताञ्जलिं <br>
&nbsp;&nbsp;&nbsp;&nbsp;&nbsp;मामीक्षिता सस्मितमार्द्रया दृशा । <br>
&nbsp;सपद्यपध्वस्तसमस्तकिल्बिषो <br>
&nbsp;&nbsp;&nbsp;&nbsp;&nbsp;वोढा मुदं वीतविशङ्‌क ऊर्जिताम् ॥ १९ ॥ <br>
&nbsp;सुहृत्तमं ज्ञातिमनन्यदैवतं <br>
&nbsp;&nbsp;&nbsp;&nbsp;&nbsp;दोर्भ्यां बृहद्‍भ्यां परिरप्स्यतेऽथ माम् । <br>
&nbsp;आत्मा हि तीर्थीक्रियते तदैव मे <br>
&nbsp;&nbsp;&nbsp;&nbsp;&nbsp;बन्धश्च कर्मात्मक उच्छ्वसित्यतः ॥ २० ॥ <br>
&nbsp;लब्ध्वाङ्‌गसङ्‌गं प्रणतं कृताञ्जलिं <br>
&nbsp;&nbsp;&nbsp;&nbsp;&nbsp;मां वक्ष्यतेऽक्रूर ततेत्युरुश्रवाः । <br>
&nbsp;तदा वयं जन्मभृतो महीयसा <br>
&nbsp;&nbsp;&nbsp;&nbsp;&nbsp;नैवादृतो यो धिगमुष्य जन्म तत् ॥ २१ ॥ <br>
&nbsp;न तस्य कश्चिद् दयितः सुहृत्तमो <br>
&nbsp;&nbsp;&nbsp;&nbsp;&nbsp;न चाप्रियो द्वेष्य उपेक्ष्य एव वा । <br>
&nbsp;तथापि भक्तान् भजते यथा तथा <br>
&nbsp;&nbsp;&nbsp;&nbsp;&nbsp;सुरद्रुमो यद्वदुपाश्रितोऽर्थदः ॥ २२ ॥ <br>
&nbsp;किं चाग्रजो मावनतं यदूत्तमः <br>
&nbsp;&nbsp;&nbsp;&nbsp;&nbsp;स्मयन् परिष्वज्य गृहीतमञ्जलौ । <br>
&nbsp;गृहं प्रवेष्याप्तसमस्तसत्कृतं <br>
&nbsp;&nbsp;&nbsp;&nbsp;&nbsp;सम्प्रक्ष्यते कंसकृतं स्वबन्धुषु ॥ २३ ॥ <br>
&nbsp;श्रीशुक उवाच - <br>
( अनुष्टुप् )<br>
इति सञ्चिन्तयन्कृष्णं श्वफल्कतनयोऽध्वनि । <br>
&nbsp;रथेन गोकुलं प्राप्तः सूर्यश्चास्तगिरिं नृप ॥ २४ ॥ <br>
( मिश्र )<br>
पदानि तस्याखिललोकपाल <br>
&nbsp;&nbsp;&nbsp;&nbsp;&nbsp;किरीटजुष्टामलपादरेणोः । <br>
&nbsp;ददर्श गोष्ठे क्षितिकौतुकानि <br>
&nbsp;&nbsp;&nbsp;&nbsp;&nbsp;विलक्षितान्यब्जयवाङ्‌कुशाद्यैः ॥ २५ ॥ <br>
&nbsp;तद्दर्शनाह्लादविवृद्धसम्भ्रमः <br>
&nbsp;&nbsp;&nbsp;&nbsp;&nbsp;प्रेम्णोर्ध्वरोमाश्रुकलाकुलेक्षणः । <br>
&nbsp;रथादवस्कन्द्य स तेष्वचेष्टत <br>
&nbsp;&nbsp;&nbsp;&nbsp;&nbsp;प्रभोरमून्यङ्‌घ्रिरजांस्यहो इति ॥ २६ ॥ <br>
( अनुष्टुप् )<br>
देहंभृतामियानर्थो हित्वा दम्भं भियं शुचम् । <br>
&nbsp;सन्देशाद्यो हरेर्लिङ्‌ग दर्शनश्रवणादिभिः ॥ २७ ॥ <br>
&nbsp;ददर्श कृष्णं रामं च व्रजे गोदोहनं गतौ । <br>
&nbsp;पीतनीलाम्बरधरौ शरदम्बुरहेक्षणौ ॥ २८ ॥ <br>
&nbsp;किशोरौ श्यामलश्वेतौ श्रीनिकेतौ बृहद्‍भुजौ । <br>
&nbsp;सुमुखौ सुन्दरवरौ बलद्विरदविक्रमौ ॥ २९ ॥ <br>
&nbsp;ध्वजवज्राङ्‌कुशाम्भोजैः चिह्नितैरङ्‌घ्रिभिर्व्रजम् । <br>
&nbsp;शोभयन्तौ महात्मानौ सानुक्रोशस्मितेक्षणौ ॥ ३० ॥ <br>
&nbsp;उदाररुचिरक्रीडौ स्रग्विणौ वनमालिनौ । <br>
&nbsp;पुण्यगन्धानुलिप्ताङ्‌गौ स्नातौ विरजवाससौ ॥ ३१ ॥ <br>
&nbsp;प्रधानपुरुषावाद्यौ जगद्धेतू जगत्पती । <br>
&nbsp;अवतीर्णौ जगत्यर्थे स्वांशेन बलकेशवौ ॥ ३२ ॥ <br>
&nbsp;दिशो वितिमिरा राजन् कुर्वाणौ प्रभया स्वया । <br>
&nbsp;यथा मारकतः शैलो रौप्यश्च कनकाचितौ ॥ ३३ ॥ <br>
&nbsp;रथात् तूर्णं अवप्लुत्य सोऽक्रूरः स्नेहविह्वलः । <br>
&nbsp;पपात चरणोपान्ते दण्डवत् रामकृष्णयोः ॥ ३४ ॥ <br>
&nbsp;भगवद्दर्शनाह्लाद बाष्पपर्याकुलेक्षणः । <br>
&nbsp;पुलकचिताङ्‌ग औत्कण्ठ्यात् स्वाख्याने नाशकन् नृप ॥ ३५ ॥ <br>
&nbsp;भगवान् तमभिप्रेत्य रथाङ्‌गाङ्‌कितपाणिना । <br>
&nbsp;परिरेभेऽभ्युपाकृष्य प्रीतः प्रणतवत्सलः ॥ ३६ ॥ <br>
&nbsp;सङ्‌कर्षणश्च प्रणतं उपगुह्य महामनाः । <br>
&nbsp;गृहीत्वा पाणिना पाणी अनयत् सानुजो गृहम् ॥ ३७ ॥ <br>
&nbsp;पृष्ट्वाथ स्वागतं तस्मै निवेद्य च वरासनम् । <br>
&nbsp;प्रक्षाल्य विधिवत् पादौ मधुपर्कार्हणमाहरत् ॥ ३८ ॥ <br>
&nbsp;निवेद्य गां चातिथये संवाह्य श्रान्तमादृतः । <br>
&nbsp;अन्नं बहुगुणं मेध्यं श्रद्धयोपाहरद् विभुः ॥ ३९ ॥ <br>
&nbsp;तस्मै भुक्तवते प्रीत्या रामः परमधर्मवित् । <br>
&nbsp;मखवासैर्गन्धमाल्यैः परां प्रीतिं व्यधात् पुनः ॥ ४० ॥ <br>
&nbsp;पप्रच्छ सत्कृतं नन्दः कथं स्थ निरनुग्रहे । <br>
&nbsp;कंसे जीवति दाशार्ह सौनपाला इवावयः ॥ ४१ ॥ <br>
&nbsp;योऽवधीत् स्वस्वसुस्तोकान् क्रोशन्त्या असुतृप् खलः । <br>
&nbsp;किं नु स्वित्तत्प्रजानां वः कुशलं विमृशामहे ॥ ४२ ॥ <br>
&nbsp;इत्थं सूनृतया वाचा नन्देन सुसभाजितः । <br>
&nbsp;अक्रूरः परिपृष्टेन जहावध्वपरिश्रमम् ॥ ४३ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे अक्रूरागमनं नाम अष्टत्रिंशोऽध्यायः ॥ ३८ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
