<br>
<br>
<br>
अथाष्टादशोऽध्यायः  10.18<br>
श्रीशुक उवाच<br>
अथ कृष्णः परिवृतो ज्ञातिभिर्मुदितात्मभिः<br>
अनुगीयमानो न्यविशद्व्रजं गोकुलमण्डितम्  १<br>
व्रजे विक्रीडतोरेवं गोपालच्छद्ममायया<br>
ग्रीष्मो नामर्तुरभवन्नातिप्रेयाञ्छरीरिणाम्  २<br>
स च वृन्दावनगुणैर्वसन्त इव लक्षितः<br>
यत्रास्ते भगवान्साक्षाद्रा मेण सह केशवः  ३<br>
यत्र निर्झरनिर्ह्राद निवृत्तस्वनझिल्लिकम्<br>
शश्वत्तच्छीकरर्जीष द्रुममण्डलमण्डितम्  ४<br>
सरित्सरःप्रस्रवणोर्मिवायुना कह्लारकञ्जोत्पलरेणुहारिणा<br>
न विद्यते यत्र वनौकसां दवो निदाघवह्न्यर्कभवोऽतिशाद्वले  ५<br>
अगाधतोयह्रदिनीतटोर्मिभिर्द्रवत्पुरीष्याः पुलिनैः समन्ततः<br>
न यत्र चण्डांशुकरा विषोल्बणा भुवो रसं शाद्वलितं च गृह्णते  ६<br>
वनं कुसुमितं श्रीमन्नदच्चित्रमृगद्विजम्<br>
गायन्मयूरभ्रमरं कूजत्कोकिलसारसम्  ७<br>
क्रीडिष्यमाणस्तत्क्र्ष्णो भगवान्बलसंयुतः<br>
वेणुं विरणयन्गोपैर्गोधनैः संवृतोऽविशत्  ८<br>
प्रवालबर्हस्तबक स्रग्धातुकृतभूषणाः<br>
रामकृष्णादयो गोपा ननृतुर्युयुधुर्जगुः  ९<br>
कृष्णस्य नृत्यतः केचिज्जगुः केचिदवादयन्<br>
वेणुपाणितलैः शृङ्गैः प्रशशंसुरथापरे  १०<br>
गोपजातिप्रतिच्छन्ना देवा गोपालरूपिणौ<br>
ईडिरे कृष्णरामौ च नटा इव नटं नृप  ११<br>
भ्रमणैर्लङ्घनैः क्षेपैरास्फोटनविकर्षणैः<br>
चिक्रीडतुर्नियुद्धेन काकपक्षधरौ क्वचित्  १२<br>
क्वचिन्नृत्यत्सु चान्येषु गायकौ वादकौ स्वयम्<br>
शशंसतुर्महाराज साधु साध्विति वादिनौ  १३<br>
क्वचिद्बिल्वैः क्वचित्कुम्भैः क्वचामलकमुष्टिभिः<br>
अस्पृश्यनेत्रबन्धाद्यैः क्वचिन्मृगखगेहया  १४<br>
क्वचिच्च दर्दुरप्लावैर्विविधैरुपहासकैः<br>
कदाचित्स्यन्दोलिकया कर्हिचिन्नृपचेष्टया  १५<br>
एवं तौ लोकसिद्धाभिः क्रीडाभिश्चेरतुर्वने<br>
नद्यद्रि द्रोणिकुञ्जेषु काननेषु सरःसु च  १६<br>
पशूंश्चारयतोर्गोपैस्तद्वने रामकृष्णयोः<br>
गोपरूपी प्रलम्बोऽगादसुरस्तज्जिहीर्षया  १७<br>
तं विद्वानपि दाशार्हो भगवान्सर्वदर्शनः<br>
अन्वमोदत तत्सख्यं वधं तस्य विचिन्तयन्  १८<br>
तत्रोपाहूय गोपालान्कृष्णः प्राह विहारवित्<br>
हे गोपा विहरिष्यामो द्वन्द्वीभूय यथायथम्  १९<br>
तत्र चक्रुः परिवृढौ गोपा रामजनार्दनौ<br>
कृष्णसङ्घट्टिनः केचिदासन्रामस्य चापरे  २०<br>
आचेरुर्विविधाः क्रीडा वाह्यवाहकलक्षणाः<br>
यत्रारोहन्ति जेतारो वहन्ति च पराजिताः  २१<br>
वहन्तो वाह्यमानाश्च चारयन्तश्च गोधनम्<br>
भाण्डीरकं नाम वटं जग्मुः कृष्णपुरोगमाः  २२<br>
रामसङ्घट्टिनो यर्हि श्रीदामवृषभादयः<br>
क्रीडायां जयिनस्तांस्तानूहुः कृष्णादयो नृप  २३<br>
उवाह कृष्णो भगवान्श्रीदामानं पराजितः<br>
वृषभं भद्रसेनस्तु प्रलम्बो रोहिणीसुतम्  २४<br>
अविषह्यं मन्यमानः कृष्णं दानवपुङ्गवः<br>
वहन् द्रुततरं प्रागादवरोहणतः परम्  २५<br>
तमुद्वहन्धरणिधरेन्द्र गौरवं<br>
महासुरो विगतरयो निजं वपुः<br>
स आस्थितः पुरटपरिच्छदो बभौ<br>
तडिद्द्युमानुडुपतिवाडिवाम्बुदः  २६<br>
निरीक्ष्य तद्वपुरलमम्बरे चरत्<br>
प्रदीप्तदृग्भ्रुकुटितटोग्रदंष्ट्रकम्<br>
ज्वलच्छिखं कटककिरीटकुण्डल<br>
त्विषाद्भुतं हलधर ईषदत्रसत्  २७<br>
अथागतस्मृतिरभयो रिपुं बलो विहाय सार्थमिव हरन्तमात्मनः<br>
रुषाहनच्छिरसि दृढेन मुष्टिना सुराधिपो गिरिमिव वज्ररंहसा  २८<br>
स आहतः सपदि विशीर्णमस्तको मुखाद्वमन्रुधिरमपस्मृतोऽसुरः<br>
महारवं व्यसुरपतत्समीरयन्गिरिर्यथा मघवत आयुधाहतः  २९<br>
दृष्ट्वा प्रलम्बं निहतं बलेन बलशालिना<br>
गोपाः सुविस्मिता आसन्साधु साध्विति वादिनः  ३०<br>
आशिषोऽभिगृणन्तस्तं प्रशशंसुस्तदर्हणम्<br>
प्रेत्यागतमिवालिङ्ग्य प्रेमविह्वलचेतसः  ३१<br>
पापे प्रलम्बे निहते देवाः परमनिर्वृताः<br>
अभ्यवर्षन्बलं माल्यैः शशंसुः साधु साध्विति  ३२<br>
इति श्रीमद्भागवते महापुराणे पारमहंस्यां संहितायां दशमस्कन्धे पूर्वार्धे प्रलम्बवधो नामाष्टादशोऽध्यायः<br>
<br>
