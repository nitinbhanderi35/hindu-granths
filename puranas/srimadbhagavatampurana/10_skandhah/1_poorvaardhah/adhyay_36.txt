<br>
<br>
अरिष्टासुरवधः, कंसस्य अक्रूरं प्रति नन्दगोकुल गमनायादेशश्च - <br>
<br>
श्री शुक उवाच - <br>
( अनुष्टुप् )<br>
अथ तर्ह्यागतो गोष्ठं अरिष्टो वृषभासुरः । <br>
&nbsp;महीं महाककुत्कायः कम्पयन् खुरविक्षताम् ॥ १ ॥ <br>
&nbsp;रम्भमाणः खरतरं पदा च विलिखन् महीम् । <br>
&nbsp;उद्यम्य पुच्छं वप्राणि विषाणाग्रेण चोद्धरन् ॥ २ ॥ <br>
&nbsp;किञ्चित्किञ्चित् शकृन् मुञ्चन् मूत्रयन् स्तब्धलोचनः । <br>
&nbsp;यस्य निर्ह्रादितेनाङ्‌ग निष्ठुरेण गवां नृणाम् ॥ ३ ॥ <br>
&nbsp;पतन्त्यकालतो गर्भाः स्रवन्ति स्म भयेन वै । <br>
&nbsp;निर्विशन्ति घना यस्य ककुद्यचलशङ्‌कया ॥ ४ ॥ <br>
&nbsp;तं तीक्ष्णशृङ्‌गमुद्वीक्ष्य गोप्यो गोपाश्च तत्रसुः । <br>
&nbsp;पशवो दुद्रुवुर्भीता राजन् संत्यज्य गोकुलम् ॥ ५ ॥ <br>
&nbsp;कृष्ण कृष्णेति ते सर्वे गोविन्दं शरणं ययुः । <br>
&nbsp;भगवानपि तद्वीक्ष्य गोकुलं भयविद्रुतम् ॥ ६ ॥<br>
&nbsp;मा भैष्टेति गिराश्वास्य वृषासुरमुपाह्वयत् । <br>
&nbsp;गोपालैः पशुभिर्मन्द त्रासितैः किमसत्तम ॥ ७ ॥ <br>
&nbsp;बलदर्पहाहं दुष्टानां त्वद्विधानां दुरात्मनाम् । <br>
&nbsp;इत्यास्फोट्याच्युतोऽरिष्टं तलशब्देन कोपयन् ॥ ८ ॥<br>
&nbsp;सख्युरंसे भुजाभोगं प्रसार्यावस्थितो हरिः । <br>
&nbsp;सोऽप्येवं कोपितोऽरिष्टः खुरेणावनिमुल्लिखन् । <br>
&nbsp;उद्यत्पुच्छभ्रमन्मेघः क्रुद्धः कृष्णमुपाद्रवत् ॥ ९ ॥ <br>
&nbsp;अग्रन्यस्तविषाणाग्रः स्तब्धासृग् लोचनोऽच्युतम् । <br>
&nbsp;कटाक्षिप्याद्रवत् तूर्ण् इन्द्रमुक्तोऽशनिर्यथा ॥ १० ॥ <br>
&nbsp;गृहीत्वा शृङ्‌गयोस्तं वा अष्टादश पदानि सः । <br>
&nbsp;प्रत्यपोवाह भगवान् गजः प्रतिगजं यथा ॥ ११ ॥ <br>
&nbsp;सोऽपविद्धो भगवता पुनरुत्थाय सत्वरम् । <br>
&nbsp;आपतत् स्विन्नसर्वाङ्‌गो निःश्वसन् क्रोधमूर्च्छितः ॥ १२ ॥ <br>
( मिश्र )<br>
तं आपतन्तं स निगृह्य शृङ्‌गयोः <br>
&nbsp;&nbsp;&nbsp;&nbsp;&nbsp;पदा समाक्रम्य निपात्य भूतले । <br>
&nbsp;निष्पीडयामास यथाऽऽर्द्रमम्बरं <br>
&nbsp;&nbsp;&nbsp;&nbsp;&nbsp;कृत्वा विषाणेन जघान सोऽपतत् ॥ १३ ॥ <br>
&nbsp;असृग् वमन् मूत्रशकृत् समुत्सृजन् <br>
&nbsp;&nbsp;&nbsp;&nbsp;&nbsp;क्षिपंश्च पादाननवस्थितेक्षणः । <br>
&nbsp;जगाम कृच्छ्रं निर्‌ऋतेरथ क्षयं <br>
&nbsp;&nbsp;&nbsp;&nbsp;&nbsp;पुष्पैः किरन्तो हरिमीडिरे सुराः ॥ १४ ॥ <br>
( अनुष्टुप् )<br>
एवं कुकुद्मिनं हत्वा स्तूयमानः द्विजातिभिः । <br>
&nbsp;विवेश गोष्ठं सबलो गोपीनां नयनोत्सवः ॥ १५ ॥ <br>
&nbsp;अरिष्टे निहते दैत्ये कृष्णेनाद्‍भुतकर्मणा । <br>
&nbsp;कंसायाथाह भगवान् नारदो देवदर्शनः ॥ १६ ॥ <br>
&nbsp;यशोदायाः सुतां कन्यां देवक्याः कृष्णमेव च । <br>
&nbsp;रामं च रोहिणीपुत्रं वसुदेवेन बिभ्यता ॥ १७ ॥ <br>
&nbsp;न्यस्तौ स्वमित्रे नन्दे वै याभ्यां ते पुरुषा हताः ।<br>
&nbsp;निशम्य तद्‍भोजपतिः कोपात् प्रचलितेन्द्रियः ॥ १८ ॥ <br>
&nbsp;निशातमसिमादत्त वसुदेवजिघांसया <br>
&nbsp;निवारितो नारदेन तत्सुतौ मृत्युमात्मनः ॥ १९ ॥<br>
&nbsp;ज्ञात्वा लोहमयैः पाशैः बबन्ध सह भार्यया । <br>
&nbsp;प्रतियाते तु देवर्षौ कंस आभाष्य केशिनम् ॥ २० ॥ <br>
&nbsp;प्रेषयामास हन्येतां भवता रामकेशवौ । <br>
&nbsp;ततो मुष्टिकचाणूर शलतोशलकादिकान् ॥ २१ ॥ <br>
&nbsp;अमात्यान् हस्तिपांश्चैव समाहूयाह भोजराट् । <br>
&nbsp;भो भो निशम्यतामेतद् वीरचाणूरमुष्टिकौ ॥ २२ ॥ <br>
&nbsp;नन्दव्रजे किलासाते सुतावानकदुन्दुभेः । <br>
&nbsp;रामकृष्णौ ततो मह्यं मृत्युः किल निदर्शितः ॥ २३ ॥ <br>
&nbsp;भवद्‍भ्यामिह सम्प्राप्तौ हन्येतां मल्ललीलया । <br>
&nbsp;मञ्चाः क्रियन्तां विविधा मल्लरङ्‌गपरिश्रिताः । <br>
&nbsp;पौरा जानपदाः सर्वे पश्यन्तु स्वैरसंयुगम् ॥ २४ ॥ <br>
&nbsp;महामात्र त्वया भद्र रङ्‌गद्वार्युपनीयताम् । <br>
&nbsp;द्विपः कुवलयापीडो जहि तेन ममाहितौ ॥ २५ ॥ <br>
&nbsp;आरभ्यतां धनुर्यागः चतुर्दश्यां यथाविधि । <br>
&nbsp;विशसन्तु पशून् मेध्यान् भूतराजाय मीढुषे ॥ २६ ॥ <br>
&nbsp;इत्याज्ञाप्यार्थतन्त्रज्ञ आहूय यदुपुङ्‌गवम् । <br>
&nbsp;गृहीत्वा पाणिना पाणिं ततोऽक्रूरमुवाच ह ॥ २७ ॥ <br>
&nbsp;भो भो दानपते मह्यं क्रियतां मैत्रमादृतः । <br>
&nbsp;नान्यस्त्वत्तो हिततमो विद्यते भोजवृष्णिषु ॥ २८ ॥ <br>
&nbsp;अतस्त्वामाश्रितः सौम्य कार्यगौरवसाधनम् । <br>
&nbsp;यथेन्द्रो विष्णुमाश्रित्य स्वार्थमध्यगमद् विभुः ॥ २९ ॥ <br>
&nbsp;गच्छ नन्दव्रजं तत्र सुतौ आवानकदुन्दुभेः । <br>
&nbsp;आसाते तौ इहानेन रथेनानय मा चिरम् ॥ ३० ॥ <br>
&nbsp;निसृष्टः किल मे मृत्युः देवैर्वैकुण्ठसंश्रयैः । <br>
&nbsp;तावानय समं गोपैः नन्दाद्यैः साभ्युपायनैः ॥ ३१ ॥ <br>
&nbsp;घातयिष्य इहानीतौ कालकल्पेन हस्तिना । <br>
&nbsp;यदि मुक्तौ ततो मल्लैः घातये वैद्युतोपमैः ॥ ३२ ॥ <br>
&nbsp;तयोर्निहतयोस्तप्तान् वसुदेवपुरोगमान् । <br>
&nbsp;तद्‍बन्धून् निहनिष्यामि वृष्णिभोजदशार्हकान् ॥ ३३ ॥ <br>
&nbsp;उग्रसेनं च पितरं स्थविरं राज्यकामुकम् । <br>
&nbsp;तद्‍भ्रातरं देवकं च ये चान्ये विद्विषो मम ॥ ३४ ॥ <br>
&nbsp;ततश्चैषा मही मित्र भवित्री नष्टकण्टका । <br>
&nbsp;जरासन्धो मम गुरुः द्विविदो दयितः सखा ॥ ३५ ॥ <br>
&nbsp;शम्बरो नरको बाणो मय्येव कृतसौहृदाः । <br>
&nbsp;तैरहं सुरपक्षीयान् हत्वा भोक्ष्ये महीं नृपान् ॥ ३६ ॥ <br>
&nbsp;एतज्ज्ञात्वाऽनय क्षिप्रं रामकृष्णाविहार्भकौ । <br>
&nbsp;धनुर्मखनिरीक्षार्थं द्रष्टुं यदुपुरश्रियम् ॥ ३७ ॥ <br>
&nbsp;श्रीअक्रूर उवाच - <br>
राजन् मनीषितं सध्र्यक् तव स्वावद्यमार्जनम् । <br>
&nbsp;सिद्ध्यसिद्ध्योः समं कुर्याद् दैवं हि फलसाधनम् ॥ ३८ ॥ <br>
&nbsp;मनोरथान् करोत्युच्चैः जनो दैवहतानपि । <br>
&nbsp;युज्यते हर्षशोकाभ्यां तथाप्याज्ञां करोमि ते ॥ ३९ ॥ <br>
&nbsp;श्रीशुक उवाच - <br>
एवमादिश्य चाक्रूरं मन्त्रिणश्च विषृज्य सः । <br>
&nbsp;प्रविवेश गृहं कंसः तथाक्रूरः स्वमालयम् ॥ ४० ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे अक्रूरसंप्रेषणं नाम षट्‌त्रिंशोऽध्यायः ॥ ३६ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
<br>
