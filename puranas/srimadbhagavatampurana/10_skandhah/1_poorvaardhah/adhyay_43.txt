<br>
कुवलयापीडवधः; भगवतो मल्लशाखायां प्रवेशः; चाणूरेणसह संवादश्च - <br>
<br>
<br>
श्रीशुक उवाच - <br>
( अनुष्टुप् ) <br>
अथ कृष्णश्च रामश्च कृतशौचौ परन्तप । <br>
&nbsp;मल्लदुन्दुभिनिर्घोषं श्रुत्वा द्रष्टुमुपेयतुः ॥ १ ॥ <br>
&nbsp;रङ्‌गद्वारं समासाद्य तस्मिन् नागमवस्थितम् । <br>
&nbsp;अपश्यत्कुवलयापीडं कृष्णोऽम्बष्ठप्रचोदितम् ॥ २ ॥ <br>
&nbsp;बद्ध्वा परिकरं शौरिः समुह्य कुटिलालकान् । <br>
&nbsp;उवाच हस्तिपं वाचा मेघनादगभीरया ॥ ३ ॥ <br>
&nbsp;अम्बष्ठाम्बष्ठ मार्गं नौ देह्यपक्रम मा चिरम् । <br>
&nbsp;नो चेत्सकुञ्जरं त्वाद्य नयामि यमसादनम् ॥ ४ ॥ <br>
&nbsp;एवं निर्भर्त्सितोऽम्बष्ठः कुपितः कोपितं गजम् । <br>
&nbsp;चोदयामास कृष्णाय कालान्तक यमोपमम् ॥ ५ ॥ <br>
&nbsp;करीन्द्रस्तमभिद्रुत्य करेण तरसाग्रहीत् । <br>
&nbsp;कराद् विगलितः सोऽमुं निहत्याङ्‌घ्रिष्वलीयत ॥ ६ ॥ <br>
&nbsp;सङ्‌क्रुद्धस्तमचक्षाणो घ्राणदृष्टिः स केशवम् । <br>
&nbsp;परामृशत् पुष्करेण स प्रसह्य विनिर्गतः ॥ ७ ॥ <br>
&nbsp;पुच्छे प्रगृह्यातिबलं धनुषः पञ्चविंशतिम् । <br>
&nbsp;विचकर्ष यथा नागं सुपर्ण इव लीलया ॥ ८ ॥ <br>
&nbsp;स पर्यावर्तमानेन सव्यदक्षिणतोऽच्युतः । <br>
&nbsp;बभ्राम भ्राम्यमाणेन गोवत्सेनेव बालकः ॥ ९ ॥ <br>
&nbsp;ततोऽभिमखमभ्येत्य पाणिनाऽऽहत्य वारणम् । <br>
&nbsp;प्राद्रवन् पातयामास स्पृश्यमानः पदे पदे ॥ १० ॥ <br>
&nbsp;स धावन् क्रीडया भूमौ पतित्वा सहसोत्थितः । <br>
&nbsp;तं मत्वा पतितं क्रुद्धो दन्ताभ्यां सोऽहनत् क्षितिम् ॥ ११ ॥ <br>
&nbsp;स्वविक्रमे प्रतिहते कुंजरेन्द्रोऽत्यमर्षितः । <br>
&nbsp;चोद्यमानो महामात्रैः कृष्णमभ्यद्रवद् रुषा ॥ १२ ॥ <br>
&nbsp;तमापतन्तमासाद्य भगवान् मधुसूदनः । <br>
&nbsp;निगृह्य पाणिना हस्तं पातयामास भूतले ॥ १३ ॥ <br>
&nbsp;पतितस्य पदाऽऽक्रम्य मृगेन्द्र इव लीलया । <br>
&nbsp;दन्तमुत्पाट्य तेनेभं हस्तिपांश्चाहनद्धरिः ॥ १४ ॥ <br>
&nbsp;मृतकं द्विपमुत्सृज्य दन्तपाणिः समाविशत् । <br>
&nbsp;अंसन्यस्तविषाणोऽसृङ्‌ मदबिन्दुभिरङ्‌कितः । <br>
&nbsp;विरूढस्वेदकणिका वदनाम्बुरुहो बभौ ॥ १५ ॥ <br>
&nbsp;वृतौ गोपैः कतिपयैः बलदेवजनार्दनौ । <br>
&nbsp;रङ्‌गं विविशतू राजन् गजदन्तवरायुधौ ॥ १६ ॥ <br>
( शार्दूलविक्रीडित ) <br>
मल्लानामशनिर्नृणां नरवरः <br>
&nbsp;&nbsp;&nbsp;&nbsp;&nbsp;स्त्रीणां स्मरो मूर्तिमान् । <br>
&nbsp;गोपानां स्वजनोऽसतां क्षितिभुजां <br>
&nbsp;&nbsp;&nbsp;&nbsp;&nbsp;शास्ता स्वपित्रोः शिशुः । <br>
&nbsp;मृत्युर्भोजपतेर्विराडविदुषां <br>
&nbsp;&nbsp;&nbsp;&nbsp;&nbsp;तत्त्वं परं योगिनां । <br>
&nbsp;वृष्णीनां परदेवतेति विदितो <br>
&nbsp;&nbsp;&nbsp;&nbsp;&nbsp;रङ्‌गं गतः साग्रजः ॥ १७ ॥ <br>
( अनुष्टुप् ) <br>
हतं कुवलयापीडं दृष्ट्वा तावपि दुर्जयौ । <br>
&nbsp;कंसो मनस्व्यपि तदा भृशमुद्विविजे नृप ॥ १८ ॥ <br>
( मिश्र ) <br>
तौ रेजतू रङ्‌गगतौ महाभुजौ <br>
&nbsp;&nbsp;&nbsp;&nbsp;&nbsp;विचित्रवेषाभरणस्रगम्बरौ । <br>
&nbsp;यथा नटावुत्तमवेषधारिणौ <br>
&nbsp;&nbsp;&nbsp;&nbsp;&nbsp;मनः क्षिपन्तौ प्रभया निरीक्षताम् ॥ १९ ॥ <br>
&nbsp;निरीक्ष्य तावुत्तमपूरुषौ जना <br>
&nbsp;&nbsp;&nbsp;&nbsp;&nbsp;मञ्चस्थिता नागरराष्ट्रका नृप । <br>
&nbsp;प्रहर्षवेगोत्कलितेक्षणाननाः <br>
&nbsp;&nbsp;&nbsp;&nbsp;&nbsp;पपुर्न तृप्ता नयनैस्तदाननम् ॥ २० ॥ <br>
( अनुष्टुप् ) <br>
पिबन्त इव चक्षुर्भ्यां लिहन्त इव जिह्वया । <br>
&nbsp;जिघ्रन्त इव नासाभ्यां श्लिष्यन्त इव बाहुभिः ॥ २१ ॥ <br>
&nbsp;ऊचुः परस्परं ते वै यथादृष्टं यथाश्रुतम् । <br>
&nbsp;तद् रूपगुणमाधुर्य प्रागल्भ्यस्मारिता इव ॥ २२ ॥ <br>
&nbsp;एतौ भगवतः साक्षात् हरेर्नारायणस्य हि । <br>
&nbsp;अवतीर्णाविहांशेन वसुदेवस्य वेश्मनि ॥ २३ ॥ <br>
&nbsp;एष वै किल देवक्यां जातो नीतश्च गोकुलम् । <br>
&nbsp;कालमेतं वसन् गूढो ववृधे नन्दवेश्मनि ॥ २४ ॥ <br>
&nbsp;पूतनानेन नीतान्तं चक्रवातश्च दानवः । <br>
&nbsp;अर्जुनौ गुह्यकः केशी धेनुकोऽन्ये च तद्विधाः ॥ २५ ॥ <br>
&nbsp;गावः सपाला एतेन दावाग्नेः परिमोचिताः । <br>
&nbsp;कालियो दमितः सर्प इन्द्रश्च विमदः कृतः ॥ २६ ॥ <br>
&nbsp;सप्ताहमेकहस्तेन धृतोऽद्रिप्रवरोऽमुना । <br>
&nbsp;वर्षवाताशनिभ्यश्च परित्रातं च गोकुलम् ॥ २७ ॥ <br>
&nbsp;गोप्योऽस्य नित्यमुदित हसितप्रेक्षणं मुखम् । <br>
&nbsp;पश्यन्त्यो विविधांस्तापान् तरन्ति स्माश्रमं मुदा ॥ २८ ॥ <br>
&nbsp;वदन्त्यनेन वंशोऽयं यदोः सुबहुविश्रुतः । <br>
&nbsp;श्रियं यशो महत्वं च लप्स्यते परिरक्षितः ॥ २९ ॥ <br>
&nbsp;अयं चास्याग्रजः श्रीमान् रामः कमललोचनः । <br>
&nbsp;प्रलम्बो निहतो येन वत्सको ये बकादयः ॥ ३० ॥ <br>
&nbsp;जनेष्वेवं ब्रुवाणेषु तूर्येषु निनदत्सु च । <br>
&nbsp;कृष्णरामौ समाभाष्य चाणूरो वाक्यमब्रवीत् ॥ ३१ ॥ <br>
&nbsp;हे नन्दसूनो हे राम भवन्तौ वीरसंमतौ । <br>
&nbsp;नियुद्धकुशलौ श्रुत्वा राज्ञाऽऽहूतौ दिदृक्षुणा ॥ ३२ ॥ <br>
&nbsp;प्रियं राज्ञः प्रकुर्वत्यः श्रेयो विन्दन्ति वै प्रजाः । <br>
&nbsp;मनसा कर्मणा वाचा विपरीत मतोऽन्यथा ॥ ३३ ॥ <br>
&nbsp;नित्यं प्रमुदिता गोपा वत्सपाला यथा स्फुटम् । <br>
&nbsp;वनेषु मल्लयुद्धेन क्रीडन्तश्चारयन्ति गाः ॥ ३४ ॥ <br>
&nbsp;तस्माद् राज्ञः प्रियं यूयं वयं च करवाम हे । <br>
&nbsp;भूतानि नः प्रसीदन्ति सर्वभूतमयो नृपः ॥ ३५ ॥ <br>
&nbsp;तन्निशम्याब्रवीत् कृष्णो देशकालोचितं वचः । <br>
&nbsp;नियुद्धमात्मनोऽभीष्टं मन्यमानोऽभिनन्द्य च ॥ ३६ ॥ <br>
&nbsp;प्रजा भोजपतेरस्य वयं चापि वनेचराः । <br>
&nbsp;करवाम प्रियं नित्यं तन्नः परमनुग्रहः ॥ ३७ ॥ <br>
&nbsp;बाला वयं तुल्यबलैः क्रीडिष्यामो यथोचितम् । <br>
&nbsp;भवेन्नियुद्धं माधर्मः स्पृशेन्मल्ल सभासदः ॥ ३८ ॥ <br>
&nbsp;चाणूर उवाच - <br>
न बालो न किशोरस्त्वं बलश्च बलिनां वरः । <br>
&nbsp;लीलयेभो हतो येन सहस्रद्विपसत्त्वभृत् ॥ ३९ ॥ <br>
&nbsp;तस्माद् भवद्‍भ्यां बलिभिः योद्धव्यं नानयोऽत्र वै । <br>
&nbsp;मयि विक्रम वार्ष्णेय बलेन सह मुष्टिकः ॥ ४० ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे कुवलयापीडवधो नाम त्रिचत्वारिंशोऽध्यायः ॥ ४३ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
