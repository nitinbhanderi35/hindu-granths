<br>
स्वविरहार्तगोपगोपीनां सान्त्वनाय भगवतोद्धवस्य प्रस्थापनम्, नन्दोद्धवसंवादश्च - <br>
<br>
श्रीशुक उवाच।<br>
वृष्णीनां प्रवरो मन्त्री कृष्णस्य दयितः सखा।<br>
शिष्यो बृहस्पतेः साक्षादुद्धवो बुद्धिसत्तमः १।<br>
तमाह भगवान्प्रेष्ठं भक्तमेकान्तिनं क्वचित्।<br>
गृहीत्वा पाणिना पाणिं प्रपन्नार्तिहरो हरिः २।<br>
गच्छोद्धव व्रजं सौम्य पित्रोर्नौ प्रीतिमावह।<br>
गोपीनां मद्वियोगाधिं मत्सन्देशैर्विमोचय ३।<br>
ता मन्मनस्का मत्प्राणा मदर्थे त्यक्तदैहिकाः।<br>
मामेव दयितं प्रेष्ठमात्मानं मनसा गताः ।<br>
ये त्यक्तलोकधर्माश्च मदर्थे तान्बिभर्म्यहम् ४।<br>
मयि ताः प्रेयसां प्रेष्ठे दूरस्थे गोकुलस्त्रियः।<br>
स्मरन्त्योऽङ्ग विमुह्यन्ति विरहौत्कण्ठ्यविह्वलाः ५।<br>
धारयन्त्यतिकृच्छ्रेण प्रायः प्राणान्कथञ्चन।<br>
प्रत्यागमनसन्देशैर्बल्लव्यो मे मदात्मिकाः ६।<br>
श्रीशुक उवाच।<br>
इत्युक्त उद्धवो राजन्सन्देशं भर्तुरादृतः।<br>
आदाय रथमारुह्य प्रययौ नन्दगोकुलम् ७।<br>
प्राप्तो नन्दव्रजं श्रीमान्निम्लोचति विभावसौ।<br>
छन्नयानः प्रविशतां पशूनां खुररेणुभिः ८।<br>
वासितार्थेऽभियुध्यद्भिर्नादितं शुष्मिभिर्वृषैः।<br>
धावन्तीभिश्च वास्राभिरूधोभारैः स्ववत्सकान् ९।<br>
इतस्ततो विलङ्घद्भिर्गोवत्सैर्मण्डितं सितैः।<br>
गोदोहशब्दाभिरवं वेणूनां निःस्वनेन च १०।<br>
गायन्तीभिश्च कर्माणि शुभानि बलकृष्णयोः।<br>
स्वलङ्कृताभिर्गोपीभिर्गोपैश्च सुविराजितम् ११।<br>
अग्न्यर्कातिथिगोविप्र पितृदेवार्चनान्वितैः।<br>
धूपदीपैश्च माल्यैश्च गोपावासैर्मनोरमम् १२।<br>
सर्वतः पुष्पितवनं द्विजालिकुलनादितम्।<br>
हंसकारण्डवाकीर्णैः पद्मषण्डैश्च मण्डितम् १३।<br>
तमागतं समागम्य कृष्णस्यानुचरं प्रियम्।<br>
नन्दः प्रीतः परिष्वज्य वासुदेवधियार्चयत् १४।<br>
भोजितं परमान्नेन संविष्टं कशिपौ सुखम्।<br>
गतश्रमं पर्यपृच्छत्पादसंवाहनादिभिः १५।<br>
कच्चिदङ्ग महाभाग सखा नः शूरनन्दनः।<br>
आस्ते कुशल्यपत्याद्यैर्युक्तो मुक्तः सुहृद्व्रतः १६।<br>
दिष्ट्या कंसो हतः पापः सानुगः स्वेन पाप्मना।<br>
साधूनां धर्मशीलानां यदूनां द्वेष्टि यः सदा १७।<br>
अपि स्मरति नः कृष्णो मातरं सुहृदः सखीन्।<br>
गोपान्व्रजं चात्मनाथं गावो वृन्दावनं गिरिम् १८।<br>
अप्यायास्यति गोविन्दः स्वजनान्सकृदीक्षितुम्।<br>
तर्हि द्रक्ष्याम तद्वक्त्रं सुनसं सुस्मितेक्षणम् १९।<br>
दावाग्नेर्वातवर्षाच्च वृषसर्पाच्च रक्षिताः।<br>
दुरत्ययेभ्यो मृत्युभ्यः कृष्णेन सुमहात्मना २०।<br>
स्मरतां कृष्णवीर्याणि लीलापाङ्गनिरीक्षितम्।<br>
हसितं भाषितं चाङ्ग सर्वा नः शिथिलाः क्रियाः २१।<br>
सरिच्छैलवनोद्देशान्मुकुन्दपदभूषितान्।<br>
आक्रीडानीक्ष्यमाणानां मनो याति तदात्मताम् २२।<br>
मन्ये कृष्णं च रामं च प्राप्ताविह सुरोत्तमौ।<br>
सुराणां महदर्थाय गर्गस्य वचनं यथा २३।<br>
कंसं नागायुतप्राणं मल्लौ गजपतिं यथा।<br>
अवधिष्टां लीलयैव पशूनिव मृगाधिपः २४।<br>
तालत्रयं महासारं धनुर्यष्टिमिवेभराट्।<br>
बभञ्जैकेन हस्तेन सप्ताहमदधाद्गिरिम् २५।<br>
प्रलम्बो धेनुकोऽरिष्टस्तृणावर्तो बकादयः।<br>
दैत्याः सुरासुरजितो हता येनेह लीलया २६।<br>
श्रीशुक उवाच।<br>
इति संस्मृत्य संस्मृत्य नन्दः कृष्णानुरक्तधीः।<br>
अत्युत्कण्ठोऽभवत्तूष्णीं प्रेमप्रसरविह्वलः २७।<br>
यशोदा वर्ण्यमानानि पुत्रस्य चरितानि च।<br>
शृण्वन्त्यश्रूण्यवास्राक्षीत्स्नेहस्नुतपयोधरा २८।<br>
तयोरित्थं भगवति कृष्णे नन्दयशोदयोः।<br>
वीक्ष्यानुरागं परमं नन्दमाहोद्धवो मुदा २९।<br>
श्रीउद्धव उवाच।<br>
युवां श्लाघ्यतमौ नूनं देहिनामिह मानद।<br>
नारायणेऽखिलगुरौ यत्कृता मतिरीदृशी ३०।<br>
एतौ हि विश्वस्य च बीजयोनी रामो मुकुन्दः पुरुषः प्रधानम्।<br>
अन्वीय भूतेषु विलक्षणस्य ज्ञानस्य चेशात इमौ पुराणौ ३१।<br>
यस्मिन्जनः प्राणवियोगकाले क्षणं समावेश्य मनोऽविशुद्धम्।<br>
निर्हृत्य कर्माशयमाशु याति परां गतिं ब्रह्ममयोऽर्कवर्णः ३२।<br>
तस्मिन्भवन्तावखिलात्महेतौ नारायणे कारणमर्त्यमूर्तौ।<br>
भावं विधत्तां नितरां महात्मन्किं वावशिष्टं युवयोः सुकृत्यम् ३३।<br>
आगमिष्यत्यदीर्घेण कालेन व्रजमच्युतः।<br>
प्रियं विधास्यते पित्रोर्भगवान्सात्वतां पतिः ३४।<br>
हत्वा कंसं रङ्गमध्ये प्रतीपं सर्वसात्वताम्।<br>
यदाह वः समागत्य कृष्णः सत्यं करोति तत् ३५।<br>
मा खिद्यतं महाभागौ द्रक्ष्यथः कृष्णमन्तिके।<br>
अन्तर्हृदि स भूतानामास्ते ज्योतिरिवैधसि ३६।<br>
न ह्यस्यास्ति प्रियः कश्चिन्नाप्रियो वास्त्यमानिनः।<br>
नोत्तमो नाधमो वापि समानस्यासमोऽपि वा ३७।<br>
न माता न पिता तस्य न भार्या न सुतादयः।<br>
नात्मीयो न परश्चापि न देहो जन्म एव च ३८।<br>
न चास्य कर्म वा लोके सदसन्मिश्रयोनिषु।<br>
क्रीडार्थं सोऽपि साधूनां परित्राणाय कल्पते ३९।<br>
सत्त्वं रजस्तम इति भजते निर्गुणो गुणान्।<br>
क्रीडन्नतीतोऽपि गुणैः सृजत्यवन्हन्त्यजः ४०।<br>
यथा भ्रमरिकादृष्ट्या भ्राम्यतीव महीयते।<br>
चित्ते कर्तरि तत्रात्मा कर्तेवाहंधिया स्मृतः ४१।<br>
युवयोरेव नैवायमात्मजो भगवान्हरिः।<br>
सर्वेषामात्मजो ह्यात्मा पिता माता स ईश्वरः ४२।<br>
दृष्टं श्रुतं भूतभवद्भविष्यत्।<br>
स्थास्नुश्चरिष्णुर्महदल्पकं च।<br>
विनाच्युताद्वस्तुतरां न वाच्यं।<br>
स एव सर्वं परमात्मभूतः ४३।<br>
एवं निशा सा ब्रुवतोर्व्यतीता नन्दस्य कृष्णानुचरस्य राजन्।<br>
गोप्यः समुत्थाय निरूप्य दीपान्वास्तून्समभ्यर्च्य दौधीन्यमन्थुन् ४४।<br>
ता दीपदीप्तैर्मणिभिर्विरेजू रज्जूर्विकर्षद्भुजकङ्कणस्रजः।<br>
चलन्नितम्बस्तनहारकुण्डल त्विषत्कपोलारुणकुङ्कुमाननाः ४५।<br>
उद्गायतीनामरविन्दलोचनं व्रजाङ्गनानां दिवमस्पृशद्ध्वनिः।<br>
दध्नश्च निर्मन्थनशब्दमिश्रितो निरस्यते येन दिशाममङ्गलम् ४६।<br>
भगवत्युदिते सूर्ये नन्दद्वारि व्रजौकसः।<br>
दृष्ट्वा रथं शातकौम्भं कस्यायमिति चाब्रुवन् ४७।<br>
अक्रूर आगतः किं वा यः कंसस्यार्थसाधकः।<br>
येन नीतो मधुपुरीं कृष्णः कमललोचनः ४८।<br>
किं साधयिष्यत्यस्माभिर्भर्तुः प्रीतस्य निष्कृतिम्।<br>
ततः स्त्रीणां वदन्तीनामुद्धवोऽगात्कृताह्निकः ४९।<br>
