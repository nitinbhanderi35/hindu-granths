<br>
कालियस्य यमुनाह्रदे निवासस्य कारणवर्णनं <br>
ह्रदान्निर्गतेन श्रीकृष्णेन व्रजौकसां दावानलाद् रक्षणम् - <br>
<br>
( अनुष्टुप् )<br>
श्रीराजोवाच । <br>
&nbsp;नागालयं रमणकं कस्मात् तत्याज कालियः । <br>
&nbsp;कृतं किं वा सुपर्णस्य तेनैकेनासमञ्जसम् ॥ १ ॥ <br>
&nbsp;श्रीशुक उवाच । <br>
&nbsp;उपहार्यैः सर्पजनैः मासि मासीह यो बलिः । <br>
&nbsp;वानस्पत्यो महाबाहो नागानां प्राङ्‌निरूपितः ॥ २ ॥ <br>
&nbsp;स्वं स्वं भागं प्रयच्छन्ति नागाः पर्वणि पर्वणि । <br>
&nbsp;गोपीथायात्मनः सर्वे सुपर्णाय महात्मने ॥ ३ ॥ <br>
&nbsp;विषवीर्य मदाविष्टः काद्रवेयस्तु कालियः । <br>
&nbsp;कदर्थीकृत्य गरुडं स्वयं तं बुभुजे बलिम् ॥ ४ ॥ <br>
&nbsp;तच्छ्रुत्वा कुपितो राजन् भगवान् भगवत्प्रियः । <br>
&nbsp;विजिघांसुर्महावेगः कालियं समुपाद्रवत् ॥ ५ ॥ <br>
( मिश्र )<br>
तमापतन्तं तरसा विषायुधः <br>
&nbsp;&nbsp;&nbsp;&nbsp;&nbsp;प्रत्यभ्ययाद् उच्छ्रितनैकमस्तकः । <br>
&nbsp;दद्‌भिः सुपर्णं व्यदशद् ददायुधः <br>
&nbsp;&nbsp;&nbsp;&nbsp;&nbsp;कराल जिह्रोच्छ्वसितोग्र लोचनः ॥ ६ ॥ <br>
&nbsp;तं तार्क्ष्यपुत्रः स निरस्य मन्युमान् <br>
&nbsp;&nbsp;&nbsp;&nbsp;&nbsp;प्रचण्डवेगो मधुसूदनासनः । <br>
&nbsp;पक्षेण सव्येन हिरण्यरोचिषा <br>
&nbsp;&nbsp;&nbsp;&nbsp;&nbsp;जघान कद्रुसुतमुग्रविक्रमः ॥ ७ ॥ <br>
( अनुष्टुप् )<br>
सुपर्णपक्षाभिहतः कालियोऽतीव विह्वलः । <br>
&nbsp;ह्रदं विवेश कालिन्द्याः तदगम्यं दुरासदम् ॥ ८ ॥ <br>
&nbsp;तत्रैकदा जलचरं गरुडो भक्ष्यमीप्सितम् । <br>
&nbsp;निवारितः सौभरिणा प्रसह्य क्षुधितोऽहरत् ॥ ९ ॥ <br>
&nbsp;मीनान् सुदुःखितान् दृष्ट्वा दीनान् मीनपतौ हते । <br>
&nbsp;कृपया सौभरिः प्राह तत्रत्यक्षेममाचरन् ॥ १० ॥ <br>
&nbsp;अत्र प्रविश्य गरुडो यदि मत्स्यान् स खादति । <br>
&nbsp;सद्यः प्राणैर्वियुज्येत सत्यमेतद् ब्रवीम्यहम् ॥ ११ ॥ <br>
&nbsp;तं कालियः परं वेद नान्यः कश्चन लेलिहः । <br>
&nbsp;अवात्सीद् गरुडाद् भीतः कृष्णेन च विवासितः ॥ १२ ॥ <br>
&nbsp;कृष्णं ह्रदाद् विनिष्क्रान्तं दिव्यस्रग् गन्धवाससम् । <br>
&nbsp;महामणिगणाकीर्णं जाम्बूनदपरिष्कृतम् ॥ १३ ॥ <br>
&nbsp;उपलभ्योत्थिताः सर्वे लब्धप्राणा इवासवः । <br>
&nbsp;प्रमोदनिभृतात्मानो गोपाः प्रीत्याभिरेभिरे ॥ १४ ॥ <br>
&nbsp;यशोदा रोहिणी नन्दो गोप्यो गोपाश्च कौरव । <br>
&nbsp;कृष्णं समेत्य लब्धेहा आसन् लब्धमनोरथा ॥ १५ ॥ <br>
&nbsp;रामश्चाच्युतमालिङ्‌ग्य जहासास्यानुभाववित् । <br>
&nbsp;नगो गावो वृषा वत्सा लेभिरे परमां मुदम् ॥ १६ ॥ <br>
&nbsp;नन्दं विप्राः समागत्य गुरवः सकलत्रकाः । <br>
&nbsp;ऊचुस्ते कालियग्रस्तो दिष्ट्या मुक्तस्तवात्मजः ॥ १७ ॥ <br>
&nbsp;देहि दानं द्विजातीनां कृष्णनिर्मुक्तिहेतवे । <br>
&nbsp;नन्दः प्रीतमना राजन् गाः सुवर्णं तदादिशत् ॥ १८ ॥ <br>
&nbsp;यशोदापि महाभागा नष्टलब्धप्रजा सती । <br>
&nbsp;परिष्वज्याङ्‌कमारोप्य मुमोचाश्रुकलां मुहुः ॥ १९ ॥ <br>
&nbsp;तां रात्रिं तत्र राजेन्द्र क्षुत्तृड्भ्यां श्रमकर्षिताः । <br>
&nbsp;ऊषुर्व्रयौकसो गावः कालिन्द्या उपकूलतः ॥ २० ॥ <br>
&nbsp;तदा शुचिवनोद्‍भूतो दावाग्निः सर्वतो व्रजम् । <br>
&nbsp;सुप्तं निशीथ आवृत्य प्रदग्धुमुपचक्रमे ॥ २१ ॥ <br>
&nbsp;तत उत्थाय सम्भ्रान्ता दह्यमाना व्रजौकसः । <br>
&nbsp;कृष्णं ययुस्ते शरणं मायामनुजमीश्वरम् ॥ २२ ॥ <br>
&nbsp;कृष्ण कृष्ण महाभाग हे रामामितविक्रम । <br>
&nbsp;एष घोरतमो वह्निः तावकान् ग्रसते हि नः ॥ २३ ॥ <br>
&nbsp;सुदुस्तरान्नः स्वान् पाहि कालाग्नेः सुहृदः प्रभो । <br>
&nbsp;न शक्नुमः त्वच्चरणं संत्यक्तुं अकुतोभयम् ॥ २४ ॥ <br>
&nbsp;इत्थं स्वजनवैक्लव्यं निरीक्ष्य जगदीश्वरः । <br>
&nbsp;तं अग्निं अपिबत् तीव्रं अनंतोऽनन्त शक्तिधृक् ॥ २५ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे सप्तदशोऽध्यायः ॥ १७ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
