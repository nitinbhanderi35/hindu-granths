<br>
<br>
<br>
अक्रूरस्य हस्तिनापुरे गमनं; कुन्त्याः करुणोद्‌गारः; अक्रूरधृतराष्ट संवादः; अक्रूरस्य पुनर्यदुपूर्यामागमनंच - <br>
<br>
श्रीशुक उवाच - <br>
( अनुष्टुप् ) <br>
स गत्वा हास्तिनपुरं पौरवेन्द्रयशोऽङ्‌कितम् । <br>
&nbsp;ददर्श तत्राम्बिकेयं सभीष्मं विदुरं पृथाम् ॥ १ ॥ <br>
&nbsp;सहपुत्रं च बाह्लीकं भारद्वाजं सगौतमम् । <br>
&nbsp;कर्णं सुयोधनं द्रौणिं पाण्डवान्सुहृदोऽपरान् ॥ २ ॥ <br>
&nbsp;यथावद् उपसङ्‌गम्य बन्धुभिर्गान्दिनीसुतः । <br>
&nbsp;सम्पृष्टस्तैः सुहृद्वार्तां स्वयं चापृच्छदव्ययम् ॥ ३ ॥ <br>
&nbsp;उवास कतिचिन्मासान् राज्ञो वृत्तविवित्सया । <br>
&nbsp;दुष्प्रजस्याल्पसारस्य खलच्छन्दानुवर्तिनः ॥ ४ ॥ <br>
&nbsp;तेज ओजो बलं वीर्यं प्रश्रयादींश्च सद्‍गुणान् । <br>
&nbsp;प्रजानुरागं पार्थेषु न सहद्‌भिश्चिकीर्षितम् ॥ ५ ॥ <br>
&nbsp;कृतं च धार्तराष्ट्रैर्यद् गरदानाद्यपेशलम् । <br>
&nbsp;आचख्यौ सर्वमेवास्मै पृथा विदुर एव च ॥ ६ ॥ <br>
&nbsp;पृथा तु भ्रातरं प्राप्तं अक्रूरमुपसृत्य तम् । <br>
&nbsp;उवाच जन्मनिलयं स्मरन्त्यश्रुकलेक्षणा ॥ ७ ॥ <br>
&nbsp;अपि स्मरन्ति नः सौम्य पितरौ भ्रातरश्च मे । <br>
&nbsp;भगिन्यौ भ्रातृपुत्राश्च जामयः सख्य एव च ॥ ८ ॥ <br>
&nbsp;भ्रात्रेयो भगवान् कृष्णः शरण्यो भक्तवत्सलः । <br>
&nbsp;पैतृष्वसेयान् स्मरति रामश्चाम्बुरुहेक्षणः ॥ ९ ॥ <br>
&nbsp;सपत्‍नमध्ये शोचन्तीं वृकानां हरिणीमिव । <br>
&nbsp;सान्त्वयिष्यति मां वाक्यैः पितृहीनांश्च बालकान् ॥ १० ॥ <br>
&nbsp;कृष्ण कृष्ण महायोगिन् विश्वात्मन् विश्वभावन । <br>
&nbsp;प्रपन्नां पाहि गोविन्द शिशुभिश्चावसीदतीम् ॥ ११ ॥ <br>
&nbsp;नान्यत्तव पदाम्भोजात् पश्यामि शरणं नृणाम् । <br>
&nbsp;बिभ्यतां मृत्युसंसाराद् ईस्वरस्यापवर्गिकात् ॥ १२ ॥ <br>
&nbsp;नमः कृष्णाय शुद्धाय ब्रह्मणे परमात्मने । <br>
&nbsp;योगेश्वराय योगाय त्वामहं शरणं गता ॥ १३ ॥ <br>
&nbsp;श्रीशुक उवाच - <br>
इत्यनुस्मृत्य स्वजनं कृष्णं च जगदीश्वरम् । <br>
&nbsp;प्रारुदद् दुखिता राजन् भवतां प्रपितामही ॥ १४ ॥ <br>
&nbsp;समदुःखसुखोऽक्रूरो विदुरश्च महायशाः । <br>
&nbsp;सान्त्वयामासतुः कुन्तीं तत्पुत्रोत्पत्तिहेतुभिः ॥ १५ ॥ <br>
&nbsp;यास्यन् राजानमभ्येत्य विषमं पुत्रलालसम् । <br>
&nbsp;अवदत्सुहृदां मध्ये बन्धुभिः सौहृदोदितम् ॥ १६ ॥ <br>
&nbsp;अक्रूर उवाच - <br>
भो भो वैचित्रवीर्य त्वं कुरूणां कीर्तिवर्धन । <br>
&nbsp;भ्रातर्युपरते पाण्डौ अधुनाऽऽसनमास्थितः ॥ १७ ॥ <br>
&nbsp;धर्मेण पालयन् उर्वीं प्रजाः शीलेन रञ्जयन् । <br>
&nbsp;वर्तमानः समः स्वेषु श्रेयः कीर्तिमवाप्स्यसि ॥ १८ ॥ <br>
&nbsp;अन्यथा त्वाचरँल्लोके गर्हितो यास्यसे तमः । <br>
&nbsp;तस्मात्समत्वे वर्तस्व पाण्डवेष्वात्मजेषु च ॥ १९ ॥ <br>
&nbsp;नेह चात्यन्तसंवासः कस्यचित् केनचित् सह । <br>
&nbsp;राजन् स्वेनापि देहेन किमु जायात्मजादिभिः ॥ २० ॥ <br>
&nbsp;एकः प्रसूयते जन्तुः एक एव प्रलीयते । <br>
&nbsp;एकोऽनुभुङ्‌क्ते सुकृतं एक एव च दुष्कृतम् ॥ २१ ॥ <br>
&nbsp;अधर्मोपचितं वित्तं हरन्त्यन्येऽल्पमेधसः । <br>
&nbsp;सम्भोजनीयापदेशैः जलानीव जलौकसः ॥ २२ ॥ <br>
&nbsp;पुष्णाति यानधर्मेण स्वबुद्ध्या तमपण्डितम् । <br>
&nbsp;तेऽकृतार्थं प्रहिण्वन्ति प्राणा रायः सुतादयः ॥ २३ ॥ <br>
&nbsp;स्वयं किल्बिषमादाय तैस्त्यक्तो नार्थकोविदः । <br>
&nbsp;असिद्धार्थो विशत्यन्धं स्वधर्मविमुखस्तमः ॥ २४ ॥ <br>
&nbsp;तस्माल्लोकमिमं राजन् स्वप्नमायामनोरथम् । <br>
&nbsp;वीक्ष्यायम्यात्मनात्मानं समः शान्तो भव प्रभो ॥ २५ ॥ <br>
&nbsp;धृतराष्ट्र उवाच - <br>
यथा वदति कल्याणीं वाचं दानपते भवान् । <br>
&nbsp;तथानया न तृप्यामि मर्त्यः प्राप्य यथामृतम् ॥ २६ ॥ <br>
&nbsp;तथापि सूनृता सौम्य हृदि न स्थीयते चले । <br>
&nbsp;पुत्रानुरागविषमे विद्युत् सौदामनी यथा ॥ २७ ॥ <br>
&nbsp;ईश्वरस्य विधिं को नु विधुनोत्यन्यथा पुमान् । <br>
&nbsp;भूमेर्भारावताराय योऽवतीर्णो यदोः कुले ॥ २८ ॥ <br>
( वसंततिलका ) <br>
यो दुर्विमर्शपथया निजमाययेदं <br>
&nbsp;&nbsp;&nbsp;&nbsp;&nbsp;सृष्ट्वा गुणान् विभजते तदनुप्रविष्टः । <br>
&nbsp;तस्मै नमो दुरवबोधविहारतन्त्र <br>
&nbsp;&nbsp;&nbsp;&nbsp;&nbsp;संसारचक्रगतये परमेश्वराय ॥ २९ ॥ <br>
&nbsp;श्रीशुक उवाच - <br>
( अनुष्टुप् ) <br>
इत्यभिप्रेत्य नृपतेः अभिप्रायं स यादवः । <br>
&nbsp;सुहृद्‌भिः समनुज्ञातः पुनर्यदुपुरीमगात् ॥ ३० ॥ <br>
&nbsp;शशंस रामकृष्णाभ्यां धृतराष्ट्रविचेष्टितम् । <br>
&nbsp;पाण्डवान् प्रति कौरव्य यदर्थं प्रेषितः स्वयम् ॥ ३१ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे एकोनपञ्चाशोऽध्यायः ॥ ४९ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
