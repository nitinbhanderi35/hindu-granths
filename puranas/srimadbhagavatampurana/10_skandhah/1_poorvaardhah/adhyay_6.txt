<br>
पूतनावधः - <br>
<br>
( अनुष्टुप् )<br>
श्रीशुक उवाच । <br>
&nbsp;नन्दः पथि वचः शौरेः न मृषेति विचिन्तयन् । <br>
&nbsp;हरिं जगाम शरणं उत्पातागमशङ्‌‍कितः ॥ १ ॥ <br>
&nbsp;कंसेन प्रहिता घोरा पूतना बालघातिनी । <br>
&nbsp;शिशूंश्चचार निघ्नन्ती पुरग्रामव्रजादिषु ॥ २ ॥ <br>
&nbsp;न यत्र श्रवणादीनि रक्षोघ्नानि स्वकर्मसु । <br>
&nbsp;कुर्वन्ति सात्वतां भर्तुः यातुधान्यश्च तत्र हि ॥ ३ ॥ <br>
&nbsp;सा खेचर्येकदोत्पत्य पूतना नन्दगोकुलम् । <br>
&nbsp;योषित्वा माययाऽऽत्मानं प्राविशत् कामचारिणी ॥ ४ ॥ <br>
&nbsp;तां केशबन्ध व्यतिषक्तमल्लिकां <br>
( मिश्र ) <br>
&nbsp;&nbsp;&nbsp;&nbsp;&nbsp;&nbsp;बृहन्नितंब स्तनकृच्छ्रमध्यमाम् । <br>
&nbsp;सुवाससं कल्पितकर्णभूषण <br>
&nbsp;&nbsp;&nbsp;&nbsp;&nbsp;त्विषोल्लसत् कुन्तलमण्डिताननाम् ॥ ५ ॥ <br>
&nbsp;वल्गुस्मितापाङ्‌‍ग विसर्गवीक्षितैः <br>
&nbsp;&nbsp;&nbsp;&nbsp;&nbsp;मनो हरन्तीं वनितां व्रजौकसाम् । <br>
&nbsp;अमंसताम्भोजकरेण रूपिणीं <br>
&nbsp;&nbsp;&nbsp;&nbsp;&nbsp;गोप्यः श्रियं द्रष्टुमिवागतां पतिम् ॥ ६ ॥ <br>
&nbsp;बालग्रहस्तत्र विचिन्वती शिशून् <br>
&nbsp;&nbsp;&nbsp;&nbsp;&nbsp;यदृच्छया नन्दगृहेऽसदन्तकम् । <br>
&nbsp;बालं प्रतिच्छन्ननिजोरुतेजसं <br>
&nbsp;&nbsp;&nbsp;&nbsp;&nbsp;ददर्श तल्पेऽग्निमिवाहितं भसि ॥ ७ ॥ <br>
&nbsp;विबुध्य तां बालक मारिकाग्रहं <br>
&nbsp;&nbsp;&nbsp;&nbsp;&nbsp;चराचरात्मा स निमीलितेक्षणः । <br>
&nbsp;अनन्तमारोपयदङ्‌कमन्तकं <br>
&nbsp;&nbsp;&nbsp;&nbsp;&nbsp;यथोरगं सुप्तमबुद्धिरज्जुधीः ॥ ८ ॥ <br>
&nbsp;तां तीक्ष्णचित्तामतिवामचेष्टितां <br>
&nbsp;&nbsp;&nbsp;&nbsp;&nbsp;वीक्ष्यान्तरा कोषपरिच्छदासिवत् । <br>
&nbsp;वरस्त्रियं तत्प्रभया च धर्षिते <br>
&nbsp;&nbsp;&nbsp;&nbsp;&nbsp;निरीक्ष्यमाणे जननी ह्यतिष्ठताम् ॥ ९ ॥ <br>
&nbsp;तस्मिन् स्तनं दुर्जरवीर्यमुल्बणं । <br>
&nbsp;&nbsp;&nbsp;&nbsp;&nbsp;घोराङ्‌कमादाय शिशोर्ददावथ । <br>
&nbsp;गाढं कराभ्यां भगवान् प्रपीड्य तत् <br>
&nbsp;&nbsp;&nbsp;&nbsp;&nbsp;प्राणैः समं रोषसमन्वितोऽपिबत् ॥ १० ॥ <br>
&nbsp;सा मुञ्च मुञ्चालमिति प्रभाषिणी <br>
&nbsp;&nbsp;&nbsp;&nbsp;&nbsp;निष्पीड्य मानाखिलजीवमर्मणि । <br>
&nbsp;विवृत्य नेत्रे चरणौ भुजौ मुहुः <br>
&nbsp;&nbsp;&nbsp;&nbsp;&nbsp;प्रस्विन्नगात्रा क्षिपती रुरोद ह ॥ ११ ॥ <br>
&nbsp;तस्याः स्वनेनातिगभीररंहसा <br>
&nbsp;&nbsp;&nbsp;&nbsp;&nbsp;साद्रिर्मही द्यौश्च चचाल सग्रहा । <br>
&nbsp;रसा दिशश्च प्रतिनेदिरे जनाः <br>
&nbsp;&nbsp;&nbsp;&nbsp;&nbsp;पेतुः क्षितौ वज्रनिपात शङ्‌कया ॥ १२ ॥ <br>
&nbsp;निशाचरीत्थं व्यथितस्तना व्यसुः <br>
&nbsp;&nbsp;&nbsp;&nbsp;&nbsp;व्यादाय केशांश्चरणौ भुजावपि । <br>
&nbsp;प्रसार्य गोष्ठे निजरूपमास्थिता <br>
&nbsp;&nbsp;&nbsp;&nbsp;&nbsp;वज्राहतो वृत्र इवापतन्नृप ॥ १३ ॥ <br>
( अनुष्टुप् ) <br>
पतमानोऽपि तद्देह त्रिगव्यूत्यन्तरद्रुमान् । <br>
&nbsp;चूर्णयामास राजेन्द्र महदासीत् तदद्‍भुतम् ॥ १४ ॥ <br>
&nbsp;ईषामात्रोग्रदंष्ट्रास्यं गिरिकन्दर नासिकम् । <br>
&nbsp;गण्डशैलस्तनं रौद्रं प्रकीर्णारुणमूर्धजम् ॥ १५ ॥ <br>
&nbsp;अन्धकूपगभीराक्षं पुलिनारोह भीषणम् । <br>
&nbsp;बद्धसेतुभुजोर्वङ्‌घ्रि शून्यतोय ह्रदोदरम् ॥ १६ ॥ <br>
&nbsp;सन्तत्रसुः स्म तद्वीक्ष्य गोपा गोप्यः कलेवरम् । <br>
&nbsp;पूर्वं तु तन्निःस्वनित भिन्नहृत्कर्ण मस्तकाः ॥ १७ ॥ <br>
&nbsp;बालं च तस्या उरसि क्रीडन्तं अकुतोभयम् । <br>
&nbsp;गोप्यस्तूर्णं समभ्येत्य जगृहुर्जातसंभ्रमाः ॥ १८ ॥ <br>
&nbsp;यशोदा रोहिणीभ्यां ताः समं बालस्य सर्वतः । <br>
&nbsp;रक्षां विदधिरे सम्यक् गोपुच्छभ्रमणादिभिः ॥ १९ ॥ <br>
&nbsp;गोमूत्रेण स्नापयित्वा पुनर्गोरजसार्भकम् । <br>
&nbsp;रक्षां चक्रुश्च शकृता द्वादशाङ्‌गेषु नामभिः ॥ २० ॥ <br>
&nbsp;गोप्यः संस्पृष्टसलिला अङ्‌गेषु करयोः पृथक् । <br>
&nbsp;न्यस्यात्मन्यथ बालस्य बीजन्यासमकुर्वत ॥ २१ ॥ <br>
( वसंततिलका ) <br>
अव्यादजोऽङ्‌घ्रि मणिमांस्तव जान्वथोरू <br>
&nbsp;&nbsp;&nbsp;&nbsp;&nbsp;यज्ञोऽच्युतः कटितटं जठरं हयास्यः । <br>
&nbsp;हृत्केशवस्त्वदुर ईश इनस्तु कण्ठं <br>
&nbsp;&nbsp;&nbsp;&nbsp;&nbsp;विष्णुर्भुजं मुखमुरुक्रम ईश्वरः कम् ॥ २२ ॥ <br>
&nbsp;चक्र्यग्रतः सहगदो हरिरस्तु पश्चात् । <br>
&nbsp;&nbsp;&nbsp;&nbsp;&nbsp;त्वत्पार्श्वयोर्धनुरसी मधुहाजनश्च । <br>
&nbsp;कोणेषु शङ्‌ख उरुगाय उपर्युपेन्द्रः <br>
&nbsp;&nbsp;&nbsp;&nbsp;&nbsp;तार्क्ष्यः क्षितौ हलधरः पुरुषः समन्तात् ॥ २३ ॥ <br>
( अनुष्टुप् ) <br>
इन्द्रियाणि हृषीकेशः प्राणान्नारायणोऽवतु । <br>
&nbsp;श्वेतद्वीपपतिश्चित्तं मनो योगेश्वरोऽवतु ॥ २४ ॥ <br>
&nbsp;पृश्निगर्भस्तु ते बुद्धिं आत्मानं भगवान्परः । <br>
&nbsp;क्रीडन्तं पातु गोविन्दः शयानं पातु माधवः ॥ २५ ॥ <br>
&nbsp;व्रजन्तमव्याद् वैकुण्ठ आसीनं त्वां श्रियः पतिः । <br>
&nbsp;भुञ्जानं यज्ञभुक् पातु सर्वग्रहभयङ्‌करः ॥ २६ ॥ <br>
&nbsp;डाकिन्यो यातुधान्यश्च कुष्माण्डा येऽर्भकग्रहाः । <br>
&nbsp;भूतप्रेत पिशाचाश्च यक्षरक्षो विनायकाः ॥ २७ ॥ <br>
&nbsp;कोटरा रेवती ज्येष्ठा पूतना मातृकादयः । <br>
&nbsp;उन्मादा ये ह्यपस्मारा देह प्राणेन्द्रियद्रुहः ॥ २८ ॥ <br>
&nbsp;स्वप्नदृष्टा महोत्पाता वृद्धा बालग्रहाश्च ये । <br>
&nbsp;सर्वे नश्यन्तु ते विष्णोः नामग्रहणभीरवः ॥ २९ ॥ <br>
&nbsp;श्रीशुक उवाच । <br>
&nbsp;इति प्रणयबद्धाभिः गोपीभिः कृतरक्षणम् । <br>
&nbsp;पाययित्वा स्तनं माता संन्यवेशयदात्मजम् ॥ ३० ॥ <br>
&nbsp;तावन्नन्दादयो गोपा मथुराया व्रजं गताः । <br>
&nbsp;विलोक्य पूतनादेहं बभूवुः अतिविस्मिताः ॥ ३१ ॥ <br>
&nbsp;नूनं बतर्षिः सञ्जातो योगेशो वा समास सः । <br>
&nbsp;स एव दृष्टो ह्युत्पातो यद् आहानकदुन्दुभिः ॥ ३२ ॥ <br>
&nbsp;कलेवरं परशुभिः छित्त्वा तत्ते व्रजौकसः । <br>
&nbsp;दूरे क्षिप्त्वावयवशो न्यदहन् काष्ठवेष्टितम् ॥ ३३ ॥ <br>
&nbsp;दह्यमानस्य देहस्य धूमश्चागुरुसौरभः । <br>
&nbsp;उत्थितः कृष्णनिर्भुक्त सपद्याहतपाप्मनः ॥ ३४ ॥ <br>
&nbsp;पूतना लोकबालघ्नी राक्षसी रुधिराशना । <br>
&nbsp;जिघांसयापि हरये स्तनं दत्त्वाप सद्‍गतिम् ॥ ३५ ॥ <br>
&nbsp;किं पुनः श्रद्धया भक्त्या कृष्णाय परमात्मने । <br>
&nbsp;यच्छन्प्रियतमं किं नु रक्तास्तन्मातरो यथा ॥ ३६ ॥ <br>
&nbsp;पद्‍भ्यां भक्तहृदिस्थाभ्यां वन्द्याभ्यां लोकवन्दितैः । <br>
&nbsp;अङ्‌गं यस्याः समाक्रम्य भगवान् अपिबत् स्तनम् ॥ ३७ ॥ <br>
&nbsp;यातुधान्यपि सा स्वर्गं अवाप जननीगतिम् । <br>
&nbsp;कृष्णभुक्तस्तनक्षीराः किमु गावोऽनुमातरः ॥ ३८ ॥ <br>
&nbsp;पयांसि यासामपिबत् पुत्रस्नेहस्नुतान्यलम् । <br>
&nbsp;भगवान् देवकीपुत्रः कैवल्याद्यखिलप्रदः ॥ ३९ ॥ <br>
&nbsp;तासामविरतं कृष्णे कुर्वतीनां सुतेक्षणम् । <br>
&nbsp;न पुनः कल्पते राजन् संसारोऽज्ञानसंभवः ॥ ४० ॥ <br>
&nbsp;कटधूमस्य सौरभ्यं अवघ्राय व्रजौकसः । <br>
&nbsp;किमिदं कुत एवेति वदन्तो व्रजमाययुः ॥ ४१ ॥ <br>
&nbsp;ते तत्र वर्णितं गोपैः पूतना गमनादिकम् । <br>
&nbsp;श्रुत्वा तन्निधनं स्वस्ति शिशोश्चासन् सुविस्मिताः ॥ ४२ ॥ <br>
&nbsp;नन्दः स्वपुत्रमादाय प्रेत्यागतमुदारधीः । <br>
&nbsp;मूर्ध्न्युपाघ्राय परमां मुदं लेभे कुरूद्वह ॥ ४३ ॥ <br>
&nbsp;य एतत्पूतनामोक्षं कृष्णस्यार्भकमद्‍भुतम् । <br>
&nbsp;श्रृणुयात् श्रद्धया मर्त्यो गोविन्दे लभते रतिम् ॥ ४४ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे षष्ठोऽध्यायः ॥ ६ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
