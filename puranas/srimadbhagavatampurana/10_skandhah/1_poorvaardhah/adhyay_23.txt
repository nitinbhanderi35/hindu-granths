<br>
<br>
अन्नयाञ्चामिषेण यज्ञपत्‍नीषु अनुग्रहः - <br>
<br>
श्रीगोप ऊचुः - <br>
( अनुष्टुप् )<br>
राम राम महाबाहो कृष्ण दुष्टनिबर्हण । <br>
&nbsp;एषा वै बाधते क्षुत् नः तच्छान्तिं कर्तुमर्हथः ॥ १ ॥ <br>
&nbsp;श्रीशुक उवाच - <br>
इति विज्ञापितो गोपैः भगवान् देवकीसुतः । <br>
&nbsp;भक्ताया विप्रभार्यायाः प्रसीदन् इदमब्रवीत् ॥ २ ॥ <br>
&nbsp;प्रयात देवयजनं ब्राह्मणा ब्रह्मवादिनः । <br>
&nbsp;सत्रं आङ्‌गिरसं नाम ह्यासते स्वर्गकाम्यया ॥ ३ ॥ <br>
&nbsp;तत्र गत्वौदनं गोपा याचतास्मद् विसर्जिताः । <br>
&nbsp;कीर्तयन्तो भगवत आर्यस्य मम चाभिधाम् ॥ ४ ॥ <br>
&nbsp;इत्यादिष्टा भगवता गत्वा याचन्त ते तथा । <br>
&nbsp;कृताञ्जलिपुटा विप्रान् दण्डवत् पतिता भुवि ॥ ५ ॥ <br>
&nbsp;हे भूमिदेवाः श्रृणुत कृष्णस्यादेशकारिणः । <br>
&nbsp;प्राप्ताञ्जानीत भद्रं वो गोपान् नो रामचोदितान् ॥ ६ ॥ <br>
( मिश्र )<br>
गाश्चारयतौ अविदूर ओदनं <br>
&nbsp;&nbsp;&nbsp;&nbsp;&nbsp;रामाच्युतौ वो लषतो बुभुक्षितौ । <br>
&nbsp;तयोर्द्विजा ओदनमर्थिनोर्यदि <br>
&nbsp;&nbsp;&nbsp;&nbsp;&nbsp;श्रद्धा च वो यच्छत धर्मवित्तमाः ॥ ७ ॥ <br>
( अनुष्टुप् )<br>
दीक्षायाः पशुसंस्थायाः सौत्रामण्याश्च सत्तमाः । <br>
&nbsp;अन्यत्र दीक्षितस्यापि नान्नमश्नन् हि दुष्यति ॥ ८ ॥ <br>
&nbsp;इति ते भगवद् याच्ञां शृण्वन्तोऽपि न शुश्रुवुः । <br>
&nbsp;क्षुद्राशा भूरिकर्माणो बालिशा वृद्धमानिनः ॥ ९ ॥ <br>
&nbsp;देशः कालः पृथग् द्रव्यं मंत्रतंत्रर्त्विजोऽग्नयः । <br>
&nbsp;देवता यजमानश्च क्रतुर्धर्मश्च यन्मयः ॥ १० ॥ <br>
&nbsp;तं ब्रह्म परमं साक्षाद् भगवन्तं अधोक्षजम् । <br>
&nbsp;मनुष्यदृष्ट्या दुष्प्रज्ञा मर्त्यात्मानो न मेनिरे ॥ ११ ॥ <br>
&nbsp;न ते यदोमिति प्रोचुः न नेति च परन्तप । <br>
&nbsp;गोपा निराशाः प्रत्येत्य तथोचुः कृष्णरामयोः ॥ १२ ॥ <br>
&nbsp;तदुपाकर्ण्य भगवान् प्रहस्य जगदीश्वरः । <br>
&nbsp;व्याजहार पुनर्गोपान् दर्शयँलौकिकीं गतिम् ॥ १३ ॥ <br>
&nbsp;मां ज्ञापयत पत्‍नीभ्यः ससङ्‌कर्षणमागतम् । <br>
&nbsp;दास्यन्ति काममन्नं वः स्निग्धा मय्युषिता धिया ॥ १४ ॥ <br>
&nbsp;गत्वाथ पत्‍नीशालायां दृष्ट्वासीनाः स्वलङ्‌कृताः । <br>
&nbsp;नत्वा द्विजसतीर्गोपाः प्रश्रिता इदमब्रुवन् ॥ १५ ॥ <br>
&nbsp;नमो वो विप्रपत्‍नीभ्यो निबोधत वचांसि नः । <br>
&nbsp;इतोऽविदूरे चरता कृष्णेनेहेषिता वयम् ॥ १६ ॥ <br>
&nbsp;गाश्चारयन् स गोपालैः सरामो दूरमागतः । <br>
&nbsp;बुभुक्षितस्य तस्यान्नं सानुगस्य प्रदीयताम् ॥ १७ ॥ <br>
&nbsp;श्रुत्वाच्युतं उपायातं नित्यं तद्दर्शनोत्सुकाः । <br>
&nbsp;तत्कथाक्षिप्तमनसो बभूवुर्जातसम्भ्रमाः ॥ १८ ॥ <br>
&nbsp;चतुर्विधं बहुगुणं अन्नमादाय भाजनैः । <br>
&nbsp;अभिसस्रुः प्रियं सर्वाः समुद्रमिव निम्नगाः ॥ १९ ॥ <br>
&nbsp;निषिध्यमानाः पतिभिः भ्रातृभिर्बन्धुभिः सुतैः । <br>
&nbsp;भगवति उत्तमश्लोके दीर्घश्रुत धृताशयाः ॥ २० ॥ <br>
&nbsp;यमुनोपवनेऽशोक नवपल्लवमण्डिते । <br>
&nbsp;विचरन्तं वृतं गोपैः साग्रजं ददृशुः स्त्रियः ॥ २१ ॥ <br>
( वसंततिलका )<br>
श्यामं हिरण्यपरिधिं वनमाल्यबर्ह <br>
&nbsp;&nbsp;&nbsp;&nbsp;&nbsp;धातुप्रवालनटवेषमनव्रतांसे । <br>
&nbsp;विन्यस्तहस्तमितरेण धुनानमब्जं <br>
&nbsp;&nbsp;&nbsp;&nbsp;&nbsp;कर्णोत्पलालक कपोलमुखाब्जहासम् ॥ २२ ॥ <br>
&nbsp;प्रायःश्रुतप्रियतमोदयकर्णपूरैः <br>
&nbsp;&nbsp;&nbsp;&nbsp;&nbsp;यस्मिन् निमग्नमनसः तं अथाक्षिरंध्रैः । <br>
&nbsp;अन्तः प्रवेश्य सुचिरं परिरभ्य तापं <br>
&nbsp;&nbsp;&nbsp;&nbsp;&nbsp;प्राज्ञं यथाभिमतयो विजहुर्नरेन्द्र ॥ २३ ॥ <br>
( अनुष्टुप् )<br>
तास्तथा त्यक्तसर्वाशाः प्राप्ता आत्मदिदृक्षया । <br>
&nbsp;विज्ञायाखिलदृग्द्रष्टा प्राह प्रहसिताननः ॥ २४ ॥ <br>
&nbsp;स्वागतं वो महाभागा आस्यतां करवाम किम् । <br>
&nbsp;यन्नो दिदृक्षया प्राप्ता उपपन्नमिदं हि वः ॥ २५ ॥ <br>
&nbsp;नन्वद्धा मयि कुर्वन्ति कुशलाः स्वार्थदर्शिनः । <br>
&nbsp;अहैतुक्यव्यवहितां भक्तिमात्मप्रिये यथा ॥ २६ ॥ <br>
&nbsp;प्राणबुद्धिमनःस्वात्म दारापत्यधनादयः । <br>
&nbsp;यत्सम्पर्कात् प्रिया आसन् ततः को न्वपरः प्रियः ॥ २७ ॥ <br>
&nbsp;तद् यात देवयजनं पतयो वो द्विजातयः । <br>
&nbsp;स्वसत्रं पारयिष्यन्ति युष्माभिर्गृहमेधिनः ॥ २८ ॥ <br>
&nbsp;श्रीपत्‍न्य ऊचुः । <br>
( वसंततिलका )<br>
मैवं विभोऽर्हति भवान्गदितुं नृशंसं <br>
&nbsp;&nbsp;&nbsp;&nbsp;&nbsp;सत्यं कुरुष्व निगमं तव पादमूलम् । <br>
&nbsp;प्राप्ता वयं तुलसिदाम पदावसृष्टं <br>
&nbsp;&nbsp;&nbsp;&nbsp;&nbsp;केशैर्निवोढुमतिलङ्‌घ्य समस्तबन्धून् ॥ २९ ॥ <br>
&nbsp;गृह्णन्ति नो न पतयः पितरौ सुता वा <br>
&nbsp;&nbsp;&nbsp;&nbsp;&nbsp;न भ्रातृबन्धुसुहृदः कुत एव चान्ये । <br>
&nbsp;तस्माद् भवत्प्रपदयोः पतितात्मनां नो <br>
&nbsp;&nbsp;&nbsp;&nbsp;&nbsp;नान्या भवेद् गतिररिन्दम तद् विधेहि ॥ ३० ॥ <br>
&nbsp;श्रीभगवानुवाच - <br>
पतयो नाभ्यसूयेरन् पितृभ्रातृसुतादयः । <br>
&nbsp;लोकाश्च वो मयोपेता देवा अप्यनुमन्वते ॥ ३१ ॥ <br>
( अनुष्टुप् )<br>
न प्रीतयेऽनुरागाय ह्यङ्‌गसङ्‌गो नृणामिह । <br>
&nbsp;तन्मनो मयि युञ्जाना अचिरान् मामवाप्स्यथ ॥ ३२ ॥ <br>
&nbsp;श्रीशुक उवाच - <br>
इत्युक्ता द्विजपत्‍न्यस्ता यज्ञवाटं पुनर्गताः । <br>
&nbsp;ते चानसूयवः स्वाभिः स्त्रीभिः सत्रमपारयन् ॥ ३३ ॥ <br>
&nbsp;तत्रैका विधृता भर्त्रा भगवन्तं यथाश्रुतम् । <br>
&nbsp;हृदोपगुह्य विजहौ देहं कर्मानुबन्धनम् ॥ ३४ ॥ <br>
&nbsp;भगवानपि गोविन्दः तेनैवान्नेन गोपकान् । <br>
&nbsp;चतुर्विधेनाशयित्वा स्वयं च बुभुजे प्रभुः ॥ ३५ ॥ <br>
&nbsp;एवं लीलानरवपुः नृलोकमनुशीलयन् । <br>
&nbsp;रेमे गोगोपगोपीनां रमयन्रूपवाक्कृतैः ॥ ३६ ॥ <br>
&nbsp;अथानुस्मृत्य विप्रास्ते अन्वतप्यन् कृतागसः । <br>
&nbsp;यद् विश्वेश्वरयोर्याच्ञां अहन्म नृविडम्बयोः ॥ ३७ ॥ <br>
&nbsp;दृष्ट्वा स्त्रीणां भगवति कृष्णे भक्तिमलौकिकीम् । <br>
&nbsp;आत्मानं च तया हीनं अनुतप्ता व्यगर्हयन् ॥ ३८ ॥ <br>
&nbsp;धिग्जन्म नः त्रिवृत् विद्यां धिग् व्रतं धिग् बहुज्ञताम् । <br>
&nbsp;धिक्कुलं धिक् क्रियादाक्ष्यं विमुखा ये त्वधोक्षजे ॥ ३९ ॥ <br>
&nbsp;नूनं भगवतो माया योगिनामपि मोहिनी । <br>
&nbsp;यस् वयं गुरवो नृणां स्वार्थे मुह्यामहे द्विजाः ॥ ४० ॥ <br>
&nbsp;अहो पश्यत नारीणां अपि कृष्णे जगद्‍गुरौ । <br>
&nbsp;दुरन्तभावं योऽविध्यन् मृत्युपाशान् गृहाभिधान् ॥ ४१ ॥ <br>
&nbsp;नासां द्विजातिसंस्कारो न निवासो गुरावपि । <br>
&nbsp;न तपो नात्ममीमांसा न शौचं न क्रियाः शुभाः ॥ ४२ ॥ <br>
&nbsp;तथापि ह्युत्तमःश्लोके कृष्णे योगेश्वरेश्वरे । <br>
&nbsp;भक्तिर्दृढा न चास्माकं संस्कारादिमतामपि ॥ ४३ ॥ <br>
&nbsp;ननु स्वार्थविमूढानां प्रमत्तानां गृहेहया । <br>
&nbsp;अहो नः स्मारयामास गोपवाक्यैः सतां गतिः ॥ ४४ ॥ <br>
&nbsp;अन्यथा पूर्णकामस्य कैवल्याद्यशिषां पतेः । <br>
&nbsp;ईशितव्यैः किमस्माभिः ईशस्यैतद् विडम्बनम् ॥ ४५ ॥ <br>
&nbsp;हित्वान्यान् भजते यं श्रीः पादस्पर्शाशया सकृत् । <br>
&nbsp;स्वात्मदोषापवर्गेण तद्याच्ञा जनमोहिनी ॥ ४६ ॥ <br>
&nbsp;देशः कालः पृथग्द्रव्यं मंत्रतंत्रर्त्विजोऽग्नयः । <br>
&nbsp;देवता यजमानश्च क्रतुर्धर्मश्च यन्मयः ॥ ४७ ॥ <br>
&nbsp;स एष भगवान् साक्षाद् विष्णुर्योगेश्वरेश्वरः । <br>
&nbsp;जातो यदुष्वित्याश्रृण्म ह्यपि मूढा न विद्महे ॥ ४८ ॥ <br>
&nbsp;अहो वयं धन्यतमा येषां नस्तादृशीः स्त्रियः । <br>
&nbsp;भक्त्या यासां मतिर्जाता अस्माकं निश्चला हरौ ॥ ४९ ॥ <br>
&nbsp;नमस्तुभ्यं भगवते कृष्णायाकुण्ठमेधसे । <br>
&nbsp;यन्मायामोहितधियो भ्रमामः कर्मवर्त्मसु ॥ ५० ॥ <br>
&nbsp;स वै न आद्यः पुरुषः स्वमायामोहितात्मनाम् । <br>
&nbsp;अविज्ञतानुभावानां क्षन्तुमर्हत्यतिक्रमम् ॥ ५१ ॥ <br>
&nbsp;इति स्वाघमनुस्मृत्य कृष्णे ते कृतहेलनाः । <br>
&nbsp;दिदृक्षवोऽप्यच्युतयोः कंसाद्‍भीता न चाचलन् ॥ ५२ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे त्रयोविंशोऽध्यायः ॥ २३ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
