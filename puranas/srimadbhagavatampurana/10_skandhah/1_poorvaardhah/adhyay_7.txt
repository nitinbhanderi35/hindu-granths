<br>
अथ सप्तमोऽध्यायः <br>
श्रीराजोवाच<br>
येन येनावतारेण भगवान्हरिरीश्वरः<br>
करोति कर्णरम्याणि मनोज्ञानि च नः प्रभो  १<br>
यच्छृण्वतोऽपैत्यरतिर्वितृष्णा सत्त्वं च शुद्ध्यत्यचिरेण पुंसः<br>
भक्तिर्हरौ तत्पुरुषे च सख्यं तदेव हारं वद मन्यसे चेत्  २<br>
अथान्यदपि कृष्णस्य तोकाचरितमद्भुतम्<br>
मानुषं लोकमासाद्य तज्जातिमनुरुन्धतः  ३<br>
श्रीशुक उवाच<br>
कदाचिदौत्थानिककौतुकाप्लवे जन्मर्क्षयोगे समवेतयोषिताम्<br>
वादित्रगीतद्विजमन्त्रवाचकैश्चकार सूनोरभिषेचनं सती  ४<br>
नन्दस्य पत्नी कृतमज्जनादिकं विप्रैः कृतस्वस्त्ययनं सुपूजितैः<br>
अन्नाद्यवासःस्रगभीष्टधेनुभिः सञ्जातनिद्रा क्षमशीशयच्छनैः  ५<br>
औत्थानिकौत्सुक्यमना मनस्विनी समागतान्पूजयती व्रजौकसः<br>
नैवाशृणोद्वै रुदितं सुतस्य सा रुदन्स्तनार्थी चरणावुदक्षिपत्  ६<br>
अधःशयानस्य शिशोरनोऽल्पक प्रवालमृद्वङ्घ्रिहतं व्यवर्तत<br>
विध्वस्तनानारसकुप्यभाजनं व्यत्यस्तचक्राक्षविभिन्नकूबरम्  ७<br>
दृष्ट्वा यशोदाप्रमुखा व्रजस्त्रिय<br>
औत्थानिके कर्मणि याः समागताः<br>
नन्दादयश्चाद्भुतदर्शनाकुलाः<br>
कथं स्वयं वै शकटं विपर्यगात्  ८<br>
ऊचुरव्यवसितमतीन्गोपान्गोपीश्च बालकाः<br>
रुदतानेन पादेन क्षिप्तमेतन्न संशयः  ९<br>
न ते श्रद्दधिरे गोपा बालभाषितमित्युत<br>
अप्रमेयं बलं तस्य बालकस्य न ते विदुः  १०<br>
रुदन्तं सुतमादाय यशोदा ग्रहशङ्किता<br>
कृतस्वस्त्ययनं विप्रैः सूक्तैः स्तनमपाययत्  ११<br>
पूर्ववत्स्थापितं गोपैर्बलिभिः सपरिच्छदम्<br>
विप्रा हुत्वार्चयां चक्रुर्दध्यक्षतकुशाम्बुभिः  १२<br>
येऽसूयानृतदम्भेर्षा हिंसामानविवर्जिताः<br>
न तेषां सत्यशीलानामाशिषो विफलाः कृताः  १३<br>
इति बालकमादाय सामर्ग्यजुरुपाकृतैः<br>
जलैः पवित्रौषधिभिरभिषिच्य द्विजोत्तमैः  १४<br>
वाचयित्वा स्वस्त्ययनं नन्दगोपः समाहितः<br>
हुत्वा चाग्निं द्विजातिभ्यः प्रादादन्नं महागुणम्  १५<br>
गावः सर्वगुणोपेता वासःस्रग्रुक्ममालिनीः<br>
आत्मजाभ्युदयार्थाय प्रादात्ते चान्वयुञ्जत  १६<br>
विप्रा मन्त्रविदो युक्तास्तैर्याः प्रोक्तास्तथाशिषः<br>
ता निष्फला भविष्यन्ति न कदाचिदपि स्फुटम्  १७<br>
एकदारोहमारूढं लालयन्ती सुतं सती<br>
गरिमाणं शिशोर्वोढुं न सेहे गिरिकूटवत्  १८<br>
भूमौ निधाय तं गोपी विस्मिता भारपीडिता<br>
महापुरुषमादध्यौ जगतामास कर्मसु  १९<br>
दैत्यो नाम्ना तृणावर्तः कंसभृत्यः प्रणोदितः<br>
चक्रवातस्वरूपेण जहारासीनमर्भकम्  २०<br>
गोकुलं सर्वमावृण्वन्मुष्णंश्चक्षूंषि रेणुभिः<br>
ईरयन्सुमहाघोर शब्देन प्रदिशो दिशः  २१<br>
मुहूर्तमभवद्गोष्ठं रजसा तमसावृतम्<br>
सुतं यशोदा नापश्यत्तस्मिन्न्यस्तवती यतः  २२<br>
नापश्यत्कश्चनात्मानं परं चापि विमोहितः<br>
तृणावर्तनिसृष्टाभिः शर्कराभिरुपद्रुतः  २३<br>
इति खरपवनचक्रपांशुवर्षे सुतपदवीमबलाविलक्ष्य माता<br>
अतिकरुमनुस्मरन्त्यशोचद्भुवि पतिता मृतवत्सका यथा गौः  २४<br>
रुदितमनुनिशम्य तत्र गोप्यो भृशमनुतप्तधियोऽश्रुपूर्णमुख्यः<br>
रुरुदुरनुपलभ्य नन्दसूनुं पवन उपारतपांशुवर्षवेगे  २५<br>
तृणावर्तः शान्तरयो वात्यारूपधरो हरन्<br>
कृष्णं नभोगतो गन्तुं नाशक्नोद्भूरिभारभृत्  २६<br>
तमश्मानं मन्यमान आत्मनो गुरुमत्तया<br>
गले गृहीत उत्स्रष्टुं नाशक्नोदद्भुतार्भकम्  २७<br>
गलग्रहणनिश्चेष्टो दैत्यो निर्गतलोचनः<br>
अव्यक्तरावो न्यपतत्सहबालो व्यसुर्व्रजे  २८<br>
तमन्तरिक्षात्पतितं शिलायां विशीर्णसर्वावयवं करालम्<br>
पुरं यथा रुद्र शरेण विद्धं स्त्रियो रुदत्यो ददृशुः समेताः  २९<br>
प्रादाय मात्रे प्रतिहृत्य विस्मिताः कृष्णं च तस्योरसि लम्बमानम्<br>
तं स्वस्तिमन्तं पुरुषादनीतं विहायसा मृत्युमुखात्प्रमुक्तम्  <br>
गोप्यश्च गोपाः किल नन्दमुख्या लब्ध्वा पुनः प्रापुरतीव मोदम्  ३०<br>
अहो बतात्यद्भुतमेष रक्षसा बालो निवृत्तिं गमितोऽभ्यगात्पुनः<br>
हिंस्रः स्वपापेन विहिंसितः खलः साधुः समत्वेन भयाद्विमुच्यते  ३१<br>
किं नस्तपश्चीर्णमधोक्षजार्चनं<br>
पूर्तेष्टदत्तमुत भूतसौहृदम्<br>
यत्सम्परेतः पुनरेव बालको<br>
दिष्ट्या स्वबन्धून्प्रणयन्नुपस्थितः  ३२<br>
दृष्ट्वाद्भुतानि बहुशो नन्दगोपो बृहद्वने<br>
वसुदेववचो भूयो मानयामास विस्मितः  ३३<br>
एकदार्भकमादाय स्वाङ्कमारोप्य भामिनी<br>
प्रस्नुतं पाययामास स्तनं स्नेहपरिप्लुता  ३४<br>
पीतप्रायस्य जननी सुतस्य रुचिरस्मितम्<br>
मुखं लालयती राजञ्जृम्भतो ददृशे इदम्  ३५<br>
खं रोदसी ज्योतिरनीकमाशाः सूर्येन्दुवह्निश्वसनाम्बुधींश्च<br>
द्वीपान्नगांस्तद्दुहितॄर्वनानि भूतानि यानि स्थिरजङ्गमानि  ३६<br>
सा वीक्ष्य विश्वं सहसा राजन्सञ्जातवेपथुः<br>
सम्मील्य मृगशावाक्षी नेत्रे आसीत्सुविस्मिता  ३७<br>
<br>
इति श्रीमद्भागवते महापुराणे पारमहंस्यां संहितायां दशमस्कन्धे पूर्वार्धे तृणावर्तमोक्षो नाम सप्तमोऽध्यायः<br>
<br>
