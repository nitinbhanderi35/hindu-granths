<br>
<br>
श्रीकृष्णबलरामयोर्मथुरायां प्रति प्रस्थानं विरहकातर गोपीनां करुणोद्‌गारः कालिंद्यां अक्रूरकर्तृकं भगवद्‌धाम दर्शनं च - <br>
<br>
<br>
श्रीशुक उवाच - <br>
( अनुष्टुप् )<br>
सुखोपविष्टः पर्यङ्‌के रमकृष्णोरुमानितः । <br>
&nbsp;लेभे मनोरथान् सर्वान् पन्पथि यान् स चकार ह ॥ १ ॥ <br>
&nbsp;किमलभ्यं भगवति प्रसन्ने श्रीनिकेतने । <br>
&nbsp;तथापि तत्परा राजन् न हि वाञ्छन्ति किञ्चन ॥ २ ॥ <br>
&nbsp;सायंतनाशनं कृत्वा भगवान् देवकीसुतः । <br>
&nbsp;सुहृत्सु वृत्तं कंसस्य पप्रच्छान्यच्चिकीर्षितम् ॥ ३ ॥ <br>
&nbsp;श्रीभगवानुवाच - <br>
तात सौम्यागतः कच्चित् स्वागतं भद्रमस्तु वः । <br>
&nbsp;अपि स्वज्ञातिबन्धूनां अनमीवमनामयम् ॥ ४ ॥ <br>
&nbsp;किं नु नः कुशलं पृच्छे एधमाने कुलामये । <br>
&nbsp;कंसे मातुलनाम्न्यङ्‌ग स्वानां नस्तत्प्रजासु च ॥ ५ ॥ <br>
&nbsp;अहो अस्मदभूद् भूरि पित्रोर्वृजिनमार्ययोः । <br>
&nbsp;यद्धेतोः पुत्रमरणं यद्धेतोर्बन्धनं तयोः ॥ ६ ॥ <br>
&nbsp;दिष्ट्याद्य दर्शनं स्वानां मह्यं वः सौम्य काङ्‌क्षितम् । <br>
&nbsp;सञ्जातं वर्ण्यतां तात तवागमनकारणम् ॥ ७ ॥ <br>
&nbsp;श्रीशुक उवाच - <br>
पृष्टो भगवता सर्वं वर्णयामास माधवः । <br>
&nbsp;वैरानुबन्धं यदुषु वसुदेववधोद्यमम् ॥ ८ ॥ <br>
&nbsp;यत्सन्देशो यदर्थं वा दूतः सम्प्रेषितः स्वयम् । <br>
&nbsp;यदुक्तं नारदेनास्य स्वजन्मानकदुन्दुभेः ॥ ९ ॥ <br>
&nbsp;श्रुत्वाक्रूरवचः कृष्णो बलश्च परवीरहा । <br>
&nbsp;प्रहस्य नन्दं पितरं राज्ञा दिष्टं विजज्ञतुः ॥ १० ॥ <br>
&nbsp;गोपान् समादिशत् सोऽपि गृह्यतां सर्वगोरसः । <br>
&nbsp;उपायनानि गृह्णीध्वं युज्यन्तां शकटानि च ॥ ११ ॥ <br>
&nbsp;यास्यामः श्वो मधुपुरीं दास्यामो नृपते रसान् । <br>
&nbsp;द्रक्ष्यामः सुमहत्पर्व यान्ति जानपदाः किल । <br>
&nbsp;एवमाघोषयत्क्षत्रा नन्दगोपः स्वगोकुले ॥ १२ ॥ <br>
&nbsp;गोप्यस्तास्तद् उपश्रुत्य बभूवुर्व्यथिता भृशम् । <br>
&nbsp;रामकृष्णौ पुरीं नेतुं अक्रूरं व्रजमागतम् ॥ १३ ॥ <br>
&nbsp;काश्चित् तत्कृतहृत्ताप श्वासम्लानमुखश्रियः । <br>
&nbsp;स्रंसद्‌दुद्दुकूलवलय केशग्रंथ्यश्च काश्चन ॥ १४ ॥ <br>
&nbsp;अन्याश्च तदनुध्यान निवृत्ताशेषवृत्तयः । <br>
&nbsp;नाभ्यजानन् इमं लोकं आत्मलोकं गता इव ॥ १५ ॥ <br>
&nbsp;स्मरन्त्यश्चापराः शौरेः अनुरागस्मितेरिताः । <br>
&nbsp;हृदिस्पृशश्चित्रपदा गिरः संमुमुहुः स्त्रियः ॥ १६ ॥ <br>
&nbsp;गतिं सुललितां चेष्टां स्निग्धहासावलोकनम् । <br>
&nbsp;शोकापहानि नर्माणि प्रोद्दामचरितानि च ॥ १७ ॥ <br>
&nbsp;चिन्तयन्त्यो मुकुन्दस्य भीता विरहकातराः । <br>
&nbsp;समेताः सङ्‌घशः प्रोचुः अश्रुमुख्योऽच्युताशयाः ॥ १८ ॥ <br>
&nbsp;श्रीगोप्य ऊचुः - <br>
( मिश्र )<br>
अहो विधातस्तव न क्वचिद् दया <br>
&nbsp;&nbsp;&nbsp;&nbsp;&nbsp;संयोज्य मैत्र्या प्रणयेन देहिनः । <br>
&nbsp;तांश्चाकृतार्थान् वियुनङ्‌क्ष्यपार्थकं <br>
&nbsp;&nbsp;&nbsp;&nbsp;&nbsp;विक्रीडितं तेऽर्भकचेष्टितं यथा ॥ १९ ॥ <br>
&nbsp;यस्त्वं प्रदर्श्यासितकुन्तलावृतं <br>
&nbsp;&nbsp;&nbsp;&nbsp;&nbsp;मुकुन्दवक्त्रं सुकपोलमुन्नसम् । <br>
&nbsp;शोकापनोदस्मितलेशसुन्दरं <br>
&nbsp;&nbsp;&nbsp;&nbsp;&nbsp;करोषि पारोक्ष्यमसाधु ते कृतम् ॥ २० ॥ <br>
&nbsp;क्रूरस्त्वमक्रूरसमाख्यया स्म नः <br>
&nbsp;&nbsp;&nbsp;&nbsp;&nbsp;चक्षुर्हि दत्तं हरसे बताज्ञवत् । <br>
&nbsp;येनैकदेशेऽखिलसर्गसौष्ठवं <br>
&nbsp;&nbsp;&nbsp;&nbsp;&nbsp;त्वदीयमद्राक्ष्म वयं मधुद्विषः ॥ २१ ॥ <br>
&nbsp;न नन्दसूनुः क्षणभङ्‌गसौहृदः <br>
&nbsp;&nbsp;&nbsp;&nbsp;&nbsp;समीक्षते नः स्वकृतातुरा बत । <br>
&nbsp;विहाय गेहान् स्वजनान् तान् पतीन् <br>
&nbsp;&nbsp;&nbsp;&nbsp;&nbsp;तद्दास्यमद्धोपगता नवप्रियः ॥ २२ ॥ <br>
&nbsp;सुखं प्रभाता रजनीयमाशिषः <br>
&nbsp;&nbsp;&nbsp;&nbsp;&nbsp;सत्या बभूवुः पुरयोषितां ध्रुवम् । <br>
&nbsp;याः संप्रविष्टस्य मुखं व्रजस्पतेः <br>
&nbsp;&nbsp;&nbsp;&nbsp;&nbsp;पास्यन्त्यपाङ्‌गोत् कलितस्मितासवम् ॥ २३ ॥ <br>
&nbsp;तासां मुकुन्दो मधुमञ्जुभाषितैरः <br>
&nbsp;&nbsp;&nbsp;&nbsp;&nbsp;गृहीतचित्तः परवान् मनस्व्यपि । <br>
&nbsp;कथं पुनर्नः प्रतियास्यतेऽबला <br>
&nbsp;&nbsp;&nbsp;&nbsp;&nbsp;ग्राम्याः सलज्जस्मितविभ्रमैर्भ्रमन् ॥ २४ ॥ <br>
&nbsp;अद्य ध्रुवं तत्र दृशो भविष्यते <br>
&nbsp;&nbsp;&nbsp;&nbsp;&nbsp;दाशार्हभोजान्धक वृष्णिसात्वताम् । <br>
&nbsp;महोत्सवः श्रीरमणं गुणास्पदं <br>
&nbsp;&nbsp;&nbsp;&nbsp;&nbsp;द्रक्ष्यन्ति ये चाध्वनि देवकीसुतम् ॥ २५ ॥ <br>
&nbsp;मैतद्विधस्याकरुणस्य नाम भूद् <br>
&nbsp;&nbsp;&nbsp;&nbsp;&nbsp;अक्रूर इत्येतदतीव दारुणः । <br>
&nbsp;योऽसावनाश्वास्य सुदुःखितं जनं <br>
&nbsp;&nbsp;&nbsp;&nbsp;&nbsp;प्रियात्प्रियं नेष्यति पारमध्वनः ॥ २६ ॥ <br>
&nbsp;अनार्द्रधीरेष समास्थितो रथं <br>
&nbsp;&nbsp;&nbsp;&nbsp;&nbsp;तमन्वमी च त्वरयन्ति दुर्मदाः । <br>
&nbsp;गोपा अनोभिः स्थविरैरुपेक्षितं <br>
&nbsp;&nbsp;&nbsp;&nbsp;&nbsp;दैवं च नोऽद्य प्रतिकूलमीहते ॥ २७ ॥ <br>
&nbsp;निवारयामः समुपेत्य माधवं <br>
&nbsp;&nbsp;&nbsp;&nbsp;&nbsp;किं नोऽकरिष्यन् कुलवृद्धबान्धवाः । <br>
&nbsp;मुकुन्दसङ्‌गान्निमिषार्धदुस्त्यजाद् <br>
&nbsp;&nbsp;&nbsp;&nbsp;&nbsp;दैवेन विध्वंसितदीनचेतसाम् ॥ २८ ॥ <br>
( वसंततिलका )<br>
यस्यानुरागललितस्मितवल्गुमन्त्र <br>
&nbsp;&nbsp;&nbsp;&nbsp;&nbsp;लीलावलोकपरिरम्भणरासगोष्ठाम् । <br>
&nbsp;नीताः स्म नः क्षणमिव क्षणदा विना तं <br>
&nbsp;&nbsp;&nbsp;&nbsp;&nbsp;गोप्यः कथं न्वतितरेम तमो दुरन्तम् ॥ २९ ॥ <br>
&nbsp;योऽह्नः क्षये व्रजमनन्तसखः परीतो <br>
&nbsp;&nbsp;&nbsp;&nbsp;&nbsp;गोपैर्विशन् खुररजश्छुरितालकस्रक् । <br>
&nbsp;वेणुं क्वणन् स्मितकटाक्षनिरीक्षणेन <br>
&nbsp;&nbsp;&nbsp;&nbsp;&nbsp;चित्तं क्षिणोत्यमुमृते नु कथं भवेम ॥ ३० ॥ <br>
&nbsp;श्रीशुक उवाच - <br>
( मिश्र )<br>
एवं ब्रुवाणा विरहातुरा भृशं <br>
&nbsp;&nbsp;&nbsp;&nbsp;&nbsp;व्रजस्त्रियः कृष्णविषक्तमानसाः । <br>
&nbsp;विसृज्य लज्जां रुरुदुः स्म सुस्वरं <br>
&nbsp;&nbsp;&nbsp;&nbsp;&nbsp;गोविन्द दामोदर माधवेति ॥ ३१ ॥ <br>
( अनुष्टुप् )<br>
स्त्रीणामेवं रुदन्तीनां उदिते सवितर्यथ । <br>
&nbsp;अक्रूरश्चोदयामास कृतमैत्रादिको रथम् ॥ ३२ ॥ <br>
&nbsp;गोपास्तमन्वसज्जन्त नन्दाद्याः शकटैस्ततः । <br>
&nbsp;आदायोपायनं भूरि कुम्भान् गोरससम्भृतान् ॥ ३३ ॥ <br>
&nbsp;गोप्यश्च दयितं कृष्णं अनुव्रज्यानुरञ्जिताः । <br>
&nbsp;प्रत्यादेशं भगवतः काङ्‌क्षन्त्यश्चावतस्थिरे ॥ ३४ ॥ <br>
&nbsp;तास्तथा तप्यतीर्वीक्ष्य स्वप्रस्थाणे यदूत्तमः । <br>
&nbsp;सान्त्वयामस सप्रेमैः आयास्य इति दौत्यकैः ॥ ३५ ॥ <br>
&nbsp;यावदालक्ष्यते केतुः यावद्रेणू रथस्य च । <br>
&nbsp;अनुप्रस्थापितात्मानो लेख्यानीवोपलक्षिताः ॥ ३६ ॥ <br>
&nbsp;ता निराशा निववृतुः गोविन्दविनिवर्तने । <br>
&nbsp;विशोका अहनी निन्युः गायन्त्यः प्रियचेष्टितम् ॥ ३७ ॥ <br>
&nbsp;भगवानपि सम्प्राप्तो रामाक्रूरयुतो नृप । <br>
&nbsp;रथेन वायुवेगेन कालिन्दीं अघनाशिनीम् ॥ ३८ ॥ <br>
&nbsp;तत्रोपस्पृश्य पानीयं पीत्वा मृष्टं मणिप्रभम् । <br>
&nbsp;वृक्षषण्डमुपव्रज्य सरामो रथमाविशत् ॥ ॥ <br>
&nbsp;अक्रूरस्तावुपामन्त्र्य निवेश्य च रथोपरि । <br>
&nbsp;कालिन्द्या ह्रदमागत्य स्नानं विधिवदाचरत् ॥ ४० ॥ <br>
&nbsp;निमज्ज्य तस्मिन् सलिले जपन् ब्रह्म सनातनम् । <br>
&nbsp;तावेव ददृशेऽक्रूरो रामकृष्णौ समन्वितौ ॥ ४१ ॥ <br>
&nbsp;तौ रथस्थौ कथमिह सुतौ आनकदुन्दुभेः । <br>
&nbsp;तर्हि स्वित् स्यन्दने न स्त इत्युन्मज्ज्य व्यचष्ट सः ॥ ४२ ॥ <br>
&nbsp;तत्रापि च यथापूर्वं आसीनौ पुनरेव सः । <br>
&nbsp;न्यमज्जद् दर्शनं यन्मे मृषा किं सलिले तयोः ॥ ४३ ॥ <br>
&nbsp;भूयस्तत्रापि सोऽद्राक्षीत् स्तूयमानमहीश्वरम् । <br>
&nbsp;सिद्धचारणगन्धर्वैः असुरैर्नतकन्धरैः ॥ ४४ ॥ <br>
&nbsp;सहस्रशिरसं देवं सहस्रफणमौलिनम् । <br>
&nbsp;नीलाम्बरं विसश्वेतं शृङ्‌गैः श्वेतमिव स्थितम् ॥ ४५ ॥ <br>
&nbsp;तस्योत्सङ्‌गे घनश्यामं पीतकौशेयवाससम् । <br>
&nbsp;पुरुषं चतुर्भुजं शान्तं पद्मपत्रारुणेक्षणम् ॥ ४६ ॥ <br>
&nbsp;चारुप्रसन्नवदनं चारुहासनिरीक्षणम् । <br>
&nbsp;सुभ्रून्नसं चरुकर्णं सुकपोलारुणाधरम् ॥ ४७ ॥ <br>
&nbsp;प्रलम्बपीवरभुजं तुङ्‌गांसोरःस्थलश्रियम् । <br>
&nbsp;कम्बुकण्ठं निम्ननाभिं वलिमत्पल्लवोदरम् ॥ ४८ ॥ <br>
&nbsp;बृहत्कतिततश्रोणि करभोरुद्वयान्वितम् । <br>
&nbsp;चारुजानुयुगं चारु जङ्‌घायुगलसंयुतम् ॥ ४९ ॥ <br>
&nbsp;तुङ्‌गगुल्फारुणनख व्रातदीधितिभिर्वृतम् । <br>
&nbsp;नवाङ्‌गुल्यङ्‌गुष्ठदलैः विलसत् पादपङ्‌कजम् ॥ ५० ॥ <br>
&nbsp;सुमहार्हमणिव्रात किरीटकटकाङ्‌गदैः । <br>
&nbsp;कटिसूत्रब्रह्मसूत्र हारनूपुरकुण्डलैः ॥ ५१ ॥ <br>
&nbsp;भ्राजमानं पद्मकरं शङ्‌खचक्रगदाधरम् । <br>
&nbsp;श्रीवत्सवक्षसं भ्राजत् कौस्तुभं वनमालिनम् ॥ ५२ ॥ <br>
&nbsp;सुनन्दनन्दप्रमुखैः पर्षदैः सनकादिभिः । <br>
&nbsp;सुरेशैर्ब्रह्मरुद्राद्यैः नवभिश्च द्विजोत्तमैः ॥ ५३ ॥ <br>
&nbsp;प्रह्रादनारदवसु प्रमुखैर्भागवतोत्तमैः । <br>
&nbsp;स्तूयमानं पृथग्भावैः वचोभिरमलात्मभिः ॥ ५४ ॥ <br>
&nbsp;श्रिया पुष्ट्या गिरा कान्त्या कीर्त्या तुष्ट्येलयोर्जया । <br>
&nbsp;विद्ययाविद्यया शक्त्या मायया च निषेवितम् ॥ ५५ ॥ <br>
&nbsp;विलोक्य सुभृशं प्रीतो भक्त्या परमया युतः । <br>
&nbsp;हृष्यत्तनूरुहो भाव परिक्लिन्नात्मलोचनः ॥ ५६ ॥ <br>
&nbsp;गिरा गद्‍गदयास्तौषीत् सत्त्वमालम्ब्य सात्वतः । <br>
&nbsp;प्रणम्य मूर्ध्नावहितः कृताञ्जलिपुटः शनैः ॥ ५७ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे अक्रूरप्रतियाने एकोन्चत्वारिंशोऽध्यायः ॥ ३९ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
