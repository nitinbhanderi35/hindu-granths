<br>
यमलार्जुनोद्धारः - <br>
<br>
( अनुष्टुप् )<br>
श्रीराजोवाच । <br>
&nbsp;कथ्यतां भगवन् एतत् तयोः शापस्य कारणम् । <br>
&nbsp;यत्तद्विगर्हितं कर्म येन वा देवर्षेस्तमः ॥ १ ॥ <br>
&nbsp;श्रीशुक उवाच । <br>
&nbsp;रुद्रस्यानुचरौ भूत्वा सुदृप्तौ धनदात्मजौ । <br>
&nbsp;कैलासोपवने रम्ये मन्दाकिन्यां मदोत्कटौ ॥ २ ॥ <br>
&nbsp;वारुणीं मदिरां पीत्वा मदाघूर्णितलोचनौ । <br>
&nbsp;स्त्रीजनैः अनुगायद्‌भिः चेरतुः पुष्पिते वने ॥ ३ ॥ <br>
&nbsp;अन्तः प्रविश्य गङ्‌गायां अंभोजवनराजिनि । <br>
&nbsp;चिक्रीडतुर्युवतिभिः गजौ इव करेणुभिः ॥ ४ ॥ <br>
&nbsp;यदृच्छया च देवर्षिः भगवांस्तत्र कौरव । <br>
&nbsp;अपश्यन्नारदो देवौ क्षीबाणौ समबुध्यत ॥ ५ ॥ <br>
&nbsp;तं दृष्ट्वा व्रीडिता देव्यो विवस्त्राः शापशङ्‌किताः । <br>
&nbsp;वासांसि पर्यधुः शीघ्रं विवस्त्रौ नैव गुह्यकौ ॥ ६ ॥ <br>
&nbsp;तौ दृष्ट्वा मदिरामत्तौ श्रीमदान्धौ सुरात्मजौ । <br>
&nbsp;तयोरनुग्रहार्थाय शापं दास्यन् इदं जगौ ॥ ७ ॥ <br>
&nbsp;श्रीनारद उवाच । <br>
&nbsp;न ह्यन्यो जुषतो जोष्यान् बुद्धिभ्रंशो रजोगुणः । <br>
&nbsp;श्रीमदादाभिजात्यादिः यत्र स्त्री द्यूतमासवः ॥ ८ ॥ <br>
&nbsp;हन्यन्ते पशवो यत्र निर्दयैः अजितात्मभिः । <br>
&nbsp;मन्यमानैरिमं देहः अजरामृत्यु नश्वरम् ॥ ९ ॥ <br>
&nbsp;देवसंज्ञितमप्यन्ते कृमिविड् भस्मसंज्ञितम् । <br>
&nbsp;भूतध्रुक् तत्कृते स्वार्थं किं वेद निरयो यतः ॥ १० ॥ <br>
&nbsp;देहः किमन्नदातुः स्वं निषेक्तुर्मातुरेव च । <br>
&nbsp;मातुः पितुर्वा बलिनः क्रेतुरग्नेः शुनोऽपि वा ॥ ११ ॥ <br>
&nbsp;एवं साधारणं देहं अव्यक्त प्रभवाप्ययम् । <br>
&nbsp;को विद्वान् आत्मसात्कृत्वा हन्ति जन्तूनृतेऽसतः ॥ १२ ॥ <br>
&nbsp;असतः श्रीमदान्धस्य दारिद्र्यं परमञ्जनम् । <br>
&nbsp;आत्मौपम्येन भूतानि दरिद्रः परमीक्षते ॥ १३ ॥ <br>
&nbsp;यथा कण्टकविद्धाङ्‌गो जन्तोर्नेच्छति तां व्यथाम् । <br>
&nbsp;जीवसाम्यं गतो लिङ्‌गैः न तथाविद्धकण्टकः ॥ १४ ॥ <br>
&nbsp;दरिद्रो निरहंस्तम्भो मुक्तः सर्वमदैरिह । <br>
&nbsp;कृच्छ्रं यदृच्छयाऽऽप्नोति तद्धि तस्य परं तपः ॥ १५ ॥ <br>
&nbsp;नित्यं क्षुत्क्षामदेहस्य दरिद्रस्यान्नकाङ्‌क्षिणः । <br>
&nbsp;इन्द्रियाणि अनुशुष्यन्ति हिंसापि विनिवर्तते ॥ १६ ॥ <br>
&nbsp;दरिद्रस्यैव युज्यन्ते साधवः समदर्शिनः । <br>
&nbsp;सद्‍भिः क्षिणोति तं तर्षं तत आराद्विशुद्ध्यति ॥ १७ ॥ <br>
&nbsp;साधूनां समचित्तानां मुकुन्द चरणैषिणाम् । <br>
&nbsp;उपेक्ष्यैः किं धनस्तम्भैः असद्‌भिः असदाश्रयैः ॥ १८ ॥ <br>
&nbsp;तदहं मत्तयोर्माध्व्या वारुण्या श्रीमदान्धयोः । <br>
&nbsp;तमोमदं हरिष्यामि स्त्रैणयोः अजितात्मनोः ॥ १९ ॥ <br>
&nbsp;यदिमौ लोकपालस्य पुत्रौ भूत्वा तमःप्लुतौ । <br>
&nbsp;न विवाससमात्मानं विजानीतः सुदुर्मदौ ॥ २० ॥ <br>
&nbsp;अतोऽर्हतः स्थावरतां स्यातां नैवं यथा पुनः । <br>
&nbsp;स्मृतिः स्यात् मत्प्रसादेन तत्रापि मदनुग्रहात् ॥ २१ ॥ <br>
&nbsp;वासुदेवस्य सान्निध्यं लब्ध्वा दिव्यशरच्छते । <br>
&nbsp;वृत्ते स्वर्लोकतां भूयो लब्धभक्ती भविष्यतः ॥ २२ ॥ <br>
&nbsp;श्रीशुक उवाच । <br>
&nbsp;एवमुक्त्वा स देवर्षिः गतो नारायणाश्रमम् । <br>
&nbsp;नलकूवरमणिग्रीवौ आसतुः यमलार्जुनौ ॥ २३ ॥ <br>
&nbsp;ऋषेर्भागवत मुख्यस्य सत्यं कर्तुं वचो हरिः । <br>
&nbsp;जगाम शनकैस्तत्र यत्रास्तां यमलार्जुनौ ॥ २४ ॥ <br>
&nbsp;देवर्षिर्मे प्रियतमो यदिमौ धनदात्मजौ । <br>
&nbsp;तत्तथा साधयिष्यामि यद्‍गीतं तन्महात्मना ॥ २५ ॥ <br>
&nbsp;इत्यन्तरेणार्जुनयोः कृष्णस्तु यमयोर्ययौ । <br>
&nbsp;आत्मनिर्वेशमात्रेण तिर्यग्गतं उलूखलम् ॥ २६ ॥ <br>
( वसंततिलका ) <br>
बालेन निष्कर्षयतान्वगुलूखलं तद् <br>
&nbsp;&nbsp;&nbsp;&nbsp;&nbsp;दामोदरेण तरसोत्कलिताङ्‌घ्रिबन्धौ । <br>
&nbsp;निष्पेततुः परमविक्रमितातिवेप <br>
&nbsp;&nbsp;&nbsp;&nbsp;&nbsp;स्कन्धप्रवालविटपौ कृतचण्डशब्दौ ॥ २७ ॥ <br>
&nbsp;तत्र श्रिया परमया ककुभः स्फुरन्तौ <br>
&nbsp;&nbsp;&nbsp;&nbsp;&nbsp;सिद्धावुपेत्य कुजयोरिव जातवेदाः । <br>
&nbsp;कृष्णं प्रणम्य शिरसाखिललोकनाथं <br>
&nbsp;&nbsp;&nbsp;&nbsp;&nbsp;बद्धाञ्जली विरजसाविदमूचतुः स्म ॥ २८ ॥ <br>
( अनुष्टुप् )<br>
कृष्ण कृष्ण महायोगिन् त्वमाद्यः पुरुषः परः । <br>
&nbsp;व्यक्ताव्यक्तमिदं विश्वं रूपं ते ब्राह्मणा विदुः ॥ २९ ॥ <br>
&nbsp;त्वमेकः सर्वभूतानां देहास्वात्मेन्द्रियेश्वरः । <br>
&nbsp;त्वमेव कालो भगवान् विष्णुरव्यय ईश्वरः ॥ ३० ॥ <br>
&nbsp;त्वं महान् प्रकृतिः सूक्ष्मा रजःसत्त्वतमोमयी । <br>
&nbsp;त्वमेव पुरुषोऽध्यक्षः सर्वक्षेत्रविकारवित् ॥ ३१ ॥ <br>
&nbsp;गृह्यमाणैस्त्वमग्राह्यो विकारैः प्राकृतैर्गुणैः । <br>
&nbsp;को न्विहार्हति विज्ञातुं प्राक्‌सिद्धं गुणसंवृतः ॥ ३२ ॥ <br>
&nbsp;तस्मै तुभ्यं भगवते वासुदेवाय वेधसे । <br>
&nbsp;आत्मद्योतगुणैश्छन्न महिम्ने ब्रह्मणे नमः ॥ ३३ ॥ <br>
&nbsp;यस्यावतारा ज्ञायन्ते शरीरेष्वशरीरिणः । <br>
&nbsp;तैस्तैरतुल्यातिशयैः वीर्यैर्देहिष्वसङ्‌गतैः ॥ ३४ ॥ <br>
&nbsp;स भवान् सर्वलोकस्य भवाय विभवाय च । <br>
&nbsp;अवतीर्णोंऽशभागेन साम्प्रतं पतिराशिषाम् ॥ ३५ ॥ <br>
&nbsp;नमः परमकल्याण नमः परममङ्‌गल । <br>
&nbsp;वासुदेवाय शान्ताय यदूनां पतये नमः ॥ ३६ ॥ <br>
&nbsp;अनुजानीहि नौ भूमन् तवानुचरकिङ्‌करौ । <br>
&nbsp;दर्शनं नौ भगवत ऋषेरासीदनुग्रहात् ॥ ३७ ॥ <br>
( वसंततिलका ) <br>
वाणी गुणानुकथने श्रवणौ कथायां <br>
&nbsp;&nbsp;&nbsp;&nbsp;&nbsp;हस्तौ च कर्मसु मनस्तव पादयोर्नः । <br>
&nbsp;स्मृत्यां शिरस्तव निवासजगत्प्रणामे <br>
&nbsp;&nbsp;&nbsp;&nbsp;&nbsp;दृष्टिः सतां दर्शनेऽस्तु भवत्तनूनाम् ॥ ३८ ॥ <br>
&nbsp;श्रीशुक उवाच । <br>
( अनुष्टुप् )<br>
इत्थं सङ्‌कीर्तितस्ताभ्यां भगवान् गोकुलेश्वरः । <br>
&nbsp;दाम्ना चोलूखले बद्धः प्रहसन्नाह गुह्यकौ ॥ ३९ ॥ <br>
&nbsp;श्रीभगवानुवाच । <br>
&nbsp;ज्ञातं मम पुरैवैतद् ऋषिणा करुणात्मना । <br>
&nbsp;यत् श्रीमदान्धयोर्वाग्भिः विभ्रंशोऽनुग्रहः कृतः ॥ ४० ॥ <br>
&nbsp;साधूनां समचित्तानां सुतरां मत्कृतात्मनाम् । <br>
&nbsp;दर्शनान्नो भवेद्‍बन्धः पुंसोऽक्ष्णोः सवितुर्यथा ॥ ४१ ॥ <br>
&nbsp;तद्‍गच्छतं मत्परमौ नलकूबर सादनम् । <br>
&nbsp;सञ्जातो मयि भावो वां ईप्सितः परमोऽभवः ॥ ४२ ॥ <br>
&nbsp;श्रीशुक उवाच । <br>
&nbsp;इत्युक्तौ तौ परिक्रम्य प्रणम्य च पुनः पुनः । <br>
&nbsp;बद्धोलूखलमामन्त्र्य जग्मतुर्दिशमुत्तराम् ॥ ४३ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे दशमोऽध्यायः ॥ १० ॥ <br>
&nbsp;हरिः ॐ तत्सत् श्रीकृष्णार्पणमस्तु ॥<br>
