<br>
<br>
चाणूरमुष्टिकादीनां मल्लानां निधनं कंसस्य वधश्च - <br>
<br>
श्रीशुक उवाच - <br>
( अनुष्टुप् ) <br>
एवं चर्चितसङ्‌कल्पो भगवान् मधुसूदनः । <br>
&nbsp;आससादाथ चणूरं मुष्टिकं रोहिणीसुतः ॥ १ ॥ <br>
&nbsp;हस्ताभ्यां हस्तयोर्बद्ध्वा पद्‍भ्यामेव च पादयोः । <br>
&nbsp;विचकर्षतुरन्योन्यं प्रसह्य विजिगीषया ॥ २ ॥ <br>
&nbsp;अरत्‍नी द्वे अरत्‍निभ्यां जानुभ्यां चैव जानुनी । <br>
&nbsp;शिरः शीर्ष्णोरसोरस्तौ अन्योन्यं अभिजघ्नतुः ॥ ३ ॥ <br>
&nbsp;परिभ्रामणविक्षेप परिरम्भावपातनैः । <br>
&nbsp;उत्सर्पणापसर्पणैः चान्योन्यं प्रत्यरुन्धताम् ॥ ४ ॥ <br>
&nbsp;उत्थापनैरुन्नयनैः चालनैः स्थापनैरपि । <br>
&nbsp;परस्परं जिगीषन्तौ अपचक्रतुरात्मनः ॥ ५ ॥ <br>
&nbsp;तद्‍बलाबलवद् युद्धं समेताः सर्वयोषितः । <br>
&nbsp;ऊचुः परस्परं राजन् सानुकम्पा वरूथशः ॥ ६ ॥ <br>
&nbsp;महानयं बताधर्म एषां राजसभासदाम् । <br>
&nbsp;ये बलाबलवद् युद्धं राज्ञोऽन्विच्छन्ति पश्यतः ॥ ७ ॥ <br>
&nbsp;क्व वज्रसारसर्वाङ्‌गौ मल्लौ शैलेन्द्रसन्निभौ । <br>
&nbsp;क्व चातिसुकुमाराङ्‌गौ किशोरौ नाप्तयौवनौ ॥ ८ ॥ <br>
&nbsp;धर्मव्यतिक्रमो ह्यस्य समाजस्य ध्रुवं भवेत् । <br>
&nbsp;यत्राधर्मः समुत्तिष्ठेत् न स्थेयं तत्र कर्हिचित् ॥ ९ ॥ <br>
&nbsp;न सभां प्रविशेत् प्राज्ञः सभ्यदोषान् अनुस्मरन् । <br>
&nbsp;अब्रुवन् विब्रुवन्नज्ञो नरः किल्बिषमश्नुते ॥ १० ॥ <br>
&nbsp;वल्गतः शत्रुमभितः कृष्णस्य वदनाम्बुजम् । <br>
&nbsp;वीक्ष्यतां श्रमवार्युप्तं पद्मकोशमिवाम्बुभिः ॥ ११ ॥ <br>
&nbsp;किं न पश्यत रामस्य मुखमाताम्रलोचनम् । <br>
&nbsp;मुष्टिकं प्रति सामर्षं हाससंरम्भशोभितम् ॥ १२ ॥ <br>
( वसंततिलका ) <br>
पुण्या बत व्रजभुवो यदयं नृलिङ्‌ग <br>
&nbsp;&nbsp;&nbsp;&nbsp;&nbsp;गूढः पुराणपुरुषो वनचित्रमाल्यः । <br>
&nbsp;गाः पालयन्सहबलः क्वणयंश्च वेणुं <br>
&nbsp;&nbsp;&nbsp;&nbsp;&nbsp;विक्रीदयाञ्चति गिरित्ररमार्चिताङ्‌घ्रिः ॥ १३ ॥ <br>
&nbsp;गोप्यस्तपः किमचरन् यदमुष्य रूपं <br>
&nbsp;&nbsp;&nbsp;&nbsp;&nbsp;लावण्यसारमसमोर्ध्वमनन्यसिद्धम् । <br>
&nbsp;दृग्भिः पिबन्त्यनुसवाभिनवं दुरापम् <br>
&nbsp;&nbsp;&nbsp;&nbsp;&nbsp;एकान्तधाम यशसः श्रीय ऐश्वरस्य ॥ १४ ॥ <br>
&nbsp;या दोहनेऽवहनने मथनोपलेप <br>
&nbsp;&nbsp;&nbsp;&nbsp;&nbsp;प्रेङ्‌खेङ्‌खनार्भरुदितो-क्षणमार्जनादौ । <br>
&nbsp;गायन्ति चैनमनुरक्तधियोऽश्रुकण्ठ्यो <br>
&nbsp;&nbsp;&nbsp;&nbsp;&nbsp;धन्या व्रजस्त्रिय उरुक्रमचित्तयानाः ॥ १५ ॥ <br>
&nbsp;प्रातर्व्रजाद् व्रजत आविशतश्च सायं <br>
&nbsp;&nbsp;&nbsp;&nbsp;&nbsp;गोभिः समं क्वणयतोऽस्य निशम्य वेणुम् । <br>
&nbsp;निर्गम्य तूर्णमबलाः पथि भूरिपुण्याः <br>
&nbsp;&nbsp;&nbsp;&nbsp;&nbsp;पश्यन्ति सस्मितमुखं सदयावलोकम् ॥ १६ ॥ <br>
( अनुष्टुप् ) <br>
एवं प्रभाषमाणासु स्त्रीषु योगेश्वरो हरिः । <br>
&nbsp;शत्रुं हन्तुं मनश्चक्रे भगवान् भरतर्षभ ॥ १७ ॥ <br>
&nbsp;सभयाः स्त्रीगिरः श्रुत्वा पुत्रस्नेहशुचाऽऽतुरौ । <br>
&nbsp;पितरौ अन्वतप्येतां पुत्रयोरबुधौ बलम् ॥ १८ ॥ <br>
&nbsp;तैस्तैर्नियुद्धविधिभिः विविधैरच्युतेतरौ । <br>
&nbsp;युयुधाते यथान्योन्यं तथैव बलमुष्टिकौ ॥ १९ ॥ <br>
&nbsp;भगवद्‍गात्रनिष्पातैः वज्रनीष्पेषनिष्ठुरैः । <br>
&nbsp;चाणूरो भज्यमानाङ्‌गो मुहुर्ग्लानिमवाप ह ॥ २० ॥ <br>
&nbsp;स श्येनवेग उत्पत्य मुष्टीकृत्य करावुभौ । <br>
&nbsp;भगवन्तं वासुदेवं क्रुद्धो वक्षस्यबाधत ॥ २१ ॥ <br>
&nbsp;नाचलत् तत्प्रहारेण मालाहत इव द्विपः । <br>
&nbsp;बाह्वोर्निगृह्य चाणूरं बहुशो भ्रामयन् हरिः ॥ २२ ॥ <br>
&nbsp;भूपृष्ठे पोथयामास तरसा क्षीण जीवितम् । <br>
&nbsp;विस्रस्ताकल्पकेशस्रग् इन्द्रध्वज इवापतत् ॥ २३ ॥ <br>
&nbsp;तथैव मुष्टिकः पूर्वं स्वमुष्ट्याभिहतेन वै । <br>
&nbsp;बलभद्रेण बलिना तलेनाभिहतो भृशम् ॥ २४ ॥ <br>
&nbsp;प्रवेपितः स रुधिरं उद्‌वमन् मुखतोऽर्दितः । <br>
&nbsp;व्यसुः पपातोर्व्युपस्थे वाताहत इवाङ्‌घ्रिपः ॥ २५ ॥ <br>
&nbsp;ततः कूटमनुप्राप्तं रामः प्रहरतां वरः । <br>
&nbsp;अवधीत् लीलया राजन् सावज्ञं वाममुष्टिना ॥ २६ ॥ <br>
&nbsp;तर्ह्येव हि शलः कृष्ण प्रपदाहतशीर्षकः । <br>
&nbsp;द्विधा विदीर्णस्तोशलक उभावपि निपेततुः ॥ २७ ॥ <br>
&nbsp;चाणूरे मुष्टिके कूटे शले तोशलके हते । <br>
&nbsp;शेषाः प्रदुद्रुवुर्मल्लाः सर्वे प्राणपरीप्सवः ॥ २८ ॥ <br>
&nbsp;गोपान् वयस्यान् आकृष्य तैः संसृज्य विजह्रतुः । <br>
&nbsp;वाद्यमानेषु तूर्येषु वल्गन्तौ रुतनूपुरौ ॥ २९ ॥ <br>
&nbsp;जनाः प्रजहृषुः सर्वे कर्मणा रामकृष्णयोः । <br>
&nbsp;ऋते कंसं विप्रमुख्याः साधवः साधु साध्विति ॥ ३० ॥ <br>
&nbsp;हतेषु मल्लवर्येषु विद्रुतेषु च भोजराट् । <br>
&nbsp;न्यवारयत् स्वतूर्याणि वाक्यं चेदमुवाच ह ॥ ३१ ॥ <br>
&nbsp;निःसारयत दुर्वृत्तौ वसुदेवात्मजौ पुरात् । <br>
&nbsp;धनं हरत गोपानां नन्दं बध्नीत दुर्मतिम् ॥ ३२ ॥ <br>
&nbsp;वसुदेवस्तु दुर्मेधा हन्यतामाश्वसत्तमः । <br>
&nbsp;उग्रसेनः पिता चापि सानुगः परपक्षगः ॥ ३३ ॥ <br>
&nbsp;एवं विकत्थमाने वै कंसे प्रकुपितोऽव्ययः । <br>
&nbsp;लघिम्नोत्पत्य तरसा मञ्चमुत्तुङ्‌गमारुहत् ॥ ३४ ॥ <br>
&nbsp;तं आविशन्तमालोक्य मृत्युमात्मन आसनात् । <br>
&nbsp;मनस्वी सहसोत्थाय जगृहे सोऽसिचर्मणी ॥ ३५ ॥ <br>
( मिश्र ) <br>
तं खड्गपाणिं विचरन्तमाशु <br>
&nbsp;&nbsp;&nbsp;&nbsp;&nbsp;श्येनं यथा दक्षिणसव्यमम्बरे । <br>
&nbsp;समग्रहीद् दुर्विषहोग्रतेजा <br>
&nbsp;&nbsp;&nbsp;&nbsp;&nbsp;यथोरगं तार्क्ष्यसुतः प्रसह्य ॥ ३६ ॥ <br>
&nbsp;प्रगृह्य केशेषु चलत्किरीतं <br>
&nbsp;&nbsp;&nbsp;&nbsp;&nbsp;निपात्य रङ्‌गोपरि तुङ्‌गमञ्चात् । <br>
&nbsp;तस्योपरिष्टात् स्वत्स्वयमब्जनाभः <br>
&nbsp;&nbsp;&nbsp;&nbsp;&nbsp;पपात विश्वाश्रय आत्मतन्त्रः ॥ ३७ ॥ <br>
&nbsp;तं सम्परेतं विचकर्ष भूमौ <br>
&nbsp;&nbsp;&nbsp;&nbsp;&nbsp;हरिर्यथेभं जगतो विपश्यतः । <br>
&nbsp;हा हेति शब्दः सुमहान् तदाभूद् <br>
&nbsp;&nbsp;&nbsp;&nbsp;&nbsp;उदीरितः सर्वजनैर्नरेन्द्र ॥ ३८ ॥ <br>
&nbsp;स नित्यदोद्विग्नधिया तमीश्वरं <br>
&nbsp;&nbsp;&nbsp;&nbsp;&nbsp;पिबन् वदन् वा विचरन् स्वपन्श्वसन् । <br>
&nbsp;ददर्श चक्रायुधमग्रतो यतः <br>
&nbsp;&nbsp;&nbsp;&nbsp;&nbsp;तदेव रूपं दुरवापमाप ॥ ३९ ॥ <br>
( अनुष्टुप् ) <br>
तस्यानुजा भ्रातरोऽष्टौ कंकन्यग्रोधकादयः । <br>
&nbsp;अभ्यधावन् अतिक्रुद्धा भ्रातुर्निर्वेशकारिणः ॥ ४० ॥ <br>
&nbsp;तथातिरभसांस्तांस्तु संयत्तात् रोहिणीसुतः । <br>
&nbsp;अहन् परिघमुद्यम्य पशूनिव मृगाधिपः ॥ ४१ ॥ <br>
&nbsp;नेदुर्दुन्दुभयो व्योम्नि ब्रह्मेशाद्या विभूतयः । <br>
&nbsp;पुष्पैः किरन्तस्तं प्रीताः शशंसुर्ननृतुः स्त्रियः ॥ ४२ ॥ <br>
&nbsp;तेषां स्त्रियो महाराज सुहृन्मरणदुःखिताः । <br>
&nbsp;तत्राभीयुर्विनिघ्नन्त्यः शीर्षाण्यश्रुविलोचनाः ॥ ४३ ॥ <br>
&nbsp;शयानान् न्वीरशय्यायां पतीन् आलिङ्‌ग्य शोचतीः । <br>
&nbsp;विलेपुः सुस्वरं नार्यो विसृजन्त्यो मुहुः शुचः ॥ ४४ ॥ <br>
&nbsp;हा नाथ प्रिय धर्मज्ञ करुणानाथवत्सल । <br>
&nbsp;त्वया हतेन निहता वयं ते सगृहप्रजाः ॥ ४५ ॥ <br>
&nbsp;त्वया विरहिता पत्या पुरीयं पुरुषर्षभ । <br>
&nbsp;न शोभते वयमिव निवृत्तोत्सवमङ्‌गला ॥ ४६ ॥ <br>
&nbsp;अनागसां त्वं भूतानां कृतवान् द्रोहमुल्बणम् । <br>
&nbsp;तेनेमां भो दशां नीतो भूतध्रुक् को लभेत शम् ॥ ४७ ॥ <br>
&nbsp;सर्वेषामिह भूतानां एष हि प्रभवाप्ययः । <br>
&nbsp;गोप्ता च तदवध्यायी न क्वचित् सुखमेधते ॥ ४८ ॥ <br>
&nbsp;श्रीशुक उवाच - <br>
राजयोषित आश्वास्य भगवान् लोकभावनः । <br>
&nbsp;यामाहुर्लौकिकीं संस्थां हतानां समकारयत् ॥ ४९ ॥ <br>
&nbsp;मातरं पितरं चैव मोचयित्वाथ बन्धनात् । <br>
&nbsp;कृष्णरामौ ववन्दाते शिरसा स्पृश्य पादयोः ॥ ५० ॥ <br>
&nbsp;देवकी वसुदेवश्च विज्ञाय जगदीश्वरौ । <br>
&nbsp;कृतसंवन्दनौ पुत्रौ सस्वजाते न शङ्‌कितौ ॥ ५१ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे कंसवधो नाम चतुर्चत्वारिंशोऽध्यायः ॥ ४४ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
<br>
