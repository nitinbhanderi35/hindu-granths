<br>
<br>
उद्धवगोपीसंवादः; भ्रमरगीतम्; उद्धवस्य मथुरागमनंच - <br>
<br>
अथ सप्तचत्वारिंशोऽध्यायः  10.47<br>
श्रीशुक उवाच<br>
तं वीक्ष्य कृषानुचरं व्रजस्त्रियः<br>
प्रलम्बबाहुं नवकञ्जलोचनम्।<br>
पीताम्बरं पुष्करमालिनं लसन्<br>
मुखारविन्दं परिमृष्टकुण्डलम्  ॥१<br>
सुविस्मिताः कोऽयमपीव्यदर्शनः<br>
कुतश्च कस्याच्युतवेषभूषणः।<br>
इति स्म सर्वाः परिवव्रुरुत्सुकास्<br>
तमुत्तमःश्लोकपदाम्बुजाश्रयम्  ॥२<br>
तं प्रश्रयेणावनताः सुसत्कृतं सव्रीडहासेक्षणसूनृतादिभिः।<br>
रहस्यपृच्छन्नुपविष्टमासने विज्ञाय सन्देशहरं रमापतेः ३।<br>
जानीमस्त्वां यदुपतेः पार्षदं समुपागतम्।<br>
भर्त्रेह प्रेषितः पित्रोर्भवान्प्रियचिकीर्षया ४।<br>
अन्यथा गोव्रजे तस्य स्मरणीयं न चक्ष्महे।<br>
स्नेहानुबन्धो बन्धूनां मुनेरपि सुदुस्त्यजः ५।<br>
अन्येष्वर्थकृता मैत्री यावदर्थविडम्बनम्।<br>
पुम्भिः स्त्रीषु कृता यद्वत्सुमनःस्विव षट्पदैः ६।<br>
निःस्वं त्यजन्ति गणिका अकल्पं नृपतिं प्रजाः।<br>
अधीतविद्या आचार्यमृत्विजो दत्तदक्षिणम् ७।<br>
खगा वीतफलं वृक्षं भुक्त्वा चातिथयो गृहम्।<br>
दग्धं मृगास्तथारण्यं जारा भुक्त्वा रतां स्त्रियम् ८।<br>
इति गोप्यो हि गोविन्दे गतवाक्कायमानसाः।<br>
कृष्णदूते समायाते उद्धवे त्यक्तलौकिकाः ९।<br>
गायन्त्यः प्रीयकर्माणि रुदन्त्यश्च गतह्रियः।<br>
तस्य संस्मृत्य संस्मृत्य यानि कैशोरबाल्ययोः १०।<br>
काचिन्मधुकरं दृष्ट्वा ध्यायन्ती कृष्णसङ्गमम्।<br>
प्रियप्रस्थापितं दूतं कल्पयित्वेदमब्रवीत् ११।<br>
गोप्युवाच।<br>
मधुप कितवबन्धो मा स्पृशङ्घ्रिं सपत्न्याः।<br>
कुचविलुलितमालाकुङ्कुमश्मश्रुभिर्नः।<br>
वहतु मधुपतिस्तन्मानिनीनां प्रसादं।<br>
यदुसदसि विडम्ब्यं यस्य दूतस्त्वमीदृक् १२।<br>
सकृदधरसुधां स्वां मोहिनीं पाययित्वा।<br>
सुमनस इव सद्यस्तत्यजेऽस्मान्भवादृक्।<br>
परिचरति कथं तत्पादपद्मं नु पद्मा।<br>
ह्यपि बत हृतचेता ह्युत्तमःश्लोकजल्पैः १३।<br>
किमिह बहु षडङ्घ्रे गायसि त्वं यदूनाम्।<br>
अधिपतिमगृहाणामग्रतो नः पुराणम्।<br>
विजयसखसखीनां गीयतां तत्प्रसङ्गः।<br>
क्षपितकुचरुजस्ते कल्पयन्तीष्टमिष्टाः १४।<br>
दिवि भुवि च रसायां काः स्त्रियस्तद्दुरापाः।<br>
कपटरुचिरहासभ्रूविजृम्भस्य याः स्युः।<br>
चरणरज उपास्ते यस्य भूतिर्वयं का।<br>
अपि च कृपणपक्षे ह्युत्तमश्लोकशब्दः १५।<br>
विसृज शिरसि पादं वेद्म्यहं चाटुकारैर्।<br>
अनुनयविदुषस्तेऽभ्येत्य दौत्यैर्मुकुन्दात्।<br>
स्वकृत इह विसृष्टापत्यपत्यन्यलोका।<br>
व्यसृजदकृतचेताः किं नु सन्धेयमस्मिन् १६।<br>
मृगयुरिव कपीन्द्रं विव्यधे लुब्धधर्मा।<br>
स्त्रियमकृत विरूपां स्त्रीजितः कामयानाम्।<br>
बलिमपि बलिमत्त्वावेष्टयद्ध्वाङ्क्षवद्यस्।<br>
तदलमसितसख्यैर्दुस्त्यजस्तत्कथार्थः १७।<br>
यदनुचरितलीलाकर्णपीयूषविप्रुट्।<br>
सकृददनविधूतद्वन्द्वधर्मा विनष्टाः।<br>
सपदि गृहकुटुम्बं दीनमुत्सृज्य दीना।<br>
बहव इह विहङ्गा भिक्षुचर्यां चरन्ति १८।<br>
वयमृतमिव जिह्मव्याहृतं श्रद्दधानाः।<br>
कुलिकरुतमिवाज्ञाः कृष्णवध्वो हरिण्यः।<br>
ददृशुरसकृदेतत्तन्नखस्पर्शतीव्र।<br>
स्मररुज उपमन्त्रिन्भण्यतामन्यवार्ता १९।<br>
प्रियसख पुनरागाः प्रेयसा प्रेषितः किं।<br>
वरय किमनुरुन्धे माननीयोऽसि मेऽङ्ग।<br>
नयसि कथमिहास्मान्दुस्त्यजद्वन्द्वपार्श्वं।<br>
सततमुरसि सौम्य श्रीर्वधूः साकमास्ते २०।<br>
अपि बत मधुपुर्यामार्यपुत्रोऽधुनास्ते।<br>
स्मरति स पितृगेहान्सौम्य बन्धूंश्च गोपान्।<br>
क्वचिदपि स कथा नः किङ्करीणां गृणीते।<br>
भुजमगुरुसुगन्धं मूर्ध्न्यधास्यत्कदा नु २१।<br>
श्रीशुक उवाच।<br>
अथोद्धवो निशम्यैवं कृष्णदर्शनलालसाः।<br>
सान्त्वयन्प्रियसन्देशैर्गोपीरिदमभाषत २२।<br>
श्रीउद्धव उवाच।<br>
अहो यूयं स्म पूर्णार्था भवत्यो लोकपूजिताः।<br>
वासुदेवे भगवति यासामित्यर्पितं मनः २३।<br>
दानव्रततपोहोम जपस्वाध्यायसंयमैः।<br>
श्रेयोभिर्विविधैश्चान्यैः कृष्णे भक्तिर्हि साध्यते २४।<br>
भगवत्युत्तमःश्लोके भवतीभिरनुत्तमा।<br>
भक्तिः प्रवर्तिता दिष्ट्या मुनीनामपि दुर्लभा २५।<br>
दिष्ट्या पुत्रान्पतीन्देहान्स्वजनान्भवनानि च।<br>
हित्वावृणीत यूयं यत्कृष्णाख्यं पुरुषं परम् २६।<br>
सर्वात्मभावोऽधिकृतो भवतीनामधोक्षजे।<br>
विरहेण महाभागा महान्मेऽनुग्रहः कृतः २७।<br>
श्रूयतां प्रियसन्देशो भवतीनां सुखावहः।<br>
यमादायागतो भद्रा अहं भर्तू रहस्करः २८।<br>
श्रीभगवानुवाच।<br>
भवतीनां वियोगो मे न हि सर्वात्मना क्वचित्।<br>
यथा भूतानि भूतेषु खं वाय्वग्निर्जलं मही ।<br>
तथाहं च मनःप्राण भूतेन्द्रियगुणाश्रयः २९।<br>
आत्मन्येवात्मनात्मानं सृजे हन्म्यनुपालये।<br>
आत्ममायानुभावेन भूतेन्द्रियगुणात्मना ३०।<br>
आत्मा ज्ञानमयः शुद्धो व्यतिरिक्तोऽगुणान्वयः।<br>
सुषुप्तिस्वप्नजाग्रद्भिर्मायावृत्तिभिरीयते ३१।<br>
येनेन्द्रियार्थान्ध्यायेत मृषा स्वप्नवदुत्थितः।<br>
तन्निरुन्ध्यादिन्द्रियाणि विनिद्रः प्रत्यपद्यत ३२।<br>
एतदन्तः समाम्नायो योगः साङ्ख्यं मनीषिणाम्।<br>
त्यागस्तपो दमः सत्यं समुद्रान्ता इवापगाः ३३।<br>
यत्त्वहं भवतीनां वै दूरे वर्ते प्रियो दृशाम्।<br>
मनसः सन्निकर्षार्थं मदनुध्यानकाम्यया ३४।<br>
यथा दूरचरे प्रेष्ठे मन आविश्य वर्तते।<br>
स्त्रीणां च न तथा चेतः सन्निकृष्टेऽक्षिगोचरे ३५।<br>
मय्यावेश्य मनः कृत्स्नं विमुक्ताशेषवृत्ति यत्।<br>
अनुस्मरन्त्यो मां नित्यमचिरान्मामुपैष्यथ ३६।<br>
या मया क्रीडता रात्र्यां वनेऽस्मिन्व्रज आस्थिताः।<br>
अलब्धरासाः कल्याण्यो मापुर्मद्वीर्यचिन्तया ३७।<br>
श्रीशुक उवाच।<br>
एवं प्रियतमादिष्टमाकर्ण्य व्रजयोषितः।<br>
ता ऊचुरुद्धवं प्रीतास्तत्सन्देशागतस्मृतीः ३८।<br>
गोप्य ऊचुः।<br>
दिष्ट्याहितो हतः कंसो यदूनां सानुगोऽघकृत्।<br>
दिष्ट्याप्तैर्लब्धसर्वार्थैः कुशल्यास्तेऽच्युतोऽधुना ३९।<br>
कच्चिद्गदाग्रजः सौम्य करोति पुरयोषिताम्।<br>
प्रीतिं नः स्निग्धसव्रीड हासोदारेक्षणार्चितः ४०।<br>
कथं रतिविशेषज्ञः प्रियश्च पुरयोषिताम्।<br>
नानुबध्येत तद्वाक्यैर्विभ्रमैश्चानुभाजितः ४१।<br>
अपि स्मरति नः साधो गोविन्दः प्रस्तुते क्वचित्।<br>
गोष्ठिमध्ये पुरस्त्रीणाम्ग्राम्याः स्वैरकथान्तरे ४२।<br>
ताः किं निशाः स्मरति यासु तदा प्रियाभिर्।<br>
वृन्दावने कुमुदकुन्दशशाङ्करम्ये।<br>
रेमे क्वणच्चरणनूपुररासगोष्ठ्याम्।<br>
अस्माभिरीडितमनोज्ञकथः कदाचित् ४३।<br>
अप्येष्यतीह दाशार्हस्तप्ताः स्वकृतया शुचा।<br>
सञ्जीवयन्नु नो गात्रैर्यथेन्द्रो वनमम्बुदैः ४४।<br>
कस्मात्कृष्ण इहायाति प्राप्तराज्यो हताहितः।<br>
नरेन्द्र कन्या उद्वाह्य प्रीतः सर्वसुहृद्वृतः ४५।<br>
किमस्माभिर्वनौकोभिरन्याभिर्वा महात्मनः।<br>
श्रीपतेराप्तकामस्य क्रियेतार्थः कृतात्मनः ४६।<br>
परं सौख्यं हि नैराश्यं स्वैरिण्यप्याह पिङ्गला।<br>
तज्जानतीनां नः कृष्णे तथाप्याशा दुरत्यया ४७।<br>
क उत्सहेत सन्त्यक्तुमुत्तमःश्लोकसंविदम्।<br>
अनिच्छतोऽपि यस्य श्रीरङ्गान्न च्यवते क्वचित् ४८।<br>
सरिच्छैलवनोद्देशा गावो वेणुरवा इमे।<br>
सङ्कर्षणसहायेन कृष्णेनाचरिताः प्रभो ४९।<br>
पुनः पुनः स्मारयन्ति नन्दगोपसुतं बत।<br>
श्रीनिकेतैस्तत्पदकैर्विस्मर्तुं नैव शक्नुमः ५०।<br>
गत्या ललितयोदार हासलीलावलोकनैः।<br>
माध्व्या गिरा हृतधियः कथं तं विस्मराम हे ५१।<br>
हे नाथ हे रमानाथ व्रजनाथार्तिनाशन।<br>
मग्नमुद्धर गोविन्द गोकुलं वृजिनार्णवात् ५२।<br>
श्रीशुक उवाच।<br>
ततस्ताः कृष्णसन्देशैर्व्यपेतविरहज्वराः।<br>
उद्धवं पूजयांचक्रुर्ज्ञात्वात्मानमधोक्षजम् ५३।<br>
उवास कतिचिन्मासान्गोपीनां विनुदन्शुचः।<br>
कृष्णलीलाकथां गायन्रमयामास गोकुलम् ५४।<br>
यावन्त्यहानि नन्दस्य व्रजेऽवात्सीत्स उद्धवः।<br>
व्रजौकसां क्षणप्रायाण्यासन्कृष्णस्य वार्तया ५५।<br>
सरिद्वनगिरिद्रो णीर्वीक्षन्कुसुमितान्द्रु मान्।<br>
कृष्णं संस्मारयन्रेमे हरिदासो व्रजौकसाम् ५६।<br>
दृष्ट्वैवमादि गोपीनां कृष्णावेशात्मविक्लवम्।<br>
उद्धवः परमप्रीतस्ता नमस्यन्निदं जगौ ५७।<br>
एताः परं तनुभृतो भुवि गोपवध्वो।<br>
गोविन्द एव निखिलात्मनि रूढभावाः ।<br>
वाञ्छन्ति यद्भवभियो मुनयो वयं च।<br>
किं ब्रह्मजन्मभिरनन्तकथारसस्य ५८।<br>
क्वेमाः स्त्रियो वनचरीर्व्यभिचारदुष्टाः।<br>
कृष्णे क्व चैष परमात्मनि रूढभावः।<br>
नन्वीश्वरोऽनुभजतोऽविदुषोऽपि साक्षाच्।<br>
छ्रेयस्तनोत्यगदराज इवोपयुक्तः ५९।<br>
नायं श्रियोऽङ्ग उ नितान्तरतेः प्रसादः।<br>
स्वर्योषितां नलिनगन्धरुचां कुतोऽन्याः।<br>
रासोत्सवेऽस्य भुजदण्डगृहीतकण्ठ।<br>
लब्धाशिषां य उदगाद्व्रजवल्लभीनाम् ६०।<br>
आसामहो चरणरेणुजुषामहं स्यां।<br>
वृन्दावने किमपि गुल्मलतौषधीनाम्।<br>
या दुस्त्यजं स्वजनमार्यपथं च हित्वा।<br>
भेजुर्मुकुन्दपदवीं श्रुतिभिर्विमृग्याम् ६१।<br>
या वै श्रियार्चितमजादिभिराप्तकामैर्।<br>
योगेश्वरैरपि यदात्मनि रासगोष्ठ्याम्।<br>
कृष्णस्य तद्भगवतः चरणारविन्दं।<br>
न्यस्तं स्तनेषु विजहुः परिरभ्य तापम् ६२।<br>
वन्दे नन्दव्रजस्त्रीणां पादरेणुमभीक्ष्णशः।<br>
यासां हरिकथोद्गीतं पुनाति भुवनत्रयम् ६३।<br>
श्रीशुक उवाच।<br>
अथ गोपीरनुज्ञाप्य यशोदां नन्दमेव च।<br>
गोपानामन्त्र्य दाशार्हो यास्यन्नारुरुहे रथम् ६४।<br>
तं निर्गतं समासाद्य नानोपायनपाणयः।<br>
नन्दादयोऽनुरागेण प्रावोचन्नश्रुलोचनाः ६५।<br>
मनसो वृत्तयो नः स्युः कृष्ण पादाम्बुजाश्रयाः।<br>
वाचोऽभिधायिनीर्नाम्नां कायस्तत्प्रह्वणादिषु ६६।<br>
कर्मभिर्भ्राम्यमाणानां यत्र क्वापीश्वरेच्छया।<br>
मङ्गलाचरितैर्दानै रतिर्नः कृष्ण ईश्वरे ६७।<br>
एवं सभाजितो गोपैः कृष्णभक्त्या नराधिप।<br>
उद्धवः पुनरागच्छन्मथुरां कृष्णपालिताम् ६८।<br>
कृष्णाय प्रणिपत्याह भक्त्युद्रे कं व्रजौकसाम्।<br>
वसुदेवाय रामाय राज्ञे चोपायनान्यदात् ६९।<br>
इति श्रीमद्भागवते महापुराणे पारमहंस्यां संहितायां दशमस्कन्धे पूर्वार्धे उद्धवप्रतियाने सप्तचत्वारिंशोऽध्यायः।<br>
<br>
