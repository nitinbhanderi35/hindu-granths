<br>
सबालवत्सवृन्दे ब्रह्मणापहृते श्रीकृष्णस्य <br>
तत्तद्‌रूपेणाब्दं यथापूर्वं विहरणं ब्रह्मणो मोहभंगश्च - <br>
( अनुष्टुप् )<br>
श्रीशुक उवाच । <br>
&nbsp;साधु पृष्टं महाभाग त्वया भागवतोत्तम । <br>
&nbsp;यन्नूतनयसीशस्य श्रृण्वन्नपि कथां मुहुः ॥ १ ॥ <br>
( मिश्र )<br>
सतामयं सारभृतां निसर्गो <br>
&nbsp;&nbsp;&nbsp;&nbsp;&nbsp;यदर्थवाणी श्रुतिचेतसामपि । <br>
&nbsp;प्रतिक्षणं नव्यवदच्युतस्य यत् <br>
&nbsp;&nbsp;&nbsp;&nbsp;&nbsp;स्त्रिया विटानामिव साधु वार्ता ॥ २ ॥ <br>
( अनुष्टुप् )<br>
श्रृणुष्वावहितो राजन् अपि गुह्यं वदामि ते । <br>
&nbsp;ब्रूयुः स्निग्धस्य शिष्यस्य गुरवो गुह्यमप्युत ॥ ३ ॥ <br>
&nbsp;तथा अघवदनान्मृत्यो रक्षित्वा वत्सपालकान् । <br>
&nbsp;सरित्पुलिनमानीय भगवान् इदमब्रवीत् ॥ ४ ॥ <br>
( वंशस्था )<br>
अहोऽतिरम्यं पुलिनं वयस्याः <br>
&nbsp;&nbsp;&nbsp;&nbsp;&nbsp;स्वकेलिसम्पन् मृदुलाच्छबालुकम् । <br>
&nbsp;स्फुटत्सरोगन्ध हृतालिपत्रिक <br>
&nbsp;&nbsp;&nbsp;&nbsp;&nbsp;ध्वनिप्रतिध्वानलसद् द्रुमाकुलम् ॥ ५ ॥ <br>
( अनुष्टुप् )<br>
अत्र भोक्तव्यमस्माभिः दिवारूढं क्षुधार्दिताः । <br>
&nbsp;वत्साः समीपेऽपः पीत्वा चरन्तु शनकैस्तृणम् ॥ ६ ॥ <br>
&nbsp;तथेति पाययित्वार्भा वत्सानारुध्य शाद्वले । <br>
&nbsp;मुक्त्वा शिक्यानि बुभुजुः समं भगवता मुदा ॥ ७ ॥ <br>
( मिश्र )<br>
कृष्णस्य विष्वक् पुरुराजिमण्डलैः <br>
&nbsp;&nbsp;&nbsp;&nbsp;&nbsp;अभ्याननाः फुल्लदृशो व्रजार्भकाः । <br>
&nbsp;सहोपविष्टा विपिने विरेजुः <br>
&nbsp;&nbsp;&nbsp;&nbsp;&nbsp;छदा यथाम्भोरुहकर्णिकायाः ॥ ८ ॥ <br>
( अनुष्टुप् )<br>
केचित् पुष्पैर्दलैः केचित् पल्लवैः अङ्‌कुरैः फलैः । <br>
&nbsp;शिग्भिः त्वग्भिः दृषद्‌भिश्च बुभुजुः कृतभाजनाः ॥ ९ ॥ <br>
&nbsp;सर्वे मिथो दर्शयन्तः स्वस्वभोज्यरुचिं पृथक् । <br>
&nbsp;हसन्तो हासयन्तश्च अभ्यवजह्रुः सहेश्वराः ॥ १० ॥ <br>
( मंदाक्रांता )<br>
बिभ्रद् वेणुं जठरपटयोः श्रृङ्‌गवेत्रे च कक्षे । <br>
&nbsp;&nbsp;&nbsp;&nbsp;&nbsp;वामे पाणौ मसृणकवलं तत्फलान्यङ्‌गुलीषु । <br>
&nbsp;तिष्ठन् मध्ये स्वपरिसुहृदो हासयन् नर्मभिः स्वैः <br>
&nbsp;&nbsp;&nbsp;&nbsp;&nbsp;स्वर्गे लोके मिषति बुभुजे यज्ञभुग् बालकेलिः ॥ ११ ॥ <br>
( अनुष्टुप् )<br>
भारतैवं वत्सपेषु भुञ्जानेष्वच्युतात्मसु । <br>
&nbsp;वत्सास्त्वन्तर्वने दूरं विविशुस्तृणलोभिताः ॥ १२ ॥ <br>
&nbsp;तान् दृष्ट्वा भयसंत्रस्न् ऊचे कृष्णोऽस्य भीभयम् । <br>
&nbsp;मित्राण्याशान्मा विरमत् इहानेष्ये वत्सकानहम् ॥ ॥ <br>
&nbsp;इत्युक्त्वाद्रिदरीकुञ्ज गह्वरेष्वात्मवत्सकान् । <br>
&nbsp;विचिन्वन् भगवान् कृष्णः सपाणिकवलो ययौ ॥ १४ ॥ <br>
( शार्दूलविक्रीडित )<br>
अम्भोजन्मजनिस्तदन्तरगतो मायार्भकस्येशितुः । <br>
&nbsp;&nbsp;&nbsp;&nbsp;&nbsp;द्रष्टुं मञ्जु महित्वमन्यदपि तद्वत्सानितो वत्सपान् । <br>
&nbsp;नीत्वान्यत्र कुरूद्वहान्तरदधात् खेऽवस्थितो यः पुरा । <br>
&nbsp;&nbsp;&nbsp;&nbsp;&nbsp;दृष्ट्वाघासुरमोक्षणं प्रभवतः प्राप्तः परं विस्मयम् ॥ १५ ॥ <br>
( अनुष्टुप् )<br>
ततो वत्सान् अदृष्ट्वैत्य पुलिनेऽपि च वत्सपान् । <br>
&nbsp;उभौ अपि वने कृष्णो विचिकाय समन्ततः ॥ १६ ॥ <br>
&nbsp;क्वाप्यदृष्ट्वान्तर्विपिने वत्सान् पालांश्च विश्ववित् । <br>
&nbsp;सर्वं विधिकृतं कृष्णः सहसावजगाम ह ॥ १७ ॥ <br>
&nbsp;ततः कृष्णो मुदं कर्तुं तन्मातॄणां च कस्य च । <br>
&nbsp;उभयायितमात्मानं चक्रे विश्वकृदीश्वरः ॥ १८ ॥ <br>
( शार्दूलविक्रीडित )<br>
यावद् वत्सपवत्सकाल्पकवपुः <br>
&nbsp;&nbsp;&nbsp;&nbsp;&nbsp;र्यावत् कराङ्‌घ्र्यादिकं । <br>
&nbsp;यावद् यष्टिविषाणवेणुदलशिग् <br>
&nbsp;&nbsp;&nbsp;&nbsp;&nbsp;यावद् विभूषाम्बरम् । <br>
&nbsp;यावत् शीलगुणाभिधाकृतिवयो <br>
&nbsp;&nbsp;&nbsp;&nbsp;&nbsp;यावद् विहारादिकं । <br>
&nbsp;सर्वं विष्णुमयं गिरोऽङ्‌गवदजः <br>
&nbsp;&nbsp;&nbsp;&nbsp;&nbsp;सर्वस्वरूपो बभौ ॥ १९ ॥ <br>
( अनुष्टुप् )<br>
स्वयमात्मात्मगोवत्सान प्रतिवार्यात्मवत्सपैः । <br>
&nbsp;क्रीडन् आत्मविहारैश्च सर्वात्मा प्राविशद् व्रजम् ॥ २० ॥ <br>
&nbsp;तत्तद् वत्सान् पृथङ्‌नीत्वा तत्तद्‍गोष्ठे निवेश्य सः । <br>
&nbsp;तत्तद् आत्माभवद् राजन् तत्तत्सद्म प्रविष्टवान् ॥ २१ ॥ <br>
( मिश्र )<br>
तन्मातरो वेणुरवत्वरोत्थिता <br>
&nbsp;&nbsp;&nbsp;&nbsp;&nbsp;उत्थाप्य दोर्भिः परिरभ्य निर्भरम् । <br>
&nbsp;स्नेहस्नुतस्तन्यपयःसुधासवं <br>
&nbsp;&nbsp;&nbsp;&nbsp;&nbsp;मत्वा परं ब्रह्म सुतानपाययन् ॥ २२ ॥ <br>
&nbsp;ततो नृपोन्मर्दनमज्जलेपन <br>
&nbsp;&nbsp;&nbsp;&nbsp;&nbsp;अलङ्‌कार रक्षा तिलकाशनादिभिः । <br>
&nbsp;संलालितः स्वाचरितैः प्रहर्षयन् <br>
&nbsp;&nbsp;&nbsp;&nbsp;&nbsp;सायं गतो यामयमेन माधवः ॥ २३ ॥ <br>
&nbsp;गावस्ततो गोष्ठमुपेत्य सत्वरं <br>
&nbsp;&nbsp;&nbsp;&nbsp;&nbsp;हुङ्‌कारघोषैः परिहूतसङ्‌गतान् । <br>
&nbsp;स्वकान् स्वकान् वत्सतरानपाययन् <br>
&nbsp;&nbsp;&nbsp;&nbsp;&nbsp;मुहुर्लिहन्त्यः स्रवदौधसं पयः ॥ २४ ॥ <br>
( अनुष्टुप् )<br>
गोगोपीनां मातृतास्मिन् सर्वा स्नेहर्धिकां विना । <br>
&nbsp;पुरोवदास्वपि हरेः तोकता मायया विना ॥ २५ ॥ <br>
&nbsp;व्रजौकसां स्वतोकेषु स्नेहवल्ल्याब्दमन्वहम् । <br>
&nbsp;शनैर्निःसीम ववृधे यथा कृष्णे त्वपूर्ववत् ॥ २६ ॥ <br>
&nbsp;इत्थं आत्माऽऽत्मनाऽऽत्मानं वत्सपालमिषेण सः । <br>
&nbsp;पालयन् वत्सपो वर्षं चिक्रीडे वनगोष्ठयोः ॥ २७ ॥ <br>
&nbsp;एकदा चारयन् वत्सान् सरामो वनमाविशत् । <br>
&nbsp;पञ्चषासु त्रियामासु हायनापूरणीष्वजः ॥ २८ ॥ <br>
&nbsp;ततो विदूराच्चरतो गावो वत्सानुपव्रजम् । <br>
&nbsp;गोवर्धनाद्रिशिरसि चरन्त्यो ददृशुस्तृणम् ॥ २९ ॥ <br>
( मिश्र )<br>
दृष्ट्वाथ तत्स्नेहवशोऽस्मृतात्मा <br>
&nbsp;&nbsp;&nbsp;&nbsp;&nbsp;स गोव्रजोऽत्यात्मप दुर्गमार्गः । <br>
&nbsp;द्विपात्ककुद्‍ग्रीव उदास्यपुच्छो <br>
&nbsp;&nbsp;&nbsp;&nbsp;&nbsp;अगाद्धुङ्‌कृतैरास्रुपया जवेन ॥ ३० ॥ <br>
( अनुष्टुप् )<br>
समेत्य गावोऽधो वत्सान् वत्सवत्योऽप्यपाययन् । <br>
&nbsp;गिलन्त्य इव चाङ्‌गानि लिहन्त्यः स्वौधसं पयः ॥ ३१ ॥ <br>
&nbsp;गोपाः तद् रोधनायास मौघ्यलज्जोरुमन्युना । <br>
&nbsp;दुर्गाध्वकृच्छ्रतोऽभ्येत्य गोवत्सैर्ददृशुः सुतान् ॥ ३२ ॥ <br>
( मिश्र )<br>
तदीक्षणोत्प्रेमरसाप्लुताशया <br>
&nbsp;&nbsp;&nbsp;&nbsp;&nbsp;जातानुरागा गतमन्यवोऽर्भकान् । <br>
&nbsp;उदुह्य दोर्भिः परिरभ्य मूर्धनि <br>
&nbsp;&nbsp;&nbsp;&nbsp;&nbsp;घ्राणैरवापुः परमां मुदं ते ॥ ३३ ॥ <br>
( अनुष्टुप् )<br>
ततः प्रवयसो गोपाः तोकाश्लेषसुनिर्वृताः । <br>
&nbsp;कृच्छ्रात् शनैरपगताः तदनुस्मृत्युदश्रवः ॥ ३४ ॥ <br>
&nbsp;व्रजस्य रामः प्रेमर्धेः वीक्ष्यौत्कण्ठ्यमनुक्षणम् । <br>
&nbsp;मुक्तस्तनेष्वपत्येषु अहेतुविद् अचिन्तयत् ॥ ३५ ॥ <br>
&nbsp;किमेतद् अद्‍भुतमिव वासुदेवेऽखिलात्मनि । <br>
&nbsp;व्रजस्य सात्मनस्तोकेषु अपूर्वं प्रेम वर्धते ॥ ३६ ॥ <br>
&nbsp;केयं वा कुत आयाता दैवी वा नार्युतासुरी । <br>
&nbsp;प्रायो मायास्तु मे भर्तुः नान्या मेऽपि विमोहिनी ॥ ३७ ॥ <br>
&nbsp;इति सञ्चिन्त्य दाशार्हो वत्सान् सवयसानपि । <br>
&nbsp;सर्वानाचष्ट वैकुण्ठं चक्षुषा वयुनेन सः ॥ ३८ ॥ <br>
&nbsp;नैते सुरेशा ऋषयो न चैते <br>
( मिश्र )<br>
&nbsp;&nbsp;&nbsp;&nbsp;&nbsp;&nbsp;त्वमेव भासीश भिदाश्रयेऽपि । <br>
&nbsp;सर्वं पृथक्त्वं निगमात् कथं वदे- <br>
&nbsp;&nbsp;&nbsp;&nbsp;&nbsp;त्युक्तेन वृत्तं प्रभुणा बलोऽवैत् ॥ ३९ ॥ <br>
( अनुष्टुप् )<br>
तावदेत्यात्मभूरात्म-मानेन त्रुट्यनेहसा । <br>
&nbsp;पुरोवदाब्दं क्रीडन्तं ददृशे सकलं हरिम् ॥ ४० ॥ <br>
&nbsp;यावन्तो गोकुले बालाः सवत्साः सर्व एव हि । <br>
&nbsp;मायाशये शयाना मे नाद्यापि पुनरुत्थिताः ॥ ४१ ॥ <br>
&nbsp;इत एतेऽत्र कुत्रत्या मन्माया मोहितेतरे । <br>
&nbsp;तावन्त एव तत्राब्दं क्रीडन्तो विष्णुना समम् ॥ ४२ ॥ <br>
&nbsp;एवमेतेषु भेदेषु चिरं ध्यात्वा स आत्मभूः । <br>
&nbsp;सत्याः के कतरे नेति ज्ञातुं नेष्टे कथञ्चन ॥ ४३ ॥ <br>
&nbsp;एवं सम्मोहयन् विष्णुं विमोहं विश्वमोहनम् । <br>
&nbsp;स्वयैव माययाजोऽपि स्वयमेव विमोहितः ॥ ४४ ॥ <br>
&nbsp;तम्यां तमोवन्नैहारं खद्योतार्चिरिवाहनि । <br>
&nbsp;महतीतरमायैश्यं निहन्त्यात्मनि युञ्जतः ॥ ४५ ॥ <br>
&nbsp;तावत्सर्वे वत्सपालाः पश्यतोऽजस्य तत्क्षणात् । <br>
&nbsp;व्यदृश्यन्त घनश्यामाः पीतकौशेयवाससः ॥ ४६ ॥ <br>
&nbsp;चतुर्भुजाः शङ्‌खचक्र गदाराजीवपाणयः । <br>
&nbsp;किरीटिनः कुण्डलिनो हारिणो वनमालिनः ॥ ४७ ॥ <br>
&nbsp;श्रीवत्साङ्‌गददोरत्‍न कम्बुकङ्‌कणपाणयः । <br>
&nbsp;नूपुरैः कटकैर्भाताः कटिसूत्राङ्‌गुलीयकैः ॥ ४८ ॥ <br>
&nbsp;आङ्‌घ्रिमस्तकमापूर्णाः तुलसीनवदामभिः । <br>
&nbsp;कोमलैः सर्वगात्रेषु भूरिपुण्यवदर्पितैः ॥ ४९ ॥ <br>
&nbsp;चन्द्रिकाविशदस्मेरैः सारुणापाङ्‌गवीक्षितैः । <br>
&nbsp;स्वकार्थानामिव रजः सत्त्वाभ्यां स्रष्टृपालकाः ॥ ५० ॥ <br>
&nbsp;आत्मादिस्तम्बपर्यन्तैः मूर्तिमद्‌भिः चराचरैः । <br>
&nbsp;नृत्यगीताद्यनेकार्हैः पृथक् पृथक् उपासिताः ॥ ५१ ॥ <br>
&nbsp;अणिमाद्यैर्महिमभिः अजाद्याभिर्विभूतिभिः । <br>
&nbsp;चतुर्विंशतिभिस्तत्त्वैः परीता महदादिभिः ॥ ५२ ॥ <br>
&nbsp;कालस्वभावसंस्कार कामकर्मगुणादिभिः । <br>
&nbsp;स्वमहिध्वस्तमहिभिः मूर्तिमद्‌भिः उपासिताः ॥ ५३ ॥ <br>
&nbsp;सत्यज्ञानानन्तानन्द मात्रैकरसमूर्तयः । <br>
&nbsp;अस्पृष्टभूरिमाहात्म्या अपि ह्युपनिषद्‌दृशाम् ॥ ५४ ॥ <br>
&nbsp;एवं सकृद् ददर्शाजः परब्रह्मात्मनोऽखिलान् । <br>
&nbsp;यस्य भासा सर्वमिदं विभाति सचराचरम् ॥ ५५ ॥ <br>
&nbsp;ततोऽतिकुतुकोद्‌वृत्त स्तिमितैकादशेन्द्रियः । <br>
&nbsp;तद्धाम्नाभूदजस्तूष्णीं पूर्देव्यन्तीव पुत्रिका ॥ ५६ ॥ <br>
( शिखरिणी )<br>
इतीरेशेऽतर्क्ये निजमहिमनि स्वप्रमितिके । <br>
&nbsp;&nbsp;&nbsp;&nbsp;&nbsp;परत्राजातोऽतन् निरसनमुखब्रह्मकमितौ । <br>
&nbsp;अनीशेऽपि द्रष्टुं किमिदमिति वा मुह्यति सति <br>
&nbsp;&nbsp;&nbsp;&nbsp;&nbsp;चछादाजो ज्ञात्वा सपदि परमोऽजाजवनिकाम् ॥ ५७ ॥ <br>
( अनुष्टुप् )<br>
ततोऽर्वाक्प्रतिलब्धाक्षः कः परेतवदुत्थितः । <br>
&nbsp;कृच्छ्राद् उन्मील्य वै दृष्टीः आचष्टेदं सहात्मना ॥ ५८ ॥ <br>
&nbsp;सपद्येवाभितः पश्यन् दिशोऽपश्यत् पुरःस्थितम् । <br>
&nbsp;वृन्दावनं जनाजीव्य द्रुमाकीर्णं समाप्रियम् ॥ ५९ ॥ <br>
&nbsp;यत्र नैसर्गदुर्वैराः सहासन् नृमृगादयः । <br>
&nbsp;मित्राणीवाजितावास द्रुतरुट्तर्षकादिकम् ॥ ६० ॥ <br>
( वसंततिलका )<br>
तत्रोद्वहत्पशुपवंशशिशुत्वनाट्यं <br>
&nbsp;&nbsp;&nbsp;&nbsp;&nbsp;ब्रह्माद्वयं परमनन्त-मगाधबोधम् । <br>
&nbsp;वत्सान् सखीनिव पुरा परितो विचिन्वद् <br>
&nbsp;&nbsp;&nbsp;&nbsp;&nbsp;एकं सपाणिकवलं परमेष्ठ्यचष्ट ॥ ६१ ॥ <br>
&nbsp;दृष्ट्वा त्वरेण निजधोरणतोऽवतीर्य <br>
&nbsp;&nbsp;&nbsp;&nbsp;&nbsp;पृथ्व्यां वपुः कनकदण्डमिवाभिपात्य । <br>
&nbsp;स्पृष्ट्वा चतुर्मुकुट कोटिभिरङ्‌घ्रियुग्मं <br>
&nbsp;&nbsp;&nbsp;&nbsp;&nbsp;नत्वा मुदश्रुसुजलैः अकृताभिषेकम् ॥ ६२ ॥ <br>
( अनुष्टुप् )<br>
उत्थायोत्थाय कृष्णस्य चिरस्य पादयोः पतन् । <br>
&nbsp;आस्ते महित्वं प्राग्दृष्टं स्मृत्वा स्मृत्वा पुनः पुनः ॥ ६३ ॥ <br>
( वंशस्था )<br>
शनैरथोत्थाय विमृज्य लोचने <br>
&nbsp;&nbsp;&nbsp;&nbsp;&nbsp;मुकुन्दमुद्वीक्ष्य विनम्रकन्धरः । <br>
&nbsp;कृताञ्जलिः प्रश्रयवान्समाहितः <br>
&nbsp;&nbsp;&nbsp;&nbsp;&nbsp;सवेपथुर्गद्‍गदयैलतेलया ॥ ६४ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे त्रयोदशोऽध्यायः ॥ १३ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
