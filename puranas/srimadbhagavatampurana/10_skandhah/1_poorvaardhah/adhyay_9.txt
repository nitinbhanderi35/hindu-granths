<br>
श्रीकृष्णस्य उलूखले बन्धनम् - <br>
<br>
( अनुष्टुप् )<br>
श्रीशुक उवाच । <br>
&nbsp;एकदा गृहदासीषु यशोदा नन्दगेहिनी । <br>
&nbsp;कर्मान्तरनियुक्तासु निर्ममन्थ स्वयं दधि ॥ १ ॥ <br>
&nbsp;यानि यानीह गीतानि तद्‍बालचरितानि च । <br>
&nbsp;दधिनिर्मन्थने काले स्मरन्ती तान्यगायत ॥ २ ॥ <br>
( मंदाक्रांता ) <br>
क्षौमं वासः पृथुकटितटे <br>
&nbsp;&nbsp;&nbsp;&nbsp;&nbsp;बिभ्रती सूत्रनद्धं । <br>
&nbsp;पुत्रस्नेहस्नुतकुचयुगं <br>
&nbsp;&nbsp;&nbsp;&nbsp;&nbsp;जातकम्पं च सुभ्रूः । <br>
&nbsp;रज्ज्वाकर्षश्रमभुजचलत् <br>
&nbsp;&nbsp;&nbsp;&nbsp;&nbsp;कङ्‌कणौ कुण्डले च <br>
&nbsp;स्विन्नं वक्त्रं कबरविगलन् <br>
&nbsp;&nbsp;&nbsp;&nbsp;&nbsp;मालती निर्ममन्थ ॥ ३ ॥ <br>
( अनुष्टुप् )<br>
तां स्तन्यकाम आसाद्य मथ्नन्तीं जननीं हरिः । <br>
&nbsp;गृहीत्वा दधिमन्थानं न्यषेधत्प्रीतिमावहन् ॥ ४ ॥ <br>
( मिश्र ) <br>
तमङ्‌कमारूढमपाययत् स्तनं <br>
&nbsp;&nbsp;&nbsp;&nbsp;&nbsp;स्नेहस्नुतं सस्मितमीक्षती मुखम् । <br>
&nbsp;अतृप्तमुत्सृज्य जवेन सा ययौ <br>
&nbsp;&nbsp;&nbsp;&nbsp;&nbsp;उत्सिच्यमाने पयसि त्वधिश्रिते ॥ ५ ॥ <br>
&nbsp;सञ्जातकोपः स्फुरितारुणाधरं <br>
&nbsp;&nbsp;&nbsp;&nbsp;&nbsp;सन्दश्य दद्‌भिर्दधिमन्थभाजनम् । <br>
&nbsp;भित्त्वा मृषाश्रुर्दृषदश्मना रहो <br>
&nbsp;&nbsp;&nbsp;&nbsp;&nbsp;जघास हैयङ्‌गवमन्तरं गतः ॥ ६ ॥ <br>
&nbsp;उत्तार्य गोपी सुशृतं पयः पुनः <br>
&nbsp;&nbsp;&nbsp;&nbsp;&nbsp;प्रविश्य संदृश्य च दध्यमत्रकम् । <br>
&nbsp;भग्नं विलोक्य स्वसुतस्य कर्म <br>
&nbsp;&nbsp;&nbsp;&nbsp;&nbsp;तज्जहास तं चापि न तत्र पश्यती ॥ ७ ॥ <br>
&nbsp;उलूखलाङ्‌घ्रेरुपरि व्यवस्थितं <br>
&nbsp;&nbsp;&nbsp;&nbsp;&nbsp;मर्काय कामं ददतं शिचि स्थितम् । <br>
&nbsp;हैयङ्‌गवं चौर्यविशङ्‌कितेक्षणं <br>
&nbsp;&nbsp;&nbsp;&nbsp;&nbsp;निरीक्ष्य पश्चात् सुतमागमच्छनैः ॥ ८ ॥ <br>
&nbsp;तां आत्तयष्टिं प्रसमीक्ष्य सत्वरः <br>
&nbsp;&nbsp;&nbsp;&nbsp;&nbsp;ततोऽवरुह्यापससार भीतवत् । <br>
&nbsp;गोप्यन्वधावन्न यमाप योगिनां <br>
&nbsp;&nbsp;&nbsp;&nbsp;&nbsp;क्षमं प्रवेष्टुं तपसेरितं मनः ॥ ९ ॥ <br>
&nbsp;अन्वञ्चमाना जननी बृहच्चलत् <br>
&nbsp;&nbsp;&nbsp;&nbsp;&nbsp;श्रोणीभराक्रान्तगतिः सुमध्यमा । <br>
&nbsp;जवेन विस्रंसितकेशबन्धन <br>
&nbsp;&nbsp;&nbsp;&nbsp;&nbsp;च्युतप्रसूनानुगतिः परामृशत् ॥ १० ॥ <br>
&nbsp;कृतागसं तं प्ररुदन्तमक्षिणी <br>
&nbsp;&nbsp;&nbsp;&nbsp;&nbsp;कर्षन्तमञ्जन्मषिणी स्वपाणिना । <br>
&nbsp;उद्वीक्षमाणं भयविह्वलेक्षणं <br>
&nbsp;&nbsp;&nbsp;&nbsp;&nbsp;हस्ते गृहीत्वा भिषयन्त्यवागुरत् ॥ ११ ॥ <br>
( अनुष्टुप् )<br>
त्यक्त्वा यष्टिं सुतं भीतं विज्ञायार्भकवत्सला । <br>
&nbsp;इयेष किल तं बद्धुं दाम्नातद्‌वीर्यकोविदा ॥ १२ ॥ <br>
&nbsp;न चान्तर्न बहिर्यस्य न पूर्वं नापि चापरम् । <br>
&nbsp;पूर्वापरं बहिश्चान्तः जगतो यो जगच्च यः ॥ १३ ॥ <br>
&nbsp;तं मत्वात्मजमव्यक्तं मर्त्यलिङ्‌गमधोक्षजम् । <br>
&nbsp;गोपिकोलूखले दाम्ना बबन्ध प्राकृतं यथा ॥ १४ ॥ <br>
&nbsp;तद्दाम बध्यमानस्य स्वार्भकस्य कृतागसः । <br>
&nbsp;द्व्यङ्‌गुलोनमभूत्तेन सन्दधेऽन्यच्च गोपिका ॥ १५ ॥ <br>
&nbsp;यदाऽऽसीत् तदपि न्यूनं तेनान्यदपि सन्दधे । <br>
&nbsp;तदपि द्व्यङ्‌गुलं न्यूनं यद् यद् आदत्त बन्धनम् ॥ १६ ॥ <br>
&nbsp;एवं स्वगेहदामानि यशोदा सन्दधत्यपि । <br>
&nbsp;गोपीनां सुस्मयन्तीनां स्मयन्ती विस्मिताभवत् ॥ १७ ॥ <br>
&nbsp;स्वमातुः स्विन्नगात्राया विस्रस्तकबरस्रजः । <br>
&nbsp;दृष्ट्वा परिश्रमं कृष्णः कृपयाऽऽसीत् स्वबन्धने ॥ १८ ॥ <br>
&nbsp;एवं सन्दर्शिता ह्यङ्‌ग हरिणा भृत्यवश्यता । <br>
&nbsp;स्ववशेनापि कृष्णेन यस्येदं सेश्वरं वशे ॥ १९ ॥ <br>
&nbsp;नेमं विरिञ्चो न भवो न श्रीरप्यङ्‌गसंश्रया । <br>
&nbsp;प्रसादं लेभिरे गोपी यत् तत्प्राप विमुक्तिदात् ॥ २० ॥ <br>
&nbsp;नायं सुखापो भगवान् देहिनां गोपिकासुतः । <br>
&nbsp;ज्ञानिनां चात्मभूतानां यथा भक्तिमतां इह ॥ २१ ॥ <br>
&nbsp;कृष्णस्तु गृहकृत्येषु व्यग्रायां मातरि प्रभुः । <br>
&nbsp;अद्राक्षीत् अर्जुनौ पूर्वं गुह्यकौ धनदात्मजौ ॥ २२ ॥ <br>
&nbsp;पुरा नारदशापेन वृक्षतां प्रापितौ मदात् । <br>
&nbsp;नलकूवरमणिग्रीवौ इति ख्यातौ श्रियान्वितौ ॥ २३ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे नवमोऽध्यायः ॥ ९ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
