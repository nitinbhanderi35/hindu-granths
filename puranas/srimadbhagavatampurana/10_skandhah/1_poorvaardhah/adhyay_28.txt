<br>
<br>
<br>
विकालेऽवगाहनाद् वरुणदूतेन वरुणालयं नीतस्य नंदस्य भगवता पुनरनयनम् -<br>
<br>
श्रीशुक उवाच - <br>
( अनुष्टुप् )<br>
एकादश्यां निराहारः समभ्यर्च्य जनार्दनम् । <br>
&nbsp;स्नातुं नन्दस्तु कालिन्द्यां द्वादश्यां जलमाविशत् ॥ १ ॥ <br>
&nbsp;तं गृहीत्वानयद् भृत्यो वरुणस्यासुरोऽन्तिकम् । <br>
&nbsp;अवज्ञायासुरीं वेलां प्रविष्टमुदकं निशि ॥ २ ॥ <br>
&nbsp;चुक्रुशुस्तमपश्यन्तः कृष्ण रामेति गोपकाः । <br>
&nbsp;भगवांस्तदुपश्रुत्य पितरं वरुणाहृतम् । <br>
&nbsp;तदन्तिकं गतो राजन् स्वानामभयदो विभुः ॥ ३ ॥ <br>
&nbsp;प्राप्तं वीक्ष्य हृषीकेशं लोकपालः सपर्यया । <br>
&nbsp;महत्या पूजयित्वाऽऽह तद्दर्शनमहोत्सवः ॥ ४ ॥ <br>
&nbsp;श्रीवरुण उवाच - <br>
अद्य मे निभृतो देहो अद्यैवार्थोऽधिगतः प्रभो । <br>
&nbsp;त्वत्पादभाजो भगवन् अवापुः पारमध्वनः ॥ ५ ॥ <br>
&nbsp;नमस्तुभ्यं भगवते ब्रह्मणे परमात्मने । <br>
&nbsp;न यत्र श्रूयते माया लोकसृष्टिविकल्पना ॥ ६ ॥ <br>
&nbsp;अजानता मामकेन मूढेनाकार्यवेदिना । <br>
&nbsp;आनीतोऽयं तव पिता तद् भवान् क्षन्तुमर्हति ॥ ७ ॥ <br>
&nbsp;ममाप्यनुग्रहं कृष्ण कर्तुं अर्हस्यशेषदृक् । <br>
&nbsp;गोविन्द नीयतामेष पिता ते पितृवत्सल ॥ ८ ॥ <br>
&nbsp;श्रीशुक उवाच - <br>
एवं प्रसादितः कृष्णो भगवान् ईश्वरेश्वरः । <br>
&nbsp;आदायागात् स्वपितरं बन्धूनां चावहन् मुदम् ॥ ९ ॥ <br>
&nbsp;नन्दस्त्वतीन्द्रियं दृष्ट्वा लोकपालमहोदयम् । <br>
&nbsp;कृष्णे च सन्नतिं तेषां ज्ञातिभ्यो विस्मितोऽब्रवीत् ॥ १० ॥ <br>
&nbsp;ते चौत्सुक्यधियो राजन् मत्वा गोपास्तमीश्वरम् । <br>
&nbsp;अपि नः स्वगतिं सूक्ष्मां उपाधास्यदधीश्वरः ॥ ११ ॥ <br>
&nbsp;इति स्वानां स भगवान् विज्ञायाखिलदृक् स्वयम् । <br>
&nbsp;सङ्‌कल्पसिद्धये तेषां कृपयैतदचिन्तयत् ॥ १२ ॥ <br>
&nbsp;जनो वै लोक एतस्मिन् अविद्याकामकर्मभिः । <br>
&nbsp;उच्चावचासु गतिषु न वेद स्वां गतिं भ्रमन् ॥ १३ ॥ <br>
&nbsp;इति सञ्चिन्त्य भगवान् महाकारुणिको हरिः । <br>
&nbsp;दर्शयामास लोकं स्वं गोपानां तमसः परम् ॥ १४ ॥ <br>
&nbsp;सत्यं ज्ञानमनन्तं यद् ब्रह्म ज्योतिः सनातनम् । <br>
&nbsp;यद्धि पश्यन्ति मुनयो गुणापाये समाहिताः ॥ १५ ॥ <br>
&nbsp;ते तु ब्रह्मह्रदं नीता मग्नाः कृष्णेन चोद्‌धृताः । <br>
&nbsp;ददृशुर्ब्रह्मणो लोकं यत्राक्रूरोऽध्यगात् पुरा ॥ १६ ॥ <br>
&nbsp;नन्दादयस्तु तं दृष्ट्वा परमानन्दनिवृताः । <br>
&nbsp;कृष्णं च तत्रच्छन्दोभिः स्तूयमानं सुविस्मिताः ॥ १७ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे अष्टाविंशोऽध्यायः ॥ २८ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
