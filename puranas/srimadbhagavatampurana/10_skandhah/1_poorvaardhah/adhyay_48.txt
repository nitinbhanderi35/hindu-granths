<br>
<br>
<br>
भगवताकुब्जामनोरथपूर्तिः; अक्रूरगृहं गत्वा पाण्डवसमाचारज्ञानाय अक्रूरस्य हस्तिनापुर प्रति प्रस्थानंच - <br>
<br>
श्रीशुक उवाच - <br>
( अनुष्टुप् ) <br>
अथ विज्ञाय भगवान् सर्वात्मा सर्वदर्शनः । <br>
&nbsp;सैरन्ध्र्याः कामतप्तायाः प्रियमिच्छन् गृहं ययौ ॥ १ ॥ <br>
&nbsp;महार्होपस्करैराढ्यं कामोपायोपबृंहितम् । <br>
&nbsp;मुक्तादामपताकाभिः वितानशयनासनैः । <br>
&nbsp;धूपैः सुरभिभिर्दीपैः स्रग् गन्धैरपि मण्डितम् ॥ २ ॥ <br>
( मिश्र ) <br>
गृहं तमायान्तमवेक्ष्य सासनात् <br>
&nbsp;&nbsp;&nbsp;&nbsp;&nbsp;सद्यः समुत्थाय हि जातसम्भ्रमा । <br>
&nbsp;यथोपसङ्‌गम्य सखीभिरच्युतं <br>
&nbsp;&nbsp;&nbsp;&nbsp;&nbsp;सभाजयामास सत्-आसनादिभिः ॥ ३ ॥ <br>
&nbsp;तथोद्धवः साधुतयाभिपूजितो <br>
&nbsp;&nbsp;&nbsp;&nbsp;&nbsp;न्यषीददुर्व्यामभिमृश्य चासनम् । <br>
&nbsp;कृष्णोऽपि तूर्णं शयनं महाधनं <br>
&nbsp;&nbsp;&nbsp;&nbsp;&nbsp;विवेश लोकाचरितान्यनुव्रतः ॥ ४ ॥ <br>
&nbsp;सा मज्जनालेपदुकूलभूषण <br>
&nbsp;&nbsp;&nbsp;&nbsp;&nbsp;स्रग्गन्धताम्बूलसुधासवादिभिः । <br>
&nbsp;प्रसाधितात्मोपससार माधवं <br>
&nbsp;&nbsp;&nbsp;&nbsp;&nbsp;सव्रीडलीलोत्स्मितविभ्रमेक्षितैः ॥ ५ ॥ <br>
&nbsp;आहूय कान्तां नवसङ्‌गमह्रिया <br>
&nbsp;&nbsp;&nbsp;&nbsp;&nbsp;विशङ्‌कितां कङ्‌कणभूषिते करे । <br>
&nbsp;प्रगृह्य शय्यामधिवेश्य रामया <br>
&nbsp;&nbsp;&nbsp;&nbsp;&nbsp;रेमेऽनुलेपार्पणपुण्यलेशया ॥ ६ ॥ <br>
( वसंततिलका ) <br>
सानङ्‌गतप्तकुचयोरुरसस्तथाक्ष्णोः <br>
&nbsp;&nbsp;&nbsp;&nbsp;&nbsp;जिघ्रन्त्यनन्तचरणेन रुजो मृजन्ती । <br>
&nbsp;दोर्भ्यां स्तनान्तरगतं परिरभ्य कान्तम् <br>
&nbsp;&nbsp;&nbsp;&nbsp;&nbsp;आनन्दमूर्तिमजहादतिदीर्घतापम् ॥ ७ ॥ <br>
( अनुष्टुप् ) <br>
सैवं कैवल्यनाथं तं प्राप्य दुष्प्राप्यमीश्वरम् । <br>
&nbsp;अङ्‌गरागार्पणेनाहो दुर्भगेदमयाचत ॥ ८ ॥ <br>
&nbsp;आहोष्यतामिह प्रेष्ठ दिनानि कतिचिन्मया । <br>
&nbsp;रमस्व नोत्सहे त्यक्तुं सङ्‌गं तेऽम्बुरुहेक्षण ॥ ९ ॥ <br>
&nbsp;तस्यै कामवरं दत्त्वा मानयित्वा च मानदः । <br>
&nbsp;सहोद्धवेन सर्वेशः स्वधामागमदर्चितम् ॥ १० ॥ <br>
&nbsp;दुरार्ध्यं समाराध्य विष्णुं सर्वेश्वरेश्वरम् । <br>
&nbsp;यो वृणीते मनोग्राह्यं असत्त्वात् कुमनीष्यसौ ॥ ११ ॥ <br>
&nbsp;अक्रूरभवनं कृष्णः सहरामोद्धवः प्रभुः । <br>
&nbsp;किञ्चित् चिकीर्षयन् प्रागाद् अक्रूरप्रीयकाम्यया ॥ १२ ॥ <br>
&nbsp;स तान् नरवरश्रेष्ठान् आरात् वीक्ष्य स्वबान्धवान् । <br>
&nbsp;प्रत्युत्थाय प्रमुदितः परिष्वज्याभिनन्द्य च ॥ १३ ॥ <br>
&nbsp;ननाम कृष्णं रामं च स तैरप्यभिवादितः । <br>
&nbsp;पूजयामास विधिवत् कृतासनपरिग्रहान् ॥ १४ ॥ <br>
&nbsp;पादावनेजनीरापो धारयन् शिरसा नृप । <br>
&nbsp;अर्हणेनाम्बरैर्दिव्यैः गन्धस्रग् भूषणोत्तमैः ॥ १५ ॥ <br>
&nbsp;अर्चित्वा शिरसानम्य पादावङ्‌कगतौ मृजन् । <br>
&nbsp;प्रश्रयावनतोऽक्रूरः कृष्णरामावभाषत ॥ १६ ॥ <br>
&nbsp;दिष्ट्या पापो हतः कंसः सानुगो वामिदं कुलम् । <br>
&nbsp;भवद्‍भ्यामुद्‌धृतं कृच्छ्राद् दुरन्ताच्च समेधितम् ॥ १७ ॥ <br>
&nbsp;युवां प्रधानपुरुषौ जगद्‌धेतू जगन्मयौ । <br>
&nbsp;भवद्‍भ्यां न विना किञ्चित् परमस्ति न चापरम् ॥ १८ ॥ <br>
&nbsp;आत्मसृष्टमिदं विश्वं अन्वाविश्य स्वशक्तिभिः । <br>
&nbsp;ईयते बहुधा ब्रह्मन् श्रुतप्रत्यक्षगोचरम् ॥ १९ ॥ <br>
( मिश्र ) <br>
यथा हि भूतेषु चराचरेषु <br>
&nbsp;&nbsp;&nbsp;&nbsp;&nbsp;मह्यादयो योनिषु भान्ति नाना । <br>
&nbsp;एवं भवान्केवल आत्मयोनिषु <br>
&nbsp;&nbsp;&nbsp;&nbsp;&nbsp;आत्मात्मतन्त्रो बहुधा विभाति ॥ २० ॥ <br>
&nbsp;सृजस्यथो लुम्पसि पासि विश्वं <br>
&nbsp;&nbsp;&nbsp;&nbsp;&nbsp;रजस्तमःसत्त्वगुणैः स्वशक्तिभिः । <br>
&nbsp;न बध्यसे तद्‍गुणकर्मभिर्वा <br>
&nbsp;&nbsp;&nbsp;&nbsp;&nbsp;ज्ञानात्मनस्ते क्व च बन्धहेतुः ॥ २१ ॥ <br>
&nbsp;देहाद्युपाधेरनिरूपितत्वाद् <br>
&nbsp;&nbsp;&nbsp;&nbsp;&nbsp;भवो न साक्षान्न भिदात्मनः स्यात् । <br>
&nbsp;अतो न बन्धस्तव नैव मोक्षः <br>
&nbsp;&nbsp;&nbsp;&nbsp;&nbsp;स्यातां निकामस्त्वयि नोऽविवेकः ॥ २२ ॥ <br>
&nbsp;त्वयोदितोऽयं जगतो हिताय <br>
&nbsp;&nbsp;&nbsp;&nbsp;&nbsp;यदा यदा वेदपथः पुराणः । <br>
&nbsp;बाध्येत पाषण्डपथैरसद्‌भिः <br>
&nbsp;&nbsp;&nbsp;&nbsp;&nbsp;तदा भवान् सन्सत्त्वगुणं बिभर्ति ॥ २३ ॥ <br>
( वसंततिलका ) <br>
स त्वं प्रभोऽद्य वसुदेवगृहेऽवतीर्णः <br>
&nbsp;&nbsp;&nbsp;&nbsp;&nbsp;स्वांशेन भारमपनेतुमिहासि भूमेः । <br>
&nbsp;अक्षौहिणीशतवधेन सुरेतरांश <br>
&nbsp;&nbsp;&nbsp;&nbsp;&nbsp;राज्ञाममुष्य च कुलस्य यशो वितन्वन् ॥ २४ ॥ <br>
&nbsp;अद्येश नो वसतयः खलु भूरिभागा <br>
&nbsp;&nbsp;&nbsp;&nbsp;&nbsp;यः सर्वदेवपितृभूतनृदेवमूर्तिः । <br>
&nbsp;यत्पादशौचसलिलं त्रिजगय् पुनाति <br>
&nbsp;&nbsp;&nbsp;&nbsp;&nbsp;स त्वं जगद्‍गुरुरधोक्षज याः प्रविष्टः ॥ २५ ॥ <br>
&nbsp;कः पण्डितस्त्वदपरं शरणं समीयाद् <br>
&nbsp;&nbsp;&nbsp;&nbsp;&nbsp;भक्तप्रियादृतगिरः सुहृदः कृतज्ञात् । <br>
&nbsp;सर्वान् ददाति सुहृदो भजतोऽभिकामान् <br>
&nbsp;आत्मानमप्युपचयापचयौ न यस्य ॥ २६ ॥ <br>
&nbsp;दिष्ट्या जनार्दन भवानिह नः प्रतीतो <br>
&nbsp;&nbsp;&nbsp;&nbsp;&nbsp;योगेश्वरैरपि दुरापगतिः सुरेशैः । <br>
&nbsp;छिन्ध्याशु नः सुतकलत्रधनाप्तगेह <br>
&nbsp;&nbsp;&nbsp;&nbsp;&nbsp;देहादिमोहरशनां भवदीयमायाम् ॥ २७ ॥ <br>
( अनुष्टुप् ) <br>
इत्यर्चितः संस्तुतश्च भक्तेन भगवान्हरिः । <br>
&nbsp;अक्रूरं सस्मितं प्राह गीर्भिः सम्मोहयन्निव ॥ २८ ॥ <br>
&nbsp;श्रीभगवानुवाच । <br>
&nbsp;त्वं नो गुरुः पितृव्यश्च श्लाघ्यो बन्धुश्च नित्यदा । <br>
&nbsp;वयं तु रक्ष्याः पोष्याश्च अनुकम्प्याः प्रजा हि वः ॥ २९ ॥ <br>
&nbsp;भवद्विधा महाभागा निषेव्या अर्हसत्तमाः । <br>
&nbsp;श्रेयस्कामैर्नृभिर्नित्यं देवाः स्वार्था न साधवः ॥ ३० ॥ <br>
&nbsp;न ह्यम्मयानि तीर्थानि न देवा मृच्छिलामयाः । <br>
&nbsp;ते पुनन्त्युरुकालेन दर्शनादेव साधवः ॥ ३१ ॥ <br>
&nbsp;स भवान्सुहृदां वै नः श्रेयान् श्रेयश्चिकीर्षया । <br>
&nbsp;जिज्ञासार्थं पाण्डवानां गच्छस्व त्वं गजाह्वयम् ॥ ३२ ॥ <br>
&nbsp;पितर्युपरते बालाः सह मात्रा सुदुःखिताः । <br>
&nbsp;आनीताः स्वपुरं राज्ञा वसन्त इति शुश्रुम ॥ ३३ ॥ <br>
&nbsp;तेषु राजाम्बिकापुत्रो भ्रातृपुत्रेषु दीनधीः । <br>
&nbsp;समो न वर्तते नूनं दुष्पुत्रवशगोऽन्धदृक् ॥ ३४ ॥ <br>
&nbsp;गच्छ जानीहि तद्‌वृत्तं अधुना साध्वसाधु वा । <br>
&nbsp;विज्ञाय तद् विधास्यामो यथा शं सुहृदां भवेत् ॥ ३५ ॥ <br>
&nbsp;इत्यक्रूरं समादिश्य भगवान् हरिरीश्वरः । <br>
&nbsp;सङ्‌कर्षणोद्धवाभ्यां वै ततः स्वभवनं ययौ ॥ ३६ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे अष्टचत्वारिंशोऽध्यायः ॥ ४८ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
