<br>
अथ द्वितीयोऽध्यायः।<br>
श्रीशुक उवाच।<br>
प्रलम्बबकचाणूर तृणावर्तमहाशनैः।<br>
मुष्टिकारिष्टद्विविद पूतनाकेशीधेनुकैः १।<br>
अन्यैश्चासुरभूपालैर्बाणभौमादिभिर्युतः।<br>
यदूनां कदनं चक्रे बली मागधसंश्रयः २।<br>
ते पीडिता निविविशुः कुरुपञ्चालकेकयान्।<br>
शाल्वान्विदर्भान्निषधान्विदेहान्कोशलानपि ३।<br>
एके तमनुरुन्धाना ज्ञातयः पर्युपासते।<br>
हतेषु षट्सु बालेषु देवक्या औग्रसेनिना ४।<br>
सप्तमो वैष्णवं धाम यमनन्तं प्रचक्षते।<br>
गर्भो बभूव देवक्या हर्षशोकविवर्धनः ५।<br>
भगवानपि विश्वात्मा विदित्वा कंसजं भयम्।<br>
यदूनां निजनाथानां योगमायां समादिशत् ६।<br>
गच्छ देवि व्रजं भद्रे गोपगोभिरलङ्कृतम्।<br>
रोहिणी वसुदेवस्य भार्यास्ते नन्दगोकुले।<br>
अन्याश्च कंससंविग्ना विवरेषु वसन्ति हि ७।<br>
देवक्या जठरे गर्भं शेषाख्यं धाम मामकम्।<br>
तत्सन्निकृष्य रोहिण्या उदरे सन्निवेशय ८।<br>
अथाहमंशभागेन देवक्याः पुत्रतां शुभे।<br>
प्राप्स्यामि त्वं यशोदायां नन्दपत्न्यां भविष्यसि ९।<br>
अर्चिष्यन्ति मनुष्यास्त्वां सर्वकामवरेश्वरीम्।<br>
धूपोपहारबलिभिः सर्वकामवरप्रदाम् १०।<br>
नामधेयानि कुर्वन्ति स्थानानि च नरा भुवि।<br>
दुर्गेति भद्र कालीति विजया वैष्णवीति च ११।<br>
कुमुदा चण्डिका कृष्णा माधवी कन्यकेति च।<br>
माया नारायणीशानी शारदेत्यम्बिकेति च १२।<br>
गर्भसङ्कर्षणात्तं वै प्राहुः सङ्कर्षणं भुवि।<br>
रामेति लोकरमणाद्बलभद्रं बलोच्छ्रयात् १३।<br>
सन्दिष्टैवं भगवता तथेत्योमिति तद्वचः।<br>
प्रतिगृह्य परिक्रम्य गां गता तत्तथाकरोत् १४।<br>
गर्भे प्रणीते देवक्या रोहिणीं योगनिद्र या।<br>
अहो विस्रंसितो गर्भ इति पौरा विचुक्रुशुः १५।<br>
भगवानपि विश्वात्मा भक्तानामभयङ्करः।<br>
आविवेशांशभागेन मन आनकदुन्दुभेः १६।<br>
स बिभ्रत्पौरुषं धाम भ्राजमानो यथा रविः।<br>
दुरासदोऽतिदुर्धर्षो भूतानां सम्बभूव ह १७।<br>
ततो जगन्मङ्गलमच्युतांशं समाहितं शूरसुतेन देवी।<br>
दधार सर्वात्मकमात्मभूतं काष्ठा यथानन्दकरं मनस्तः १८।<br>
सा देवकी सर्वजगन्निवास निवासभूता नितरां न रेजे।<br>
भोजेन्द्र गेहेऽग्निशिखेव रुद्धा सरस्वती ज्ञानखले यथा सती १९।<br>
तां वीक्ष्य कंसः प्रभयाजितान्तरां।<br>
विरोचयन्तीं भवनं शुचिस्मिताम् ।<br>
आहैष मे प्राणहरो हरिर्गुहां।<br>
ध्रुवं श्रितो यन्न पुरेयमीदृशी २०।<br>
किमद्य तस्मिन्करणीयमाशु मे यदर्थतन्त्रो न विहन्ति विक्रमम्।<br>
स्त्रियाः स्वसुर्गुरुमत्या वधोऽयं यशः श्रियं हन्त्यनुकालमायुः २१।<br>
स एष जीवन्खलु सम्परेतो वर्तेत योऽत्यन्तनृशंसितेन।<br>
देहे मृते तं मनुजाः शपन्ति गन्ता तमोऽन्धं तनुमानिनो ध्रुवम् २२।<br>
इति घोरतमाद्भावात्सन्निवृत्तः स्वयं प्रभुः।<br>
आस्ते प्रतीक्षंस्तज्जन्म हरेर्वैरानुबन्धकृत् २३।<br>
आसीनः संविशंस्तिष्ठन्भुञ्जानः पर्यटन्महीम्।<br>
चिन्तयानो हृषीकेशमपश्यत्तन्मयं जगत् २४।<br>
ब्रह्मा भवश्च तत्रैत्य मुनिभिर्नारदादिभिः।<br>
देवैः सानुचरैः साकं गीर्भिर्वृषणमैडयन् २५।<br>
सत्यव्रतं सत्यपरं त्रिसत्यं।<br>
सत्यस्य योनिं निहितं च सत्ये।<br>
सत्यस्य सत्यमृतसत्यनेत्रं।<br>
सत्यात्मकं त्वां शरणं प्रपन्नाः २६।<br>
एकायनोऽसौ द्विफलस्त्रिमूलश्चतूरसः पञ्चविधः षडात्मा।<br>
सप्तत्वगष्टविटपो नवाक्षो दशच्छदी द्विखगो ह्यादिवृक्षः २७।<br>
त्वमेक एवास्य सतः प्रसूतिस्त्वं सन्निधानं त्वमनुग्रहश्च।<br>
त्वन्मायया संवृतचेतसस्त्वां पश्यन्ति नाना न विपश्चितो ये २८।<br>
बिभर्षि रूपाण्यवबोध आत्मा क्षेमाय लोकस्य चराचरस्य।<br>
सत्त्वोपपन्नानि सुखावहानि सतामभद्रा णि मुहुः खलानाम् २९।<br>
त्वय्यम्बुजाक्षाखिलसत्त्वधाम्नि समाधिनावेशितचेतसैके।<br>
त्वत्पादपोतेन महत्कृतेन कुर्वन्ति गोवत्सपदं भवाब्धिम् ३०।<br>
स्वयं समुत्तीर्य सुदुस्तरं द्युमन्।<br>
भवार्णवं भीममदभ्रसौहृदाः।<br>
भवत्पदाम्भोरुहनावमत्र ते।<br>
निधाय याताः सदनुग्रहो भवान् ३१।<br>
येऽन्येऽरविन्दाक्ष विमुक्तमानिनस्।<br>
त्वय्यस्तभावादविशुद्धबुद्धयः।<br>
आरुह्य कृच्छ्रेण परं पदं ततः।<br>
पतन्त्यधोऽनादृतयुष्मदङ्घ्रयः ३२।<br>
तथा न ते माधव तावकाः क्वचिद्भ्रश्यन्ति मार्गात्त्वयि बद्धसौहृदाः।<br>
त्वयाभिगुप्ता विचरन्ति निर्भया विनायकानीकपमूर्धसु प्रभो ३३।<br>
सत्त्वं विशुद्धं श्रयते भवान्स्थितौ।<br>
शरीरिणां श्रेयौपायनं वपुः ।<br>
वेदक्रियायोगतपःसमाधिभिस्।<br>
तवार्हणं येन जनः समीहते ३४।<br>
सत्त्वं न चेद्धातरिदं निजं भवेद्।<br>
विज्ञानमज्ञानभिदापमार्जनम्।<br>
गुणप्रकाशैरनुमीयते भवान्।<br>
प्रकाशते यस्य च येन वा गुणः ३५।<br>
न नामरूपे गुणजन्मकर्मभिर्निरूपितव्ये तव तस्य साक्षिणः।<br>
मनोवचोभ्यामनुमेयवर्त्मनो देव क्रियायां प्रतियन्त्यथापि हि ३६।<br>
शृण्वन्गृणन्संस्मरयंश्च चिन्तयन्।<br>
नामानि रूपाणि च मङ्गलानि ते।<br>
क्रियासु यस्त्वच्चरणारविन्दयोर्।<br>
आविष्टचेता न भवाय कल्पते ३७।<br>
दिष्ट्या हरेऽस्या भवतः पदो भुवो।<br>
भारोऽपनीतस्तव जन्मनेशितुः।<br>
दिष्ट्याङ्कितां त्वत्पदकैः सुशोभनैर्।<br>
द्र क्ष्याम गां द्यां च तवानुकम्पिताम् ३८।<br>
न तेऽभवस्येश भवस्य कारणं विना विनोदं बत तर्कयामहे।<br>
भवो निरोधः स्थितिरप्यविद्यया कृता यतस्त्वय्यभयाश्रयात्मनि ३९।<br>
मत्स्याश्वकच्छपनृसिंहवराहहंस।<br>
राजन्यविप्रविबुधेषु कृतावतारः।<br>
त्वं पासि नस्त्रिभुवनं च यथाधुनेश।<br>
भारं भुवो हर यदूत्तम वन्दनं ते ४०।<br>
दिष्ट्याम्ब ते कुक्षिगतः परः पुमान्।<br>
अंशेन साक्षाद्भगवान्भवाय नः।<br>
माभूद्भयं भोजपतेर्मुमूर्षोर्।<br>
गोप्ता यदूनां भविता तवात्मजः ४१।<br>
श्रीशुक उवाच।<br>
इत्यभिष्टूय पुरुषं यद्रू पमनिदं यथा।<br>
ब्रह्मेशानौ पुरोधाय देवाः प्रतिययुर्दिवम् ४२।<br>
<br>
इति श्रीमद्भागवते महापुराणे पारमहंस्यां संहितायां दशमस्कन्धे गर्भगतिविष्णोर्ब्रह्मादिकृतस्तुतिर्नाम द्वितीयोऽध्यायः।<br>
<br>
