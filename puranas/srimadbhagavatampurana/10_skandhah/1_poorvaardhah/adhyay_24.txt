<br>
<br>
इंद्रमखभङ्ग - <br>
<br>
श्रीशुक उवाच - <br>
( अनुष्टुप् )<br>
भगवानपि तत्रैव बलदेवेन संयुतः । <br>
&nbsp;अपश्यत् निवसन् गोपान् इन्द्रयागकृतोद्यमान् ॥ १ ॥ <br>
&nbsp;तदभिज्ञोऽपि भगवान् सर्वात्मा सर्वदर्शनः । <br>
&nbsp;प्रश्रयावनतोऽपृच्छत् वृद्धान् नन्दपुरोगमान् ॥ २ ॥ <br>
&nbsp;कथ्यतां मे पितः कोऽयं सम्भ्रमो व उपागतः । <br>
&nbsp;किं फलं कस्य चोद्देशः केन वा साध्यते मखः ॥ ३ ॥ <br>
&nbsp;एतद्‍ब्रूहि महान् कामो मह्यं शुश्रूषवे पितः । <br>
&nbsp;न हि गोप्यं हि साधूनां कृत्यं सर्वात्मनामिह ॥ ४ ॥ <br>
&nbsp;अस्त्यस्व-परदृष्टीनां अमित्रोदास्तविद्विषाम् । <br>
&nbsp;उदासीनोऽरिवद् वर्ज्य आत्मवत् सुहृदुच्यते ॥ ५ ॥ <br>
&nbsp;ज्ञात्वाज्ञात्वा च कर्माणि जनोऽयमनुतिष्ठति । <br>
&nbsp;विदुषः कर्मसिद्धिः स्यात् तथा नाविदुषो भवेत् ॥ ६ ॥ <br>
&nbsp;तत्र तावत् क्रियायोगो भवतां किं विचारितः । <br>
&nbsp;अथ वा लौकिकस्तन्मे पृच्छतः साधु भण्यताम् ॥ ७ ॥ <br>
&nbsp;श्रीनन्द उवाच - <br>
पर्जन्यो भगवान् इन्द्रो मेघास्तस्यात्ममूर्तयः । <br>
&nbsp;तेऽभिवर्षन्ति भूतानां प्रीणनं जीवनं पयः ॥ ८ ॥ <br>
&nbsp;तं तात वयमन्ये च वार्मुचां पतिमीश्वरम् । <br>
&nbsp;द्रव्यैस्तद् रेतसा सिद्धैः यजन्ते क्रतुभिर्नराः ॥ ९ ॥ <br>
&nbsp;तच्छेषेणोपजीवन्ति त्रिवर्गफलहेतवे । <br>
&nbsp;पुंसां पुरुषकाराणां पर्जन्यः फलभावनः ॥ १० ॥ <br>
&nbsp;य एनं विसृजेत् धर्मं परम्पर्यागतं नरः । <br>
&nbsp;कामाल्लोभात् भयाद् द्वेषात् स वै नाप्नोति शोभनम् ॥ ११ ॥ <br>
&nbsp;श्रीशुक उवाच - <br>
वचो निशम्य नन्दस्य तथान्येषां व्रजौकसाम् । <br>
&nbsp;इन्द्राय मन्युं जनयन् पितरं प्राह केशवः ॥ १२ ॥ <br>
&nbsp;श्रीभगवानुवाच - <br>
कर्मणा जायते जन्तुः कर्मणैव विलीयते । <br>
&nbsp;सुखं दुःखं भयं क्षेमं कर्मणैवाभिपद्यते ॥ १३ ॥ <br>
&nbsp;अस्ति चेदीश्वरः कश्चित् फलरूप्यन्यकर्मणाम् । <br>
&nbsp;कर्तारं भजते सोऽपि न ह्यकर्तुः प्रभुर्हि सः ॥ १४ ॥ <br>
&nbsp;किमिन्द्रेणेह भूतानां स्वस्वकर्मानुवर्तिनाम् । <br>
&nbsp;अनीशेनान्यथा कर्तुं स्वभावविहितं नृणाम् ॥ १५ ॥ <br>
&nbsp;स्वभावतन्त्रो हि जनः स्वभावमनुवर्तते । <br>
&nbsp;स्वभावस्थमिदं सर्वं सदेवासुरमानुषम् ॥ १६ ॥ <br>
&nbsp;देहानुच्चावचाञ्जन्तुः प्राप्योत् सृजति कर्मणा । <br>
&nbsp;शत्रुर्मित्रमुदासीनः कर्मैव गुरुरीश्वरः ॥ १७ ॥ <br>
&nbsp;तस्मात् संपूजयेत्कर्म स्वभावस्थः स्वकर्मकृत् । <br>
&nbsp;अन्जसा येन वर्तेत तदेवास्य हि दैवतम् ॥ १८ ॥ <br>
&nbsp;आजीव्यैकतरं भावं यस्त्वन्यमुपजीवति । <br>
&nbsp;न तस्माद् विन्दते क्षेमं जारान्नार्यसती यथा ॥ १९ ॥ <br>
&nbsp;वर्तेत ब्रह्मणा विप्रो राजन्यो रक्षया भुवः । <br>
&nbsp;वैश्यस्तु वार्तया जीवेत् शूद्रस्तु द्विजसेवया ॥ २० ॥ <br>
&nbsp;कृषिवाणिज्यगोरक्षा कुसीदं तूर्यमुच्यते । <br>
&nbsp;वार्ता चतुर्विधा तत्र वयं गोवृत्तयोऽनिशम् ॥ २१ ॥ <br>
&nbsp;सत्त्वं रजस्तम इति स्थित्युत्पत्त्यन्तहेतवः । <br>
&nbsp;रजसोत्पद्यते विश्वं अन्योन्यं विविधं जगत् ॥ २२ ॥ <br>
&nbsp;रजसा चोदिता मेघा वर्षन्त्यम्बूनि सर्वतः । <br>
&nbsp;प्रजास्तैरेव सिध्यन्ति महेन्द्रः किं करिष्यति ॥ २३ ॥ <br>
&nbsp;न नः पुरोजनपदा न ग्रामा न गृहा वयम् । <br>
&nbsp;नित्यं वनौकसस्तात वनशैलनिवासिनः ॥ ॥ <br>
&nbsp;तस्माद्‍गवां ब्राह्मणानां अद्रेश्चारभ्यतां मखः । <br>
&nbsp;य इंद्रयागसंभाराः तैरयं साध्यतां मखः ॥ २५ ॥ <br>
&nbsp;पच्यन्तां विविधाः पाकाः सूपान्ताः पायसादयः । <br>
&nbsp;संयावापूपशष्कुल्यः सर्वदोहश्च गृह्यताम् ॥ २६ ॥ <br>
&nbsp;हूयन्तामग्नयः सम्यग् ब्राह्मणैर्ब्रह्मवादिभिः । <br>
&nbsp;अन्नं बहुगुणं तेभ्यो देयं वो धेनुदक्षिणाः ॥ २७ ॥ <br>
&nbsp;अन्येभ्यश्चाश्वचाण्डाल पतितेभ्यो यथार्हतः । <br>
&nbsp;यवसं च गवां दत्त्वा गिरये दीयतां बलिः ॥ २८ ॥ <br>
&nbsp;स्वलङ्‌कृता भुक्तवन्तः स्वनुलिप्ताः सुवाससः । <br>
&nbsp;प्रदक्षिणां च कुरुत गोविप्रानलपर्वतान् ॥ २९ ॥ <br>
&nbsp;एतन्मम मतं तात क्रियतां यदि रोचते । <br>
&nbsp;अयं गोब्राह्मणाद्रीणां मह्यं च दयितो मखः ॥ ३० ॥ <br>
&nbsp;श्रीशुक उवाच - <br>
कालात्मना भगवता शक्रदर्पं जिघांसता । <br>
&nbsp;प्रोक्तं निशम्य नन्दाद्याः साध्वगृह्णन्त तद्वचः ॥ ३१ ॥ <br>
&nbsp;तथा च व्यदधुः सर्वं यथाऽऽह मधुसूदनः । <br>
&nbsp;वाचयित्वा स्वस्त्ययनं तद् द्रव्येण गिरिद्विजान् ॥ ३२ ॥ <br>
&nbsp;उपहृत्य बलीन् सम्यग् सर्वान् आदृता यवसं गवाम् । <br>
&nbsp;गोधनानि पुरस्कृत्य गिरिं चक्रुः प्रदक्षिणम् ॥ ३३ ॥ <br>
&nbsp;अनांस्यनडुद्युक्तानि ते चारुह्य स्वलङ्‌कृताः । <br>
&nbsp;गोप्यश्च कृष्णवीर्याणि गायन्त्यः सद्विजाशिषः ॥ ३४ ॥ <br>
&nbsp;कृष्णस्त्वन्यतमं रूपं गोपविश्रम्भणं गतः । <br>
&nbsp;शैलोऽस्मीति ब्रुवन् भूरि बलिमादद् बृहद्वपुः ॥ ३५ ॥ <br>
&nbsp;तस्मै नमो व्रजजनैः सह चक्रेऽऽत्मनाऽऽत्मने । <br>
&nbsp;अहो पश्यत शैलोऽसौ रूपी नोऽनुग्रहं व्यधात् ॥ ३६ ॥ <br>
&nbsp;एषोऽवजानतो मर्त्यान् कामरूपी वनौकसः । <br>
&nbsp;हन्ति ह्यस्मै नमस्यामः शर्मणे आत्मनो गवाम् ॥ ३७ ॥ <br>
&nbsp;इत्यद्रिगोद्विजमखं वासुदेवप्रचोदिताः । <br>
&nbsp;यथा विधाय ते गोपा सहकृष्णा व्रजं ययुः ॥ ३८ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे चतुर्विंशोऽध्यायः ॥ २४ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
