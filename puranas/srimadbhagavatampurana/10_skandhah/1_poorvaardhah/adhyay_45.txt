<br>
<br>
वसुदेवदेवकी सान्त्वनम्; उग्रसेनस्य राज्याभिषेकः; रामकृष्णयोरुपनयनं विद्याध्ययनं, गुरुर्मृतपुत्रस्यानयनं च - <br>
<br>
अथ पञ्चचत्वारिंशोऽध्यायः।<br>
श्रीशुक उवाच।<br>
पितरावुपलब्धार्थौ विदित्वा पुरुषोत्तमः।<br>
मा भूदिति निजां मायां ततान जनमोहिनीम् १।<br>
उवाच पितरावेत्य साग्रजः सात्वर्षभः।<br>
प्रश्रयावनतः प्रीणन्नम्ब तातेति सादरम् २।<br>
नास्मत्तो युवयोस्तात नित्योत्कण्ठितयोरपि।<br>
बाल्यपौगण्डकैशोराः पुत्राभ्यामभवन्क्वचित् ३।<br>
न लब्धो दैवहतयोर्वासो नौ भवदन्तिके।<br>
यां बालाः पितृगेहस्था विन्दन्ते लालिता मुदम् ४।<br>
सर्वार्थसम्भवो देहो जनितः पोषितो यतः।<br>
न तयोर्याति निर्वेशं पित्रोर्मर्त्यः शतायुषा ५।<br>
यस्तयोरात्मजः कल्प आत्मना च धनेन च।<br>
वृत्तिं न दद्यात्तं प्रेत्य स्वमांसं खादयन्ति हि ६।<br>
मातरं पितरं वृद्धं भार्यां साध्वीं सुतं शिशुम्।<br>
गुरुं विप्रं प्रपन्नं च कल्पोऽबिभ्रच्छ्वसन्मृतः ७।<br>
तन्नावकल्पयोः कंसान्नित्यमुद्विग्नचेतसोः।<br>
मोघमेते व्यतिक्रान्ता दिवसा वामनर्चतोः ८।<br>
तत्क्षन्तुमर्हथस्तात मातर्नौ परतन्त्रयोः।<br>
अकुर्वतोर्वां शुश्रूषां क्लिष्टयोर्दुर्हृदा भृशम् ९।<br>
श्रीशुक उवाच।<br>
इति मायामनुष्यस्य हरेर्विश्वात्मनो गिरा।<br>
मोहितावङ्कमारोप्य परिष्वज्यापतुर्मुदम् १०।<br>
सिञ्चन्तावश्रुधाराभिः स्नेहपाशेन चावृतौ।<br>
न किञ्चिदूचतू राजन्बाष्पकण्ठौ विमोहितौ ११।<br>
एवमाश्वास्य पितरौ भगवान्देवकीसुतः।<br>
मातामहं तूग्रसेनं यदूनामकरोन्नृपम् १२।<br>
आह चास्मान्महाराज प्रजाश्चाज्ञप्तुमर्हसि।<br>
ययातिशापाद्यदुभिर्नासितव्यं नृपासने १३।<br>
मयि भृत्य उपासीने भवतो विबुधादयः।<br>
बलिं हरन्त्यवनताः किमुतान्ये नराधिपाः १४।<br>
सर्वान्स्वान्ज्ञातिसम्बन्धान्दिग्भ्यः कंसभयाकुलान्।<br>
यदुवृष्ण्यन्धकमधु दाशार्हकुकुरादिकान् १५।<br>
सभाजितान्समाश्वास्य विदेशावासकर्शितान्।<br>
न्यवासयत्स्वगेहेषु वित्तैः सन्तर्प्य विश्वकृत् १६।<br>
कृष्णसङ्कर्षणभुजैर्गुप्ता लब्धमनोरथाः।<br>
गृहेषु रेमिरे सिद्धाः कृष्णरामगतज्वराः १७।<br>
वीक्षन्तोऽहरहः प्रीता मुकुन्दवदनाम्बुजम्।<br>
नित्यं प्रमुदितं श्रीमत्सदयस्मितवीक्षणम् १८।<br>
तत्र प्रवयसोऽप्यासन्युवानोऽतिबलौजसः।<br>
पिबन्तोऽक्षैर्मुकुन्दस्य मुखाम्बुजसुधां मुहुः १९।<br>
अथ नन्दं समसाद्य भगवान्देवकीसुतः।<br>
सङ्कर्षणश्च राजेन्द्र परिष्वज्येदमूचतुः २०।<br>
पितर्युवाभ्यां स्निग्धाभ्यां पोषितौ लालितौ भृशम्।<br>
पित्रोरभ्यधिका प्रीतिरात्मजेष्वात्मनोऽपि हि २१।<br>
स पिता सा च जननी यौ पुष्णीतां स्वपुत्रवत्।<br>
शिशून्बन्धुभिरुत्सृष्टानकल्पैः पोषरक्षणे २२।<br>
यात यूयं व्रजं तात वयं च स्नेहदुःखितान्।<br>
ज्ञातीन्वो द्रष्टुमेष्यामो विधाय सुहृदां सुखम् २३।<br>
एवं सान्त्वय्य भगवान्नन्दं सव्रजमच्युतः।<br>
वासोऽलङ्कारकुप्याद्यैरर्हयामास सादरम् २४।<br>
इत्युक्तस्तौ परिष्वज्य नन्दः प्रणयविह्वलः।<br>
पूरयन्नश्रुभिर्नेत्रे सह गोपैर्व्रजं ययौ २५।<br>
अथ शूरसुतो राजन्पुत्रयोः समकारयत्।<br>
पुरोधसा ब्राह्मणैश्च यथावद्द्विजसंस्कृतिम् २६।<br>
तेभ्योऽदाद्दक्षिणा गावो रुक्ममालाः स्वलङ्कृताः।<br>
स्वलङ्कृतेभ्यः सम्पूज्य सवत्साः क्षौममालिनीः २७।<br>
याः कृष्णरामजन्मर्क्षे मनोदत्ता महामतिः।<br>
ताश्चाददादनुस्मृत्य कंसेनाधर्मतो हृताः २८।<br>
ततश्च लब्धसंस्कारौ द्विजत्वं प्राप्य सुव्रतौ।<br>
गर्गाद्यदुकुलाचार्याद्गायत्रं व्रतमास्थितौ २९।<br>
प्रभवौ सर्वविद्यानां सर्वज्ञौ जगदीश्वरौ।<br>
नान्यसिद्धामलं ज्ञानं गूहमानौ नरेहितैः ३०।<br>
अथो गुरुकुले वासमिच्छन्तावुपजग्मतुः।<br>
काश्यं सान्दीपनिं नाम ह्यवन्तिपुरवासिनम् ३१।<br>
यथोपसाद्य तौ दान्तौ गुरौ वृत्तिमनिन्दिताम्।<br>
ग्राहयन्तावुपेतौ स्म भक्त्या देवमिवादृतौ ३२।<br>
तयोर्द्विजवरस्तुष्टः शुद्धभावानुवृत्तिभिः।<br>
प्रोवाच वेदानखिलान् साङ्गोपनिषदो गुरुः ३३।<br>
सरहस्यं धनुर्वेदं धर्मान्न्यायपथांस्तथा।<br>
तथा चान्वीक्षिकीं विद्यां राजनीतिं च षड्विधाम् ३४।<br>
सर्वं नरवरश्रेष्ठौ सर्वविद्याप्रवर्तकौ।<br>
सकृन्निगदमात्रेण तौ सञ्जगृहतुर्नृप ३५।<br>
अहोरात्रैश्चतुःषष्ट्या संयत्तौ तावतीः कलाः*।<br>
गुरुदक्षिणयाचार्यं छन्दयामासतुर्नृप ३६।<br>
द्विजस्तयोस्तं महिमानमद्भुतं<br>
संलक्ष्य राजन्नतिमानुषीं मतिम्।<br>
सम्मन्त्र्य पत्न्या स महार्णवे मृतं<br>
बालं प्रभासे वरयां बभूव ह ३७।<br>
तथेत्यथारुह्य महारथौ रथं<br>
प्रभासमासाद्य दुरन्तविक्रमौ।<br>
वेलामुपव्रज्य निषीदतुः क्षणं<br>
सिन्धुर्विदित्वार्हणमाहरत्तयोः ३८।<br>
तमाह भगवानाशु गुरुपुत्रः प्रदीयताम्।<br>
योऽसाविह त्वया ग्रस्तो बालको महतोर्मिणा ३९।<br>
श्रीसमुद्र उवाच।<br>
न चाहार्षमहं देव दैत्यः पञ्चजनो महान्।<br>
अन्तर्जलचरः कृष्ण शङ्खरूपधरोऽसुरः ४०।<br>
आस्ते तेनाहृतो नूनं तच्छ्रुत्वा सत्वरं प्रभुः।<br>
जलमाविश्य तं हत्वा नापश्यदुदरेऽर्भकम् ४१।<br>
तदङ्गप्रभवं शङ्खमादाय रथमागमत्।<br>
ततः संयमनीं नाम यमस्य दयितां पुरीम् ४२।<br>
गत्वा जनार्दनः शङ्खं प्रदध्मौ सहलायुधः।<br>
शङ्खनिर्ह्रादमाकर्ण्य प्रजासंयमनो यमः ४३।<br>
तयोः सपर्यां महतीं चक्रे भक्त्युपबृंहिताम्।<br>
उवाचावनतः कृष्णं सर्वभूताशयालयम् ।<br>
लीलामनुष्ययोर्विष्णो युवयोः करवाम किम् ४४।<br>
श्रीभगवानुवाच।<br>
गुरुपुत्रमिहानीतं निजकर्मनिबन्धनम्।<br>
आनयस्व महाराज मच्छासनपुरस्कृतः ४५।<br>
तथेति तेनोपानीतं गुरुपुत्रं यदूत्तमौ।<br>
दत्त्वा स्वगुरवे भूयो वृणीष्वेति तमूचतुः ४६।<br>
श्रीगुरुरुवाच।<br>
सम्यक्सम्पादितो वत्स भवद्भ्यां गुरुनिष्क्रयः।<br>
को नु युष्मद्विधगुरोः कामानामवशिष्यते ४७।<br>
गच्छतं स्वगृहं वीरौ कीर्तिर्वामस्तु पावनी।<br>
छन्दांस्ययातयामानि भवन्त्विह परत्र च ४८।<br>
गुरुणैवमनुज्ञातौ रथेनानिलरंहसा।<br>
आयातौ स्वपुरं तात पर्जन्यनिनदेन वै ४९।<br>
समनन्दन्प्रजाः सर्वा दृष्ट्वा रामजनार्दनौ।<br>
अपश्यन्त्यो बह्वहानि नष्टलब्धधना इव ५०।<br>
इति श्रीमद्भागवते महापुराणे पारमहंस्यां संहितायां दशमस्कन्धे पूर्वार्धे गुरुपुत्रानयनं नाम पञ्चचत्वारिंशोऽध्यायः।<br>
