<br>
गोकुले भगवतो जातकर्मादि महोत्सवः, <br>
नन्दस्य मथुरागमनं, तत्र नन्दवसुदेवसंवादः - <br>
<br>
( अनुष्टुप् )<br>
श्रीशुक उवाच । <br>
&nbsp;नन्दस्त्वात्मज उत्पन्ने जाताह्लादो महामनाः । <br>
&nbsp;आहूय विप्रान् वेदज्ञान् स्नातः शुचिरलंकृतः ॥ १ ॥ <br>
&nbsp;वाचयित्वा स्वस्त्ययनं जातकर्मात्मजस्य वै । <br>
&nbsp;कारयामास विधिवत् पितृदेवार्चनं तथा ॥ २ ॥ <br>
&nbsp;धेनूनां नियुते प्रादाद् विप्रेभ्यः समलंकृते । <br>
&nbsp;तिलाद्रीन् सप्त रत्‍नौघ शातकौंभांबरावृतान् ॥ ३ ॥ <br>
&nbsp;कालेन स्नानशौचाभ्यां संस्कारैः तपसेज्यया । <br>
&nbsp;शुध्यन्ति दानैः सन्तुष्ट्या द्रव्याण्यात्माऽऽत्मविद्यया ॥ ४ ॥ <br>
&nbsp;सौमंगल्यगिरो विप्राः सूतमागधवन्दिनः । <br>
&nbsp;गायकाश्च जगुर्नेदुः भेर्यो दुन्दुभयो मुहुः ॥ ५ ॥ <br>
&nbsp;व्रजः सम्मृष्टसंसिक्त द्वाराजिरगृहान्तरः । <br>
&nbsp;चित्रध्वज पताकास्रक् चैलपल्लवतोरणैः ॥ ६ ॥ <br>
&nbsp;गावो वृषा वत्सतरा हरिद्रातैलरूषिताः । <br>
&nbsp;विचित्र धातुबर्हस्रग् वस्त्रकाञ्चनमालिनः ॥ ७ ॥ <br>
&nbsp;महार्हवस्त्राभरण कञ्चुकोष्णीषभूषिताः । <br>
&nbsp;गोपाः समाययू राजन् नानोपायनपाणयः ॥ ८ ॥ <br>
&nbsp;गोप्यश्चाकर्ण्य मुदिता यशोदायाः सुतोद्‍भवम् । <br>
&nbsp;आत्मानं भूषयां चक्रुः वस्त्राकल्पाञ्जनादिभिः ॥ ९ ॥ <br>
&nbsp;नवकुंकुमकिञ्जल्क मुखपंकजभूतयः । <br>
&nbsp;बलिभिस्त्वरितं जग्मुः पृथुश्रोण्यश्चलत्कुचाः ॥ १० ॥ <br>
( वसंततिलका ) <br>
गोप्यः सुमृष्टमणिकुण्डल निष्ककण्ठ्यः । <br>
&nbsp;&nbsp;&nbsp;&nbsp;&nbsp;चित्राम्बराः पथि शिखाच्युतमाल्यवर्षाः । <br>
&nbsp;नन्दालयं सवलया व्रजतीर्विरेजुः <br>
&nbsp;&nbsp;&nbsp;&nbsp;&nbsp;व्यालोलकुण्डल पयोधरहारशोभाः ॥ ११ ॥ <br>
( अनुष्टुप् ) <br>
ता आशिषः प्रयुञ्जानाः चिरं पाहीति बालके । <br>
&nbsp;हरिद्राचूर्णतैलाद्‌भिः सिञ्चन्त्यो जनमुज्जगुः ॥ १२ ॥ <br>
&nbsp;अवाद्यन्त विचित्राणि वादित्राणि महोत्सवे । <br>
&nbsp;कृष्णे विश्वेश्वरेऽनन्ते नंदस्य व्रजमागते ॥ १३ ॥ <br>
&nbsp;गोपाः परस्परं हृष्टा दधिक्षीरघृतांबुभिः । <br>
&nbsp;आसिञ्चन्तो विलिंपन्तो नवनीतैश्च चिक्षिपुः ॥ १४ ॥ <br>
&nbsp;नन्दो महामनास्तेभ्यो वासोऽलंकारगोधनम् । <br>
&nbsp;सूतमागधवन्दिभ्यो येऽन्ये विद्योपजीविनः ॥ १५ ॥ <br>
&nbsp;तैस्तैः कामैरदीनात्मा यथोचितं अपूजयत् । <br>
&nbsp;विष्णोराराधनार्थाय स्वपुत्रस्योदयाय च ॥ १६ ॥ <br>
&nbsp;रोहिणी च महाभागा नंदगोपाभिनंदिता । <br>
&nbsp;व्यचरद् दिव्यवासःस्रक् कण्ठाभरणभूषिता ॥ १७ ॥ <br>
&nbsp;तत आरभ्य नंदस्य व्रजः सर्वसमृद्धिमान् । <br>
&nbsp;हरेर्निवासात्मगुणै रमाक्रीडमभून् नृप ॥ १८ ॥ <br>
&nbsp;गोपान् गोकुलरक्षायां निरूप्य मथुरां गतः । <br>
&nbsp;नंदः कंसस्य वार्षिक्यं करं दातुं कुरूद्वह ॥ १९ ॥ <br>
&nbsp;वसुदेव उपश्रुत्य भ्रातरं नंदमागतम् । <br>
&nbsp;ज्ञात्वा दत्तकरं राज्ञे ययौ तद् अवमोचनम् ॥ २० ॥ <br>
&nbsp;तं दृष्ट्वा सहसोत्थाय देहः प्राणमिवागतम् । <br>
&nbsp;प्रीतः प्रियतमं दोर्भ्यां सस्वजे प्रेमविह्वलः ॥ २१ ॥ <br>
&nbsp;पूजितः सुखमासीनः पृष्ट्वा अनामयमादृतः । <br>
&nbsp;प्रसक्तधीः स्वात्मजयोः इदमाह विशांपते ॥ २२ ॥ <br>
&nbsp;दिष्ट्या भ्रातः प्रवयस इदानीमप्रजस्य ते । <br>
&nbsp;प्रजाशाया निवृत्तस्य प्रजा यत् समपद्यत ॥ २३ ॥ <br>
&nbsp;दिष्ट्या संसारचक्रेऽस्मिन् वर्तमानः पुनर्भवः । <br>
&nbsp;उपलब्धो भवानद्य दुर्लभं प्रियदर्शनम् ॥ २४ ॥ <br>
&nbsp;नैकत्र प्रियसंवासः सुहृदां चित्रकर्मणाम् । <br>
&nbsp;ओघेन व्यूह्यमानानां प्लवानां स्रोतसो यथा ॥ २५ ॥ <br>
&nbsp;कच्चित् पशव्यं निरुजं भूर्यम्बुतृणवीरुधम् । <br>
&nbsp;बृहद्वनं तदधुना यत्रास्से त्वं सुहृद्‌वृतः ॥ २६ ॥ <br>
&nbsp;भ्रातर्मम सुतः कच्चित् मात्रा सह भवद्व्रजे । <br>
&nbsp;तातं भवन्तं मन्वानो भवद्‍भ्यामुपलालितः ॥ २७ ॥ <br>
&nbsp;पुंसस्त्रिवर्गो विहितः सुहृदो ह्यनुभावितः । <br>
&nbsp;न तेषु क्लिश्यमानेषु त्रिवर्गोऽर्थाय कल्पते ॥ २८ ॥ <br>
&nbsp;श्रीनंद उवाच । <br>
&nbsp;अहो ते देवकी पुत्राः कंसेन बहवो हताः । <br>
&nbsp;एकावशिष्टावरजा कन्या सापि दिवं गता ॥ २९ ॥ <br>
&nbsp;नूनं ह्यदृष्टनिष्ठोऽयं अदृष्टपरमो जनः । <br>
&nbsp;अदृष्टमात्मनस्तत्त्वं यो वेद न स मुह्यति ॥ ३० ॥ <br>
&nbsp;श्रीवसुदेव उवाच । <br>
&nbsp;करो वै वार्षिको दत्तो राज्ञे दृष्टा वयं च वः । <br>
&nbsp;नेह स्थेयं बहुतिथं सन्त्युत्पाताश्च गोकुले ॥ ३१ ॥ <br>
&nbsp;श्रीशुक उवाच । <br>
&nbsp;इति नंदादयो गोपाः प्रोक्तास्ते शौरिणा ययुः । <br>
&nbsp;अनोभिः अनडुद्युक्तैः तं अनुज्ञाप्य गोकुलम् ॥ ३२ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे पञ्चमोऽध्यायः ॥ ५ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
