 श्रीशुक उवाच ।<br>
<br>
अथ सर्वगुणोपेतः कालः परमशोभनः ।<br>
यर्हि एव अजनजन्मर्क्षं शान्तर्क्ष-ग्रहतारकम् ॥ १ ॥<br>
दिशः प्रसेदुर्गगनं निर्मलोडुगणोदयम् ।<br>
मही मंगलभूयिष्ठ पुरग्राम-व्रजाकरा ॥ २ ॥<br>
नद्यः प्रसन्नसलिला ह्रदा जलरुहश्रियः ।<br>
द्विजालिकुल सन्नाद स्तबका वनराजयः ॥ ३ ॥<br>
ववौ वायुः सुखस्पर्शः पुण्यगन्धवहः शुचिः ।<br>
अग्नयश्च द्विजातीनां शान्तास्तत्र समिन्धत ॥ ४ ॥<br>
मनांस्यासन् प्रसन्नानि साधूनां असुरद्रुहाम् ।<br>
जायमानेऽजने तस्मिन् नेदुर्दुन्दुभयो दिवि ॥ ५ ॥<br>
जगुः किन्नरगन्धर्वाः तुष्टुवुः सिद्धचारणाः ।<br>
विद्याधर्यश्च ननृतुः अप्सरोभिः समं तदा ॥ ६ ॥<br>
मुमुचुर्मुनयो देवाः सुमनांसि मुदान्विताः ।<br>
मन्दं मन्दं जलधरा जगर्जुः अनुसागरम् ॥ ७ ॥<br>
निशीथे तम उद्‍भूते जायमाने जनार्दने ।<br>
देवक्यां देवरूपिण्यां विष्णुः सर्वगुहाशयः ।<br>
आविरासीद् यथा प्राच्यां दिशि इन्दुरिव पुष्कलः ॥ ८ ॥<br>
<br>
तमद्‍भुतं बालकमम्बुजेक्षणं<br>
&nbsp;&nbsp;&nbsp;&nbsp;&nbsp;चतुर्भुजं शंखगदार्युदायुधम् ।<br>
श्रीवत्सलक्ष्मं गलशोभि कौस्तुभं<br>
&nbsp;&nbsp;&nbsp;&nbsp;&nbsp;पीताम्बरं सान्द्रपयोदसौभगम् ॥ ९ ॥<br>
महार्हवैदूर्यकिरीटकुण्डल<br>
&nbsp;&nbsp;&nbsp;&nbsp;&nbsp;त्विषा परिष्वक्त सहस्रकुन्तलम् ।<br>
उद्दाम काञ्च्यङ्‍गद कङ्कणादिभिः<br>
&nbsp;&nbsp;&nbsp;&nbsp;&nbsp;विरोचमानं वसुदेव ऐक्षत ॥ १० ॥<br>
स विस्मयोत्फुल्ल विलोचनो हरिं<br>
&nbsp;&nbsp;&nbsp;&nbsp;&nbsp;सुतं विलोक्यानकदुन्दुभिस्तदा ।<br>
कृष्णावतारोत्सव संभ्रमोऽस्पृशन्<br>
&nbsp;&nbsp;&nbsp;&nbsp;&nbsp;मुदा द्विजेभ्योऽयुतमाप्लुतो गवाम् ॥ ११ ॥<br>
अथैनमस्तौदवधार्य पूरुषं<br>
&nbsp;&nbsp;&nbsp;&nbsp;&nbsp;परं नताङ्‌गः कृतधीः कृताञ्जलिः ।<br>
स्वरोचिषा भारत सूतिकागृहं<br>
&nbsp;&nbsp;&nbsp;&nbsp;&nbsp;विरोचयन्तं गतभीः प्रभाववित् ॥ १२ ॥<br>
<br>
श्रीवसुदेव उवाच ।<br>
<br>
विदितोऽसि भवान् साक्षात् पुरुषः प्रकृतेः परः ।<br>
केवलानुभवानन्द स्वरूपः सर्वबुद्धिदृक् ॥ १३ ॥<br>
स एव स्वप्रकृत्येदं सृष्ट्वाग्रे त्रिगुणात्मकम् ।<br>
तदनु त्वं ह्यप्रविष्टः प्रविष्ट इव भाव्यसे ॥ १४ ॥<br>
यथा इमे अविकृता भावाः तथा ते विकृतैः सह ।<br>
नानावीर्याः पृथग्भूता विराजं जनयन्ति हि ॥ १५ ॥<br>
सन्निपत्य समुत्पाद्य दृश्यन्तेऽनुगता इव ।<br>
प्रागेव विद्यमानत्वात् न तेषां इह संभवः ॥ १६ ॥<br>
<br>
एवं भवान् बुद्ध्यनुमेयलक्षणैः<br>
&nbsp;&nbsp;&nbsp;&nbsp;&nbsp;ग्राह्यैर्गुणैः सन्नपि तद्‍गुणाग्रहः ।<br>
अनावृतत्वाद् बहिरन्तरं न ते<br>
&nbsp;&nbsp;&nbsp;&nbsp;&nbsp;सर्वस्य सर्वात्मन आत्मवस्तुनः ॥ १७ ॥<br>
य आत्मनो दृश्यगुणेषु सन्निति<br>
&nbsp;&nbsp;&nbsp;&nbsp;&nbsp;व्यवस्यते स्व-व्यतिरेकतोऽबुधः ।<br>
विनानुवादं न च तन्मनीषितं<br>
&nbsp;&nbsp;&nbsp;&nbsp;&nbsp;सम्यग् यतस्त्यक्तमुपाददत् पुमान् ॥ १८ ॥<br>
त्वत्तोऽस्य जन्मस्थिति संयमान् विभो<br>
&nbsp;&nbsp;&nbsp;&nbsp;&nbsp;वदन्ति अनीहात् अगुणाद् अविक्रियात् ।<br>
त्वयीश्वरे ब्रह्मणि नो विरुध्यते<br>
&nbsp;&nbsp;&nbsp;&nbsp;&nbsp;त्वद् आश्रयत्वाद् उपचर्यते गुणैः ॥ १९ ॥<br>
स त्वं त्रिलोकस्थितये स्वमायया<br>
&nbsp;&nbsp;&nbsp;&nbsp;&nbsp;बिभर्षि शुक्लं खलु वर्णमात्मनः ।<br>
सर्गाय रक्तं रजसोपबृंहितं<br>
&nbsp;&nbsp;&nbsp;&nbsp;&nbsp;कृष्णं च वर्णं तमसा जनात्यये ॥ २० ॥<br>
त्वमस्य लोकस्य विभो रिरक्षिषुः<br>
&nbsp;&nbsp;&nbsp;&nbsp;&nbsp;गृहेऽवतीर्णोऽसि ममाखिलेश्वर ।<br>
राजन्य संज्ञासुरकोटि यूथपैः<br>
&nbsp;&nbsp;&nbsp;&nbsp;&nbsp;निर्व्यूह्यमाना निहनिष्यसे चमूः ॥ २१ ॥<br>
अयं त्वसभ्यस्तव जन्म नौ गृहे<br>
&nbsp;&nbsp;&nbsp;&nbsp;&nbsp;श्रुत्वाग्रजांस्ते न्यवधीत् सुरेश्वर ।<br>
स तेऽवतारं पुरुषैः समर्पितं<br>
&nbsp;&nbsp;&nbsp;&nbsp;&nbsp;श्रुत्वाधुनैव अभिसरत्युदायुधः ॥ २२ ॥<br>
<br>
श्रीशुक उवाच ।<br>
<br>
अथैनं आत्मजं वीक्ष्य महापुरुष लक्षणम् ।<br>
देवकी तं उपाधावत् कंसाद् भीता सुचिस्मिता ॥ २३ ॥<br>
<br>
श्रीदेवक्युवाच ।<br>
<br>
रूपं यत् तत् प्राहुरव्यक्तमाद्यं<br>
&nbsp;&nbsp;&nbsp;&nbsp;&nbsp;ब्रह्म ज्योतिर्निर्गुणं निर्विकारम् ।<br>
सत्तामात्रं निर्विशेषं निरीहं<br>
&nbsp;&nbsp;&nbsp;&nbsp;&nbsp;स त्वं साक्षात् विष्णुरध्यात्मदीपः ॥ २४ ॥<br>
नष्टे लोके द्विपरार्धावसाने<br>
&nbsp;&nbsp;&nbsp;&nbsp;&nbsp;महाभूतेषु आदिभूतं गतेषु ।<br>
व्यक्ते अव्यक्तं कालवेगेन याते<br>
&nbsp;&nbsp;&nbsp;&nbsp;&nbsp;भवान् एकः शिष्यते शेषसंज्ञः ॥ २५ ॥<br>
योऽयं कालस्तस्य तेऽव्यक्तबन्धो<br>
&nbsp;&nbsp;&nbsp;&nbsp;&nbsp;चेष्टां आहुः चेष्टते येन विश्वम् ।<br>
निमेषादिः वत्सरान्तो महीयान्<br>
&nbsp;&nbsp;&nbsp;&nbsp;&nbsp;तं त्वेशानं क्षेमधाम प्रपद्ये ॥ २६ ॥<br>
मर्त्यो मृत्युव्यालभीतः पलायन्<br>
&nbsp;&nbsp;&nbsp;&nbsp;&nbsp;लोकान् सर्वान् निर्भयं नाध्यगच्छत् ।<br>
त्वत्पादाब्जं प्राप्य यदृच्छयाद्य<br>
&nbsp;&nbsp;&nbsp;&nbsp;&nbsp;स्वस्थः शेते मृत्युरस्मादपैति ॥ २७ ॥<br>
स त्वं घोरात् उग्रसेनात्मजात् नः<br>
&nbsp;&nbsp;&nbsp;&nbsp;&nbsp;त्राहि त्रस्तान् भृत्यवित्रासहासि ।<br>
रूपं चेदं पौरुषं ध्यानधिष्ण्यं<br>
&nbsp;&nbsp;&nbsp;&nbsp;&nbsp;मा प्रत्यक्षं मांसदृशां कृषीष्ठाः ॥ २८ ॥<br>
<br>
जन्म ते मय्यसौ पापो मा विद्यात् मधुसूदन ।<br>
समुद्विजे भवद्धेतोः कंसाद् अहमधीरधीः ॥ २९ ॥<br>
उपसंहर विश्वात्मन् अदो रूपं अलौकिकम् ।<br>
शंखचक्रगदापद्म श्रिया जुष्टं चतुर्भुजम् ॥ ३० ॥<br>
<br>
विश्वं यदेतत् स्वतनौ निशान्ते<br>
&nbsp;&nbsp;&nbsp;&nbsp;&nbsp;यथावकाशं पुरुषः परो भवान् ।<br>
बिभर्ति सोऽयं मम गर्भगो अभूद्<br>
&nbsp;&nbsp;&nbsp;&nbsp;&nbsp;अहो नृलोकस्य विडंबनं हि तत् ॥ ३१ ॥<br>
<br>
श्रीभगवानुवाच ।<br>
<br>
त्वमेव पूर्वसर्गेऽभूः पृश्निः स्वायंभुवे सति ।<br>
तदायं सुतपा नाम प्रजापतिः अकल्मषः ॥ ३२ ॥<br>
युवां वै ब्रह्मणाऽऽदिष्टौ प्रजासर्गे यदा ततः ।<br>
सन्नियम्येन्द्रियग्रामं तेपाथे परमं तपः ॥ ३३ ॥<br>
वर्षवाता-तप-हिम घर्मकालगुणाननु ।<br>
सहमानौ श्वासरोध विनिर्धूत-मनोमलौ ॥ ३४ ॥<br>
शीर्णपर्णा-निलाहारौ उपशान्तेन चेतसा ।<br>
मत्तः कामान् अभीप्सन्तौ मद् आराधनमीहतुः ॥ ३५ ॥<br>
एवं वां तप्यतोस्तीव्रं तपः परमदुष्करम् ।<br>
दिव्यवर्षसहस्राणि द्वादशेयुः मदात्मनोः ॥ ३६ ॥<br>
तदा वां परितुष्टोऽहं अमुना वपुषानघे ।<br>
तपसा श्रद्धया नित्यं भक्त्या च हृदि भावितः ॥ ३७ ॥<br>
प्रादुरासं वरदराड् युवयोः कामदित्सया ।<br>
व्रियतां वर इत्युक्ते मादृशो वां वृतः सुतः ॥ ३८ ॥<br>
अजुष्टग्राम्यविषयौ अनपत्यौ च दम्पती ।<br>
न वव्राथेऽपवर्गं मे मोहितौ देवमायया ॥ ३९ ॥<br>
गते मयि युवां लब्ध्वा वरं मत्सदृशं सुतम् ।<br>
ग्राम्यान् भोगान् अभुञ्जाथां युवां प्राप्तमनोरथौ ॥ ४० ॥<br>
अदृष्ट्वान्यतमं लोके शीलौदार्यगुणैः समम् ।<br>
अहं सुतो वामभवं पृश्निगर्भ इति श्रुतः ॥ ४१ ॥<br>
तयोर्वां पुनरेवाहं अदित्यामास कश्यपात् ।<br>
उपेन्द्र इति विख्यातो वामनत्वाच्च वामनः ॥ ४२ ॥<br>
तृतीयेऽस्मिन् भवेऽहं वै तेनैव वपुषाथ वाम् ।<br>
जातो भूयस्तयोरेव सत्यं मे व्याहृतं सति ॥ ४३ ॥<br>
एतद् वां दर्शितं रूपं प्राग्जन्म स्मरणाय मे ।<br>
नान्यथा मद्‍भवं ज्ञानं मर्त्यलिङ्गेन जायते ॥ ४४ ॥<br>
युवां मां पुत्रभावेन ब्रह्मभावेन चासकृत् ।<br>
चिन्तयन्तौ कृतस्नेहौ यास्येथे मद्‍गतिं पराम् ॥ ४५ ॥<br>
<br>
श्रीशुक उवाच ।<br>
इत्युक्त्वासीत् हरिः तूष्णीं भगवान् आत्ममायया ।<br>
पित्रोः संपश्यतोः सद्यो बभूव प्राकृतः शिशुः ॥ ४६ ॥<br>
<br>
ततश्च शौरिः भगवत्प्रचोदितः<br>
&nbsp;&nbsp;&nbsp;&nbsp;&nbsp;सुतं समादाय स सूतिकागृहात् ।<br>
यदा बहिर्गन्तुमियेष तर्ह्यजा<br>
&nbsp;&nbsp;&nbsp;&nbsp;&nbsp;या योगमायाजनि नन्दजायया ॥ ४७ ॥<br>
तया हृतप्रत्यय सर्ववृत्तिषु<br>
&nbsp;&nbsp;&nbsp;&nbsp;&nbsp;द्वाःस्थेषु पौरेष्वपि शायितेष्वथ ।<br>
द्वारस्तु सर्वाः पिहिता दुरत्यया<br>
&nbsp;&nbsp;&nbsp;&nbsp;&nbsp;बृहत् कपाटायस कीलश्रृंखलैः ॥ ४८ ॥<br>
ताः कृष्णवाहे वसुदेव आगते<br>
&nbsp;&nbsp;&nbsp;&nbsp;&nbsp;स्वयं व्यवर्यन्त यथा तमो रवेः ।<br>
ववर्ष पर्जन्य उपांशुगर्जितः<br>
&nbsp;&nbsp;&nbsp;&nbsp;&nbsp;शेषोऽन्वगाद् वारि निवारयन् फणैः ॥ ४९ ॥<br>
मघोनि वर्षत्यसकृत् यमानुजा<br>
&nbsp;&nbsp;&nbsp;&nbsp;&nbsp;गंभीर तोयौघ जवोर्मि फेनिला ।<br>
भयानकावर्त शताकुला नदी<br>
&nbsp;&nbsp;&nbsp;&nbsp;&nbsp;मार्गं ददौ सिन्धुरिव श्रियः पतेः ॥ ५० ॥<br>
नन्दव्रजं शौरिरुपेत्य तत्र तान्<br>
&nbsp;&nbsp;&nbsp;&nbsp;&nbsp;गोपान् प्रसुप्तान् उपलभ्य निद्रया ।<br>
सुतं यशोदाशयने निधाय तत्<br>
&nbsp;&nbsp;&nbsp;&nbsp;&nbsp;सुतां उपादाय पुनर्गृहान् अगात् ॥ ५१ ॥<br>
<br>
देवक्याः शयने न्यस्य वसुदेवोऽथ दारिकाम् ।<br>
प्रतिमुच्य पदोर्लोहं आस्ते पूर्ववदावृतः ॥ ५२ ॥<br>
यशोदा नन्दपत्‍नी च जातं परमबुध्यत ।<br>
न तल्लिङ्गं परिश्रान्ता निद्रयापगतस्मृतिः ॥ ५३ ॥<br>
<br>
इति श्रीमद्‍भागवते महापुराणे पारमहंस्यां संहितायां<br>
दशमस्कन्धे पूर्वार्धे कृष्णजन्मनि तृतीयोध्याऽयः ॥ ३ ॥<br>
हरिः ॐ तत्सत् श्रीकृष्णार्पणमस्तु ॥ <br>
