<br>
<br>
महारासवर्णनं; परीक्षित्कृत शंकायाः शुकद्वारा समाधानं च - <br>
<br>
श्रीशुक उवाच - <br>
( अनुष्टुप् )<br>
इत्थं भगवतो गोप्यः श्रुत्वा वाचः सुपेशलाः । <br>
&nbsp;जहुर्विरहजं तापं तदङ्‌गोपचिताशिषः ॥ १ ॥ <br>
&nbsp;तत्रारभत गोविन्दो रासक्रीडामनुव्रतैः । <br>
&nbsp;स्त्रीरत्‍नैरन्वितः प्रीतैः अन्योन्याबद्धबाहुभिः ॥ २ ॥ <br>
&nbsp;रासोत्सवः सम्प्रवृत्तो गोपीमण्डलमण्डितः । <br>
&nbsp;योगेश्वरेण कृष्णेन तासां मध्ये द्वयोर्द्वयोः ॥ ३ ॥ <br>
&nbsp;प्रविष्टेन गृहीतानां कण्ठे स्वनिकटं स्त्रियः । <br>
&nbsp;यं मन्येरन् नभस्तावद् विमानशतसङ्‌कुलम् ॥ ४ ॥ <br>
&nbsp;दिवौकसां सदाराणां औत्सुक्यापहृतात्मनाम् । <br>
&nbsp;ततो दुन्दुभयो नेदुः निपेतुः पुष्पवृष्टयः । <br>
&nbsp;जगुर्गन्धर्वपतयः सस्त्रीकास्तद् यशोऽमलम् ॥ ५ ॥ <br>
&nbsp;वलयानां नूपुराणां किङ्‌किणीनां च योषिताम् । <br>
&nbsp;सप्रियाणामभूत् शब्दः तुमुलो रासमण्डले ॥ ६ ॥ <br>
&nbsp;तत्रातिशुशुभे ताभिः भगवान् देवकीसुतः । <br>
&nbsp;मध्ये मणीनां हैमानां महामरकतो यथा ॥ ७ ॥ <br>
( शार्दूलविक्रीडित )<br>
पादन्यासैर्भुजविधुतिभिः <br>
&nbsp;&nbsp;&nbsp;&nbsp;&nbsp;सस्मितैर्भ्रूविलासैः । <br>
&nbsp;भज्यन्मध्यैश्चलकुचपटैः <br>
&nbsp;&nbsp;&nbsp;&nbsp;&nbsp;कुण्डलैर्गण्डलोलैः । <br>
&nbsp;स्विद्यन्मुख्यः कवररसना<br>
&nbsp;&nbsp;&nbsp;&nbsp;&nbsp;ग्रन्थयः कृष्णवध्वो । <br>
&nbsp;गायन्त्यस्तं तडित इव ता <br>
&nbsp;&nbsp;&nbsp;&nbsp;&nbsp;मेघचक्रे विरेजुः ॥ ८ ॥ <br>
( अनुष्टुप् )<br>
उच्चैर्जगुर्नृत्यमाना रक्तकण्ठ्यो रतिप्रियाः । <br>
&nbsp;कृष्णाभिमर्शमुदिता यद्‍गीतेनेदमावृतम् ॥ ९ ॥ <br>
&nbsp;काचित् समं मुकुन्देन स्वरजातीरमिश्रिताः । <br>
&nbsp;उन्निन्ये पूजिता तेन प्रीयता साधु साध्विति । <br>
&nbsp;तदेव ध्रुवमुन्निन्ये तस्यै मानं च बह्वदात् ॥ १० ॥ <br>
&nbsp;काचिद् रासपरिश्रान्ता पार्श्वस्थस्य गदाभृतः । <br>
&nbsp;जग्राह बाहुना स्कन्धं श्लथद्वलयमल्लिका ॥ ११ ॥ <br>
&nbsp;तत्रैकांसगतं बाहुं कृष्णस्योत्पलसौरभम् । <br>
&nbsp;चन्दनालिप्तमाघ्राय हृष्टरोमा चुचुम्ब ह ॥ १२ ॥ <br>
&nbsp;कस्याश्चित् नाट्यविक्षिप्त कुण्डलत्विषमण्डितम् । <br>
&nbsp;गण्डं गण्डे सन्दधत्याः अदात्ताम्बूलचर्वितम् ॥ १३ ॥ <br>
&nbsp;नृत्यती गायती काचित् कूजन् नूपुरमेखला । <br>
&nbsp;पार्श्वस्थाच्युतहस्ताब्जं श्रान्ताधात् स्तनयोः शिवम् ॥ १४ ॥ <br>
&nbsp;गोप्यो लब्ध्वाच्युतं कान्तं श्रिय एकान्तवल्लभम् । <br>
&nbsp;गृहीतकण्ठ्यस्तद्दोर्भ्यां गायन्त्यस्तं विजह्रिरे ॥ १५ ॥ <br>
( वसंततिलका )<br>
कर्णोत्पलालकविटङ्‌ककपोलघर्म <br>
&nbsp;&nbsp;&nbsp;&nbsp;&nbsp;वक्त्रश्रियो वलयनूपुरघोषवाद्यैः । <br>
&nbsp;गोप्यः समं भगवता ननृतुः स्वकेश <br>
&nbsp;&nbsp;&nbsp;&nbsp;&nbsp;स्रस्तस्रजो भ्रमरगायकरासगोष्ठ्याम् ॥ १६ ॥ <br>
( मिश्र )<br>
एवं परिष्वङ्‌गकराभिमर्श <br>
&nbsp;&nbsp;&nbsp;&nbsp;&nbsp;स्निग्धेक्षणोद्दामविलासहासैः । <br>
&nbsp;रेमे रमेशो व्रजसुन्दरीभिः <br>
&nbsp;&nbsp;&nbsp;&nbsp;&nbsp;यथार्भकः स्वप्रतिबिम्बविभ्रमः ॥ १७ ॥ <br>
&nbsp;तदङ्‌गसङ्‌गप्रमुदाकुलेन्द्रियाः <br>
&nbsp;&nbsp;&nbsp;&nbsp;&nbsp;केशान् दूकूलं कुचपट्टिकां वा । <br>
&nbsp;नाञ्जः प्रतिव्योढुमलं व्रजस्त्रियो <br>
&nbsp;&nbsp;&nbsp;&nbsp;&nbsp;विस्रस्तमालाभरणाः कुरूद्वह ॥ १८ ॥ <br>
( अनुष्टुप् )<br>
कृष्णविक्रीडितं वीक्ष्य मुमुहुः खेचरस्त्रियः । <br>
&nbsp;कामार्दिताः शशाङ्‌कश्च सगणो विस्मितोऽभवत् ॥ १९ ॥ <br>
&nbsp;कृत्वा तावन्तमात्मानं यावतीर्गोपयोषितः । <br>
&nbsp;रेमे स भगवान् ताभिः आत्मारामोऽपि लीलया ॥ २० ॥ <br>
&nbsp;तासां अतिविहारेण श्रान्तानां वदनानि सः । <br>
&nbsp;प्रामृजत् करुणः प्रेम्णा शन्तमेनाङ्‌ग पाणिना ॥ २१ ॥ <br>
( वसंततिलका )<br>
गोप्यः स्फुरत्पुरटकुण्डलकुन्तलत्विड् <br>
&nbsp;&nbsp;&nbsp;&nbsp;&nbsp;गण्डश्रिया सुधितहासनिरीक्षणेन । <br>
&nbsp;मानं दधत्य ऋषभस्य जगुः कृतानि <br>
&nbsp;&nbsp;&nbsp;&nbsp;&nbsp;पुण्यानि तत्कररुहस्पर्शप्रमोदाः ॥ २२ ॥ <br>
&nbsp;ताभिर्युतः श्रममपोहितुमङ्‌गसङ्‌ग <br>
&nbsp;&nbsp;&nbsp;&nbsp;&nbsp;घृष्टस्रजः स कुचकुङ्‌कुमरञ्जितायाः । <br>
&nbsp;गन्धर्वपालिभिरनुद्रुत आविशद् वा <br>
&nbsp;&nbsp;&nbsp;&nbsp;&nbsp;श्रान्तो गजीभिरिभराडिव भिन्नसेतुः ॥ २३ ॥ <br>
&nbsp;सोऽम्भस्यलं युवतिभिः परिषिच्यमानः <br>
&nbsp;&nbsp;&nbsp;&nbsp;&nbsp;प्रेम्णेक्षितः प्रहसतीभिरितस्ततोऽङ्‌ग । <br>
&nbsp;वैमानिकैः कुसुमवर्षिभिरीड्यमानो <br>
&nbsp;&nbsp;&nbsp;&nbsp;&nbsp;रेमे स्वयं स्वरतिरत्र गजेन्द्रलीलः ॥ २४ ॥ <br>
( मिश्र )<br>
ततश्च कृष्णोपवने जलस्थल <br>
&nbsp;&nbsp;&nbsp;&nbsp;&nbsp;प्रसूनगन्धानिलजुष्टदिक्तटे । <br>
&nbsp;चचार भृङ्‌गप्रमदागणावृतो <br>
&nbsp;&nbsp;&nbsp;&nbsp;&nbsp;यथा मदच्युद् द्विरदः करेणुभिः ॥ २५ ॥ <br>
&nbsp;एवं शशाङ्‌कांशुविराजिता निशाः <br>
&nbsp;&nbsp;&nbsp;&nbsp;&nbsp;स सत्यकामोऽनुरताबलागणः । <br>
&nbsp;सिषेव आत्मन्यवरुद्धसौरतः <br>
&nbsp;&nbsp;&nbsp;&nbsp;&nbsp;सर्वाः शरत्काव्यकथारसाश्रयाः ॥ २६ ॥ <br>
&nbsp;श्रीपरीक्षिदुवाच - <br>
( अनुष्टुप् )<br>
संस्थापनाय धर्मस्य प्रशमायेतरस्य च । <br>
&nbsp;अवतीर्णो हि भगवानंन् अंशेन जगदीश्वरः ॥ २७ ॥ <br>
&nbsp;स कथं धर्मसेतूनां वक्ता कर्ताभिरक्षिता । <br>
&nbsp;प्रतीपमाचरद् ब्रह्मन् परदाराभिमर्शनम् ॥ २८ ॥ <br>
&nbsp;आप्तकामो यदुपतिः कृतवान् वै जुगुप्सितम् । <br>
&nbsp;किमभिप्राय एतन्नः संशयं छिन्धि सुव्रत ॥ २९ ॥ <br>
&nbsp;श्रीशुक उवाच - <br>
धर्मव्यतिक्रमो दृष्ट ईश्वराणां च साहसम् । <br>
&nbsp;तेजीयसां न दोषाय वह्नेः सर्वभुजो यथा ॥ ३० ॥ <br>
&nbsp;नैतत्समाचरेज्जातु मनसापि ह्यनीश्वरः । <br>
&nbsp;विनश्यत्याचरन्मौढ्याद् यथारुद्रोऽब्धिजं विषम् ॥ ३१ ॥ <br>
&nbsp;ईश्वराणां वचः सत्यं तथैवाचरितं क्वचित् । <br>
&nbsp;तेषां यत् स्ववचोयुक्तं बुद्धिमांस्तत् समाचरेत् ॥ ३२ ॥ <br>
&nbsp;कुशलाचरितेनैषां इह स्वार्थो न विद्यते । <br>
&nbsp;विपर्ययेण वानर्थो निरहङ्‌कारिणां प्रभो ॥ ३३ ॥ <br>
&nbsp;किमुताखिलसत्त्वानां तिर्यङ्‌ मर्त्यदिवौकसाम् । <br>
&nbsp;ईशितुश्चेशितव्यानां कुशलाकुशलान्वयः ॥ ३४ ॥ <br>
( वसंततिलका )<br>
यत्पादपङ्‌कजपरागनिषेवतृप्ता <br>
&nbsp;&nbsp;&nbsp;&nbsp;&nbsp;योगप्रभावविधुताखिलकर्मबन्धाः । <br>
&nbsp;स्वैरं चरन्ति मुनयोऽपि न नह्यमानाः <br>
&nbsp;&nbsp;&nbsp;&nbsp;&nbsp;तस्येच्छयाऽऽत्तवपुषः कुत एव बन्धः ॥ ३५ ॥ <br>
( अनुष्टुप् )<br>
गोपीनां तत्पतीनां च सर्वेषामेव देहिनाम् । <br>
&nbsp;योऽन्तश्चरति सोऽध्यक्षः क्रीडनेनेह देहभाक् ॥ ३६ ॥ <br>
&nbsp;अनुग्रहाय भूतानां मानुषं देहमास्थितः । <br>
&nbsp;भजते तादृशीः क्रीड याः श्रुत्वा तत्परो भवेत् ॥ ३७ ॥ <br>
&nbsp;नासूयन् खलु कृष्णाय मोहितास्तस्य मायया । <br>
&nbsp;मन्यमानाः स्वपार्श्वस्थान् स्वान् स्वान् दारान् व्रजौकसः ॥ ३८ ॥ <br>
&nbsp;ब्रह्मरात्र उपावृत्ते वासुदेवानुमोदिताः । <br>
&nbsp;अनिच्छन्त्यो ययुर्गोप्यः स्वगृहान् भगवत्प्रियाः ॥ ३९ ॥ <br>
( वसंततिलका )<br>
विक्रीडितं व्रजवधूभिरिदं च विष्णोः <br>
&nbsp;&nbsp;&nbsp;&nbsp;&nbsp;श्रद्धान्वितोऽनुश्रृणुयादथ वर्णयेद्यः । <br>
&nbsp;भक्तिं परां भगवति प्रतिलभ्य कामं <br>
&nbsp;&nbsp;&nbsp;&nbsp;&nbsp;हृद्रोगमाश्वपहिनोत्यचिरेण धीरः ॥ ४० ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे रासक्रीडावर्णनं नाम त्रयोत्रिंशोऽध्यायः ॥ ३३ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
