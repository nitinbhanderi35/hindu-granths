<br>
<br>
युग्मगीतं; गोचारणाय वनं गतस्य भगवतो गोपीजनकृतं गुणगानम् - <br>
<br>
श्रीशुक उवाच - <br>
( अनुष्टुप् )<br>
गोप्यः कृष्णे वनं याते तमनुद्रुतचेतसः । <br>
&nbsp;कृष्णलीलाः प्रगायन्त्यो निन्युर्दुःखेन वासरान् ॥ १ ॥ <br>
&nbsp;श्रीगोप्य ऊचुः - <br>
( स्वागता )<br>
वामबाहुकृतवामकपोलो <br>
&nbsp;&nbsp;&nbsp;&nbsp;&nbsp;वल्गितभ्रुरधरार्पितवेणुम् । <br>
&nbsp;कोमलाङ्‌गुलिभिराश्रितमार्गं <br>
&nbsp;&nbsp;&nbsp;&nbsp;&nbsp;गोप्य ईरयति यत्र मुकुन्दः ॥ २ ॥ <br>
&nbsp;व्योमयानवनिताः सह सिद्धैः <br>
&nbsp;&nbsp;&nbsp;&nbsp;&nbsp;विस्मितास्तदुपधार्य सलज्जाः । <br>
&nbsp;काममार्गणसमर्पितचित्ताः <br>
&nbsp;&nbsp;&nbsp;&nbsp;&nbsp;कश्मलं ययुरपस्मृतनीव्यः ॥ ३ ॥ <br>
&nbsp;हन्त चित्रमबलाः श्रृणुतेदं <br>
&nbsp;&nbsp;&nbsp;&nbsp;&nbsp;हारहास उरसि स्थिरविद्युत् । <br>
&nbsp;नन्दसूनुरयमार्तजनानां <br>
&nbsp;&nbsp;&nbsp;&nbsp;&nbsp;नर्मदो यर्हि कूजितवेणुः ॥ ४ ॥ <br>
&nbsp;वृन्दशो व्रजवृषा मृगगावो <br>
&nbsp;&nbsp;&nbsp;&nbsp;&nbsp;वेणुवाद्यहृतचेतस आरात् । <br>
&nbsp;दन्तदष्टकवला धृतकर्णा <br>
&nbsp;&nbsp;&nbsp;&nbsp;&nbsp;निद्रिता लिखितचित्रमिवासन् ॥ ५ ॥ <br>
&nbsp;बर्हिणस्तबकधातुपलाशैः <br>
&nbsp;&nbsp;&nbsp;&nbsp;&nbsp;बद्धमल्लपरिबर्हविडम्बः । <br>
&nbsp;कर्हिचित्सबल आलि स गोपैः <br>
&nbsp;&nbsp;&nbsp;&nbsp;&nbsp;गाः समाह्वयति यत्र मुकुन्दः ॥ ६ ॥ <br>
&nbsp;तर्हि भग्नगतयः सरितो वै <br>
&nbsp;&nbsp;&nbsp;&nbsp;&nbsp;तत्पदाम्बुजरजोऽनिलनीतम् । <br>
&nbsp;स्पृहयतीर्वयमिवाबहुपुण्याः <br>
&nbsp;&nbsp;&nbsp;&nbsp;&nbsp;प्रेमवेपितभुजाः स्तिमितापः ॥ ७ ॥ <br>
( मिश्र )<br>
अनुचरैः समनुवर्णितवीर्य <br>
&nbsp;&nbsp;&nbsp;&nbsp;&nbsp;आदिपूरुष इवाचलभूतिः । <br>
&nbsp;वनचरो गिरितटेषु चरन्तीः <br>
&nbsp;&nbsp;&nbsp;&nbsp;&nbsp;वेणुनाह्वयति गाः स यदा हि ॥ ८ ॥ <br>
&nbsp;वनलतास्तरव आत्मनि विष्णुं <br>
&nbsp;&nbsp;&nbsp;&nbsp;&nbsp;व्यञ्जयन्त्य इव पुष्पफलाढ्याः । <br>
&nbsp;प्रणतभारविटपा मधुधाराः <br>
&nbsp;&nbsp;&nbsp;&nbsp;&nbsp;प्रेमहृष्टतनवः ससृजुः स्म ॥ ९ ॥ <br>
&nbsp;दर्शनीयतिलको वनमाला <br>
&nbsp;&nbsp;&nbsp;&nbsp;&nbsp;दिव्यगन्धतुलसीमधुमत्तैः । <br>
&nbsp;अलिकुलैरलघु गीतामभीष्टं <br>
&nbsp;&nbsp;&nbsp;&nbsp;&nbsp;आद्रियन् यर्हि सन्धितवेणुः ॥ १० ॥ <br>
&nbsp;सरसि सारसहंसविहङ्‌गाः <br>
&nbsp;&nbsp;&nbsp;&nbsp;&nbsp;चारुगीतहृतचेतस एत्य । <br>
&nbsp;हरिमुपासत ते यतचित्ता <br>
&nbsp;&nbsp;&nbsp;&nbsp;&nbsp;हन्त मीलितदृशो धृतमौनाः ॥ ११ ॥ <br>
&nbsp;सहबलः स्रगवतंसविलासः <br>
&nbsp;&nbsp;&nbsp;&nbsp;&nbsp;सानुषु क्षितिभृतो व्रजदेव्यः । <br>
&nbsp;हर्षयन् यर्हि वेणुरवेण <br>
&nbsp;&nbsp;&nbsp;&nbsp;&nbsp;जातहर्ष उपरम्भति विश्वम् ॥ १२ ॥ <br>
&nbsp;महदतिक्रमणशङ्‌कितचेता <br>
&nbsp;&nbsp;&nbsp;&nbsp;&nbsp;मन्दमन्दमनुगर्जति मेघः । <br>
&nbsp;सुहृदमभ्यवर्षत् सुमनोभिः <br>
&nbsp;&nbsp;&nbsp;&nbsp;&nbsp;छायया च विदधत्प्रतपत्रम् ॥ १३ ॥ <br>
&nbsp;विविधगोपचरणेषु विदग्धो <br>
&nbsp;&nbsp;&nbsp;&nbsp;&nbsp;वेणुवाद्य उरुधा निजशिक्षाः । <br>
&nbsp;तव सुतः सति यदाधरबिम्बे <br>
&nbsp;&nbsp;&nbsp;&nbsp;&nbsp;दत्तवेणुरनयत् स्वरजातीः ॥ १४ ॥ <br>
&nbsp;सवनशस्तदुपधार्य सुरेशाः <br>
&nbsp;&nbsp;&nbsp;&nbsp;&nbsp;शक्रशर्वपरमेष्ठिपुरोगाः । <br>
&nbsp;कवय आनतकन्धरचित्ताः <br>
&nbsp;&nbsp;&nbsp;&nbsp;&nbsp;कश्मलं ययुरनिश्चिततत्त्वाः ॥ १५ ॥ <br>
&nbsp;निजपदाब्जदलैर्ध्वजवज्र <br>
&nbsp;&nbsp;&nbsp;&nbsp;&nbsp;नीरजाङ्‌कुशविचित्रललामैः । <br>
&nbsp;व्रजभुवः शमयन् खुरतोदं <br>
&nbsp;&nbsp;&nbsp;&nbsp;&nbsp;वर्ष्मधुर्यगतिरीडितवेणुः ॥ १६ ॥ <br>
&nbsp;व्रजति तेन वयं सविलास <br>
&nbsp;&nbsp;&nbsp;&nbsp;&nbsp;वीक्षणार्पितमनोभववेगाः । <br>
&nbsp;कुजगतिं गमिता न विदामः <br>
&nbsp;&nbsp;&nbsp;&nbsp;&nbsp;कश्मलेन कवरं वसनं वा ॥ १७ ॥ <br>
&nbsp;मणिधरः क्वचिदागणयन् गा <br>
&nbsp;&nbsp;&nbsp;&nbsp;&nbsp;मालया दयितगन्धतुलस्याः । <br>
&nbsp;प्रणयिनोऽनुचरस्य कदांसे <br>
&nbsp;&nbsp;&nbsp;&nbsp;&nbsp;प्रक्षिपन् भुजमगायत यत्र ॥ १८ ॥ <br>
&nbsp;क्वणितवेणुरववञ्चितचित्ताः <br>
&nbsp;&nbsp;&nbsp;&nbsp;&nbsp;कृष्णमन्वसत कृष्णगृहिण्यः । <br>
&nbsp;गुणगणार्णमनुगत्य हरिण्यो <br>
&nbsp;&nbsp;&nbsp;&nbsp;&nbsp;गोपिका इव विमुक्तगृहाशाः ॥ १९ ॥ <br>
( स्वागता )<br>
कुन्ददामकृतकौतुकवेषो <br>
&nbsp;&nbsp;&nbsp;&nbsp;&nbsp;गोपगोधनवृतो यमुनायाम् । <br>
&nbsp;नन्दसूनुरनघे तव वत्सो <br>
&nbsp;&nbsp;&nbsp;&nbsp;&nbsp;नर्मदः प्रणयिणां विजहार ॥ २० ॥ <br>
&nbsp;मन्दवायुरुपवात्यनकूलं <br>
&nbsp;&nbsp;&nbsp;&nbsp;&nbsp;मानयन् मलयजस्पर्शेन । <br>
&nbsp;वन्दिनस्तमुपदेवगणा ये <br>
&nbsp;&nbsp;&nbsp;&nbsp;&nbsp;वाद्यगीतबलिभिः परिवव्रुः ॥ २१ ॥ <br>
&nbsp;वत्सलो व्रजगवां यदगध्रो <br>
&nbsp;&nbsp;&nbsp;&nbsp;&nbsp;वन्द्यमानचरणः पथि वृद्धैः । <br>
&nbsp;कृत्स्नगोधनमुपोह्य दिनान्ते <br>
&nbsp;&nbsp;&nbsp;&nbsp;&nbsp;गीतवेणुरनुगेडितकीर्तिः ॥ २२ ॥ <br>
&nbsp;उत्सवं श्रमरुचापि दृशीनां <br>
&nbsp;&nbsp;&nbsp;&nbsp;&nbsp;उन्नय खुररजश्छुरितस्रक् । <br>
&nbsp;दित्सयैति सुहृदासिष एष <br>
&nbsp;&nbsp;&nbsp;&nbsp;&nbsp;देवकीजठरभूरुडुराजः ॥ २३ ॥ <br>
( मिश्र )<br>
मदविघूर्णितलोचन ईषन् <br>
&nbsp;&nbsp;&nbsp;&nbsp;&nbsp;मानदः स्वसुहृदां वनमाली । <br>
&nbsp;बदरपाण्डुवदनो मृदुगण्डं <br>
&nbsp;&nbsp;&nbsp;&nbsp;&nbsp;मण्डयन् कनककुण्डललक्ष्म्या ॥ २४ ॥ <br>
&nbsp;यदुपतिर्द्विरदराजविहारो <br>
&nbsp;&nbsp;&nbsp;&nbsp;&nbsp;यामिनीपतिरिवैष दिनान्ते । <br>
&nbsp;मुदितवक्त्र उपयाति दुरन्तं <br>
&nbsp;&nbsp;&nbsp;&nbsp;&nbsp;मोचयन् व्रजगवां दिनतापम् ॥ २५ ॥ <br>
&nbsp;श्रीशुक उवाच - <br>
( अनुष्टुप् )<br>
एवं व्रजस्त्रियो राजन् कृष्णलीलानुगायतीः । <br>
&nbsp;रेमिरेऽहःसु तच्चित्ताः तन्मनस्का महोदयाः ॥ २६ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे गोपिकायुगलगीतं नाम पञ्चत्रिंशोऽध्यायः ॥ ३५ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
<br>
