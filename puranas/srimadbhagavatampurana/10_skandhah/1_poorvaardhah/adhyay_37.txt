<br>
<br>
केशिवधः; नारदकृतं भगवतस्तवनं निलायन क्रीडायां व्योमासुरवधश्च <br>
<br>
<br>
श्रीशुक उवाच - <br>
( मिश्र )<br>
केशी तु कंसप्रहितः खुरैर्महीं <br>
&nbsp;&nbsp;&nbsp;&nbsp;&nbsp;महाहयो निर्जरयन्मनोजवः । <br>
&nbsp;सटावधूताभ्रविमानसङ्‌कुलं <br>
&nbsp;&nbsp;&nbsp;&nbsp;&nbsp;कुर्वन्नभो हेषितभीषिताखिलः ॥ १ ॥ <br>
&nbsp;विशालनेत्रो विकटास्यकोटरो <br>
&nbsp;&nbsp;&nbsp;&nbsp;&nbsp;बृहद्‌गलो नीलमहाम्बुदोपमः । <br>
&nbsp;दुराशयः कंसहितं चिकीर्षुः <br>
&nbsp;&nbsp;&nbsp;&nbsp;&nbsp;व्रजं स नम्दस्य जगाम कम्पयन् ॥ २ ॥ <br>
&nbsp;तं त्रासयन्तं भगवान् स्वगोकुलं <br>
&nbsp;&nbsp;&nbsp;&nbsp;&nbsp;तद्धेषितैर्वालविघूर्णिताम्बुदम् । <br>
&nbsp;आत्मानमाजौ मृगयन्तमग्रणीः <br>
&nbsp;&nbsp;&nbsp;&nbsp;&nbsp;उपाह्वयत् स व्यनदन् मृगेन्द्रवत् ॥ ३ ॥ <br>
&nbsp;स तं निशाम्याभिमुखो मखेन खं <br>
&nbsp;&nbsp;&nbsp;&nbsp;&nbsp;पिबन्निवाभ्यद्रवदत्यमर्षणः । <br>
&nbsp;जघान पद्‍भ्यामरविन्दलोचनं <br>
&nbsp;&nbsp;&nbsp;&nbsp;&nbsp;दुरासदश्चण्डजवो दुरत्ययः ॥ ४ ॥ <br>
&nbsp;तद् वञ्चयित्वा तमधोक्षजो रुषा <br>
&nbsp;&nbsp;&nbsp;&nbsp;&nbsp;प्रगृह्य दोर्भ्यां परिविध्य पादयोः । <br>
&nbsp;सावज्ञमुत्सृज्य धनुःशतान्तरे <br>
&nbsp;&nbsp;&nbsp;&nbsp;&nbsp;यथोरगं तार्क्ष्यसुतो व्यवस्थितः ॥ ५ ॥ <br>
&nbsp;सः लब्धसंज्ञः पुनरुत्थितो रुषा <br>
&nbsp;&nbsp;&nbsp;&nbsp;&nbsp;व्यादाय केशी तरसाऽऽपतद्धरिम् । <br>
&nbsp;सोऽप्यस्य वक्त्रे भुजमुत्तरं स्मयन् <br>
&nbsp;&nbsp;&nbsp;&nbsp;&nbsp;प्रवेशयामास यथोरगं बिले ॥ ६ ॥ <br>
&nbsp;दन्ता निपेतुर्भगवद्‍भुजस्पृशः <br>
&nbsp;&nbsp;&nbsp;&nbsp;&nbsp;ते केशिनस्तप्तमयस्पृशो यथा । <br>
&nbsp;बाहुश्च तद्देहगतो महात्मनो <br>
&nbsp;&nbsp;&nbsp;&nbsp;&nbsp;यथाऽऽमयः संववृधे उपेक्षितः ॥ ७ ॥ <br>
&nbsp;समेधमानेन स कृष्णबाहुना <br>
&nbsp;&nbsp;&nbsp;&nbsp;&nbsp;निरुद्धवायुश्चरणांश्च विक्षिपन् । <br>
&nbsp;प्रस्विन्नगात्रः परिवृत्तलोचनः <br>
&nbsp;&nbsp;&nbsp;&nbsp;&nbsp;पपात लेण्डं विसृजन् क्षितौ व्यसुः ॥ ८ ॥ <br>
&nbsp;तद्देहतः कर्कटिकाफलोपमाद् <br>
&nbsp;&nbsp;&nbsp;&nbsp;&nbsp;व्यसोरपाकृष्य भुजं महाभुजः । <br>
&nbsp;अविस्मितोऽयत्‍नहतारिरुत्स्मयैः <br>
&nbsp;&nbsp;&nbsp;&nbsp;&nbsp;प्रसूनवर्षैर्दिविषद्‌भिरीडितः ॥ ९ ॥ <br>
( अनुष्टुप् )<br>
देवर्षिरुपसङ्‌गम्य भागवतप्रवरो नृप । <br>
&nbsp;कृष्णमक्लिष्टकर्माणं रहस्येतदभाषत ॥ १० ॥ <br>
&nbsp;कृष्ण कृष्णाप्रमेयात्मन् योगेश जगदीश्वर । <br>
&nbsp;वासुदेवाखिलावास सात्वतां प्रवर प्रभो ॥ ११ ॥ <br>
&nbsp;त्वमात्मा सर्वभूतानां एको ज्योतिरिवैधसाम् । <br>
&nbsp;गूढो गुहाशयः साक्षी महापुरुष ईश्वरः ॥ १२ ॥ <br>
&nbsp;आत्मनाऽऽत्माश्रयः पूर्वं मायया ससृजे गुणान् । <br>
&nbsp;तैरिदं सत्यसङ्‌कल्पः सृजस्यत्स्यवसीश्वरः ॥ १३ ॥ <br>
&nbsp;स त्वं भूधरभूतानां दैत्यप्रमथरक्षसाम् । <br>
&nbsp;अवतीर्णो विनाशाय साधुनां रक्षणाय च ॥ १४ ॥ <br>
&nbsp;दिष्ट्या ते निहतो दैत्यो लीलयायं हयाकृतिः । <br>
&nbsp;यस्य हेषितसन्त्रस्ताः त्यजन्त्यनिमिषा दिवम् ॥ १५ ॥ <br>
&nbsp;चाणूरं मुष्टिकं चैव मल्लानन्यांश्च हस्तिनम् । <br>
&nbsp;कंसं च निहतं द्रक्ष्ये परश्वोऽहनि ते विभो ॥ १६ ॥ <br>
&nbsp;तस्यानु शङ्‌खयवन मुराणां नरकस्य च । <br>
&nbsp;पारिजातापहरणं इन्द्रस्य च पराजयम् ॥ १७ ॥ <br>
&nbsp;उद्वाहं वीरकन्यानां वीर्यशुल्कादिलक्षणम् । <br>
&nbsp;नृगस्य मोक्षणं शापाद् द्वारकायां जगत्पते ॥ १८ ॥ <br>
&nbsp;स्यमन्तकस्य च मणेः आदानं सह भार्यया । <br>
&nbsp;मृतपुत्रप्रदानं च ब्राह्मणस्य स्वधामतः ॥ १९ ॥ <br>
&nbsp;पौण्ड्रकस्य वधं पश्चात् काशिपुर्याश्च दीपनम् । <br>
&nbsp;दन्तवक्रस्य निधनं चैद्यस्य च महाक्रतौ ॥ २० ॥ <br>
&nbsp;यानि चान्यानि वीर्याणि द्वारकामावसन् भवान् । <br>
&nbsp;कर्ता द्रक्ष्याम्यहं तानि गेयानि कविभिर्भुवि ॥ २१ ॥ <br>
&nbsp;अथ ते कालरूपस्य क्षपयिष्णोरमुष्य वै । <br>
&nbsp;अक्षौहिणीनां निधनं द्रक्ष्याम्यर्जुनसारथेः ॥ २२ ॥ <br>
( मिश्र )<br>
विशुद्धविज्ञानघनं स्वसंस्थया <br>
&nbsp;&nbsp;&nbsp;&nbsp;&nbsp;समाप्तसर्वार्थममोघवाञ्छितम् । <br>
&nbsp;स्वतेजसा नित्यनिवृत्तमाया <br>
&nbsp;&nbsp;&nbsp;&nbsp;&nbsp;गुणप्रवाहं भगवन्तमीमहि ॥ २३ ॥ <br>
&nbsp;त्वामीश्वरं स्वाश्रयमात्ममायया <br>
&nbsp;&nbsp;&nbsp;&nbsp;&nbsp;विनिर्मिताशेषविशेषकल्पनम् । <br>
&nbsp;क्रीडार्थमद्यात्तमनुष्यविग्रहं <br>
&nbsp;&nbsp;&nbsp;&nbsp;&nbsp;नतोऽस्मि धुर्यं यदुवृष्णिसात्वताम् ॥ २४ ॥ <br>
&nbsp;श्रीशुक उवाच - <br>
( अनुष्टुप् )<br>
एवं यदुपतिं कृष्णं भागवतप्रवरो मुनिः । <br>
&nbsp;प्रणिपत्याभ्यनुज्ञातो ययौ तद्दर्शनोत्सवः ॥ २५ ॥ <br>
&nbsp;भगवानपि गोविन्दो हत्वा केशिनमाहवे । <br>
&nbsp;पशूनपालयत् पालैः प्रीतैर्व्रजसुखावहः ॥ २६ ॥ <br>
&nbsp;एकदा ते पशून् पालाःन् चारयन्तोऽद्रिसानुषु । <br>
&nbsp;चक्रुर्निलायनक्रीडाः चोरपालापदेशतः ॥ २७ ॥ <br>
&nbsp;तत्रासन्कतिचिच्चोराः पालाश्च कतिचिन्नृप । <br>
&nbsp;मेषायिताश्च तत्रैके विजह्रुरकुतोभयाः ॥ २८ ॥ <br>
&nbsp;मयपुत्रो महामायो व्योमो गोपालवेषधृक् । <br>
&nbsp;मेषायितानपोवाह प्रायश्चोरायितो बहून् ॥ २९ ॥ <br>
&nbsp;गिरिदर्यां विनिक्षिप्य नीतं नीतं महासुरः । <br>
&nbsp;शिलया पिदधे द्वारं चतुःपञ्चावशेषिताः ॥ ३० ॥ <br>
&nbsp;तस्य तत्कर्म विज्ञाय कृष्णः शरणदः सताम् । <br>
&nbsp;गोपान् नयन्तं जग्राह वृकं हरिरिवौजसा ॥ ३१ ॥ <br>
&nbsp;स निजं रूपमास्थाय गिरीन्द्रसदृशं बली । <br>
&nbsp;इच्छन् विमोक्तुमात्मानं नाशक्नोद् ग्रहणातुरः ॥ ३२ ॥ <br>
&nbsp;तं निगृह्याच्युतो दोर्भ्यां पातयित्वा महीतले । <br>
&nbsp;पश्यतां दिवि देवानां पशुमारममारयत् ॥ ३३ ॥ <br>
&nbsp;गुहापिधानं निर्भिद्य गोपान् निःसार्य कृच्छ्रतः । <br>
&nbsp;स्तूयमानः सुरैर्गोपैः प्रविवेश स्वगोकुलम् ॥ ३४ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे व्योमासुरवधो नाम सप्तत्रिंशोऽध्यायः ॥ ३७ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
