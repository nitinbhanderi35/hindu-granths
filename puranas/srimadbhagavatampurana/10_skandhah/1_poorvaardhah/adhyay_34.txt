<br>
<br>
अजगरमुखात् अनन्दस्य मोचनम्,अजगरस्य पूर्वविद्याधरप्राप्ति; शंखचूड वधः ।<br>
<br>
श्रीशुक उवाच।<br>
एकदा देवयात्रायां गोपाला जातकौतुकाः।<br>
अनोभिरनडुद्युक्तैः प्रययुस्तेऽम्बिकावनम् १।<br>
तत्र स्नात्वा सरस्वत्यां देवं पशुपतिं विभुम्।<br>
आनर्चुरर्हणैर्भक्त्या देवीं च णृपतेऽम्बिकाम् २।<br>
गावो हिरण्यं वासांसि मधु मध्वन्नमादृताः।<br>
ब्राह्मणेभ्यो ददुः सर्वे देवो नः प्रीयतामिति ३।<br>
ऊषुः सरस्वतीतीरे जलं प्राश्य यतव्रताः।<br>
रजनीं तां महाभागा नन्दसुनन्दकादयः ४।<br>
कश्चिन्महानहिस्तस्मिन्विपिनेऽतिबुभुक्षितः।<br>
यदृच्छयागतो नन्दं शयानमुरगोऽग्रसीत् ५।<br>
स चुक्रोशाहिना ग्रस्तः कृष्ण कृष्ण महानयम्।<br>
सर्पो मां ग्रसते तात प्रपन्नं परिमोचय ६।<br>
तस्य चाक्रन्दितं श्रुत्वा गोपालाः सहसोत्थिताः।<br>
ग्रस्तं च दृष्ट्वा विभ्रान्ताः सर्पं विव्यधुरुल्मुकैः ७।<br>
अलातैर्दह्यमानोऽपि नामुञ्चत्तमुरङ्गमः।<br>
तमस्पृशत्पदाभ्येत्य भगवान्सात्वतां पतिः ८।<br>
स वै भगवतः श्रीमत्पादस्पर्शहताशुभः।<br>
भेजे सर्पवपुर्हित्वा रूपं विद्याधरार्चितम् ९।<br>
तमपृच्छद्धृषीकेशः प्रणतं समवस्थितम्।<br>
दीप्यमानेन वपुषा पुरुषं हेममालिनम् १०।<br>
को भवान्परया लक्ष्म्या रोचतेऽद्भुतदर्शनः।<br>
कथं जुगुप्सितामेतां गतिं वा प्रापितोऽवशः ११।<br>
सर्प उवाच।<br>
अहं विद्याधरः कश्चित्सुदर्शन इति श्रुतः।<br>
श्रिया स्वरूपसम्पत्त्या विमानेनाचरन्दिशः १२।<br>
ऋषीन्विरूपाङ्गिरसः प्राहसं रूपदर्पितः।<br>
तैरिमां प्रापितो योनिं प्रलब्धैः स्वेन पाप्मना १३।<br>
शापो मेऽनुग्रहायैव कृतस्तैः करुणात्मभिः।<br>
यदहं लोकगुरुणा पदा स्पृष्टो हताशुभः १४।<br>
तं त्वाहं भवभीतानां प्रपन्नानां भयापहम्।<br>
आपृच्छे शापनिर्मुक्तः पादस्पर्शादमीवहन् १५।<br>
प्रपन्नोऽस्मि महायोगिन्महापुरुष सत्पते।<br>
अनुजानीहि मां देव सर्वलोकेश्वरेश्वर १६।<br>
ब्रह्मदण्डाद्विमुक्तोऽहं सद्यस्तेऽच्युत दर्शनात्।<br>
यन्नाम गृह्णन्नखिलान्श्रोतॄनात्मानमेव च।<br>
सद्यः पुनाति किं भूयस्तस्य स्पृष्टः पदा हि ते १७।<br>
इत्यनुज्ञाप्य दाशार्हं परिक्रम्याभिवन्द्य च।<br>
सुदर्शनो दिवं यातः कृच्छ्रान्नन्दश्च मोचितः १८।<br>
निशाम्य कृष्णस्य तदात्मवैभवं।<br>
व्रजौकसो विस्मितचेतसस्ततः।<br>
समाप्य तस्मिन्नियमं पुनर्व्रजं।<br>
नृपाययुस्तत्कथयन्त आदृताः १९।<br>
कदाचिदथ गोविन्दो रामश्चाद्भुतविक्रमः।<br>
विजह्रतुर्वने रात्र्यां मध्यगौ व्रजयोषिताम् २०।<br>
उपगीयमानौ ललितं स्त्रीजनैर्बद्धसौहृदैः।<br>
स्वलङ्कृतानुलिप्ताङ्गौ स्रग्विनौ विरजोऽम्बरौ २१।<br>
निशामुखं मानयन्तावुदितोडुपतारकम्।<br>
मल्लिकागन्धमत्तालि जुष्टं कुमुदवायुना २२।<br>
जगतुः सर्वभूतानां मनःश्रवणमङ्गलम्।<br>
तौ कल्पयन्तौ युगपत्स्वरमण्डलमूर्च्छितम् २३।<br>
गोप्यस्तद्गीतमाकर्ण्य मूर्च्छिता नाविदन्नृप।<br>
स्रंसद्दुकूलमात्मानं स्रस्तकेशस्रजं ततः २४।<br>
एवं विक्रीडतोः स्वैरं गायतोः सम्प्रमत्तवत्।<br>
शङ्खचूड इति ख्यातो धनदानुचरोऽभ्यगात् २५।<br>
तयोर्निरीक्षतो राजंस्तन्नाथं प्रमदाजनम्।<br>
क्रोशन्तं कालयामास दिश्युदीच्यामशङ्कितः २६।<br>
क्रोशन्तं कृष्ण रामेति विलोक्य स्वपरिग्रहम्।<br>
यथा गा दस्युना ग्रस्ता भ्रातरावन्वधावताम् २७।<br>
मा भैष्टेत्यभयारावौ शालहस्तौ तरस्विनौ।<br>
आसेदतुस्तं तरसा त्वरितं गुह्यकाधमम् २८।<br>
स वीक्ष्य तावनुप्राप्तौ कालमृत्यू इवोद्विजन्।<br>
विसृज्य स्त्रीजनं मूढः प्राद्रवज्जीवितेच्छया २९।<br>
तमन्वधावद्गोविन्दो यत्र यत्र स धावति।<br>
जिहीर्षुस्तच्छिरोरत्नं तस्थौ रक्षन्स्त्रियो बलः ३०।<br>
अविदूर इवाभ्येत्य शिरस्तस्य दुरात्मनः।<br>
जहार मुष्टिनैवाङ्ग सहचूडमणिं विभुः ३१।<br>
शङ्खचूडं निहत्यैवं मणिमादाय भास्वरम्।<br>
अग्रजायाददात्प्रीत्या पश्यन्तीनां च योषिताम् ३२।<br>
<br>
इति श्रीमद्भागवते महापुराणे पारमहंस्यां संहितायां दशमस्कन्धे पूर्वार्धे शङ्खचूडवधो नाम चतुस्त्रिंशोऽध्यायः।<br>
<br>
