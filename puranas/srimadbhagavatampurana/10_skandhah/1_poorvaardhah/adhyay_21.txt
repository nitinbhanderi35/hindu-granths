<br>
<br>
<br>
वेणुगीतम् - भगवतो मधुरं <br>
&nbsp;वेणुनादं आकर्ण्य गोपीभिः तद्‌गुणगानम् <br>
<br>
श्रीशुक उवाच । <br>
( अनुष्टुप् )<br>
इत्थं शरत् स्वच्छजलं पद्माकरसुगन्धिना । <br>
&nbsp;न्यविशद् वायुना वातं स गोगोपालकोऽच्युतः ॥ १ ॥ <br>
( पुष्पिताग्रा )<br>
कुसुमितवनराजिशुष्मिभृङ्‌ग <br>
&nbsp;&nbsp;&nbsp;&nbsp;&nbsp;द्विजकुलघुष्टसरःसरिन्महीध्रम् । <br>
&nbsp;मधुपतिरवगाह्य चारयन् गाः <br>
&nbsp;&nbsp;&nbsp;&nbsp;&nbsp;सहपशुपालबलश्चुकूज वेणुम् ॥ २ ॥ <br>
( अनुष्टुप् )<br>
तद् व्रजस्त्रिय आश्रुत्य वेणुगीतं स्मरोदयम् । <br>
&nbsp;काश्चित् परोक्षं कृष्णस्य स्वसखीभ्योऽन्ववर्णयन् ॥ ३ ॥ <br>
&nbsp;तद् वर्णयितुमारब्धाः स्मरन्त्यः कृष्णचेष्टितम् । <br>
&nbsp;नाशकन् स्मरवेगेन विक्षिप्तमनसो नृप ॥ ४ ॥ <br>
( मंदाक्रांता )<br>
बर्हापीडं नटवरवपुः कर्णयोः कर्णिकारं । <br>
&nbsp;बिभ्रद् वासः कनककपिशं वैजयन्तीं च मालाम् । <br>
&nbsp;रन्ध्रान् वेणोरधरसुधयापूरयन् गोपवृन्दैः । <br>
&nbsp;वृन्दारण्यं स्वपदरमणं प्राविशद् गीतकीर्तिः ॥ ५ ॥ <br>
( अनुष्टुप् )<br>
इति वेणुरवं राजन् सर्वभूतमनोहरम् । <br>
&nbsp;श्रुत्वा व्रजस्त्रियः सर्वा वर्णयन्त्योऽभिरेभिरे ॥ ६ ॥ <br>
&nbsp;श्रीगोप्य ऊचुः । <br>
( वसंततिलका )<br>
अक्षण्वतां फलमिदं न परं विदामः <br>
&nbsp;&nbsp;&nbsp;&nbsp;&nbsp;सख्यः पशूननु विवेशयतोर्वयस्यैः । <br>
&nbsp;वक्त्रं व्रजेशसुतयोरनवेणुजुष्टं <br>
&nbsp;&nbsp;&nbsp;&nbsp;&nbsp;यैर्वा निपीतमनुरक्त-कटाक्षमोक्षम् ॥ ७ ॥ <br>
&nbsp;चूतप्रवालबर्हस्तबक् उत्पलाब्ज <br>
&nbsp;&nbsp;&nbsp;&nbsp;&nbsp;मालानुपृक्तपरिधान विचित्रवेशौ । <br>
&nbsp;मध्ये विरेजतुरलं पशुपालगोष्ठ्यां <br>
&nbsp;&nbsp;&nbsp;&nbsp;&nbsp;रङ्‌गे यथा नटवरौ क्व च गायमानौ ॥ ८ ॥ <br>
&nbsp;गोप्यः किमाचरदयं कुशलं स्म वेणुः <br>
&nbsp;&nbsp;&nbsp;&nbsp;&nbsp;दामोदराधरसुधामपि गोपिकानाम् । <br>
&nbsp;भुङ्‌क्ते स्वयं यदवशिष्टरसं ह्रदिन्यो <br>
&nbsp;&nbsp;&nbsp;&nbsp;&nbsp;हृष्यत्त्वचोऽश्रु मुमुचुस्तरवो यथाऽऽर्याः ॥ ९ ॥ <br>
&nbsp;वृन्दावनं सखि भुवो वितनोति कीर्तिं <br>
&nbsp;&nbsp;&nbsp;&nbsp;&nbsp;यद् देवकीसुतपदाम्बु जलब्धलक्ष्मि । <br>
&nbsp;गोविन्दवेणुमनु मत्तमयूरनृत्यं <br>
&nbsp;&nbsp;&nbsp;&nbsp;&nbsp;प्रेक्ष्याद्रिसान्ववरतान्यसमस्तसत्त्वम् ॥ १० ॥ <br>
&nbsp;धन्याः स्म मूढमतयोऽपि हरिण्य एता <br>
&nbsp;&nbsp;&nbsp;&nbsp;&nbsp;या नन्दनन्दनमुपात्त विचित्रवेशम् । <br>
&nbsp;आकर्ण्य वेणुरणितं सहकृष्णसाराः <br>
&nbsp;&nbsp;&nbsp;&nbsp;&nbsp;पूजां दधुर्विरचितां प्रणयावलोकैः ॥ ११ ॥ <br>
&nbsp;कृष्णं निरीक्ष्य वनितोत्सवरूपशीलं <br>
&nbsp;&nbsp;&nbsp;&nbsp;&nbsp;श्रुत्वा च तत्क्वणितवेणु विविक्तगीतम् । <br>
&nbsp;देव्यो विमानगतयः स्मरनुन्नसारा <br>
&nbsp;&nbsp;&nbsp;&nbsp;&nbsp;भ्रश्यत् प्रसूनकबरा मुमुहुर्विनीव्यः ॥ १२ ॥ <br>
&nbsp;गावश्च कृष्णमुखनिर्गतवेणुगीत <br>
&nbsp;&nbsp;&nbsp;&nbsp;&nbsp;पीयूषमुत्तभितकर्णपुटैः पिबन्त्यः । <br>
&nbsp;शावाः स्नुतस्तनपयःकवलाः स्म तस्थुः <br>
&nbsp;&nbsp;&nbsp;&nbsp;&nbsp;गोविन्दमात्मनि दृशाश्रुकलाः स्पृशन्त्यः ॥ १३ ॥ <br>
&nbsp;प्रायो बताम्ब विहगा मुनयो वनेऽस्मिन् <br>
&nbsp;&nbsp;&nbsp;&nbsp;&nbsp;कृष्णेक्षितं तदुदितं कलवेणुगीतम् । <br>
&nbsp;आरुह्य ये द्रुमभुजान् रुचिरप्रवालान् <br>
&nbsp;&nbsp;&nbsp;&nbsp;&nbsp;श्रृण्वत्यमीलितदृशो विगतान्यवाचः ॥ १४ ॥ <br>
&nbsp;नद्यस्तदा तदुपधार्य मुकुन्दगीतम् <br>
&nbsp;&nbsp;&nbsp;&nbsp;&nbsp;आवर्तलक्षित मनोभवभग्नवेगाः । <br>
&nbsp;आलिङ्‌गनस्थगितमूर्मिभुजैर्मुरारेः <br>
&nbsp;&nbsp;&nbsp;&nbsp;&nbsp;गृह्णन्ति पादयुगलं कमलोपहाराः ॥ १५ ॥ <br>
&nbsp;दृष्ट्वाऽऽतपे व्रजपशून् सह रामगोपैः <br>
&nbsp;&nbsp;&nbsp;&nbsp;&nbsp;सञ्चारयन्तमनु वेणुमुदीरयन्तम् । <br>
&nbsp;प्रेमप्रवृद्ध उदितः कुसुमावलीभिः <br>
&nbsp;&nbsp;&nbsp;&nbsp;&nbsp;सख्युर्व्यधात् स्ववपुषाम्बुद आतपत्रम् ॥ १६ ॥ <br>
&nbsp;पूर्णाः पुलिन्द्य उरुगायपदाब्जराग <br>
&nbsp;&nbsp;&nbsp;&nbsp;&nbsp;श्रीकुङ्‌कुमेन दयितास्तनमण्डितेन । <br>
&nbsp;तद्दर्शनस्मररुजस्तृणरूषितेन <br>
&nbsp;&nbsp;&nbsp;&nbsp;&nbsp;लिम्पन्त्य आननकुचेषु जहुस्तदाधिम् ॥ १७ ॥ <br>
&nbsp;हन्तायमद्रिरबला हरिदासवर्यो <br>
&nbsp;&nbsp;&nbsp;&nbsp;&nbsp;यद् रामकृष्णचरणस्परशप्रमोदः । <br>
&nbsp;मानं तनोति सहगोगणयोस्तयोर्यत् <br>
&nbsp;&nbsp;&nbsp;&nbsp;&nbsp;पानीयसूयवस कन्दरकन्दमूलैः ॥ १८ ॥ <br>
&nbsp;गा गोपकैरनुवनं नयतोरुदार <br>
&nbsp;&nbsp;&nbsp;&nbsp;&nbsp;वेणुस्वनैः कलपदैस्तनुभृत्सु सख्यः । <br>
&nbsp;अस्पन्दनं गतिमतां पुलकस्तरुणां <br>
&nbsp;&nbsp;&nbsp;&nbsp;&nbsp;निर्योगपाशकृत लक्षणयोर्विचित्रम् ॥ १९ ॥ <br>
( अनुष्टुप् )<br>
एवंविधा भगवतो या वृन्दावनचारिणः । <br>
&nbsp;वर्णयन्त्यो मिथो गोप्यः क्रीडास्तन्मयतां ययुः ॥ २० ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे एकविंशोऽध्यायः ॥ २१ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
