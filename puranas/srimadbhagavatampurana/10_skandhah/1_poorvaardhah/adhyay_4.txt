<br>
जिघांसोः कंसस्य हस्तात् उन्मुक्ताया देव्या भगवद् <br>
&nbsp;अवतार सूचनं कंसानुतापः,तदीय दुर्मंत्रिणां दुर्मंत्रणं च - <br>
<br>
श्रीशुक उवाच । <br>
( अनुष्टुप् ) <br>
बहिरन्तःपुरद्वारः सर्वाः पूर्ववदावृताः । <br>
&nbsp;ततो बालध्वनिं श्रुत्वा गृहपालाः समुत्थिताः ॥ १ ॥ <br>
&nbsp;ते तु तूर्णं उपव्रज्य देवक्या गर्भजन्म तत् । <br>
&nbsp;आचख्युः भोजराजाय यदुद्विग्नः प्रतीक्षते ॥ २ ॥ <br>
&nbsp;स तल्पात् तूर्णमुत्थाय कालोऽयमिति विह्वलः । <br>
&nbsp;सूतीगृहं अगात् तूर्णं प्रस्खलन् मुक्तमूर्धजः ॥ ३ ॥ <br>
&nbsp;तं आह भ्रातरं देवी कृपणा करुणं सती । <br>
&nbsp;स्नुषेयं तव कल्याण स्त्रियं मा हन्तुमर्हसि ॥ ४ ॥ <br>
&nbsp;बहवो हिंसिता भ्रातः शिशवः पावकोपमाः । <br>
&nbsp;त्वया दैवनिसृष्टेन पुत्रिकैका प्रदीयताम् ॥ ५ ॥ <br>
&nbsp;नन्वहं ते ह्यवरजा दीना हतसुता प्रभो । <br>
&nbsp;दातुमर्हसि मन्दाया अङ्‌गेमां चरमां प्रजाम् ॥ ६ ॥ <br>
&nbsp;श्रीशुक उवाच । <br>
&nbsp;उपगुह्य आत्मजां एवं रुदत्या दीन अदीनवत् । <br>
&nbsp;याचितस्तां विनिर्भर्त्स्य हस्ताद् आचिच्छिदे खलः ॥ ७ ॥ <br>
&nbsp;तां गृहीत्वा चरणयोः जातमात्रां स्वसुः सुताम् । <br>
&nbsp;अपोथयत् शिलापृष्ठे स्वार्थोन्मूलितसौहृदः ॥ ८ ॥ <br>
&nbsp;सा तद्‌हस्तात् समुत्पत्य सद्यो देव्यंबरं गता । <br>
&nbsp;अदृश्यतानुजा विष्णोः सायुधाष्टमहाभुजा ॥ ९ ॥ <br>
&nbsp;दिव्यस्रग् अंबरालेप रत्‍नाभरणभूषिता । <br>
&nbsp;धनुःशूलेषुचर्मासि शंखचक्रगदाधरा ॥ १० ॥ <br>
&nbsp;सिद्धचारणगन्धर्वैः अप्सरःकिन्नरोरगैः । <br>
&nbsp;उपाहृतोरुबलिभिः स्तूयमानेदमब्रवीत् ॥ ११ ॥ <br>
&nbsp;किं मया हतया मन्द जातः खलु तवान्तकृत् । <br>
&nbsp;यत्र क्वं वा पूर्वशत्रुः मा हिंसीः कृपणान्वृथा ॥ १२ ॥ <br>
&nbsp;इति प्रभाष्य तं देवी माया भगवती भुवि । <br>
&nbsp;बहुनामनिकेतेषु बहुनामा बभूव ह ॥ १३ ॥ <br>
&nbsp;तया अभिहितं आकर्ण्य कंसः परमविस्मितः । <br>
&nbsp;देवकीं वसुदेवं च विमुच्य प्रश्रितोऽब्रवीत् ॥ १४ ॥ <br>
&nbsp;अहो भगिन्यहो भाम मया वां बत पाप्मना । <br>
&nbsp;पुरुषाद इवापत्यं बहवो हिंसिताः सुताः ॥ १५ ॥ <br>
&nbsp;स त्वहं त्यक्तकारुण्यः त्यक्तज्ञातिसुहृत् खलः । <br>
&nbsp;कान् लोकान् वै गमिष्यामि ब्रह्महेव मृतः श्वसन् ॥ १६ ॥ <br>
&nbsp;दैवं अपि अनृतं वक्ति न मर्त्या एव केवलम् । <br>
&nbsp;यद् विश्रंभाद् अहं पापः स्वसुर्निहतवान् शिशून् ॥ १७ ॥ <br>
&nbsp;मा शोचतं महाभागौ आत्मजान् स्वकृतंभुजः । <br>
&nbsp;जन्तवो न सदैकत्र दैवाधीनास्तदाऽऽसते ॥ १८ ॥ <br>
&nbsp;भुवि भौमानि भूतानि यथा यान्ति अपयान्ति च । <br>
&nbsp;नायमात्मा तथैतेषु विपर्येति यथैव भूः ॥ १९ ॥ <br>
&nbsp;यथानेवंविदो भेदो यत आत्मविपर्ययः । <br>
&nbsp;देहयोगवियोगौ च संसृतिर्न निवर्तते ॥ २० ॥ <br>
&nbsp;तस्माद्‍भद्रे स्वतनयान् मया व्यापादितानपि । <br>
&nbsp;मानुशोच यतः सर्वः स्वकृतं विन्दतेऽवशः ॥ २१ ॥ <br>
&nbsp;यावद्धतोऽस्मि हन्तास्मीति आत्मानं मन्यतेऽस्वदृक् । <br>
&nbsp;तावत् तद् अभिमान्यज्ञो बाध्यबाधकतामियात् ॥ २२ ॥ <br>
&nbsp;क्षमध्वं मम दौरात्म्यं साधवो दीनवत्सलाः । <br>
&nbsp;इत्युक्त्वाश्रुमुखः पादौ श्यालः स्वस्रोः अथाग्रहीत् ॥ २३ ॥ <br>
&nbsp;मोचयामास निगडात् विश्रब्धः कन्यकागिरा । <br>
&nbsp;देवकीं वसुदेवं च दर्शयन् आत्मसौहृदम् ॥ २४ ॥ <br>
&nbsp;भ्रातुः समनुतप्तस्य क्षान्त्वा रोषं च देवकी । <br>
&nbsp;व्यसृजत् वसुदेवश्च प्रहस्य तमुवाच ह ॥ २५ ॥ <br>
&nbsp;एवमेतन्महाभाग यथा वदसि देहिनाम् । <br>
&nbsp;अज्ञानप्रभवाहंधीः स्वपरेति भिदा यतः ॥ २६ ॥ <br>
&nbsp;शोकहर्षभयद्वेष लोभमोहमदान्विताः । <br>
&nbsp;मिथो घ्नन्तं न पश्यन्ति भावैर्भावं पृथग्दृशः ॥ २७ ॥ <br>
&nbsp;श्रीशुक उवाच । <br>
&nbsp;कंस एवं प्रसन्नाभ्यां विशुद्धं प्रतिभाषितः । <br>
&nbsp;देवकी वसुदेवाभ्यां अनुज्ञातो आविशत् गृहम् ॥ २८ ॥ <br>
&nbsp;तस्यां रात्र्यां व्यतीतायां कंस आहूय मंत्रिणः । <br>
&nbsp;तेभ्य आचष्ट तत् सर्वं यदुक्तं योगनिद्रया ॥ २९ ॥ <br>
&nbsp;आकर्ण्य भर्तुर्गदितं तं ऊचुः देवशत्रवः । <br>
&nbsp;देवान् प्रति कृतामर्षा दैतेया नातिकोविदाः ॥ ३० ॥ <br>
&nbsp;एवं चेत्तर्हि भोजेन्द्र पुरग्राम व्रजादिषु । <br>
&nbsp;अनिर्दशान् निर्दशांश्च हनिष्यामोऽद्य वै शिशून् ॥ ३१ ॥ <br>
&nbsp;किं उद्यमैः करिष्यन्ति देवाः समरभीरवः । <br>
&nbsp;नित्यं उद्विग्नमनसो ज्याघोषैर्धनुषस्तव ॥ ३२ ॥ <br>
&nbsp;अस्यतस्ते शरव्रातैः हन्यमानाः समन्ततः । <br>
&nbsp;जिजीविषव उत्सृज्य पलायनपरा ययुः ॥ ३३ ॥ <br>
&nbsp;केचित् प्राञ्जलयो दीना न्यस्तशस्त्रा दिवौकसः । <br>
&nbsp;मुक्तकच्छशिखाः केचिद् भीताः स्म इति वादिनः ॥ ३४ ॥ <br>
&nbsp;न त्वं विस्मृतशस्त्रास्त्रान् विरथान् भयसंवृतान् । <br>
&nbsp;हंस्यन्यासक्तविमुखान् भग्नचापानयुध्यतः ॥ ३५ ॥ <br>
&nbsp;किं क्षेमशूरैर्विबुधैः असंयुगविकत्थनैः । <br>
&nbsp;रहोजुषा किं हरिणा शंभुना वा वनौकसा । <br>
&nbsp;किं इंद्रेणाल्पवीर्येण ब्रह्मणा वा तपस्यता ॥ ३६ ॥ <br>
&nbsp;तथापि देवाः सापत्‍न्यान् नोपेक्ष्या इति मन्महे । <br>
&nbsp;ततः तन्मूलखनने नियुंक्ष्वास्मान् अनुव्रतान् ॥ ३७ ॥ <br>
( वंशस्थ ) <br>
यथामयोंऽगे समुपेक्षितो नृभिः <br>
&nbsp;&nbsp;&nbsp;&nbsp;&nbsp;न शक्यते रूढपदश्चिकित्सितुम् । <br>
&nbsp;यथेन्द्रियग्राम उपेक्षितस्तथा <br>
&nbsp;&nbsp;&nbsp;&nbsp;&nbsp;रिपुर्महान् बद्धबलो न चाल्यते ॥ ३८ ॥ <br>
( अनुष्टुप् ) <br>
मूलं हि विष्णुः देवानां यत्र धर्मः सनातनः । <br>
&nbsp;तस्य च ब्रह्मगोविप्राः तपो यज्ञाः सदक्षिणाः ॥ ३९ ॥ <br>
&nbsp;तस्मात्सर्वात्मना राजन् ब्राह्मणान् ब्रह्मवादिनः । <br>
&nbsp;तपस्विनो यज्ञशीलान् गाश्च हन्मो हविर्दुघाः ॥ ४० ॥ <br>
&nbsp;विप्रा गावश्च वेदाश्च तपः सत्यं दमः शमः । <br>
&nbsp;श्रद्धा दया तितिक्षा च क्रतवश्च हरेस्तनूः ॥ ४१ ॥ <br>
&nbsp;स हि सर्वसुराध्यक्षो ह्यसुरद्‌विड् गुहाशयः । <br>
&nbsp;तन्मूला देवताः सर्वाः सेश्वराः सचतुर्मुखाः । <br>
&nbsp;अयं वै तद्‌वधोपायो यद्‌ऋषीणां विहिंसनम् ॥ ४२ ॥ <br>
&nbsp;श्रीशुक उवाच । <br>
&nbsp;एवं दुर्मंत्रिभिः कंसः सह सम्मन्त्र्य दुर्मतिः । <br>
&nbsp;ब्रह्महिंसां हितं मेने कालपाशावृतोऽसुरः ॥ ४३ ॥ <br>
&nbsp;सन्दिश्य साधुलोकस्य कदने कदनप्रियान् । <br>
&nbsp;कामरूपधरान् दिक्षु दानवान् गृहमाविशत् ॥ ४४ ॥ <br>
&nbsp;ते वै रजःप्रकृतयः तमसा मूढचेतसः । <br>
&nbsp;सतां विद्वेषमाचेरुः आरात् आगतमृत्यवः ॥ ४५ ॥ <br>
&nbsp;आयुः श्रियं यशो धर्मं लोकानाशिष एव च । <br>
&nbsp;हन्ति श्रेयांसि सर्वाणि पुंसो महदतिक्रमः ॥ ४६ ॥ <br>
<br>
<br>
इति श्रीमद्‍भागवते महापुराणे पारमहंस्यां<br>
&nbsp;संहितायां दशमस्कन्धे पूर्वार्धे चतुर्थोऽध्यायः ॥ ४ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
