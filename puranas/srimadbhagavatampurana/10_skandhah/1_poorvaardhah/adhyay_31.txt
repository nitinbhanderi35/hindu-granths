<br>
<br>
गोपीगीतं - विरहार्त गोपीनां भगवदुपस्थानाय प्रार्थनम् - <br>
<br>
गोप्य ऊचुः - <br>
( शुद्धकामदा )<br>
जयति तेऽधिकं जन्मना व्रजः <br>
&nbsp;&nbsp;&nbsp;&nbsp;&nbsp;श्रयत इन्दिरा शश्वदत्र हि । <br>
&nbsp;दयित दृश्यतां दिक्षु तावका<br>
&nbsp;&nbsp;&nbsp;&nbsp;&nbsp;स्त्वयि धृतासवस्त्वां विचिन्वते ॥ १ ॥ <br>
&nbsp;शरदुदाशये साधुजातसत् <br>
&nbsp;&nbsp;&nbsp;&nbsp;&nbsp;सरसिजोदरश्रीमुषा दृशा । <br>
&nbsp;सुरतनाथ तेऽशुल्कदासिका <br>
&nbsp;&nbsp;&nbsp;&nbsp;&nbsp;वरद निघ्नतो नेह किं वधः ॥ २ ॥ <br>
&nbsp;विषजलाप्ययाद् व्यालराक्षसाद् <br>
&nbsp;&nbsp;&nbsp;&nbsp;&nbsp;वर्षमारुताद् वैद्युतानलात् । <br>
&nbsp;वृषमयात्मजाद् विश्वतो भयाद् <br>
&nbsp;&nbsp;&nbsp;&nbsp;&nbsp;ऋषभ ते वयं रक्षिता मुहुः ॥ ३ ॥ <br>
&nbsp;न खलु गोपीकानन्दनो भवान् <br>
&nbsp;&nbsp;&nbsp;&nbsp;&nbsp;अखिलदेहिनां अन्तरात्मदृक् । <br>
&nbsp;विखनसार्थितो विश्वगुप्तये <br>
&nbsp;&nbsp;&nbsp;&nbsp;&nbsp;सख उदेयिवान् सात्वतां कुले ॥ ४ ॥ <br>
&nbsp;विरचिताभयं वृष्णिधूर्य ते <br>
&nbsp;&nbsp;&nbsp;&nbsp;&nbsp;चरणमीयुषां संसृतेर्भयात् । <br>
&nbsp;करसरोरुहं कान्त कामदं <br>
&nbsp;&nbsp;&nbsp;&nbsp;&nbsp;शिरसि धेहि नः श्रीकरग्रहम् ॥ ५ ॥ <br>
&nbsp;व्रजजनार्तिहन् वीर योषितां <br>
&nbsp;&nbsp;&nbsp;&nbsp;&nbsp;निजजनस्मयध्वंसनस्मित । <br>
&nbsp;भज सखे भवत् किङ्‌करीः स्म नो <br>
&nbsp;&nbsp;&nbsp;&nbsp;&nbsp;जलरुहाननं चारु दर्शय ॥ ६ ॥ <br>
&nbsp;प्रणतदेहिनां पापकर्षणं <br>
&nbsp;&nbsp;&nbsp;&nbsp;&nbsp;तृणचरानुगं श्रीनिकेतनम् । <br>
&nbsp;फणिफणार्पितं ते पदाम्बुजं <br>
&nbsp;&nbsp;&nbsp;&nbsp;&nbsp;कृणु कुचेषु नः कृन्धि हृच्छयम् ॥ ७ ॥ <br>
&nbsp;मधुरया गिरा वल्गुवाक्यया <br>
&nbsp;&nbsp;&nbsp;&nbsp;&nbsp;बुधमनोज्ञया पुष्करेक्षण । <br>
&nbsp;विधिकरीरिमा वीर मुह्यती<br>
&nbsp;&nbsp;&nbsp;&nbsp;&nbsp;रधरसीधुनाप्याययस्व नः ॥ ८ ॥ <br>
&nbsp;तव कथामृतं तप्तजीवनं <br>
&nbsp;&nbsp;&nbsp;&nbsp;&nbsp;कविभिरीडितं कल्मषापहम् । <br>
&nbsp;श्रवणमङ्‌गलं श्रीमदाततं <br>
&nbsp;&nbsp;&nbsp;&nbsp;&nbsp;भुवि गृणन्ति ये भूरिदा जनाः ॥ ९ ॥ <br>
&nbsp;प्रहसितं प्रिय प्रेमवीक्षणं <br>
&nbsp;&nbsp;&nbsp;&nbsp;&nbsp;विहरणं च ते ध्यानमङ्‌गलम् । <br>
&nbsp;रहसि संविदो या हृदि स्पृशः <br>
&nbsp;&nbsp;&nbsp;&nbsp;&nbsp;कुहक नो मनः क्षोभयन्ति हि ॥ १० ॥ <br>
&nbsp;चलसि यद् व्रजाच्चारयन् पशून् <br>
&nbsp;&nbsp;&nbsp;&nbsp;&nbsp;नलिनसुन्दरं नाथ ते पदम् । <br>
&nbsp;शिलतृणाङ्‌कुरैः सीदतीति नः <br>
&nbsp;&nbsp;&nbsp;&nbsp;&nbsp;कलिलतां मनः कान्त गच्छति ॥ ११ ॥ <br>
&nbsp;दिनपरिक्षये नीलकुन्तलैः <br>
&nbsp;&nbsp;&nbsp;&nbsp;&nbsp;वनरुहाननं बिभ्रदावृतम् । <br>
&nbsp;घनरजस्वलं दर्शयन् मुहु<br>
&nbsp;&nbsp;&nbsp;&nbsp;&nbsp;र्मनसि नः स्मरं वीर यच्छसि ॥ १२ ॥ <br>
&nbsp;प्रणतकामदं पद्मजार्चितं <br>
&nbsp;&nbsp;&nbsp;&nbsp;&nbsp;धरणिमण्डनं ध्येयमापदि । <br>
&nbsp;चरणपङ्‌कजं शन्तमं च ते <br>
&nbsp;&nbsp;&nbsp;&nbsp;&nbsp;रमण नः स्तनेष्वर्पयाधिहन् ॥ १३ ॥ <br>
&nbsp;सुरतवर्धनं शोकनाशनं <br>
&nbsp;&nbsp;&nbsp;&nbsp;&nbsp;स्वरितवेणुना सुष्ठु चुम्बितम् । <br>
&nbsp;इतररागविस्मारणं नृणां <br>
&nbsp;&nbsp;&nbsp;&nbsp;&nbsp;वितर वीर नस्तेऽधरामृतम् ॥ १४ ॥ <br>
&nbsp;अटति यद् भवानह्नि काननं <br>
&nbsp;&nbsp;&nbsp;&nbsp;&nbsp;त्रुटिर्युगायते त्वामपश्यताम् । <br>
&nbsp;कुटिलकुन्तलं श्रीमुखं च ते <br>
&nbsp;&nbsp;&nbsp;&nbsp;&nbsp;जड उदीक्षतां पक्ष्मकृद् दृशाम् ॥ १५ ॥ <br>
&nbsp;पतिसुतान्वयभ्रातृबान्धवान्<br>
&nbsp;&nbsp;&nbsp;&nbsp;&nbsp;अतिविलङ्‌घ्य तेऽन्त्यच्युतागताः । <br>
&nbsp;गतिविदस्तवोद्‍गीतमोहिताः <br>
&nbsp;&nbsp;&nbsp;&nbsp;&nbsp;कितव योषितः कस्त्यजेन्निशि ॥ १६ ॥ <br>
&nbsp;रहसि संविदं हृच्छयोदयं <br>
&nbsp;&nbsp;&nbsp;&nbsp;&nbsp;प्रहसिताननं प्रेमवीक्षणम् । <br>
&nbsp;बृहदुरः श्रियो वीक्ष्य धाम ते <br>
&nbsp;&nbsp;&nbsp;&nbsp;&nbsp;मुहुरतिस्पृहा मुह्यते मनः ॥ १७ ॥ <br>
&nbsp;व्रजवनौकसां व्यक्तिरङ्‌ग ते <br>
&nbsp;&nbsp;&nbsp;&nbsp;&nbsp;वृजिनहन्त्र्यलं विश्वमङ्‌गलम् । <br>
&nbsp;त्यज मनाक् च नस्त्वत्स्पृहात्मनां <br>
&nbsp;&nbsp;&nbsp;&nbsp;&nbsp;स्वजनहृद्रुजां यन्निषूदनम् ॥ १८ ॥ <br>
( वसंततिलका )<br>
यत्ते सुजातचरणाम्बुरुहं स्तनेषु <br>
&nbsp;&nbsp;&nbsp;&nbsp;&nbsp;भीताः शनैः प्रिय दधीमहि कर्कशेषु । <br>
&nbsp;तेनाटवीमटसि तद् व्यथते न किं स्वित् <br>
&nbsp;&nbsp;&nbsp;&nbsp;&nbsp;कूर्पादिभिर्भ्रमति धीर्भवदायुषां नः ॥ १९ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे रासक्रीडायां गोपीगीतं नामैकत्रिंशोऽध्यायः ॥ ३१ ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
