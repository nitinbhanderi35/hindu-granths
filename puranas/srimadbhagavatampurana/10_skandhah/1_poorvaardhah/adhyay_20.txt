<br>
<br>
प्रावृड्वर्णनं शरद्‌वर्णनं च - <br>
<br>
श्रीशुक उवाच । <br>
( अनुष्टुप् )<br>
तयोस्तदद्‍भुतं कर्म दावाग्नेर्मोक्षमात्मनः । <br>
&nbsp;गोपाः स्त्रीभ्यः समाचख्युः प्रलम्बवधमेव च ॥ १ ॥ <br>
&nbsp;गोपवृद्धाश्च गोप्यश्च तदुपाकर्ण्य विस्मिताः । <br>
&nbsp;मेनिरे देवप्रवरौ कृष्णरामौ व्रजं गतौ ॥ २ ॥ <br>
&nbsp;ततः प्रावर्तत प्रावृट् सर्वसत्त्वसमुद्‍भवा । <br>
&nbsp;विद्योतमानपरिधिः विस्फूर्जित नभस्तला ॥ ३ ॥ <br>
&nbsp;सान्द्रनीलाम्बुदैर्व्योम सविद्युत् स्तनयित्‍नुभिः । <br>
&nbsp;अस्पष्टज्योतिः आच्छन्नं ब्रह्मेव सगुणं बभौ ॥ ४ ॥ <br>
&nbsp;अष्टौ मासान् निपीतं यद् भूम्याश्चोदमयं वसु । <br>
&nbsp;स्वगोभिर्मोक्तुमारेभे पर्जन्यः काल आगते ॥ ५ ॥ <br>
&nbsp;तडिद्वन्तो महामेघाः चण्ड श्वसन वेपिताः । <br>
&nbsp;प्रीणनं जीवनं ह्यस्य मुमुचुः करुणा इव ॥ ६ ॥ <br>
&nbsp;तपःकृशा देवमीढा आसीद् वर्षीयसी मही । <br>
&nbsp;यथैव काम्यतपसः तनुः सम्प्राप्य तत्फलम् ॥ ७ ॥ <br>
&nbsp;निशामुखेषु खद्योताः तमसा भान्ति न ग्रहाः । <br>
&nbsp;यथा पापेन पाखण्डा न हि वेदाः कलौ युगे ॥ ८ ॥ <br>
&nbsp;श्रुत्वा पर्जन्यनिनदं मण्डुकाः व्यसृजन् गिरः । <br>
&nbsp;तूष्णीं शयानाः प्राग् यद्वद् ब्राह्मणा नियमात्यये ॥ ९ ॥ <br>
&nbsp;आसन् उत्पथवाहिन्यः क्षुद्रनद्योऽनुशुष्यतीः । <br>
&nbsp;पुंसो यथास्वतंत्रस्य देहद्रविण सम्पदः ॥ १० ॥ <br>
&nbsp;हरिता हरिभिः शष्पैः इन्द्रगोपैश्च लोहिता । <br>
&nbsp;उच्छिलीन्ध्रकृतच्छाया नृणां श्रीरिव भूरभूत् ॥ ११ ॥ <br>
&nbsp;क्षेत्राणि शष्यसम्पद्‌भिः कर्षकाणां मुदं ददुः । <br>
&nbsp;मानिनां उनुतापं वै दैवाधीनं अजानताम् ॥ १२ ॥ <br>
&nbsp;जलस्थलौकसः सर्वे नववारिनिषेवया । <br>
&nbsp;अबिभ्रन् रुचिरं रूपं यथा हरिनिषेवया ॥ १३ ॥ <br>
&nbsp;सरिद्‌भी सङ्‌गतः सिन्धुः चुक्षोभ श्वसनोर्मिमान् । <br>
&nbsp;अपक्वयोगिनश्चित्तं कामाक्तं गुणयुग् यथा ॥ १४ ॥ <br>
&nbsp;गिरयो वर्षधाराभिः हन्यमाना न विव्यथुः । <br>
&nbsp;अभिभूयमाना व्यसनैः यथा अधोक्षजचेतसः ॥ १५ ॥ <br>
&nbsp;मार्गा बभूवुः सन्दिग्धाः तृणैश्छन्ना ह्यसंस्कृताः । <br>
&nbsp;नाभ्यस्यमानाः श्रुतयो द्विजैः कालहता इव ॥ १६ ॥ <br>
&nbsp;लोकबन्धुषु मेघेषु विद्युतश्चलसौहृदाः । <br>
&nbsp;स्थैर्यं न चक्रुः कामिन्यः पुरुषेषु गुणिष्विव ॥ १७ ॥ <br>
&nbsp;धनुर्वियति माहेन्द्रं निर्गुणं च गुणिन्यभात् । <br>
&nbsp;व्यक्ते गुणव्यतिकरे अगुणवान् पुरुषो यथा ॥ १८ ॥ <br>
&nbsp;न रराजोडुपश्छन्नः स्वज्योत्स्नाराजितैर्घनैः । <br>
&nbsp;अहंमत्या भासितया स्वभासा पुरुषो यथा ॥ १९ ॥ <br>
&nbsp;मेघागमोत्सवा हृष्टाः प्रत्यनन्दन् शिखण्डिनः । <br>
&nbsp;गृहेषु तप्ता निर्विण्णा यथाच्युतजनागमे ॥ २० ॥ <br>
&nbsp;पीत्वापः पादपाः पद्‌भिः आसन्नानात्ममूर्तयः । <br>
&nbsp;प्राक् क्षामास्तपसा श्रान्ता यथा कामानुसेवया ॥ २१ ॥ <br>
&nbsp;सरःस्वशान्तरोधःसु न्यूषुरङ्‌गापि सारसाः । <br>
&nbsp;गृहेष्वशान्तकृत्येषु ग्राम्या इव दुराशयाः ॥ २२ ॥ <br>
&nbsp;जलौघैर्निरभिद्यन्त सेतवो वर्षतीश्वरे । <br>
&nbsp;पाषण्डिनामसद्वादैः वेदमार्गाः कलौ यथा ॥ २३ ॥ <br>
&nbsp;व्यमुञ्चन् वान्वायुभिर्नुन्ना भूतेभ्योऽथामृतं घनाः । <br>
&nbsp;यथाऽऽशिषो विश्पतयः काले काले द्विजेरिताः ॥ २४ ॥ <br>
&nbsp;एवं वनं तद् वर्षिष्ठं पक्वखर्जुर जम्बुमत् । <br>
&nbsp;गोगोपालैर्वृतो रन्तुं सबलः प्राविशद् हरिः ॥ २५ ॥ <br>
&nbsp;धेनवो मन्दगामिन्य ऊधोभारेण भूयसा । <br>
&nbsp;ययुर्भगवताऽऽहूता द्रुतं प्रीत्या स्नुतस्तनीः ॥ २६ ॥ <br>
&nbsp;वनौकसः प्रमुदिता वनराजीर्मधुच्युतः । <br>
&nbsp;जलधारा गिरेर्नादाद् आसन्ना ददृशे गुहाः ॥ २७ ॥ <br>
&nbsp;क्वचिद् वनस्पतिक्रोडे गुहायां चाभिवर्षति । <br>
&nbsp;निर्विश्य भगवान् रेमे कन्दमूलफलाशनः ॥ २८ ॥ <br>
&nbsp;दध्योदनं समानीतं शिलायां सलिलान्तिके । <br>
&nbsp;सम्भोजनीयैर्बुभुजे गोपैः सङ्‌कर्षणान्वितः ॥ २९ ॥ <br>
&nbsp;शाद्वलोपरि संविश्य चर्वतो मीलितेक्षणान् । <br>
&nbsp;तृप्तान् वृषा वत्सतरान् गाश्च स्वोधोभरश्रमाः ॥ ३० ॥ <br>
&nbsp;प्रावृट्‌श्रियं च तां वीक्ष्य सर्वभूतमुदावहाम् । <br>
&nbsp;भगवान् पूजयांचक्रे आत्मशक्त्युपबृंहिताम् ॥ ३१ ॥ <br>
&nbsp;एवं निवसतोस्तस्मिन् रामकेशवयोर्व्रजे । <br>
&nbsp;शरत् समभवद् व्यभ्रा स्वच्छाम्ब्वपरुषानिला ॥ ३२ ॥ <br>
&nbsp;शरदा नीरजोत्पत्त्या नीराणि प्रकृतिं ययुः । <br>
&nbsp;भ्रष्टानामिव चेतांसि पुनर्योगनिषेवया ॥ ३३ ॥ <br>
&nbsp;व्योम्नोऽब्भ्रं भूतशाबल्यं भुवः पङ्‌कमपां मलम् । <br>
&nbsp;शरत् जहाराश्रमिणां कृष्णे भक्तिर्यथाशुभम् ॥ ३४ ॥ <br>
&nbsp;सर्वस्वं जलदा हित्वा विरेजुः शुभ्रवर्चसः । <br>
&nbsp;यथा त्यक्तैषणाः शान्ता मुनयो मुक्तकिल्बिषाः ॥ ३५ ॥ <br>
&nbsp;गिरयो मुमुचुस्तोयं क्वचिन्न मुमुचुः शिवम् । <br>
&nbsp;यथा ज्ञानामृतं काले ज्ञानिनो ददते न वा ॥ ३६ ॥ <br>
&nbsp;नैवाविदन् क्षीयमाणं जलं गाधजलेचराः । <br>
&nbsp;यथाऽऽयुरन्वहं क्षय्यं नरा मूढाः कुटुम्बिनः ॥ ३७ ॥ <br>
&nbsp;गाधवारिचरास्तापं अविन्दन् शरदर्कजम् । <br>
&nbsp;यथा दरिद्रः कृपणः कुटुम्ब्यविजितेन्द्रियः ॥ ३८ ॥ <br>
&nbsp;शनैः शनैर्जहुः पङ्‌कं स्थलान्यामं च वीरुधः । <br>
&nbsp;यथाहंममतां धीराः शरीरादिष्वनात्मसु ॥ ३९ ॥ <br>
&nbsp;निश्चलाम्बुरभूत् तूष्णीं समुद्रः शरदागमे । <br>
&nbsp;आत्मनि उपरते सम्यङ्‌ मुनिर्व्युपरतागमः ॥ ४० ॥ <br>
&nbsp;केदारेभ्यस्त्वपोऽगृह्णन् कर्षका दृढसेतुभिः । <br>
&nbsp;यथा प्राणैः स्रवज्ज्ञानं तन्निरोधेन योगिनः ॥ ४१ ॥ <br>
&nbsp;शरदर्कांशुजांस्तापान् भूतानां उडुपोऽहरत् । <br>
&nbsp;देहाभिमानजं बोधो मुकुन्दो व्रजयोषिताम् ॥ ४२ ॥ <br>
&nbsp;खमशोभत निर्मेघं शरद् विमलतारकम् । <br>
&nbsp;सत्त्वयुक्तं यथा चित्तं शब्दब्रह्मार्थदर्शनम् ॥ ४३ ॥ <br>
&nbsp;अखण्डमण्डलो व्योम्नि रराजोडुगणैः शशी । <br>
&nbsp;यथा यदुपतिः कृष्णो वृष्णिचक्रावृतो भुवि ॥ ४४ ॥ <br>
&nbsp;आश्लिष्य समशीतोष्णं प्रसून वनमारुतम् । <br>
&nbsp;जनास्तापं जहुर्गोप्यो न कृष्णहृतचेतसः ॥ ४५ ॥ <br>
&nbsp;गावो मृगाः खगा नार्यः पुष्पिण्यः शरदाभवन् । <br>
&nbsp;अन्वीयमानाः स्ववृषैः फलैरीशक्रिया इव ॥ ४६ ॥ <br>
&nbsp;उदहृष्यन् वारिजानि सूर्योत्थाने कुमुद्‌ विना । <br>
&nbsp;राज्ञा तु निर्भया लोका यथा दस्यून् विना नृप ॥ ४७ ॥ <br>
&nbsp;पुरग्रामेष्वाग्रयणैः इन्द्रियैश्च महोत्सवैः । <br>
&nbsp;बभौ भूः पक्वसस्याढ्या कलाभ्यां नितरां हरेः ॥ ४८ ॥ <br>
&nbsp;वणिङ्‌मुनि नृपस्नाता निर्गम्यार्थान् प्रपेदिरे । <br>
&nbsp;वर्षरुद्धा यथा सिद्धाः स्वपिण्डान् काल आगते ॥ ४९ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे विंशोऽध्यायः ॥ २० ॥ <br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
