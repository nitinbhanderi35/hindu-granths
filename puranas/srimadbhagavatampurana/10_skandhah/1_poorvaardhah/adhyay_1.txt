<br>
श्रीकृष्णावतारोपक्रमः, ब्रह्मकर्तृकं पृथिव्या आश्वासनं कंसस्य देवकीवधोद्योगाद् <br>
वसुदेववचनेन निवृत्तिः, षण्णां देवकीपुत्राणां कंसकतृको वधश्च - <br>
<br>
श्रीराजोवाच । <br>
( अनुष्टुप् )<br>
कथितो वंशविस्तारो भवता सोमसूर्ययोः । <br>
&nbsp;राज्ञां च उभयवंश्यानां चरितं परमाद्‍भुतम् ॥ १ ॥ <br>
&nbsp;यदोश्च धर्मशीलस्य नितरां मुनिसत्तम । <br>
&nbsp;तत्रांशेन अवतीर्णस्य विष्णोर्वीर्याणि शंस नः ॥ २ ॥ <br>
&nbsp;अवतीर्य यदोर्वंशे भगवान् भूतभावनः । <br>
&nbsp;कृतवान् यानि विश्वात्मा तानि नो वद विस्तरात् ॥ ३ ॥ <br>
( उपेंद्रवज्रा ) <br>
निवृत्ततर्षैः उपगीयमानाद् <br>
&nbsp;&nbsp;&nbsp;&nbsp;&nbsp;भवौषधात् श्रोत्रमनोऽभिरामात् । <br>
&nbsp;क उत्तमश्लोकगुणानुवादात् <br>
&nbsp;&nbsp;&nbsp;&nbsp;&nbsp;पुमान् विरज्येत विना पशुघ्नात् ॥ ४ ॥ <br>
( वंशस्थ ) <br>
पितामहा मे समरेऽमरञ्जयैः <br>
&nbsp;&nbsp;&nbsp;&nbsp;&nbsp;देवव्रताद्यातिरथैस्तिमिङ्‌गिलैः । <br>
&nbsp;दुरत्ययं कौरवसैन्यसागरं <br>
&nbsp;&nbsp;&nbsp;&nbsp;&nbsp;कृत्वातरन् वत्सपदं स्म यत्प्लवाः ॥ ५ ॥ <br>
( इंद्रवज्रा ) <br>
द्रौण्यस्त्रविप्लुष्टमिदं मदङ्‌गं <br>
&nbsp;&nbsp;&nbsp;&nbsp;&nbsp;सन्तानबीजं कुरुपाण्डवानाम् । <br>
&nbsp;जुगोप कुक्षिं गत आत्तचक्रो <br>
&nbsp;&nbsp;&nbsp;&nbsp;&nbsp;मातुश्च मे यः शरणं गतायाः ॥ ६ ॥ <br>
&nbsp;वीर्याणि तस्याखिलदेहभाजां <br>
&nbsp;&nbsp;&nbsp;&nbsp;&nbsp;अन्तर्बहिः पूरुषकालरूपैः । <br>
&nbsp;प्रयच्छतो मृत्युमुतामृतं च <br>
&nbsp;&nbsp;&nbsp;&nbsp;&nbsp;मायामनुष्यस्य वदस्व विद्वन् ॥ ७ ॥ <br>
( अनुष्टुप् )<br>
रोहिण्यास्तनयः प्रोक्तो रामः संकर्षणस्त्वया । <br>
&nbsp;देवक्या गर्भसंबंधः कुतो देहान्तरं विना ॥ ८ ॥ <br>
&nbsp;कस्मात् मुकुन्दो भगवान् पितुर्गेहाद् व्रजं गतः । <br>
&nbsp;क्व वासं ज्ञातिभिः सार्धं कृतवान् सात्वतां पतिः ॥ ९ ॥ <br>
&nbsp;व्रजे वसन् किं अकरोत् मधुपुर्यां च केशवः । <br>
&nbsp;भ्रातरं चावधीत् कंसं मातुः अद्धा अतदर्हणम् ॥ १० ॥ <br>
&nbsp;देहं मानुषमाश्रित्य कति वर्षाणि वृष्णिभिः । <br>
&nbsp;यदुपुर्यां सहावात्सीत् पत्‍न्यः कत्यभवन् प्रभोः ॥ ११ ॥ <br>
&nbsp;एतत् अन्यच्च सर्वं मे मुने कृष्णविचेष्टितम् । <br>
&nbsp;वक्तुमर्हसि सर्वज्ञ श्रद्दधानाय विस्तृतम् ॥ १२ ॥ <br>
&nbsp;नैषातिदुःसहा क्षुन्मां त्यक्तोदं अपि बाधते । <br>
&nbsp;पिबन्तं त्वन्मुखाम्भोज अच्युतं हरिकथामृतम् ॥ १३ ॥ <br>
<br>
&nbsp;सूत उवाच । <br>
( वसंततिलका ) <br>
एवं निशम्य भृगुनन्दन साधुवादं । <br>
&nbsp;&nbsp;&nbsp;&nbsp;&nbsp;वैयासकिः स भगवान् अथ विष्णुरातम् । <br>
&nbsp;प्रत्यर्च्य कृष्णचरितं कलिकल्मषघ्नं । <br>
&nbsp;&nbsp;&nbsp;&nbsp;&nbsp;व्याहर्तुमारभत भागवतप्रधानः ॥ १४ ॥ <br>
<br>
&nbsp;श्रीशुक उवाच । <br>
( अनुष्टुप् )<br>
सम्यग्व्यवसिता बुद्धिः तव राजर्षिसत्तम । <br>
&nbsp;वासुदेवकथायां ते यज्जाता नैष्ठिकी रतिः ॥ १५ ॥ <br>
&nbsp;वासुदेवकथाप्रश्नः पुरुषान् त्रीन् पुनाति हि । <br>
&nbsp;वक्तारं पृच्छकं श्रोतॄन् तत्पादसलिलं यथा ॥ १६ ॥ <br>
<br>
&nbsp;भूमिः दृप्तनृपव्याज दैत्यानीकशतायुतैः । <br>
&nbsp;आक्रान्ता भूरिभारेण ब्रह्माणं शरणं ययौ ॥ १७ ॥ <br>
&nbsp;गौर्भूत्वा अश्रुमुखी खिन्ना क्रन्दन्ती करुणं विभोः । <br>
&nbsp;उपस्थितान्तिके तस्मै व्यसनं स्वं अवोचत ॥ १८ ॥ <br>
&nbsp;ब्रह्मा तद् उपधार्याथ सह देवैस्तया सह । <br>
&nbsp;जगाम स-त्रिनयनः तीरं क्षीरपयोनिधेः ॥ १९ ॥ <br>
&nbsp;तत्र गत्वा जगन्नाथं देवदेवं वृषाकपिम् । <br>
&nbsp;पुरुषं पुरुषसूक्तेन उपतस्थे समाहितः ॥ २० ॥ <br>
( वंशस्थ ) <br>
गिरं समाधौ गगने समीरितां <br>
&nbsp;&nbsp;&nbsp;&nbsp;&nbsp;निशम्य वेधास्त्रिदशानुवाच ह । <br>
&nbsp;गां पौरुषीं मे श्रृणुतामराः पुनः <br>
&nbsp;&nbsp;&nbsp;&nbsp;&nbsp;विधीयतां आशु तथैव मा चिरम् ॥ २१ ॥ <br>
&nbsp;पुरैव पुंसा अवधृतो धराज्वरो <br>
&nbsp;&nbsp;&nbsp;&nbsp;&nbsp;भवद्‌भिः अंशैः यदुषूपजन्यताम् । <br>
&nbsp;स यावद् उर्व्या भरं इश्वरेश्वरः <br>
&nbsp;&nbsp;&nbsp;&nbsp;&nbsp;स्वकालशक्त्या क्षपयन् चरेद् भुवि ॥ २२ ॥ <br>
( अनुष्टुप् )<br>
वसुदेवगृहे साक्षाद् भगवान् पुरुषः परः । <br>
&nbsp;जनिष्यते तत्प्रियार्थं संभवन्तु सुरस्त्रियः ॥ २३ ॥ <br>
&nbsp;वासुदेवकलानन्तः सहस्रवदनः स्वराट् । <br>
&nbsp;अग्रतो भविता देवो हरेः प्रियचिकीर्षया ॥ २४ ॥ <br>
&nbsp;विष्णोर्माया भगवती यया सम्मोहितं जगत् । <br>
&nbsp;आदिष्टा प्रभुणांशेन कार्यार्थे संभविष्यति ॥ २५ ॥ <br>
<br>
&nbsp;श्रीशुक उवाच । <br>
&nbsp;इत्यादिश्यामरगणान् प्रजापतिपतिः विभुः । <br>
&nbsp;आश्वास्य च महीं गीर्भिः स्वधाम परमं ययौ ॥ २६ ॥ <br>
&nbsp;शूरसेनो यदुपतिः मथुरां आवसन् पुरीम् । <br>
&nbsp;माथुरान् शूरसेनांश्च विषयान् बुभुजे पुरा ॥ २७ ॥ <br>
&nbsp;राजधानी ततः साभूत् सर्वयादव भूभुजाम् । <br>
&nbsp;मथुरा भगवान् यत्र नित्यं सन्निहितो हरिः ॥ २८ ॥ <br>
&nbsp;तस्यां तु कर्हिचित् शौरिः वसुदेवः कृतोद्‌वहः । <br>
&nbsp;देवक्या सूर्यया सार्धं प्रयाणे रथमारुहत् ॥ २९ ॥ <br>
&nbsp;उग्रसेनसुतः कंसः स्वसुः प्रियचिकीर्षया । <br>
&nbsp;रश्मीन् हयानां जग्राह रौक्मै रथशतैर्वृतः ॥ ३० ॥ <br>
&nbsp;चतुःशतं पारिबर्हं गजानां हेममालिनाम् । <br>
&nbsp;अश्वानां अयुतं सार्धं रथानां च त्रिषट्शतम् ॥ ३१ ॥ <br>
&nbsp;दासीनां सुकुमारीणां द्वे शते समलंकृते । <br>
&nbsp;दुहित्रे देवकः प्रादात् याने दुहितृवत्सलः ॥ ३२ ॥ <br>
&nbsp;शंखतूर्यमृदंगाश्च नेदुः दुन्दुभयः समम् । <br>
&nbsp;प्रयाणप्रक्रमे तावत् वरवध्वोः सुमंगलम् ॥ ३३ ॥ <br>
&nbsp;पथि प्रग्रहिणं कंसं आभाष्य आह अशरीरवाक् । <br>
&nbsp;अस्यास्त्वां अष्टमो गर्भो हन्ता यां वहसे अबुध ॥ ३४ ॥ <br>
&nbsp;इत्युक्तः स खलः पापो भोजानां कुलपांसनः । <br>
&nbsp;भगिनीं हन्तुमारब्धः खड्गपाणिः कचेऽग्रहीत् ॥ ३५ ॥ <br>
&nbsp;तं जुगुप्सितकर्माणं नृशंसं निरपत्रपम् । <br>
&nbsp;वसुदेवो महाभाग उवाच परिसान्त्वयन् ॥ ३६ ॥ <br>
<br>
&nbsp;श्रीवसुदेव उवाच । <br>
&nbsp;श्लाघनीयगुणः शूरैः भवान् भोज-यशस्करः । <br>
&nbsp;स कथं भगिनीं हन्यात् स्त्रियं उद्‌वाहपर्वणि ॥ ३७ ॥ <br>
&nbsp;मृत्युर्जन्मवतां वीर देहेन सह जायते । <br>
&nbsp;अद्य वाब्दशतान्ते वा मृत्युर्वै प्राणिनां ध्रुवः ॥ ३८ ॥ <br>
&nbsp;देहे पञ्चत्वमापन्ने देही कर्मानुगोऽवशः । <br>
&nbsp;देहान्तरं अनुप्राप्य प्राक्तनं त्यजते वपुः ॥ ३९ ॥ <br>
&nbsp;व्रजन् तिष्ठन् पदैकेन यथैवैकेन गच्छति । <br>
&nbsp;यथा तृणजलूकैवं देही कर्मगतिं गतः ॥ ४० ॥ <br>
( इंद्रवंशा ) <br>
स्वप्ने यथा पश्यति देहमीदृशं <br>
&nbsp;&nbsp;&nbsp;&nbsp;&nbsp;मनोरथेन अभिनिविष्टचेतनः । <br>
&nbsp;दृष्टश्रुताभ्यां मनसानुचिन्तयन् <br>
&nbsp;&nbsp;&nbsp;&nbsp;&nbsp;प्रपद्यते तत् किमपि ह्यपस्मृतिः ॥ ४१ ॥ <br>
&nbsp;यतो यतो धावति दैवचोदितं <br>
&nbsp;&nbsp;&nbsp;&nbsp;&nbsp;मनो विकारात्मकमाप पञ्चसु । <br>
&nbsp;गुणेषु मायारचितेषु देह्यसौ <br>
&nbsp;&nbsp;&nbsp;&nbsp;&nbsp;प्रपद्यमानः सह तेन जायते ॥ ४२ ॥ <br>
&nbsp;ज्योतिर्यथैव उदकपार्थिवेष्वदः । <br>
&nbsp;&nbsp;&nbsp;&nbsp;&nbsp;समीरवेगानुगतं विभाव्यते । <br>
&nbsp;एवं स्वमायारचितेष्वसौ पुमान् । <br>
&nbsp;&nbsp;&nbsp;&nbsp;&nbsp;गुणेषु रागानुगतो विमुह्यति ॥ ४३ ॥ <br>
( अनुष्टुप् )<br>
तस्मात् न कस्यचिद् द्रोहं आचरेत् स तथाविधः । <br>
&nbsp;आत्मनः क्षेममन्विच्छन् द्रोग्धुर्वै परतो भयम् ॥ ४४ ॥ <br>
&nbsp;एषा तव अनुजा बाला कृपणा पुत्रिकोपमा । <br>
&nbsp;हन्तुं नार्हसि कल्याणीं इमां त्वं दीनवत्सलः ॥ ४५ ॥ <br>
<br>
&nbsp;श्रीशुक उवाच । <br>
&nbsp;एवं स सामभिर्भेदैः बोध्यमानोऽपि दारुणः । <br>
&nbsp;न न्यवर्तत कौरव्य पुरुषादान् अनुव्रतः ॥ ४६ ॥ <br>
&nbsp;निर्बन्धं तस्य तं ज्ञात्वा विचिन्त्यानकदुन्दुभिः । <br>
&nbsp;प्राप्तं कालं प्रतिव्योढुं इदं तत्रान्वपद्यत ॥ ४७ ॥ <br>
&nbsp;मृत्युर्बुद्धिमतापोह्यो यावद्‍बुद्धिबलोदयम् । <br>
&nbsp;यद्यसौ न निवर्तेत नापराधोऽस्ति देहिनः ॥ ४८ ॥ <br>
&nbsp;प्रदाय मृत्यवे पुत्रान् मोचये कृपणां इमाम् । <br>
&nbsp;सुता मे यदि जायेरन् मृत्युर्वा न म्रियेत चेत् ॥ ४९ ॥ <br>
&nbsp;विपर्ययो वा किं न स्याद् गतिर्धातुः<sup id="cite_ref-1" class="reference"><a href="#cite_note-1">[१]</a></sup> दुरत्यया । <br>
&nbsp;उपस्थितो निवर्तेत निवृत्तः पुनरापतेत् ॥ ५० ॥ <br>
( मिश्र ) <br>
अग्नेर्यथा दारुवियोगयोगयोः <br>
&nbsp;&nbsp;&nbsp;&nbsp;&nbsp;अदृष्टतोऽन्यन्न निमित्तमस्ति । <br>
&nbsp;एवं हि जन्तोरपि दुर्विभाव्यः <br>
&nbsp;&nbsp;&nbsp;&nbsp;&nbsp;शरीर संयोगवियोगहेतुः ॥ ५१ ॥ <br>
( अनुष्टुप् )<br>
एवं विमृश्य तं पापं यावद् आत्मनिदर्शनम् । <br>
&nbsp;पूजयामास वै शौरिः बहुमानपुरःसरम् ॥ ५२ ॥ <br>
&nbsp;प्रसन्न वदनाम्भोजो नृशंसं निरपत्रपम् । <br>
&nbsp;मनसा दूयमानेन विहसन् इदमब्रवीत् ॥ ५३ ॥ <br>
<br>
&nbsp;श्रीवसुदेव उवाच । <br>
&nbsp;न ह्यस्यास्ते भयं सौम्य यद् वाक् आहाशरीरिणी । <br>
&nbsp;पुत्रान् समर्पयिष्येऽस्या यतस्ते भयमुत्थितम् ॥ ५४ ॥ <br>
<br>
&nbsp;श्रीशुक उवाच । <br>
&nbsp;स्वसुर्वधात् निववृते कंसः तद्वाक्यसारवित् । <br>
&nbsp;वसुदेवोऽपि तं प्रीतः प्रशस्य प्राविशद् गृहम् ॥ ५५ ॥ <br>
&nbsp;अथ काल उपावृत्ते देवकी सर्वदेवता । <br>
&nbsp;पुत्रान् प्रसुषुवे चाष्टौ कन्यां चैवानुवत्सरम् ॥ ५६ ॥ <br>
&nbsp;कीर्तिमन्तं प्रथमजं कंसायानकदुन्दुभिः । <br>
&nbsp;अर्पयामास कृच्छ्रेण सोऽनृताद् अतिविह्वलः ॥ ५७ ॥ <br>
&nbsp;किं दुःसहं नु साधूनां विदुषां किं अपेक्षितम् । <br>
&nbsp;किं अकार्यं कदर्याणां दुस्त्यजं किं धृतात्मनाम् ॥ ५८ ॥ <br>
&nbsp;दृष्ट्वा समत्वं तत् शौरेः सत्ये चैव व्यवस्थितिम् । <br>
&nbsp;कंसस्तुष्टमना राजन् प्रहसन् इदमब्रवीत् ॥ ५९ ॥ <br>
&nbsp;प्रतियातु कुमारोऽयं न ह्यस्मादस्ति मे भयम् । <br>
&nbsp;अष्टमाद् युवयोर्गर्भान् मृत्युर्मे विहितः किल ॥ ६० ॥ <br>
&nbsp;तथेति सुतमादाय ययौ आनकदुन्दुभिः । <br>
&nbsp;नाभ्यनन्दत तद्वाक्यं असतोऽविजितात्मनः ॥ ६१ ॥ <br>
&nbsp;नन्दाद्या ये व्रजे गोपा याश्चामीषां च योषितः । <br>
&nbsp;वृष्णयो वसुदेवाद्या देवक्याद्या यदुस्त्रियः ॥ ६२ ॥ <br>
&nbsp;सर्वे वै देवताप्राया उभयोरपि भारत । <br>
&nbsp;ज्ञातयो बन्धुसुहृदो ये च कंसं अनुव्रताः ॥ ६३ ॥ <br>
&nbsp;एतत् कंसाय भगवान् शशंसाभ्येत्य नारदः । <br>
&nbsp;भूमेर्भारायमाणानां दैत्यानां च वधोद्यमम् ॥ ६४ ॥ <br>
&nbsp;ऋषेः विनिर्गमे कंसो यदून् मत्वा सुरान् इति । <br>
&nbsp;देवक्या गर्भसंभूतं विष्णुं च स्ववधं प्रति ॥ ६५ ॥ <br>
&nbsp;देवकीं वसुदेवं च निगृह्य निगडैर्गृहे । <br>
&nbsp;जातं जातं अहन् पुत्रं तयोः अजनशंकया ॥ ६६ ॥ <br>
&nbsp;मातरं पितरं भ्रातॄन् सर्वांश्च सुहृदस्तथा । <br>
&nbsp;घ्नन्ति ह्यसुतृपो लुब्धा राजानः प्रायशो भुवि ॥ ६७ ॥ <br>
&nbsp;आत्मानं इह सञ्जातं जानन् प्राग् विष्णुना हतम् । <br>
&nbsp;महासुरं कालनेमिं यदुभिः स व्यरुध्यत ॥ ६८ ॥ <br>
&nbsp;उग्रसेनं च पितरं यदुभोजान्धकाधिपम् । <br>
&nbsp;स्वयं निगृह्य बुभुजे शूरसेनान् महाबलः ॥ ६९ ॥ <br>
<br>
<br>
इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे प्रथमोध्याऽयः ॥ १ ॥<br>
&nbsp;हरिः ॐ तत्सत् श्रीकृष्णार्पणमस्तु ॥ <br>
<br>
<br>
<br>
