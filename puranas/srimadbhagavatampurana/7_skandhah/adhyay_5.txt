श्रीनारद उवाच।<br>
पौरोहित्याय भगवान्वृतः काव्यः किलासुरैः।<br>
षण्डामर्कौ सुतौ तस्य दैत्यराजगृहान्तिके १।<br>
तौ राज्ञा प्रापितं बालं प्रह्लादं नयकोविदम्।<br>
पाठयामासतुः पाठ्यानन्यांश्चासुरबालकान् २।<br>
यत्तत्र गुरुणा प्रोक्तं शुश्रुवेऽनुपपाठ च।<br>
न साधु मनसा मेने स्वपरासद्ग्रहाश्रयम् ३।<br>
एकदासुरराट्पुत्रमङ्कमारोप्य पाण्डव।<br>
पप्रच्छ कथ्यतां वत्स मन्यते साधु यद्भवान् ४।<br>
श्रीप्रह्लाद उवाच।<br>
तत्साधु मन्येऽसुरवर्य देहिनां सदा समुद्विग्नधियामसद्ग्रहात्।<br>
हित्वात्मपातं गृहमन्धकूपं वनं गतो यद्धरिमाश्रयेत ५।<br>
श्रीनारद उवाच।<br>
श्रुत्वा पुत्रगिरो दैत्यः परपक्षसमाहिताः।<br>
जहास बुद्धिर्बालानां भिद्यते परबुद्धिभिः ६।<br>
सम्यग्विधार्यतां बालो गुरुगेहे द्विजातिभिः।<br>
विष्णुपक्षैः प्रतिच्छन्नैर्न भिद्येतास्य धीर्यथा ७।<br>
गृहमानीतमाहूय प्रह्रादं दैत्ययाजकाः।<br>
प्रशस्य श्लक्ष्णया वाचा समपृच्छन्त सामभिः ८।<br>
वत्स प्रह्राद भद्रं ते सत्यं कथय मा मृषा।<br>
बालानति कुतस्तुभ्यमेष बुद्धिविपर्ययः ९।<br>
बुद्धिभेदः परकृत उताहो ते स्वतोऽभवत्।<br>
भण्यतां श्रोतुकामानां गुरूणां कुलनन्दन १०।<br>
श्रीप्रह्राद उवाच।<br>
परः स्वश्चेत्यसद्ग्राहः पुंसां यन्मायया कृतः।<br>
विमोहितधियां दृष्टस्तस्मै भगवते नमः ११।<br>
स यदानुव्रतः पुंसां पशुबुद्धिर्विभिद्यते।<br>
अन्य एष तथान्योऽहमिति भेदगतासती १२।<br>
स एष आत्मा स्वपरेत्यबुद्धिभिर्दुरत्ययानुक्रमणो निरूप्यते।<br>
मुह्यन्ति यद्वर्त्मनि वेदवादिनो ब्रह्मादयो ह्येष भिनत्ति मे मतिम् १३।<br>
यथा भ्राम्यत्ययो ब्रह्मन्स्वयमाकर्षसन्निधौ।<br>
तथा मे भिद्यते चेतश्चक्रपाणेर्यदृच्छया १४।<br>
श्रीनारद उवाच।<br>
एतावद्ब्राह्मणायोक्त्वा विरराम महामतिः।<br>
तं सन्निभर्त्स्य कुपितः सुदीनो राजसेवकः १५।<br>
आनीयतामरे वेत्रमस्माकमयशस्करः।<br>
कुलाङ्गारस्य दुर्बुद्धेश्चतुर्थोऽस्योदितो दमः १६।<br>
दैतेयचन्दनवने जातोऽयं कण्टकद्रुमः।<br>
यन्मूलोन्मूलपरशोर्विष्णोर्नालायितोऽर्भकः १७।<br>
इति तं विविधोपायैर्भीषयंस्तर्जनादिभिः।<br>
प्रह्रादं ग्राहयामास त्रिवर्गस्योपपादनम् १८।<br>
तत एनं गुरुर्ज्ञात्वा ज्ञातज्ञेयचतुष्टयम्।<br>
दैत्येन्द्रं दर्शयामास मातृमृष्टमलङ्कृतम् १९।<br>
पादयोः पतितं बालं प्रतिनन्द्याशिषासुरः।<br>
परिष्वज्य चिरं दोर्भ्यां परमामाप निर्वृतिम् २०।<br>
आरोप्याङ्कमवघ्राय मूर्धन्यश्रुकलाम्बुभिः।<br>
आसिञ्चन्विकसद्वक्त्रमिदमाह युधिष्ठिर २१।<br>
हिरण्यकशिपुरुवाच।<br>
प्रह्रादानूच्यतां तात स्वधीतं किञ्चिदुत्तमम्।<br>
कालेनैतावतायुष्मन्यदशिक्षद्गुरोर्भवान् २२।<br>
श्रीप्रह्राद उवाच।<br>
श्रवणं कीर्तनं विष्णोः स्मरणं पादसेवनम्।<br>
अर्चनं वन्दनं दास्यं सख्यमात्मनिवेदनम् २३।<br>
इति पुंसार्पिता विष्णौ भक्तिश्चेन्नवलक्षणा।<br>
क्रियेत भगवत्यद्धा तन्मन्येऽधीतमुत्तमम् २४।<br>
निशम्यैतत्सुतवचो हिरण्यकशिपुस्तदा।<br>
गुरुपुत्रमुवाचेदं रुषा प्रस्फुरिताधरः २५।<br>
ब्रह्मबन्धो किमेतत्ते विपक्षं श्रयतासता।<br>
असारं ग्राहितो बालो मामनादृत्य दुर्मते २६।<br>
सन्ति ह्यसाधवो लोके दुर्मैत्राश्छद्मवेषिणः।<br>
तेषामुदेत्यघं काले रोगः पातकिनामिव २७।<br>
श्रीगुरुपुत्र उवाच।<br>
न मत्प्रणीतं न परप्रणीतं सुतो वदत्येष तवेन्द्र शत्रो।<br>
नैसर्गिकीयं मतिरस्य राजन्नियच्छ मन्युं कददाः स्म मा नः २८।<br>
श्रीनारद उवाच।<br>
गुरुणैवं प्रतिप्रोक्तो भूय आहासुरः सुतम्।<br>
न चेद्गुरुमुखीयं ते कुतोऽभद्रा सती मतिः २९।<br>
श्रीप्रह्राद उवाच।<br>
मतिर्न कृष्णे परतः स्वतो वा मिथोऽभिपद्येत गृहव्रतानाम्।<br>
अदान्तगोभिर्विशतां तमिस्रं पुनः पुनश्चर्वितचर्वणानाम् ३०।<br>
न ते विदुः स्वार्थगतिं हि विष्णुं दुराशया ये बहिरर्थमानिनः।<br>
अन्धा यथान्धैरुपनीयमानास्तेऽपीशतन्त्र्यामुरुदाम्नि बद्धाः ३१।<br>
नैषां मतिस्तावदुरुक्रमाङ्घ्रिं स्पृशत्यनर्थापगमो यदर्थः।<br>
महीयसां पादरजोऽभिषेकं निष्किञ्चनानां न वृणीत यावत् ३२।<br>
इत्युक्त्वोपरतं पुत्रं हिरण्यकशिपू रुषा।<br>
अन्धीकृतात्मा स्वोत्सङ्गान्निरस्यत महीतले ३३।<br>
आहामर्षरुषाविष्टः कषायीभूतलोचनः।<br>
वध्यतामाश्वयं वध्यो निःसारयत नैरृताः ३४।<br>
अयं मे भ्रातृहा सोऽयं हित्वा स्वान्सुहृदोऽधमः।<br>
पितृव्यहन्तुः पादौ यो विष्णोर्दासवदर्चति ३५।<br>
विष्णोर्वा साध्वसौ किं नु करिष्यत्यसमञ्जसः।<br>
सौहृदं दुस्त्यजं पित्रोरहाद्यः पञ्चहायनः ३६।<br>
परोऽप्यपत्यं हितकृद्यथौषधं स्वदेहजोऽप्यामयवत्सुतोऽहितः।<br>
छिन्द्यात्तदङ्गं यदुतात्मनोऽहितं शेषं सुखं जीवति यद्विवर्जनात् ३७।<br>
सर्वैरुपायैर्हन्तव्यः सम्भोजशयनासनैः।<br>
सुहृल्लिङ्गधरः शत्रुर्मुनेर्दुष्टमिवेन्द्रियम् ३८।<br>
नैरृतास्ते समादिष्टा भर्त्रा वै शूलपाणयः।<br>
तिग्मदंष्ट्रकरालास्यास्ताम्रश्मश्रुशिरोरुहाः ३९।<br>
नदन्तो भैरवं नादं छिन्धि भिन्धीति वादिनः।<br>
आसीनं चाहनन्शूलैः प्रह्रादं सर्वमर्मसु ४०।<br>
परे ब्रह्मण्यनिर्देश्ये भगवत्यखिलात्मनि।<br>
युक्तात्मन्यफला आसन्नपुण्यस्येव सत्क्रियाः ४१।<br>
प्रयासेऽपहते तस्मिन्दैत्येन्द्रः परिशङ्कितः।<br>
चकार तद्वधोपायान्निर्बन्धेन युधिष्ठिर ४२।<br>
दिग्गजैर्दन्दशूकेन्द्रैरभिचारावपातनैः।<br>
मायाभिः सन्निरोधैश्च गरदानैरभोजनैः ४३।<br>
हिमवाय्वग्निसलिलैः पर्वताक्रमणैरपि।<br>
न शशाक यदा हन्तुमपापमसुरः सुतम् ४४।<br>
चिन्तां दीर्घतमां प्राप्तस्तत्कर्तुं नाभ्यपद्यत।<br>
एष मे बह्वसाधूक्तो वधोपायाश्च निर्मिताः।<br>
तैस्तैद्रोहैरसद्धर्मैर्मुक्तः स्वेनैव तेजसा ४५।<br>
वर्तमानोऽविदूरे वै बालोऽप्यजडधीरयम्।<br>
न विस्मरति मेऽनार्यं शुनः शेप इव प्रभुः ४६।<br>
अप्रमेयानुभावोऽयमकुतश्चिद्भयोऽमरः।<br>
नूनमेतद्विरोधेन मृत्युर्मे भविता न वा ४७।<br>
इति तच्चिन्तया किञ्चिन्म्लानश्रियमधोमुखम्।<br>
शण्डामर्कावौशनसौ विविक्त इति होचतुः ४८।<br>
जितं त्वयैकेन जगत्त्रयं भ्रुवोर्विजृम्भणत्रस्तसमस्तधिष्ण्यपम्।<br>
न तस्य चिन्त्यं तव नाथ चक्ष्वहे न वै शिशूनां गुणदोषयोः पदम् ४९।<br>
इमं तु पाशैर्वरुणस्य बद्ध्वा निधेहि भीतो न पलायते यथा।<br>
बुद्धिश्च पुंसो वयसार्यसेवया यावद्गुरुर्भार्गव आगमिष्यति ५०।<br>
तथेति गुरुपुत्रोक्तमनुज्ञायेदमब्रवीत्।<br>
धर्मो ह्यस्योपदेष्टव्यो राज्ञां यो गृहमेधिनाम् ५१।<br>
धर्ममर्थं च कामं च नितरां चानुपूर्वशः।<br>
प्रह्रादायोचतू राजन्प्रश्रितावनताय च ५२।<br>
यथा त्रिवर्गं गुरुभिरात्मने उपशिक्षितम्।<br>
न साधु मेने तच्छिक्षां द्वन्द्वारामोपवर्णिताम् ५३।<br>
यदाचार्यः परावृत्तो गृहमेधीयकर्मसु।<br>
वयस्यैर्बालकैस्तत्र सोपहूतः कृतक्षणैः ५४।<br>
अथ तान्श्लक्ष्णया वाचा प्रत्याहूय महाबुधः।<br>
उवाच विद्वांस्तन्निष्ठां कृपया प्रहसन्निव ५५।<br>
ते तु तद्गौरवात्सर्वे त्यक्तक्रीडापरिच्छदाः।<br>
बाला अदूषितधियो द्वन्द्वारामेरितेहितैः ५६।<br>
पर्युपासत राजेन्द्र तन्न्यस्तहृदयेक्षणाः।<br>
तानाह करुणो मैत्रो महाभागवतोऽसुरः ५७।<br>
इति श्रीमद्भागवते महापुराणे पारमहंस्यां संहितायां सप्तमस्कन्धे प्रह्लादानुचरिते पञ्चमोऽध्यायः।<br>
