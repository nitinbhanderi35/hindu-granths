श्रीनारद उवाच<br>
कर्मनिष्ठा द्विजाः केचित्तपोनिष्ठा नृपापरे<br>
स्वाध्यायेऽन्ये प्रवचने केचन ज्ञानयोगयोः  १<br>
ज्ञाननिष्ठाय देयानि कव्यान्यानन्त्यमिच्छता<br>
दैवे च तदभावे स्यादितरेभ्यो यथार्हतः  २<br>
द्वौ दैवे पितृकार्ये त्रीनेकैकमुभयत्र वा<br>
भोजयेत्सुसमृद्धोऽपि श्राद्धे कुर्यान्न विस्तरम्  ३<br>
देशकालोचितश्रद्धा द्रव्यपात्रार्हणानि च<br>
सम्यग्भवन्ति नैतानि विस्तरात्स्वजनार्पणात्  ४<br>
देशे काले च सम्प्राप्ते मुन्यन्नं हरिदैवतम्<br>
श्रद्धया विधिवत्पात्रे न्यस्तं कामधुगक्षयम्  ५<br>
देवर्षिपितृभूतेभ्य आत्मने स्वजनाय च<br>
अन्नं संविभजन्पश्येत्सर्वं तत्पुरुषात्मकम्  ६<br>
न दद्यादामिषं श्राद्धे न चाद्याद्धर्मतत्त्ववित्<br>
मुन्यन्नैः स्यात्परा प्रीतिर्यथा न पशुहिंसया  ७<br>
नैतादृशः परो धर्मो नृणां सद्धर्ममिच्छताम्<br>
न्यासो दण्डस्य भूतेषु मनोवाक्कायजस्य यः  ८<br>
एके कर्ममयान्यज्ञान्ज्ञानिनो यज्ञवित्तमाः<br>
आत्मसंयमनेऽनीहा जुह्वति ज्ञानदीपिते  ९<br>
द्रव्ययज्ञैर्यक्ष्यमाणं दृष्ट्वा भूतानि बिभ्यति<br>
एष माकरुणो हन्यादतज्ज्ञो ह्यसुतृप्ध्रुवम्  १०<br>
तस्माद्दैवोपपन्नेन मुन्यन्नेनापि धर्मवित्<br>
सन्तुष्टोऽहरहः कुर्यान्नित्यनैमित्तिकीः क्रियाः  ११<br>
विधर्मः परधर्मश्च आभास उपमा छलः<br>
अधर्मशाखाः पञ्चेमा धर्मज्ञोऽधर्मवत्त्यजेत्  १२<br>
धर्मबाधो विधर्मः स्यात्परधर्मोऽन्यचोदितः<br>
उपधर्मस्तु पाखण्डो दम्भो वा शब्दभिच्छलः  १३<br>
यस्त्विच्छया कृतः पुम्भिराभासो ह्याश्रमात्पृथक्<br>
स्वभावविहितो धर्मः कस्य नेष्टः प्रशान्तये  १४<br>
धर्मार्थमपि नेहेत यात्रार्थं वाधनो धनम्<br>
अनीहानीहमानस्य महाहेरिव वृत्तिदा  १५<br>
सन्तुष्टस्य निरीहस्य स्वात्मारामस्य यत्सुखम्<br>
कुतस्तत्कामलोभेन धावतोऽर्थेहया दिशः  १६<br>
सदा सन्तुष्टमनसः सर्वाः शिवमया दिशः<br>
शर्कराकण्टकादिभ्यो यथोपानत्पदः शिवम्  १७<br>
सन्तुष्टः केन वा राजन्न वर्तेतापि वारिणा<br>
औपस्थ्यजैह्व्यकार्पण्याद्गृहपालायते जनः  १८<br>
असन्तुष्टस्य विप्रस्य तेजो विद्या तपो यशः<br>
स्रवन्तीन्द्रियलौल्येन ज्ञानं चैवावकीर्यते  १९<br>
कामस्यान्तं हि क्षुत्तृड्भ्यां क्रोधस्यैतत्फलोदयात्<br>
जनो याति न लोभस्य जित्वा भुक्त्वा दिशो भुवः  २०<br>
पण्डिता बहवो राजन्बहुज्ञाः संशयच्छिदः<br>
सदसस्पतयोऽप्येके असन्तोषात्पतन्त्यधः  २१<br>
असङ्कल्पाज्जयेत्कामं क्रोधं कामविवर्जनात्<br>
अर्थानर्थेक्षया लोभं भयं तत्त्वावमर्शनात्  २२<br>
आन्वीक्षिक्या शोकमोहौ दम्भं महदुपासया<br>
योगान्तरायान्मौनेन हिंसां कामाद्यनीहया  २३<br>
कृपया भूतजं दुःखं दैवं जह्यात्समाधिना<br>
आत्मजं योगवीर्येण निद्रां सत्त्वनिषेवया  २४<br>
रजस्तमश्च सत्त्वेन सत्त्वं चोपशमेन च<br>
एतत्सर्वं गुरौ भक्त्या पुरुषो ह्यञ्जसा जयेत्  २५<br>
यस्य साक्षाद्भगवति ज्ञानदीपप्रदे गुरौ<br>
मर्त्यासद्धीः श्रुतं तस्य सर्वं कुञ्जरशौचवत्  २६<br>
एष वै भगवान्साक्षात्प्रधानपुरुषेश्वरः<br>
योगेश्वरैर्विमृग्याङ्घ्रिर्लोको यं मन्यते नरम्  २७<br>
षड्वर्गसंयमैकान्ताः सर्वा नियमचोदनाः<br>
तदन्ता यदि नो योगानावहेयुः श्रमावहाः  २८<br>
यथा वार्तादयो ह्यर्था योगस्यार्थं न बिभ्रति<br>
अनर्थाय भवेयुः स्म पूर्तमिष्टं तथासतः  २९<br>
यश्चित्तविजये यत्तः स्यान्निःसङ्गोऽपरिग्रहः<br>
एको विविक्तशरणो भिक्षुर्भैक्ष्यमिताशनः  ३०<br>
देशे शुचौ समे राजन्संस्थाप्यासनमात्मनः<br>
स्थिरं सुखं समं तस्मिन्नासीतर्ज्वङ्ग ओमिति  ३१<br>
प्राणापानौ सन्निरुन्ध्यात्पूरकुम्भकरेचकैः<br>
यावन्मनस्त्यजेत्कामान्स्वनासाग्रनिरीक्षणः  ३२<br>
यतो यतो निःसरति मनः कामहतं भ्रमत्<br>
ततस्तत उपाहृत्य हृदि रुन्ध्याच्छनैर्बुधः  ३३<br>
एवमभ्यस्यतश्चित्तं कालेनाल्पीयसा यतेः<br>
अनिशं तस्य निर्वाणं यात्यनिन्धनवह्निवत्  ३४<br>
कामादिभिरनाविद्धं प्रशान्ताखिलवृत्ति यत्<br>
चित्तं ब्रह्मसुखस्पृष्टं नैवोत्तिष्ठेत कर्हिचित्  ३५<br>
यः प्रव्रज्य गृहात्पूर्वं त्रिवर्गावपनात्पुनः<br>
यदि सेवेत तान्भिक्षुः स वै वान्ताश्यपत्रपः  ३६<br>
यैः स्वदेहः स्मृतोऽनात्मा मर्त्यो विट्कृमिभस्मवत्<br>
त एनमात्मसात्कृत्वा श्लाघयन्ति ह्यसत्तमाः  ३७<br>
गृहस्थस्य क्रियात्यागो व्रतत्यागो वटोरपि<br>
तपस्विनो ग्रामसेवा भिक्षोरिन्द्रियलोलता  ३८<br>
आश्रमापसदा ह्येते खल्वाश्रमविडम्बनाः<br>
देवमायाविमूढांस्तानुपेक्षेतानुकम्पया  ३९<br>
आत्मानं चेद्विजानीयात्परं ज्ञानधुताशयः<br>
किमिच्छन्कस्य वा हेतोर्देहं पुष्णाति लम्पटः  ४०<br>
आहुः शरीरं रथमिन्द्रियाणि हयानभीषून्मन इन्द्रियेशम्<br>
वर्त्मानि मात्रा धिषणां च सूतं सत्त्वं बृहद्बन्धुरमीशसृष्टम्  ४१<br>
अक्षं दशप्राणमधर्मधर्मौ चक्रेऽभिमानं रथिनं च जीवम्<br>
धनुर्हि तस्य प्रणवं पठन्ति शरं तु जीवं परमेव लक्ष्यम्  ४२<br>
रागो द्वेषश्च लोभश्च शोकमोहौ भयं मदः<br>
मानोऽवमानोऽसूया च माया हिंसा च मत्सरः  ४३<br>
रजः प्रमादः क्षुन्निद्रा  शत्रवस्त्वेवमादयः<br>
रजस्तमःप्रकृतयः सत्त्वप्रकृतयः क्वचित्  ४४<br>
यावन्नृकायरथमात्मवशोपकल्पं<br>
धत्ते गरिष्ठचरणार्चनया निशातम्  <br>
ज्ञानासिमच्युतबलो दधदस्तशत्रुः  <br>
स्वानन्दतुष्ट उपशान्त इदं विजह्यात्  ४५<br>
नोचेत्प्रमत्तमसदिन्द्रियवाजिसूता<br>
नीत्वोत्पथं विषयदस्युषु निक्षिपन्ति<br>
ते दस्यवः सहयसूतममुं तमोऽन्धे<br>
संसारकूप उरुमृत्युभये क्षिपन्ति  ४६<br>
प्रवृत्तं च निवृत्तं च द्विविधं कर्म वैदिकम्<br>
आवर्तते प्रवृत्तेन निवृत्तेनाश्नुतेऽमृतम्  ४७<br>
हिंस्रं द्रव्यमयं काम्यमग्निहोत्राद्यशान्तिदम्<br>
दर्शश्च पूर्णमासश्च चातुर्मास्यं पशुः सुतः  ४८<br>
एतदिष्टं प्रवृत्ताख्यं हुतं प्रहुतमेव च<br>
पूर्तं सुरालयाराम कूपा जीव्यादिलक्षणम्  ४९<br>
द्रव्यसूक्ष्मविपाकश्च धूमो रात्रिरपक्षयः<br>
अयनं दक्षिणं सोमो दर्श ओषधिवीरुधः  ५०<br>
अन्नं रेत इति क्ष्मेश पितृयानं पुनर्भवः<br>
एकैकश्येनानुपूर्वं भूत्वा भूत्वेह जायते  ५१<br>
निषेकादिश्मशानान्तैः संस्कारैः संस्कृतो द्विजः<br>
इन्द्रियेषु क्रियायज्ञान्ज्ञानदीपेषु जुह्वति  ५२<br>
इन्द्रियाणि मनस्यूर्मौ वाचि वैकारिकं मनः<br>
वाचं वर्णसमाम्नाये तमोङ्कारे स्वरे न्यसेत्  ५३<br>
ॐकारं बिन्दौ नादे तं तं तु प्राणे महत्यमुम्<br>
अग्निः सूर्यो दिवा प्राह्णः शुक्लो राकोत्तरं स्वराट्<br>
विश्वोऽथ तैजसः प्राज्ञस्तुर्य आत्मा समन्वयात्  ५४<br>
देवयानमिदं प्राहुर्भूत्वा भूत्वानुपूर्वशः<br>
आत्मयाज्युपशान्तात्मा ह्यात्मस्थो न निवर्तते  ५५<br>
य एते पितृदेवानामयने वेदनिर्मिते<br>
शास्त्रेण चक्षुषा वेद जनस्थोऽपि न मुह्यति  ५६<br>
आदावन्ते जनानां सद्बहिरन्तः परावरम्<br>
ज्ञानं ज्ञेयं वचो वाच्यं तमो ज्योतिस्त्वयं स्वयम्  ५७<br>
आबाधितोऽपि ह्याभासो यथा वस्तुतया स्मृतः<br>
दुर्घटत्वादैन्द्रियकं तद्वदर्थविकल्पितम्  ५८<br>
क्षित्यादीनामिहार्थानां छाया न कतमापि हि<br>
न सङ्घातो विकारोऽपि न पृथङ्नान्वितो मृषा  ५९<br>
धातवोऽवयवित्वाच्च तन्मात्रावयवैर्विना<br>
न स्युर्ह्यसत्यवयविन्यसन्नवयवोऽन्ततः  ६०<br>
स्यात्सादृश्यभ्रमस्तावद्विकल्पे सति वस्तुनः<br>
जाग्रत्स्वापौ यथा स्वप्ने तथा विधिनिषेधता  ६१<br>
भावाद्वैतं क्रियाद्वैतं द्रव्याद्वैतं तथात्मनः<br>
वर्तयन्स्वानुभूत्येह त्रीन्स्वप्नान्धुनुते मुनिः  ६२<br>
कार्यकारणवस्त्वैक्य दर्शनं पटतन्तुवत्<br>
अवस्तुत्वाद्विकल्पस्य भावाद्वैतं तदुच्यते  ६३<br>
यद्ब्रह्मणि परे साक्षात्सर्वकर्मसमर्पणम्<br>
मनोवाक्तनुभिः पार्थ क्रियाद्वैतं तदुच्यते  ६४<br>
आत्मजायासुतादीनामन्येषां सर्वदेहिनाम्<br>
यत्स्वार्थकामयोरैक्यं द्रव्याद्वैतं तदुच्यते  ६५<br>
यद्यस्य वानिषिद्धं स्याद्येन यत्र यतो नृप<br>
स तेनेहेत कार्याणि नरो नान्यैरनापदि  ६६<br>
एतैरन्यैश्च वेदोक्तैर्वर्तमानः स्वकर्मभिः<br>
गृहेऽप्यस्य गतिं यायाद्राजंस्तद्भक्तिभाङ्नरः  ६७<br>
यथा हि यूयं नृपदेव दुस्त्यजादापद्गणादुत्तरतात्मनः प्रभोः<br>
यत्पादपङ्केरुहसेवया भवानहार्षीन्निर्जितदिग्गजः क्रतून्  ६८<br>
अहं पुराभवं कश्चिद्गन्धर्व उपबर्हणः<br>
नाम्नातीते महाकल्पे गन्धर्वाणां सुसम्मतः  ६९<br>
रूपपेशलमाधुर्य सौगन्ध्यप्रियदर्शनः<br>
स्त्रीणां प्रियतमो नित्यं मत्तः स्वपुरलम्पटः  ७०<br>
एकदा देवसत्रे तु गन्धर्वाप्सरसां गणाः<br>
उपहूता विश्वसृग्भिर्हरिगाथोपगायने  ७१<br>
अहं च गायंस्तद्विद्वान्स्त्रीभिः परिवृतो गतः<br>
ज्ञात्वा विश्वसृजस्तन्मे हेलनं शेपुरोजसा  <br>
याहि त्वं शूद्र तामाशु नष्टश्रीः कृतहेलनः ७२<br>
तावद्दास्यामहं जज्ञे तत्रापि ब्रह्मवादिनाम्<br>
शुश्रूषयानुषङ्गेण प्राप्तोऽहं ब्रह्मपुत्रताम्  ७३<br>
धर्मस्ते गृहमेधीयो वर्णितः पापनाशनः<br>
गृहस्थो येन पदवीमञ्जसा न्यासिनामियात्  ७४<br>
यूयं नृलोके बत भूरिभागा लोकं पुनाना मुनयोऽभियन्ति<br>
येषां गृहानावसतीति साक्षाद्गूढं परं ब्रह्म मनुष्यलिङ्गम्  ७५<br>
स वा अयं ब्रह्म महद्विमृग्य कैवल्यनिर्वाणसुखानुभूतिः<br>
प्रियः सुहृद्वः खलु मातुलेय आत्मार्हणीयो विधिकृद्गुरुश्च  ७६<br>
न यस्य साक्षाद्भवपद्मजादिभी रूपं धिया वस्तुतयोपवर्णितम्<br>
मौनेन भक्त्योपशमेन पूजितः प्रसीदतामेष स सात्वतां पतिः  ७७<br>
श्रीशुक उवाच<br>
इति देवर्षिणा प्रोक्तं निशम्य भरतर्षभः<br>
पूजयामास सुप्रीतः कृष्णं च प्रेमविह्वलः  ७८<br>
कृष्णपार्थावुपामन्त्र्य पूजितः प्रययौ मुनिः<br>
श्रुत्वा कृष्णं परं ब्रह्म पार्थः परमविस्मितः  ७९<br>
इति दाक्षायिणीनां ते पृथग्वंशा प्रकीर्तिताः<br>
देवासुरमनुष्याद्या लोका यत्र चराचराः  ८०<br>
