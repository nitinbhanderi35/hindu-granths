अथ नवमोऽध्यायः ।<br>
श्रीनारद उवाच।<br>
एवं सुरादयः सर्वे ब्रह्मरुद्र पुरः सराः।<br>
नोपैतुमशकन्मन्यु संरम्भं सुदुरासदम् १ ।<br>
साक्षात्श्रीः प्रेषिता देवैर्दृष्ट्वा तं महदद्भुतम्।<br>
अदृष्टाश्रुतपूर्वत्वात्सा नोपेयाय शङ्किता २।<br>
प्रह्रादं प्रेषयामास ब्रह्मावस्थितमन्तिके।<br>
तात प्रशमयोपेहि स्वपित्रे कुपितं प्रभुम् ३।<br>
तथेति शनकै राजन्महाभागवतोऽर्भकः।<br>
उपेत्य भुवि कायेन ननाम विधृताञ्जलिः ४।<br>
स्वपादमूले पतितं तमर्भकं विलोक्य देवः कृपया परिप्लुतः।<br>
उत्थाप्य तच्छीर्ष्ण्यदधात्कराम्बुजं कालाहिवित्रस्तधियां कृताभयम् ५।<br>
स तत्करस्पर्शधुताखिलाशुभः सपद्यभिव्यक्तपरात्मदर्शनः।<br>
तत्पादपद्मं हृदि निर्वृतो दधौ हृष्यत्तनुः क्लिन्नहृदश्रुलोचनः ६।<br>
अस्तौषीद्धरिमेकाग्र मनसा सुसमाहितः।<br>
प्रेमगद्गदया वाचा तन्न्यस्तहृदयेक्षणः ७।<br>
श्रीप्रह्राद उवाच।<br>
ब्रह्मादयः सुरगणा मुनयोऽथ सिद्धाः।<br>
सत्त्वैकतानगतयो वचसां प्रवाहैः ।<br>
नाराधितुं पुरुगुणैरधुनापि पिप्रुः।<br>
किं तोष्टुमर्हति स मे हरिरुग्रजातेः ८।<br>
मन्ये धनाभिजनरूपतपःश्रुतौजस्।<br>
तेजःप्रभावबलपौरुषबुद्धियोगाः।<br>
नाराधनाय हि भवन्ति परस्य पुंसो।<br>
भक्त्या तुतोष भगवान्गजयूथपाय ९।<br>
विप्राद्द्विषड्गुणयुतादरविन्दनाभ।<br>
पादारविन्दविमुखात्श्वपचं वरिष्ठम्।<br>
मन्ये तदर्पितमनोवचनेहितार्थ।<br>
प्राणं पुनाति स कुलं न तु भूरिमानः १०।<br>
नैवात्मनः प्रभुरयं निजलाभपूर्णो।<br>
मानं जनादविदुषः करुणो वृणीते।<br>
यद्यज्जनो भगवते विदधीत मानं।<br>
तच्चात्मने प्रतिमुखस्य यथा मुखश्रीः ११।<br>
तस्मादहं विगतविक्लव ईश्वरस्य।<br>
सर्वात्मना महि गृणामि यथा मनीषम्।<br>
नीचोऽजया गुणविसर्गमनुप्रविष्टः।<br>
पूयेत येन हि पुमाननुवर्णितेन १२।<br>
सर्वे ह्यमी विधिकरास्तव सत्त्वधाम्नो।<br>
ब्रह्मादयो वयमिवेश न चोद्विजन्तः।<br>
क्षेमाय भूतय उतात्मसुखाय चास्य।<br>
विक्रीडितं भगवतो रुचिरावतारैः १३।<br>
तद्यच्छ मन्युमसुरश्च हतस्त्वयाद्य।<br>
मोदेत साधुरपि वृश्चिकसर्पहत्या।<br>
लोकाश्च निर्वृतिमिताः प्रतियन्ति सर्वे।<br>
रूपं नृसिंह विभयाय जनाः स्मरन्ति १४।<br>
नाहं बिभेम्यजित तेऽतिभयानकास्य।<br>
जिह्वार्कनेत्रभ्रुकुटीरभसोग्रदंष्ट्रात्।<br>
आन्त्रस्रजःक्षतजकेशरशङ्कुकर्णान्।<br>
निर्ह्रादभीतदिगिभादरिभिन्नखाग्रात् १५।<br>
त्रस्तोऽस्म्यहं कृपणवत्सल दुःसहोग्र।<br>
संसारचक्रकदनाद्ग्रसतां प्रणीतः।<br>
बद्धः स्वकर्मभिरुशत्तम तेऽङ्घ्रिमूलं।<br>
प्रीतोऽपवर्गशरणं ह्वयसे कदा नु १६।<br>
यस्मात्प्रियाप्रियवियोगसंयोगजन्म।<br>
शोकाग्निना सकलयोनिषु दह्यमानः।<br>
दुःखौषधं तदपि दुःखमतद्धियाहं।<br>
भूमन्भ्रमामि वद मे तव दास्ययोगम् १७।<br>
सोऽहं प्रियस्य सुहृदः परदेवताया।<br>
लीलाकथास्तव नृसिंह विरिञ्चगीताः।<br>
अञ्जस्तितर्म्यनुगृणन्गुणविप्रमुक्तो।<br>
दुर्गाणि ते पदयुगालयहंससङ्गः १८।<br>
बालस्य नेह शरणं पितरौ नृसिंह।<br>
नार्तस्य चागदमुदन्वति मज्जतो नौः।<br>
तप्तस्य तत्प्रतिविधिर्य इहाञ्जसेष्टस्।<br>
तावद्विभो तनुभृतां त्वदुपेक्षितानाम् १९।<br>
यस्मिन्यतो यर्हि येन च यस्य यस्माद्।<br>
यस्मै यथा यदुत यस्त्वपरः परो वा।<br>
भावः करोति विकरोति पृथक्स्वभावः।<br>
सञ्चोदितस्तदखिलं भवतः स्वरूपम् २०।<br>
माया मनः सृजति कर्ममयं बलीयः।<br>
कालेन चोदितगुणानुमतेन पुंसः।<br>
छन्दोमयं यदजयार्पितषोडशारं।<br>
संसारचक्रमज कोऽतितरेत्त्वदन्यः २१।<br>
स त्वं हि नित्यविजितात्मगुणः स्वधाम्ना।<br>
कालो वशीकृतविसृज्यविसर्गशक्तिः।<br>
चक्रे विसृष्टमजयेश्वर षोडशारे।<br>
निष्पीड्यमानमुपकर्ष विभो प्रपन्नम् २२।<br>
दृष्टा मया दिवि विभोऽखिलधिष्ण्यपानाम्।<br>
आयुः श्रियो विभव इच्छति यान्जनोऽयम्।<br>
येऽस्मत्पितुः कुपितहासविजृम्भितभ्रू।<br>
विस्फूर्जितेन लुलिताः स तु ते निरस्तः २३।<br>
तस्मादमूस्तनुभृतामहमाशिषोऽज्ञ।<br>
आयुः श्रियं विभवमैन्द्रि यमाविरिञ्च्यात्।<br>
नेच्छामि ते विलुलितानुरुविक्रमेण।<br>
कालात्मनोपनय मां निजभृत्यपार्श्वम् २४।<br>
कुत्राशिषः श्रुतिसुखा मृगतृष्णिरूपाः।<br>
क्वेदं कलेवरमशेषरुजां विरोहः।<br>
निर्विद्यते न तु जनो यदपीति विद्वान्।<br>
कामानलं मधुलवैः शमयन्दुरापैः २५।<br>
क्वाहं रजःप्रभव ईश तमोऽधिकेऽस्मिन्।<br>
जातः सुरेतरकुले क्व तवानुकम्पा।<br>
न ब्रह्मणो न तु भवस्य न वै रमाया।<br>
यन्मेऽर्पितः शिरसि पद्मकरः प्रसादः २६।<br>
नैषा परावरमतिर्भवतो ननु स्याज्।<br>
जन्तोर्यथात्मसुहृदो जगतस्तथापि।<br>
संसेवया सुरतरोरिव ते प्रसादः।<br>
सेवानुरूपमुदयो न परावरत्वम् २७।<br>
एवं जनं निपतितं प्रभवाहिकूपे।<br>
कामाभिकाममनु यः प्रपतन्प्रसङ्गात्।<br>
कृत्वात्मसात्सुरर्षिणा भगवन्गृहीतः।<br>
सोऽहं कथं नु विसृजे तव भृत्यसेवाम् २८।<br>
मत्प्राणरक्षणमनन्त पितुर्वधश्च।<br>
मन्ये स्वभृत्यऋषिवाक्यमृतं विधातुम्।<br>
खड्गं प्रगृह्य यदवोचदसद्विधित्सुस्।<br>
त्वामीश्वरो मदपरोऽवतु कं हरामि २९।<br>
एकस्त्वमेव जगदेतममुष्य यत्त्वम्।<br>
आद्यन्तयोः पृथगवस्यसि मध्यतश्च।<br>
सृष्ट्वा गुणव्यतिकरं निजमाययेदं।<br>
नानेव तैरवसितस्तदनुप्रविष्टः ३०।<br>
त्वम्वा इदं सदसदीश भवांस्ततोऽन्यो।<br>
माया यदात्मपरबुद्धिरियं ह्यपार्था।<br>
यद्यस्य जन्म निधनं स्थितिरीक्षणं च।<br>
तद्वैतदेव वसुकालवदष्टितर्वोः ३१।<br>
न्यस्येदमात्मनि जगद्विलयाम्बुमध्ये।<br>
शेषेत्मना निजसुखानुभवो निरीहः।<br>
योगेन मीलितदृगात्मनिपीतनिद्र स्।<br>
तुर्ये स्थितो न तु तमो न गुणांश्च युङ्क्षे ३२।<br>
तस्यैव ते वपुरिदं निजकालशक्त्या।<br>
सञ्चोदितप्रकृतिधर्मण आत्मगूढम्।<br>
अम्भस्यनन्तशयनाद्विरमत्समाधेर्।<br>
नाभेरभूत्स्वकणिकावटवन्महाब्जम् ३३।<br>
तत्सम्भवः कविरतोऽन्यदपश्यमानस्।<br>
त्वां बीजमात्मनि ततं स बहिर्विचिन्त्य।<br>
नाविन्ददब्दशतमप्सु निमज्जमानो।<br>
जातेऽङ्कुरे कथमुहोपलभेत बीजम् ३४।<br>
स त्वात्मयोनिरतिविस्मित आश्रितोऽब्जं।<br>
कालेन तीव्रतपसा परिशुद्धभावः।<br>
त्वामात्मनीश भुवि गन्धमिवातिसूक्ष्मं।<br>
भूतेन्द्रि याशयमये विततं ददर्श ३५।<br>
एवं सहस्रवदनाङ्घ्रिशिरःकरोरु।<br>
नासाद्यकर्णनयनाभरणायुधाढ्यम्।<br>
मायामयं सदुपलक्षितसन्निवेशं।<br>
दृष्ट्वा महापुरुषमाप मुदं विरिञ्चः ३६।<br>
तस्मै भवान्हयशिरस्तनुवं हि बिभ्रद्।<br>
वेदद्रुहावतिबलौ मधुकैटभाख्यौ।<br>
हत्वानयच्छ्रुतिगणांश्च रजस्तमश्च।<br>
सत्त्वं तव प्रियतमां तनुमामनन्ति ३७।<br>
इत्थं नृतिर्यगृषिदेवझषावतारैर्।<br>
लोकान्विभावयसि हंसि जगत्प्रतीपान्।<br>
धर्मं महापुरुष पासि युगानुवृत्तं।<br>
छन्नः कलौ यदभवस्त्रियुगोऽथ स त्वम् ३८।<br>
नैतन्मनस्तव कथासु विकुण्ठनाथ।<br>
सम्प्रीयते दुरितदुष्टमसाधु तीव्रम्।<br>
कामातुरं हर्षशोकभयैषणार्तं।<br>
तस्मिन्कथं तव गतिं विमृशामि दीनः ३९।<br>
जिह्वैकतोऽच्युत विकर्षति मावितृप्ता।<br>
शिश्नोऽन्यतस्त्वगुदरं श्रवणं कुतश्चित्।<br>
घ्राणोऽन्यतश्चपलदृक्क्व च कर्मशक्तिर्।<br>
बह्व्यः सपत्न्य इव गेहपतिं लुनन्ति ४०।<br>
एवं स्वकर्मपतितं भववैतरण्याम्।<br>
अन्योन्यजन्ममरणाशनभीतभीतम्।<br>
पश्यन्जनं स्वपरविग्रहवैरमैत्रं।<br>
हन्तेति पारचर पीपृहि मूढमद्य ४१।<br>
को न्वत्र तेऽखिलगुरो भगवन्प्रयास।<br>
उत्तारणेऽस्य भवसम्भवलोपहेतोः।<br>
मूढेषु वै महदनुग्रह आर्तबन्धो।<br>
किं तेन ते प्रियजनाननुसेवतां नः ४२।<br>
नैवोद्विजे पर दुरत्ययवैतरण्यास्।<br>
त्वद्वीर्यगायनमहामृतमग्नचित्तः।<br>
शोचे ततो विमुखचेतस इन्द्रि यार्थ।<br>
मायासुखाय भरमुद्वहतो विमूढान् ४३।<br>
प्रायेण देव मुनयः स्वविमुक्तिकामा।<br>
मौनं चरन्ति विजने न परार्थनिष्ठाः।<br>
नैतान्विहाय कृपणान्विमुमुक्ष एको।<br>
नान्यं त्वदस्य शरणं भ्रमतोऽनुपश्ये ४४।<br>
यन्मैथुनादिगृहमेधिसुखं हि तुच्छं।<br>
कण्डूयनेन करयोरिव दुःखदुःखम्।<br>
तृप्यन्ति नेह कृपणा बहुदुःखभाजः।<br>
कण्डूतिवन्मनसिजं विषहेत धीरः ४५।<br>
मौनव्रतश्रुततपोऽध्ययनस्वधर्म।<br>
व्याख्यारहोजपसमाधय आपवर्ग्याः।<br>
प्रायः परं पुरुष ते त्वजितेन्द्रियाणां।<br>
वार्ता भवन्त्युत न वात्र तु दाम्भिकानाम् ४६।<br>
रूपे इमे सदसती तव वेदसृष्टे।<br>
बीजाङ्कुराविव न चान्यदरूपकस्य।<br>
युक्ताः समक्षमुभयत्र विचक्षन्ते त्वां।<br>
योगेन वह्निमिव दारुषु नान्यतः स्यात् ४७।<br>
त्वं वायुरग्निरवनिर्वियदम्बु मात्राः।<br>
प्राणेन्द्रि याणि हृदयं चिदनुग्रहश्च।<br>
सर्वं त्वमेव सगुणो विगुणश्च भूमन्।<br>
नान्यत्त्वदस्त्यपि मनोवचसा निरुक्तम् ४८।<br>
नैते गुणा न गुणिनो महदादयो ये।<br>
सर्वे मनः प्रभृतयः सहदेवमर्त्याः।<br>
आद्यन्तवन्त उरुगाय विदन्ति हि त्वाम्।<br>
एवं विमृश्य सुधियो विरमन्ति शब्दात् ४९।<br>
तत्तेऽर्हत्तम नमः स्तुतिकर्मपूजाः।<br>
कर्म स्मृतिश्चरणयोः श्रवणं कथायाम्।<br>
संसेवया त्वयि विनेति षडङ्गया किं।<br>
भक्तिंं जनः परमहंसगतौ लभेत ५०।<br>
श्रीनारद उवाच।<br>
एतावद्वर्णितगुणो भक्त्या भक्तेन निर्गुणः।<br>
प्रह्रादं प्रणतं प्रीतो यतमन्युरभाषत ५१।<br>
श्रीभगवानुवाच।<br>
प्रह्राद भद्र भद्रं ते प्रीतोऽहं तेऽसुरोत्तम।<br>
वरं वृणीष्वाभिमतं कामपूरोऽस्म्यहं नृणाम् ५२।<br>
मामप्रीणत आयुष्मन्दर्शनं दुर्लभं हि मे।<br>
दृष्ट्वा मां न पुनर्जन्तुरात्मानं तप्तुमर्हति ५३।<br>
प्रीणन्ति ह्यथ मां धीराः सर्वभावेन साधवः।<br>
श्रेयस्कामा महाभाग सर्वासामाशिषां पतिम् ५४।<br>
श्रीनारद उवाच।<br>
एवं प्रलोभ्यमानोऽपि वरैर्लोकप्रलोभनैः।<br>
एकान्तित्वाद्भगवति नैच्छत्तानसुरोत्तमः ५५।<br>
इति श्रीमद्भागवते महापुराणे पारमहंस्यां संहितायां सप्तमस्कन्धे प्रह्लादचरिते भगवत्स्तवो नाम नवमोऽध्यायः।<br>
<br>
