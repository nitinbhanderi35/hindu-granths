<p>श्रीमद्‌भागवत महापुराण
</p><p>सप्तमः स्कंधः - द्वादशोऽध्यायः
</p><p>
ब्रह्मचर्यवानप्रस्थाश्रमयोर्धर्माः -</p><center></center><p>नारद उवाच -&nbsp;
</p><p>ब्रह्मचारी गुरुकुले वसन्दान्तो गुरोर्हितम् ।&nbsp;
</p><p>आचरन् दासवत् नीचो गुरौ सुदृढसौहृदः ॥ १ ॥&nbsp;
</p><p>सायं प्रातरुपासीत गुर्वग्न्यर्कसुरोत्तमान् ।&nbsp;
</p><p>सन्ध्ये उभे च यतवाग् जपन्ब्रह्म समाहितः ॥ २ ॥&nbsp;
</p><p>छन्दांस्यधीयीत गुरोः आहूतश्चेत् सुयन्त्रितः ।&nbsp;
</p><p>उपक्रमेऽवसाने च चरणौ शिरसा नमेत् ॥ ३ ॥&nbsp;
</p><p>मेखलाजिनवासांसि जटादण्डकमण्डलून् ।&nbsp;
</p><p>बिभृयाद् उपवीतं च दर्भपाणिर्यथोदितम् ॥ ४ ॥&nbsp;
</p><p>सायं प्रातश्चरेद्‍भैक्ष्यं गुरवे तन्निवेदयेत् ।&nbsp;
</p><p>भुञ्जीत यद्यनुज्ञातो नो चेदुपवसेत् क्वचित् ॥ ५ ॥&nbsp;
</p><p>सुशीलो मितभुग् दक्षः श्रद्दधानो जितेन्द्रियः ।&nbsp;
</p><p>यावदर्थं व्यवहरेत् स्त्रीषु स्त्रीनिर्जितेषु च ॥ ६ ॥&nbsp;
</p><p>वर्जयेत्प्रमदागाथां अगृहस्थो बृहद्व्रतः ।&nbsp;
</p><p>इन्द्रियाणि प्रमाथीनि हरन्त्यपि यतेर्मनः ॥ ७ ॥&nbsp;
</p><p>केशप्रसाधनोन्मर्द स्नपनाभ्यञ्जनादिकम् ।&nbsp;
</p><p>गुरुस्त्रीभिर्युवतिभिः कारयेन्नात्मनो युवा ॥ ८ ॥&nbsp;
</p><p>नन्वग्निः प्रमदा नाम घृतकुम्भसमः पुमान् ।&nbsp;
</p><p>सुतामपि रहो जह्याद् अन्यदा यावदर्थकृत् ॥ ९ ॥&nbsp;
</p><p>कल्पयित्वाऽऽत्मना यावद् आभासमिदमीश्वरः ।&nbsp;
</p><p>द्वैतं तावन्न विरमेत् ततो ह्यस्य विपर्ययः ॥ १० ॥&nbsp;
</p><p>एतत् सर्वं गृहस्थस्य समाम्नातं यतेरपि ।&nbsp;
</p><p>गुरुवृत्तिर्विकल्पेन गृहस्थस्यर्तुगामिनः ॥ ११ ॥&nbsp;
</p><p>अञ्जनाभ्यञ्जनोन्मर्द त्र्यवलेखामिषं मधु ।&nbsp;
</p><p>स्रग् गन्धलेपालंकारान् त्यजेयुर्ये बृहद्व्रताः ॥ १२ ॥&nbsp;
</p><p>उषित्वैवं गुरुकुले द्विजोऽधीत्यावबुध्य च ।&nbsp;
</p><p>त्रयीं साङ्‌गोपनिषदं यावदर्थं यथाबलम् ॥ १३ ॥&nbsp;
</p><p>दत्त्वा वरमनुज्ञातो गुरोः कामं यदीश्वरः ।&nbsp;
</p><p>गृहं वनं वा प्रविशेत् प्रव्रजेत् तत्र वा वसेत् ॥ १४ ॥&nbsp;
</p><p>अग्नौ गुरावात्मनि च सर्वभूतेष्वधोक्षजम् ।&nbsp;
</p><p>भूतैः स्वधामभिः पश्येद् अप्रविष्टं प्रविष्टवत् ॥ १५ ॥&nbsp;
</p><p>एवं विधो ब्रह्मचारी वानप्रस्थो यतिर्गृही ।&nbsp;
</p><p>चरन्विदितविज्ञानः परं ब्रह्माधिगच्छति ॥ १६ ॥&nbsp;
</p><p>वानप्रस्थस्य वक्ष्यामि नियमान् मुनिसम्मतान् ।&nbsp;
</p><p>यानास्थाय मुनिर्गच्छेद् ऋषिलोकमुहाञ्जसा ॥ १७ ॥&nbsp;
</p><p>न कृष्टपच्यमश्नीयाद् अकृष्टं चाप्यकालतः ।&nbsp;
</p><p>अग्निपक्वमथामं वा अर्कपक्वमुताहरेत् ॥ १८ ॥&nbsp;
</p><p>वन्यैश्चरुपुरोडाशान् निर्वपेत्कालचोदितान् ।&nbsp;
</p><p>लब्धे नवे नवेऽन्नाद्ये पुराणं च परित्यजेत् ॥ १९ ॥&nbsp;
</p><p>अग्न्यर्थमेव शरणं उटजं वाद्रिकन्दरम् ।&nbsp;
</p><p>श्रयेत हिमवाय्वग्नि वर्षार्कातपषाट् स्वयम् ॥ २० ॥&nbsp;
</p><p>केशरोमनखश्मश्रु मलानि जटिलो दधत् ।&nbsp;
</p><p>कमण्डल्वजिने दण्ड वल्कलाग्निपरिच्छदान् ॥ २१ ॥&nbsp;
</p><p>चरेद् वने द्वादशाब्दान् अष्टौ वा चतुरो मुनिः ।&nbsp;
</p><p>द्वावेकं वा यथा बुद्धिः न विपद्येत कृच्छ्रतः ॥ २२ ॥&nbsp;
</p><p>यदाकल्पः स्वक्रियायां व्याधिभिर्जरयाथवा ।&nbsp;
</p><p>आन्वीक्षिक्यां वा विद्यायां कुर्यादनशनादिकम् ॥ २३ ॥&nbsp;
</p><p>आत्मन्यग्नीन् समारोप्य सन्न्यस्याहं ममात्मताम् ।&nbsp;
</p><p>कारणेषु न्यसेत् सम्यक् संघातं तु यथार्हतः ॥ २४ ॥&nbsp;
</p><p>खे खानि वायौ निश्वासान् तजःसूष्माणमात्मवान् ।&nbsp;
</p><p>अप्स्वसृक्श्लेष्मपूयानि क्षितौ शेषं यथोद्‍भवम् ॥ २५ ॥&nbsp;
</p><p>वाचमग्नौ सवक्तव्यां इन्द्रे शिल्पं करावपि ।&nbsp;
</p><p>पदानि गत्या वयसि रत्योपस्थं प्रजापतौ ॥ २६ ॥&nbsp;
</p><p>मृत्यौ पायुं विसर्गं च यथास्थानं विनिर्दिशेत् ।&nbsp;
</p><p>दिक्षु श्रोत्रं सनादेन स्पर्शेनाध्यात्मनि त्वचम् ॥ २७ ॥&nbsp;
</p><p>रूपाणि चक्षुषा राजन् ज्योतिष्यभिनिवेशयेत् ।&nbsp;
</p><p>अप्सु प्रचेतसा जिह्वां घ्रेयैर्घ्राणं क्षितौ न्यसेत् ॥ २८ ॥&nbsp;
</p><p>मनो मनोरथैश्चन्द्रे बुद्धिं बोध्यैः कवौ परे ।&nbsp;
</p><p>कर्माण्यध्यात्मना रुद्रे यदहं ममताक्रिया ।&nbsp;
</p><p>सत्त्वेन चित्तं क्षेत्रज्ञे गुणैर्वैकारिकं परे ॥ २९ ॥&nbsp;
</p><p>अप्सु क्षितिमपो ज्योतिषि अदो वायौ नभस्यमुम् ।&nbsp;
</p><p>कूटस्थे तच्च महति तदव्यक्तेऽक्षरे च तत् ॥ ३० ॥&nbsp;
</p><p>इत्यक्षरतयाऽऽत्मानं चिन्मात्रमवशेषितम् ।&nbsp;
</p><p>ज्ञात्वाद्वयोऽथ विरमेद् दग्धयोनिरिवानलः ॥ ३१ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>सप्तमस्कन्धे युधिष्ठिरनारदसंवादे सदाचारनिर्णयो नाम द्वादशोऽध्यायः ॥ १२ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2369
Cached time: 20231004193401
Cache expiry: 1814400
Reduced expiry: false
Complications: []
CPU time usage: 0.004 seconds
Real time usage: 0.005 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46901-0!canonical and timestamp 20231004193401 and revision id 106468. Rendering was triggered because: page-view
 -->
