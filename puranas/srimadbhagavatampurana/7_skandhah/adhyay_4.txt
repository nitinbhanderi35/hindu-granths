<p>श्रीमद्‌भागवत महापुराण
</p><p>सप्तमः स्कंधः - चतुर्थोऽध्यायः
</p><p>
हिरण्यकशिपोः शासनम्, प्रह्रादस्य जन्म, तद्‌गुणानां च वर्णनम् -</p><center></center><p>नारद उवाच -&nbsp;
</p><p>(अनुष्टुप्)&nbsp;
</p><p>एवं वृतः शतधृतिः हिरण्यकशिपोरथ ।&nbsp;
</p><p>प्रादात् तत् तपसा प्रीतो वरान् तस्य सुदुर्लभान् ॥ १ ॥&nbsp;
</p><p>ब्रह्मोवाच -&nbsp;
</p><p>तातेमे दुर्लभाः पुंसां यान् वृणीषे वरान् मम ।&nbsp;
</p><p>तथापि वितराम्यङ्‌ग वरान् यदपि दुर्लभान् ॥ २ ॥&nbsp;
</p><p>ततो जगाम भगवान् अमोघानुग्रहो विभुः ।&nbsp;
</p><p>पूजितोऽसुरवर्येण स्तूयमानः प्रजेश्वरैः ॥ ३ ॥&nbsp;
</p><p>एवं लब्धवरो दैत्यो बिभ्रद् हेममयं वपुः ।&nbsp;
</p><p>भगवत्यकरोद् द्वेषं भ्रातुर्वधमनुस्मरन् ॥ ४ ॥&nbsp;
</p><p>स विजित्य दिशः सर्वा लोकांश्च त्रीन्महासुरः ।&nbsp;
</p><p>देवासुरमनुष्येन्द्रान् गन्धर्वगरुडोरगान् ॥ ५ ॥&nbsp;
</p><p>सिद्धचारणविद्याध्रान् ऋषीन् पितृपतीन् मनून् ।&nbsp;
</p><p>यक्षरक्षःपिशाचेशान् प्रेतभूतपतीनथ ॥ ६ ॥&nbsp;
</p><p>सर्वसत्त्वपतीन्जित्वा वशमानीय विश्वजित् ।&nbsp;
</p><p>जहार लोकपालानां स्थानानि सह तेजसा ॥ ७ ॥&nbsp;
</p><p>देवोद्यानश्रिया जुष्टं अध्यास्ते स्म त्रिपिष्टपम् ।&nbsp;
</p><p>महेन्द्रभवनं साक्षात् निर्मितं विश्वकर्मणा ।&nbsp;
</p><p>त्रैलोक्यलक्ष्म्यायतनं अध्युवासाखिलर्द्धिमत् ॥ ८३ ।&nbsp;
</p><p>यत्र विद्रुमसोपाना महामारकता भुवः ।&nbsp;
</p><p>यत्र स्फाटिककुड्यानि वैदूर्यस्तम्भपङ्‌क्तयः ॥ ९ ॥&nbsp;
</p><p>यत्र चित्रवितानानि पद्मरागासनानि च ।&nbsp;
</p><p>पयःफेननिभाः शय्या मुक्तादामपरिच्छदाः ॥ १० ॥&nbsp;
</p><p>कूजद्‌भिर्नूपुरैर्देव्यः शब्दयन्त्य इतस्ततः ।&nbsp;
</p><p>रत्‍नस्थलीषु पश्यन्ति सुदतीः सुन्दरं मुखम् ॥ ११ ॥&nbsp;
</p><p>तस्मिन्महेन्द्रभवने महाबलो&nbsp;
</p><p>&nbsp;&nbsp;&nbsp;&nbsp; महामना निर्जितलोक एकराट् ।&nbsp;
</p><p>रेमेऽभिवन्द्याङ्‌घ्रियुगः सुरादिभिः&nbsp;
</p><p>&nbsp;&nbsp;&nbsp;&nbsp; प्रतापितैरूर्जितचण्डशासनः ॥ १२ ॥&nbsp;
</p><p>तमङ्‌ग मत्तं मधुनोरुगन्धिना&nbsp;
</p><p>&nbsp;&nbsp;&nbsp;&nbsp; विवृत्तताम्राक्षमशेषधिष्ण्यपाः ।&nbsp;
</p><p>उपासतोपायनपाणिभिर्विना&nbsp;
</p><p>&nbsp;&nbsp;&nbsp;&nbsp; त्रिभिस्तपोयोगबलौजसां पदम् ॥ १३ ॥&nbsp;
</p><p>जगुर्महेन्द्रासनमोजसा स्थितं&nbsp;
</p><p>&nbsp;&nbsp;&nbsp;&nbsp; विश्वावसुस्तुम्बुरुरस्मदादयः ।&nbsp;
</p><p>गन्धर्वसिद्धा ऋषयोऽस्तुवन्मुहुः&nbsp;
</p><p>&nbsp;&nbsp;&nbsp;&nbsp; विद्याधरा अप्सरसश्च पाण्डव ॥ १४ ॥&nbsp;
</p><p>स एव वर्णाश्रमिभिः क्रतुभिर्भूरिदक्षिणैः ।&nbsp;
</p><p>इज्यमानो हविर्भागान् अग्रहीत् स्वेन तेजसा ॥ १५ ॥&nbsp;
</p><p>अकृष्टपच्या तस्यासीत् सप्तद्वीपवती मही ।&nbsp;
</p><p>तथा कामदुघा गावो नानाश्चर्यपदं नभः ॥ १६ ॥&nbsp;
</p><p>रत्‍नाकराश्च रत्‍नौघान् तत्पत्‍न्यश्चोहुरूर्मिभिः ।&nbsp;
</p><p>क्षारसीधुघृतक्षौद्र दधिक्षीरामृतोदकाः ॥ १७ ॥&nbsp;
</p><p>शैला द्रोणीभिराक्रीडं सर्वर्तुषु गुणान् द्रुमाः ।&nbsp;
</p><p>दधार लोकपालानां एक एव पृथग्गुणान् ॥ १८ ॥&nbsp;
</p><p>स इत्थं निर्जितककुब् एकराड् वियान् प्रियान् ।&nbsp;
</p><p>यथोपजोषं भुञ्जानो नातृप्यद् अजितेन्द्रियः ॥ १९ ॥&nbsp;
</p><p>एवं ऐश्वर्यमत्तस्य दृप्तस्योच्छास्त्रवर्तिनः ।&nbsp;
</p><p>कालो महान् व्यतीयाय ब्रह्मशापं उपेयुषः ॥ २० ॥&nbsp;
</p><p>तस्योग्रदण्डसंविग्नाः सर्वे लोकाः सपालकाः ।&nbsp;
</p><p>अन्यत्रालब्धशरणाः शरणं ययुरच्युतम् ॥ २१ ॥&nbsp;
</p><p>तस्यै नमोऽस्तु काष्ठायै यत्रात्मा हरिरीश्वरः ।&nbsp;
</p><p>यद्‍गत्वा न निवर्तन्ते शान्ताः संन्यासिनोऽमलाः ॥ २२ ॥&nbsp;
</p><p>इति ते संयतात्मानः समाहितधियोऽमलाः ।&nbsp;
</p><p>उपतस्थुर्हृषीकेशं विनिद्रा वायुभोजनाः ॥ २३ ॥&nbsp;
</p><p>तेषां आविरभूद्वाणी अरूपा मेघनिःस्वना ।&nbsp;
</p><p>सन्नादयन्ती ककुभः साधूनां अभयङ्‌करी ॥ २४ ॥&nbsp;
</p><p>मा भैष्ट विबुधश्रेष्ठाः सर्वेषां भद्रमस्तु वः ।&nbsp;
</p><p>मद्दर्शनं हि भूतानां सर्वश्रेयोपपत्तये ॥ २५ ॥&nbsp;
</p><p>ज्ञातमेतस्य दौरात्म्यं दैतेयापसदस्य यत् ।&nbsp;
</p><p>तस्य शान्तिं करिष्यामि कालं तावत्प्रतीक्षत ॥ २६ ॥&nbsp;
</p><p>यदा देवेषु वेदेषु गोषु विप्रेषु साधुषु ।&nbsp;
</p><p>धर्मे मयि च विद्वेषः स वा आशु विनश्यति ॥ २७ ॥&nbsp;
</p><p>निर्वैराय प्रशान्ताय स्वसुताय महात्मने ।&nbsp;
</p><p>प्रह्रादाय यदा द्रुह्येद् हनिष्येऽपि वरोर्जितम् ॥ २८ ॥&nbsp;
</p><p>नारद उवाच -&nbsp;
</p><p>इत्युक्ता लोकगुरुणा तं प्रणम्य दिवौकसः ।&nbsp;
</p><p>न्यवर्तन्त गतोद्वेगा मेनिरे चासुरं हतम् ॥ २९ ॥&nbsp;
</p><p>तस्य दैत्यपतेः पुत्राश्चत्वारः परमाद्‍भुताः ।&nbsp;
</p><p>प्रह्रादोऽभून् महांन् तेषां गुणैर्महदुपासकः ॥ ३० ॥&nbsp;
</p><p>ब्रह्मण्यः शीलसम्पन्नः सत्यसन्धो जितेन्द्रियः ।&nbsp;
</p><p>आत्मवत्सर्वभूतानां एकः प्रियसुहृत्तमः ॥ ३१ ॥&nbsp;
</p><p>दासवत्सन्नतार्याङ्‌घ्रिः पितृवद् दीनवत्सलः ।&nbsp;
</p><p>भ्रातृवत्सदृशे स्निग्धो गुरुषु ईश्वरभावनः ॥ ३२ ॥&nbsp;
</p><p>विद्यार्थरूपजन्माढ्यो मानस्तम्भविवर्जितः ॥ ३२३ ।&nbsp;
</p><p>नोद्विग्नचित्तो व्यसनेषु निःस्पृहः&nbsp;
</p><p>&nbsp;&nbsp;&nbsp;&nbsp; श्रुतेषु दृष्टेषु गुणेष्ववस्तुदृक् ।&nbsp;
</p><p>दान्तेन्द्रियप्राणशरीरधीः सदा&nbsp;
</p><p>&nbsp;&nbsp;&nbsp;&nbsp; प्रशान्तकामो रहितासुरोऽसुरः ॥ ३३ ॥&nbsp;
</p><p>यस्मिन्महद्‍गुणा राजन् गृह्यन्ते कविभिर्मुहुः ।&nbsp;
</p><p>न तेऽधुना पिधीयन्ते यथा भगवतीश्वरे ॥ ३४ ॥&nbsp;
</p><p>यं साधुगाथासदसि रिपवोऽपि सुरा नृप ।&nbsp;
</p><p>प्रतिमानं प्रकुर्वन्ति किमुतान्ये भवादृशाः ॥ ३५ ॥&nbsp;
</p><p>गुणैरलमसंख्येयै माहात्म्यं तस्य सूच्यते ।&nbsp;
</p><p>वासुदेवे भगवति यस्य नैसर्गिकी रतिः ॥ ३६ ॥&nbsp;
</p><p>न्यस्तक्रीडनको बालो जडवत् तन्मनस्तया ।&nbsp;
</p><p>कृष्णग्रहगृहीतात्मा न वेद जगदीदृशम् ॥ ३७ ॥&nbsp;
</p><p>आसीनः पर्यटन् अश्नन् शयानः प्रपिबन् ब्रुवन् ।&nbsp;
</p><p>नानुसन्धत्त एतानि गोविन्दपरिरम्भितः ॥ ३८ ॥&nbsp;
</p><p>क्वचिद् रुदति वैकुण्ठ चिन्ताशबलचेतनः ।&nbsp;
</p><p>क्वचिद् हसति तच्चिन्ता ह्लाद उद्‍गायति क्वचित् ॥ ३९ ॥&nbsp;
</p><p>नदति क्वचिद् उत्कण्ठो विलज्जो नृत्यति क्वचित् ।&nbsp;
</p><p>क्वचित्तद्‍भावनायुक्तः तन्मयोऽनुचकार ह ॥ ४० ॥&nbsp;
</p><p>क्वचिदुत्पुलकस्तूष्णीं आस्ते संस्पर्शनिर्वृतः ।&nbsp;
</p><p>अस्पन्दप्रणयानन्द सलिलामीलितेक्षणः ॥ ४१ ॥&nbsp;
</p><p>स उत्तमश्लोकपदारविन्दयोः&nbsp;
</p><p>&nbsp;&nbsp;&nbsp;&nbsp; निषेवयाकिञ्चनसङ्‌गलब्धया ।&nbsp;
</p><p>तन्वन् परां निर्वृतिमात्मनो मुहुः&nbsp;
</p><p>&nbsp;&nbsp;&nbsp;&nbsp; दुसङ्‌गदीनस्य मनः शमं व्यधात् ॥ ४२ ॥&nbsp;
</p><p>(अनुष्टुप्)&nbsp;
</p><p>तस्मिन् महाभागवते महाभागे महात्मनि ।&nbsp;
</p><p>हिरण्यकशिपू राजन् अकरोद् अघमात्मजे ॥ ४३ ॥&nbsp;
</p><p>युधिष्ठिर उवाच -&nbsp;
</p><p>देवर्ष एतदिच्छामो वेदितुं तव सुव्रत ।&nbsp;
</p><p>यदात्मजाय शुद्धाय पितादात्साधवे ह्यघम् ॥ ४४ ॥&nbsp;
</p><p>पुत्रान् विप्रतिकूलान् स्वान् पितरः पुत्रवत्सलाः ।&nbsp;
</p><p>उपालभन्ते शिक्षार्थं नैवाघमपरो यथा ॥ ४५ ॥&nbsp;
</p><p>किमुतानुवशान् साधून् तादृशान् गुरुदेवतान् ।&nbsp;
</p><p>एतत्कौतूहलं ब्रह्मन् अस्माकं विधम प्रभो ।&nbsp;
</p><p>पितुः पुत्राय यद्द्वेषो मरणाय प्रयोजितः ॥ ४६ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>सप्तमस्कन्धे प्रह्रादचरिते चतुर्थोऽध्यायः ॥ ४ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2269
Cached time: 20231022061427
Cache expiry: 1814400
Reduced expiry: false
Complications: []
CPU time usage: 0.006 seconds
Real time usage: 0.007 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46898-0!canonical and timestamp 20231022061427 and revision id 106465. Rendering was triggered because: page-view
 -->
