अथाष्टामोऽध्यायः ।<br>
श्रीनारद उवाच।<br>
अथ दैत्यसुताः सर्वे श्रुत्वा तदनुवर्णितम्।<br>
जगृहुर्निरवद्यत्वान्नैव गुर्वनुशिक्षितम् १।<br>
अथाचार्यसुतस्तेषां बुद्धिमेकान्तसंस्थिताम्।<br>
आलक्ष्य भीतस्त्वरितो राज्ञ आवेदयद्यथा २।<br>
श्रुत्वा तदप्रियं दैत्यो दुःसहं तनयानयम्।<br>
कोपावेशचलद्गात्रः पुत्रं हन्तुं मनो दधे ३।<br>
क्षिप्त्वा परुषया वाचा प्रह्रादमतदर्हणम्।<br>
आहेक्षमाणः पापेन तिरश्चीनेन चक्षुषा ४।<br>
प्रश्रयावनतं दान्तं बद्धाञ्जलिमवस्थितम्।<br>
सर्पः पदाहत इव श्वसन्प्रकृतिदारुणः ५।<br>
श्रीहिरण्यकशिपुरुवाच।<br>
हे दुर्विनीत मन्दात्मन्कुलभेदकराधम।<br>
स्तब्धं मच्छासनोद्वृत्तं नेष्ये त्वाद्य यमक्षयम् ६।<br>
क्रुद्धस्य यस्य कम्पन्ते त्रयो लोकाः सहेश्वराः।<br>
तस्य मेऽभीतवन्मूढ शासनं किं बलोऽत्यगाः ७।<br>
श्रीप्रह्राद उवाच।<br>
न केवलं मे भवतश्च राजन्स वै बलं बलिनां चापरेषाम्।<br>
परेऽवरेऽमी स्थिरजङ्गमा ये ब्रह्मादयो येन वशं प्रणीताः ८।<br>
स ईश्वरः काल उरुक्रमोऽसावोजः सहः सत्त्वबलेन्द्रि यात्मा।<br>
स एव विश्वं परमः स्वशक्तिभिः सृजत्यवत्यत्ति गुणत्रयेशः ९।<br>
जह्यासुरं भावमिमं त्वमात्मनः समं मनो धत्स्व न सन्ति विद्विषः।<br>
ऋतेऽजितादात्मन उत्पथे स्थितात्तद्धि ह्यनन्तस्य महत्समर्हणम् १०।<br>
दस्यून्पुरा षण्ण विजित्य लुम्पतो मन्यन्त एके स्वजिता दिशो दश।<br>
जितात्मनो ज्ञस्य समस्य देहिनां साधोः स्वमोहप्रभवाः कुतः परे ११।<br>
श्रीहिरण्यकशिपुरुवाच।<br>
व्यक्तं त्वं मर्तुकामोऽसि योऽतिमात्रं विकत्थसे।<br>
मुमूर्षूणां हि मन्दात्मन्ननु स्युर्विक्लवा गिरः १२।<br>
यस्त्वया मन्दभाग्योक्तो मदन्यो जगदीश्वरः।<br>
क्वासौ यदि स सर्वत्र कस्मात्स्तम्भे न दृश्यते १३।<br>
सोऽहं विकत्थमानस्य शिरः कायाद्धरामि ते।<br>
गोपायेत हरिस्त्वाद्य यस्ते शरणमीप्सितम् १४।<br>
एवं दुरुक्तैर्मुहुरर्दयन्रुषा सुतं महाभागवतं महासुरः।<br>
खड्गं प्रगृह्योत्पतितो वरासनात्स्तम्भं तताडातिबलः स्वमुष्टिना १५।<br>
तदैव तस्मिन्निनदोऽतिभीषणो बभूव येनाण्डकटाहमस्फुटत्।<br>
यं वै स्वधिष्ण्योपगतं त्वजादयः श्रुत्वा स्वधामात्ययमङ्ग मेनिरे १६।<br>
स विक्रमन्पुत्रवधेप्सुरोजसा निशम्य निर्ह्रादमपूर्वमद्भुतम्।<br>
अन्तःसभायां न ददर्श तत्पदं वितत्रसुर्येन सुरारियूथपाः १७।<br>
सत्यं विधातुं निजभृत्यभाषितं व्याप्तिं च भूतेष्वखिलेषु चात्मनः।<br>
अदृश्यतात्यद्भुतरूपमुद्वहन्स्तम्भे सभायां न मृगं न मानुषम् १८।<br>
स सत्त्वमेनं परितो विपश्यन्स्तम्भस्य मध्यादनुनिर्जिहानम्।<br>
नायं मृगो नापि नरो विचित्रमहो किमेतन्नृमृगेन्द्र रूपम् १९।<br>
मीमांसमानस्य समुत्थितोऽग्रतो नृसिंहरूपस्तदलं भयानकम्।<br>
प्रतप्तचामीकरचण्डलोचनं स्फुरत्सटाकेशरजृम्भिताननम् २०।<br>
करालदंष्ट्रं करवालचञ्चल क्षुरान्तजिह्वं भ्रुकुटीमुखोल्बणम्।<br>
स्तब्धोर्ध्वकर्णं गिरिकन्दराद्भुत व्यात्तास्यनासं हनुभेदभीषणम् २१।<br>
दिविस्पृशत्कायमदीर्घपीवर ग्रीवोरुवक्षःस्थलमल्पमध्यमम्।<br>
चन्द्रांशुगौरैश्छुरितं तनूरुहैर्विष्वग्भुजानीकशतं नखायुधम् २२।<br>
दुरासदं सर्वनिजेतरायुध प्रवेकविद्रावितदैत्यदानवम्।<br>
प्रायेण मेऽयं हरिणोरुमायिना वधः स्मृतोऽनेन समुद्यतेन किम् २३।<br>
एवं ब्रुवंस्त्वभ्यपतद्गदायुधो नदन्नृसिंहं प्रति दैत्यकुञ्जरः।<br>
अलक्षितोऽग्नौ पतितः पतङ्गमो यथा नृसिंहौजसि सोऽसुरस्तदा २४।<br>
न तद्विचित्रं खलु सत्त्वधामनि स्वतेजसा यो नु पुरापिबत्तमः।<br>
ततोऽभिपद्याभ्यहनन्महासुरो रुषा नृसिंहं गदयोरुवेगया २५।<br>
तं विक्रमन्तं सगदं गदाधरो महोरगं तार्क्ष्यसुतो यथाग्रहीत्।<br>
स तस्य हस्तोत्कलितस्तदासुरो विक्रीडतो यद्वदहिर्गरुत्मतः २६।<br>
असाध्वमन्यन्त हृतौकसोऽमरा घनच्छदा भारत सर्वधिष्ण्यपाः।<br>
तं मन्यमानो निजवीर्यशङ्कितं यद्धस्तमुक्तो नृहरिं महासुरः ।<br>
पुनस्तमासज्जत खड्गचर्मणी प्रगृह्य वेगेन गतश्रमो मृधे २७।<br>
तं श्येनवेगं शतचन्द्र वर्त्मभिश्चरन्तमच्छिद्र मुपर्यधो हरिः।<br>
कृत्वाट्टहासं खरमुत्स्वनोल्बणं निमीलिताक्षं जगृहे महाजवः २८।<br>
विष्वक्स्फुरन्तं ग्रहणातुरं हरिर्व्यालो यथाखुं कुलिशाक्षतत्वचम्।<br>
द्वार्यूरुमापत्य ददार लीलया नखैर्यथाहिं गरुडो महाविषम् २९।<br>
संरम्भदुष्प्रेक्ष्यकराललोचनो व्यात्ताननान्तं विलिहन्स्वजिह्वया।<br>
असृग्लवाक्तारुणकेशराननो यथान्त्रमाली द्विपहत्यया हरिः ३०।<br>
नखाङ्कुरोत्पाटितहृत्सरोरुहं विसृज्य तस्यानुचरानुदायुधान्।<br>
अहन्समस्तान्नखशस्त्रपाणिभिर्दोर्दण्डयूथोऽनुपथान्सहस्रशः ३१।<br>
सटावधूता जलदाः परापतन्ग्रहाश्च तद्दृष्टिविमुष्टरोचिषः।<br>
अम्भोधयः श्वासहता विचुक्षुभुर्निर्ह्रादभीता दिगिभा विचुक्रुशुः ३२।<br>
द्यौस्तत्सटोत्क्षिप्तविमानसङ्कुला प्रोत्सर्पत क्ष्मा च पदाभिपीडिता।<br>
शैलाः समुत्पेतुरमुष्य रंहसा तत्तेजसा खं ककुभो न रेजिरे ३३।<br>
ततः सभायामुपविष्टमुत्तमे नृपासने सम्भृततेजसं विभुम्।<br>
अलक्षितद्वैरथमत्यमर्षणं प्रचण्डवक्त्रं न बभाज कश्चन ३४।<br>
निशाम्य लोकत्रयमस्तकज्वरं तमादिदैत्यं हरिणा हतं मृधे।<br>
प्रहर्षवेगोत्कलितानना मुहुः प्रसूनवर्षैर्ववृषुः सुरस्त्रियः ३५।<br>
तदा विमानावलिभिर्नभस्तलं दिदृक्षतां सङ्कुलमास नाकिनाम्।<br>
सुरानका दुन्दुभयोऽथ जघ्निरे गन्धर्वमुख्या ननृतुर्जगुः स्त्रियः ३६।<br>
तत्रोपव्रज्य विबुधा ब्रह्मेन्द्र गिरिशादयः।<br>
ऋषयः पितरः सिद्धा विद्याधरमहोरगाः ३७।<br>
मनवः प्रजानां पतयो गन्धर्वाप्सरचारणाः।<br>
यक्षाः किम्पुरुषास्तात वेतालाः सहकिन्नराः ३८।<br>
ते विष्णुपार्षदाः सर्वे सुनन्दकुमुदादयः।<br>
मूर्ध्नि बद्धाञ्जलिपुटा आसीनं तीव्रतेजसम् ।<br>
ईडिरे नरशार्दूलं नातिदूरचराः पृथक् ३९।<br>
श्रीब्रह्मोवाच।<br>
नतोऽस्म्यनन्ताय दुरन्तशक्तये विचित्रवीर्याय पवित्रकर्मणे।<br>
विश्वस्य सर्गस्थितिसंयमान्गुणैः स्वलीलया सन्दधतेऽव्ययात्मने ४०।<br>
श्रीरुद्र उवाच।<br>
कोपकालो युगान्तस्ते हतोऽयमसुरोऽल्पकः।<br>
तत्सुतं पाह्युपसृतं भक्तं ते भक्तवत्सल ४१।<br>
श्रीइन्द्र उवाच।<br>
प्रत्यानीताः परम भवता त्रायता नः स्वभागा।<br>
दैत्याक्रान्तं हृदयकमलं तद्गृहं प्रत्यबोधि ।<br>
कालग्रस्तं कियदिदमहो नाथ शुश्रूषतां ते ।<br>
मुक्तिस्तेषां न हि बहुमता नारसिंहापरैः किम ४२।<br>
श्रीऋषय ऊचुः।<br>
त्वं नस्तपः परममात्थ यदात्मतेजो।<br>
येनेदमादिपुरुषात्मगतं ससर्क्थ।<br>
तद्विप्रलुप्तममुनाद्य शरण्यपाल।<br>
रक्षागृहीतवपुषा पुनरन्वमंस्थाः ४३।<br>
श्रीपितर ऊचुः।<br>
श्राद्धानि नोऽधिबुभुजे प्रसभं तनूजैर्।<br>
दत्तानि तीर्थसमयेऽप्यपिबत्तिलाम्बु।<br>
तस्योदरान्नखविदीर्णवपाद्य आर्च्छत्।<br>
तस्मै नमो नृहरयेऽखिलधर्मगोप्त्रे ४४।<br>
श्रीसिद्धा ऊचुः।<br>
यो नो गतिं योगसिद्धामसाधुरहार्षीद्योगतपोबलेन।<br>
नाना दर्पं तं नखैर्विददार तस्मै तुभ्यं प्रणताः स्मो नृसिंह ४५।<br>
श्रीविद्याधरा ऊचुः।<br>
विद्यां पृथग्धारणयानुराद्धां न्यषेधदज्ञो बलवीर्यदृप्तः।<br>
स येन सङ्ख्ये पशुवद्धतस्तं मायानृसिंहं प्रणताः स्म नित्यम् ४६।<br>
श्रीनागा ऊचुः।<br>
येन पापेन रत्नानि स्त्रीरत्नानि हृतानि नः।<br>
तद्वक्षःपाटनेनासां दत्तानन्द नमोऽस्तु ते ४७।<br>
श्रीमनव ऊचुः।<br>
मनवो वयं तव निदेशकारिणो दितिजेन देव परिभूतसेतवः।<br>
भवता खलः स उपसंहृतः प्रभो करवाम ते किमनुशाधि किङ्करान् ४८।<br>
श्रीप्रजापतय ऊचुः।<br>
प्रजेशा वयं ते परेशाभिसृष्टा न येन प्रजा वै सृजामो निषिद्धाः।<br>
स एष त्वया भिन्नवक्षा नु शेते जगन्मङ्गलं सत्त्वमूर्तेऽवतारः ४९।<br>
श्रीगन्धर्वा ऊचुः।<br>
वयं विभो ते नटनाट्यगायका येनात्मसाद्वीर्यबलौजसा कृताः।<br>
स एष नीतो भवता दशामिमां किमुत्पथस्थः कुशलाय कल्पते ५०।<br>
श्रीचारणा ऊचुः।<br>
हरे तवाङ्घ्रिपङ्कजं भवापवर्गमाश्रिताः।<br>
यदेष साधुहृच्छयस्त्वयासुरः समापितः ५१।<br>
श्रीयक्षा ऊचुः।<br>
वयमनुचरमुख्याः कर्मभिस्ते मनोज्ञैस्।<br>
त इह दितिसुतेन प्रापिता वाहकत्वम्।<br>
स तु जनपरितापं तत्कृतं जानता ते।<br>
नरहर उपनीतः पञ्चतां पञ्चविंश ५२।<br>
श्रीकिम्पुरुषा ऊचुः।<br>
वयं किम्पुरुषास्त्वं तु महापुरुष ईश्वरः।<br>
अयं कुपुरुषो नष्टो धिक्कृतः साधुभिर्यदा ५३।<br>
श्रीवैतालिका ऊचुः।<br>
सभासु सत्रेषु तवामलं यशो गीत्वा सपर्यां महतीं लभामहे।<br>
यस्तामनैषीद्वशमेष दुर्जनो द्विष्ट्या हतस्ते भगवन्यथाऽऽमयः ५४।<br>
श्रीकिन्नरा ऊचुः।<br>
वयमीश किन्नरगणास्तवानुगा दितिजेन विष्टिममुनानुकारिताः।<br>
भवता हरे स वृजिनोऽवसादितो नरसिंह नाथ विभवाय नो भव ५५।<br>
श्रीविष्णुपार्षदा ऊचुः।<br>
अद्यैतद्धरिनररूपमद्भुतं ते दृष्टं नः शरणद सर्वलोकशर्म।<br>
सोऽयं ते विधिकर ईश विप्रशप्तस्तस्येदं निधनमनुग्रहाय विद्मः ५६।<br>
इति श्रीमद्भागवते महापुराणे पारमहंस्यां संहितायां सप्तमस्कन्धे प्रह्लादानुचरिते दैत्यराजवधे नृसिंहस्तवो नामाष्टमोऽध्यायः।<br>
<br>
