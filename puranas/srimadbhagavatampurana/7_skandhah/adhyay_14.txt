<p>श्रीमद्‌भागवत महापुराण
</p><p>सप्तमः स्कंधः - चतुर्दशोऽध्यायः
</p><p>
देशाकालादि विशेषेण गृहस्थधर्मनिरूपणम् -</p><center></center><p>युधिष्ठिर उवाच -&nbsp;
</p><p>गृहस्थ एतां पदवीं विधिना येन चाञ्जसा ।&nbsp;
</p><p>याति देवऋषे ब्रूहि मादृशो गृहमूढधीः ॥ १ ॥&nbsp;
</p><p>श्रीनारद उवाच -&nbsp;
</p><p>गृहेष्ववस्थितो राजन् क्रियाः कुर्वन्यथोचिताः ।&nbsp;
</p><p>वासुदेवार्पणं साक्षाद् उपासीत महामुनीन् ॥ २ ॥&nbsp;
</p><p>श्रृण्वन्भगवतोऽभीक्ष्णं अवतारकथामृतम् ।&nbsp;
</p><p>श्रद्दधानो यथाकालं उपशान्तजनावृतः ॥ ३ ॥&nbsp;
</p><p>सत्सङ्‌गाच्छनकैः सङ्‌गं आत्मजायात्मजादिषु ।&nbsp;
</p><p>विमुञ्चेन् मुच्यमानेषु स्वयं स्वप्नवदुत्थितः ॥ ४ ॥&nbsp;
</p><p>यावद् अर्थमुपासीनो देहे गेहे च पण्डितः ।&nbsp;
</p><p>विरक्तो रक्तवत् तत्र नृलोके नरतां न्यसेत् ॥ ५ ॥&nbsp;
</p><p>ज्ञातयः पितरौ पुत्रा भ्रातरः सुहृदोऽपरे ।&nbsp;
</p><p>यद् वदन्ति यदिच्छन्ति चानुमोदेत निर्ममः ॥ ६ ॥&nbsp;
</p><p>दिव्यं भौमं चान्तरीक्षं वित्तं अच्युतनिर्मितम् ।&nbsp;
</p><p>तत्सर्वं उपयुञ्जान एतत्कुर्यात् स्वतो बुधः ॥ ७ ॥&nbsp;
</p><p>यावद् भ्रियेत जठरं तावत् स्वत्वं हि देहिनाम् ।&nbsp;
</p><p>अधिकं योऽभिमन्येत स स्तेनो दण्डमर्हति ॥ ८ ॥&nbsp;
</p><p>मृगोष्ट्रखरमर्काखु सरीसृप्खगमक्षिकाः ।&nbsp;
</p><p>आत्मनः पुत्रवत्पश्येत् तैरेषामन्तरं कियत् ॥ ९ ॥&nbsp;
</p><p>त्रिवर्गं नातिकृच्छ्रेण भजेत गृहमेध्यपि ।&nbsp;
</p><p>यथादेशं यथाकालं यावद् दैवोपपादितम् ॥ १० ॥&nbsp;
</p><p>आश्वाघान्तेऽवसायिभ्यः कामान् सविभजेद् यथा ।&nbsp;
</p><p>अप्येकामात्मनो दारां नृणां स्वत्वग्रहो यतः ॥ ११ ॥&nbsp;
</p><p>जह्याद्यदर्थे स्वप्राणान् हन्याद्वा पितरं गुरुम् ।&nbsp;
</p><p>तस्यां स्वत्वं स्त्रियां जह्याद् यस्तेन ह्यजितो जितः ॥ १२ ॥&nbsp;
</p><p>कृमिविड्भस्मनिष्ठान्तं क्वेदं तुच्छं कलेवरम् ।&nbsp;
</p><p>क्व तदीयरतिर्भार्या क्वायमात्मा नभश्छदिः ॥ १३ ॥&nbsp;
</p><p>सिद्धैर्यज्ञावशिष्टार्थैः कल्पयेद् वृत्तिमात्मनः ।&nbsp;
</p><p>शेषे स्वत्वं त्यजन् प्राज्ञः पदवीं महतामियात् ॥ १४ ॥&nbsp;
</p><p>देवानृषीन् नृभूतानि पितॄनात्मानमन्वहम् ।&nbsp;
</p><p>स्ववृत्त्यागतवित्तेन यजेत पुरुषं पृथक् ॥ १५ ॥&nbsp;
</p><p>यर्ह्यात्मनोऽधिकाराद्याः सर्वाः स्युर्यज्ञसम्पदः ।&nbsp;
</p><p>वैतानिकेन विधिना अग्निहोत्रादिना यजेत् ॥ १६ ॥&nbsp;
</p><p>न ह्यग्निमुखतोऽयं वै भगवान् सर्वयज्ञभुक् ।&nbsp;
</p><p>इज्येत हविषा राजन् यथा विप्रमुखे हुतैः ॥ १७ ॥&nbsp;
</p><p>तस्माद् ब्राह्मणदेवेषु मर्त्यादिषु यथार्हतः ।&nbsp;
</p><p>तैस्तैः कामैर्यजस्वैनं क्षेत्रज्ञं ब्राह्मणाननु ॥ १८ ॥&nbsp;
</p><p>कुर्याद् आपरपक्षीयं मासि प्रौष्ठपदे द्विजः ।&nbsp;
</p><p>श्राद्धं पित्रोर्यथावित्तं तद्‍बन्धूनां च वित्तवान् ॥ १९ ॥&nbsp;
</p><p>अयने विषुवे कुर्याद् व्यतीपाते दिनक्षये ।&nbsp;
</p><p>चन्द्रादित्योपरागे च द्वादश्यां श्रवणेषु च ॥ २० ॥&nbsp;
</p><p>तृतीयायां शुक्लपक्षे नवम्यामथ कार्तिके ।&nbsp;
</p><p>चतसृष्वप्यष्टकासु हेमन्ते शिशिरे तथा ॥ २१ ॥&nbsp;
</p><p>माघे च सितसप्तम्यां मघाराकासमागमे ।&nbsp;
</p><p>राकया चानुमत्या च मासर्क्षाणि युतान्यपि ॥ २२ ॥&nbsp;
</p><p>द्वादश्यां अनुराधा स्यात् श्रवणस्तिस्र उत्तराः ।&nbsp;
</p><p>तिसृष्वेकादशी वाऽऽसु जन्मर्क्षश्रोणयोगयुक् ॥ २३ ॥&nbsp;
</p><p>त एते श्रेयसः काला नॄणां श्रेयोविवर्धनाः ।&nbsp;
</p><p>कुर्यात् सर्वात्मनैतेषु श्रेयोऽमोघं तदायुषः ॥ २४ ॥&nbsp;
</p><p>एषु स्नानं जपो होमो व्रतं देवद्विजार्चनम् ।&nbsp;
</p><p>पितृदेवनृभूतेभ्यो यद् दत्तं तद्ध्यनश्वरम् ॥ २५ ॥&nbsp;
</p><p>संस्कारकालो जायाया अपत्यस्यात्मनस्तथा ।&nbsp;
</p><p>प्रेतसंस्था मृताहश्च कर्मण्यभ्युदये नृप ॥ २६ ॥&nbsp;
</p><p>अथ देशान् प्रवक्ष्यामि धर्मादिश्रेय आवहान् ।&nbsp;
</p><p>स वै पुण्यतमो देशः सत्पात्रं यत्र लभ्यते ॥ २७ ॥&nbsp;
</p><p>बिम्बं भगवतो यत्र सर्वमेतच्चराचरम् ।&nbsp;
</p><p>यत्र ह ब्राह्मणकुलं तपोविद्यादयान्वितम् ॥ २८ ॥&nbsp;
</p><p>यत्र यत्र हरेरर्चा स देशः श्रेयसां पदम् ।&nbsp;
</p><p>यत्र गंगादयो नद्यः पुराणेषु च विश्रुताः ॥ २९ ॥&nbsp;
</p><p>सरांसि पुष्करादीनि क्षेत्राण्यर्हाश्रितान्युत ।&nbsp;
</p><p>कुरुक्षेत्रं गयशिरः प्रयागः पुलहाश्रमः ॥ ३० ॥&nbsp;
</p><p>नैमिषं फाल्गुनं सेतुः प्रभासोऽथ कुशस्थली ।&nbsp;
</p><p>वाराणसी मधुपुरी पम्पा बिन्दुसरस्तथा ॥ ३१ ॥&nbsp;
</p><p>नारायणाश्रमो नन्दा सीतारामाश्रमादयः ।&nbsp;
</p><p>सर्वे कुलाचला राजन् महेन्द्रमलयादयः ॥ ३२ ॥&nbsp;
</p><p>एते पुण्यतमा देशा हरेरर्चाश्रिताश्च ये ।&nbsp;
</p><p>एतान्देशान् निषेवेत श्रेयस्कामो ह्यभीक्ष्णशः ।&nbsp;
</p><p>धर्मो ह्यत्रेहितः पुंसां सहस्राधिफलोदयः ॥ ३३ ॥&nbsp;
</p><p>पात्रं त्वत्र निरुक्तं वै कविभिः पात्रवित्तमैः ।&nbsp;
</p><p>हरिरेवैक उर्वीश यन्मयं वै चराचरम् ॥ ३४ ॥&nbsp;
</p><p>देवर्ष्यर्हत्सु वै सत्सु तत्र ब्रह्मात्मजादिषु ।&nbsp;
</p><p>राजन् यद् अग्रपूजायां मतः पात्रतयाच्युतः ॥ ३५ ॥&nbsp;
</p><p>जीवराशिभिराकीर्ण अण्डकोशाङ्‌घ्रिपो महान् ।&nbsp;
</p><p>तन्मूलत्वाद् अच्युतेज्या सर्वजीवात्मतर्पणम् ॥ ३६ ॥&nbsp;
</p><p>पुराण्यनेन सृष्टानि नृ तिर्यग् ऋषिदेवताः ।&nbsp;
</p><p>शेते जीवेन रूपेण पुरेषु पुरुषो ह्यसौ ॥ ३७ ॥&nbsp;
</p><p>तेष्वेव भगवान् राजन् तारतम्येन वर्तते ।&nbsp;
</p><p>तस्मात् पात्रं हि पुरुषो यावानात्मा यथेयते ॥ ३८ ॥&nbsp;
</p><p>दृष्ट्वा तेषां मिथो नृणां अवज्ञानात्मतां नृप ।&nbsp;
</p><p>त्रेतादिषु हरेरर्चा क्रियायै कविभिः कृता ॥ ३९ ॥&nbsp;
</p><p>ततोऽर्चायां हरिं केचित् संश्रद्धाय सपर्यया ।&nbsp;
</p><p>उपासत उपास्तापि नार्थदा पुरुषद्विषाम् ॥ ४० ॥&nbsp;
</p><p>पुरुषेष्वपि राजेन्द्र सुपात्रं ब्राह्मणं विदुः ।&nbsp;
</p><p>तपसा विद्यया तुष्ट्या धत्ते वेदं हरेस्तनुम् ॥ ४१ ॥&nbsp;
</p><p>नन्वस्य ब्राह्मणा राजन् कृष्णस्य जगदात्मनः ।&nbsp;
</p><p>पुनन्तः पादरजसा त्रिलोकीं दैवतं महत् ॥ ४२ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>सप्तमस्कन्धे सदाचारनिर्णयो नाम चतुर्दशोऽध्यायः ॥ १४ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥
</p>
<!-- 
NewPP limit report
Parsed by mw2329
Cached time: 20231017023900
Cache expiry: 1814400
Reduced expiry: false
Complications: []
CPU time usage: 0.006 seconds
Real time usage: 0.007 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46902-0!canonical and timestamp 20231017023900 and revision id 106469. Rendering was triggered because: page-view
 -->
