श्रीनारद उवाच।<br>
भक्तियोगस्य तत्सर्वमन्तरायतयार्भकः।<br>
मन्यमानो हृषीकेशं स्मयमान उवाच ह १।<br>
श्रीप्रह्राद उवाच।<br>
मा मां प्रलोभयोत्पत्त्या सक्तंकामेषु तैर्वरैः।<br>
तत्सङ्गभीतो निर्विण्णो मुमुक्षुस्त्वामुपाश्रितः २।<br>
भृत्यलक्षणजिज्ञासुर्भक्तं कामेष्वचोदयत्।<br>
भवान्संसारबीजेषु हृदयग्रन्थिषु प्रभो ३।<br>
नान्यथा तेऽखिलगुरो घटेत करुणात्मनः।<br>
यस्त आशिष आशास्ते न स भृत्यः स वै वणिक् ४।<br>
आशासानो न वै भृत्यः स्वामिन्याशिष आत्मनः।<br>
न स्वामी भृत्यतः स्वाम्यमिच्छन्यो राति चाशिषः ५।<br>
अहं त्वकामस्त्वद्भक्तस्त्वं च स्वाम्यनपाश्रयः।<br>
नान्यथेहावयोरर्थो राजसेवकयोरिव ६।<br>
यदि दास्यसि मे कामान्वरांस्त्वं वरदर्षभ।<br>
कामानां हृद्यसंरोहं भवतस्तु वृणे वरम् ७।<br>
इन्द्रि याणि मनः प्राण आत्मा धर्मो धृतिर्मतिः।<br>
ह्रीः श्रीस्तेजः स्मृतिः सत्यं यस्य नश्यन्ति जन्मना ८।<br>
विमुञ्चति यदा कामान्मानवो मनसि स्थितान्।<br>
तर्ह्येव पुण्डरीकाक्ष भगवत्त्वाय कल्पते ९।<br>
ॐ नमो भगवते तुभ्यं पुरुषाय महात्मने।<br>
हरयेऽद्भुतसिंहाय ब्रह्मणे परमात्मने १०।<br>
श्रीभगवानुवाच।<br>
नैकान्तिनो मे मयि जात्विहाशिष आशासतेऽमुत्र च ये भवद्विधाः।<br>
तथापि मन्वन्तरमेतदत्र दैत्येश्वराणामनुभुङ्क्ष्व भोगान् ११।<br>
कथा मदीया जुषमाणः प्रियास्त्वमावेश्य मामात्मनि सन्तमेकम्।<br>
सर्वेषु भूतेष्वधियज्ञमीशं यजस्व योगेन च कर्म हिन्वन् १२।<br>
भोगेन पुण्यं कुशलेन पापं कलेवरं कालजवेन हित्वा।<br>
कीर्तिं विशुद्धां सुरलोकगीतां विताय मामेष्यसि मुक्तबन्धः १३।<br>
य एतत्कीर्तयेन्मह्यं त्वया गीतमिदं नरः।<br>
त्वां च मां च स्मरन्काले कर्मबन्धात्प्रमुच्यते १४।<br>
श्रीप्रह्राद उवाच।<br>
वरं वरय एतत्ते वरदेशान्महेश्वर।<br>
यदनिन्दत्पिता मे त्वामविद्वांस्तेज ऐश्वरम् १५।<br>
विद्धामर्षाशयः साक्षात्सर्वलोकगुरुं प्रभुम्।<br>
भ्रातृहेति मृषादृष्टिस्त्वद्भक्ते मयि चाघवान् १६।<br>
तस्मात्पिता मे पूयेत दुरन्ताद्दुस्तरादघात्।<br>
पूतस्तेऽपाङ्गसंदृष्टस्तदा कृपणवत्सल १७।<br>
श्रीभगवानुवाच।<br>
त्रिःसप्तभिः पिता पूतः पितृभिः सह तेऽनघ।<br>
यत्साधोऽस्य कुले जातो भवान्वै कुलपावनः १८।<br>
यत्र यत्र च मद्भक्ताः प्रशान्ताः समदर्शिनः।<br>
साधवः समुदाचारास्ते पूयन्तेऽपि कीकटाः १९।<br>
सर्वात्मना न हिंसन्ति भूतग्रामेषु किञ्चन।<br>
उच्चावचेषु दैत्येन्द्र मद्भावविगतस्पृहाः २०।<br>
भवन्ति पुरुषा लोके मद्भक्तास्त्वामनुव्रताः।<br>
भवान्मे खलु भक्तानां सर्वेषां प्रतिरूपधृक् २१।<br>
कुरु त्वं प्रेतकृत्यानि पितुः पूतस्य सर्वशः।<br>
मदङ्गस्पर्शनेनाङ्ग लोकान्यास्यति सुप्रजाः २२।<br>
पित्र्यं च स्थानमातिष्ठ यथोक्तं ब्रह्मवादिभिः।<br>
मय्यावेश्य मनस्तात कुरु कर्माणि मत्परः २३।<br>
श्रीनारद उवाच।<br>
प्रह्रादोऽपि तथा चक्रे पितुर्यत्साम्परायिकम्।<br>
यथाह भगवान्राजन्नभिषिक्तो द्विजातिभिः २४।<br>
प्रसादसुमुखं दृष्ट्वा ब्रह्मा नरहरिं हरिम्।<br>
स्तुत्वा वाग्भिः पवित्राभिः प्राह देवादिभिर्वृतः २५।<br>
श्रीब्रह्मोवाच।<br>
देवदेवाखिलाध्यक्ष भूतभावन पूर्वज।<br>
दिष्ट्या ते निहतः पापो लोकसन्तापनोऽसुरः २६।<br>
योऽसौ लब्धवरो मत्तो न वध्यो मम सृष्टिभिः।<br>
तपोयोगबलोन्नद्धः समस्तनिगमानहन् २७।<br>
दिष्ट्या तत्तनयः साधुर्महाभागवतोऽर्भकः।<br>
त्वया विमोचितो मृत्योर्दिष्ट्या त्वां समितोऽधुना २८।<br>
एतद्वपुस्ते भगवन्ध्यायतः परमात्मनः।<br>
सर्वतो गोप्तृ सन्त्रासान्मृत्योरपि जिघांसतः २९।<br>
श्रीभगवानुवाच।<br>
मैवं विभोऽसुराणां ते प्रदेयः पद्मसम्भव।<br>
वरः क्रूरनिसर्गाणामहीनाममृतं यथा ३०।<br>
श्रीनारद उवाच।<br>
इत्युक्त्वा भगवान्राजंस्ततश्चान्तर्दधे हरिः।<br>
अदृश्यः सर्वभूतानां पूजितः परमेष्ठिना ३१।<br>
ततः सम्पूज्य शिरसा ववन्दे परमेष्ठिनम्।<br>
भवं प्रजापतीन्देवान्प्रह्रादो भगवत्कलाः ३२।<br>
ततः काव्यादिभिः सार्धं मुनिभिः कमलासनः।<br>
दैत्यानां दानवानां च प्रह्रादमकरोत्पतिम् ३३।<br>
प्रतिनन्द्य ततो देवाः प्रयुज्य परमाशिषः।<br>
स्वधामानि ययू राजन्ब्रह्माद्याः प्रतिपूजिताः ३४।<br>
एवं च पार्षदौ विष्णोः पुत्रत्वं प्रापितौ दितेः।<br>
हृदि स्थितेन हरिणा वैरभावेन तौ हतौ ३५।<br>
पुनश्च विप्रशापेन राक्षसौ तौ बभूवतुः।<br>
कुम्भकर्णदशग्रीवौ हतौ तौ रामविक्रमैः ३६।<br>
शयानौ युधि निर्भिन्न हृदयौ रामशायकैः।<br>
तच्चित्तौ जहतुर्देहं यथा प्राक्तनजन्मनि ३७।<br>
ताविहाथ पुनर्जातौ शिशुपालकरूषजौ।<br>
हरौ वैरानुबन्धेन पश्यतस्ते समीयतुः ३८।<br>
एनः पूर्वकृतं यत्तद्राजानः कृष्णवैरिणः।<br>
जहुस्तेऽन्ते तदात्मानः कीटः पेशस्कृतो यथा ३९।<br>
यथा यथा भगवतो भक्त्या परमयाभिदा।<br>
नृपाश्चैद्यादयः सात्म्यं हरेस्तच्चिन्तया ययुः ४०।<br>
आख्यातं सर्वमेतत्ते यन्मां त्वं परिपृष्टवान्।<br>
दमघोषसुतादीनां हरेः सात्म्यमपि द्विषाम् ४१।<br>
एषा ब्रह्मण्यदेवस्य कृष्णस्य च महात्मनः।<br>
अवतारकथा पुण्या वधो यत्रादिदैत्ययोः ४२।<br>
प्रह्रादस्यानुचरितं महाभागवतस्य च।<br>
भक्तिर्ज्ञानं विरक्तिश्च याथार्थ्यं चास्य वै हरेः ४३।<br>
सर्गस्थित्यप्ययेशस्य गुणकर्मानुवर्णनम्।<br>
परावरेषां स्थानानां कालेन व्यत्ययो महान् ४४।<br>
धर्मो भागवतानां च भगवान्येन गम्यते।<br>
आख्यानेऽस्मिन्समाम्नातमाध्यात्मिकमशेषतः ४५।<br>
य एतत्पुण्यमाख्यानं विष्णोर्वीर्योपबृंहितम्।<br>
कीर्तयेच्छ्रद्धया श्रुत्वा कर्मपाशैर्विमुच्यते ४६।<br>
एतद्य आदिपुरुषस्य मृगेन्द्र लीलां।<br>
दैत्येन्द्र यूथपवधं प्रयतः पठेत ।<br>
दैत्यात्मजस्य च सतां प्रवरस्य पुण्यं।<br>
श्रुत्वानुभावमकुतोभयमेति लोकम् ४७।<br>
यूयं नृलोके बत भूरिभागा लोकं पुनाना मुनयोऽभियन्ति।<br>
येषां गृहानावसतीति साक्षाद्गूढं परं ब्रह्म मनुष्यलिङ्गम् ४८।<br>
स वा अयं ब्रह्म महद्विमृग्य कैवल्यनिर्वाणसुखानुभूतिः।<br>
प्रियः सुहृद्वः खलु मातुलेय आत्मार्हणीयो विधिकृद्गुरुश्च ४९।<br>
न यस्य साक्षाद्भवपद्मजादिभी रूपं धिया वस्तुतयोपवर्णितम्।<br>
मौनेन भक्त्योपशमेन पूजितः प्रसीदतामेष स सात्वतां पतिः ५०।<br>
स एष भगवान्राजन्व्यतनोद्विहतं यशः।<br>
पुरा रुद्र स्य देवस्य मयेनानन्तमायिना ५१।<br>
राजोवाच।<br>
कस्मिन्कर्मणि देवस्य मयोऽहन्जगदीशितुः।<br>
यथा चोपचिता कीर्तिः कृष्णेनानेन कथ्यताम् ५२।<br>
श्रीनारद उवाच।<br>
निर्जिता असुरा देवैर्युध्यनेनोपबृंहितैः।<br>
मायिनां परमाचार्यं मयं शरणमाययुः ५३।<br>
स निर्माय पुरस्तिस्रो हैमीरौप्यायसीर्विभुः।<br>
दुर्लक्ष्यापायसंयोगा दुर्वितर्क्यपरिच्छदाः ५४।<br>
ताभिस्तेऽसुरसेनान्यो लोकांस्त्रीन्सेश्वरान्नृप।<br>
स्मरन्तो नाशयां चक्रुः पूर्ववैरमलक्षिताः ५५।<br>
ततस्ते सेश्वरा लोका उपासाद्येश्वरं नताः।<br>
त्राहि नस्तावकान्देव विनष्टांस्त्रिपुरालयैः ५६।<br>
अथानुगृह्य भगवान्मा भैष्टेति सुरान्विभुः।<br>
शरं धनुषि सन्धाय पुरेष्वस्त्रं व्यमुञ्चत ५७।<br>
ततोऽग्निवर्णा इषव उत्पेतुः सूर्यमण्डलात्।<br>
यथा मयूखसन्दोहा नादृश्यन्त पुरो यतः ५८।<br>
तैः स्पृष्टा व्यसवः सर्वे निपेतुः स्म पुरौकसः।<br>
तानानीय महायोगी मयः कूपरसेऽक्षिपत् ५९।<br>
सिद्धामृतरसस्पृष्टा वज्रसारा महौजसः।<br>
उत्तस्थुर्मेघदलना वैद्युता इव वह्नयः ६०।<br>
विलोक्य भग्नसङ्कल्पं विमनस्कं वृषध्वजम्।<br>
तदायं भगवान्विष्णुस्तत्रोपायमकल्पयत् ६१।<br>
वत्सश्चासीत्तदा ब्रह्मा स्वयं विष्णुरयं हि गौः।<br>
प्रविश्य त्रिपुरं काले रसकूपामृतं पपौ ६२।<br>
तेऽसुरा ह्यपि पश्यन्तो न न्यषेधन्विमोहिताः।<br>
तद्विज्ञाय महायोगी रसपालानिदं जगौ ६३।<br>
स्मयन्विशोकः शोकार्तान्स्मरन्दैवगतिं च ताम्।<br>
देवोऽसुरो नरोऽन्यो वा नेश्वरोऽस्तीह कश्चन ६४।<br>
आत्मनोऽन्यस्य वा दिष्टं दैवेनापोहितुं द्वयोः।<br>
अथासौ शक्तिभिः स्वाभिः शम्भोः प्राधानिकं व्यधात् ६५।<br>
धर्मज्ञानविरक्त्यृद्धि तपोविद्याक्रियादिभिः।<br>
रथं सूतं ध्वजं वाहान्धनुर्वर्मशरादि यत् ६६।<br>
सन्नद्धो रथमास्थाय शरं धनुरुपाददे।<br>
शरं धनुषि सन्धाय मुहूर्तेऽभिजितीश्वरः ६७।<br>
ददाह तेन दुर्भेद्या हरोऽथ त्रिपुरो नृप।<br>
दिवि दुन्दुभयो नेदुर्विमानशतसङ्कुलाः ६८।<br>
देवर्षिपितृसिद्धेशा जयेति कुसुमोत्करैः।<br>
अवाकिरन्जगुर्हृष्टा ननृतुश्चाप्सरोगणाः ६९।<br>
एवं दग्ध्वा पुरस्तिस्रो भगवान्पुरहा नृप।<br>
ब्रह्मादिभिः स्तूयमानः स्वं धाम प्रत्यपद्यत ७०।<br>
एवं विधान्यस्य हरेः स्वमायया विडम्बमानस्य नृलोकमात्मनः।<br>
वीर्याणि गीतान्यृषिभिर्जगद्गुरोर्लोकं पुनानान्यपरं वदामि किम् ७१।<br>
इति श्रीमद्भागवते महापुराणे पारमहंस्यां संहितायां सप्तमस्कन्धे युधिष्ठिरनारदसंवादे त्रिपुरविजये नाम दशमोऽध्यायः।<br>
<br>
