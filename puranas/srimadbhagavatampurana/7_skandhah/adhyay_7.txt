श्रीनारद उवाच।<br>
एवं दैत्यसुतैः पृष्टो महाभागवतोऽसुरः।<br>
उवाच तान्स्मयमानः स्मरन्मदनुभाषितम् १।<br>
श्रीप्रह्राद उवाच।<br>
पितरि प्रस्थितेऽस्माकं तपसे मन्दराचलम्।<br>
युद्धोद्यमं परं चक्रुर्विबुधा दानवान्प्रति २।<br>
पिपीलिकैरहिरिव दिष्ट्या लोकोपतापनः।<br>
पापेन पापोऽभक्षीति वदन्तो वासवादयः ३।<br>
तेषामतिबलोद्योगं निशम्यासुरयूथपाः।<br>
वध्यमानाः सुरैर्भीता दुद्रुवुः सर्वतो दिशम् ४।<br>
कलत्रपुत्रवित्ताप्तान्गृहान्पशुपरिच्छदान्।<br>
नावेक्ष्यमाणास्त्वरिताः सर्वे प्राणपरीप्सवः ५।<br>
व्यलुम्पन्राजशिबिरममरा जयकाङ्क्षिणः।<br>
इन्द्रस्तु राजमहिषीं मातरं मम चाग्रहीत् ६।<br>
नीयमानां भयोद्विग्नां रुदतीं कुररीमिव।<br>
यदृच्छयागतस्तत्र देवर्षिर्ददृशे पथि ७।<br>
प्राह नैनां सुरपते नेतुमर्हस्यनागसम्।<br>
मुञ्च मुञ्च महाभाग सतीं परपरिग्रहम् ८।<br>
श्रीइन्द्र उवाच।<br>
आस्तेऽस्या जठरे वीर्यमविषह्यं सुरद्विषः।<br>
आस्यतां यावत्प्रसवं मोक्ष्येऽर्थपदवीं गतः ९।<br>
श्रीनारद उवाच।<br>
अयं निष्किल्बिषः साक्षान्महाभागवतो महान्।<br>
त्वया न प्राप्स्यते संस्थामनन्तानुचरो बली १०।<br>
इत्युक्तस्तां विहायेन्द्रो देवर्षेर्मानयन्वचः।<br>
अनन्तप्रियभक्त्यैनां परिक्रम्य दिवं ययौ ११।<br>
ततो मे मातरमृषिः समानीय निजाश्रमे।<br>
आश्वास्येहोष्यतां वत्से यावत्ते भर्तुरागमः १२।<br>
तथेत्यवात्सीद्देवर्षेरन्तिके साकुतोभया।<br>
यावद्दैत्यपतिर्घोरात्तपसो न न्यवर्तत १३।<br>
ऋषिं पर्यचरत्तत्र भक्त्या परमया सती।<br>
अन्तर्वत्नी स्वगर्भस्य क्षेमायेच्छाप्रसूतये १४।<br>
ऋषिः कारुणिकस्तस्याः प्रादादुभयमीश्वरः।<br>
धर्मस्य तत्त्वं ज्ञानं च मामप्युद्दिश्य निर्मलम् १५।<br>
तत्तु कालस्य दीर्घत्वात्स्त्रीत्वान्मातुस्तिरोदधे।<br>
ऋषिणानुगृहीतं मां नाधुनाप्यजहात्स्मृतिः १६।<br>
भवतामपि भूयान्मे यदि श्रद्दधते वचः।<br>
वैशारदी धीः श्रद्धातः स्त्रीबालानां च मे यथा १७।<br>
जन्माद्याः षडिमे भावा दृष्टा देहस्य नात्मनः।<br>
फलानामिव वृक्षस्य कालेनेश्वरमूर्तिना १८।<br>
आत्मा नित्योऽव्ययः शुद्ध एकः क्षेत्रज्ञ आश्रयः।<br>
अविक्रियः स्वदृघेतुर्व्यापकोऽसङ्ग्यनावृतः १९।<br>
एतैर्द्वादशभिर्विद्वानात्मनो लक्षणैः परैः।<br>
अहं ममेत्यसद्भावं देहादौ मोहजं त्यजेत् २०।<br>
स्वर्णं यथा ग्रावसु हेमकारः क्षेत्रेषु योगैस्तदभिज्ञ आप्नुयात्।<br>
क्षेत्रेषु देहेषु तथात्मयोगैरध्यात्मविद्ब्रह्मगतिं लभेत २१।<br>
अष्टौ प्रकृतयः प्रोक्तास्त्रय एव हि तद्गुणाः।<br>
विकाराः षोडशाचार्यैः पुमानेकः समन्वयात् २२।<br>
देहस्तु सर्वसङ्घातो जगत्तस्थुरिति द्विधा।<br>
अत्रैव मृग्यः पुरुषो नेति नेतीत्यतत्त्यजन् २३।<br>
अन्वयव्यतिरेकेण विवेकेनोशतात्मना।<br>
स्वर्गस्थानसमाम्नायैर्विमृशद्भिरसत्वरैः २४।<br>
बुद्धेर्जागरणं स्वप्नः सुषुप्तिरिति वृत्तयः।<br>
ता येनैवानुभूयन्ते सोऽध्यक्षः पुरुषः परः २५।<br>
एभिस्त्रिवर्णैः पर्यस्तैर्बुद्धिभेदैः क्रियोद्भवैः।<br>
स्वरूपमात्मनो बुध्येद्गन्धैर्वायुमिवान्वयात् २६।<br>
एतद्द्वारो हि संसारो गुणकर्मनिबन्धनः।<br>
अज्ञानमूलोऽपार्थोऽपि पुंसः स्वप्न इवार्प्यते २७।<br>
तस्माद्भवद्भिः कर्तव्यं कर्मणां त्रिगुणात्मनाम्।<br>
बीजनिर्हरणं योगः प्रवाहोपरमो धियः २८।<br>
तत्रोपायसहस्राणामयं भगवतोदितः।<br>
यदीश्वरे भगवति यथा यैरञ्जसा रतिः २९।<br>
गुरुशुश्रूषया भक्त्या सर्वलब्धार्पणेन च।<br>
सङ्गेन साधुभक्तानामीश्वराराधनेन च ३०।<br>
श्रद्धया तत्कथायां च कीर्तनैर्गुणकर्मणाम्।<br>
तत्पादाम्बुरुहध्यानात्तल्लिङ्गेक्षार्हणादिभिः ३१।<br>
हरिः सर्वेषु भूतेषु भगवानास्त ईश्वरः।<br>
इति भूतानि मनसा कामैस्तैः साधु मानयेत् ३२।<br>
एवं निर्जितषड्वर्गैः क्रियते भक्तिरीश्वरे।<br>
वासुदेवे भगवति यया संलभ्यते रतिः ३३।<br>
निशम्य कर्माणि गुणानतुल्यान्वीर्याणि लीलातनुभिः कृतानि।<br>
यदातिहर्षोत्पुलकाश्रुगद्गदं प्रोत्कण्ठ उद्गायति रौति नृत्यति ३४।<br>
यदा ग्रहग्रस्त इव क्वचिद्धसत्याक्रन्दते ध्यायति वन्दते जनम्।<br>
मुहुः श्वसन्वक्ति हरे जगत्पते नारायणेत्यात्ममतिर्गतत्रपः ३५।<br>
तदा पुमान्मुक्तसमस्तबन्धनस्तद्भावभावानुकृताशयाकृतिः।<br>
निर्दग्धबीजानुशयो महीयसा भक्तिप्रयोगेण समेत्यधोक्षजम् ३६।<br>
अधोक्षजालम्भमिहाशुभात्मनः शरीरिणः संसृतिचक्रशातनम्।<br>
तद्ब्रह्मनिर्वाणसुखं विदुर्बुधास्ततो भजध्वं हृदये हृदीश्वरम् ३७।<br>
कोऽतिप्रयासोऽसुरबालका हरेरुपासने स्वे हृदि छिद्र वत्सतः।<br>
स्वस्यात्मनः सख्युरशेषदेहिनां सामान्यतः किं विषयोपपादनैः ३८।<br>
रायः कलत्रं पशवः सुतादयो गृहा मही कुञ्जरकोशभूतयः।<br>
सर्वेऽर्थकामाः क्षणभङ्गुरायुषः कुर्वन्ति मर्त्यस्य कियत्प्रियं चलाः ३९।<br>
एवं हि लोकाः क्रतुभिः कृता अमी क्षयिष्णवः सातिशया न निर्मलाः।<br>
तस्माददृष्टश्रुतदूषणं परं भक्त्योक्तयेशं भजतात्मलब्धये ४०।<br>
यदर्थ इह कर्माणि विद्वन्मान्यसकृन्नरः।<br>
करोत्यतो विपर्यासममोघं विन्दते फलम् ४१।<br>
सुखाय दुःखमोक्षाय सङ्कल्प इह कर्मिणः।<br>
सदाप्नोतीहया दुःखमनीहायाः सुखावृतः ४२।<br>
कामान्कामयते काम्यैर्यदर्थमिह पूरुषः।<br>
स वै देहस्तु पारक्यो भङ्गुरो यात्युपैति च ४३।<br>
किमु व्यवहितापत्य दारागारधनादयः।<br>
राज्यकोशगजामात्य भृत्याप्ता ममतास्पदाः ४४।<br>
किमेतैरात्मनस्तुच्छैः सह देहेन नश्वरैः।<br>
अनर्थैरर्थसङ्काशैर्नित्यानन्दरसोदधेः ४५।<br>
निरूप्यतामिह स्वार्थः कियान्देहभृतोऽसुराः।<br>
निषेकादिष्ववस्थासु क्लिश्यमानस्य कर्मभिः ४६।<br>
कर्माण्यारभते देही देहेनात्मानुवर्तिना।<br>
कर्मभिस्तनुते देहमुभयं त्वविवेकतः ४७।<br>
तस्मादर्थाश्च कामाश्च धर्माश्च यदपाश्रयाः।<br>
भजतानीहयात्मानमनीहं हरिमीश्वरम् ४८।<br>
सर्वेषामपि भूतानां हरिरात्मेश्वरः प्रियः।<br>
भूतैर्महद्भिः स्वकृतैः कृतानां जीवसंज्ञितः ४९।<br>
देवोऽसुरो मनुष्यो वा यक्षो गन्धर्व एव वा।<br>
भजन्मुकुन्दचरणं स्वस्तिमान्स्याद्यथा वयम् ५०।<br>
नालं द्विजत्वं देवत्वमृषित्वं वासुरात्मजाः।<br>
प्रीणनाय मुकुन्दस्य न वृत्तं न बहुज्ञता ५१।<br>
न दानं न तपो नेज्या न शौचं न व्रतानि च।<br>
प्रीयतेऽमलया भक्त्या हरिरन्यद्विडम्बनम् ५२।<br>
ततो हरौ भगवति भक्तिं कुरुत दानवाः।<br>
आत्मौपम्येन सर्वत्र सर्वभूतात्मनीश्वरे ५३।<br>
दैतेया यक्षरक्षांसि स्त्रियः शूद्रा व्रजौकसः।<br>
खगा मृगाः पापजीवाः सन्ति ह्यच्युततां गताः ५४।<br>
एतावानेव लोकेऽस्मिन्पुंसः स्वार्थः परः स्मृतः।<br>
एकान्तभक्तिर्गोविन्दे यत्सर्वत्र तदीक्षणम् ५५।<br>
इति श्रीमद्भागवते महापुराणे पारमहंस्यां संहितायां सप्तमस्कन्धे प्रह्लादानुचरिते दैत्यपुत्रानुशासनं नाम सप्तमोऽध्यायः।<br>
<br>
