<p>श्रीमद्‌भागवत महापुराण
</p><p>सप्तमः स्कंधः - एकादशोऽध्यायः
</p><p>
नृणां सनातनो धर्मः, वर्णधर्माः, स्त्रीधर्माश्च -</p><center></center><p>श्रीशुक उवाच -&nbsp;
</p><p>श्रुत्वेहितं साधु सभासभाजितं&nbsp;
</p><p>&nbsp;&nbsp;&nbsp;&nbsp; महत्तमाग्रण्य उरुक्रमात्मनः ।&nbsp;
</p><p>युधिष्ठिरो दैत्यपतेर्मुदा युतः&nbsp;
</p><p>&nbsp;&nbsp;&nbsp;&nbsp; पप्रच्छ भूयस्तनयं स्वयम्भुवः ॥ १ ॥&nbsp;
</p><p>युधिष्ठिर उवाच -&nbsp;
</p><p>(अनुष्टुप्)&nbsp;
</p><p>भगवन् श्रोतुमिच्छामि नृणां धर्मं सनातनम् ।&nbsp;
</p><p>वर्णाश्रमाचारयुतं यत् पुमान् विन्दते परम् ॥ २ ॥&nbsp;
</p><p>भवान् प्रजापतेः साक्षात् आत्मजः परमेष्ठिनः ।&nbsp;
</p><p>सुतानां सम्मतो ब्रह्मन् तपोयोगसमाधिभिः ॥ ३ ॥&nbsp;
</p><p>नारायणपरा विप्रा धर्मं गुह्यं परं विदुः ।&nbsp;
</p><p>करुणाः साधवः शान्ताः त्वद्विधा न तथापरे ॥ ४ ॥&nbsp;
</p><p>नारद उवाच -&nbsp;
</p><p>नत्वा भगवतेऽजाय लोकानां धर्महेतवे ।&nbsp;
</p><p>वक्ष्ये सनातनं धर्मं नारायणमुखात् श्रुतम् ॥ ५ ॥&nbsp;
</p><p>योऽवतीर्यात्मनोंऽशेन दाक्षायण्यां तु धर्मतः ।&nbsp;
</p><p>लोकानां स्वस्तयेऽध्यास्ते तपो बदरिकाश्रमे ॥ ६ ॥&nbsp;
</p><p>धर्ममूलं हि भगवान् सर्ववेदमयो हरिः ।&nbsp;
</p><p>स्मृतं च तद्विदां राजन् येन चात्मा प्रसीदति ॥ ७ ॥&nbsp;
</p><p>सत्यं दया तपः शौचं तितिक्षेक्षा शमो दमः ।&nbsp;
</p><p>अहिंसा ब्रह्मचर्यं च त्यागः स्वाध्याय आर्जवम् ॥ ८ ॥&nbsp;
</p><p>सन्तोषः समदृक् सेवा ग्राम्येहोपरमः शनैः ।&nbsp;
</p><p>नृणां विपर्ययेहेक्षा मौनं आत्मविमर्शनम् ॥ ९ ॥&nbsp;
</p><p>अन्नाद्यादेः संविभागो भूतेभ्यश्च यथार्हतः ।&nbsp;
</p><p>तेष्वात्मदेवताबुद्धिः सुतरां नृषु पाण्डव ॥ १० ॥&nbsp;
</p><p>श्रवणं कीर्तनं चास्य स्मरणं महतां गतेः ।&nbsp;
</p><p>सेवेज्यावनतिर्दास्यं सख्यमात्म समर्पणम् ॥ ११ ॥&nbsp;
</p><p>नृणामयं परो धर्मः सर्वेषां समुदाहृतः ।&nbsp;
</p><p>त्रिंशत् लक्षणवान् राजन् सर्वात्मा येन तुष्यति ॥ १२ ॥&nbsp;
</p><p>संस्कारा यदविच्छिन्नाः स द्विजोऽजो जगाद यम् ।&nbsp;
</p><p>इज्याध्ययनदानानि विहितानि द्विजन्मनाम् ।&nbsp;
</p><p>जन्मकर्मावदातानां क्रियाश्चाश्रमचोदिताः ॥ १३ ॥&nbsp;
</p><p>विप्रस्याध्ययनादीनि षडन्यस्याप्रतिग्रहः ।&nbsp;
</p><p>राज्ञो वृत्तिः प्रजागोप्तुः अविप्राद् वा करादिभिः ॥ १४ ॥&nbsp;
</p><p>वैश्यस्तु वार्तावृत्तिश्च नित्यं ब्रह्मकुलानुगः ।&nbsp;
</p><p>शूद्रस्य द्विजशुश्रूषा वृत्तिश्च स्वामिनो भवेत् ॥ १५ ॥&nbsp;
</p><p>वार्ता विचित्रा शालीन यायावरशिलोञ्छनम् ।&nbsp;
</p><p>विप्रवृत्तिश्चतुर्धेयं श्रेयसी चोत्तरोत्तरा ॥ १६ ॥&nbsp;
</p><p>जघन्यो नोत्तमां वृत्तिं अनापदि भजेन्नरः ।&nbsp;
</p><p>ऋते राजन्यमापत्सु सर्वेषामपि सर्वशः ॥ १७ ॥&nbsp;
</p><p>ऋतां ऋताभ्यां जीवेत मृतेन प्रमृतेन वा ।&nbsp;
</p><p>सत्यानृताभ्यां जीवेत न श्ववृत्त्या कदाचन ॥ १८ ॥&nbsp;
</p><p>ऋतमुञ्छशिलं प्रोक्तं अमृतं यद् अयाचितम् ।&nbsp;
</p><p>मृतं तु नित्ययांच्या स्यात् प्रमृतं कर्षणं स्मृतम् ॥ १९ ॥&nbsp;
</p><p>सत्यानृतं च वाणिज्यं श्ववृत्तिर्नीचसेवनम् ।&nbsp;
</p><p>वर्जयेत्तां सदा विप्रो राजन्यश्च जुगुप्सिताम् ।&nbsp;
</p><p>सर्ववेदमयो विप्रः सर्वदेवमयो नृपः ॥ २० ॥&nbsp;
</p><p>शमो दमस्तपः शौचं सन्तोषः क्षान्तिरार्जवम् ।&nbsp;
</p><p>ज्ञानं दयाच्युतात्मत्वं सत्यं च ब्रह्मलक्षणम् ॥ २१ ॥&nbsp;
</p><p>शौर्यं वीर्यं धृतिस्तेजः त्याग आत्मजयः क्षमा ।&nbsp;
</p><p>ब्रह्मण्यता प्रसादश्च सत्यं च क्षत्रलक्षणम् ॥ २२ ॥&nbsp;
</p><p>देवगुर्वच्युते भक्तिः त्रिवर्गपरिपोषणम् ।&nbsp;
</p><p>आस्तिक्यं उद्यमो नित्यं नैपुण्यं वैश्यलक्षणम् ॥ २३ ॥&nbsp;
</p><p>शूद्रस्य सन्नतिः शौचं सेवा स्वामिन्यमायया ।&nbsp;
</p><p>अमन्त्रयज्ञो ह्यस्तेयं सत्यं गोविप्र रक्षणम् ॥ २४ ॥&nbsp;
</p><p>स्त्रीणां च पतिदेवानां तत् शुश्रूषानुकूलता ।&nbsp;
</p><p>तद्‍बन्धुष्वनुवृत्तिश्च नित्यं तद्व्रतधारणम् ॥ २५ ॥&nbsp;
</p><p>सम्मार्जनोपलेपाभ्यां गृहमण्डनवर्तनैः ।&nbsp;
</p><p>स्वयं च मण्डिता नित्यं परिमृष्टपरिच्छदा ॥ २६ ॥&nbsp;
</p><p>कामैरुच्चावचैः साध्वी प्रश्रयेण दमेन च ।&nbsp;
</p><p>वाक्यैः सत्यैः प्रियैः प्रेम्णा काले काले भजेत्पतिम् ॥ २७ ॥&nbsp;
</p><p>सन्तुष्टालोलुपा दक्षा धर्मज्ञा प्रियसत्यवाक् ।&nbsp;
</p><p>अप्रमत्ता शुचिः स्निग्धा पतिं त्वपतितं भजेत् ॥ २८ ॥&nbsp;
</p><p>या पतिं हरिभावेन भजेत् श्रीरिव तत्परा ।&nbsp;
</p><p>हर्यात्मना हरेर्लोके पत्या श्रीरिव मोदते ॥ २९ ॥&nbsp;
</p><p>वृत्तिः सङ्‌करजातीनां तत्तत्कुलकृता भवेत् ।&nbsp;
</p><p>अचौराणां अपापानां अन्त्यजान्तेऽवसायिनाम् ॥ ३० ॥&nbsp;
</p><p>प्रायः स्वभावविहितो नृणां धर्मो युगे युगे ।&nbsp;
</p><p>वेददृग्भिः स्मृतो राजन् प्रेत्य चेह च शर्मकृत् ॥ ३१ ॥&nbsp;
</p><p>वृत्त्या स्वभावकृतया वर्तमानः स्वकर्मकृत् ।&nbsp;
</p><p>हित्वा स्वभावजं कर्म शनैर्निर्गुणतामियात् ॥ ३२ ॥&nbsp;
</p><p>उप्यमानं मुहुः क्षेत्रं स्वयं निर्वीर्यतामियात् ।&nbsp;
</p><p>न कल्पते पुनः सूत्यै उप्तं बीजं च नश्यति ॥ ३३ ॥&nbsp;
</p><p>एवं कामाशयं चित्तं कामानामतिसेवया ।&nbsp;
</p><p>विरज्येत यथा राजन् अग्निवत् कामबिन्दुभिः ॥ ३४ ॥&nbsp;
</p><p>यस्य यल्लक्षणं प्रोक्तं पुंसो वर्णाभिव्यञ्जकम् ।&nbsp;
</p><p>यदन्यत्रापि दृश्येत तत्तेनैव विनिर्दिशेत् ॥ ३५ ॥&nbsp;
</p><p>इति श्रीमद्‌भागवते महापुराणे पारमहंस्यां संहितायां&nbsp;
</p><p>सप्तमस्कन्धे युधिष्ठिरनारदसंवादे सदाचारनिर्णयो नाम एकादशोऽध्यायः ॥ ११ ॥&nbsp;
</p><p>हरिः ॐ तत्सत् श्रीकृष्णार्पणमस्तु ॥&nbsp;
</p>
<!-- 
NewPP limit report
Parsed by mw2433
Cached time: 20231018020212
Cache expiry: 1814400
Reduced expiry: false
Complications: []
CPU time usage: 0.004 seconds
Real time usage: 0.005 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:46900-0!canonical and timestamp 20231018020212 and revision id 106467. Rendering was triggered because: page-view
 -->
