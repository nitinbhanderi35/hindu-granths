<br>
अथ त्रयोदशोऽध्यायः  <br>
श्रीनारद उवाच<br>
कल्पस्त्वेवं परिव्रज्य देहमात्रावशेषितः<br>
ग्रामैकरात्रविधिना निरपेक्षश्चरेन्महीम्  १<br>
बिभृयाद्यद्यसौ वासः कौपीनाच्छादनं परम्<br>
त्यक्तं न लिङ्गाद्दण्डादेरन्यत्किञ्चिदनापदि  २<br>
एक एव चरेद्भिक्षुरात्मारामोऽनपाश्रयः<br>
सर्वभूतसुहृच्छान्तो नारायणपरायणः ३<br>
पश्येदात्मन्यदो विश्वं परे सदसतोऽव्यये<br>
आत्मानं च परं ब्रह्म सर्वत्र सदसन्मये  ४<br>
सुप्तिप्रबोधयोः सन्धावात्मनो गतिमात्मदृक्<br>
पश्यन्बन्धं च मोक्षं च मायामात्रं न वस्तुतः  ५<br>
नाभिनन्देद्ध्रुवं मृत्युमध्रुवं वास्य जीवितम्<br>
कालं परं प्रतीक्षेत भूतानां प्रभवाप्ययम्  ६<br>
नासच्छास्त्रेषु सज्जेत नोपजीवेत जीविकाम्<br>
वादवादांस्त्यजेत्तर्कान्पक्षं कंच न संश्रयेत्  ७<br>
न शिष्याननुबध्नीत ग्रन्थान्नैवाभ्यसेद्बहून्<br>
न व्याख्यामुपयुञ्जीत नारम्भानारभेत्क्वचित्  ८<br>
न यतेराश्रमः प्रायो धर्महेतुर्महात्मनः<br>
शान्तस्य समचित्तस्य बिभृयादुत वा त्यजेत्  ९<br>
अव्यक्तलिङ्गो व्यक्तार्थो मनीष्युन्मत्तबालवत्<br>
कविर्मूकवदात्मानं स दृष्ट्या दर्शयेन्नृणाम्  १०<br>
अत्राप्युदाहरन्तीममितिहासं पुरातनम्<br>
प्रह्रादस्य च संवादं मुनेराजगरस्य च  ११<br>
तं शयानं धरोपस्थे कावेर्यां सह्यसानुनि<br>
रजस्वलैस्तनूदेशैर्निगूढामलतेजसम्  १२<br>
ददर्श लोकान्विचरन्लोकतत्त्वविवित्सया<br>
वृतोऽमात्यैः कतिपयैः प्रह्रादो भगवत्प्रियः  १३<br>
कर्मणाकृतिभिर्वाचा लिङ्गैर्वर्णाश्रमादिभिः<br>
न विदन्ति जना यं वै सोऽसाविति न वेति च  १४<br>
तं नत्वाभ्यर्च्य विधिवत्पादयोः शिरसा स्पृशन्<br>
विवित्सुरिदमप्राक्षीन्महाभागवतोऽसुरः  १५<br>
बिभर्षि कायं पीवानं सोद्यमो भोगवान्यथा<br>
वित्तं चैवोद्यमवतां भोगो वित्तवतामिह  <br>
भोगिनां खलु देहोऽयं पीवा भवति नान्यथा  १६<br>
न ते शयानस्य निरुद्यमस्य ब्रह्मन्नु हार्थो यत एव भोगः<br>
अभोगिनोऽयं तव विप्र देहः पीवा यतस्तद्वद नः क्षमं चेत्  १७<br>
कविः कल्पो निपुणदृक्चित्रप्रियकथः समः<br>
लोकस्य कुर्वतः कर्म शेषे तद्वीक्षितापि वा  १८<br>
श्रीनारद उवाच<br>
स इत्थं दैत्यपतिना परिपृष्टो महामुनिः<br>
स्मयमानस्तमभ्याह तद्वागमृतयन्त्रितः  १९<br>
श्रीब्राह्मण उवाच<br>
वेदेदमसुरश्रेष्ठ भवान्नन्वार्यसम्मतः<br>
ईहोपरमयोर्नॄणां पदान्यध्यात्मचक्षुषा  २०<br>
यस्य नारायणो देवो भगवान्हृद्गतः सदा<br>
भक्त्या केवलयाज्ञानं धुनोति ध्वान्तमर्कवत्  २१<br>
तथापि ब्रूमहे प्रश्नांस्तव राजन्यथाश्रुतम्<br>
सम्भाषणीयो हि भवानात्मनः शुद्धिमिच्छता  २२<br>
तृष्णया भववाहिन्या योग्यैः कामैरपूर्यया<br>
कर्माणि कार्यमाणोऽहं नानायोनिषु योजितः  २३<br>
यदृच्छया लोकमिमं प्रापितः कर्मभिर्भ्रमन्<br>
स्वर्गापवर्गयोर्द्वारं तिरश्चां पुनरस्य च  २४<br>
तत्रापि दम्पतीनां च सुखायान्यापनुत्तये<br>
कर्माणि कुर्वतां दृष्ट्वा निवृत्तोऽस्मि विपर्ययम्  २५<br>
सुखमस्यात्मनो रूपं सर्वेहोपरतिस्तनुः<br>
मनःसंस्पर्शजान्दृष्ट्वा भोगान्स्वप्स्यामि संविशन्  २६<br>
इत्येतदात्मनः स्वार्थं सन्तं विस्मृत्य वै पुमान्<br>
विचित्रामसति द्वैते घोरामाप्नोति संसृतिम्  २७<br>
जलं तदुद्भवैश्छन्नं हित्वाज्ञो जलकाम्यया<br>
मृगतृष्णामुपाधावेत्तथान्यत्रार्थदृक्स्वतः  २८<br>
देहादिभिर्दैवतन्त्रैरात्मनः सुखमीहतः<br>
दुःखात्ययं चानीशस्य क्रिया मोघाः कृताः कृताः  २९<br>
आध्यात्मिकादिभिर्दुःखैरविमुक्तस्य कर्हिचित्<br>
मर्त्यस्य कृच्छ्रोपनतैरर्थैः कामैः क्रियेत किम्  ३०<br>
पश्यामि धनिनां क्लेशं लुब्धानामजितात्मनाम्<br>
भयादलब्धनिद्रा णां सर्वतोऽभिविशङ्किनाम्  ३१<br>
राजतश्चौरतः शत्रोः स्वजनात्पशुपक्षितः<br>
अर्थिभ्यः कालतः स्वस्मान्नित्यं प्राणार्थवद्भयम्  ३२<br>
शोकमोहभयक्रोध रागक्लैब्यश्रमादयः<br>
यन्मूलाः स्युर्नृणां जह्यात्स्पृहां प्राणार्थयोर्बुधः  ३३<br>
मधुकारमहासर्पौ लोकेऽस्मिन्नो गुरूत्तमौ<br>
वैराग्यं परितोषं च प्राप्ता यच्छिक्षया वयम्  ३४<br>
विरागः सर्वकामेभ्यः शिक्षितो मे मधुव्रतात्<br>
कृच्छ्राप्तं मधुवद्वित्तं हत्वाप्यन्यो हरेत्पतिम्  ३५<br>
अनीहः परितुष्टात्मा यदृच्छोपनतादहम्<br>
नो चेच्छये बह्वहानि महाहिरिव सत्त्ववान्  ३६<br>
क्वचिदल्पं क्वचिद्भूरि भुञ्जेऽन्नं स्वाद्वस्वादु वा<br>
क्वचिद्भूरि गुणोपेतं गुणहीनमुत क्वचित्  ३७<br>
श्रद्धयोपहृतं क्वापि कदाचिन्मानवर्जितम्<br>
भुञ्जे भुक्त्वाथ कस्मिंश्चिद्दिवा नक्तं यदृच्छया  ३८<br>
क्षौमं दुकूलमजिनं चीरं वल्कलमेव वा<br>
वसेऽन्यदपि सम्प्राप्तं दिष्टभुक्तुष्टधीरहम्  ३९<br>
क्वचिच्छये धरोपस्थे तृणपर्णाश्मभस्मसु<br>
क्वचित्प्रासादपर्यङ्के कशिपौ वा परेच्छया  ४०<br>
क्वचित्स्नातोऽनुलिप्ताङ्गः सुवासाः स्रग्व्यलङ्कृतः<br>
रथेभाश्वैश्चरे क्वापि दिग्वासा ग्रहवद्विभो  ४१<br>
नाहं निन्दे न च स्तौमि स्वभावविषमं जनम्<br>
एतेषां श्रेय आशासे उतैकात्म्यं महात्मनि  ४२<br>
विकल्पं जुहुयाच्चित्तौ तां मनस्यर्थविभ्रमे<br>
मनो वैकारिके हुत्वा तं मायायां जुहोत्यनु  ४३<br>
आत्मानुभूतौ तां मायां जुहुयात्सत्यदृङ्मुनिः<br>
ततो निरीहो विरमेत्स्वानुभूत्यात्मनि स्थितः  ४४<br>
स्वात्मवृत्तं मयेत्थं ते सुगुप्तमपि वर्णितम्<br>
व्यपेतं लोकशास्त्राभ्यां भवान्हि भगवत्परः  ४५<br>
श्रीनारद उवाच<br>
धर्मं पारमहंस्यं वै मुनेः श्रुत्वासुरेश्वरः<br>
पूजयित्वा ततः प्रीत आमन्त्र्य प्रययौ गृहम्  ४६<br>
इति श्रीमद्भागवते महापुराणे पारमहंस्यां संहितायां सप्तमस्कन्धे युधिष्ठिरनारदसंवादे यतिधर्मे त्रयोदशोऽध्यायः<br>
<br>
