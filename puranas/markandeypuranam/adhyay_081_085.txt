<div id="ws-data" class="ws-noexport" style="display:none; speak:none">
<p><span id="ws-title">मार्कण्डेयपुराणम्</span>
<span id="ws-author">वेदव्यासः</span>
<span id="ws-year"></span>
</p>
</div>
<table style="width:100%; margin-bottom:5px; border: 1px solid #ADA; background-color: #FFFFFF; text-align:center; font-size:0.9em;">

<tbody><tr>
<td style="width:20%; text-align:left; font-size:0.9em;">←&nbsp;<a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%AD%E0%A5%A7-%E0%A5%AE%E0%A5%A6" title="मार्कण्डेयपुराणम्/अध्यायः ७१-८०">अध्यायः ७१-८०</a>
</td>
<td style="width:60%;"><span style="font-size:110%"><b><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></b></span><br>श्रीमन्महर्षिवेदव्यासप्रणीतं<br> <a href="/wiki/%E0%A4%B2%E0%A5%87%E0%A4%96%E0%A4%95%E0%A4%83:%E0%A4%B5%E0%A5%87%E0%A4%A6%E0%A4%B5%E0%A5%8D%E0%A4%AF%E0%A4%BE%E0%A4%B8%E0%A4%83" title="लेखकः:वेदव्यासः">वेदव्यासः</a>
</td>
<td style="width:200%; text-align:right;font-size:0.9em;"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%A6%E0%A5%AE%E0%A5%AC-%E0%A5%A6%E0%A5%AF%E0%A5%A6" title="मार्कण्डेयपुराणम्/अध्यायः ०८६-०९०">अध्यायः ८६-९०</a>&nbsp;→
</td></tr></tbody></table>
<table style="width:100%; border-bottom:1px solid #A88; background:#FFFFFF; font-size:0.9em;">

<tbody><tr>
<td>
</td></tr></tbody></table>
<div class="poem">
<p><span style="font-size: 14pt; line-height: 200%">81(78)<br>
<br>
एकाशीतितमोऽध्यायः- ८१। <br>
&nbsp;<b>देवीमाहात्म्यम्</b><br>
<br>
<br>
मार्कण्डेय उवाच<br>
सावर्णिः सूर्यतनयो यो मनुः कथ्यतेऽष्टमः ।<br>
निशामय तदुत्पत्तिं विस्तराद् गदतो मम॥८१.१॥ <br>
महामायानुभावेन यथा मन्वन्तराधिपः ।<br>
स बभूव महाभागः सावर्णिस्तनयो रवेः॥८१.२॥ <br>
स्वारोचिषेऽन्तरे पूर्वं चैत्रवंशसमुद्भवः ।<br>
सुरथो नाम राजाभूत् समस्ते क्षितिमण्डले॥८१.३॥ <br>
तस्य पालयतः सम्यक् प्रजाः पुत्रानिवौरसान् ।<br>
बभूवुः शत्रवो भूपाः कोलाविध्वंसिनस्तथा॥८१.४॥ <br>
तस्य तैरभवद् युद्धमतिप्रबलदण्डिनः ।<br>
न्यूनैरपि स तैर्युद्धे कोलाविध्वंसिभिर्जितः॥८१.५॥ <br>
ततः स्वपुरमायातो निजदेशाधिपोऽभवत् ।<br>
आक्रान्तः स महाभागस्तैस्तदा प्रबलारिभिः॥८१.६॥ <br>
अमात्यैर्बलिभिर्दुष्टैर्दुर्बलस्य दुरात्मभिः ।<br>
कोषो बलञ्चापहृतं तत्रापि स्वपुरे ततः॥८१.७॥ <br>
ततो मृगयाव्याजेन हृतस्वाम्यः स भूपतिः ।<br>
एकाकी हयमारुह्य जगाम गहनं वनम्॥८१.८॥ <br>
स तत्राश्रममद्राक्षीद् द्विजवर्यस्य मेधसः ।<br>
प्रशान्तश्वापदाकीर्णं मुनिश्ष्योपशोभितम्॥८१.९॥ <br>
तस्थौ कञ्चित् स कालञ्च मुनिना तेन सत्कृतः ।<br>
इतश्चैतश्च विचरंस्तस्मिन् मुनिवराश्रमे॥८१.१०॥ <br>
सोऽचिन्तयत् तदा तत्र ममत्वाकृष्टचेतनः ।<br>
मत्पूर्वैः पालितं पूर्वं मया हीनं पुरं हि तत् ।<br>
मद्भृत्यैस्तैरसद्वृत्तैर्धर्मतः पाल्यते न वा॥८१.११॥ <br>
न जाने स प्रधानो मे शूरहस्ती सदामदः ।<br>
मम वैरिवशं यातः कान् भोगानुपलप्स्यते॥८१.१२॥ <br>
ये ममानुगता नित्यं प्रसादधनभोजनैः ।<br>
अनुवृत्तिं ध्रुवं तेऽद्य कुर्वन्त्यन्यमहीभृताम्॥८१.१३॥ <br>
असम्यग्व्ययशीलैस्तैः कुर्वद्भिः सततं व्ययम् ।<br>
संचितः सोऽतिदुः खेन क्षयं कोशो गमिष्यति॥८१.१४॥ <br>
एतच्चान्यच्च सततं चिन्तयामास पार्थिवः ।<br>
तत्र विप्राश्रमाभ्यासे वैश्यमेकं ददर्श सः॥८१.१५॥ <br>
स पृष्टस्तेन कस्त्वं भोः हेतुश्चागमनेऽत्र कः ।<br>
सशोक इव कस्मात्त्वं दुर्मना इव लक्ष्यसे॥८१.१६॥ <br>
इत्याकर्ण्य वचस्तस्य भूपतेः प्रणयोदितम् ।<br>
प्रत्युवाच स तं वैश्यः प्रश्रयावनतो नृपम्॥८१.१७॥ <br>
वैश्य उवाच<br>
समाधिर्नाम वैश्योऽहमुत्पन्नो धनिनां कुले ।<br>
पुत्रदारैर्निरस्तश्च धनलोभादसाधुभिः॥८१.१८॥ <br>
विहीनश्च धनैर्दारैः पुत्रैरादाय मे धनम् ।<br>
वनमभ्यागतो दुः खी निरस्तश्चाप्तबन्धुभैः॥८१.१९॥ <br>
सोऽहं न वेद्मि पुत्राणां कुशलाकुशलात्मिकाम् ।<br>
प्रवृत्तिं स्वजनानाञ्च दाराणाञ्चात्र संस्थितः॥८१.२०॥ <br>
किं नु तेषां गृहे क्षेममक्षेमं किं नु साम्प्रतम् ।<br>
कथं ते किं नु सद्वृत्ताः दुर्वृत्ताः किं नु मे सुताः॥८१.२१॥ <br>
राजोवाच<br>
यैर्निरस्तो भवांल्लुब्धैः पुत्रदारादिभिर्धनैः ।<br>
तेषु किं भवतः स्नेहमनुबध्नाति मानसम्॥८१.२२॥ <br>
वैश्य उवाच<br>
एवमेतद्यथा प्राह भवानस्मद्गतं वचः ।<br>
किं करोमि न बध्नाति मम निष्ठुरतां मनः॥८१.२३॥ <br>
यैः सन्त्यज्य पितृस्नेहं धनलुब्धैर्निराकृतः ।<br>
पतिस्वजनहार्दं च हार्दि तेष्वेव मे मनः॥८१.२४॥ <br>
किमेतन्नाभिजानामि जानन्नपि महामते ।<br>
यत्प्रेमप्रवणं चित्तं विगुणेष्वपि बन्धुषु॥८१.२५॥ <br>
तेषां कृते मे निः श्वासो दौर्मनस्यं च जायते ।<br>
करोमि किं यन्न मनस्तेष्वप्रीतिषु निष्ठुरम्॥८१.२६॥ <br>
मार्कण्डेय उवाच<br>
ततस्तौ सहितौ विप्र तं मुनिं समुपस्थितौ ।<br>
समाधिर्नाम वैश्योऽसौ स च पार्थिवसत्तमः॥८१.२७॥ <br>
कृत्वा तु तौ यथान्यायं यथार्हं तेन संविदम् ।<br>
उपविष्टौ कथाः काश्चिच्चक्रतुर्वैश्य-पार्थिवौ॥८१.२८॥ <br>
राजौवाच<br>
भगवंस्त्वामहं प्रष्टुमिच्छाम्येकं वदस्व तत् ।<br>
दुः खाय यन्मे मनसः स्वचित्तायत्ततां विना॥८१.२९॥ <br>
ममत्वं गतराज्यस्य राज्याङ्गेष्वखिलेष्वपि ।<br>
जानतोऽपि यथाज्ञस्य किमेतन्मुनिसत्तम॥८१.३०॥ <br>
अयं च निकृतः पुत्रैर्दारैर्भृत्यैस्तथोज्झितः ।<br>
स्वजनेन च सन्त्यक्तस्तेषु हार्दे तथाप्यति॥८१.३१॥ <br>
एवमेष तथाहं च द्वावप्यत्यन्तदुः खितौ ।<br>
दृष्टदोषेऽपि विषये ममत्वाकृष्टमानसौ॥८१.३२॥ <br>
तत्किमेतन्महाभाग यन्मोहो ज्ञानिनोरपि ।<br>
ममास्य च भवत्येषा विवेकान्धस्य मूढता॥८१.३३॥ <br>
ऋषिरुवाच<br>
ज्ञानमस्ति समस्तस्य जन्तोर्विषयगोचरे ।<br>
विषयश्च महाभाग याति चैवं पृथक् पृथक्॥८१.३४॥ <br>
दिवान्धाः प्राणिनः केचिद्रात्रावन्धास्तथापरे ।<br>
केचिद् दिवा तथा रात्रौ प्राणिनस्तुल्यदृष्टयः॥८१.३५॥ <br>
ज्ञानिनो मनुजाः सत्यं किन्तु ते न हि केवलम् ।<br>
यतो हि ज्ञानिनः सर्वे पशु-पक्षि-मृगादयः॥८१.३६॥ <br>
ज्ञानं च तन्मनुष्याणां यत्तेषां मृगृपक्षिणाम् ।<br>
मनुष्याणां च यत्तेषां तुल्यमन्यत्तथोभयोः॥८१.३७॥ <br>
ज्ञानेऽपि सति पश्यैतान् पतङ्गाञ्छावचञ्चुषु ।<br>
कणमोक्षादृतान् मोहात्पीड्यमानानपि क्षुधा॥८१.३८॥ <br>
मानुषा मनुजव्याघ्र साभिलाषाः सुतान् प्रति ।<br>
लोभात्प्रत्युपकाराय नन्वेतान् किं न पश्यसि॥८१.३९॥ <br>
तथापि ममतावर्ते मोहगर्ते निपातिताः ।<br>
महामायाप्रभावेण संसारस्थितिकारिणा॥८१.४०॥ <br>
तन्नात्र विस्मयः कार्यो योगनिद्रा जगत्पतेः ।<br>
महामाया हरेश्चैतत्तथा संमोह्यते जगत्॥८१.४१॥ <br>
ज्ञानिनामपि चेतांसि देवी भगवती हि सा ।<br>
बलादाकृष्य मोहाय महामाया प्रयच्छति॥८१.४२॥ <br>
तया विसृज्यते विश्वं जगदेतच्चराचरम् ।<br>
सैषा प्रसन्ना वरदा नृणां भवति मुक्तये॥८१.४३॥ <br>
सा विद्या परमा मुक्तेर्हेतुभूता सनातनी ।<br>
संसारबन्धहेतुश्च सैव सर्वेश्वरेश्वरी॥८१.४४॥ <br>
राजोवाच<br>
भगवन्&nbsp;! का हि सा देवी महामायेति यां भवान् ।<br>
ब्रवीति कथमुत्पन्ना सा कर्मास्याश्च किं द्विज॥८१.४५॥ <br>
यत्स्वभावा च सा देवी यत्स्वरूपा यदुद्भवा ।<br>
तत् सर्वं श्रोतुमिच्छामि त्वत्तो ब्रह्मविदां वर॥८१.४६॥ <br>
ऋषिरुवाच<br>
नित्यैव सा जगन्मूर्तिस्तया सर्वमिदं ततम् ।<br>
तथापि तत्समुत्पत्तिर्बहुधा श्रुयतां मम॥८१.४७॥ <br>
देवानां कार्यसिद्ध्यर्थमाविर्भवति सा यदा ।<br>
उत्पन्नेति तदा लोके सा नित्याप्यभिधीयते॥८१.४८॥ <br>
योगनिद्रां यदा विष्णुर्जगत्येकार्णवीकृते ।<br>
आस्तीर्य शेषमभजत् कल्पान्ते भगवान् प्रभुः॥८१.४९॥ <br>
<sup id="cite_ref-1" class="reference"><a href="#cite_note-1">[१]</a></sup>तदा द्वावसुरौ घोरौ विख्यातौ मधुकैटभौ ।<br>
विष्णुकर्णमलोद्भूतौ हन्तुं ब्रह्माणमुद्यतौ॥८१.५०॥ <br>
स नाभिकमले विष्णोः स्थितो ब्रह्मा प्रजापतिः ।<br>
दृष्ट्वा तावसुरौ चोग्रौ प्रसुप्तं च जनार्दनम्॥८१.५१॥ <br>
तुष्टाव योगनिद्रां तामेकाग्रहृदयस्थितः ।<br>
विबोधनार्थाय हरेर्हरिनेत्रकृतालयाम्॥८१.५२॥ <br>
ब्रह्मोवाच<br>
विश्वेश्वरीं जगद्धात्रीं स्थिति-संहारकारिणीम् ।<br>
निद्रां भगवतीं विष्णोरतुलां तेजसः प्रभुः॥८१.५३॥ <br>
त्वं स्वाहा त्वं स्वधा त्वं हि वषट्कारः स्वरात्मिका ।<br>
सुधा त्वमक्षरे नित्ये त्रिधा मात्रात्मिका स्थिता॥८१.५४॥ <br>
अर्धमात्रा स्थिता नित्या यानुच्चार्या विशेषतः ।<br>
त्वमेव सन्ध्या सावित्री त्वं देवि जननी परा॥८१.५५॥ <br>
त्वयैव धार्यते सर्वं त्वयैतत्सृज्यते जगत् ।<br>
त्वयैतत्पाल्यते देवि त्वमत्स्यन्ते च सर्वदा॥८१.५६॥ <br>
विसृष्टौ सृष्टिरूपा त्वं स्थितिरूपा च पालने ।<br>
तथा संहृतिरूपान्ते जगतोऽस्य जगन्मये॥८१.५७॥ <br>
महाविद्या महामाया महामेधा महास्मृतिः ।<br>
महामोहा च भवती महादेवी महेश्वरी॥८१.५८॥ <br>
प्रकृतिस्त्वञ्च सर्वस्य गुणत्रयविभाविनी ।<br>
कालरात्रिर्महारात्रिर्मोहरात्रिश्च दारुणा॥८१.५९॥ <br>
त्वं श्रीस्त्वमीश्वरी त्वं ह्रीस्त्वं बुद्धिर्बोधलक्षणा ।<br>
लज्जा पुष्टिस्तथा तुष्टिस्त्वं शान्तिः क्षान्तिरेव च॥८१.६०॥ <br>
खडिगनी शूलिनी घोरा गदिनी चक्रिणी तथा ।<br>
शङ्खिनी चापिनी बाण-भुशुण्डी परिघायुधा॥८१.६१॥ <br>
सौम्या सौम्यतराशेष-सौम्येभ्यस्त्वतिसुन्दरी ।<br>
परापराणां परमा त्वमेव परमेश्वरी॥८१.६२॥ <br>
यच्च किञ्चित् क्वचिद्वस्तु सदसद्वाखिलात्मिके ।<br>
तस्य सर्वस्य या शिक्तिः सा त्वं किं स्तूयते तदा॥८१.६३॥ <br>
यया त्वया जगत्स्त्रष्टा जगत्पात्यत्ति यो जगत् ।<br>
सोऽपि निद्रावशं नीतः कस्त्वां स्तोतुमिहेश्वरः॥८१.६४॥ <br>
विष्णुः शरीरग्रहणमहामीशान एव च ।<br>
कारितास्ते यतोऽतस्त्वां कः स्तोतुं शक्तिमान् भवेत्॥८१.६५॥ <br>
सा त्वमित्थं प्रभावैः स्वैरुदारैर्देवि संस्तुता ।<br>
मोहयैतौ दुराधर्षावसुरो मधुकैटभौ॥८१.६६॥ <br>
प्रबोधञ्च जगत्स्वामी नीयतामच्युतो लघु ।<br>
बोधश्च क्रियतामस्य हन्तुमेतौ महासुरौ॥८१.६७॥ <br>
ऋषिरुवाच<br>
एवं स्तुता तदा देवी तामसी तत्र वेधसा ।<br>
विष्णोः प्रबोधनार्थाय निहन्तुं मधुकैटभौ॥८१.६८॥ <br>
नेत्रास्यनासिका-बाहु-हृदयेभ्यस्तथोरसः ।<br>
निर्गम्य दर्शने तस्थौ ब्रह्मणोऽव्यक्तजन्मनः॥८१.६९॥ <br>
उत्तस्थौ च जगन्नाथस्तया मुक्तो जनार्दनः ।<br>
एकार्णवेऽहिशयनात्ततः स ददृशे च तौ॥८१.७०॥ <br>
मधुकैटभौ दुरात्मानावतिवीर्यपराक्रमौ ।<br>
क्रोधरक्तेक्षणावत्तुं ब्रह्माणं जनितोद्यमौ॥८१.७१॥ <br>
समुत्थाय ततस्ताभ्यां युयुधे भगवान् हरिः ।<br>
पञ्चवर्षसहस्राणि बाहुप्रहरणो विभुः॥८१.७२॥ <br>
तावप्यतिबलोन्मत्तौ महामायाविमोहितौ ।<br>
उक्तवन्तौ वरोऽस्मत्तो व्रियतामिति केशवम्॥८१.७३॥ <br>
भगवानुवाच<br>
भवेतामद्य मे तुष्टौ मम वध्यावुभावपि ।<br>
किमन्येन वरेणात्र एतावद्धि वृतं मम॥८१.७४॥ <br>
ऋषिरुवाच<br>
वञ्चिताभ्यामिति तदा सर्वमापोमयं जगत् ।<br>
विलोक्यं ताभ्यां गदितो भगवान् कमलेक्षणः॥८१.७५॥ <br>
आवां जहि न यत्रोर्वी सलिलेन परिप्लुता ।<br>
प्रीतौ स्वस्तव युद्धेन श्लाघ्यस्त्वं मृत्युरावयोः॥८१.७६॥ <br>
ऋषिरुवाच<br>
तथेत्युक्त्वा भगवता शङ्ख-चक्र-गदाभृता ।<br>
कृत्वा चक्रेण वै च्छिन्ने जघने शिरसी तयोः॥८१.७७॥ <br>
एवमेषा समुत्पन्ना ब्रह्मणा संस्तुता स्वयम् ।<br>
प्रभावमस्या देव्यास्तु भूयः शृणु वदामि ते॥८१.७८॥ <br>
इति श्रीमार्कण्डेयपुराणे सावर्णिके मन्वन्तरे देवीमाहात्म्ये मधुकैटभवधो नाम एकाशीतितमोऽध्यायः<br>
</span>
</p>
</div>
<h2><span class="mw-headline" id=""></span><span class="mw-editsection"><span class="mw-editsection-bracket">[</span><a href="/w/index.php?title=%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%A6%E0%A5%AE%E0%A5%A7-%E0%A5%A6%E0%A5%AE%E0%A5%AB&amp;action=edit&amp;section=1" title="सम्पादनविभागः: ">सम्पाद्यताम्</a><span class="mw-editsection-bracket">]</span></span></h2>
<div class="nocolours mw-collapsible mw-collapsed" style="width:90%;text-align:left;">
<p><big><b>टिप्पणी</b></big>
</p>
<div class="mw-collapsible-content"><big><big>
<p>मधु
</p><p>सोमयागे एकः सोमः अथवा ब्रह्मौदनं भवति, एकः <a rel="nofollow" class="external text" href="https://puranastudy.webnode.com/prabhaakara-praagvamsha/pravarg1/">प्रवर्ग्यः</a> अथवा घर्मः। प्रवर्ग्यः अर्थात् चेतनायाः यः भागः बहिर्मुखी अस्ति, तस्य नमनं, अन्तर्मुखीकरणम्। अयं प्रवर्ग्यः सोमाय, ब्रह्मौदनाय मध्वात्मकमस्ति। 
</p>
</big></big></div>
</div>
<p><br>
</p>
<div class="poem">
<p><span style="font-size: 14pt; line-height: 200%">82(79)<br>
<br>
द्व्यशीतितमोऽध्यायः- ८२<br>
ऋषिरुवाच<br>
देवासुरमभूद् युद्धं पूर्णमब्दशतं पुरा ।<br>
महिषेऽसुराणामधिपे देवानां च पुरन्दरे॥८२.१॥ <br>
तत्रासुरैर्महावीर्यैर्देवसैन्यं पराजितम् ।<br>
जित्वा च सकलान् देवानिन्द्रोऽभून्महिषासुरः॥८२.२॥ <br>
ततः पराजिता देवाः पद्मयोनिं प्रजापतिम् ।<br>
पुरस्कृत्य गतास्तत्र यत्रेश-गरुडध्वजौ॥८२.३॥ <br>
यथावृत्तं तयोस्तद्वन्महिषासुरचेष्टितम् ।<br>
त्रिदशाः कथयामासुर्देवाभिभवविस्तरम्॥८२.४॥ <br>
सूर्येन्द्रग्न्यनिलेन्दूनां यमस्य वरुणस्य च ।<br>
अन्येषां चाधिकारान् स स्वयमेवाधितिष्ठिति॥८२.५॥ <br>
स्वर्गान्निराकृताः सर्वे तेन देवगणा भुवि ।<br>
विचरन्ति यथा मर्त्या महिषेण दुरात्मना॥८२.६॥ <br>
एतद्वः कथितं सर्वममरारिविचेष्टितम् ।<br>
शरणं वः प्रपन्नाः स्मो वधस्तस्य विचिन्त्यताम्॥८२.७॥ <br>
ऋषिरुवाच<br>
इत्थं निशम्य देवानां वचांसि मधुसूदनः ।<br>
चकार कोपं शम्भुश्च भ्रुकुटीकुटिलाननौ॥८२.८॥ <br>
ततोऽतिकोपपूर्णस्य चक्रिणो वदनात्ततः ।<br>
निश्चक्राम महत्तेजो ब्रह्मणः शङ्करस्य च॥८२.९॥ <br>
अन्येषाञ्चैव देवानां शक्रादीनां शरीरतः ।<br>
निर्गतं सुमहत्तेजस्तच्चैक्यं समगच्छत॥८२.१०॥ <br>
अतीव तेजसः कूटं ज्वलन्तमिव पर्वतम् ।<br>
ददृशुस्ते सुरास्तत्र ज्वालाव्याप्तदिगन्तरम्॥८२.११॥ <br>
अतुलं तत्र तत्तेजः सर्वदेवशरीरजम् ।<br>
एकस्थं तदभून्नारी व्याप्तलोकत्रयं त्विषा॥८२.१२॥ <br>
यदभूच्छाम्भवं तेजस्तेनाजायत तन्मुखम् ।<br>
याम्येन चाभवन् केशा बहवो विष्णुतेजसा॥८२.१३॥ <br>
सौम्येन स्तनयोर्युग्मं मध्यं चैन्द्रेण चाभवत् ।<br>
वारुणेन च जङ्घोरू नितम्बस्तेजसा भुवः॥८२.१४॥ <br>
ब्रह्मणस्तेजसा पादौ तदङ्गुल्योऽर्कतेजसा ।<br>
वसूनाञ्च कराङ्गुल्यः कौबेरेण च नासिका॥८२.१५॥ <br>
तस्यास्तु दन्ताः सम्भूताः प्राजापत्येन तेजसा ।<br>
नयनत्रितयं जज्ञे तथा पावकतेजसा॥८२.१६॥ <br>
भ्रुवौ च सन्ध्ययोस्तेजः श्रवणावनिलस्य च ।<br>
अन्येषां चैव देवानां सम्भवस्तेजसां शिवा॥८२.१७॥ <br>
ततः समस्तदेवानां तेजोराशिसमुद्भवाम् ।<br>
तां विलोक्य मुदं प्रापुरमरा महिषार्दिताः॥८२.१८॥ <br>
ततो देवा ददुस्तस्यै स्वानि स्वान्यायुधानि च ।<br>
ऊचुर्जयजयेत्युच्चैर्जयन्तीं ते जयैषिणः॥८२.१९॥ <br>
शूलं शूलाद्विनिष्कृष्य ददौ तस्यै पिनाकधृक् ।<br>
चक्रं च दत्तवान् कृष्णः समुत्पाद्य स्वचक्रतः॥८२.२०॥ <br>
शङ्खञ्च वरुणः शक्तिं ददौ तस्यै हुताशनः ।<br>
मारुतो दत्तवांश्चापं बाणपूर्णे तथेषुधी॥८२.२१॥ <br>
वज्रमिन्द्रः समुत्पाद्य कुलिशादमराधिपः ।<br>
ददौ तस्यै सहस्राक्षो घण्टामैरावताद् गजात्॥८२.२२॥ <br>
कालदण्डाद्यमो दण्डं माशं चाम्बुपतिर्ददौ ।<br>
प्रजापतिश्चाक्षमालां ददौ ब्रह्मा कमण्डलुम्॥८२.२३॥ <br>
समस्तरोमकूपेषु निजरश्मीन् दिवाकरः ।<br>
कालख्च दत्तवान् खड्गं तस्याश्चर्म च निर्मलम्॥८२.२४॥ <br>
क्षीरोदश्चामलं हारमजरे च तथाम्बरे ।<br>
चूडामणिं तथा दिव्यं कुण्डले कटकानि च॥८२.२५॥ <br>
अर्धचन्द्रं तथा शुभ्रं केयूरान् सर्वबाहुषु ।<br>
नूपुरौ विमलौ तद्वद् ग्रैवेयकमनुत्तमम् ।<br>
अङ्गुलीयकरत्नानि समस्तास्वङ्गुलीषु च॥८२.२६॥ <br>
विश्वकर्मा ददौ तस्यै परशुञ्चातिनिर्मलम् ।<br>
अस्त्राण्यनेकरूपाणि तथाभेद्यं च दंशनम्॥८२.२७॥ <br>
अम्लानपङ्कजां मालां शिरस्युरसि चापराम् ।<br>
अददज्जलधिस्तस्यै पङ्कजं चातिशोभनम्॥८२.२८॥ <br>
हिमवान् वाहनं सिंहं रत्नानि विविधानि च ।<br>
ददावशून्यं सुरया पानपात्रं धनाधिपः॥८२.२९॥ <br>
शेषश्च सर्वनागेशो महामणिविभूषितम् ।<br>
नागहारं ददौ तस्यै धत्ते यः पृथिवीमिमाम्॥८२.३०॥ <br>
अन्यैरपि सुरैर्देवी भूषणैरायुधैस्तथा ।<br>
संमानिता ननादोच्चैः साट्टहासं मुहुर्मुहुः॥८२.३१॥ <br>
तस्या नादेन घोरेण कृत्स्त्रमापूरितं नभः ।<br>
अमायतातिमहता प्रतिशब्दो महानभूत्॥८२.३२॥ <br>
चुक्षुभुः सकला लोकाः समुद्राश्च चकम्पिरे ।<br>
चचाल वसुधा चेलुः सकलाश्च महीधराः॥८२.३३॥ <br>
जयेति देवाश्च मुदा तामूचुः सिंहवाहिनीम् ।<br>
तुष्टुवुर्मुनयश्चैनां भक्तिनम्रात्ममूर्तयः॥८२.३४॥ <br>
दृष्ट्वा समस्तं संक्षुब्धं त्रैलोक्यममरारयः ।<br>
सन्नद्धाखिलसैन्यास्ते समुत्तस्थुरुदायुधाः॥८२.३५॥ <br>
आः किमेतदिति क्रोधादाभाष्य महिषासुरः ।<br>
अभ्यधावत तं शब्दमशेषैरसुरैर्वृतः॥८२.३६॥ <br>
स ददर्श ततो देवीं व्याप्तलोकत्रयां त्विषा ।<br>
पादाक्रान्त्या नतभुवं किरीटोल्लिखिताम्बराम्॥८२.३७॥ <br>
क्षोभिताशेषपातालां धनुर्ज्यानिः स्वनेन ताम् ।<br>
दिशो भुजसहस्रेण समन्ताद् व्याप्य संस्थिताम्॥८२.३८॥ <br>
ततः प्रववृते युद्धं तया देव्या सुरद्विषाम् ।<br>
शस्त्रास्त्रैर्बहुधा मुक्तैरादीपितदिगन्तरम्॥८२.३९॥ <br>
महिषासुरसेनानीश्चिक्षुराख्यो महासुरः ।<br>
युयुधे चामरश्चान्यैश्चतुरङ्गबलान्वितः॥८२.४०॥ <br>
रथानामयुतैः षड्भिरुदग्राख्यो महासुरः ।<br>
अयुध्यतायुतानाञ्च सहस्रेण महाहनुः॥८२.४१॥ <br>
पञ्चाशद्भिश्च नियुतैरसिलोमा महासुरः ।<br>
अयुतानां शतैः षड्भिर्वाष्कलो युयुधे रणे॥८२.४२॥ <br>
गजवाजिसहस्रौघैरनेकैरुग्रदर्शनः ।<br>
वृतो रथानां कोट्या च युद्धे तस्मिन्नयुध्यत॥८२.४३॥ <br>
बिडालाक्षोऽयुतानाञ्च पञ्चाशद्भिरथायुतैः ।<br>
युयुधे संयुगे तत्र रथानां परिवारितः॥८२.४४॥ <br>
वृतः कालो रथानाञ्च रणे पञ्चाशतायुतैः ।<br>
युयुधे संयुगे तत्र तावद्भिः परिवारितः॥८२.४५॥ <br>
अन्ये च तत्रायुतशो रथनागहयैर्वृताः ।<br>
युयुधुः संयुगे देव्या सह तत्र महासुराः॥८२.४६॥ <br>
कोटिकोटिसहस्रैस्तु रथानां दन्तिनां तथा ।<br>
हयानाञ्च वृतो युद्धे तत्राभून्महिषासुरः॥८२.४७॥ <br>
तोमरैर्भिन्दिपालैश्च शक्तिभिर्मुसलैस्तथा ।<br>
युयुधुः संयुगे देव्या खड्गैः परशुपट्टिशैः॥८२.४८॥ <br>
केचिच्च चिक्षिपुः शक्तीः केचित् पाशांस्तथापरे ।<br>
देवीं खड्गप्रहारैस्तु ते तां हन्तुं प्रचक्रमुः॥८२.४९॥ <br>
सापि देवी ततस्तानि शस्त्राण्यस्त्राणि चण्डिका ।<br>
लीलयैव प्रचिच्छेद निजशस्त्रास्त्रवर्षिणी॥८२.५०॥ <br>
अनायस्तानना देवी स्तूयमाना सुरर्षिभिः ।<br>
मुमोचासुरदेहेषु शस्त्राण्यस्त्राणि चेश्वरी॥८२.५१॥ <br>
सोऽपि क्रुद्धो धुतसटो देव्या वाहनकेशरी ।<br>
चचारासुरसैन्येषु वनेष्विव हुताशनः॥८२.५२॥ <br>
निश्वसान्मुमुचे यांश्च युध्यमाना रणेऽम्बिका ।<br>
त एव सद्यः सम्भूता गणाः शतसहस्रशः॥८२.५३॥ <br>
युयुधुस्ते परशुभिर्भिन्दिपालासिपट्टिशैः ।<br>
नाशयन्तोऽसुरगणान् देवीशक्त्युपबृंहिताः॥८२.५४॥ <br>
अवादयन्त पटहान् गणाः शङ्खांस्तथापरे ।<br>
मृदङ्गांश्च तथैवान्ये तस्मिन् युद्धमहोत्सवे॥८२.५५॥ <br>
ततो देवी त्रिशूलेन गदया शक्तिवृष्टिभिः ।<br>
शड्गादिभिश्च शतशो निजघान महासुरान्॥८२.५६॥ <br>
पातयामास चैवान्यान् घण्टास्वनविमोहितान् ।<br>
असुरान् भुवि पाशेन बद्ध्वा चान्यानकर्षयत्॥८२.५७॥ <br>
केचिद् द्विधा कृतास्तीक्ष्णैः खड्गपातैस्तथापरे ।<br>
विपोथिता निपातेन गदया भुवि शेरते॥८२.५८॥ <br>
वेमुश्च केचिद्रुधिरं मुसले भृशं हताः ।<br>
केचिन्नपातिता भूमौ भिन्नाः शूलेन वक्षसि॥८२.५९॥ <br>
निरन्तराः शरौघेण कृताः केचिद्रणाजिरे ।<br>
शैलानुकारिणः प्राणान् मुमुचुस्त्रिदशार्दनाः॥८२.६०॥ <br>
केषाञ्चिद्वाहवश्छिन्नाश्छिन्नग्रीवास्तथापरे ।<br>
शिरांसि पेतुरन्येषामन्ये मध्ये विदारिताः॥८२.६१॥ <br>
विच्छिन्नजङ्घास्त्वपरे पेतुरुर्व्यां महासुराः ।<br>
एकबाह्वक्षिचरणाः केचिद्देव्या द्विधा कृताः॥८२.६२॥ <br>
छिन्नेऽपि चान्ये शिरसि पतिताः पुनरुत्थिताः ।<br>
कबन्धा युयुधुर्देव्या गृहीतपरमायुधाः॥८२.६३॥ <br>
ननृतुश्चापरे तत्र युद्धे तूर्यलयाश्रिताः ।<br>
कबन्धाश्छिन्नखिरसः खड्ग-शक्त्यृष्टिपाणयः॥८२.६४॥ <br>
तिष्ठ तिष्ठेति भाषन्तो देवीमन्ये महासुराः।<br>
रुधिरौघविलुप्ताङ्गाः संग्रामे लोमहर्षणे॥८२.६५॥ <br>
पातितै रथनागाश्वैरसुरैश्च वसुन्धरा ।<br>
अगम्या साभवत् तत्र यत्राभूत् स महारणः॥८२.६६॥ <br>
शोणितौघा महानद्यः सद्यस्तत्र विसुस्त्रुवुः ।<br>
मध्ये चासुरसैन्यस्य वारणासुरवाजिनाम्॥८२.६७॥ <br>
क्षणेन तन्महासैन्यमसुराणां तथाम्बिका ।<br>
निन्ये क्षयं यथा वह्निस्तृणदारुमहाचयम्॥८२.६८॥ <br>
स च सिंहो महानादमुत्सृजन् धुतकेसरः ।<br>
शरीरेभ्योऽमरारीणामसूनिव विचिन्वति॥८२.६९॥ <br>
देव्या गणैश्च तैस्तत्र कृतं युद्धं तथासुरैः ।<br>
यथैषां तुतुषुर्देवाः पुष्पवृष्टिमुचो दिवि॥८२.७०॥ <br>
इति श्रीमार्कण्डेयमहापुराणे सावर्णिके मन्वन्तरे देवीमाहात्म्ये महिषासुरसैन्यवधो नाम द्व्यशीतितमोऽध्यायः<br>
</span>
</p>
</div>
<h2><span class="mw-headline" id="_2"></span><span class="mw-editsection"><span class="mw-editsection-bracket">[</span><a href="/w/index.php?title=%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%A6%E0%A5%AE%E0%A5%A7-%E0%A5%A6%E0%A5%AE%E0%A5%AB&amp;action=edit&amp;section=2" title="सम्पादनविभागः: ">सम्पाद्यताम्</a><span class="mw-editsection-bracket">]</span></span></h2>
<div class="nocolours mw-collapsible mw-collapsed" style="width:90%;text-align:left;">
<p><big><b>टिप्पणी</b></big>
</p>
<div class="mw-collapsible-content"><big><big>
<p><a rel="nofollow" class="external text" href="http://puranastudy.atwebpages.com/pur_index23/mahisha.htm">महिषोपरि टिप्पणी</a>
</p><p><a rel="nofollow" class="external text" href="https://www.angelfire.com/in4/vedastudy/pur_index23/mahisha.htm">महिषोपरि टिप्पणी</a> (दर्पणम्)
</p>
</big></big></div>
</div>
<p><br>
</p>
<div class="poem">
<p><span style="font-size: 14pt; line-height: 200%">83(80)<br>
<br>
त्र्यशीतितमोऽध्यायः- ८३<br>
<br>
ऋषिरुवाच<br>
निहन्यमानं तत्सैन्यमवलोक्य महासुरः ।<br>
सेनानीश्चिक्षुरः कोपाद्ययौ योद्धुमथाम्बिकाम्॥८३.१॥ <br>
स देवीं शरवर्षेण ववर्ष समरेऽसुरः ।<br>
यथा मेरुगिरेः शृङ्गं तोयवर्षेण तोयदः॥८३.२॥ <br>
तस्य च्छित्त्वा ततो देवी लीलयैव शरोत्करान् ।<br>
जघान तुरगान् बाणैर्यन्तारं चैव वाजिनाम्॥८३.३॥ <br>
चिच्छेद च धनुः सद्यो ध्वजं चातिसमुच्छ्रितम् ।<br>
विव्याध चैव गात्रेषु च्छिन्नधन्वानमाशुगैः॥८३.४॥ <br>
स च्छिन्नधन्वा विरथो हताश्वो हतसारथिः ।<br>
अभ्यधावत तां देवीं खड्ग-चर्मधरोऽसुरः॥८३.५॥ <br>
सिंहमाहत्य खड्गेन तीक्ष्णधारेण मूर्धनि ।<br>
आजघान भुजे सव्ये देवीमप्यतिवेगवान्॥८३.६॥ <br>
तस्याः खड्गो भुजं प्राप्य पफाल नृपनन्दन ।<br>
ततो जग्राह शूलं स कोपादरुणलोचनः॥८३.७॥ <br>
चिक्षेप च ततस्तत्तु भद्रकाल्यां महासुरः ।<br>
जाज्वल्यमानं तेजोभी रविबिम्बमिवाम्बरात्॥८३.८॥ <br>
दृष्ट्वा तदापतच्छूलं देवी शूलममुञ्चत ।<br>
तच्छूलं शतधा तेन नीतं स च महासुरः॥८३.९॥ <br>
हते तस्मिन् महावीर्ये महिषस्य चमूपतौ ।<br>
आजगाम गजारूढश्चामरस्त्रिदशार्दनः॥८३.१०॥ <br>
सोऽपि शक्तिं मुमोचाथ देव्यास्तामम्बिका द्रुतम् ।<br>
हुङ्काराभिहतां भूमौ पातयामास निष्प्रभाम्॥८३.११॥ <br>
भग्नां शक्तिं निपतितां दृष्ट्वा क्रोधसमन्वितः ।<br>
चिक्षेप चामरः शूलं बाणैस्तदपि साच्छिनत्॥८३.१२॥ <br>
ततः सिंहः समुत्पत्य गजकुम्भान्तरे स्थितः ।<br>
बाहुयुद्धेन युयुधे तेनोच्चैस्त्रिदशारिणा॥८३.१३॥ <br>
युधायमानो ततस्तौ तु तस्मान्नागान्महीं गतौ ।<br>
युयुधातेऽतिसंरब्धौ प्रहारैरतिदारुणैः॥८३.१४॥ <br>
ततो वेगात्खमुत्पत्य निपत्य च मृगारिणा ।<br>
करप्रहारेण शिरश्चामरस्य पृथक्कृतम्॥८३.१५॥ <br>
उदग्रश्च रणे देव्या शिलावृक्षादिभिर्हतः ।<br>
दन्तमुष्टितलैश्चैव करालश्च निपातितः॥८३.१६॥ <br>
देवी क्रुद्धा गदापातैश्चूर्णयामास चोद्धतम् ।<br>
वाष्कलं भिन्दिपालेन बाणैस्ताम्रं तथान्धकम्॥८३.१७॥ <br>
उग्रास्यमुग्रवीर्यञ्च तथैव च महाहनुम् ।<br>
त्रिनेत्रा च त्रिशूलेन जघान परमेश्वरी॥८३.१८॥ <br>
बिडालस्यासिना कायात् पातयामास वै शिरः ।<br>
दुर्धरं दुर्मुखं चोभौ शरैर्निन्ये यमक्षयम् ।<br>
कालं च कालदण्डेन कालरात्रिरपातयत्॥८३.१९॥ <br>
अग्रदर्शनमत्युग्रैः खड्गपातैरताडयत् ।<br>
असिनैवासिलोमानमच्छिदत् सा रणोत्सवे ।<br>
गणैः सिंहेन देव्या च जयक्ष्वेडाकृतोत्सवैः॥८३.२०॥ <br>
एवं संक्षीयमाणे तु स्वसैन्ये महिषासुरः ।<br>
माहिषेण स्वरूपेण त्रासयामास तान् गणान्॥८३.२१॥ <br>
कांश्चित्तुण्डप्रिहारेण खुरक्षेपैस्तथापरान् ।<br>
लाङ्गूलताडितांश्चान्यान् शृङ्गाभ्याञ्च विदारितान्॥८३.२२॥ <br>
वेगेन कांश्चिदपरान् नादेन भ्रमणेन च ।<br>
निश्वासपवनेनान्यान् पातयामास भूतले॥८३.२३॥ <br>
निपात्य प्रमथानीकमभ्यधावत सोऽसुरः ।<br>
सिंहं हन्तुं महादेव्याः कोपं चक्रे ततोऽम्बिका॥८३.२४॥ <br>
सोऽपि कोपान्महावीर्यः खुरक्षुण्णमहीतलः ।<br>
शृङ्गाभ्यां पर्वतानुच्चैश्चिक्षेप च ननाद च॥८३.२५॥ <br>
वेगभ्रमणविक्षुण्णा मही तस्य व्यशीर्यत ।<br>
लाङ्गूलेनाहतश्चाब्धिः प्लावयामास सर्वतः॥८३.२६॥ <br>
धुतशृङ्गविभिन्नाश्च खण्डं खण्डं ययुर्घना ।<br>
श्वासानिलास्ताः शतशो निपेतुर्नभसोऽचलाः॥८३.२७॥ <br>
इति क्रोधसमाध्मातमापतान्तं महासुरम् ।<br>
दृष्ट्वा सा चण्डिका कोपं तद्वधाय तदाकरोत्॥८३.२८॥ <br>
सा क्षिप्त्वा तस्य वै पाशं तं बबन्ध महासुरम् ।<br>
तत्याज माहिषं रूपं सोऽपि बद्धो महामृधे॥८३.२९॥ <br>
ततः सिंहोऽभवत् सद्यो यावत्तस्याम्बिका शिरः ।<br>
छिनत्ति तावत्पुरुषः खड्गपाणिरदृश्यत॥८३.३०॥ <br>
तत एवाशु पुरुषं देवी चिच्छेद सायकैः ।<br>
तं खड्गचर्मणा सार्धं ततः सोऽभून्महागजः॥८३.३१॥ <br>
करेण च महासिंहं तं चकर्ष जगर्ज च ।<br>
कर्षतस्तु करं देवी खड्गेन निरकृन्तत॥८३.३२॥ <br>
ततो महासुरो भूयो माहिषं वपुरास्थितः ।<br>
तथैव क्षोभयामास त्रैलोक्यं सचराचरम्॥८३.३३॥ <br>
ततः क्रुद्धा जगन्माता चण्डिका पानमुत्तमम् ।<br>
पपौ पुनः पुनश्चैव जहासारुणलोचना॥८३.३४॥ <br>
ननर्द चासुरः सोऽपि बलवीर्यमदोद्धतः ।<br>
विषाणाब्याञ्च चिक्षेप चण्डिकां प्रति भूधरान्॥८३.३५॥ <br>
सा च तान् प्रहितांस्तेन चूर्णयन्ती शरोत्करैः ।<br>
उवाच तं मदोद्धूतमुखरागाकुलाक्षरम्॥८३.३६॥ <br>
<br>
देव्युवाच<br>
<br>
गर्ज गर्ज क्षणं मूढ मधु यावत्पिबाम्यहम् ।<br>
मया त्वयि हतेऽत्रैव गर्जिष्यन्त्याशु देवताः॥८३.३७॥ <br>
<br>
ऋषिरुवाच<br>
<br>
एवमुक्त्वा समुत्पत्य सारूढा तं महासुरम् ।<br>
पादेनाक्रम्य कण्ठे च शूलेनैनमताडयत्॥८३.३८॥ <br>
ततः सोऽपि पदाक्रान्तस्तया निजमुखात्ततः ।<br>
अर्धनिष्क्रान्त एवासीद् देव्या वीर्येण संवृतः॥८३.३९॥ <br>
अर्धनिष्क्रान्त एवासौ युध्यमानो महासुरः ।<br>
तया महासिना देव्या शिरश्छित्त्वा निपातितः॥८३.४०॥ <br>
एवं स महिषो नाम ससैन्यः ससुहृद्गणः ।<br>
त्रैलोक्यं मोहयित्वा तु तया देव्या विनाशितः॥८३.४१॥ <br>
त्रैलोक्यस्थैस्तदा भूतैर्महिषे विनिपातिते ।<br>
जयेत्युक्तं ततः सर्वैः सदेवासुरमानवैः॥८३.४२॥ <br>
ततो हाहाकृतं सर्वं दैत्यसैन्यं ननाश तत् ।<br>
प्रहर्षञ्च परं जग्मुः सकला देवतागणाः॥८३.४३॥ <br>
तुष्टुवुस्तां सुरा देवीं सह दिव्यैर्महर्षिभिः ।<br>
जगुर्गन्धर्वपतयो ननृतुश्चाप्सरोगणाः॥८३.४४॥ <br>
इति श्रीमार्कण्डेयपुराणे सावर्णिके मन्वन्तरे देवीमाहात्म्ये महिषासुरवधो नाम त्र्यशीतितमोऽध्यायः<br>
<br>
84(81)<br>
<br>
चतुरशीतितमोऽध्यायः- ८४<br>
<br>
ऋषिरुवाच<br>
ततः सुरगणाः सर्वे देव्या इन्द्रपुरोगमाः ।<br>
स्तुतिमारेभिरे कर्तुं निहते महिषासुरे॥८४.१॥ <br>
शक्रादयः सुरगणा निहतेऽतिवीर्ये<br>
तस्मिन् दुरात्मनि सुरारिबले च देव्या ।<br>
तां तुष्टुवुः प्रणतिनम्रशिरोधरांसा<br>
वाग्भिः प्रहर्षपुलकोद्गमचारुदेहाः॥८४.२॥ <br>
देवा ऊचुः<br>
देव्या यया ततमिदं जगदात्मशक्त्या<br>
निः शेषदेवगणशक्तिसमूहमूर्त्या ।<br>
तामम्बिकामखिलदेवमर्षिपूज्यां<br>
भक्त्या नताः स्म विदधातु शुभानि सा नः॥८४.३॥ <br>
यस्याः प्रभावमतुलं भगवाननन्तो<br>
ब्रह्मा हरश्च नहि वक्तुमलं बलं च ।<br>
सा चण्डिकाखिलजगत्परिपालनाय<br>
नाशाय चाशुभयस्य मतिं करोतु॥८४.४॥ <br>
या श्रीः स्वयं सुकृतिनां भवनेष्वलक्ष्मीः<br>
पापात्मनां कृतधियां हृदयेषु बुद्धिः ।<br>
श्रद्धां सतां कुलजनप्रभवस्य लज्जा<br>
तां त्वां नताः स्म परिपालय देवि विश्वम्॥८४.५॥ <br>
किं वर्णयाम तव रूपमचिन्त्यमेतत्<br>
किं चातिवीर्यमसुरक्षयकारि भूरि ।<br>
किं चाहवेषु चरितानि तवाद्भुतानि<br>
सर्वेषु देव्यसुरदेवगणादिकेषु॥८४.६॥ <br>
हेतुः समस्तजगतां त्रिगुणापि दोषैर्<br>
न ज्ञायसे हरिहरादिभिरप्यपारा ।<br>
सर्वाश्रयाखिलमिदं जगदंशभूतम्<br>
अव्याकृता हि परमा प्रकृतिस्त्वमाद्या॥८४.७॥ <br>
यस्याः समस्तसुरता समुदीरणेन<br>
तृप्तिं प्रयान्ति सकलेषु मखेषु देवि ।<br>
स्वाहासि वै पितृगणस्य च तृप्तिहेतुर्<br>
उच्चार्यसे त्वमत एव जनैः स्वधा च॥८४.८॥ <br>
या मुक्तिहेतुरविचिन्त्यमहाव्रता त्वम्<br>
अभ्यस्यसे सुनियतेन्द्रियतत्त्वसारैः ।<br>
मोक्षार्थिभिर्मुनिभिरस्तसमस्तदोषैर्<br>
विद्यासि सा भगवती परमा हि देवि॥८४.९॥ <br>
शब्दात्मिका सुविमलर्ग्यजुषां निधानम्<br>
उद्गीथरम्यपदपाठवतां च साम्नाम् ।<br>
देवी त्रयी भगवती भवभावनाय<br>
वार्ता च सर्वजगतां परमार्तिहन्त्री॥८४.१०॥ <br>
मेधासि देवि विदिताखिलशास्त्रसारा<br>
दुर्गासि दुर्गभवसागरनौरसङ्गा ।<br>
श्रीः कैटभारिहृदयैककृताधिवासा<br>
गौरी त्वमेव शशिमौलिकृतप्रतिष्ठा॥८४.११॥ <br>
ईषत्सहासममलं परिपूर्णचन्द्र-<br>
बिम्बानुकारि कनकोत्तमकान्तिकान्तम् ।<br>
अत्यद्भुतं प्रहृतमात्तरुषा तथापि<br>
वक्त्रं विलोक्य सहसा महिषासुरेण॥८४.१२॥ <br>
दृष्ट्वा तु देवि कुपितं भ्रुकुटीकरालम्<br>
उद्यच्छशाङ्कसदृशच्छवि यन्न सद्यः ।<br>
प्राणान्मुमोच महीषस्तदतीव चित्रं<br>
कैर्जीव्यते हि कुपितान्तकदर्शनेन॥८४.१३॥ <br>
देवि प्रसीद परमा भवती भवाय<br>
सद्यो विनाशयसि कोपवती कुलानि ।<br>
विज्ञातमेतदधुनैव यदस्तमेतन्<br>
नीतं बलं सुविपुलं महिषासुरस्य॥८४.१४॥ <br>
ते संमता जनपदेषु धनानि तेषां<br>
तेषां यशांसि न च सीदति धर्मवर्गः ।<br>
धन्यास्त एव निभृतात्मजभृत्यदारा<br>
येषां सदाभ्युदयदा भवती प्रसन्ना॥८४.१५॥ <br>
धर्म्याणि देवि सकलानि सदैव कर्माण्य्<br>
अत्यादृतः प्रतिदिनं सुकृती करोति ।<br>
स्वर्गं प्रयाति च ततो भवतीप्रसादाल्<br>
लोकत्रयेऽपि फलदा ननु देवि तेन॥८४.१६॥ <br>
दुर्गे स्मृता हरसि भीतिमशेषजन्तोः<br>
स्वस्थैः स्मृता मतिमतीव शुभां ददासि ।<br>
दारिद्र्यदुःखभयहारिणि का त्वदन्या<br>
सर्वोपकारकरणाय सदाऽऽर्द्रचित्ता॥८४.१७॥ <br>
एभिर्हतैर्जगदुपैति सुखं तथैते<br>
कुर्वन्तु नाम नरकाय चिराय पापम् ।<br>
संग्राममृत्युमधिगम्य दिवं प्रयान्तु<br>
मत्वेति नूनमहितान् विनिहंसि देवि॥८४.१८॥ <br>
दृष्ट्वैव किं न भवती प्रकरोति भस्म<br>
सर्वासुरानरिषु यत्प्रहिणोषि शस्त्रम् ।<br>
लोकान् प्रयान्तु रिपवोऽपि हि शस्त्रपूता<br>
इत्थं मतिर्भवति तेष्वपि तेऽतिसाध्वी॥८४.१९॥ <br>
खड्गप्रभानिकरविस्फुरणैस्तथोग्रैः<br>
शूलाग्रकान्तिनिवहेन दृशोऽसुराणाम् ।<br>
यन्नागता विलयमंशुमदिन्दुखण्ड-<br>
योग्याननं तव विलोकयतां तदेतत्॥८४.२०॥ <br>
दुर्वृत्तवृत्तशमनं तव देवि शीलं<br>
रूपं तथैतदविचिन्त्यमतुल्यमन्यैः ।<br>
वीर्यं च हन्तृ हृतदेवपराक्रमाणां<br>
वैरिष्वपि प्रकटितैव दया त्वयेत्थम्॥८४.२१॥ <br>
केनोपमा भवतु तेऽस्य पराक्रमस्य<br>
रूपं च शत्रुभयकार्यतिहारि कुत्र ।<br>
चित्ते कृपा समरनिष्ठुरता च दृष्टा<br>
त्वय्येव देवि वरदे भुवनत्रयेऽपि॥८४.२२॥ <br>
त्रैलोक्यमेतदखिलं रिपुनाशनेन<br>
त्रातं त्वया समरमूर्धनि तेऽपि हत्वा ।<br>
नीता दिवं रिपुगणा भयमप्यपास्तम्<br>
अस्माकमुन्मदसुरारिभवं नमस्ते॥८४.२३॥ <br>
शूलेन पाहि नो देवि पाहि खड्गेन चाम्बिके ।<br>
घण्टास्वनेन नः पाहि चापज्यानिः स्वनेन च॥८४.२४॥ <br>
प्राच्यां रक्ष प्रतीच्यां च चण्डिके रक्ष दक्षिणे ।<br>
भ्रामणेनात्मशूलस्य उत्तरस्यां तथेश्वरि॥८४.२५॥ <br>
सौम्यानि यानि रूपाणि त्रैलोक्ये विचरन्ति ते ।<br>
यानि चात्यर्थघोराणि तै रक्षास्मांस्तथा भुवम्॥८४.२६॥ <br>
खड्गशूलगदादीनि यानि चास्त्राणि तेऽम्बिके ।<br>
करपल्लवसङ्गीनि तैरस्मान् रक्ष सर्वतः॥८४.२७॥ <br>
ऋषीरुवाच<br>
एवं स्तुता सुरैर्दिव्यैः कुसुमैर्नन्दनोद्भवैः ।<br>
अर्चिता जगतां धात्री तथा गन्धानुलेपनैः॥८४.२८॥ <br>
भक्त्या समस्तैस्त्रिदशार्दिव्यैर्धूपैस्तु धूपिता ।<br>
प्राह प्रसादसुमुखी समस्तान् प्रणतान् सुरान्॥८४.२९॥ <br>
देव्युवाच<br>
व्रियतां त्रिदशाः सर्वे यदस्मत्तोऽभिवाञ्छितम् ।<br>
ददाम्यहमतिप्रीत्या स्तवैरेभिः सुपूजिता॥८४.३०॥ <br>
कर्तव्यमपरं यच्च दुष्करं तन्न विद्महे ।<br>
इत्याकर्ण्ये वचो देव्याः प्रत्यूचुस्ते दिवौकसः॥८४.३१॥ <br>
देवा ऊचुः<br>
भगवत्या कृतं सर्वं न किञ्चिदवशिष्यते ।<br>
यदयं निहतः शत्रुरस्माकं महिषासुरः॥८४.३२॥ <br>
यदि चापि वरो देयस्त्वयास्माकं महेश्वरि ।<br>
संस्मृता संस्मृता त्वं नो हिंसेथाः परमापदः॥८४.३३॥ <br>
यश्च मर्त्यः स्तवैरेभिस्त्वां स्तोष्यत्यमलानने ।<br>
तस्य वित्तर्धिविभवैर्धनदारादिसम्पदाम् ।<br>
वृद्धयेऽस्मात्प्रसन्ना त्वं भवेथाः सर्वदाम्बिके॥८४.३४॥ <br>
ऋषिरुवाच<br>
इति प्रसादिता देवैर्जगतोर्ऽथे तथाऽत्मनः ।<br>
तथेत्युक्त्वा भद्रकाली बभूवान्तर्हिता नृप॥८४.३५॥ <br>
इत्येतत्कथितं भूप सम्भूता सा यथा पुरा ।<br>
देवी देवशरीरेभ्यो जगत्त्रयहितैषिणी॥८४.३६॥ <br>
पुनश्च गौरीदेहात् सा समुद्भूता यथाभवत् ।<br>
वधाय दुष्टदैत्यानां तथा शुम्भनिशुम्भयोः॥८४.३७॥ <br>
रक्षणाय च लोकानां देवानामुपकारिणी ।<br>
तच्छृणुष्व मयाऽख्यातं यथावत्कथयामि ते॥८४.३८॥ <br>
इति श्रीमार्कण्डेयमहापुराणे सावर्णिके मन्वन्तरे देवीमाहत्म्ये चतुरशीतितमोऽद्यायः<br>
<br>
85(82)<br>
<br>
पञ्चाशीतितमोऽध्यायः- ८५<br>
<br>
ऋषिरुवाच<br>
पुरा शुम्भनिशुम्भाभ्यामसुराभ्यां शचीपतेः ।<br>
त्रैलोक्यं यज्ञभागाश्च हृता मदबलाश्रयात्॥८५.१॥ <br>
तावेव सूर्यतां तद्वदधिकारं तथैन्दवम् ।<br>
कौबेरमथ याम्यं च चक्राते वरुणस्य च॥८५.२॥ <br>
तावेव पवनर्धि च चक्रतुर्वह्निकर्म च ।<br>
अन्येषाञ्चाधिकारान् स स्वयमेवाधितिष्ठति ।<br>
ततो देवा विनिर्धूता भ्रष्टराज्याः पराजिताः॥८५.३॥ <br>
हृताधिकारास्त्रिदशास्ताभ्यां सर्वे निराकृताः ।<br>
महासुराभ्यां तां देवीं संस्मरन्त्यपराजिताम्॥८५.४॥ <br>
तयास्माकं वरो दत्तो यथाऽपत्सु स्मृताखिलाः ।<br>
भवतां नाशयिष्यामि तत्क्षणात् परमापदः॥८५.५॥ <br>
इति कृत्वा मतिं देवा हिमवन्तं नगेश्वरम् ।<br>
जग्मुस्तत्र ततो देवीं विष्णुमायां प्रतुष्टुवुः॥८५.६॥ <br>
देवा ऊचुः<br>
नमो देव्यै महादेव्यै शिवायै सततं नमः ।<br>
नमः प्रकृत्यै भद्रायै नियताः प्रणताः स्म ताम्॥८५.७॥ <br>
रौद्रायै नमो नित्यायौ गौर्यै धात्र्यै नमो नमः ।<br>
नमो जगत्प्रतिष्ठायै देव्यै कृत्यै नमो नमः॥८५.८॥ <br>
द्योत्स्त्रायै चेन्दुरूपिण्यै सुखायै सततं नमः ।<br>
कल्याण्यै प्रणतां वृद्ध्यै सिद्ध्यै कुर्मो नमो नमः॥८५.९॥ <br>
नैरृत्यै भूभृतां लक्ष्म्यै शर्वाण्यै ते नमो नमः ।<br>
दुर्गायै दुर्गपारायै सारायै सर्वकारिण्यै ।<br>
ख्यात्यै तथैव कृष्णायै धूम्रायै सततं नमः॥८५.१०॥ <br>
अतिसौम्यातिरौद्रायै नतास्तस्यै नमो नमः ।<br>
मनो जगत्प्रतिष्ठायै देव्यै कृत्यै नमो नमः॥८५.११॥ <br>
या देवी सर्वभूतेषु विष्णुमायेति शब्दिता ।<br>
नमस्तस्यै नमस्तस्यै नमस्तस्यै नमो नमः॥८५.१२॥ <br>
या देवी सर्वभूतेषु चेतनेत्यभिधीयते ।<br>
नमस्तस्यै नमस्तस्यै नमस्तस्यै नमो नमः॥८५.१३॥ <br>
या देवी सर्वभूतेषु बुद्धिरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.१४॥ <br>
या देवी सर्वभूतेषु निद्रारूपेण संस्थिता ।<br>
नमस्तस्यै नमस्तस्यै नमस्तस्यै मनो नमः॥८५.१५॥ <br>
या देवी सर्वभूतेषु क्षुधारूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.१६॥ <br>
या देवी सर्वभूतेषु च्छायारूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.१७॥ <br>
या देवी सर्वभूतेषु शक्तिरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.१८॥ <br>
या देवी सर्वभूतेषु तृष्णारूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.१९॥ <br>
या देवी सर्वभूतेषु क्षान्तिरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.२०॥ <br>
या देवी सर्वभूतेषु जातिरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.२१॥ <br>
या देवी सर्वभूतेषु लज्जारूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.२२॥ <br>
या देवी सर्वभूतेषु शान्तिरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.२३॥ <br>
या देवी सर्वभूतेषु श्रद्धारूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.२४॥ <br>
या देवी सर्वभूतेषु कान्तिरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.२५॥ <br>
या देवी सर्वभूतेषु लक्ष्मीरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.२६॥ <br>
या देवी सर्वभूतेषु धृतिरूपेण संस्थिता ।<br>
तमस्तस्यै नमस्तस्यै नमस्तस्यै नमो नमः॥८५.२७॥ <br>
या देवी सर्वभूतेषु वृत्तिरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.२८॥ <br>
या देवी सर्वभूतेषु स्मृतिरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.२९॥ <br>
या देवी सर्वभूतेषु दयारूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.३०॥ <br>
या देवी सर्वभूतेषु नीतिरूपेणं संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.३१॥ <br>
या देवी सर्वभूतेषु तुष्टिरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.३२॥ <br>
या देवी सर्वभूतेषु पुष्टिरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.३३॥ <br>
या देवी सर्वभूतेषु मातृरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.३४॥ <br>
या देवी सर्वभूतेषु भ्रान्तिरूपेण संस्थिता ।<br>
नमस्तस्यै नमस्तस्यै नमस्तस्यै नमो नमः॥८५.३५॥ <br>
इन्द्रियाणामधिष्ठात्री भूतानां चाखिलेषु या ।<br>
भूतेषु सततं तस्यै व्याप्तिदेव्यै नमो नमः॥८५.३६॥ <br>
चितिरूपेण या कृत्स्त्रमेतद् व्याप्य स्थिता जगत् ।<br>
नमस्तस्यै नमस्तस्यै नमस्तस्यै नमो नमः॥८५.३७॥ <br>
स्तु ता सुरैः पूर्वमभीष्टसंश्रयात्<br>
तथासुरेन्द्रेण दिनेषु सेविता ।<br>
करोतु सा नः शुभहेतुरीश्वरी<br>
शुभानि भद्राण्यभिहन्तु चापदः॥८५.३८॥ <br>
या साम्प्रतं चोद्धतदैत्यतापितैर्<br>
अस्माभिरीशा च सुरैर्नमस्यते ।<br>
या च स्मृता तत्क्षणमेव हन्ति नः<br>
सर्वापदो भक्तिविनम्कमूर्तिभिः॥८५.३९॥ <br>
ऋषिरूवाच<br>
एवं स्तवादियुक्तानां देवानां तत्र पार्वती ।<br>
स्त्रातुमभ्याययौ तोये जाह्नव्या नृपनन्दन॥८५.४०॥ <br>
साब्रवीत्तान् सुरान् सुभ्रूर्भवद्भिः स्तूयतेऽत्र का ।<br>
शरीरकोशतश्चास्याः समुद्भूताब्रवीच्छिवा॥८५.४१॥ <br>
स्तोत्रं ममैतत् क्रियते शुम्भदैत्यनिराकृतैः ।<br>
देवैः समेतैः समरे निशुम्भेन पराजितैः॥८५.४२॥ <br>
शरीरकोशाद्यत्तस्याः पार्वत्या निः सृताम्बिका ।<br>
कौशिकीति समस्तेषु ततो लोकेषु गीयते॥८५.४३॥ <br>
तस्यां विनिर्गतायां तु कृष्णाभूत् सापि पार्वती ।<br>
कालिकेति समाख्याता हिमाचलकृताश्रया॥८५.४४॥ <br>
ततोऽम्बिकां परं रूपं बिभ्राणां सुमनोहरम् ।<br>
ददर्श चण्डो मुण्डश्च भृत्यौ शुम्भनिशुम्भयोः॥८५.४५॥ <br>
ताभ्यां शुम्भाय चाख्याता अतीव सुमनोहरा ।<br>
काप्यास्ते स्त्री महाराज भासयन्ती हिमाचलम्॥८५.४६॥ <br>
नैव तादृक् क्वचिद्रूपं दृष्टं केनचिदुत्तमम् ।<br>
ज्ञायतां काप्यसौ देवी गृह्यतां चासुरेश्वर॥८५.४७॥ <br>
स्त्रीरत्नमतिचार्वङ्गी द्योतयन्ती दिशस्त्विषा ।<br>
सा तु तिष्ठति दैत्येन्द्र तां भवान् द्रष्टुमर्हति॥८५.४८॥ <br>
यानि रत्नानि मणयो गजाश्वादीनि वै प्रभो ।<br>
त्रैलोक्ये तु समस्तानि साम्प्रतं भान्ति ते गृहे॥८५.४९॥ <br>
ऐरावतः समानीतो गजरत्नं पुरन्दरात् ।<br>
पारिजाततरुश्चायं तथैवोच्चैः श्रवा हयः॥८५.५०॥ <br>
विमानं हंससंयुक्तमेतत्तिष्ठति तेऽङ्गणे ।<br>
रत्नभूतमिहानीतं यदासीद्वेधसोऽद्भुतम्॥८५.५१॥ <br>
निधिरेष महापद्मः समानीतो धनेश्वरात् ।<br>
किञ्जल्किनीं ददौ चाब्धिर्मालामम्लानपङ्कजाम्॥८५.५२॥ <br>
छत्रं ते वारुणं गेहे काञ्चनस्त्रावि तिष्ठति ।<br>
तथायं स्यन्तनवरो यः पुरासीत् प्रजापतेः॥८५.५३॥ <br>
मृत्योरुत्क्रान्तिदा नाम शक्तिरीश त्वया हृता ।<br>
पाशः सलिलराजस्य भ्रातुस्तव परिग्रहे॥८५.५४॥ <br>
निशुम्भस्याब्धिजाताश्च समस्ता रत्नजातयः ।<br>
वह्निरपि ददौ तुभ्यमग्निशौचे च वाससी॥८५.५५॥ <br>
एवं दैत्येन्द्र रत्नानि समस्तान्याहृतानि ते ।<br>
स्त्रीरत्नमेषा कल्याणी त्वया कस्मान्न गृह्यते॥८५.५६॥ <br>
ऋषिरुवाच<br>
निशम्येति वचः शुम्भः स तदा चण्डमुण्डयोः ।<br>
प्रेषयामास सुग्रीवं दूतं देव्या महासुरः॥८५.५७॥ <br>
शुम्भ उवाच<br>
इति चेति च वक्तव्या सा गत्वा वचनान्मम ।<br>
यथा चाभ्येति संप्रीत्या तथा कार्यं त्वया लघु॥८५.५८॥ <br>
स तत्र गत्वा यत्रास्ते शैलोद्देशेऽतिशोभने ।<br>
तां च देवीं ततः प्राह श्लक्ष्णं मधुरया गिरा॥८५.५९॥ <br>
दूत उवाच<br>
देवि दैत्येश्वरः शुम्भस्त्रैलोक्ये परमेश्वरः ।<br>
दूतोऽहं प्रेषितस्तेन त्वत्सकाशमिहागतः॥८५.६०॥ <br>
अव्याहताज्ञः सर्वासु यः सदा देवयोनिषु ।<br>
निर्जिताखिलदैत्यारिः स यदाह शृणुष्व तत्॥८५.६१॥ <br>
मम त्रैलोक्यमखिलं मम देवा वशानुगाः ।<br>
यज्ञभागानहं सर्वानुपाश्नामि पृथक् पृथक्॥८५.६२॥ <br>
त्रैलोक्ये वररत्नानि मम वश्यान्यशेषतः ।<br>
तथैव गजरत्नं च हृत्वा देवेन्द्रवाहनम्॥८५.६३॥ <br>
क्षीरोदमथनोद्भूतमश्वरत्नं ममामरैः ।<br>
उच्चैः श्रवससंज्ञं तत्प्रणिपत्य समर्पितम्॥८५.६४॥ <br>
यानि चान्यानि देवेषु गन्धर्वेषूरगेषु च ।<br>
रत्नभूतानि भूतानि तानि मय्येव शोभने॥८५.६५॥ <br>
स्त्रीरत्नभूतां त्वां देवि लोके मन्यामहे वयम् ।<br>
सा त्वमस्मानुपागच्छ यतो रत्नभुजो वयम्॥८५.६६॥ <br>
मां वा ममानुजं वापि निशुम्भमुरुविक्रमम् ।<br>
भज त्वं चञ्चलापाङ्गि रत्नभूतासि वै यतः॥८५.६७॥ <br>
परमैश्वर्यमतुलं प्राप्स्यसे मत्परिग्रहात् ।<br>
एतद् बुद्ध्या समालोच्य मत्परिग्रहतां व्रज॥८५.६८॥ <br>
ऋषिरुवाच<br>
इत्युक्ता सा तदा देवी गम्भीरान्तः स्मिता जगौ ।<br>
दुर्गा भगवती भद्रा ययेदं धार्यते जगत्॥८५.६९॥ <br>
देव्युवाच<br>
सत्यमुक्तत्वया नात्र मिथ्या किञ्चित्त्वयोदितम् ।<br>
त्रैलोक्याधिपतिः सुम्भो निशुम्भश्चापि तादृशः॥८५.७०॥ <br>
किं त्वत्र यत्प्रतिज्ञातं मिथ्या तत्क्रियते कथम् ।<br>
श्रूयतामल्पबुद्धित्वात् प्रतिज्ञा या कृता पुरा॥८५.७१॥ <br>
यो मां जयति संग्रामे यो मे दर्पं व्यपोहति ।<br>
यो मे प्रतिबलो लोके स मे भर्ता भविष्यति॥८५.७२॥ <br>
तदागच्छतु शुम्भोऽत्र निशुम्भो वा महासुरः ।<br>
मां जित्वा किं चिरेणात्र पाणि गृह्णातु मे लघु॥८५.७३॥ <br>
दूत उवाच<br>
अवलिप्तासि मैवं त्वं देवि ब्रूहि ममाग्रतः ।<br>
त्रैलोक्ये कः पुमांस्तिष्ठेदग्रे शुम्भनिशुम्भयोः॥८५.७४॥ <br>
अन्येषामपि दैत्यानां सर्वे देवा न वै युधि ।<br>
तिष्ठन्ति संमुखे देवि किं पुनः स्त्री त्वमेकिका॥८५.७५॥ <br>
इन्द्राद्याः सकला देवास्तस्थुर्येषां न संयुगे ।<br>
शुम्भादीनां कथं तेषां स्त्री प्रयास्यसि संमुखम्॥८५.७६॥ <br>
सा त्वं गच्छ मयैवोक्ता पार्श्वं शुम्भनिशुम्भयोः ।<br>
केशाकर्षणनिर्धूतगौरवा मा गमिष्यसि॥८५.७७॥ <br>
देव्युवाच<br>
एवमेतद् बली शुम्भो निशुम्भश्चातिवीर्यवान् ।<br>
किं करोमि प्रतिज्ञा मे यदनालोचिता पुरा॥८५.७८॥ <br>
स त्वं गच्छ मयोक्तं ते यदेतत्सर्वमादृतः ।<br>
तदाचक्ष्वासुरेन्द्राय स च युक्तं करोतु तत्॥८५.७९॥ <br>
इति श्रीमार्कण्डेयपुराणेठसावर्णिके मन्वन्तरेऽ देवीमाहात्म्ये पञ्चाशीतितमोऽध्यायः<br>
<br>
</span>
</p>
</div>
<p><a class="external text" href="https://sa.wikisource.org/s/1adf">अग्रिमः अध्यायः</a>
</p>
<ol class="references">
<li id="cite_note-1"><span class="mw-cite-backlink"><a href="#cite_ref-1">↑</a></span> <span class="reference-text"><a rel="nofollow" class="external text" href="https://puranastudy.wordpress.com/madhu-kaitabha/">मधु उपरि टिप्पणी</a></span>
</li>
</ol>
<!-- 
NewPP limit report
Parsed by mw2369
Cached time: 20231017040254
Cache expiry: 1814400
Reduced expiry: false
Complications: []
CPU time usage: 0.031 seconds
Real time usage: 0.039 seconds
Preprocessor visited node count: 111/1000000
Post‐expand include size: 2845/2097152 bytes
Template argument size: 2562/2097152 bytes
Highest expansion depth: 4/100
Expensive parser function count: 1/500
Unstrip recursion depth: 1/20
Unstrip post‐expand size: 107047/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%   11.881      1 -total
 27.32%    3.246      1 फलकम्:Header
 12.60%    1.497      2 फलकम्:टिप्पणी
-->

<!-- Saved in parser cache with key sawikisource:pcache:idhash:14680-0!canonical and timestamp 20231017040254 and revision id 363107. Rendering was triggered because: page-view
 -->
