<p><b><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></b>
</p><p>1(1)
प्रथमोऽध्यायः
</p><p>आरम्भमङ्गलम्
</p><p>यद्योगिभिर्भवभयार्तिविनाशयोग्यम्<br>
आसाद्य वन्दितमतीव विवक्तचित्तैः ।<br>
तद्वः पुनातु हरिपादसरोजयुग्मम्<br>
अविर्भवत्क्रमविलङ्घितभूर्भुवः स्वः॥मंगल१॥<br>
</p><p>पायात् स वः सकलकल्मषभेददक्षः<br>
क्षीरोदकुक्षिफणिभोगनिविष्टमूर्तिः ।<br>
श्वासावधूतसलिलोत्कणिकाकरालः<br>
सिन्धुः प्रनृत्यमिव यस्य करोति सङ्गात्॥मंगल२॥<br>
</p><p>नारायणं समस्कृत्य नरं चैव नरोत्तमम् ।<br>
देवीं सरस्वतीं व्यासं ततो जयमुदीरयेत्॥मंगल३॥<br>
</p><p><br>
</p><p>तपः स्वाध्यायनिरतं मार्कण्डेयं महामुनिम् ।<br>
व्यासशिष्यो महातेजा जैमिनिः पर्यपृच्छत॥१.१॥<br>
</p><p>भगवन् भारताख्यानं व्यासेनोक्तं महात्मना ।<br>
पूर्णमस्तमलैः शुभ्रैर्नानाशास्त्रसमुच्चयैः॥१.२॥<br>
</p><p>जातिशुद्धिसमायुक्तं साधुशब्दोपशोभितम् ।<br>
पूर्वपक्षोक्तिसिद्धान्तपरिनिष्ठासमन्वितम्॥१.३॥<br>
</p><p>त्रिदशानां यथा विष्णुर्द्विपदां ब्राह्मणो यथा ।<br>
भूषणानाञ्च सर्वेषां यथा चूडामणिर्वरः॥१.४॥<br>
</p><p>यथायुधानां कुलिशमिन्द्रियाणां यथा मनः ।<br>
तथेह सर्वशास्त्रणां महाभारतमुत्तमम्॥१.५॥<br>
</p><p>अत्रार्थश्चैव धर्मश्च कामो मोक्षश्च वर्ण्यते ।<br>
परस्परानुबन्धाश्च सानुबन्धाश्च ते पृथक्॥१.६॥<br>
</p><p>धर्मशास्त्रमिदं श्रेष्ठमर्थशास्त्रमिदं परम् ।<br>
कामशास्त्रमिदं चाग्र्यं मोक्षशास्त्रं तथोत्तमम्॥१.७॥<br>
</p><p>चतुराश्रमधर्माणामाचारस्थितिसाधनम् ।<br>
प्रोक्तमेतन्महाभाग वेदव्यासेन धीमता॥१.८॥<br>
</p><p>तथा तात कृतं ह्येतद् व्यासेनोदारकर्मणा ।<br>
यथा व्याप्तं महाशास्त्रं विरोधैर्नाभिभूयते॥१.९॥<br>
</p><p>व्यासवाक्यजलौघेन कुतर्कतरुहारिणा ।<br>
वेदशैलावतीर्णेन नीरजस्का मही कृता॥१.१०॥<br>
</p><p>कलशब्दमहाहंसं माख्यानपराम्बुजम् ।<br>
कथाविस्तीर्णसलिलं कार्ष्ण वेदमहाह्रदम्॥१.११॥<br>
</p><p>तदिदं भारताख्यानं बह्विर्थं श्रुतिविस्तरम् ।<br>
तत्त्वतो ज्ञातुकामोऽहं भगवंस्त्वामुपस्थितः॥१.१२॥<br>
</p><p>कस्मान्मानुषतां प्राप्तो निर्गुणोऽपि जनार्दनः ।<br>
वासुदेवो जगत्सूति-स्थिति-संयमकारणम्॥१.१३॥<br>
</p><p>कस्माच्च पाण्डुपुत्त्राणामेका सा द्रुपदात्मजा ।<br>
पञ्चानां महीषी कृष्णा ह्यत्र नः संशयो महान्॥१.१४॥<br>
</p><p>भेषजं ब्रह्महत्याया बलदेवो महाबलः ।<br>
</p><p>तीर्थयात्राप्रसङ्गेन कस्माच्चक्रे हलायुधः॥१.१५॥<br>
</p><p>कथञ्च द्रौपदेयास्तेऽकृतदारा महारथाः ।<br>
पाण्डुनाथा महात्मानो वधमापुरनाथवत्॥१.१६॥<br>
</p><p>एतत्सर्वं विस्तरशो ममाख्यातुमिहार्हसि ।<br>
भवन्तो मूढबुद्धीनामवबोधकराः सदा॥१.१७॥<br>
</p><p>इति तस्य वचः श्रुत्वा मार्कण्डेयो माहमुनिः ।<br>
दशाष्टदोषरहितो वक्तुं समुपचक्रमे॥१.१८॥<br>
</p><p><br>
</p>
<dl><dt>मार्कण्डेय उवाच</dt></dl>
<p>क्रियाकालोऽयमस्माकं समप्राप्तो मुनिसत्तम ।<br>
विस्तरे चापि वक्तव्ये नैष कालः प्रशस्यते॥१.१९॥<br>
</p><p>ये तु वक्ष्यन्ति वक्ष्येऽद्य तानहं जैमिने तव ।<br>
तथा च नष्टसन्देहं त्वां करिष्यन्ति पक्षिणः॥१.२०॥<br>
</p><p>पिङ्गाक्षश्च विबोधश्च सुपुत्त्रः सुमुखस्तथा ।<br>
द्रोणपुत्राः खगश्रेष्ठास्तत्त्वज्ञाः शास्त्रचिन्तकाः॥१.२१॥<br>
</p><p>वेदशास्त्रार्थविज्ञाने येषामव्याहता मतिः ।<br>
विन्ध्यकन्दरमध्यस्थास्तानुपास्य च पृच्छ च॥१.२२॥<br>
</p><p>एवमुक्तस्तदा तेन मार्कण्डेयेन धीमता ।<br>
प्रत्युवाचर्षिशार्दूलो विस्मयोत्फुल्ललोचनः॥१.२३॥<br>
</p><p><br>
</p>
<dl><dt>जैमिनिरुवाच</dt></dl>
<p>अत्यद्भुतमिदं ब्रह्मन् खगवागिव मानुषी ।<br>
यत् पक्षिणस्ते विज्ञानमापुरत्यन्तदुर्लभम्॥१.२४॥<br>
</p><p>तिर्यग्योन्यां यदि भवस्तेषां ज्ञानं कुतोऽभवत् ।<br>
कथञ्च द्रोणतनयाः प्रोच्यन्ते ते पतत्रिणः॥१.२५॥<br>
</p><p>कश्च द्रोणः प्रविख्यातो यस्य पुत्रचतुष्टयम् ।<br>
जातं गुणवतां तेषां धर्मज्ञानं महात्मनाम्॥१.२६॥<br>
</p><p><br>
</p>
<dl><dt>मार्कण्डेय उवाच</dt></dl>
<p>शृणुष्वावहितो भूत्वा यद्वृत्तं नन्दने पुरा ।<br>
शक्रस्याप्यसरसां चैव नारदस्य च सङ्गमे॥१.२७॥<br>
</p><p>नारदो नन्दनेऽपश्यत् पुंश्चलीगणमध्यगम् ।<br>
शक्रं सुराधिराजानं तन्मुखासक्तलोचनम्॥१.२८॥<br>
</p><p>स तेनर्षिवरिष्ठेन दृष्टमात्रः शचीपतिः ।<br>
समुत्तस्थौ स्वकं चास्मै ददावासनमादरात्॥१.२९॥<br>
</p><p>तं दृष्ट्वा बलवृत्रघ्नमुत्थितं त्रिदशाङ्गनाः ।<br>
प्रणेमुस्ताश्च देवर्षि विनयावनताः स्थिताः॥१.३०॥<br>
</p><p>ताभिरभ्यर्चितः सोऽथ उपविष्टे शतक्रतौ ।<br>
यथार्हं कृतसम्भाषः कथाश्चक्रे मनोरमाः॥१.३१॥<br>
</p><p><br>
</p>
<dl><dt>शक्र उवाच</dt></dl>
<p><br>
ततः कथान्तरे शक्रस्तमुवाच महामुनिम् ।<br>
देह्याज्ञां नृत्यतामासां तव याभिमतेति वै॥१.३२॥<br>
</p><p>रम्भा वा कर्कशा वाथ उर्वश्यथ तिलोत्तमा ।<br>
घृताची मेनका वापि यत्र वा भवतो रुचिः॥१.३३॥<br>
</p><p>एतच्छ्रुत्वा द्विजश्रेष्ठो वचो शक्रस्य नारदः ।<br>
विचिन्त्याप्सरसः प्राह विनयावनताः स्थिताः॥१.३४॥<br>
</p><p>युष्माकमिह सर्वासां रूपौदार्यगुणाधिकम् ।<br>
आत्मानं मन्यते या तु सा नृत्यतु ममाग्रतः॥१.३५॥<br>
</p><p>गुणरूपविहीनायाः सिद्धिर्नाट्यस्य नास्ति वै ।<br>
चार्वधिष्ठानवन्नृत्यं नृत्यमन्यद्विडम्बनम्॥१.३६॥<br>
</p><p>तद्वाक्यसमकालं च एकैकास्ता नतास्ततः ।<br>
अहं गुणाधिका न त्वं न त्वं चान्याब्रवीदिदम्॥१.३७॥<br>
</p><p><br>
</p>
<dl><dt>मार्कण्डेय उवाच</dt></dl>
<p><br>
तासां संभ्रममालोक्य भगवान् पाकशासनः ।<br>
पृच्छ्यतां मुनिरित्याह वक्ता यां वो गुणाधिकाम्॥१.३८॥<br>
</p><p>शक्रच्छन्दानुयाताभिः पृष्टस्ताभिः सनारदः ।<br>
प्रोवाच यत् तदा वाक्यं जैमिने तन्निबोध मे॥१.३९॥<br>
</p><p>तपस्यन्तं नगेन्द्रस्थं या वः क्षोभयते बलात् ।<br>
दुर्वाससं मुनिश्रेष्ठं तां वो मन्ये गुणाधिकाम्॥१.४०॥<br>
</p><p><br>
</p>
<dl><dt>मार्कण्डेय उवाच</dt></dl>
<p>तस्य तद्वचनं श्रुत्वा सर्वा वेपतकन्धराः ।<br>
अशक्यमेतदस्माकमिति ताश्चक्रिरे कथाः॥१.४१॥<br>
</p><p>तत्राप्सरा वपुर्नाम मुनिक्षोभणगर्विता ।<br>
प्रत्युवाचाद्य यास्यामि यत्रासौ संस्थितो मुनिः॥१.४२॥<br>
</p><p>अद्य तं देहयन्तारं प्रयुक्तेन्द्रियवाजिनम् ।<br>
स्मरशस्त्रगलद्रश्मिं करिष्यामि कुसारथिम्॥१.४३॥<br>
</p><p>ब्रह्मा जनार्दनो वापि यदि वा नीललोहितः ।<br>
तमप्यद्य करिष्यामि कामबाणक्षतान्तरम्॥१.४४॥<br>
</p><p>इत्युक्त्वा प्रजगामाथ प्रालेयाद्रिं वपुस्तदा ।<br>
मुनेस्तपः प्रभावेण प्रशान्तश्वापदाश्रमम्॥१.४५॥<br>
</p><p>स पुंस्कोकिलमाधुर्या यत्रास्ते स महामुनिः ।<br>
क्रोशमात्रं स्थिता तस्मादगायत वराप्सराः॥१.४६॥<br>
</p><p>तद्गीतध्वनिमाकर्ण्य मुनिर्विस्मितमानसः ।<br>
जगाम तत्र यत्रास्ते सा बाला रुचिरानना॥१.४७॥<br>
</p><p>तां दृष्ट्वा चारुसर्वाङ्गीं मुनिः संस्तभ्य मानसम् ।<br>
क्षोभणायागतां ज्ञात्वा कोपामर्षसन्वितः॥१.४८॥<br>
</p><p>उवाचेदं ततो वाक्यं महर्षिस्तां महातपाः॥१.४९॥<br>
</p><p>यस्माद्दुः खार्जितस्येह तपसो विध्नकारणात् ।<br>
आगतासि मदोन्मत्ते मम दुः खाय खेचरि॥१.५०॥<br>
</p><p>तस्मात् सुपर्णगोत्रे त्वं मत्क्रोधकलुषीकृता ।<br>
जन्म प्राप्स्यसि दुष्प्रज्ञे यावद्वर्षाणि षोडश॥१.५१॥<br>
</p><p>निजरूपं परित्यज्य पक्षिणीरूपधारिणी ।<br>
चत्वारस्ते च तनया जनिष्यन्तेऽधमाप्सराः॥१.५२॥<br>
</p><p>अप्राप्य तेषु च प्रीतिं शस्त्रपूता पुनर्दिवि ।<br>
वासमाप्स्यसि वक्तव्यं नोत्तरं ते कथञ्चन॥१.५३॥<br>
</p><p>इति वचनमसह्यं कोपसंरक्तदृष्टिश्
चलकलबलयां तां मानिनीं श्रावयित्वा ।<br>
तरलतरतरङ्गां गां परित्यज्य विप्रः
प्रथितगुणगणौघां संप्रयाताः खगङ्गाम्॥१.५४॥<br>
</p><p><br>
इति श्रीमार्कण्डेयपुराणे वपुशापो नाम प्रथमोऽध्यायः
</p><p>2(2)
</p><p>द्वितीयोऽध्यायः
</p>
<dl><dt>मार्कण्डेय उवाच</dt></dl>
<p>अरिष्टनेमिपुत्रोऽभूद् गरुडो नाम पक्षिराट् ।<br>
गरुडस्याभवत् पुत्रः सम्पातिरिति विश्रुतः॥२.१॥<br>
</p><p>तस्याप्यासीत् सुतः शूरः सुपार्श्वो वायुविक्रमः ।<br>
सुपार्श्वतनयः कुन्तिः कुन्तिपुत्रः प्रलोलुपः॥२.२॥<br>
</p><p>तस्यापि तनयावास्तां कङ्कः कन्धर एव च॥२.३॥<br>
</p><p>कङ्कः कैलासशिखरे विद्युद्रूपेति विश्रुतम् ।<br>
ददर्शाम्बुजपत्राक्षं राक्षसं धनदानुगम्॥२.४॥<br>
</p><p>आपानासक्तममलस्त्रग्दामाम्बरधारिणम् ।<br>
भार्यासहायमासीनं शिलापट्टेऽमले शुभे॥२.५॥<br>
</p><p>तद्दृष्टमात्रं कङ्केन रक्षः क्रोधसमन्वितम् ।<br>
प्रोवाच कस्मादायातस्त्वमितो ह्यण्डजाधम॥२.६॥<br>
</p><p>स्त्रीसन्निकर्षे तिष्ठन्तं कस्मान्मामुपसर्पसि ।<br>
नैष धर्मः सुबुद्धीनां मिथोनिष्पाद्यवस्तुषु॥२.७॥<br>
</p><p><br>
</p>
<dl><dt>कङ्क उवाच</dt></dl>
<p>साधारणोऽयं शैलेन्द्रो यथा तव तथा मम ।<br>
अन्येषां चैव जन्तूनां ममता भवतोऽत्र का॥२.८॥<br>
</p><p><br>
</p>
<dl><dt>मार्कण्डेय उवाच</dt></dl>
<p>ब्रुवाणमित्थं खड्गेन कङ्कं चिन्छेद राक्षसः ।<br>
क्षरत्क्षतजबीभत्सं विस्फुरन्तमचेतनम्॥२.९॥<br>
</p><p>कङ्कं विनिहतं श्रुत्वा कन्धरः क्रोधमूर्च्छितः ।<br>
विद्युद्रूपवधायाशु मनश्चक्रेऽण्डजेश्वरः॥२.१०॥<br>
</p><p>स गत्वा शैलशिखरं कङ्को यत्र हतः स्थितः ।<br>
तस्य संकलनं चक्रे भ्रातुर्ज्येष्ठस्य खेचरः ।<br>
कोपामर्षविवृताक्षो नागेन्द्र इव निः श्वसन्॥२.११॥<br>
</p><p>जगामाथ स यत्रास्ते भ्रातृहा तस्य राक्षसः ।<br>
पक्षवातेन महता चालयन् भूधरान् वरान्॥२.१२॥<br>
</p><p>वेगात् पयोदजालानि विक्षिपन् क्षतजेक्षणः ।<br>
क्षणात् क्षयितशत्रुः स पक्षाभ्यां क्रान्तभूधरः॥२.१३॥<br>
</p><p>पानासक्तमतिं तत्र तं ददर्श निशाचरम् ।<br>
आताम्रवक्त्रनयनं हेमपर्यङ्कमाश्रितम्॥२.१४॥<br>
</p><p>स्त्रग्दामापूरितशिखं हरिचन्दनभूषितम् ।<br>
केतकीगर्भपत्राभैर्दन्तैर्घोरतराननम्॥२.१५॥<br>
</p><p>वामोरुमाश्रितां चास्य ददर्शायतलोचनाम् ।<br>
पत्नीं मदनिकां नाम पुंस्कोकिलकलस्वनाम्॥२.१६॥<br>
</p><p>ततो रोषपरीतात्मा कन्धरः कन्दरस्थितम् ।<br>
तमुवाच सुदुष्टात्मन्नेहि युध्यस्व वै मया॥२.१७॥<br>
</p><p>यस्माज्जेष्ठो मम भ्राता विश्रब्धो घाततस्त्वया ।<br>
तस्मात्त्वां मदसंसक्तं नयिष्ये यमसादनम्॥२.१८॥<br>
</p><p>विश्वस्तघातिनां लोका ये च स्त्रीबालघातिनाम् ।<br>
यास्यसे निरयान् सर्वांस्तांस्त्वमद्य मया हतः॥२.१९॥<br>
</p><p><br>
</p>
<dl><dt>मार्कण्डेय उवाच</dt></dl>
<p>इत्येवं पतगेन्द्रेण प्रोक्तं स्त्रीसन्निधौ तदा ।<br>
रक्षः क्रोधसमाविष्टं प्रत्यभाषत पक्षिणम्॥२.२०॥<br>
</p><p>यदि ते निहतो भ्राता पौरुषं तद्धि दर्शितम् ।<br>
त्वामप्यद्य हनिष्येऽहं खड्गेनानेन खेचर॥२.२१॥<br>
</p><p>तिष्ठ क्षणं नात्र जीवन् पतगाधम यास्यसि ।<br>
इत्युक्त्वाञ्जनपुञ्जाभं विमलं खड्गमाददे॥२.२२॥<br>
</p><p>ततः पतगराजस्य यक्षाधिपभटस्य च ।<br>
बभूव युद्धमतुलं यथा गरुड-शक्रयोः॥२.२३॥<br>
</p><p>ततः स राक्षसः क्रोधात् खड्गमाविध्य वेगवत् ।<br>
चिक्षेप पतगेन्द्राय निर्वाणाङ्गारवर्चसम्॥२.२४॥<br>
</p><p>पतगेन्द्रश्च तं खड्गङ्किञ्चिदुत्प्लुत्य भूतलात् ।<br>
वक्त्रेण जग्राह तदा गरुडः पन्नगं यथा॥२.२५॥<br>
</p><p>वक्त्रपादतलैर्भङ्क्त्वा चक्रे क्षोभमथातुलम् ।<br>
तस्मिन् भग्ने ततः खड्गे बाहुयुद्धमवर्तत॥२.२६॥<br>
</p><p>ततः पतगराजेन वक्षस्याक्रम्य राक्षसः ।<br>
हस्त-पाद-करैराशु शिरसा च वियोजितः॥२.२७॥<br>
</p><p>तस्मिन् विनिहते सा स्त्री खगं शरणमभ्यगात् ।<br>
किञ्चित् संजातसंत्रासा प्राह भार्या भवामि ते॥२.२८॥<br>
</p><p>तामादाय खगश्रेष्ठः स्वकं गृहमगात् पुनः ।<br>
गत्वा स निष्कृतिं भ्रातुर्विद्युद्रुपनिपातनात्॥२.२९॥<br>
</p><p>कन्धरस्य च सा वेश्म प्राप्येच्छारूपधारिणी ।<br>
मेनकातनया सुभ्रूः सौपर्णं रूपमाददे॥२.३०॥<br>
</p><p>तस्यां स जनयामास तार्क्षों नाम सुतां तदा ।<br>
मुनिशापाग्निविप्लुष्टां वपुमप्सरसां वराम् ।<br>
तस्या नाम तदा चक्रे तार्क्षोमिति विहङ्गमः॥२.३१॥<br>
</p><p>मन्दपालसुताश्चासंश्चत्वारोऽमितबुद्धयः ।<br>
जरितारिप्रभृतयो द्रोणान्ता द्विजसत्तमाः॥२.३२॥<br>
</p><p>तेषां जघन्यो धर्मात्मा वेदवेदाङ्गपारगः ।<br>
उपयेमे स तां तार्क्षों कन्धरानुमते शुभाम्॥२.३३॥<br>
</p><p>कस्यचित्त्वथ कालस्य तार्क्षो गर्भमवाप ह ।<br>
सप्तपक्षाहिते गर्भे कुरुक्षेत्रं जगाम सा॥२.३४॥<br>
</p><p>कुरु-पाण्डवयोर्युद्धे वर्तमाने सुदारुणे ।<br>
भावित्वाच्चैव कार्यस्य रणमध्ये विवेश सा॥२.३५॥<br>
</p><p>तत्रापश्यत् तदा युद्धं भगदत्तकिरीटिनोः ।<br>
निरन्तरं शरैरासीदाकाशं शलभैरिव॥२.३६॥<br>
</p><p>पार्थकोदण्डनिर्मुक्तमासन्नमतिवेगवत् ।<br>
तस्या भल्लमहिश्यामं त्वचं चिच्छेद जाठरीम्॥२.३७॥<br>
</p><p>भिन्ने कोष्ठे शसाङ्काभं भूमावण्डचतुष्टयम् ।<br>
आयुषः सावशेषत्वात् तूलराशाविवापतत्॥२.३८॥<br>
</p><p>तत्पातसमकालं च सुप्रतीकाद्गजोत्तमात् ।<br>
पपात महती घण्टा बाणसंछिन्नबन्धना॥२.३९॥<br>
</p><p>समं समन्तात् प्राप्ता तु निर्भिन्नधरणीतला ।<br>
छादयन्ती खगाण्डानि स्थितानि पिशितोपरि॥२.४०॥<br>
</p><p>हते च तस्मिन् नृपतौ भगदत्ते नरेश्वरे ।<br>
बहून्यहान्यभूद्युद्धं कुरुपाण्डवसैन्ययोः॥२.४१॥<br>
</p><p>वृत्ते युद्धे धर्मपुत्रे गते शान्तनवान्तिकम् ।<br>
भीष्मस्य गदतोऽशेषान् श्रोतुं धर्मान् महात्मनः॥२.४२॥<br>
</p><p>घण्टागतानि तिष्ठन्ति यत्राण्डानि द्विजोत्तम ।<br>
आजगाम तमुद्देशं शमीको नाम संयमी॥२.४३॥<br>
</p><p>स तत्र शब्दमशृणोच्चिचीकुचीति वाशताम् ।<br>
बाल्यादस्फुटवाक्यानां विज्ञानेऽपि परे सति॥२.४४॥<br>
</p><p>अथर्षिः शिष्यसहितो घण्टामुत्पाट्य विस्मितः ।<br>
अमातृपितृपक्षाणि शिशुकानि ददर्श ह॥२.४५॥<br>
</p><p>तानि तत्र तथा भूमौ शमीको भगवान् मुनिः ।<br>
दृष्ट्वा स विस्मयाविष्टः प्रोवाचानुगतान् द्विजान्॥२.४६॥<br>
</p><p>सम्यगुक्तं द्विजाग्य्रेण शुक्रेणोशनसा स्वयम् ।<br>
पलायनपरं दृष्ट्वा दैत्यसैन्यं सुरार्दितम्॥२.४७॥<br>
</p><p>न गन्तव्यं निवर्तध्वं कस्माद् व्रजथ कातराः ।<br>
उत्सृज्य शौर्ययशसी क्व गता न मरिष्यथ॥२.४८॥<br>
</p><p>नश्यतो युध्यतो वापि तावद्भवति जीवितम् ।<br>
यावद्धातासृजत् पूर्वं न यावन्मनसेप्सितम्॥२.४९॥<br>
</p><p>एके म्रियन्ते स्वगृहे पलायन्तोऽपरे जनाः ।<br>
भुञ्जन्तोऽन्नं तथैवापः पिबन्तो निधनं गताः॥२.५०॥<br>
</p><p>विलासिनस्तथैवान्ये कामयाना निरामयाः ।<br>
अविक्षताङ्गाः शस्त्रैश्च प्रेतराजवशङ्गताः॥२.५१॥<br>
</p><p>अन्ये तपस्यभिरता नीताः प्रेतनृपानुगैः ।<br>
योगाभ्यासे रताश्चान्ये नैव प्रापुरमृत्युताम्॥२.५२॥<br>
</p><p>शम्बराय पुरा क्षिप्तं वज्रं कुलिशपाणिना ।<br>
हृदयेऽभिहतस्तेन तथापि न मृतोऽसुरः॥२.५३॥<br>
</p><p>तेनैव खलु वज्रेण तेनैनेन्द्रेण दानवाः ।<br>
प्राप्ते काले हता दैत्यास्तत्क्षणान्निधनं गताः॥२.५४॥<br>
</p><p>विदित्वैवं न सन्त्रासः कर्तव्यो विनिवर्तते ।<br>
ततो निवृत्तास्ते दैत्यास्त्यक्त्वा मरणजं भयम्॥२.५५॥<br>
</p><p>इति शुक्रवचः सत्यं कृतमेभिः खगोत्तमैः ।<br>
ये युद्धेऽपि न सम्प्राप्ताः पञ्चत्वमतिमानुषे॥२.५६॥<br>
</p><p>क्वाणाडानां पतनं विप्राः क्व घण्टापतनं समम् ।<br>
क्व च मांस-वसा-रक्तैर्भूमेरास्तरणक्रियाः॥२.५७॥<br>
</p><p>केऽप्येते सर्वथा विप्रा नैते सामान्यपक्षिणः ।<br>
दैवानुकूलता लोके महाभाग्यप्रदर्शिनी॥२.५८॥<br>
</p><p>एवमुक्त्वा स तान् वीक्ष्य पुनर्वचनमब्रवीत् ।<br>
निवर्तताश्रमं यात गृहीत्वा पक्षिबालकान्॥२.५९॥<br>
</p><p>मार्जाराखुभयं यत्र नैषामण्डजजन्मनाम् ।<br>
श्येनतो नकुलाद्वापि स्थाप्यन्तां तत्र पक्षिणः॥२.६०॥<br>
</p><p>द्विजाः किं वातियत्नेन मार्यन्ते कर्मभिः स्वकैः ।<br>
रक्ष्यन्ते चाखिला जीवा यथैते पक्षिबालकाः॥२.६१॥<br>
</p><p>तथापि यत्नः कर्तव्यो नरैः सर्वेषु कर्मसु ।<br>
कुर्वन् पुरुषकारन्तु वाच्यतां याति नो सताम्॥२.६२॥<br>
</p><p>इति मुनिवरचोदितास्ततस्ते
मुनितनयाः परिगृह्य पक्षिणस्तान् ।<br>
तरुविटपसमाश्रितालिसङ्घं
ययुरथ तापसरम्यमाश्रमं स्वम्॥२.६३॥<br>
</p><p>स चापि वन्यं मनसाभिकामितं
प्रगृह्य मूलं कुसुमं फलं कुशान् ।<br>
चकार चक्रायुध-रुद्र-वेधसां
सुरेन्द्र-वैवस्वतः जातवेदसाम्॥२.६४॥<br>
</p><p>अपाम्पतेर्गोष्पतिवित्तरक्षिणोः
समीरणस्यापि तथा द्विजोत्तमाः ।<br>
धातुर्विधातुस्त्वथ वैश्वदेविकाः
श्रुतिप्रयुक्ता विवधास्तु सत्क्रियाः॥२.६५॥<br>
</p><p><br>
इति श्रीमार्कण्डेयपुराणे चटकोत्पत्तिर्नाम द्वितीयोऽध्यायः
</p><p>3(3)
</p><p>तृतीयोऽध्यायः
</p>
<dl><dt>मार्कण्डेय उवाच</dt></dl>
<p>अहन्यहनि विप्रेन्द्र स तेषां मुनिसत्तमः ।<br>
चकाराहारपयसा तथा गुप्त्या च पोषणम्॥३.१॥<br>
</p><p>मासमात्रेण जग्मुस्ते भानोः स्यन्दनवर्त्मनि ।<br>
कौतूहलविलोलाक्षैर्दृष्टा मुनिकुमारकैः॥३.२॥<br>
</p><p>दृष्ट्वा महीं सनगरां साम्भोनिधिसरिद्वराम् ।<br>
रथचक्रप्रमाणां ते पुनराश्रममागताः॥३.३॥<br>
</p><p>श्रमक्लान्तान्तरात्मानो महात्मानो वियोनिजाः ।<br>
ज्ञानञ्च प्रकटीभूतं तत्र तेषां प्रभावतः॥३.४॥<br>
</p><p>ऋषेः शिष्यानुकम्पार्थं वदतो धर्मनिश्चयम् ।<br>
कृत्वा प्रदक्षिणं सर्वे चरणावभ्यवादयन्॥३.५॥<br>
</p><p>ऊचुश्च मरणाद्घोरान्मोक्षिताः स्मस्त्वया मुने ।<br>
आवास-भक्ष्य-पयसां त्वं नो दाता पिता गुरुः॥३.६॥<br>
</p><p>गर्भस्थानां मृता माता पित्रा नैवापि पालिताः ।<br>
त्वया नो जीवितं दत्तं शिशवो येन रक्षिताः॥३.७॥<br>
</p><p>क्षितावक्षततेजास्त्वं कृमीणामिव शुष्यताम् ।<br>
गजघण्टां समुत्पाट्य कृतवान् दुः खरेचनम्॥३.८॥<br>
</p><p>कथं वर्धेयुरबलाः खस्थान् द्रक्ष्याम्यहं कदा ।<br>
कदा भूमेर्द्रुमं प्राप्तान् द्रक्ष्ये वृक्षान्तरं गतान्॥३.९॥<br>
</p><p>कदा मे सहजा कान्तिः पांशुना नाशमेष्यति ।<br>
एषां पक्षानिलोत्थेन मत्समीपविचारिणाम्॥३.१०॥<br>
</p><p>इति चिन्तयता तात भवता प्रतिपालिताः ।<br>
ते साम्प्रतं प्रवृद्धाः स्मः प्रबुद्धाः करवाम किम्॥३.११॥<br>
</p><p>इत्यृषिर्वचनं तेषां श्रुत्वा संस्कारवत् स्फुटम् ।<br>
शिष्यैः परिवृतः सर्वैः सह पुत्रेण शृङ्गिणा॥३.१२॥<br>
</p><p>कौतूहलपरो भूत्वा रोमाञ्चपटसंवृतः ।<br>
उवाच तत्त्वतो ब्रूत प्रवृत्तेः कारणं गिरः॥३.१३॥<br>
</p><p>कस्य शापादियं प्राप्ता भवद्भिर्विक्रिया परा ।<br>
रूपस्य वचसश्चैव तन्मे वक्तुमीहार्हथ॥३.१४॥<br>
</p><p><br>
</p>
<dl><dt>पक्षिण ऊचुः</dt></dl>
<p>विपुलस्वानिति ख्यातः प्रागासीन्मुनिसत्तमः ।<br>
तस्य पुत्रद्वयं जज्ञे सुकृषस्तुम्बुरुस्तथा॥३.१५॥<br>
</p><p>सुकृषस्य वयं पुत्राश्चत्वारः संयतात्मनः ।<br>
तस्यर्षेर्विनयाचारभक्तिनम्राः सदैव हि॥३.१६॥<br>
</p><p>तपश्चरणसक्तस्य शास्यमानेन्द्रियस्य च ।<br>
यथाभिमतमस्माभिस्तदा तस्योपपादितम्॥३.१७॥<br>
</p><p>समित्पुष्पादिकं सर्वं यच्चैवाभ्यवहारिकम् ।<br>
एवं तत्राथ वसतां तस्यास्माकञ्च कानने॥३.१८॥<br>
</p><p>आजगाम महावर्ष्मा भग्नपक्षो जरान्वितः ।<br>
आताम्रनेत्रः स्त्रस्तात्मा पक्षी भूत्वा सुरेश्वरः॥३.१९॥<br>
</p><p>सत्य-शौच-क्षमाचारमतीवोदारमानसम् ।<br>
जिज्ञासुस्तमृषिश्रेष्ठमस्मच्छापभवाय च॥३.२०॥<br>
</p><p><br>
</p>
<dl><dt>पक्ष्युवाच</dt></dl>
<p>द्विजेन्द्र मां क्षुधाविष्टं परित्रातुमिहार्हसि ।<br>
भक्षणार्थो महाभाग गतिर्भव ममातुला॥३.२१॥<br>
</p><p>विन्ध्यस्य शिखरे तिष्ठन् पत्रिपत्रेरितेन वै ।<br>
पतितोऽस्मि महाभाग श्वसनेनातिरंहसा॥३.२२॥<br>
</p><p>सोऽहं मोहसमाविष्टो भूमौ सप्ताहमस्मृतिः ।<br>
स्थितस्तत्राष्टमेनाह्ना चेतनां प्राप्तवानहम्॥३.२३॥<br>
</p><p>प्राप्तचेताः क्षुधाविष्टो भवन्तं शरणं गतः ।<br>
भक्ष्यार्थो विगतानन्दो दूयमानेन चेतसा॥३.२४॥<br>
</p><p>तत् कुरुष्वामलमते मत्त्राणायाचलां मतिम् ।<br>
प्रयच्छ भक्ष्यं विप्रर्षे प्राणयात्राक्षमं मम॥३.२५॥<br>
</p><p>स एवमुक्तः प्रोवाच तमिन्द्रं पक्षिरूपिणम् ।<br>
प्राणसन्धारणार्थाय दास्ये भक्ष्यं तवेप्सितम्॥३.२६॥<br>
</p><p>इत्युक्त्वा पुनरप्येनमपृच्छत् स द्विजोत्तमः ।<br>
आहारः कस्तवार्थाय उपकल्प्यो भवेन्मया ।<br>
स चाह नरमांसेन तृप्तिर्भवति मे परा॥३.२७॥<br>
</p><p><br>
</p>
<dl><dt>ऋषिरुवाच</dt></dl>
<p>कौमारं ते व्यतिक्रान्तमतीतं यौवनञ्च ते ।<br>
वयसः परिणामस्ते वर्तते नूनमण्डज॥३.२८॥<br>
</p><p>यस्मिन् नराणां सर्वेषामशेषेच्छा निवर्तते ।<br>
स कस्माद् वृद्धभावेऽपि सुनृशंसात्मको भवान्॥३.२९॥<br>
</p><p>क्व मानुषस्य पिशितं क्व वयश्चरमं तव ।<br>
सर्वथा दुष्टभावानां प्रशमो नोपपद्यते॥३.३०॥<br>
</p><p>अथवा किं मयैतेन प्रोक्तेनास्ति प्रयोजनम् ।<br>
प्रतिश्रुत्य सदा देयमिति नो भावितं मनः॥३.३१॥<br>
</p><p>इत्युक्त्वा तं स विप्रेन्द्रस्तथेति कृतनिश्चयः ।<br>
शीघ्रमस्मान् समाहूय गुणतोऽनुप्रशस्य च॥३.३२॥<br>
</p><p>उवाच क्षुब्धहृदयो मुनिर्वाक्यं सुनिष्ठुरम् ।<br>
विनयावनतान् सर्वान् भक्तियुक्तान् कृताञ्जलीन्॥३.३३॥<br>
</p><p>कृतात्मानो द्विजश्रेष्ठा ऋणैर्युक्ता मया सह ।<br>
जातं श्रेष्ठमपत्यं वो यूयं मम यथा द्विजाः॥३.३४॥<br>
</p><p>गुरुः पूज्यो यदि मतो भवतां परमः पिता ।<br>
ततः कुरुत मे वाक्यं निर्व्यलीकेन चेतसा॥३.३५॥<br>
</p><p>तद्वाक्यसमकालञ्च प्रोक्तमस्माभिरादृतैः ।<br>
यद्वक्ष्यति भवांस्तद्वै कृतमेवावधार्यताम्॥३.३६॥<br>
</p><p><br>
</p>
<dl><dt>ऋषिरुवाच</dt></dl>
<p>मामेष शरणं प्राप्तो विहगः क्षुत्तृषान्वितः ।<br>
युष्मन्मांसेन येनास्य क्षणं तृप्तिर्भवेत वै॥३.३७॥<br>
</p><p>तृष्णाक्षयञ्च रक्तेन तथा शीघ्नं विधीयताम् ।<br>
ततो वयं प्रव्यथिताः प्रकम्पोद्भूतसाध्वसाः ।<br>
कष्टं कष्टमिति प्रोच्य नैतत् कुर्मेति चाब्रुवन्॥३.३८॥<br>
</p><p>कथं परशरीरस्य हेतोर्देहं स्वकं बुधः ।<br>
विनाशयेद् घातयेद्वा यथा ह्यात्मा तथा सुतः॥३.३९॥<br>
</p><p>पितृ-देव-मनुष्याणां यान्युक्तानि ऋणानि वै ।<br>
तान्यपाकुरुते पुत्रो न शरीरप्रदः सुतः॥३.४०॥<br>
</p><p>तस्मान्नैतत् करिष्यामो नी चीर्णं यत् पुरातनैः ।<br>
जीवन् भद्राण्यवाप्नोति जीवन् पुण्यं करोति च॥३.४१॥<br>
</p><p>मृतस्य देहनाशश्च धर्माद्युपरतिस्तथा ।<br>
आत्मानं सर्वतो रक्ष्यमाहुर्धर्मविदो जनाः॥३.४२॥<br>
</p><p>इत्थं श्रुत्वा वचोऽस्माकं मुनिः क्रोधादिव ज्वलन् ।<br>
प्रोवाच पुनरप्यस्मान् निर्दहन्निव लोचनैः॥३.४३॥<br>
</p><p>प्रतिज्ञातं वचो मह्यं यस्मान्नैतत् करिष्यथ ।<br>
तस्मान्मच्छापनिर्दग्धास्तिर्यग्योनौ प्रयास्यथ॥३.४४॥<br>
</p><p>एवमुक्त्वा तदा सोऽस्मास्तं विहङ्गमथाब्रवीत् ।<br>
अन्त्येष्टिमात्मनः कृत्वा शास्त्रतश्चौर्ध्वदेहिकम्॥३.४५॥<br>
</p><p>भक्षयस्व सुविश्रब्धौ मामत्र द्विजसत्तम ।<br>
आहारीकृतमेतत् ते मया देहमिहात्मनः॥३.४६॥<br>
</p><p>एतावदेव विप्रस्य ब्राह्मणत्वं प्रचक्ष्यते ।<br>
यावत् पतगजात्यग्रय स्वसत्यपरिपालनम्॥३.४७॥<br>
</p><p>न यज्ञैर्दक्षिणावद्भिस्तत् पुण्यं प्राप्यते महत् ।<br>
कर्मणान्येन वा विप्रैर्यत् सत्यपरिपालनात्॥३.४८॥<br>
</p><p>इत्यृषेर्वचनं श्रुत्वा सोऽन्तर्विस्मयनिर्भरः ।<br>
प्रत्युवाच मुनिं शक्रः पक्षिरूपधरस्तदा॥३.४९॥<br>
</p><p>योगमास्थाय विप्रेन्द्र त्यजेदं स्वं कलेवरम् ।<br>
जीवज्जन्तुं हि विप्रेन्द्र न भक्षामि कदाचन॥३.५०॥<br>
</p><p>तस्मैतद्वचनं श्रुत्वा योगयुक्तोऽभवन्मुनिः ।<br>
तं तस्य निश्चयं ज्ञात्वा शक्रोऽप्याह स्वदेहभृत्॥३.५१॥<br>
</p><p>भो भो विप्रेन्द्र बुध्यस्व बुद्ध्या बोध्यं बुधात्मक ।<br>
जिज्ञासार्थं मयायं ते अपराधः कृतोऽनघ॥३.५२॥<br>
</p><p>तत् क्षमस्वामलमते का चेच्छा क्रियतां तव ।<br>
पालनात् सत्यवाक्यस्य प्रीतिर्मे परमा त्वयि॥३.५३॥<br>
</p><p>अद्यप्रभृति ते ज्ञानमैन्द्रं प्रादुर्भविष्यति ।<br>
तपस्यथ तथा धर्मे न ते विघ्नो भविष्यति॥३.५४॥<br>
</p><p>इत्युक्त्वा तु गते शक्रे पिता कोपसमन्वितः ।<br>
प्रणम्य शिरसास्माभिरिदमुक्तो महामुनिः॥३.५५॥<br>
</p><p>बिभ्यतां मरणात् तात त्वमस्माकं महामते ।<br>
क्षन्तुमर्हसि दीनानां जीवितप्रियता हि नः॥३.५६॥<br>
</p><p>त्वगस्थिमांससङ्घाते पूयशोणितपूरिते ।<br>
कर्तव्या न रतिर्यत्र तत्रास्माकमियं रतिः॥३.५७॥<br>
</p><p>श्रूयतां च महाभाग यथा लोको विमुह्यति ।<br>
कामक्रोधादिभिर्देषैरवशः प्रबलारिभिः॥३.५८॥<br>
</p><p>प्रज्ञाप्राकारसंयुक्तमस्थिस्थूणं परं महत् ।<br>
चर्मभित्तिमहारोधं मांसशोणितलेपनम्॥३.५९॥<br>
</p><p>नवद्वारं महायामं सर्वतः स्नायुवेष्टितम् ।<br>
नृपश्च पुरुषस्तत्र चेतनावानवस्थितः॥३.६०॥<br>
</p><p>मन्त्रिणौ तस्य बुद्धिश्च मनश्चैव विरोधिनौ ।<br>
यतेते वैरनाशाय तावुभावितरेतरम्॥३.६१॥<br>
</p><p>नृपस्य तस्य चत्वारो नाशमिच्छन्ति विद्विषः ।<br>
कामः क्रोधस्तथा लोभो मोहश्चान्यस्तथा रिपुः॥३.६२॥<br>
</p><p>यदा तु स नृपस्तानि द्वाराण्यावृत्य तिष्ठति ।<br>
सदा सुस्थबलश्चैव निरातङ्कश्च जायते॥३.६३॥<br>
</p><p>जातानुरागो भवति शत्रुभिर्नाभिभूयते॥३.६४॥<br>
</p><p>यदा तु सर्वद्वाराणि विवृतानि स मुञ्चति ।<br>
रागो नाम तदा शत्रुर्नेत्रादिद्वारमृच्छति॥३.६५॥<br>
</p><p>सर्वव्यापी महायामः पञ्चद्वारप्रवेशनः ।<br>
तस्यानुमार्गं विशति तद्वै घोरं रिपुत्रयम्॥३.६६॥<br>
</p><p>प्रविश्याथ स वै तत्र द्वारैरिन्द्रियसंज्ञकैः ।<br>
रागः शंश्लेषमायाति मनसा च सहेतरैः॥३.६७॥<br>
</p><p>इन्द्रियाणि मनश्चैव वशे कृत्वा दुरासदः ।<br>
द्वाराणि च वशे कृत्वा प्राकारं नाशयत्यथ॥३.६८॥<br>
</p><p>मनस्तस्याश्रितं दृष्ट्वा बुद्धिर्नश्यति तत्क्षणात् ।<br>
अमात्यरहितस्तत्र पौरवर्गोज्झितस्तथा॥३.६९॥<br>
</p><p>रिपुभिर्लब्धविवरः स नृपो नाशमृच्छति ।<br>
एवं रागस्तथा मोहो लोभः क्रोधस्तथैव च॥३.७०॥<br>
</p><p>प्रवर्तन्ते दुरात्मानो मनुष्यस्मृतिनाशकाः ।<br>
रागात्तु क्रोधः प्रभवति क्रोधाल्लोभोऽभिजायते॥३.७१॥<br>
</p><p>लोभाद्भवति संमोहः संमोहात् स्मृतिविभ्रमः ।<br>
स्मृतिभ्रंशाद् बुद्धिनाशो बुद्धिनाशात् प्रणश्यति॥३.७२॥<br>
</p><p>एवं प्रणष्टबुद्धीनां रागलोभानुवर्तिनाम् ।<br>
जीविते च सलोभानां प्रसादं कुरु सत्तम॥३.७३॥<br>
</p><p>योऽयं शापो भगवता दत्तः स न भवेत् तथा ।<br>
न तामसीं गतिं कष्टां व्रजेम मुनिसत्तम॥३.७४॥<br>
</p><p>यन्मयोक्तं न तन्मिथ्या भविष्यति कदाचन ।<br>
न मे वागनृतं प्राह यावदद्येति पुत्रकाः॥३.७५॥<br>
</p><p>दैवमत्र परं मन्ये धिक् पौरुषमनर्थकम् ।<br>
अकार्यं कारितो येन बलादहमचिन्तितम्॥३.७६॥<br>
</p><p>यस्माच्च युष्माभिरहं प्रणिपत्य प्रसादितः ।<br>
तस्मात् तिर्यक्त्वमापन्नाः परं ज्ञानमवाप्स्यथ॥३.७७॥<br>
</p><p>ज्ञानदर्शितमार्गाश्च निर्धूतक्लेशकल्मषाः ।<br>
मत्प्रसादादसन्दिग्धाः परां सिद्धिमवाप्स्यथ॥३.७८॥<br>
</p><p>एवं शप्ताः स्म भगवन् पित्रा दैववशात् पुरा ।<br>
ततः कालेन महता योन्यन्तरमुपागताः॥३.७९॥<br>
</p><p>जाताश्च रणमध्ये वै भवता परिपालिताः ।<br>
वयमित्थं द्विजश्रेष्ठ खगत्वं समुपागताः ।<br>
नास्त्यसाविह संसारे यो न दिष्टेन बाध्यते॥३.८०॥<br>
</p><p><br>
</p>
<dl><dt>मार्कण्डेय उवाच</dt></dl>
<p>इति तेषां वचः श्रुत्वा शमीको भगवान् मुनिः ।<br>
प्रत्युवाच महाभागः समीपस्थायिनो द्विजान्॥३.८१॥<br>
</p><p>पूर्वमेव मया प्रोक्तं भवतां सन्निधाविदम् ।<br>
सामान्यपक्षिणो नैते केऽप्येते द्विजसत्तमाः ।<br>
ये युद्धेऽपि न सम्प्राप्ताः पञ्चत्वमतिमानुषे॥३.८२॥<br>
</p><p>ततः प्रीतिमता तेन तेऽनुज्ञाता महात्मना ।<br>
जग्मुः शिखरिणां श्रेष्टं विन्ध्यं द्रुमलतायुतम्॥३.८३॥<br>
</p><p>यावदद्य स्थितास्तस्मिन्नचले धर्मपक्षिणः ।<br>
तपः स्वाध्यायनिरताः समाधौ कृतनिश्चयाः॥३.८४॥<br>
</p><p>इति मुनिवरलब्धसत्क्रियास्ते
मुनितनया विहगत्वमभ्युपेताः ।<br>
गिरिवरगहनेऽतिपुण्यतोये
यतमनसो निवसन्ति विन्ध्यपृष्ठे॥३.८५॥<br>
</p><p><br>
इति श्रीमार्कण्डेयपुराणे विन्ध्यप्राप्तिर्नाम तृतीयोऽध्यायः
</p><p>4(4)
</p><p>चतुर्थोऽध्यायः
</p>
<dl><dt>मार्कण्डेय उवाच</dt></dl>
<p>एवं ते द्रोणतनयाः पक्षिणो ज्ञानिनोऽभवन् ।<br>
वसन्ति ह्यचले विन्ध्ये तानुपास्व च पृच्छ च॥४.१॥<br>
</p><p>इत्यृषेर्वचनं श्रुत्वा मार्कण्डेयस्य जैमिनिः ।<br>
जगाम विन्ध्यशिखरं यत्र ते धर्मपक्षिणः॥४.२॥<br>
</p><p>तन्नगासन्नभूतश्च शुश्राठ पठतां ध्वनिम् ।<br>
श्रुत्वा च विस्मयाविष्टश्चिन्तयामास जैमिनिः॥४.३॥<br>
</p><p>स्थानसौष्ठवसम्पन्नं जितश्वासमविश्रमम् ।<br>
विस्पष्टमपदोषञ्च पठ्यते द्विजसत्तमैः॥४.४॥<br>
</p><p>वियोनिमपि सम्प्राप्तानेतान् मुनिकुमारकान् ।<br>
चित्रमेतदहं मन्ये न जहाति सरस्वती॥४.५॥<br>
</p><p>बन्धुवर्गस्तथा मित्रं यच्चेष्टमपरं गृहे ।<br>
त्यक्त्वा गच्छति तत्सर्वं न जहाति सरस्वती॥४.६॥<br>
</p><p>इति सञ्चिन्तयन्नेव विवेश गिरिकन्दरम् ।<br>
प्रविश्य च ददर्शासौ शिलापट्टगातान् द्विजान्॥४.७॥<br>
</p><p>पठतस्तान् समालोक्य मुखदोषविवर्जितान् ।<br>
सोऽथ शोकेन हर्षेण सर्वानेवाभ्यभाषत॥४.८॥<br>
</p><p>स्वस्त्यस्तु वो द्विजश्रेष्ठा जैमिनिं मां निबोधत ।<br>
व्यासशिष्यमनुप्राप्तं भवतां दर्शनोत्सुकम्॥४.९॥<br>
</p><p>मन्युर्न खलु कर्तव्यो यत् पित्रातीव मन्युना ।<br>
शप्ताः खगत्वमापन्नाः सर्वथा दिष्टमेव तत्॥४.१०॥<br>
</p><p>स्फीतद्रव्ये कुले केचिज्जाताः किल मनस्विनः ।<br>
द्रव्यनाशे द्विजेन्द्रास्ते शबरेण सुसान्त्विताः॥४.११॥<br>
</p><p>दत्त्वा याचन्ति पुरुषा हत्वा वध्यन्ति चापरे ।<br>
पातयित्वा च पात्यन्ते त एव तपसः क्षयात्॥४.१२॥<br>
</p><p>एतद्दृष्टं सुबहुशो विपरीतं तथा मया ।<br>
भावाभावसमुच्छेदैरजस्त्रं व्याकुलं जगत्॥४.१३॥<br>
</p><p>इति सञ्चिन्त्य मनसा न शोकं कर्तुमर्हथ ।<br>
ज्ञानस्य फलमेतावच्छोकहर्षैरधृष्यता॥४.१४॥<br>
</p><p>ततस्ते जैमिनिं सर्वे पाद्यार्घ्याभ्यामपूजयन् ।<br>
अनामयञ्च पप्रच्छुः प्रणिपत्य महामुनिम्॥४.१५॥<br>
</p><p>अथोचुः खगमाः सर्वे व्यासशिष्यं तपोनिधिम् ।<br>
सुखोपविष्टं विश्रान्तं पक्षानिलहतक्लमम्॥४.१६॥<br>
</p><p><br>
</p>
<dl><dt>पक्षिण ऊचुः</dt></dl>
<p>अद्य नः सफलं जन्म जीवितञ्च सुजीवितम् ।<br>
यत् पश्यामः सुरैर्वन्द्यं तव पादाम्बुजद्वयम्॥४.१७॥<br>
</p><p>पितृकोपाग्निरुद्भूतो यो नो देहेषु वर्तते ।<br>
सोऽद्य शान्तिं गतो विप्र युष्मद्दर्शनवारिणा॥४.१८॥<br>
</p><p>कच्चित् ते कुशलं ब्रह्मन्नाश्रमे मृगपक्षिषु ।<br>
वृक्षेष्वथ लता-गुल्म-त्वक्सार-तृणजातिषु॥४.१९॥<br>
</p><p>अथवा नैतदुक्तं हि सम्यगस्माभिरादृतैः ।<br>
भवता सङ्गमो येषां तेषामकुशलं कुतः॥४.२०॥<br>
</p><p>प्रसादञ्च कुरुष्वात्र ब्रूह्यागमनकारणम् ।<br>
देवानामिव संसर्गो भवतोऽभ्युदयो महान् ।<br>
केनास्मद्भाग्यगुरुण आनीतो दृष्टिगोचरम्॥४.२१॥<br>
</p><p><br>
</p>
<dl><dt>जैमिनिरुवाच</dt></dl>
<p>श्रूयतां द्विजशार्दूलाः कारणं येन कन्दरम् ।<br>
विन्ध्यस्येहागतो रम्यं रेवावारिकणोक्षितम् ।<br>
सन्देहान् भारते शास्त्रे तान् प्रष्टुं गतवानहम्॥४.२२॥<br>
</p><p>मार्कण्डेयं महात्मानं पूर्वं भृगुकुलोद्वहम् ।<br>
तमहं पृष्टवान् प्राप्य सन्देहान् भरतं प्रति॥४.२३॥<br>
</p><p>स च पृष्टो मया प्राह सन्ति विन्ध्ये महाचले ।<br>
द्रोणपुत्रा महात्मानस्ते वक्ष्मन्त्यर्थविस्तरम्॥४.२४॥<br>
</p><p>तद्वाक्ययोदितश्चेममागतोऽहं महागिरिम् ।<br>
तच्छृणुध्वमशेषेण श्रुत्वा व्याख्यातुमर्हथ॥४.२५॥<br>
</p><p><br>
</p>
<dl><dt>पक्षिण ऊचुः</dt></dl>
<p>विषये सति वक्ष्यामो निर्विशङ्कः शृणुष्व तत् ।<br>
कथं तन्न वदिष्यामो यदस्मद्बुद्धिगोचरम्॥४.२६॥<br>
</p><p>चतुर्ष्वपि हि वेदेषु धर्मशास्त्रेषु चैव हि ।<br>
समस्तेषु तथाङ्गेषु यच्चान्यद्वेदसंमितम्॥४.२७॥<br>
</p><p>एतेषु गोचरोऽस्माकं बुद्धेर्ब्राह्मणसत्तम ।<br>
प्रतिज्ञान्तु समारोढुं तथापि नहि शक्नुमः॥४.२८॥<br>
</p><p>तस्माद्वदस्व विश्रब्धं सन्दिग्धं यद्वि भारते ।<br>
वक्ष्यामस्तव धर्मज्ञ न चेन्मोहो भविष्यति॥४.२९॥<br>
</p><p><br>
</p>
<dl><dt>जैमिनिरुवाच</dt></dl>
<p>सन्दिग्धानीह वस्तूनि भारतं प्रति यानि मे ।<br>
शृणुध्वममलास्तानि श्रुत्वा व्याख्यातुमर्हथ॥४.३०॥<br>
</p><p>कस्मान्मानुषतां प्राप्तो निर्गुणोऽपि जनार्दनः ।<br>
वासुदेवोऽखिलाधारः सर्वकारणकारणम्॥४.३१॥<br>
</p><p>कस्माच्च पाण्डुपुत्राणामेका सा द्रुपदात्मजा ।<br>
पञ्चानां महिषी कृष्णा सुमाहनत्र संशयः॥४.३२॥<br>
</p><p>भेषजं ब्रह्महत्याया बलदेवो महाबलः ।<br>
तीर्थयात्राप्रसङ्गेन कस्माच्चक्रे हलायुधः॥४.३३॥<br>
</p><p>कथं च द्रौपदेयास्तेऽकृतदारा महारथाः ।<br>
पाण्डुनाथा महात्मानो वधमापुरनाथवत्॥४.३४॥<br>
</p><p>एतत् सर्वं कथ्यतां मे सन्दिग्धं भारतं प्रति ।<br>
कृतार्थोहं सुखं येन गच्छेयं निजमाश्रमम्॥४.३५॥<br>
</p><p><br>
</p>
<dl><dt>पक्षिण ऊचुः</dt></dl>
<p>नमस्कृत्य सुरेशाय विष्णवे प्रभविष्णवे ।<br>
पुरुषायाप्रमेयाय शाश्वतायाव्ययाय च॥४.३६॥<br>
</p><p>चतुर्व्यूहात्मने तस्मै त्रिगुणायागुणाय च ।<br>
वरिष्ठाय गरिष्ठाय वरेष्यायामृताय च॥४.३७॥<br>
</p><p>यस्मादणुतरं नास्ति यस्मान्नास्ति बृहत्तरम् ।<br>
येन विश्वमिदं व्याप्तमजेन जगदादिना॥४.३८॥<br>
</p><p>आविर्भाव-तिरोभाव-दृष्टादृष्ट-विलक्षणम् ।<br>
वदन्ति यद् सृष्टमिदं तथैवान्ते च संहृतम्॥४.३९॥<br>
</p><p>ब्रह्मणे चादिदेवाय नमस्कृत्य समाधिना ।<br>
ऋक्सामान्युद्गिरन् वक्त्रैर्यः पुनाति जगत्त्रयम्॥४.४०॥<br>
</p><p>प्रणिपत्य तथेशानमेकबाणविनिर्जितैः ।<br>
यस्यासुरगणैर्यज्ञा विलुप्यन्ते न यज्विनाम्॥४.४१॥<br>
</p><p>प्रवक्ष्यामो मतं कृत्स्नं व्यासस्याद्भुतकर्मणः ।<br>
येन भारतमुद्दिश्य धर्माद्याः प्रकटीकृताः॥४.४२॥<br>
</p><p>आपो नारा इति प्रोक्ता मुनिभिस्तत्त्वदर्शिभिः ।<br>
अयनं तस्य ताः पूर्वं तेन नारायणः स्मृतः॥४.४३॥<br>
</p><p>स देवो भगवान् सर्वं व्याप्य नारायणो विभुः ।<br>
चतुर्धा संस्थितो ब्रह्मन् सगुणो निर्गुणस्तथा॥४.४४॥<br>
</p><p>एका मूर्तिरनिर्देश्या शुक्लां पश्यन्ति तां बुधाः ।<br>
ज्वालामालोपरुद्धाङ्गी निष्ठा सा योगिनां परा॥४.४५॥<br>
</p><p>दूरस्था चान्तिकस्था च विज्ञेया सा गुणातिगा ।<br>
वासुदेवाभिधानासौ निर्ममत्वेन दृश्यते॥४.४६॥<br>
</p><p>रूपवर्णादयस्तस्या न भावाः कल्पनामयाः ।<br>
अस्त्येव सा सदा शुद्धा सुप्रतिष्ठैकरूपिणी॥४.४७॥<br>
</p><p>द्वितीया पृथिवीं मूद्र्घ्ना शेषाख्या धारयत्यधः ।<br>
तामसी सा समाख्याता तिर्यक्त्वं समुपाश्रिता॥४.४८॥<br>
</p><p>तृतीया कर्म कुरुते प्रजापालनतत्परा ।<br>
सत्त्वोद्रिक्ता तु सा ज्ञेया धर्मसंस्थानकारिणी॥४.४९॥<br>
</p><p>चतुर्थो जलमध्यस्था शेते पन्नगतल्पगा ।<br>
रजस्तस्या गुणः सर्गं सा करोति सदैव हि॥४.५०॥<br>
</p><p>या तृतीया हरेर्मूर्तिः प्रजापालनतत्परा ।<br>
सा तु धर्मव्यवस्थानं करोति नियतं भुवि॥४.५१॥<br>
</p><p>प्रोद्धूतानसुरान् हन्ति धर्मविच्छित्तिकारिणः ।<br>
पाति देवान् सतश्चान्यान् धर्मरक्षापरायणान्॥४.५२॥<br>
</p><p>यदा यदा हि धर्मस्य ग्लानिर्भवति जैमिने ।<br>
अभ्युत्थानमधर्मस्य तदात्मानं सृजत्यसौ॥४.५३॥<br>
</p><p>भूत्वा पुरा वराहेण तुण्डेनापो निरस्य च ।<br>
एकया दंष्ट्रयोत्खाता नलिनीव वसुन्धरा॥४.५४॥<br>
</p><p>कृत्वा नृसिंहरूपञ्च हिरण्यकशिपुर्हतः ।<br>
विप्रचित्तिमुखाश्चान्ये दानवा विनिपातिताः॥४.५५॥<br>
</p><p>वामनादींस्तथैवान्यान् न संख्यातुमिहोत्सहे ।<br>
अवताराश्च तस्येह माथुरः साम्प्रतं त्वयम्॥४.५६॥<br>
</p><p>इति सा सात्त्विकी मूर्तिरवतारान् करोति वै ।<br>
प्रद्युम्नेति च सा ख्याता रक्षाकर्मण्यवस्थिता॥४.५७॥<br>
</p><p>देवत्वेऽथ मनुष्यत्वे तिर्यग्योनौ च संस्थिता ।<br>
गृह्णाति तत्स्वभावं च वासुदेवेच्छया सदा॥४.५८॥<br>
</p><p>इत्येतत् ते समाख्यातं कृतकृत्योऽपि यत्प्रभुः ।<br>
मानुषत्वं गतो विष्णुः शृणुष्वास्योत्तरं पुनः॥४.५९॥<br>
</p><p><br>
इति श्रीमार्कण्डेयपुराणे चतुर्व्यूहावतारो नाम द्वितीयोऽध्यायः
</p><p>5(5)
</p><p>पञ्चमोऽध्यायः
</p>
<dl><dt>पक्षिण ऊचुः</dt></dl>
<p>त्वष्टृपुत्रे हते पूर्वं ब्रह्मन्निन्द्रस्य तेजसः ।<br>
ब्रह्महत्याभिभूतस्य परा हानिरजायत॥५.१॥<br>
</p><p>तद्धमं प्रविवेशाथ शाक्रतेजोऽपचारतः ।<br>
निस्तेजाश्चाभवच्छक्रो धर्मे तेजसि निर्गते॥५.२॥<br>
</p><p>ततः पुत्रं हतं श्रुत्वा त्वष्टा क्रुद्धः प्रजापतिः ।<br>
अवलुञ्च्य जटामेकामिदं वचनमब्रवीत्॥५.३॥<br>
</p><p>अद्य पश्यन्तु मे वीर्यं त्रयो लोकाः सदेवताः ।<br>
स च पश्यतु दुर्बुद्धिर्ब्रह्महा पाकशासनः॥५.४॥<br>
</p><p>स्वकर्माभिरतो येन मत्सुतो विनपातितः ।<br>
इत्युक्त्वा कोपरक्ताक्षो जटामग्नौ जुहाव ताम्॥५.५॥<br>
</p><p>ततो वृत्रः समुत्तस्थौ ज्वालामाली महासुरः ।<br>
महाकायो महादंष्ट्रो भिन्नाञ्जनचयप्रभः॥५.६॥<br>
</p><p>इन्द्रशत्रुरमेयात्मा त्वष्टृतेजोपबृंहितः ।<br>
अहन्यहनि सोऽवर्धदिषुपातं महाबलः॥५.७॥<br>
</p><p>वधाय चात्मनो दृष्ट्वा वृत्रं शक्रो महासुरम् ।<br>
प्रेषयामास सप्तर्षोन् सन्धिमिच्छन् भयातुरः॥५.८॥<br>
</p><p>सख्यञ्चक्रुस्ततस्तस्य वृत्रेण समयांस्तथा ।<br>
ऋषयः प्रीतमनसः सर्वभूतहिते रताः॥५.९॥<br>
</p><p>समयस्थितिमुल्लङ्घ्य यदा शक्रेण घातितः ।<br>
वृत्रो हत्याभिभूतस्य तदा बलमशीर्यत॥५.१०॥<br>
</p><p>तच्छक्रदेहविभ्रष्टं बलं मारुतमाविशत् ।<br>
सर्वव्यापिनमव्यक्तं बलस्यैवाधिदैवतम्॥५.११॥<br>
</p><p>अहल्याञ्च यदा शक्रो गौतमं रूपमास्थितः ।<br>
धर्षयामास देवेन्द्रस्तदा रूपमहीयत॥५.१२॥<br>
</p><p>अङ्गप्रत्यङ्गलावण्यं यदतीव मनोरम् ।<br>
विहाय दुष्टं देवेन्द्रं नासत्यावगमत् ततः॥५.१३॥<br>
</p><p>धर्मेण तेजसा त्यक्तं बलहीनमरूपिणम् ।<br>
ज्ञात्वा सुरेशं दैतेयास्तज्जये चक्रुरुद्यमम्॥५.१४॥<br>
</p><p>राज्ञामुद्रिक्तवीर्याणां देवेन्द्रं विजिगीषवः ।<br>
कुलेष्वतिबला दैत्या अजायन्त महामुने॥५.१५॥<br>
</p><p>कस्यचित्त्वथ कालस्य धरणी भारपीडिता ।<br>
जगाम मेरुशिखरं सदो यत्र दिवौकसाम्॥५.१६॥<br>
</p><p>तेषां सा कथयामास भूरिभारावपीडिता ।<br>
दनुजात्मजदैत्योत्थं खेदकारणमात्मनः॥५.१७॥<br>
</p><p>एते भवद्भिरसुरा निहताः पृथुलौजसः ।<br>
ते सर्वे मानुषे लोके जाता गेहेषु भूभृताम्॥५.१८॥<br>
</p><p>अक्षौहिण्यो हि बहुलास्तद्भारार्ता व्रजाम्यधः ।<br>
तथा कुरुध्वं त्रिदशा यथा शान्तिर्भवेन्मम॥५.१९॥<br>
</p><p><br>
</p>
<dl><dt>पक्षिण ऊचुः</dt></dl>
<p>तेजोभागैस्ततो देवा अवतेरुर्दिवो महीम् ।<br>
प्रजानामुपकारार्थं भूभारहरणाय च॥५.२०॥<br>
</p><p>यदिन्द्रदेहजं तेजस्तन्मुमोच स्वयं वृषः ।<br>
कुन्त्या जातो महातेजास्ततो राजा युधिष्ठिरः॥५.२१॥<br>
</p><p>बलं मुमोच पवनस्ततो भीमो व्यजायत ।<br>
शक्रवीर्यार्धतश्चैव जज्ञे पार्थो धनञ्जयः॥५.२२॥<br>
</p><p>उत्पन्नौ यमजौ माद्रयां शक्ररूपौ महाद्युती ।<br>
पञ्चधा भगवानित्थमवतीर्णः शतक्रतुः॥५.२३॥<br>
</p><p>तस्योत्पन्ना महाभागा पत्नी कृष्णा हुताशनात्॥५.२४॥<br>
</p><p>शक्रस्यैकस्य सा पत्नी कृष्णा नान्यस्य कस्यचित् ।<br>
योगीश्वराः शरीराणि कुर्वन्ति बहुलान्यपि॥५.२५॥<br>
</p><p>पञ्चानामेकपत्नीत्वमित्येतत् कथितं तव ।<br>
श्रूयतां बलदेवोऽपि यथा यातः सरस्वतीम्॥५.२६॥<br>
</p><p><br>
इति श्रीमार्कण्डेयपुराणे इन्द्रविक्रियानाम पञ्चमोऽध्यायः
</p>
<!-- 
NewPP limit report
Parsed by mw2375
Cached time: 20231003163009
Cache expiry: 1814400
Reduced expiry: false
Complications: []
CPU time usage: 0.026 seconds
Real time usage: 0.029 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:14672-0!canonical and timestamp 20231003163009 and revision id 369538. Rendering was triggered because: page-view
 -->
