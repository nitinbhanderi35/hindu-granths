<div id="ws-data" class="ws-noexport" style="display:none; speak:none">
<p><span id="ws-title"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></span>
<span id="ws-author">वेदव्यासः</span>
<span id="ws-year"></span>
</p>
</div>
<table style="width:100%; margin-bottom:5px; border: 1px solid #ADA; background-color: #FFFFFF; text-align:center; font-size:0.9em;">

<tbody><tr>
<td style="width:20%; text-align:left; font-size:0.9em;">←&nbsp;<a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%AF%E0%A5%A7-%E0%A5%AF%E0%A5%A9" title="मार्कण्डेयपुराणम्/अध्यायः ९१-९३">अध्यायः ९१-९३</a>
</td>
<td style="width:60%;"><span style="font-size:110%"><b><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></b></span><br>अध्यायाः ०९१-०९५<br> <a href="/wiki/%E0%A4%B2%E0%A5%87%E0%A4%96%E0%A4%95%E0%A4%83:%E0%A4%B5%E0%A5%87%E0%A4%A6%E0%A4%B5%E0%A5%8D%E0%A4%AF%E0%A4%BE%E0%A4%B8%E0%A4%83" title="लेखकः:वेदव्यासः">वेदव्यासः</a>
</td>
<td style="width:200%; text-align:right;font-size:0.9em;"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A6%E0%A5%AF%E0%A5%AC-%E0%A5%A7%E0%A5%A6%E0%A5%A6" title="मार्कण्डेयपुराणम्/अध्यायाः ०९६-१००">अध्यायाः ०९६-१००</a>&nbsp;→
</td></tr></tbody></table>
<table style="width:100%; border-bottom:1px solid #A88; background:#FFFFFF; font-size:0.9em;">

<tbody><tr>
<td>
</td></tr></tbody></table>
<div class="poem">
<p><span style="font-size: 14pt; line-height:200%">91<br>
अथैकनवतितमोऽध्यायः  ।<br>
रौच्यवर्णनम्<br>
मार्कण्डेय उवाच<br>
सावर्णिकमिदं सम्यक्प्रोक्तं मन्वन्तरं तव । <br>
तथैव देवीमाहात्म्ये महिषासुरघातनम् । । १ <br>
उत्पत्तयश्च या देव्या मातॄणां च महाहवे । <br>
तथैव सम्भवो देव्याश्चामुण्डाया यथा भवः । । २ <br>
शिवदूत्याश्च माहात्म्यं वधः शुम्भनिशुम्भयोः । <br>
रक्तबीजवधश्चैव सर्वमेतत्तवोदितम् । । ३ <br>
श्रूयतां मुनिशार्दूल सावर्णिकमथापरम् । <br>
दत्तपुत्रश्च सावर्णिर्भावी यो नवमो मनुः । । ४<br>
कथयामि मनोस्तस्य ये देवा मुनयो नृपाः । <br>
पारा मरीचिभर्गाश्च सुधर्माणस्तथा सुराः । । ५<br>
एते त्रिधा भविष्यन्ति सर्वे द्वादशका गणाः । <br>
तेषामिन्द्रो भविष्यस्तु सहस्राक्षो महाबलः । । ६ <br>
साम्प्रतं कार्तिकेयो यो वह्निपुत्रः षडाननः । <br>
अद्भुतो नाम शक्रोऽसौ भावी तस्यान्तरे मनोः । । ७ <br>
मेधातिथिर्वसुः सत्यो ज्योतिष्मान्द्युतिमांस्तथा । <br>
सप्तर्षयोऽन्यः सबलस्तथान्यो हव्यवाहनः । । ८ <br>
धृष्टकेतुर्बर्हकेतुः खड्गहस्तो निरामयः । <br>
पृथुश्रवास्तथार्चिष्मान्भूरिद्युम्नो बृहद्भयः । । ९ <br>
एते नृपसुतास्तस्य दत्तपुत्रस्य वै नृपाः । <br>
मनोस्तु दशमस्यान्यच्छृणु मन्वन्तरं द्विज । । 91.१० <br>
मन्वन्तरे च दशमे ब्रह्मपुत्रस्य धीमतः । <br>
सुखासीना निरुद्धाश्च द्विप्रकाराः सुराः स्मृताः । । ११ <br>
शतसंख्या हि ते देवा भविष्या भाविनो मनोः । <br>
यत्पुत्राणां शतं भावि तद्देवानां तदा शतम् । । १२ <br>
शान्तिरिन्द्रस्तथा भावी सर्वैरिन्द्रगुणैर्युतः । <br>
सप्तर्षींस्तान्निबोध त्वं ये भविष्यन्ति वै तदा । । १३ <br>
आपोमूतिर्हविष्मांश्च सुकृती सत्य एव च । <br>
नाभागोऽप्रतिमश्चैव वासिष्ठश्चैव सप्तमः । । १४ <br>
सुक्षेत्रश्चोत्तमौजाश्च भूरिषेणश्च वीर्यवान् । <br>
शतानीकोऽथ वृषभो ह्यनमित्रो जयद्रथः । । १५ <br>
भूरिद्युम्नः सुपर्वा च तस्यैते तनया मनोः । <br>
भविष्या धर्मपुत्रस्य सावर्णस्यान्तरं शृणु । । १६ <br>
विहङ्गमाः कामगाश्च निर्माणरतयस्तथा । <br>
त्रिःप्रकारा भविष्यन्ति एकैकस्त्रिंशको गणः । । १७ <br>
मासर्तुदिवसा ये तु निर्माणपतयस्तु ते । <br>
विहङ्गमा रात्रयोऽथ मौहूर्त्ताः कामगा गणाः । । १८ <br>
इन्द्रो वृषाख्यो भविता तेषां प्रख्यातविक्रमः । <br>
हविष्मांश्च वरिष्ठश्च ऋष्टिरन्यस्तथारुणिः । । १९ <br>
निश्चरश्चानघश्चैव विष्टिश्चान्यो महामुनिः । <br>
सप्तर्षयोऽन्तरे तस्मिन्नग्नितेजाश्च सप्तमः । । 91.२०<br>
सर्वत्रगः सुशर्मा च देवानीकः पुरूद्वहः । <br>
हेमधन्वा दृढायुश्च भाविनस्तत्सुता नृपाः । । २१ <br>
द्वादशे रुद्रपुत्रस्य प्राप्ते मन्वन्तरे मनोः । <br>
सावर्णाख्याश्च ये देवा मुनयश्च शृणुष्व तान् । । २२ <br>
सुधर्माणः सुमनसो हरितो रोहितस्तथा । <br>
सुवर्णाश्च सुरास्तत्र पञ्चैते दशका गणाः । । २३ <br>
तेषामिन्द्रस्तु विज्ञेय ऋतधामा महाबलः । <br>
सर्वैरिन्द्रगुणैर्युक्ताः सप्तर्षीनपि मे शृणु । । २४ <br>
द्युतिस्तपस्वी सुतपास्तपोमूर्तिस्तपोनिधिः । <br>
तपोरतिस्तथैवान्यः सप्तमस्तु तपोधृतिः । । २५ <br>
देववानुपदेवश्च देवश्रेष्ठो विदूरथः । <br>
मित्रवान्मित्रविन्दश्च भाविनस्तत्सुता नृपाः । । २६ <br>
त्रयोदशस्य पर्याये रौच्याख्यस्य मनोः सुरान् । <br>
सप्तर्षींश्च नृपाञ्श्चैव गदतो मे निशामय । । २७ <br>
सुधर्माणः सुरास्तत्र सुकर्माणस्तथापरे । <br>
सुशर्माणः सुरा ह्येते समस्ता मुनिसत्तम । । २८ <br>
महाबलो महावीर्यस्तेषामिन्द्रो दिवस्पतिः । <br>
भविष्यानथ सप्तर्षीन्गदतो मे निशामय । । २९ <br>
धृतिमानव्ययश्चैव तत्त्वदर्शी निरुत्सुकः ।<br>
निर्मोहः सुतपाश्चान्यो निष्प्रकम्पश्च सप्तमः । । 91.३० <br>
चित्रसेनो विचित्रश्च नियतिर्निर्भयो दृढः । <br>
सुनेत्रः क्षत्रबुद्धिश्च सुव्रतश्चैव तत्सुताः । । ३१ <br>
इति श्रीमार्कण्डेयपुराणे रौच्यमन्वन्तर एकनवतितमोऽध्यायः । ९१ ।<br>
92<br>
अथ द्विनवतितमोऽध्यायः<br>
रुच्युपाख्यानवर्णनम्<br>
मार्कण्डेय उवाच<br>
रुचिः प्रजापतिः पूर्वं निर्ममो निरहंकृतः । <br>
यत्रास्तमितशायी च चचार पृथिवीमिमाम् । । १ <br>
अनग्निमनिकेतं तमेकाहारमनाश्रमम् । <br>
विमुक्तसङ्गं तं दृष्ट्वा प्रोचुस्तत्पितरो मुनिम् । । २ <br>
पितर ऊचुः<br>
वत्स कस्मात्त्वया पुण्यो न कृतो दारसंग्रहः । <br>
स्वर्गापवर्गहतुत्वाद्बन्धस्तेनानिशं विना । । ३ <br>
गृही समस्तदेवानां पितॄणां च तथार्हणाम् । <br>
ऋषीणामतिथीनां च कुर्वंल्लोकानुपाश्नुते । । ४ <br>
स्वाहोच्चारणतो देवान्स्वधोच्चारणतः पितॄन् । <br>
विभजत्यन्नदानेन भूताद्यानतिथीनपि । । ५ <br>
स त्वं दैवादृणाद्बन्धं बन्धमस्मदृणादपि । <br>
अवाप्नोषि मनुष्यर्षिभूतेभ्यश्च दिनेदिने । । ६ <br>
अनुत्पाद्य सुतान्देवानसन्तर्प्य पितॄंस्तथा । <br>
भूतादींश्च कथं मौढ्यात्सुगतिं गन्तुमिच्छसि । । ७ <br>
क्लेशमेवैहिकं पुत्र मन्यामोऽत्र भवेत्तव । <br>
मृतस्य नरकं तद्वत्क्लेशमेवान्यजन्मनि । । ८ <br>
रुचिरुवाच<br>
परिग्रहोऽतिदुःखाय पापायाधोगतेस्तथा । <br>
भवत्यतो मया पूर्वं न कृतो दारसंग्रहः । । ९<br>
आत्मनः संयमो योऽयं क्रियतेऽक्षनियन्त्रणात् । <br>
स मुक्तिहेतुर्न भवत्यासावपि परिग्रहात् । । 92.१० <br>
प्रक्षाल्यतेऽनुदिवसं यदात्मा निष्परिग्रहैः । <br>
ममत्वपङ्कदिग्धोऽपि चित्ताम्भोभिर्वरं हि तत् । । ११ <br>
अनेकभवसंभूतकर्मपङ्कांकितो बुधैः । <br>
आत्मा सद्वासनातोयैः प्रक्षाल्यो नियतेन्द्रियैः । । १२ <br>
पितर ऊचुः<br>
युक्तं प्रक्षालनं कर्तुमात्मनो नियतेन्द्रियैः । <br>
किन्तु लेपाय मार्गोऽयं यत्र त्वं पुत्र वर्तसे । । १३ <br>
पञ्चर्णदीनैरशुभं नुद्यतेऽनभिसन्धितैः । <br>
फलैस्तथोपभोगैश्च पूर्वकर्मशुभाशुभैः । । १४ <br>
एवं न बन्धो भवति कुर्वतः कारणात्मकः । <br>
न च बन्धाय तत्कर्म भवत्यनभिसन्धितम् । । १५ <br>
पूर्वकर्म कृतं भोगैः क्षीयतेऽहर्निशं तथा । <br>
सुखदुःखात्मकैर्वत्स पुण्यापुण्यात्मकैर्नृणाम् । । १६ <br>
एवं प्रक्षाल्यते प्राज्ञैरात्मा बन्धाच्च रक्ष्यते । <br>
न त्वेवमविवेकेन पापपङ्केन लिप्यते । । १७ <br>
रुचिरुवाच<br>
अविद्या पठ्यते वेदः कर्ममार्गः पितामहाः । <br>
तत्कथं कर्मणो मार्गे भवन्तो योजयन्ति माम् । । १८ <br>
पितर ऊचुः<br>
अविद्या सत्यमेवैतत्कर्म नैतन्मृषावचः । <br>
किन्तु विद्या परिप्राप्तौ हेतु कर्म न संशयः । । १९ <br>
विहिताकरणात्पुंभिरसद्भिः क्रियते तु यः । <br>
संयमो मुक्तये नासौ प्रत्युताऽधोगतिप्रदः । । 92.२०<br>
प्रक्षालयामीति भवान्वत्सात्मानं तु मन्यते । <br>
विहिताकरणोद्भूतैः पापैस्त्वं तु विलिप्यसे । । २१ <br>
अविद्याप्युपकाराय विषवज्जायते नृणाम् । <br>
अनुष्ठिताभ्युपायेन बन्धायान्यायतो हि सा । । २२ <br>
तस्माद्वत्स कुरुष्व त्वं विधिवद्दारसंग्रहम् । <br>
मां जन्म विफलं तेऽस्तु असम्प्राप्य तु लौकिकम् । । २३ <br>
रुचिरुवाच<br>
वृद्धोऽहं साम्प्रतं को मे पितरः सम्प्रदास्यति । <br>
भार्यां तथा दरिद्रस्य दुष्करो दारसंग्रहः । । २४ <br>
पितर ऊचुः<br>
अस्माकं पतनं वत्स भवतश्चाप्यधोगतिः । <br>
नूनं भावि भवित्री च नाभिनन्दसि नो वचः । । २५ <br>
मार्कण्डेय उवाच<br>
इत्युक्त्वा पितरस्तस्य पश्यतो मुनिसत्तम । <br>
बभूवुः सहसाऽदृश्या दीपा वाताहता इव । । २६ <br>
इति श्रीमार्कण्डेयपुराणे रुच्युपाख्याने द्विनवतितमोऽध्यायः । ९२ ।<br>
8<br>
अथ त्रिनवतितमोऽध्यायः<br>
पितृस्तवनवर्णनम्<br>
मार्कण्डेय उवाच<br>
स तेन पितृवाक्येन भृशमुद्विग्नमानसः । <br>
कन्याभिलाषी विप्रर्षिः परिबभ्राम मेदिनीम् । । १ <br>
कन्यामलभमानोऽसौ पितृवाक्याग्निदीपितः । <br>
चिन्तामवाप महतीमतीवोद्विग्नमानसः । । २ <br>
किं करोमि क्व गच्छामि कथं मे दारसंग्रहः । <br>
क्षिप्रं भवेत्पितॄणां यो ममाभ्युदयकारकः । । ३ <br>
इति चिन्तयतस्तस्य मतिर्जाता महात्मनः । <br>
तपसाराधयाम्येनं ब्रह्माणं कमलोद्भवम् । । ४ <br>
ततो वर्षशतं दिव्यं तपस्तेपे स वेधसम् । <br>
दिदृक्षुः सुचिरं कालं परं नियममास्थितः । । ५ <br>
ततः स्वं दर्शयामास ब्रह्मा लोकपितामहः । <br>
उवाच तं प्रसन्नोऽस्मीत्युच्यतामभिवाञ्छितम् । । ६ <br>
ततोऽसौ प्रणिपत्याह ब्रह्माणं जगतो गतिम् । <br>
पितॄणां वचनात्तेन यत्कर्तुमभिवाञ्छितम् । । <br>
ब्रह्मा चाह रुचिं विप्रं श्रुत्वा तस्याभिवाच्छितम् । । ७ <br>
ब्रह्मोवाच<br>
प्रजापतिस्त्वं भविता स्रष्टव्या भवता प्रजाः । <br>
सृष्ट्वा प्रजाः सुतान्विप्र समुत्पाद्य क्रियास्तथा । । ८ <br>
कृत्वा कृताधिकारस्त्वं ततः सिद्धिमवाप्स्यसि । <br>
स त्वं यथोक्तं पितृभिः कुरु दारपरिग्रहम् । । ९<br>
कामं चेममभिध्याय क्रियतां पितृपूजनम् । <br>
त एव तुष्टाः पितरः प्रदास्यन्ति तवेप्सितान् । । <br>
पत्नीं सुतांश्च सन्तुष्टाः किं न दद्युः पितामहाः । । 93.१० <br>
मार्कण्डेय उवाच<br>
इत्यृषेर्वचनं श्रुत्या ब्रह्मणोऽव्यक्तजन्मनः । <br>
नद्या विविक्ते पुलिने चकार पितृतर्पणम् । । ११ <br>
तुष्टाव च पितॄन्विप्रः स्तवैरेभिस्तथादृतः । <br>
एकाग्रः प्रयतो भूत्वा भक्तिनम्रात्मकन्धरः । । १२ <br>
रुचिरुवाच<br>
नमस्येऽहं पितॄञ्छ्राद्धे ये वसन्त्यधिदेवताः । <br>
देवैरपि हि तर्प्यन्ते ये च श्राद्धे स्वधोत्तरैः । । १३ <br>
नमस्येऽहं पितॄन्स्वर्गे ये तर्प्यन्ते महर्षिभिः । <br>
श्राद्धैर्मनोमयैर्भक्त्या भुक्तिमुक्तिमभीप्सुभिः । । १४ <br>
नमस्येऽहं पितॄन्स्वर्गे सिद्धाः सन्तर्पयन्ति यान् । <br>
श्राद्धेषु दिव्यैः सकलैरुपहारैरनुत्तमैः । । १५ <br>
नमस्येऽहं पितॄन्भक्त्या येऽर्च्यन्ते गुह्यकैरपि । <br>
तन्मयत्वेन वाञ्छद्भिर्ऋद्धिमात्यन्तिकीं पराम् । । १६ <br>
नमस्येऽहं पितॄन्मर्त्यैरर्च्यन्ते भुवि ये सदा । <br>
श्राद्धेषु श्रद्धयाभीष्टलोकप्राप्तिप्रदायिनः । । १७ <br>
नमस्येऽहं पितॄन्विप्रैरर्च्यन्ते भुवि ये सदा । <br>
वाञ्छिताभीष्टालाभाय प्राजापत्यप्रदायिनः । । १८ <br>
नमस्येऽहं पितॄन्ये वै तर्प्यन्तेऽरण्यवासिभिः । <br>
वन्यैः श्राद्धैर्यताहारैस्तपोनिर्धूतकिल्बिषैः । । १९ <br>
नमस्येऽहं पितॄन्विप्रैर्नैष्ठिकव्रतचारिभिः । <br>
ये संयतात्मभिर्नित्यं सन्तर्प्यन्ते समाधिभिः । । 93.२० <br>
नमस्येऽहं पितॄञ्छ्राद्धै राजन्यास्तर्पयन्ति यान् । <br>
कव्यैरशेषैर्विधिवल्लोकत्रयफलप्रदान् । । २१<br>
नमस्येऽहं पितॄन्वैश्यैरर्च्यन्ते भुवि ये सदा । <br>
स्वकर्माभिरतैर्नित्यं पुष्पधूपान्नवारिभिः । । २२ <br>
नमस्येऽहं पितॄञ्छ्राद्धैर्ये शूद्रैरपि भक्तितः । <br>
सन्तर्प्यन्ते जगत्यत्र नाम्ना ख्याताः सुकालिनः । । २३ <br>
नमस्येऽहं पितॄञ्छ्राद्धैः पाताले या महासुरैः । <br>
सन्तर्प्यन्ते स्वधाहारास्त्यक्तदम्भमदैः सदा । । २४ <br>
नमस्येऽहं पितॄञ्छ्राद्धैरर्च्यन्ते ये रसातले । <br>
भोगैरशेषैर्विधिवन्नागैः कामानभीप्सुभिः । । २५ <br>
नमस्येऽहं पितॄ्ञ्छ्राद्धैः सर्पैः सन्तर्पितान्सदा । <br>
तत्रैव विधिवन्मन्त्रभोगसम्पत्समन्वितैः । । २६ <br>
पितॄन्नमस्ये निवसन्ति साक्षाद्ये देवलोके च तथान्तरिक्षे ।<br>
महीतले ये च सुरादिपूज्यास्ते मे प्रतीच्छन्तु मयोपनीतम् । । २७<br>
पितॄन्नमस्ये परमात्मभूता ये वै विमाने निवसन्ति मूर्ताः ।<br>
यजन्ति यानस्तमलैर्मनोभिर्योगीश्वराः क्लेशविमुक्तिहेतून् । । २८<br>
पितॄन्नमस्ये दिवि ये च मूर्ताः स्वधाभुजः काम्यफलाभिसन्धौ ।<br>
प्रदानशक्ताः सकलेप्सितानां विभुक्तिदा येऽनभिसंहितेषु । । २९<br>
तृप्यन्तु तेऽस्मिन्पितरः समस्ता इच्छावतां ये प्रदिशन्ति कामान् ।<br>
सुरत्वमिन्द्रत्वमतोऽधिकं वा सुतान्पशून्स्वानि बलं गृहाणि । । 93.३०<br>
सोमस्य ये रश्मिषु येऽर्कबिम्बे शुक्ले विमाने च सदा वसन्ति ।<br>
तृप्यन्तु तेऽस्मिन्पितरोऽन्नतोयैर्गन्धादिना पुष्टिमितो व्रजन्तु । । ३१<br>
येषां हतेऽग्नौ हविषा च तृप्तिर्ये भुञ्जते विप्रशरीरसंस्थाः । <br>
ये पिण्दानेन मुदं प्रयान्ति तृप्यन्तु तेऽस्मिन्पितरोऽन्नतोयैः । । ३२ <br>
ये खड्गिमांसेन सुरैरभीष्टैः कृष्णैस्तिलैर्दिव्यमनोहरैश्च । <br>
कालेन शाकेन महर्षिवर्यैः सम्प्रीणितास्ते मुदमत्र यान्तु । । ३३ <br>
कव्यान्यशेषाणि च यान्यभीष्टान्यतीव तेषाममरार्चितानाम् । <br>
तेषां तु सान्निध्यमिहास्तु पुष्पगन्धान्नभोज्येषु मया कृतेषु । । ३४ <br>
दिने दिने ये प्रतिगृह्णतेऽर्च्चां मासांतपूज्यां भुवि येऽष्टकासु । <br>
ये वत्सरान्तेऽभ्युदये च पूज्याः प्रयान्तु ते मे पितरोऽत्र तृप्तिम् । । ३५ <br>
पूज्या द्विजानां कुमुदेन्दुभासो ये क्षत्रियाणां च नवार्कवर्णाः । <br>
तथा विशां ये कनकावदाता नीलीनिभाः शूद्रजनस्य ये च । । ३६ <br>
तेऽस्मिन्समस्ता मम पुण्यगन्धधूपान्नतोयादिनिवेदनेन । <br>
तथाग्निहोमेन  च यान्तु तृप्तिं सदा पितृभ्यः प्रणतोऽस्मि तेभ्यः । । ३७ <br>
ये देवपूर्वाण्यतितृप्तिहेतोरञ्जन्ति कव्यानि शुभाहुतानि । <br>
तृप्ताश्च ये भूतिसृजो भवन्ति तृप्यन्तु तेऽस्मिन्प्रणतोऽस्मि तेभ्यः । । ३८ <br>
रक्षांसि भूतान्यसुरांस्तथोग्रान्निर्नाशयन्तस्त्वशिवं प्रजानाम् । <br>
आद्याः सुराणाममरेशपूज्या तृप्यन्तु तेऽस्मिन् प्रणतोऽस्मि तेभ्यः । । ३९<br>
अग्निष्वात्ता बर्हिषद आज्यपाः सोमपास्तथा ।<br>
व्रजन्तु तृप्तिं श्राद्धेऽस्मिन्पितरस्तर्पिता मया । । 93.४०<br>
अग्निष्वात्ताः पितृगणाः प्राचीं रक्षन्तु मे दिशम् ।<br>
तथा बर्हिषदः पान्तु याम्यां ये पितरः स्मृताः । । ४१<br>
प्रतीचीमाज्यपास्तद्वदुदीचीमपि सोमपाः । <br>
रक्षोभूतपिशाचेभ्यस्तथैवासुरदोषतः । । ४२ <br>
सर्वतश्चाधिपस्तेषां यमो रक्षां करोतु मे । <br>
विश्वो विश्वभुगाराध्यो धर्मो धन्यः शुभाननः । । ४३ <br>
भूतिदो भूतिकृद्भूतिः पितॄणां ये गणा नव । <br>
कल्याणः कल्यताकर्त्ता कल्यः कल्यतराश्रयः । । ४४ <br>
कल्यताहेतुरनघः षडिमे ते गणाः स्मृताः । <br>
वरो वरेण्यो वरदः पुष्टिदस्तुष्टिदस्तथा । । ४५ <br>
विश्वपाता तथा धाता सप्तैवैते तथा गणाः । <br>
महान्महात्मा महितो महिमावान्महाबलः । । ४६ <br>
गणाः पञ्च तथैवैते पितॄणां पापनाशनाः । <br>
सुखदो धनदश्चान्यो धर्मदोऽन्यश्च भूतिदः । । ४७ <br>
पितॄणां कथ्यते चैतत्तथा गणचतुष्टयम् । <br>
एकत्रिंशत्पितृगणा यैर्व्याप्तमखिलं जगत् । । <br>
ते मेऽनुतृप्तास्तुष्यन्तु यच्छन्तु च सदा हितम् । । ४८ <br>
इति श्रीमार्कण्डेयपुराणे रौच्यमन्वन्तरे रुच्युपाख्याने<br>
पितृस्तवनं नाम त्रिनवतितमोऽध्यायः । ९३ ।<br>
94<br>
अथ चतुर्नवतितमोऽध्यायः <br>
पितृवरप्रदानवर्णनम्<br>
मार्कण्डेय उवाच<br>
एवं तु स्तुवतस्तस्य तेजसो राशिरुच्छ्रितः । <br>
प्रादुर्बभूव सहसा गगनव्याप्तिकारकः । । १ <br>
तद्दृष्ट्वा सुमहत्तेजः समासाद्य स्थितं जगत् । <br>
जानुभ्यामवनिं गत्वा रुचिः स्तोत्रमिदं जगौ । ।२ <br>
रुचिरुवाच<br>
अमूर्तानां च मूर्तानां पितॄणां दीप्ततेजसाम् । <br>
नमस्यामि सदा तेषां ध्यानिनां दिव्यचक्षुषाम् । । ३ <br>
इन्द्रादीनां च नेतारो दक्षमारीचयोस्तथा । <br>
सप्तर्षीणां तथान्येषां तान्नमस्यामि कामदान् । । ४ <br>
मन्वादीनां मुनीन्द्राणां सूर्याचन्द्रमसोस्तथा । <br>
तान्नमस्याम्यहं सर्वान्पितरश्चार्णवेषु ये । । ५ <br>
नक्षत्राणां ग्रहाणां च वाय्वग्न्योर्नभसस्तथा । <br>
द्यावापृथिव्योश्च तथा नमस्यामि कृताञ्जलिः । । ६ <br>
देवर्षीणां ग्रहाणां च सर्वलोकनमस्कृतान् । <br>
अक्षय्यस्य सदा दातॄन्नमस्येऽहं कृताञ्जलिः । । ७ <br>
प्रजापतेः कश्यपाय सोमाय वरुणाय च । <br>
योगेश्वरेभ्यश्च सदा नमस्यामि कृताञ्जलिः । । ८ <br>
नमो गणेभ्यः सप्तभ्यस्तथा लोकेषु सप्तसु । <br>
स्वयंभुवे नमस्यामि ब्रह्मणे योगचक्षुषे । । ९ <br>
सोमाधारान्पितृगणान्योगमूर्तिधरांस्तथा । <br>
नमस्यामि तथा सोमं पितरं जगतामहम् । । 94.१०<br>
अग्निरूपांस्तथैवान्यान्नमस्यामि पितॄनहम् । <br>
अग्नीषोममयं विश्वं यत एतदशेषतः । । ११ <br>
ये तु तेजसि ये चैते सोमसूर्याग्निमूर्त्तयः । <br>
जगत्स्वरूपिणश्चैव तथा ब्रह्मस्वरूपिणः । । १२ <br>
तेभ्योऽखिलेभ्यो योगिभ्यः पितृभ्यो यतमानसः । <br>
नमो नमो नमस्ते मे प्रसीदन्तु स्वधाभुजः । । १३ <br>
मार्कण्डेय उवाच<br>
एव स्तुतास्ततस्तेन तेजसा मुनिसत्तम । <br>
निश्चक्रमुस्तेऽपि ततो भासयन्तो दिशो दश । । १४ <br>
निवेदितं च यत्तेन पुष्पगन्धानुलेपनम् । <br>
तद्भूषितानथ स तान्ददृशे पुरतः स्थितान् । । १५ <br>
प्रणिपत्य पुनर्भक्तया पुनरेव कृताञ्जलिः । <br>
नमस्तुभ्यं नमस्तुभ्यमित्याह पृथगादृतः । । १६ <br>
ततः प्रसन्नाः पितरस्तमूचुर्मुनिसत्तमम् । <br>
वरं वृणीष्वेति स तानुवाचानतकन्धरः । । १७ <br>
रुचिरुवाच<br>
साम्प्रतं सर्गकर्तृत्वमादिष्टं ब्रह्मणा मम । <br>
सोऽहं पुत्रीमभीप्सामि धन्यां दिव्यां प्रजावतीम् । । १८ <br>
पितर ऊचुः<br>
अद्यैव सद्यः पत्नी ते भवत्वतिमनोरमा । <br>
तस्यां च पुत्रो भविता भवतो मनुरुत्तमः । । १९ <br>
मन्वन्तराधिपो धीमांस्त्वन्नाम्नैवोपलक्षितः । <br>
रुचे रौच्य इति ख्यातिं यो यास्यति जगत्त्रये । । 94.२० <br>
तस्यापि बहवः पुत्रा महाबलपराक्रमाः । <br>
भविष्यन्ति महात्मानः पृथिवीपरिपालकाः । । २१<br>
त्वं च प्रजापतिर्भूत्वा प्रजाः सृष्ट्वा चतुर्विधाः । <br>
क्षीणाधिकारो धर्मज्ञ ततः सिद्धिमवाप्स्यसि । । २२ <br>
स्तोत्रेणानेन च नरो योऽस्मांस्तोष्यति भक्तितः । <br>
तस्य तुष्टा वयं भोगानात्मज्ञानं तथोत्तमम् । । २३ <br>
शरीरारोग्यमर्थं च पुत्रपौत्रादिकं तथा । <br>
प्रदास्यामो न सन्देहो यच्चान्यदभिवाच्छितम् । । २४ <br>
तस्मात्पुण्यफलं लोके वाञ्छद्भिः सततं नरैः । <br>
पितॄणां चाक्षया तृप्तिं स्तव्याः स्तोत्रेण मानवैः । । २५ <br>
वाञ्छद्भिः सततं स्तव्याः स्तोत्रेणानेन वै यतः । <br>
श्राद्धे च इमं भक्त्या अस्मत्प्रीतिकरं स्तवम् । । २६ <br>
पठिष्यन्ति द्विजाग्र्याणां भुञ्जतां पुरतः स्थितः । <br>
स्तोत्रश्रवणसम्प्रीत्या सन्निधाने परे कृते । । २७ <br>
अस्माकमक्षयं श्राद्धं तद्भविष्यत्यसंशयम् । <br>
यद्यप्यश्रोत्रियं श्राद्धं यद्यप्युपहतं भवेत् । । २८ <br>
अन्यायोपात्तवित्तेन यदि वा कृतमन्यथा । <br>
अश्राद्धार्हैरुपहतैरुपहारैस्तथा कृतम् । । २९ <br>
अकालेऽप्यथवाऽदेशे विधिहीनमथापि वा । <br>
अश्रद्धया वा पुरुषैर्दम्भमाश्रित्य वा कृतम् । । 94.३० <br>
अस्माकं तृप्तये श्राद्धं तथाप्येतदुदीरणात् । <br>
यत्रैतत्पठ्यते श्राद्धे स्तोत्रमस्मत्सुखावहम् । । ३१ <br>
अस्माकं जायते तृप्तिस्तत्र द्वादशवार्षिकी । <br>
हेमन्ते द्वादशाब्दानि तृप्तिमेतत्प्रयच्छति । । ३२ <br>
शिशिरे द्विगुणाब्दांश्च तृप्तिं स्तोत्रमिदं शुभम् । <br>
वसन्ते षोडश समास्तृप्तये श्राद्धकर्मणि । । ३३ <br>
ग्रीष्मे षोडशैवैतत्पठितं तृप्तिकारकम् । <br>
विकलेऽपि कृते श्राद्धे स्तोत्रेणानेन साधिते । । ३४ <br>
वर्षासु तृप्तिरस्माकमक्षया जायते रुचे । <br>
शरत्कालेऽपि पठितं श्राद्धकाले प्रयच्छति । । ३५<br>
अस्माकमेतत्पुरुषस्तृप्तिं पञ्चदशाब्दिकीम् । <br>
यस्मिन्गृहे च लिखितमेतत्तिष्ठति नित्यदा । । ३६ <br>
सन्निधानं कृते श्राद्धे तत्रास्माकं भविष्यति । <br>
तस्मादेतत्त्वया श्राद्धे विप्राणां भुञ्जतः पुरः । । ३७ <br>
श्रवणीयं महाभाग अस्माकं पुष्टिहेतुकम् । <br>
इत्युक्त्वा पितरस्तस्य स्वर्गता मुनिसत्तम । । ३८ <br>
इति श्रीमार्कण्डेयपुराणे रौच्ये मन्वन्तरे पितृवरप्रदानं नाम चतुर्नवतितमोऽध्यायः । ९४ ।<br>
95<br>
अथ पञ्चनवतितमोऽध्यायः<br>
मालिनीपरिणयवर्णनम्<br>
मार्कण्डेय उवाच<br>
ततस्तस्मान्नदीमध्यात्समुत्तस्थौ मनोरमा । <br>
प्रम्लोचा नाम तन्वङ्गी तत्समीपे वराप्सराः । । १ <br>
सा चोवाच महात्मानं रुचिं सुमधुराक्षरम् । <br>
प्रश्रयावनता सुभूः प्रम्लोचा वै वराप्सराः । । २ <br>
अतीव रूपिणी कन्या मत्सुता तपतां वर । <br>
जाता वरुणपुत्रेण पुष्करेण महात्मना । । ३ <br>
तां गृहाण मया दत्तां भार्यार्थे वरवर्णिनीम् । <br>
मनुर्महामतिस्तस्यां समुत्पस्यति ते सुतः । । ४ <br>
मार्कण्डेय उवाच<br>
तथेति तेन साऽप्युक्ता तस्मात्तोयाद्वपुष्मतीम् । <br>
उज्जहार ततः कन्यां मालिनी नाम नामतः । । ५ <br>
नद्याश्च पुलिने तस्मिन्स रुचिर्मुनिसत्तमः । <br>
जग्राह पाणिं विधिवत्समानाय्य महामुनीन् । । ६<br>
तस्यां तस्य सुतो जज्ञे महावीर्यो महामतिः । <br>
रौच्योऽभवत्पितुर्नाम्ना ख्यातोऽत्र वसुधातले । । ७ <br>
तस्य मन्वन्तरे देवास्तथा सप्तर्षयश्च ये । <br>
तनयाश्च नृपाश्चैव ते सम्यक्कथितास्तव । । ८ <br>
धर्मवृद्धिस्तथारोग्यं धनधान्यसुतोद्भवः । <br>
नृणां भवत्यसन्दिग्धमस्मिन्मन्वन्तरे श्रुते । । ९ <br>
पितृस्तवं तथा श्रुत्वा पितॄणां च तथा गणान् । <br>
सर्वान्कामानवाप्नोति तत्प्रसादान्महामुने । । 95.१० <br>
इति श्रीमार्कण्डेयपुराणे मालिनीपरिणयो नाम पञ्चनवतितमोऽध्यायः । ९५ ।<br>
। । <br>
इति रौच्यमन्वन्तरं समाप्तम् । ।<br>
<br>
</span>
</p>
</div>
<!-- 
NewPP limit report
Parsed by mw2337
Cached time: 20230930023424
Cache expiry: 1814400
Reduced expiry: false
Complications: []
CPU time usage: 0.016 seconds
Real time usage: 0.021 seconds
Preprocessor visited node count: 65/1000000
Post‐expand include size: 1441/2097152 bytes
Template argument size: 1449/2097152 bytes
Highest expansion depth: 4/100
Expensive parser function count: 0/500
Unstrip recursion depth: 1/20
Unstrip post‐expand size: 53834/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    2.574      1 फलकम्:Header
100.00%    2.574      1 -total
-->

<!-- Saved in parser cache with key sawikisource:pcache:idhash:60375-0!canonical and timestamp 20230930023424 and revision id 305055. Rendering was triggered because: page-view
 -->
