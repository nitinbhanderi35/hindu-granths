<div id="ws-data" class="ws-noexport" style="display:none; speak:none">
<p><span id="ws-title"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></span>
<span id="ws-author">वेदव्यासः</span>
<span id="ws-year"></span>
</p>
</div>
<table style="width:100%; margin-bottom:5px; border: 1px solid #ADA; background-color: #FFFFFF; text-align:center; font-size:0.9em;">

<tbody><tr>
<td style="width:20%; text-align:left; font-size:0.9em;">←&nbsp;<a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A7%E0%A5%A7-%E0%A5%A7%E0%A5%A7%E0%A5%AB" title="मार्कण्डेयपुराणम्/अध्यायाः १११-११५">अध्यायाः १११-११५</a>
</td>
<td style="width:60%;"><span style="font-size:110%"><b><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></b></span><br>अध्यायाः ११६-१२०<br> <a href="/wiki/%E0%A4%B2%E0%A5%87%E0%A4%96%E0%A4%95%E0%A4%83:%E0%A4%B5%E0%A5%87%E0%A4%A6%E0%A4%B5%E0%A5%8D%E0%A4%AF%E0%A4%BE%E0%A4%B8%E0%A4%83" title="लेखकः:वेदव्यासः">वेदव्यासः</a>
</td>
<td style="width:200%; text-align:right;font-size:0.9em;"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A8%E0%A5%A7-%E0%A5%A7%E0%A5%A8%E0%A5%AB" title="मार्कण्डेयपुराणम्/अध्यायाः १२१-१२५">अध्यायाः १२१-१२५</a>&nbsp;→
</td></tr></tbody></table>
<table style="width:100%; border-bottom:1px solid #A88; background:#FFFFFF; font-size:0.9em;">

<tbody><tr>
<td>
</td></tr></tbody></table>
<div class="poem">
<p><span style="font-size: 14pt; line-height:200%">116<br>
अथ षोडशाधिकशततमोऽध्यायः<br>
विविंशचरितवर्णनम्<br>
मार्कण्डेय उवाच<br>
क्षुपः खनित्रपुत्रस्तु प्राप्य राज्यं यथा पिता । <br>
तथैव पालयामास प्रजाधर्मेण रञ्जयन् । । १ <br>
स दानशीलो यष्टा च यज्ञानामवनीपतिः । <br>
समः शत्रौ च मित्रे च व्यवहारादिवर्त्मनि । । २ <br>
एकदा स महीपालो निजस्थानगतो मुने । <br>
सूतैरुक्तो यथा पूर्वं क्षुपो राजा तथाऽभवत् । । ३ <br>
ब्रह्मणस्तनयः पूर्वं क्षुपोऽभूत्पृथिवीपतिः । <br>
यादृक्चरितमस्यासीत्तादृक्तस्यैव चेष्टितम् । । ४ <br>
राजोवाच<br>
श्रोतुमिच्छामि चरितं क्षुपस्य सुमहात्मनः । <br>
यदि तादृङ्मया शक्यं चेष्टितुं तत्करोम्यहम् । । ५ <br>
सूता ऊचुः<br>
स चकाराकरान्भूप राजा गोब्राह्मणान्पुरा । <br>
षष्ठांशेन कृता चोर्व्यामिष्टिस्तेन महात्मना । । ६<br>
राजोवाच<br>
तेषां महात्मनां राज्ञां कोऽनुयास्यति मद्विधः । <br>
तथाप्युत्कृष्टचेतानां चेष्टासूद्यमवान्भवेत् । । ७ <br>
तच्छ्रूयतां प्रतिज्ञा या साम्प्रतं क्रियते मया । <br>
क्षुपस्यानुकरिष्यामि महाराजस्य चेष्टितम् । । ८<br>
त्रींस्त्रीन्यज्ञान्करिष्यामि सस्यापाते गतागते । <br>
पृथिव्यां चतुरन्तायां प्रतिज्ञेयं कृता मया । । ९ <br>
यच्च गोब्राह्मणाः पूर्वमददन्भूभृते करम् । <br>
तमेव प्रतिदास्यामि ब्राह्मणानां तथा गवाम् । । 116.१० <br>
मार्कण्डेय उवाच<br>
इति प्रतिज्ञाय वचः क्षुपस्तत्कृतवांस्तथा । <br>
सस्यापाते स यज्ञांस्त्रीनयजद्यजतांवरः । । ११ <br>
गोब्राह्मणाः पुरा राज्ञामददद्यं च वै करम् । <br>
तावत्संख्यमदाद्वित्तमन्यद्गोब्राह्मणाय सः । । १२ <br>
तस्य पुत्रोऽभवद्वीरः प्रमथायामनिन्दितः । <br>
यस्य प्रतापशौर्याभ्यां कृता वश्या महीभृतः । । १३ <br>
तस्यापि नन्दिनी नाम वैदर्भी दयिताऽभवत् । <br>
विविंशं तनयं तस्यां जनयामास स प्रभुः । । १४ <br>
विविंशे शासति महीं महीपाले महौजसि । <br>
महीतलमभूद्व्याप्तं निरन्तरतया नरैः । । १५ <br>
ववर्ष काले पर्जन्यो मही सस्यवती तथा । <br>
सुफलानि च सस्यानि रसवन्ति फलानि च । । १६ <br>
रसाः पुष्टिकराश्चासन्पुष्टिर्नोन्मादकारिणी । <br>
न वित्तनिचया नॄणां प्रभूतां मदहेतवः । । १७ <br>
तत्प्रतापेन रिपवो भयमापुर्महामुने । <br>
स्वास्थ्यं जनः सुहृद्वर्गो मुदमाप सुपूजितः । । १८<br>
इष्ट्वा स यज्ञान्सुबहून्सम्यक्सम्पाल्य मेदिनीम् । <br>
सङ्ग्रामे निधनं प्राप्य शक्रलोकमितो गतः । । १९ <br>
इति श्रीमार्कण्डेयपुराणे विविंशचरितं नाम षोडशाधिकशततमोऽध्यायः । ११६ ।<br>
117<br>
अथ सप्तदशाधिकशततमोऽध्यायः<br>
खनीनेत्रचरित्रवर्णनम्<br>
मार्कण्डेय उवाच<br>
तस्य पुत्रः खनीनेत्रो महाबलपराक्रमः । <br>
यस्य यज्ञेष्वगायन्त गन्धर्वा विस्मयान्विताः । । १ <br>
खनीनेत्रसमो नान्यो भुवि यज्वा भविष्यति । <br>
तेन यज्ञायुते पूर्णे दत्ता पृथ्वी ससागरा । । २ <br>
दत्त्वा च सकलां पृथ्वीं ब्राह्मणानां महात्मनाम् । <br>
तपसा द्रव्यमासाद्य मोदयन्साधितेन यः । । ३ <br>
यतश्च प्राप्य वित्तर्द्धिमतुलां दातृसत्तमात् । <br>
जगृहुर्ब्राह्मणा विप्र नान्यराज्ञः प्रतिग्रहम् । । ४ <br>
सप्तषष्टिसहस्राणि सप्तषष्टिशतानि च । <br>
सप्तषष्टिं च यो यज्ञानयजद् भूरिदक्षिणान् । । ५ <br>
अपुत्रः स महीपालो मृगयामुपचक्रमे । <br>
पुत्रार्थं पितृयज्ञाय मांसकामो महामुने । । ६ <br>
अश्वारूढो विना सैन्यमेक एव महावने । <br>
बद्धगोधाङ्गुलित्राणो बाणखड्गधनुर्धरः । । ७ <br>
तं वाहयन्तं तुरगमन्यतो गहनाद्वनात् । <br>
विनिष्क्रम्य मृगः प्राह मां हत्वाभिमतं कुरु । । ८<br>
अन्ये मृगाः पलायन्ते महाभीत्या विलोक्य माम् । <br>
कथमात्मप्रदानं त्वं मृत्यवे कर्तुमिच्छसि । । ९ <br>
मृग उवाच<br>
अपुत्रोऽहं महाराज वृथा जन्मप्रयोजनम् । <br>
विचारयन्न पश्यामि प्राणानामिह धारणम् । । 117.१० <br>
मार्कण्डेय उवाच<br>
अथाभ्येत्य मृगः प्राह तमन्यो वसुधाधिपम् । <br>
मृगस्य तस्य प्रत्यक्षमलमेतेन पार्थिव । । ११ <br>
घातयस्वेति मां मांसैर्मम कर्म समाचार । <br>
यथा कृतार्थता ते स्यान्मम चाप्युपकारि तत् । । १२ <br>
पुत्रार्थं त्वं महाराज स्वपितॄन्यष्टुमिच्छसि । <br>
अपुत्रस्यास्य मांसेन लप्स्यसे वाञ्छितं कथम् । । १३ <br>
यादृक्कर्म विनिष्पाद्यं तादृग्द्रव्यमुपाहरेत् । <br>
दुर्गन्धैर्न सुगन्धानां गन्धज्ञानविनिर्णयः । । १४ <br>
राजोवाच<br>
वैराग्यकारणं प्रोक्तमनेनापुत्रता मम । <br>
कथ्यतां प्राणसंत्यागे यत्ते वैराग्यकारणम् । । १५ <br>
मृग उवाच<br>
बहवो मे सुता भूप बह्व्यो दुहितरस्तथा । <br>
यच्चिन्तादुःखदावाग्निज्वालामध्ये वसाम्यहम् । । १६ <br>
सर्वसाध्या नरेन्द्रेयं मृगजातिः सुकातरा । <br>
तेष्वपत्येषु मे चातिममत्वं तेन दुःखितः । । १७ <br>
मनुष्यसिंहशार्दूलवृकादिभ्यो बिभेम्यहम् । <br>
विहीनात्सर्वसत्त्वेभ्यः श्वशृगालादपि प्रभो । । १८<br>
सोऽहं निमित्तं बन्धूनामिमां शून्यां वसुन्धराम् । <br>
नृसिंहादिभयात्सर्वामिच्छामि सुनृशंसकृत् । । १९ <br>
तृणान्यन्येऽपि खादन्ति गोऽजावितुरगादिकाः । <br>
तांस्तेषां पोषणायाहमिच्छामि निधनं गतान् । । 117.२० <br>
निष्क्रान्तेषु ततस्तेषु ममापत्येषु वै पृथक् । <br>
भवन्ति चिन्ताः शतशो ममत्वावृतचेतसः । । २१ <br>
किं कूटपाशं किं वज्रं वागुरां किं सुतो मम । <br>
प्राप्तश्चरन्वने किं वा नृसिंहादिवशं गतः । । २२ <br>
प्राप्तोऽयमेकः सम्प्राप्तास्तेऽवस्थां कीदृशीं मम । <br>
साम्प्रतं ते चिरायन्ते ये गताः सुमहावनम् । । २३ <br>
दृष्टवा प्राप्तान्ममाभ्याशमहं तानात्मजान्नृप । <br>
ईषदुछ्रवसितः क्षेममिच्छामि रजनीं पुनः । । २४ <br>
प्रभाते दिवसं क्षेममस्तगेऽर्के निशामपि । <br>
वाञ्छाम्यहं कदा क्षेमं सर्वकालं भविष्यति । । २५ <br>
एतत्ते कथितं भूप महोद्वेगस्य कारणम् । <br>
अतः प्रसादं कुरु मे बाणोऽयं पात्यतां मयि । । २६ <br>
इति दुःखशताविष्टः प्राणान्नाहं त्यजामि यत् । <br>
तत्कारणं निबोध त्वं ब्रुवतो मम पार्थिव । । २७ <br>
असूर्या नाम ते लोका यान्गच्छन्या् त्मघातकाः । <br>
यज्ञोपयुक्ताः पशवः सम्प्रयान्युवतच्छ्रितीः प्रभो । । २८ <br>
अग्निः पशुरभूत्पूर्वं पशुरासीज्जलाधिपः । <br>
भास्वानथोच्छ्रितीः प्राप्ता यज्ञे निष्ठामुपागताः । । २९ <br>
तन्ममैतां कृपां कृत्वा नय मामुच्छ्रितिं नृप । <br>
आत्मनश्चेप्सितं कामं पुत्रलाभादवाप्स्यसि । । 117.३० <br>
पूर्वमृग उवाच<br>
राजेन्द्र नैष हन्तव्यो धन्योऽयं सुकृती मृगः । <br>
बहवस्तनया ह्यस्य हन्तव्योऽहमसन्ततिः । । ३१<br>
उत्तरमृग उवाच<br>
एकदेहभयं यस्य दुःखं धन्यः स वै भवान् । <br>
बहूनि यस्य देहानि तस्य दुःखान्यनेकधा । । ३२ <br>
एको यदाहमासं तु प्राक्तदा देहजं मम । <br>
दुःखमासीन्ममत्वे तु भार्यायास्तदभूद्द्विधा । । ३३ <br>
यदाजातान्यपत्यानि तदा यावन्ति तानि वै । <br>
तावच्छरीरभूमीनि मम दुःखान्यथाभवन् । । ३४ <br>
न कृतार्थो भवाम्यस्य नातिदुःखाय सम्भवः । <br>
इह दुःखाय मत्सूतिःपरत्र च विरोधिनी । । ३५ <br>
यतो रक्षणपोषार्थमपत्यानां करोमि तत् । <br>
चिन्तयामि च सम्भूतिस्तेन मे नरके ध्रुवम् । । ३६ <br>
राजोवाच<br>
न वेद्मि किं सन्ततिमान्धन्योऽपुत्रोऽत्र किं मृग । <br>
पुत्रार्थश्चायमारम्भो मम दोलायते मनः । । ३७<br>
&nbsp;दुःखाय सन्ततिः सत्यमैहिकामुष्मिकाय तत् । <br>
तथाप्यतनयान्यान्ति ऋणानीति श्रुतं मया । । ३८ <br>
सोऽहं यतिष्ये पुत्रार्थमृते प्राणिवधं मृग । <br>
तपसैव प्रचण्डेन यथापूर्वं महीपतिः । । ३९ <br>
इति श्रीमार्कण्डेयपुराणे खनीनेत्रचरितवर्णनं नाम सप्तदशाधिकशततमोऽध्यायः । ११७ ।<br>
118<br>
अथाष्टादशाधिकशततमोऽध्यायः<br>
करन्धमचरितवर्णनम्<br>
मार्कण्डेय उवाच<br>
ततः स नृपतिर्गत्वा गोमतीं पापनाशिनीम् । <br>
तत्र तुष्टाव नियतो भूत्वा देवं पुरन्दरम् । । १ <br>
तप्यमानस्तपश्चोग्रं यतवाक्कायमानसः । <br>
तुष्टाव प्रयतः शक्रमपत्यार्थं महीपतिः । । २ <br>
तस्य स्तोत्रेण तपसा भक्त्या चापि सुरेश्वरः । <br>
तुतोष भगवानिन्द्रः प्राह चैनं महामुने । । ३ <br>
अनेन तपसा भक्त्या स्तोत्रेणोच्चारितेन च । <br>
परितुष्टोऽस्मि ते भूप व्रियतां भवता वरः । । ४ <br>
राजोवाच<br>
अपुत्रस्य सुतो मेऽस्तु सर्वशस्त्रभृतां वरः । <br>
सदा चाव्याहतैश्वर्यो धर्मकृद्धर्मवित्कृती । । ५ <br>
मार्कण्डेय उवाच<br>
तथेति चोक्तः शक्रेण राजा प्राप्तमनोरथः । <br>
प्रजाः पालयितुं भूप आजगाम निजं पुरम् । । ६ <br>
तत्रास्य कुर्वतो यज्ञं सम्यक्पालयतः प्रजाः । <br>
अजायत सुतो विप्र तदा शक्रप्रसादतः । । ७ <br>
तस्य नाम पिता चक्रे बलाश्व इति भूपतिः । <br>
अस्त्रग्राममशेषं च ग्राहयामास तं सुतम् । । ८ <br>
पितर्युपरते विप्र सोऽधिराज्ये स्थितो नृपः । <br>
स बलाश्वो वशं निन्ये भुवि सर्वमहीक्षितः । । ९ <br>
करं च दापयामास सारग्रहणपूर्वकम् । <br>
स सर्वभूमिपान्राजा पालयामास च प्रजाः । । 118.१० <br>
अथाखिलनरेन्द्रास्ते दायादास्तस्य दुर्मदाः । <br>
न चाभ्युत्थाय सततं त चास्मै प्रददुः करान् । । ११<br>
व्युत्थिताः स्वेषु राष्ट्रेषु न सन्तोषपरास्ततः । <br>
भुवं तस्य नरेन्द्रस्य जगृहुस्ते नराधिपाः । । १२ <br>
स गृहीत्वा स्वकं राज्यं पृथिवीशो बलान्मुने । <br>
तस्थौ स्वनगरे भूपैर्विरोधो बहुभिः कृतः । । १३ <br>
समेत्य सुमहावीर्याः ससाधनधनास्ततः । <br>
रुरुधुस्तं महीपालं पुरे तत्र नरेश्वराः । । १४ <br>
पुररोधेन तेनाथ कुपितः स महीपतिः । <br>
स्वल्पकोशोऽल्पदण्डश्च वैक्लव्यं परमं गतः । । १५ <br>
अपश्यमानः शरणं सबलो द्विजसत्तम । <br>
करौ मुखाग्रतः कृत्वा निशश्वासार्तमानसः । । १६ <br>
ततोऽस्य हस्तविवरान्मुखानिलसमाहताः । <br>
निर्जग्मुः शतशो योधा रथनागतुरङ्गमाः । । १७ <br>
ततः क्षणेन तत्सर्वं नगरं तस्य भूपतेः । <br>
व्याप्तमासीद्बलौघेन सारेणातिबलान्मुने । । १८ <br>
अथ सोऽतिबलौघेन महता तेन संवृतः । <br>
निर्मथ्यनगरात्तस्मात्तान्विजिग्ये नराधिपः । । १९ <br>
जित्वा च वशमानीय चकार करदान्पुनः । <br>
यथापूर्वं महाभाग महाभाग्यो नरेश्वरः । । 118.२० <br>
धुतयोः  करयोर्जज्ञे यतस्तस्यारिदाहदम् । <br>
बलं करन्धमस्तस्मात्स बलाश्वोऽभिधीयते । । २१ <br>
स धर्मात्मा महात्मा च स मैत्रः सर्वजन्तुषु । <br>
करन्धमोऽभवद्भूपस्त्रिषु लोकेषु विश्रुतः । । २२ <br>
सम्प्रास्तस्य परामार्त्तिं ददावरिविनाशनम् । <br>
बलं धर्मेण चाक्षिप्तमभ्युपेत्य स्वयं नृपम् । । २३ <br>
इति श्रीमार्कण्डेयपुराणे करन्धमचरितं नामाष्टादशाधिकशततमोऽध्यायः । ११८ ।<br>
<br>
119<br>
अथैकोनविंशत्यधिकशततमोऽध्यायः<br>
अविक्षिच्चरित्रवर्णनम्<br>
मार्कण्डेय उवाच<br>
वीर्यचन्द्रसुता सुभूर्वीरा नाम शुभव्रता । <br>
स्वयंवरे सा जगृहे महाराजं करन्धमम् । । १ <br>
तस्यां पुत्रं स राजेन्द्रो जनयामास वीर्यवान् । <br>
अविक्षितमिति ख्यातिमुपेतं जगतीतले । । २ <br>
जाते तस्मिन्सुते राजा स दैवज्ञानपृच्छत । <br>
कच्चित्प्रशस्तनक्षत्रे शस्तलग्ने सुतो मम । । ३ <br>
कच्चिच्चालोकितं जन्म मम पुत्रस्य शोभनैः । <br>
ग्रहैः कच्चिन्न दुष्टानां ग्रहाणां दृक्पथं गतम् । । ४ <br>
इत्युक्तास्तेन दैवज्ञास्तमूचुर्नृपतिं ततः । <br>
शस्ते मुहूर्ते नक्षत्रे लग्ने चैव सुतस्तव । । ५ <br>
समुत्पन्नो महावीर्यो महाभागो महाबलः । <br>
भविष्यति महाराज महाराजस्तवात्मजः । । ६ <br>
अवैक्षतेमं देवानां गुरुः शुक्रश्च सप्तमः । <br>
सोमश्चतुर्थस्तनयं तवैनं समवैक्षत । । ७ <br>
उपान्तसंस्थितश्चैव सोमपुत्रोप्यवैक्षत । <br>
नावैक्षतेमं सविता न भौमो न शनैश्चरः । । ८ <br>
तव पुत्रं महाराज धन्योऽयं तनयस्तव । <br>
सर्वकल्याणसम्पत्ति समवेतो भविष्यति । । ९ <br>
मार्कण्डेय उवाच<br>
इति दैवज्ञवचनं निशम्य वसुधाधिपः । <br>
हर्षपूर्णमनाः प्राह निजस्थानगतस्तदा । । 119.१०<br>
अवैक्षतेमं देवानां गुरुः सोमः सितो बुधः । <br>
नावैक्षतैनमादित्यो नार्कसूनुर्न भूमिजः । । ११ <br>
अवैक्षतेति यत्प्रोक्तं भवद्भिर्बहुशो वचः । <br>
अविक्षितेति तेनास्य ख्यातं नाम भविष्यति । । १२ <br>
मार्कण्डेय उवाच<br>
अविक्षितः सुतस्तस्य वेदवेदाङ्गपारगः । <br>
अस्त्रग्राममशेषं स कण्वपुत्रादथाग्रहीत् । । १३ <br>
स्वरूपेणातिभिषजौ देवानां पार्थिवात्मजः । <br>
बुद्ध्या वाचस्पतिं कान्त्या शशाङ्कं तेजसा रविम् । । १४ <br>
धैर्येणाब्धिं तयोर्वीं च सहिष्णुत्वेन वीर्यवान् । <br>
शौर्येण न समस्तस्य कश्चिदासीन्महात्मनः । । १५ <br>
स्वयंवरे तं जगृहे हेमधर्मात्मजा वरा । <br>
सुदेवतनया गौरी सुभद्रा बलिनः सुता । । १६ <br>
लीलावती वीरसुता वीरभद्रसुता निभा । <br>
भीमात्मजा मान्यवती दम्भपुत्री कुमुद्वती । । १७ <br>
याश्चैनं नाभिनन्दन्ति स्वयंवरकृतक्षणाः । <br>
ताश्चापि स बलाद्वीरो जग्राह नृपतेः सुतः । । १८ <br>
निराकृत्य नृपान्सर्वांस्तासां पितृकुलानि च । <br>
स्वयं हि वीर्यमाश्रित्य बलवान्न बलोद्धतः । । १९ <br>
एकदा तु विशालस्य विशालाधिपतेः सुताम् । <br>
वैशालिनीं स सुदतीं स्वयंवरकृतक्षणाम् । । 119.२० <br>
परिभूयाखिलान्भूपान्स्वेच्छया न वृतस्तया । <br>
बलाज्जग्राह विप्रर्षे यथान्या बलगर्वितः । । २१ <br>
ततस्ते भूभृतः सर्वे बहुशस्तेन मानिना । <br>
निराकृताः सुनिर्विण्णाः प्रोचुरन्योन्यमाकुलाः । । २२ <br>
क्षमतां वञ्चनामेतामेकस्माद्बलशालिनाम् । <br>
बहूनामेकवर्णानां जन्म धिग्वो महीभृताम् । । २३ <br>
क्षत्रियो यः क्षतात्त्राणं वध्यमानस्य दुर्मदैः । <br>
करोति तस्य तन्नाम वृथैवान्ये हि बिभ्रति । । २४<br>
आत्मनोऽपि क्षतत्राणं दुष्टादस्मादकुर्वताम् । <br>
भवतां क्षत्रियकुले जातानां कीदृशी मतिः । । २५ <br>
उच्चार्यते स्तुतिर्या वः सूतमागधबन्दिभिः । <br>
सा सत्या मा वृथा वीरा भवत्वरिविनाशनात् । । २६ <br>
चरतां सा तथैवैषा भूपाश्चारैर्दिगन्तरे । <br>
पौरुषाश्रयिणः सर्वे विशिष्टकुलसम्भवाः । । २७ <br>
बिभेति को न मरणात्को युद्धेन विनाऽमरः । <br>
विचिन्त्यैतन्न हातव्यं पौरुषं शस्त्रवृत्तिभिः । । २८ <br>
एतन्निशम्य ते भूपा विस्पष्टामर्षपूरिताः । <br>
ऊचुः परस्परं सर्वे समुत्तस्थुश्च सायुधाः । । २९ <br>
केचिद्रथानारुरुहुः केचिन्नागांस्तथा हयान् । <br>
अन्येऽमर्षपराधीनास्तमुपेताः पदातयः । । 119.३० <br>
इति श्रीमार्कण्डेयपुराणेऽविक्षिच्चरितं नामैकोनविंशत्यधिकशततमोऽध्यायः । ११९ ।<br>
120<br>
अथ विंशत्यधिकशततमोऽध्यायः<br>
अविक्षिच्चरितवर्णनम्<br>
मार्कण्डेय उवाच<br>
इति संग्रामसज्जास्ते भूपा भूपसुतस्तथा । <br>
निराकृताः सुबहुशस्तत्कालं चाप्यविक्षिता । । १ <br>
ततो बभूव संग्रामस्तस्य तैः सह दारुणः । <br>
एकस्य बहुभिर्भूपैर्भूपपुत्रवरैर्मुने । । २ <br>
तेऽसिशक्तिगदाबाणपाणयस्तं सुदुर्मदाः । <br>
अभिघ्नन्तो युयुधिरे तैः समस्तैरसावपि । । ३<br>
स ताञ्छरशतैरुग्रैर्बिभेद नृपनन्दनः । <br>
कृतास्त्रो बलवान्बाणैस्ते च तं बिभिदुः शितैः । । ४ <br>
कस्यचिच्चिच्छिदे बाहुमन्यस्य च शिरोधराम् । <br>
हृदि विव्याध चैवान्यमन्यं वक्षस्यताडयत् । । ५ <br>
करं चिच्छेद करिणस्तुरगस्य तथा शिरः । <br>
रथस्येषां तथैवाश्वान्रथस्यान्यस्य सारथिम् । । ६ <br>
बाणानापततश्चक्रे द्विधा बाणैस्तथा द्विषाम् । <br>
चिच्छेदान्यस्य खड्गं च धनुरन्यस्य लाघवात् । । ७ <br>
तनुत्रेऽपहृते तेन ननाशान्यो नृपात्मजः । <br>
अविक्षिताहतश्चान्यः पदातिः प्रजहौ रणम् । । ८ <br>
इत्याकुलीकृते तस्मिन्समग्रे राजमण्डले । <br>
तस्थुः सप्तशतं वीरा मरणे कृतनिश्चयाः । । ९ <br>
आभिजात्यवयःशौर्यलज्जाभारसमन्विताः । <br>
निर्जिते सकले सैन्ये पलायनपरायणे । । 120.१० <br>
तैः समेत्य महीपालैः स तु पुत्रो महीभृतः । <br>
युयुधे धर्मयुद्धेन तेन तं नातिकोपितः । । ११ <br>
विच्छिन्नयन्त्रकवचान्स तानपि महाबलः । <br>
कर्त्तुं व्यवस्थितस्ते च ततः क्रुद्धा महामुने । । १२ <br>
धर्ममुत्सृज्य युयुधुर्युध्यमानेन धर्मतः । <br>
नरेन्द्रपुत्राः प्रस्वेदजलक्लिन्नाननाः समम् । । १३ <br>
विव्याध कश्चिद्बाणौघैः कश्चिच्चिच्छेद कार्मुकम् । <br>
ध्वजमस्यापरो बाणैश्छित्त्वा भूमावपातयत् । । १४ <br>
जघ्नुरन्ये तथैवाश्वान्बभञ्जुश्चापरे रथम् । <br>
गदापातेनाथ चान्ये बाणैः पृष्ठमताडयन् । । १५ <br>
छिन्ने धनुषि सक्रोधः स तदा नृपतेः सुतः । <br>
जग्राहासिं तथा चर्म तदप्यन्योन्वपातयत् । । १६ <br>
च्छिन्नासिचर्मा जग्राह स गदां गदिनां वरः । <br>
तामप्यन्यः क्षुरप्रेण चिच्छेद कृतहस्तवत् । । १७<br>
अन्ये शरसहस्रेण शतेनान्ये नराधिपाः । <br>
विव्यधुः कोष्ठकीकृत्य धर्मयुद्धपराङ्मुखाः । । १८ <br>
स विह्वलः पपातोर्व्यामेको बहुभिरर्दितः । <br>
राजपुत्रा महाभागा बबन्धुस्ते च तं ततः । । १९ <br>
तमधर्मेण ते सर्वे गृहीत्वा नृपतेः सुतम् । <br>
विशालेन समं राज्ञा वैदिशं विविशुः परम् । । 120.२० <br>
हृष्टाः प्रमुदिता बद्धं समादाय नृपात्मजम् । <br>
स्वयंवरा च सा कन्या न्यस्ता तेन ततः पुरः । । २१ <br>
पुनः पुनश्च पित्रोक्ता तथापि च पुरोधसा । <br>
आलम्ब्यतामिति वरो यस्ते राजसु रोचते । । २२ <br>
यदा सा मानिनी कञ्चिन्न जग्राह वरं मुने । <br>
तदा पप्रच्छ दैवज्ञं विवाहार्थं नरेश्वरः । । २३ <br>
विशिष्टतरमेतस्या विवाहाय दिनं वद । <br>
अद्यैतदीदृक्सञ्जातं युद्धं विघ्नोपपादकम् । । २४ <br>
मार्कण्डेय उवाच<br>
इति पृष्टो नरेन्द्रेण स दैवज्ञो विमृश्य तत् । <br>
दुर्मनाः प्राह विज्ञातपरमार्थो महीपतिम् । । २५ <br>
भविष्यन्त्यपराणीह दिनानि पृथिवीपते । <br>
प्रशस्तलग्नयुक्तानि शोभनान्यचिरेण वै । । २६ <br>
करिष्यसि विवाहं त्वं तेषु प्राप्तेषु मानद । <br>
अलमेतेन यत्रायं महाविघ्न उपस्थितः । । २७ <br>
इति श्रीमार्कण्डेयपुराणेऽविक्षिच्चरितं नाम विंशत्यधिकशततमोऽध्यायः । १२० ।<br>
<br>
</span>
</p>
</div>
<!-- 
NewPP limit report
Parsed by mw2277
Cached time: 20231007102355
Cache expiry: 1814400
Reduced expiry: false
Complications: []
CPU time usage: 0.018 seconds
Real time usage: 0.023 seconds
Preprocessor visited node count: 65/1000000
Post‐expand include size: 1379/2097152 bytes
Template argument size: 1294/2097152 bytes
Highest expansion depth: 4/100
Expensive parser function count: 0/500
Unstrip recursion depth: 1/20
Unstrip post‐expand size: 45930/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    3.143      1 फलकम्:Header
100.00%    3.143      1 -total
-->

<!-- Saved in parser cache with key sawikisource:pcache:idhash:60686-0!canonical and timestamp 20231007102355 and revision id 130139. Rendering was triggered because: page-view
 -->
