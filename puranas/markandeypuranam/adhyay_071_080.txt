<div class="poem">
<p><span style="font-size: 14pt; line-height: 200%"><br>
एकसप्ततितमोऽध्यायः- ७१<br>
<br>
मार्कण्डेय उवाच<br>
<br>
तां प्रेषयित्वा राजापि स्वभर्तृगृहमङ्गनाम् ।<br>
चिन्तयामास निः श्वस्य किमत्र सुकतं भवेत्॥७१.१॥<br>
<br>
अनर्घयोग्यता कष्टं स मामाह महामनाः ।<br>
वैकल्यं विप्रमुद्दिश्य तथाहायं निशाचरः॥७१.२॥<br>
<br>
सोऽहं कथं करिष्यामि त्यक्ता पत्नी मया हि सा ।<br>
अथवा ज्ञानदृष्टिं तं पृच्छामि मुनिसत्तमम्॥७१.३॥<br>
<br>
सञ्चिन्त्येत्थं स भूपालः समारुह्य च तं रथम् ।<br>
ययौ यत्र स धर्मात्मा त्रिकालज्ञो महामिनिः॥७१.४॥<br>
<br>
अवरुह्य रथात् सोऽथ तं समेत्य प्रणम्य च ।<br>
यथावृत्तं समाचख्यौ राक्षसेन समागमम्॥७१.५॥<br>
<br>
ब्राह्मण्या दर्शनञ्चैव दौः शील्यापगमं तथा ।<br>
प्रेषणं भर्तृगेहे च कार्यमागमने च यत्॥७१.६॥<br>
<br>
<br>
ऋषिरुवाच<br>
<br>
ज्ञातमेतन्मया पूर्वं यत् कृतन्ते नराधिप ।<br>
कार्यमागमने चैव मत्समीपे तवाखिलम्॥७१.७॥<br>
<br>
पृच्छ मामिह किं कार्यं मयेत्युद्विग्नमानसः ।<br>
त्वय्यागते महीपाल&nbsp;! शृणु कार्यञ्च यत्त्वया॥७१.८॥<br>
<br>
पत्नी धर्मार्थकामानां कारणं प्रबलं नृणाम् ।<br>
विशेषतश्च धर्मस्य सन्त्यक्तस्त्यजता हि ताम्॥७१.९॥<br>
<br>
अपत्नीको नरो भूप&nbsp;! न योग्यो निजकर्मणाम् ।<br>
ब्राह्मणः क्षत्रियो वापि वैश्यः शूद्रोऽपि वा नृप॥७१.१०॥<br>
<br>
त्यजता भवता पत्नीं न शोभनमनुष्ठितम् ।<br>
अत्याज्यो हि यथा भर्ता स्त्रीणां भर्या तथा नृणाम्॥७१.११॥<br>
<br>
<br>
राजोवाच<br>
<br>
भगवन्&nbsp;! किं करोम्येष विपाको मम कर्मणाम् ।<br>
नानुकूलानुकूलस्य यस्मात्त्यक्ता ततो मया॥७१.१२॥<br>
<br>
यद्यत्करोति तत् क्षान्तं दह्यमानेन चेतसा ।<br>
भगवंस्तद्वियोगार्तिबिभीतेनान्तरात्मना॥७१.१३॥<br>
<br>
साम्प्रतं तु वने त्यक्ता न वेद्मि क्व नु सा गता ।<br>
भक्षिता वापि विपिने सिंहव्याघ्रनिशाचरैः॥७१.१४॥<br>
<br>
ऋषीरुवाच<br>
<br>
न भक्षिता सा भूपाल&nbsp;! सिहव्याघ्रनिशाचरैः ।<br>
सा त्वविप्लुतचारित्रा साम्प्रतन्तु रसातले॥७१.१५॥<br>
<br>
<br>
राजोवाच<br>
<br>
सा नीता केन पातालमास्ते सादूषिता कथम् ।<br>
अत्यद्भुतमिदं ब्रह्मन्&nbsp;! यथावद्वक्तुमर्हसि॥७१.१६॥<br>
<br>
<br>
ऋषिरुवाच<br>
<br>
पाताले नागराजोऽस्ति प्रख्यातश्च कपोतकः ।<br>
तेन दृष्टा त्वया त्यक्ता भ्रममाणा महावने॥७१.१७॥<br>
<br>
सा रूपशालिनी तेन सानुरागेण पार्थिव ।<br>
वेदितार्थेन पातालं नीता सा युवती तदा॥७१.१८॥<br>
<br>
ततस्तस्य सुता सुभ्रूर्नन्दा नाम महीपते ।<br>
भार्या मनोरमा चास्य नागराजस्य धीमतः॥७१.१९॥<br>
<br>
तया मातुः सपत्नीयं सा भवित्रीति शोभना ।<br>
दृष्टा स्वगेहं सा नीता गुप्ता चान्तः पुरे शुभा॥७१.२०॥<br>
<br>
यदा तु याचिता नन्दा न ददाति नृपोत्तरम् ।<br>
मूका भविष्यसीत्याह तदा तां तनयां पिता॥७१.२१॥<br>
<br>
एवं शप्ता सुता तेन सा चास्ते तत्र भूपते ।<br>
नीता तेनोरगेन्द्रेण धृता तत्सुतया सती॥७१.२२॥<br>
<br>
<br>
मार्कण्डेय उवाच<br>
<br>
ततो राजा परं हर्षमवाप्य तमपृच्छत ।<br>
द्विजवर्यं स्वदौर्भाग्यकारणं दयितां प्रति॥७१.२३॥<br>
<br>
<br>
राजोवाच<br>
<br>
भगवन्&nbsp;! सर्वलोकस्य मयि प्रीतिरनुत्तमा ।<br>
किन्नु तत्कारणं येन स्वपत्नी नातिवत्सला॥७१.२४॥<br>
<br>
मम चासावतीवेष्टा प्राणेभ्योऽपि महामुने ।<br>
सा च मां प्रति दुः शीला ब्रूहि यत्कारणं द्विज॥७१.२५॥<br>
<br>
<br>
ऋषीरुवाच<br>
पाणिग्रहणकाले त्वं सूर्यभौमशनैश्चरैः ।<br>
शुक्रवाचस्पतिभ्याञ्च तव भार्यावलोकिता॥७१.२६॥<br>
<br>
तन्मुहूर्तेऽभवच्चन्द्रस्तस्याः सोमसुतस्तथा ।<br>
परस्परविपक्षौ तौ ततः पार्थिव&nbsp;! ते भृशम्॥७१.२७॥<br>
<br>
तद्गच्छ त्वं स्वधर्मेण परिपालय मेदिनीम् ।<br>
पत्नीसहायः सर्वाश्च कुरु धर्मवतीः क्रियाः॥७१.२८॥<br>
<br>
<br>
मार्कण्डेय उवाच<br>
<br>
इत्युक्ते प्रणिपत्यैनमारुह्य स्यन्दनं ततः ।<br>
उत्तमः पृथिवीपाल आजगाम निजं पुरम्॥७१.२९॥<br>
<br>
<br>
इति श्रीमार्कण्डेयपुराणे औत्तममन्वन्तरे एकसप्ततितमोऽध्यायः<br>
<br>
<br>
<br>
द्विसप्ततितमोऽध्यायः- ७२<br>
<br>
मार्कण्डेय उवाच<br>
<br>
ततः स्वनगरं प्राप्य तं ददर्श द्विजं नृपः ।<br>
समेतं भार्यया चैव शीलवत्या मुदान्वितम्॥७२.१॥<br>
<br>
<br>
ब्राह्मण उवाच<br>
<br>
राजवर्य&nbsp;! कृतार्थोऽस्मि यतो धर्मो हि रक्षितः ।<br>
धर्मज्ञनेह भवता भार्यामानयता मम॥७२.२॥<br>
<br>
<br>
राजोवाच<br>
<br>
कृतार्थस्त्वं द्विजश्रेष्ठ&nbsp;! निजधर्मानुपालनात् ।<br>
वयं सङ्कटिनो विप्र&nbsp;! येषां पत्नी न वेश्मनि॥७२.३॥<br>
<br>
<br>
ब्राह्मण उवाच<br>
<br>
नरेन्द्र&nbsp;! सा हि विपिने भक्षिता श्वनापदैर्यदि ।<br>
अलन्तया किमन्यस्या न पाणिर्गृह्यते त्वया ।<br>
क्रोधस्य वशमागम्य धर्मो न रक्षितस्त्वया॥७२.४॥<br>
<br>
<br>
राजोवाच<br>
<br>
न भक्षिता मे दयिता श्वापदैः सा हि जीवति ।<br>
अविदूषितचारित्रा कथमेतत्करोम्यहम्॥७२.५॥<br>
<br>
<br>
ब्राह्मण उवाच<br>
<br>
यदि जीवति ते भार्या न चैव व्यभिचारिणी ।<br>
तदपत्नीकताजन्म किं पापं क्रियते त्वया॥७२.६॥<br>
<br>
<br>
राजोवाच<br>
<br>
आनीतापि हि सा विप्र&nbsp;! प्रतिकूला सदैव मे ।<br>
दुः खाय न सुखायालं तस्या मैत्री न वै मयि ।<br>
तथा त्वं कुरु यत्नं मे यथा सा वशगामिनी॥७२.७॥<br>
<br>
<br>
ब्राह्मण उवाच<br>
<br>
तव संप्रीतये तस्या वरेष्टिरुपकारिणी ।<br>
क्रियते मित्रकामैर्या मित्रविन्दां करोमि ताम्॥७२.८॥<br>
<br>
अप्रीतयोः प्रीतिकरो सा हि संजननी परम् ।<br>
भार्यापत्योर्मनुष्येन्द्र&nbsp;! तान्तवेष्टिं करोम्यहम्॥७२.९॥<br>
<br>
यत्र तिष्ठति सा सुभ्रूस्तव भार्या महीपते ।<br>
तस्मादानोयतां सा ते परां प्रीतिमुपैष्यति॥७२.१०॥<br>
<br>
<br>
मार्कण्डेय उवाच<br>
<br>
इत्युक्तः स तु सम्भारानशेषानवनीपतिः ।<br>
आनिनाय चकारेष्टिं स च तां द्विजसत्तमः॥७२.११॥<br>
<br>
सप्तकृत्वः स तु तदा चकारेष्टिं पुनः पुनः ।<br>
तस्य राज्ञो द्विजश्रेष्ठो भार्यासम्पादनाय वै॥७२.१२॥<br>
<br>
यदारोपितमैत्रीन्ताममन्यत महामुनिः ।<br>
स्वभर्तरि तदा विप्रस्तमुवाच नराधिपम्॥७२.१३॥<br>
<br>
आनीयतां नरश्रेष्ठ&nbsp;! या तवेष्टात्मनोऽन्तिकम् ।<br>
भुङ्क्ष्व भोगांस्तया सार्धं यज यज्ञांस्तथादृतः॥७२.१४॥<br>
<br>
<br>
मार्कण्डेय उवाच<br>
<br>
इत्युक्तस्तेन विप्रेण भूपालो विस्मितस्तदा ।<br>
सस्मार तं महावीर्यं सत्यसन्धं निशाचरम्॥७२.१५॥<br>
<br>
स्मृतस्तेन तदा सद्यः समुपेत्य नराधिपम् ।<br>
किं करोमीति सोऽप्याह प्रणिपत्य महामुने॥७२.१६॥<br>
<br>
ततस्तेन नरेन्द्रेण विस्तरेण निवेदिते ।<br>
गत्वा पातालमादाय राजपत्नीमुपाययौ॥७२.१७॥<br>
<br>
आनीता चातिहार्देन सा ददर्श तदा पतिम् ।<br>
उवाच च प्रसीदेति भूयोभूयो मुदान्विता॥७२.१८॥<br>
<br>
ततः स राजा रभसा परिष्वज्याह मानिनीम् ।<br>
प्रिये&nbsp;! प्रसन्न एवाहं भूयोऽप्येवं ब्रवीषि किम्॥७२.१९॥<br>
<br>
<br>
पत्न्युवाच<br>
<br>
यदि प्रिसादप्रवणं नरेन्द्र&nbsp;! मयि ते मनः ।<br>
तदेतदभियाचे त्वां तत् कुरुष्व ममार्हणम्॥७२.२०॥<br>
<br>
<br>
राजोवाच<br>
<br>
निः शङ्कं ब्रूहि मत्तो यद्भवात्या किञ्चिदीप्सितम् ।<br>
तदलभ्यं न ते भीरु&nbsp;! तवायत्तोऽस्मि नान्यथा॥७२.२१॥<br>
<br>
<br>
पत्न्युवाच<br>
<br>
मदर्थं तेन नागेन सुता शप्ता सखी मम ।<br>
मूका भविष्यसीत्याह सा च मूकत्वमागता॥७२.२२॥<br>
<br>
तस्याः प्रतिक्रियां प्रीत्या मम शक्नोति चेद्भवान् ।<br>
वाग्विघातप्रशान्त्यर्थं ततः किं न कृतं मम॥७२.२३॥<br>
<br>
<br>
मार्कण्डेय उवाच<br>
<br>
ततः स राजा तं विप्रमाहास्मिन् कीदृशी क्रिया ।<br>
तन्मूकतापनोदाय स च तं प्राह पार्थिवम्॥७२.२४॥<br>
<br>
<br>
ब्राह्मण उवाच<br>
भूप&nbsp;! सारस्वतीमिष्टिं करोमि वचनात्तव ।<br>
पत्नी तवेयमानृण्यं यातु तद्वाक्प्रवर्तनात्॥७२.२५॥<br>
<br>
<br>
मार्कण्डेय उवाच<br>
<br>
इष्टिं सारस्वतीं चक्रे तदर्थं स द्विजोत्तमः ।<br>
सारस्वतानि सूक्तानि जजाप च समाहितः॥७२.२६॥<br>
<br>
ततः प्रवृत्तवाक्यान्तां गर्गः प्राह रसातले ।<br>
उपकारः सखीभर्त्रा कृतोऽयमतिदुष्करः॥७२.२७॥<br>
<br>
इत्थं ज्ञानं समासाद्य नन्दा शीघ्रगतिः पुरम् ।<br>
ततो राज्ञीं परिष्वज्य स्वसखीमुरगात्मजा॥७२.२८॥<br>
<br>
तञ्च संस्तूय भूपालं कल्याणोक्त्या पुनः पुनः ।<br>
उवाच मधुरं नागी कृतासनपरिग्रहा॥७२.२९॥<br>
<br>
उपकारः कृतो वीर&nbsp;! भवता यो ममाधुना ।<br>
तेनास्म्याकृष्टहृदया यद्ब्रवीमि शृणुष्व तत्॥७२.३०॥<br>
<br>
तव पुत्रो महावीर्यो भविष्यति नराधिप ।<br>
तस्माप्रतिहतं चक्रमस्यां भुवि भविष्यति॥७२.३१॥<br>
<br>
सर्वार्थशास्त्रतत्त्वज्ञो धर्मानुष्ठानतत्परः ।<br>
मन्वन्तरेश्वरो धीमान्&nbsp;! भविष्यति स वै मनुः॥७२.३२॥<br>
<br>
<br>
मार्कण्डेय उवाच<br>
<br>
इति दत्वा वरं तस्मै नागराजसुता ततः ।<br>
सखीं तां संपरिष्वज्य पातालमगमन्मुने॥७२.३३॥<br>
<br>
तत्र तस्य तया सार्धं रमतः पृथिवीपतेः ।<br>
जगाम कालः सुमहान् प्रजाः पालयतस्तथा॥७२.३४॥<br>
<br>
ततः स तस्यान्तनयो जज्ञे राज्ञो महात्मनः ।<br>
पौर्णमास्यां यथा कान्तश्चन्द्रः संपूर्णमण्डलः॥७२.३५॥<br>
<br>
तस्मिन् जाते मुदं प्रापुः प्रजाः सर्वा महात्मनि ।<br>
देवदुन्दुभयो नेदुः पुष्पवृष्टिः पपात च॥७२.३६॥<br>
<br>
तस्य दृष्ट्वा वपुः कान्तं भविष्यं शीलमेव च ।<br>
औत्तमश्चेति मुनयो नाम चक्रुः समागताः॥७२.३७॥<br>
<br>
जातोऽयमुत्तमे वंशे तत्र काले तथोत्तमे ।<br>
उत्तमावयवस्तेन औत्तमोऽयं भविष्यति॥७२.३८॥<br>
<br>
<br>
मार्कण्डेय उवाच<br>
<br>
उत्तमस्य सुतः सोऽथ नाम्ना ख्यातस्तथौत्तमः ।<br>
मनुरासीत्तत्प्रभावो भागुरे श्रूयतां मम॥७२.३९॥<br>
<br>
उत्तमाख्यानमखिलं जन्म चैवोत्तमस्य च ।<br>
नित्यं शृणोति विद्वेषं स कदाचिन्न गच्छति॥७२.४०॥<br>
<br>
इष्टैर्दारैस्तथा पुत्रैर्बन्धुभिर्वा कदाचन ।<br>
वियोगो नास्य भविता शृण्वतः पठतोऽपि वा॥७२.४१॥<br>
<br>
तस्य मन्वन्तरं ब्रह्मन्&nbsp;! वदतो मे निशामय ।<br>
श्रूयतां तत्र यश्चेन्द्रो ये च देवास्तथर्षयः॥७२.४२॥<br>
<br>
<br>
इति श्रीमार्कण्डेयपुराणे औत्तममन्वन्तरे द्विसप्ततितमोऽध्यायः<br>
<br>
<br>
<br>
त्रिसप्ततितमोऽध्यायः- ७३<br>
<br>
मार्कण्डेय उवाच<br>
<br>
मन्वन्तरे तृतीयेऽस्मिन् औत्तमस्य प्रजापतेः ।<br>
देवानिन्द्रमृषीन् भूपान् निबोध गदतो मम॥७३.१॥<br>
<br>
स्वधामानस्तथा देवा यथानामानुकारिणः ।<br>
सत्याख्यश्च द्वितीयोऽन्यस्त्रिदशानां तथा गणः॥७३.२॥<br>
<br>
तृतीये तु गणे देवाः शिवाख्या मुनिसत्तम ।<br>
शिवाः स्वरूपतस्ते तु श्रुताः पापप्रणाशनाः॥७३.३॥<br>
<br>
प्रतर्दनाख्यश्च गणो देवानां मुनिसत्तम ।<br>
चतुर्थस्तत्र कथित औत्तमस्यान्तरे मनोः॥७३.४॥<br>
<br>
वशवर्तिनः पञ्चमेऽपि देवास्तत्र गणे द्विज ।<br>
यथाख्यातस्वरूपास्तु सर्व एव महामुने॥७३.५॥<br>
<br>
एते देवगणाः पञ्च स्मृता यज्ञभुजस्तथा ।<br>
मन्वन्तरे मनुश्रेष्ठे सर्वे द्वादशका गणाः॥७३.६॥<br>
<br>
तेषामिन्द्रो महाभागस्त्रैलोक्ये स गुरुर्भवेत् ।<br>
शतं क्रतूनामाहृत्य सुशान्तिर्नाम नामतः॥७३.७॥<br>
<br>
यस्योपसर्गनाशाय नामाक्षरविभूषिता ।<br>
अद्यापि मानवैर्गाथा गीयते तु महीतले॥७३.८॥<br>
<br>
शुशान्तिर्देवराट् कान्तः शुशान्तिं स प्रयच्छति ।<br>
सहितः शिवसत्याद्यैस्तथैव वशवर्तिभिः॥७३.९॥<br>
<br>
अजः परशुचिर्दिव्यो महाबलपराक्रमः ।<br>
पुत्रस्तस्य मनोरासन् विख्यातास्त्रिदशोपमाः॥७३.१०॥<br>
<br>
तत्सूतिसम्भवैर्भूमिः पालिताभून्नरेश्वरैः ।<br>
यावन्मन्वन्तर तस्य मनोरुत्तमतेजसः॥७३.११॥<br>
<br>
चतुर्युगानां संख्याता साधिका ह्येकसप्ततिः ।<br>
कृतत्रेतादिसंज्ञानां यान्युक्तानि युगे मया॥७३.१२॥<br>
<br>
स्वतेजसा हि तपसो वरिष्ठस्य महात्मनः ।<br>
तनयाश्चान्तरे तस्मिन् सप्त सप्तर्षयोऽभवन्॥७३.१३॥<br>
<br>
तृतीयमेतत्कथितं तव मन्वन्तरं मया ।<br>
तामसस्य चतुर्थन्तु मनोरन्तरमुच्यते॥७३.१४॥<br>
<br>
वियोनिजन्मनो यस्य यशसा द्योतितं जगत् ।<br>
जन्म तस्य मनोर्ब्रह्मन्&nbsp;! श्रुयतां गदतो मम॥७३.१५॥<br>
<br>
अतीन्द्रियमशेषाणां मनूनाञ्चरितन्तथा ।<br>
तथा जन्मापि विज्ञेयं प्रभावश्च महात्मनाम्॥७३.१६॥<br>
<br>
<br>
इति श्रीमार्कण्डेयपुराणे औत्तममन्वन्तरे त्रिसप्ततितमोऽध्यायः<br>
<br>
<br>
<br>
चतुः सप्ततितमोऽध्यायः- ७४<br>
<br>
मार्कण्डेय उवाच<br>
<br>
राजाभूद् विख्यातः स्वराष्ट्रो नाम वीर्यवान् ।<br>
अनेकयज्ञकृत् प्राज्ञः संग्रामेष्वपराजितः॥७४.१॥<br>
<br>
तस्यायुः सुमहत्प्रादात् मन्त्रिणाराधितो रविः ।<br>
पत्नीनाञ्च शतन्तस्य धन्यानामभवद् द्विज॥७४.२॥<br>
<br>
तस्य दीर्घायुषः पत्न्यो नातिदीर्घायुषो मुने ।<br>
कालेन जग्मुर्निधनं भृत्यमन्त्रिजनास्तथा॥७४.३॥<br>
<br>
स भार्याभिस्तथायुक्तो भृत्यैश्च सहजन्मभिः ।<br>
उद्विग्नचेताः संप्राप वीर्यहानिमहर्निशम्॥७४.४॥<br>
<br>
तं वीर्यहीनं निभृतैर्भृत्यैस्त्यक्तं सुदुः खितम् ।<br>
अनन्तरो विमर्दाख्यो राज्याच्च्यावितवांस्तदा॥७४.५॥<br>
<br>
राज्याच्च्युतः सोऽपि वनं गत्वा निर्विण्णमानसः ।<br>
तपस्तेपे महाभागे वितस्तापुलिने स्थितः॥७४.६॥<br>
<br>
ग्रीष्मे पञ्चतमा भूत्वा वर्षास्वभ्रंकषाशिकः ।<br>
जलशायी च शिशिरे निराहारो यतव्रतः॥७४.७॥<br>
<br>
ततस्तपस्यतस्तस्य प्रावृट्काले महाप्लवः ।<br>
बभूवानुदिनं मेघैर्वर्षद्भिरनुसन्ततम्॥७४.८॥<br>
<br>
न दिग्विज्ञायते पूर्वा दक्षिणा वा न पश्चिमा ।<br>
नोत्तरा तमसा सर्वमनुलिप्तमिवाभवत्॥७४.९॥<br>
<br>
ततोऽतिपूरेण नृपः स नद्याः प्रेरितस्तटम् ।<br>
प्रार्थयन्नापि नावाप ह्रियमाणो महीपतिः॥७४.१०॥<br>
<br>
अथ दूरे जलौघेन ह्रियमाणो महीपतिः ।<br>
आससाद जले रौहीं स पुच्छे जगृहे च ताम्॥७४.११॥<br>
<br>
तेन प्लवेन स ययावूह्यमानो महीतले ।<br>
इतश्चेतश्चान्धकारे आससाद तटन्ततः॥७४.१२॥<br>
<br>
विस्तारि पङ्कमत्यर्थं दुस्तरं स नृपस्तरन् ।<br>
तथैव कृष्यमाणोऽन्यद्रम्यं वनमवाप सः॥७४.१३॥<br>
<br>
तत्रान्धकारे सा रौही चकर्ष वसुधाधिपम् ।<br>
पुच्छे लग्नं महाभागं कृशं धमनिसन्ततौ॥७४.१४॥<br>
<br>
तस्याश्च स्पर्शसंभूतामवापमुदमुत्तमाम् ।<br>
सोऽन्धकारे भ्रमन् भूयो मदनाकृष्टमानसः॥७४.१५॥<br>
<br>
विज्ञाय सानुरागं तं पृष्ठस्पर्शनतत्परम् ।<br>
नरेन्द्रं तद्वनस्यान्तः सा मृगी तमुवाच ह॥७४.१६॥<br>
<br>
किं पृष्ठं वेपथुमता करेण स्पृशसे मम ।<br>
अन्यथैवास्य कार्यस्य सञ्जाता नृपते गतिः॥७४.१७॥<br>
<br>
नास्थाने वो मनो यातं नागम्याहं तवेश्वर ।<br>
किन्तु त्वत्सङ्गमे विघ्नमेष लोलः करोति मे॥७४.१८॥<br>
<br>
<br>
मार्कण्डेय उवाच<br>
<br>
इति श्रुत्वा वचस्तस्या मृग्याश्च जगतीपतिः ।<br>
जातकौतूहलो रौहीमिदं वचनमब्रवीत्॥७४.१९॥<br>
<br>
का त्वं ब्रूहि मृगी वाक्यं कथं मानुषवद्वदेत् ।<br>
कश्चैव लोलो यो विघ्नं त्वत्सङ्गे कुरुते मम॥७४.२०॥<br>
<br>
<br>
मृग्युवाच<br>
<br>
अहन्ते दयिता भूप&nbsp;! प्रागासमुत्पलावती ।<br>
भार्या शताग्रमहिषी दुहिता दृढधन्वनः॥७४.२१॥<br>
<br>
<br>
राजोवाच<br>
<br>
किन्तु यावत् कृतं कर्म येनेमां योनिमागता ।<br>
पतिव्रता धर्मपरा सा चेत्थं कथमीदृशी॥७४.२२॥<br>
<br>
<br>
मृग्युवाच<br>
<br>
अहं पितृगृहे बाला सखीभिः सहिता वनम् ।<br>
रन्तुं गता ददर्शैकं मृगं मृग्या समागतम्॥७४.२३॥<br>
<br>
ततः समीपवर्तिन्या मया सा ताडिता मृगी ।<br>
मया त्रस्ता गतान्यत्र क्रुद्धः प्राह ततो मृगः॥७४.२४॥<br>
<br>
मूढे किमेवं मत्तासि धिक्ते दौःशील्यमीदृशम् ।<br>
आधानकालो येनायं त्वया मे विफलीकृतः॥७४.२५॥<br>
<br>
वाचं श्रुत्वा ततस्तस्य मानुषस्येव भाषतः ।<br>
भीता तमब्रुवं कोऽसीत्येतां योनिमुपागतः॥७४.२६॥<br>
<br>
ततः स प्राह पुत्रोऽहमृषेर्निर्वृतिचक्षुषः ।<br>
सुतपा नाम मृग्यान्तु साभिलाषो मृगोऽभवम्॥७४.२७॥<br>
<br>
इमाञ्चानुगतः प्रेम्णा वाञ्छितश्चानया वने ।<br>
त्वया वियोजिता दुष्टे तस्माच्छापं ददामि ते॥७४.२८॥<br>
<br>
मया चोक्तं तवाज्ञानादपराधः कृतो मुने ।<br>
प्रसादं कुरु शापं मे न भवान् दातुमर्हति॥७४.२९॥<br>
<br>
इत्युक्तः प्राह मां सोऽपि मुनिरित्थं महीपते ।<br>
न प्रयच्छामि शापं ते यद्यात्मानं ददासि मे॥७४.३०॥<br>
<br>
मया चोक्तं मृगी नाहं मृगरूपधरा वने ।<br>
लप्स्यसेऽन्यां मृगीन्तावन्मयि भावो निवर्त्यताम्॥७४.३१॥<br>
<br>
इत्युक्तः कोपरक्ताक्षः स प्राह स्फुरिताधरः ।<br>
नाहं मृगी त्वयेत्युक्तं मृगी मूढे भविष्यसि॥७४.३२॥<br>
<br>
ततो भृशं प्रव्यथिता प्रणम्य मुनिमब्रुवम् ।<br>
स्वरूपस्थमतिक्रुद्धं प्रसीदेति पुनः पुनः॥७४.३३॥<br>
<br>
बालानभिज्ञा वाक्यानां ततः प्रोक्तमिदं मया ।<br>
पितर्यसति नारीभिर्व्रियते हि पतिः स्वयम्॥७४.३४॥<br>
<br>
सति ताते कथञ्चाहं वृणोमि मुनिसत्तम ।<br>
सापराधाथवा पादौ प्रसीदेश नमाम्यहम्॥७४.३५॥<br>
<br>
प्रसीदेति प्रसीदेति प्रणताया महामते ।<br>
इत्थं लालप्यमानायाः स प्राह मुनिपुङ्गवः॥७४.३६॥<br>
<br>
न भवत्यन्यथा प्रोक्तं मम वाक्यं कदाचन ।<br>
मृगी भविष्यसि मृता वनेऽस्मिन्नेव जन्मनि॥७४.३७॥<br>
<br>
मृगत्वे च महाबाहुस्तव गर्भमुपैष्यति ।<br>
लोलो नाम मुनेः पुत्रः सिद्धवीर्यस्य भामिनि॥७४.३८॥<br>
<br>
जातिस्मरा भवित्री त्वं तस्मिन् गर्भमुपागते ।<br>
स्मृतिं प्राप्य तथा वाचं मानुषीमीरयिष्यसि॥७४.३९॥<br>
<br>
तस्मिन् जाते मृगीत्वात् त्वं विमुक्ता पतिनार्चिता ।<br>
लोकानवाप्स्यसि प्राप्या ये न दुष्कृतकर्मभिः॥७४.४०॥<br>
<br>
सोऽपि लोलो महावीर्यः पितृशत्रून् निपात्य वै ।<br>
जित्वा वसुन्धरां कृत्स्त्रां भविष्यति ततो मनुः॥७४.४१॥<br>
<br>
एवं शापमहं लब्ध्वा मृता तिर्यक्त्वमागता ।<br>
त्वत्संस्पर्शाच्च गर्भोऽसौ संभूतो जठरे मम॥७४.४२॥<br>
<br>
अतो ब्रवीमि नास्थाने तव यातं मनो मयि ।<br>
न चाप्यगम्या गर्भस्थो लोलो विघ्नं करोत्यसौ॥७४.४३॥<br>
<br>
<br>
मार्कण्डेय उवाच<br>
<br>
एवमुक्तस्ततः सोऽपि राजा प्राप्य परां मुदम् ।<br>
पुत्रो ममारीञ्जित्वेति पृथिव्यां भविता मनुः॥७४.४४॥<br>
<br>
ततस्तं सुषुवे पुत्रं सा मृगी लक्षणान्वितम् ।<br>
तस्मिन् जाते च भूतानि सर्वाणि प्रययुर्मुदम्॥७४.४५॥<br>
<br>
विशेषतश्च राजासौ पुत्रे जाते महाबले ।<br>
सा विमुक्ता मृगी शापात् प्राप लोकाननुत्तमान्॥७४.४६॥<br>
<br>
ततस्तस्यर्षयः सर्वे समेत्य मुनिसत्तम ।<br>
अवेक्ष्य भाविनीमृद्धिं नाम चक्रुर्महात्मनः॥७४.४७॥<br>
<br>
तामसीं भजमानायां योनिं मातर्यजायत ।<br>
तमसा चावृते लोके तामसोऽयं भविष्यति॥७४.४८॥<br>
<br>
ततः स तामसस्तेन पित्रा संवर्धितो वने ।<br>
जातबुद्धिरुवाचेदं पितरं मुनिसत्तम॥७४.४९॥<br>
<br>
कस्त्वं तात कथं वाहं पुत्रो माता च का मम ।<br>
किमर्थमागतश्च त्वमेतत् सत्यं ब्रवीहि मे॥७४.५०॥<br>
<br>
<br>
मार्कण्डेय उवाच<br>
<br>
ततः पिता यथावृत्तं स्वराज्यच्यावनादिकम् ।<br>
तस्याचष्टे महाबहुः पुत्रस्य जगतीपतिः॥७४.५१॥<br>
<br>
श्रुत्वा तत् सकलं सोऽपि समाराध्य च भास्करम् ।<br>
अवाप दिव्यान्यस्त्राणि ससंहाराण्यशेषतः॥७४.५२॥<br>
<br>
कृतास्त्रस्तानरीन् जित्वा पितुरानीय चान्तिकम् ।<br>
अनुज्ञातान् मुनोचाथ तेन स्वं धर्ममास्थितः॥७४.५३॥<br>
<br>
पितापि तस्य स्वान् लोकांस्तपोयज्ञसमार्जितान् ।<br>
विसृष्टदेहः संप्राप्तो दृष्ट्वा पुत्रमुखं सुखम्॥७४.५४॥<br>
<br>
जित्वा समस्तां पृथिवीं तामसाख्यः स पार्थिवः ।<br>
तामसाख्यो मनुरभूत्तस्य मन्वन्तरं शृणु॥७४.५५॥<br>
<br>
ये देवा यत्पतिर्यश्च देवेन्द्रो ये तथर्षयः ।<br>
ये पुत्राश्च मनोस्तस्य पृथिवीपरिपालकाः॥७४.५६॥<br>
<br>
सत्यास्तथान्ये सुधियः सुरूपा हरयस्तथा ।<br>
एते देवगणास्तत्र सप्तविंशतिका मुने॥७४.५७॥<br>
<br>
महाबलो महावीर्यः शतयज्ञोपलक्षितः ।<br>
शिखिरिन्द्रस्तथा तेषां देवानामभवद्विभुः॥७४.५८॥<br>
<br>
ज्योतिर्धर्मा पृथुः काव्यश्चैत्रोऽग्निर्वलकस्तथा ।<br>
पीवरश्च तथा ब्रह्मन्&nbsp;! सप्त सप्तर्षयोऽभवन्॥७४.५९॥<br>
<br>
नरः क्षान्तिः शान्तदान्तजानुजङ्घादयस्तथा ।<br>
पुत्रास्तु तामसस्यासन् राजानः सुमहाबलाः॥७४.६०॥<br>
<br>
इत्येतत्तामसं विप्र मन्वन्तरमुदाहृतम् ।<br>
यः पठेत् शृणुयाद्वापि तमसा सन बाध्यते॥७४.६१॥<br>
<br>
<br>
इति श्रीमार्कण्डेयपुराणेठतामसमन्वन्तरेऽ चतुः सप्ततितमोऽध्यायः.<br>
<br>
<br>
<br>
पञ्चसप्ततितमोऽध्यायः- ७५<br>
<br>
मार्कण्डेय उवाच<br>
<br>
पञ्चमोऽपि मनुर्ब्रह्मन् रैवतो नाम विश्रुतः ।<br>
तस्योत्पत्तिं विस्तरशः शृणुष्व कथयामि ते॥७५.१॥<br>
<br>
ऋषिरासीन्महाभाग ऋतवागिति विश्रुतः ।<br>
तस्यापुत्रस्य पुत्रोऽभूद्रेवत्यन्ते महात्मनः॥७५.२॥<br>
<br>
स तस्य विधिवच्चक्रे जातकर्मादिकाः क्रियाः ।<br>
तथोपनयनादींश्च स चाशीलोऽभवन्मुने॥७५.३॥<br>
<br>
यतः प्रभृति जातोऽसौ ततः प्रभृति सोऽप्यृषिः ।<br>
दीर्घरोगपरामर्शमवाप मुनिपुङ्गवः॥७५.४॥<br>
<br>
माता तस्य परामार्ति कुष्ठरोगादिपीडिता ।<br>
जगाम स पिता चास्य चिन्तयामास दुः खितः॥७५.५॥<br>
<br>
किमेतदिति सोऽप्यस्य पुत्रोऽप्यत्यन्तदुर्मतिः ।<br>
जग्राह भार्यामन्यस्य मुनिपुत्रस्य संमुखीम्॥७५.६॥<br>
<br>
ततो विषण्णमनसा ऋतवागिदमुक्तवान् ।<br>
अपुत्रता मनुष्याणां श्रेयसे न कुपुत्रता॥७५.७॥<br>
<br>
कुपुत्रो हृदयायासं सर्वदा कुरुते पितुः ।<br>
मातुश्च स्वर्गसंस्थांश्च स्वपितॄन् पातयत्यधः॥७५.८॥<br>
<br>
सुहृदां नोपकाराय पितॄणाञ्च न तृप्तये ।<br>
पित्रोर्दुः खाय धिग् जन्म तस्य दुष्कृतकर्मणः॥७५.९॥<br>
<br>
धन्यास्ते तनया येषां सर्वलोकाभिसंमताः ।<br>
परोपकारिणः शान्ताः साधुकर्मण्यनुव्रताः॥७५.१०॥<br>
<br>
अनिर्वृतं तथा मन्दं परलोकपराङ्मुखम् ।<br>
नरकाय न सद्गत्यै कुपुत्रालम्बि जन्मनः॥७५.११॥<br>
<br>
करोति सुहृदां दैन्यमहितानां तथा मुदम् ।<br>
अकाले च जरां पित्रोः कुपुत्रः कुरुते ध्रुवम्॥७५.१२॥<br>
<br>
<br>
मार्कण्डेय उवाच<br>
<br>
एवं सोऽत्यन्तदुष्टस्य पुत्रस्य चरितैर्मुनिः ।<br>
दह्यमानमनोवृत्तिर्वृत्तं गर्गमपृच्छत॥७५.१३॥<br>
<br>
<br>
ऋतवागुवाच<br>
<br>
सुव्रतेन पुरा वेदा गृहीता विधिवन्मया ।<br>
समप्य वेदान् विधिवत् कृतो दारपरिग्रहः॥७५.१४॥<br>
<br>
सदारेण क्रियाः कार्याः श्रौताः स्मार्ता वषट्क्रियाः ।<br>
न मे न्यूनाः कृताः काश्चिद्यावदद्य महामुने॥७५.१५॥<br>
<br>
गर्भाधानविधानेन न काममनुरुध्यता ।<br>
पुत्रार्थं जनितश्चायं पुन्नाम्नो बिभ्यता मुने॥७५.१६॥<br>
<br>
सोऽयं किमात्मदोषेण मम दोषण वा मुने ।<br>
अस्मद्दुः खवहो जातो दौः शील्याद् बन्धुशोकदः॥७५.१७॥<br>
<br>
रेवत्यन्ते मुनिश्रेष्ठ&nbsp;! जातोऽयं तनयस्तव ।<br>
तेन दुः खाय ते दुष्टे काले यस्मादजायत॥७५.१८॥<br>
<br>
न तेऽपचारो नैवास्य मातुर्नायं कुलस्य ते ।<br>
तस्य दौः शील्यहेतुस्तु रेवत्यन्तमुपागतम्॥७५.१९॥<br>
<br>
<br>
ऋतवागुवाच<br>
<br>
यस्मान्ममैकपुत्रस्य रेवत्यन्तसमुद्भवम् ।<br>
दौः शील्यमेतत् सा तस्मात् पततामाशु रेवती॥७५.२०॥<br>
<br>
मार्कण्डेय उवाच<br>
<br>
तेनैवं व्याहृते शापे रेवत्यृक्षं पपात ह ।<br>
पश्यतः सर्वलोकस्य विस्मयाविष्टचेतसः॥७५.२१॥<br>
<br>
रेवत्यृक्षञ्च पतितं कुमुदाद्रौ समन्ततः ।<br>
भावयामास सहसा वनकन्दरनिर्झरम्॥७५.२२॥<br>
<br>
कुमुदाद्रिश्च तत्पातात् ख्यातो रैवतकोऽभवत् ।<br>
अतीव रम्यः सर्वस्यां पृथिव्यां पृथिवीधरः॥७५.२३॥<br>
<br>
तस्यर्क्षस्य तु या कान्तिर्जाता पङ्कजिनी सरः ।<br>
ततो जज्ञे तदा कन्या रूपेणातीव शोभना॥७५.२४॥<br>
<br>
रेवतीकान्तिसम्भूतां तां दृष्ट्वा प्रमुचो मुनिः ।<br>
तस्या नाम चकारेत्थं रेवती नाम भागुरे॥७५.२५॥<br>
<br>
पोषयामास चैवैतां स्वाश्रमाभ्याससम्भवाम् ।<br>
प्रमुचः स महाभागस्तस्मिन्नेव महाचले॥७५.२६॥<br>
<br>
तान्तु यौवनिनीं दृष्ट्वा कान्यकां रूपशालिनीम् ।<br>
स मुनिश्चिन्तमामास कोऽस्या भर्ता भवेदिति॥७५.२७॥<br>
<br>
एवं चिन्तयतस्तस्य ययौ कालो महान् मुने ।<br>
न चाससाद सदृशं वरं तस्या महामुनिः॥७५.२८॥<br>
<br>
ततस्तस्या वरं प्रष्टुमग्निं स प्रमुचो मुनिः ।<br>
विवेश वह्निशालां वै प्रष्टारं प्राह हव्यभुक्॥७५.२९॥<br>
<br>
महाबलो महावीर्यः प्रियवाग् धर्मवत्सलः ।<br>
दुर्गमो नाम भविता भर्ता ह्यस्य महीपतिः॥७५.३०॥<br>
<br>
<br>
मार्कण्डेय उवाच<br>
<br>
अनन्तरञ्च मृगयाप्रसङ्गेनागतो मुने ।<br>
तस्याश्रमपदं धीमान् दुर्गमः स नराधिपः॥७५.३१॥<br>
<br>
प्रियव्रतान्वयभवो महाबलपराक्रमः ।<br>
पुत्रो विक्रमशीलस्य कालिन्दीजठरोद्भवः॥७५.३२॥<br>
<br>
स प्रविश्याश्रमपदं तां तन्वीं जगतीपतिः ।<br>
अपश्यमानस्तमृषिं प्रियेत्यामन्त्र्य पृष्टवान्॥७५.३३॥<br>
<br>
<br>
राजोवाच<br>
<br>
क्व गतो भगवानस्मादाश्रमान्मुनिपुङ्गवः ।<br>
तं प्रणेतुमिहेच्छामि तत् त्वं प्रब्रूहि शोभने॥७५.३४॥<br>
<br>
<br>
मार्कण्डेय उवाच<br>
अग्निसालां गतो विप्रस्तच्छ्रुत्वा तस्य भाषितम् ।<br>
प्रियेत्यामन्त्रणञ्चैव निश्चक्राम त्वरान्वितः॥७५.३५॥<br>
<br>
स ददर्श महात्मानं राजानं दुर्गमं मुनिः ।<br>
नरेन्द्रचिह्नसहितं प्रश्रयावनतं पुरः॥७५.३६॥<br>
<br>
तस्मिन् दृष्टे ततः शिष्यमुवाच स तु गौतमम् ।<br>
गौतमानीयतां शीघ्रमर्घोऽस्य जगतीपतेः॥७५.३७॥<br>
<br>
एकस्तावदयं भूपश्चिरकालादुपागतः.<br>
जामाता च विशेषेण योग्योर्ऽघस्य मतो मम॥७५.३८॥<br>
<br>
<br>
मार्कण्डेय उवाच<br>
<br>
ततः स चिन्तयामास राजा जामातृकारणम् ।<br>
विवेद च न तन्मौनी जगृहेर्ऽघञ्च तं नृपः॥७५.३९॥<br>
<br>
तमासनगतं विप्रो गृहीतार्घं महामुनिः ।<br>
स्वागतं प्राह राजेन्द्रमपि ते कुशलं गृहे॥७५.४०॥<br>
<br>
कोषे बलेऽथ मित्रेषु भृत्यामात्ये नरेश्वर ।<br>
तथात्मनि महाबाहो यत्र सर्वं प्रतिष्ठितम्॥७५.४१॥<br>
<br>
पत्नी च ते कुशलिनी यत एवानुतिष्ठति ।<br>
पृच्छाम्यस्यास्ततो नाहं कुशलिन्योऽपरास्तव॥७५.४२॥<br>
<br>
<br>
राजोवाच<br>
<br>
त्वत्प्रसादादकुशलं न क्वचिन्मम सुव्रत ।<br>
जातकौतूहलश्चास्मि मम भार्यात्र का मुने॥७५.४३॥<br>
<br>
<br>
ऋषिरुवाच<br>
<br>
रेवती सुमहाभागा त्रैलोक्यस्यापि सुन्दरी ।<br>
तव भर्या वरारोहा तां त्वं राजन्न वेत्सि किम्॥७५.४४॥<br>
<br>
<br>
राजोवाच<br>
<br>
सुभद्रां शान्ततनयां कावेरीतनयां विभो ।<br>
सुराष्ट्रजां सुजाताञ्च कदम्बाञ्च वरूथजाम्॥७५.४५॥<br>
<br>
विपाठां नन्दिनीञ्चैव वेद्मि भार्यां गृहे द्विज ।<br>
तिष्ठन्ति मे न भगवन् रेवतीं वेद्मि कान्वियम्॥७५.४६॥<br>
<br>
<br>
ऋषिरुवाच<br>
प्रियेति साम्प्रतं येयं त्वयोक्ता वरवर्णिनी ।<br>
किं विस्मृतन्ते भूपाल&nbsp;! श्लाघ्येयं गृहिणी तव॥७५.४७॥<br>
<br>
<br>
राजोवाच<br>
<br>
सत्यमुक्तं मया किन्तु भावो दुष्टो न मे मुने ।<br>
नात्र कोपं भवान् कर्तुमर्हत्यस्मासु याचितः॥७५.४८॥<br>
<br>
<br>
ऋषिरुवाच<br>
<br>
तत्त्वं ब्रवीषि भूपाल&nbsp;! न भावस्तव दूषितः ।<br>
व्याजहार भवानेतद्वह्निना नृप चोदितः॥७५.४९॥<br>
<br>
मया पृष्टो हुतवहः कोऽस्या भर्तेति पार्थिव ।<br>
भविता तेन चाप्युक्तो भवानेवाद्य वै वरः॥७५.५०॥<br>
<br>
तद्गृह्यतां मया दत्ता तुभ्यं कन्या नराधिप ।<br>
प्रियेत्यामन्त्रिता चेयं विचारं कुरुषे कथम्॥७५.५१॥<br>
<br>
<br>
मार्कण्डेय उवाच<br>
<br>
ततोऽसावभवन्मौनी तेनोक्तः पृथिवीपतिः ।<br>
ऋषिस्तथोद्यतः कर्तुं तस्या वैवाहिकं विधिम्॥७५.५२॥<br>
<br>
तमुद्यतं सा पितरं विवाहाय महामुने ।<br>
उवाच कन्या यत्किञ्चित् प्रश्रयावनतानना॥७५.५३॥<br>
<br>
यदि मे प्रीतिमांस्तात प्रिसादं कर्तुमर्हसि ।<br>
रेवत्यृक्षे विवाहं मे तत्करोतु प्रसादितः॥७५.५४॥<br>
<br>
<br>
ऋषिरुवाच<br>
<br>
रेवत्यृक्षं न वै भद्रे चन्द्रयोगि व्यवस्थितम् ।<br>
अन्यानि सन्ति ऋक्षाणि सुभ्रु वैवाहिकानि ते॥७५.५५॥<br>
<br>
<br>
कन्योवाच<br>
<br>
तात तेन विना कालो विफलः प्रतिभाति मे ।<br>
विवाहो विफले काले मद्विधायाः कथं भवेत्॥७५.५६॥<br>
<br>
<br>
ऋषिरुवाच<br>
<br>
ऋतवागिति विख्यातस्तपस्वी रेवतीं प्रति ।<br>
चकार कोपं क्रुद्धेन तेनर्क्षं विनिपातितम्॥७५.५७॥<br>
<br>
मया चास्मै प्रतिज्ञाता भर्येति मदिरेक्षणा ।<br>
न चेच्छसि विवाहं त्वं सङ्कटं नः समागतम्॥७५.५८॥<br>
<br>
<br>
कन्योवाच<br>
<br>
ऋतवाक् स मुनिस्तात किमेवं तप्तवांस्तपः ।<br>
न त्वया मम तातेन ब्रह्मबन्धोः सुतास्मि किम्॥७५.५९॥<br>
<br>
<br>
ऋषिरुवाच<br>
<br>
ब्रह्मबन्धोः सुता न त्वं बाले नैव तपस्विनः ।<br>
सुता त्वं मम यो देवान् कर्तुमन्यान् समुत्सहे॥७५.६०॥<br>
<br>
<br>
कन्योवाच<br>
<br>
तपस्वी यदि मे तातस्तत्किमृक्षमिदं दिवि ।<br>
समारोप्य विवाहो मे तदृक्षे क्रियते न तु॥७५.६१॥<br>
<br>
<br>
ऋषिरुवाच<br>
<br>
एवं भवतु भद्रन्ते भद्रे प्रीतिमती भव ।<br>
आरोपयामीन्दुमार्गे रेवत्यृक्षं कृते तव॥७५.६२॥<br>
<br>
<br>
मार्कण्डेय उवाच<br>
<br>
ततस्तपः प्रभावेण रेवत्यृक्षं महामुनिः ।<br>
यथापूर्वन्तथा चक्रे सोमयोगि द्विजोत्तम॥७५.६३॥<br>
<br>
विवाहञ्चैव दुहितुर्विधिवद् मन्त्रयोगिनम् ।<br>
निष्पाद्य प्रीतिमान् भूयो जामातारमथाब्रवीत्॥७५.६४॥<br>
<br>
औद्वाहिकन्ते भूपाल कथ्यतां किं ददाम्यहम् ।<br>
दुर्लभ्यमपि दास्यामि ममाप्रतिहतन्तपः॥७५.६५॥<br>
<br>
<br>
राजोवाच<br>
<br>
मनोः स्वयम्भुवस्याहमुत्पन्नः सन्ततौ मुने ।<br>
मन्वन्तराधिपं पुत्रं त्वत्प्रसादाद् वृणोम्यहम्॥७५.६६॥<br>
<br>
ऋषिरुवाच<br>
<br>
भविष्यत्येष ते कामो मनुस्त्वत्तनयो महीम् ।<br>
सकलां भोक्ष्यते भूप धर्मविच्च भविष्यति॥७५.६७॥<br>
<br>
<br>
मार्कण्डेय उवाच<br>
<br>
तामादाय ततो भूपः स्वमेव नगरं ययौ ।<br>
तस्मादजायत सुतो रेवत्या रैवतो मनुः॥७५.६८॥<br>
<br>
समेतः सकलैर्धर्मैर्मानवैरपराजितः ।<br>
विज्ञाताखिलशास्त्रार्थो वेदविद्यार्थशास्त्रवित्॥७५.६९॥<br>
<br>
तस्य मन्वन्तरे देवान् मुनिदेवेन्द्रपार्थिवान् ।<br>
कथ्यमानान् मया ब्रह्मन् निबोध सुसमाहितः॥७५.७०॥<br>
<br>
सुमेधसस्तत्र देवास्तथा भूपतयो द्विज ।<br>
वैकुण्ठश्चामिताभश्च चतुर्दश चतुर्दश॥७५.७१॥<br>
<br>
तेषां देवगणानान्तु चतुर्णामपि चेश्चरः ।<br>
नाम्ना विभुरभूदिन्द्रः शतयज्ञोपलक्षकः॥७५.७२॥<br>
<br>
हिरण्यलोमा वेदश्रीरूर्ध्वबाहुस्तथापरः ।<br>
वेदबाहुः सुधामा च पर्जन्यश्च महामुनिः॥७५.७३॥<br>
<br>
वसिष्ठश्च महाभागो वेदवेदान्तपारगः ।<br>
एते सप्तर्षयश्चासन् रैवतस्यान्तरे मनोः॥७५.७४॥<br>
<br>
बलबन्धुर्महावीर्यः सुयष्टव्यस्तथापरः ।<br>
सत्यकाद्यास्तथैवासन् रैवतस्य मनोः सुताः॥७५.७५॥<br>
<br>
रैवतान्तास्तु मनवः कथिता ये मया तव ।<br>
स्वायम्भुवाश्रया ह्येते स्वारोचिषमृते मनुम्॥७५.७६॥<br>
<br>
(य एषां शृणुयान्नित्यं पठेदाख्यानमुत्तमम् ।<br>
विमुक्तः सर्वपापेभ्यो लोकं प्राप्नोत्यभीप्सितम्॥७५.७७॥<br>
<br>
<br>
इति श्रीमार्कण्डेयपुराणे रैवतमन्वन्तरे पञ्चसप्ततितमोऽध्यायः<br>
<br>
<br>
<br>
षट्सप्ततितमोऽध्यायः- ७६<br>
<br>
मार्कण्डेय उवाच<br>
<br>
इत्येतत् कथितं तुभ्यं पञ्च मन्वन्तरं तव ।<br>
चाक्षुषस्य मनोः षष्ठं श्रूयतामिदमन्तरम्॥७६.१॥<br>
<br>
अन्यजन्मनि जातोऽसौ चक्षुषः परमेष्ठिनः ।<br>
चाक्षुषत्वमतस्तस्य जन्मन्यस्मिन्नपि द्विज॥७६.२॥<br>
<br>
जातं माता निजोत्सङ्गे स्थितमुल्लाप्य तं पुनः ।<br>
परिष्वजति हार्देन पुनरुल्लापयत्यथ॥७६.३॥<br>
<br>
जातिस्मरः स जातो वै मातुरुत्सङ्गमास्थितः ।<br>
जहास तं तदा माता संक्रुद्धा वाक्यमब्रवीत्॥७६.४॥<br>
<br>
भीतास्मि किमिदं वत्स&nbsp;! हासो यद्वदने तव ।<br>
अकालबोधः सञ्जातः कच्चित् पश्यसि शोभनम्॥७६.५॥<br>
<br>
<br>
पुत्र उवाच<br>
<br>
मामत्तुमिच्छति पुरो मार्जारी किम न पश्यसि ।<br>
अन्तर्धानगता चेयं द्वितीया जातहारिणी॥७६.६॥<br>
<br>
पुत्रप्रीत्या च भवती सहार्दा मामवेक्षती ।<br>
उल्लाप्योल्लाप्य बहुशः परिष्वजति मां यतः॥७६.७॥<br>
<br>
उद्भूतपुलका स्नेहसम्भवास्त्राविलेक्षणा ।<br>
ततो ममागतो हासः शृणु चाप्यत्र कारणम्॥७६.८॥<br>
<br>
स्वार्थे प्रसक्ता मार्जारी प्रसक्तं मामवेक्षते ।<br>
तथान्तर्धानगा चैव द्वितीया जातहारिणी॥७६.९॥<br>
<br>
स्वार्थाय स्निग्धहृदया यथैवैते ममोपरि ।<br>
प्रवृत्ते स्वार्थमास्थाय तथैव प्रतिभासि मे॥७६.१०॥<br>
<br>
किन्तु मदुपभोगाय मार्जारी जातहारिणी ।<br>
त्वन्तु क्रमेणोपभोग्यं मत्तः फलमभीप्ससि॥७६.११॥<br>
<br>
न मां जानासि कोऽप्येष न चैवापकृतं मया ।<br>
सङ्गतं नातिकालीनं पञ्चसप्तदिनात्मकम्॥७६.१२॥<br>
<br>
तथापि स्त्रिह्यसे सास्त्रा परिष्वजसि चाप्यति ।<br>
तातेति वत्स&nbsp;! भद्रेति निर्व्यलीकं ब्रवीषि माम्॥७६.१३॥<br>
<br>
<br>
मातोवाच<br>
न त्वाहमुपकारार्थं वत्स&nbsp;! प्रीत्या परिष्वजे ।<br>
न चेदेतद्भवत्प्रीत्यै परित्यक्तास्म्यहं त्वया॥७६.१४॥<br>
<br>
स्वार्थो मया परित्यक्तो यस्त्वत्तो मे भविष्यति ।<br>
इत्युक्त्वा सा तमुत्सृज्य निष्क्रान्ता सूतिकागृहात्॥७६.१५॥<br>
<br>
जडाङ्गबाह्यकरणं शुद्धान्तः करणात्मकम् ।<br>
जहार तं परित्यक्तं सा तदा जातहारिणी॥७६.१६॥<br>
<br>
सा हृत्वा तं तदा बालं विक्रान्तस्य महीभृतः ।<br>
प्रसूतपत्नीशयने न्यस्य तस्याददे सुतम्॥७६.१७॥<br>
<br>
तमप्यन्यगृहे नीत्वा गृहीत्वा तस्य चात्मजम् ।<br>
तृतीयं भक्षयामास सा क्रमाज्जातहारिणी॥७६.१८॥<br>
<br>
हृत्वा हृत्वा तृतीयन्तु भक्षयत्यतिनिर्घृणा ।<br>
करोत्यनुदिनं सा नु परिवर्तन्तथान्ययोः॥७६.१९॥<br>
<br>
विक्रान्तोऽपि ततस्तस्य सुतस्यैव महीपतिः ।<br>
कारयामास संस्कारान् राजन्यस्य भवन्ति ये॥७६.२०॥<br>
<br>
आनन्देति च नामास्य पिता चक्रे विधानतः ।<br>
मुदा परमया युक्तो विक्रान्तः स नराधिपः॥७६.२१॥<br>
<br>
कृतोपनयनं तन्तु गुरुराह कुमारकम् ।<br>
जनन्याः प्रागुपस्थानं क्रियताञ्चाभिवादनम्॥७६.२२॥<br>
<br>
स गुरोस्तद्वचः श्रुत्वा विहस्यैवमथाब्रवीत् ।<br>
वन्द्या मे कतमा माता जननी पालनी नु किम्॥७६.२३॥<br>
<br>
<br>
गुरुरुवाच<br>
<br>
न त्वियं ते महाभाग&nbsp;! जनयित्री रुथात्मजा ।<br>
विक्रान्तस्याग्रमहिषी हैमिनी नाम नामतः॥७६.२४॥<br>
<br>
<br>
आनन्द उवाच<br>
<br>
इयं जनित्री चैत्रस्य विशालग्रमवासिनः ।<br>
विप्राग्र्यबोधपुत्रस्य योऽस्यां जातोऽन्यतो वचम्॥७६.२५॥<br>
<br>
<br>
गुरुरुवाच<br>
<br>
कुतस्त्वं कथयानन्द&nbsp;! चैत्रः को वा त्वयोच्यते ।<br>
सङ्कटं महदाभाति क्व जातोऽत्र ब्रवीषि किम्॥७६.२६॥<br>
<br>
<br>
आनन्द उवाच<br>
<br>
जातोऽहमवनीन्द्रस्य क्षत्रियस्य गृहे द्विज ।<br>
तत्पत्न्यां गिरिभद्रायामाददे जातहारिणी॥७६.२७॥<br>
<br>
तयात्र मुक्तो हैमिन्या गृहीत्वा च सुतञ्च सा ।<br>
बोधस्य द्विजमुख्यस्य गृहे नीतवती पुनः॥७६.२८॥<br>
<br>
भक्षयामास च सुतं तस्य बोधद्विजन्मनः ।<br>
स तत्र द्विजसंस्कारैः संस्कृतो हैमिनीसुतः॥७६.२९॥<br>
<br>
वयमत्र महाभाग&nbsp;! संस्कृता गुरुणा त्वया ।<br>
मया तव वचः कार्यमुपैमि कतमां गुरो॥७६.३०॥<br>
<br>
<br>
गुरुरुवाच<br>
<br>
अतीव गहनं वत्स&nbsp;! सङ्कटं महदागतम् ।<br>
न वेद्मि किञ्चिन्मोहेन भ्रमन्तीव हि बुद्धयः॥७६.३१॥<br>
<br>
<br>
आनन्द उवाच<br>
<br>
मोहस्यावसरः कोऽत्र जगत्येवं व्यवस्थिते ।<br>
कः कस्य पुत्रो विप्रर्षे&nbsp;! को वा कस्य नु बान्धवः॥७६.३२॥<br>
<br>
आरभ्य जन्मनो नॄणां सम्बन्धित्वमुपैति यः ।<br>
अन्ये सम्बन्धिनो विप्र&nbsp;! मृत्युना सन्निवर्तिताः॥७६.३३॥<br>
<br>
अत्रापि जातस्य सतः सम्बन्धोयोऽस्य बान्धवैः ।<br>
सोऽप्यस्तङ्गते देहे प्रयात्येषोऽखिलक्रमः॥७६.३४॥<br>
<br>
अतो ब्रवीमि संसारे वसतः को न बान्धवः ।<br>
को वापि सततं बन्धुः किं वो विभ्राम्यते मतिः॥७६.३५॥<br>
<br>
पितृद्वयं मया प्राप्तमस्मिन्नेव हि जन्मनि ।<br>
मातृद्वयञ्च किञ्चित्रं यदन्यद् देहसम्भवे॥७६.३६॥<br>
<br>
सोऽहं तपः करिष्यामि त्वया यो ह्यस्य भूपतेः ।<br>
विशालग्रामतः पुत्रश्चैत्र आनीयतामिह॥७६.३७॥<br>
<br>
<br>
मार्कण्डेय उवाच<br>
<br>
ततः स विस्मितो राजा सभार्यः सह बन्धुभिः ।<br>
तस्मान्निवर्त्य ममतामनुमेने वनाय तम्॥७६.३८॥<br>
<br>
चैत्रमानीय तनयं राज्ययोग्यं चकार सः ।<br>
संमान्य ब्राह्मणं येन पुत्रबुद्ध्या स पालितः॥७६.३९॥<br>
<br>
सोऽप्यानन्दस्तपस्तेपे बाल एव महावने ।<br>
कर्मणां क्षुपणार्थाय विमुक्तेः परिपन्थिनाम्॥७६.४०॥<br>
<br>
तपस्यन्तं ततस्तञ्च प्राह देवः प्रजापतिः ।<br>
किमर्थं तप्यसे वत्स&nbsp;! तपस्तीव्रं वदस्व तत्॥७६.४१॥<br>
<br>
<br>
आनन्द उवाच<br>
<br>
आत्मनः शुद्धिकामोऽहं करोमि भगवंस्तपः ।<br>
बन्धाय मम कर्माणि यानि तत्क्षपणोन्मुखः॥७६.४२॥<br>
<br>
<br>
ब्रह्मोवाच<br>
<br>
क्षीणाधिकारो भवति मुक्तियोग्यो न कर्मवान् ।<br>
सत्त्वाधिकारवान् मुक्तिमवाप्स्यति ततो भवान्॥७६.४३॥<br>
<br>
भवता मनुना भाव्यं षष्ठेन व्रज तत् कुरु ।<br>
अलन्ते तपसा तस्मिन् कृते मुक्तिमवाप्स्यसि॥७६.४४॥<br>
<br>
<br>
मार्कण्डेय उवाच<br>
<br>
इत्युक्तो ब्रह्मणा सोऽपि तथेत्युक्त्वा महामतिः ।<br>
तत्कर्माभिमुखो यातस्तपसो विरराम ह॥७६.४५॥<br>
<br>
चाक्षुषेत्याह तं ब्रह्मा तपसो विनिवर्तयन् ।<br>
पूर्वनाम्ना बभूवाथ प्रख्यातश्चाक्षुषो मनुः॥७६.४६॥<br>
<br>
उपयेमे विदर्भां स सुतामुग्रस्य भूभृतः ।<br>
तस्याञ्चोत्पादयामास पुत्रान् प्रख्यातविक्रमान्॥७६.४७॥<br>
<br>
तस्य मन्वन्तरेशस्य येऽन्तरे त्रिदशा द्विज ।<br>
ये चर्षयस्तथैवेन्द्रो ये सुताश्चास्य तान् शृणु॥७६.४८॥<br>
<br>
आप्या नाम सुरास्तत्र तेषामेकोऽष्टको गणः ।<br>
प्रख्यातकर्मणां विप्र&nbsp;! यज्ञे हव्यभुजामयम्॥७६.४९॥<br>
<br>
प्रख्यातबलवीर्याणां प्रभामण्डलदुर्दृशाम् ।<br>
द्वितीयश्च प्रसूताख्यो देवानामष्टको गणः॥७६.५०॥<br>
<br>
तथैवाष्टक एवान्यो भव्याख्यो देवतागणः ।<br>
चतुर्थश्च गणस्तत्र यूथगाख्यस्तथाष्टकः॥७६.५१॥<br>
<br>
लेखसंज्ञास्तथैवान्ये तत्र मन्वन्तरे द्विज ।<br>
पञ्चमे च गणे देवास्तत्संज्ञा ह्यमृताशिनः॥७६.५२॥<br>
<br>
शतं क्रतूनामाहृत्य यस्तेषामधिपोऽभवत् ।<br>
मनोजवस्तथैवेन्द्रः संख्यातो यज्ञभागभुक्॥७६.५३॥<br>
<br>
सुमेधा विरजाश्चैव हविष्मानुन्नतो मधुः ।<br>
अतिनामा सहिष्णुश्च सप्तासन्निति चर्षयः॥७६.५४॥<br>
<br>
ऊरु-पुरु-शतद्युम्नप्रमुखाः सुमहाबलाः ।<br>
चाक्षुषस्य मनोः पुत्राः पृथिवीपतयोऽभवन्॥७६.५५॥<br>
<br>
एतत्ते कथितं षष्ठं मया मन्वन्तरं द्विज ।<br>
चाक्षुषस्य तथा जन्म चरितञ्च महात्मनः॥७६.५६॥<br>
<br>
साम्प्रतं वर्तते योऽयं नाम्ना वैवस्वतो मनुः ।<br>
सप्तमीयेऽन्तरे तस्य देवाद्यास्तान् शृणुष्व मे॥७६.५७॥<br>
<br>
य इदं कीर्तयेद् धीमान् चाक्षुषस्यान्तरं भुवि ।<br>
शृणुते च लभेत् पुत्रानारोग्यसुखसम्पदम्॥७६.५८॥<br>
<br>
<br>
इति श्रीमार्कण्डेयपुराणे षष्ठं मन्वन्तरं समाप्तम्,अध्यायः षट्सप्ततितमः<br>
<br>
<br>
<br>
सप्तसप्ततितमोऽध्यायः- ७७<br>
<br>
मार्कण्डेय उवाच<br>
<br>
मार्तण्ड रस्यवेर्भार्या तनया विश्वकर्मणः ।<br>
संज्ञा नाम महाभाग तस्यां भानुरजीजनत्॥७७.१॥<br>
<br>
मनुं प्रख्यातयशसमनेकज्ञानपारगम् ।<br>
विवस्वतः सुतो यस्मात्तस्माद्वैवस्वतस्तु सः॥७७.२॥<br>
<br>
संज्ञा च रविणा दृष्टा निमीलयति लोचने ।<br>
यतस्ततः सरोषोर्ऽकः संज्ञां निष्ठुरमब्रवीत्॥७७.३॥<br>
<br>
मयि दृष्टे सदा यस्मात् कुरुषे नेत्रसंयमम् ।<br>
तस्माज्जनिष्यसे मूढे प्रजासंयमनं यमम्॥७७.४॥<br>
<br>
<br>
मार्कण्डेय उवाच<br>
<br>
ततः सा चपलां दृष्टिं देवी चक्रे भयाकुला ।<br>
विलोलितदृशं दृष्ट्वा पुनराह च तां रविः॥७७.५॥<br>
<br>
यस्माद्विलोलिता दृष्टिर्मयि दृष्टे त्वयाधुना ।<br>
तस्माद्विलोलां तनयां नदीं त्वं प्रसविष्यसि॥७७.६॥<br>
<br>
<br>
मार्कण्डेय उवाच<br>
<br>
ततस्तस्यान्तु संजज्ञे भर्तृशापेन तेन वै ।<br>
यमश्च यमुना चेयं प्रख्याता सुमहानदी॥७७.७॥<br>
<br>
सापि संज्ञा रवेस्तेजः सेहे दुः खेन भामिनी ।<br>
असहन्ती च सा तेजश्चिन्तयामास वै तदा॥७७.८॥<br>
<br>
किङ्करोमि क्व गच्छामि क्व गतायाश्च निर्वृतिः ।<br>
भवेन्मम कथं भर्ता कोपमर्कश्च नैष्यति॥७७.९॥<br>
<br>
इति संचिन्त्य बहुधा प्रजापतिसुता तदा ।<br>
बहु मेने महाभागा पितृसंश्रयमेव सा॥७७.१०॥<br>
<br>
ततः पितृगृहे गन्तुं कृतबुद्धिर्यशस्विनी ।<br>
छायामयीमात्मतनुं निर्ममे दयितां रवेः॥७७.११॥<br>
<br>
ताञ्चोवाच त्वया वेश्मन्यत्र भानोर्यथा मया ।<br>
तथा सम्यगपत्येषु वर्तितव्यं यथा रवौ॥७७.१२॥<br>
<br>
पृष्टयापि न वाच्यन्ते तथैतद्गमनं मम ।<br>
सैवास्मि नाम संज्ञेति वाच्यमेतत्सदा वचः॥७७.१३॥<br>
<br>
<br>
छायसंज्ञोवाच<br>
<br>
आकेशग्रहणाद् देवि&nbsp;! आशापाच्च वचस्तव ।<br>
करिष्ये कथयिष्यामि वृत्तन्तु शापकर्षणात्॥७७.१४॥<br>
<br>
इत्युक्ता सा तदा देवी जगाम भवनं पितुः ।<br>
ददर्श तत्र त्वष्टारं तपसा धूतकल्मषम्॥७७.१५॥<br>
<br>
बहुमानाच्च तेनापि पूजिता विश्वकर्मणा ।<br>
तस्थौ पितृगृहे सा तु कञ्चित्कालमनिन्दिता॥७७.१६॥<br>
<br>
ततस्तां प्राह चार्वङ्गी पिता नातिचिरोषिताम् ।<br>
स्तुत्वा च तनयां प्रेमबहुमानपुरः सरम्॥७७.१७॥<br>
<br>
त्वान्तु मे पश्यतो वत्से दिनानि सुबहून्यपि ।<br>
मुहूर्तार्धसमानि स्युः किन्तु धर्मो विलुप्यते॥७७.१८॥<br>
<br>
बान्धवेषु चिरं वासो नारीणां न यशस्करः ।<br>
मनोरथो बान्धवानां नार्या भर्तृगृहे स्थितिः॥७७.१९॥<br>
<br>
सा त्वं त्रैलोक्यनाथेन भर्त्रा सूर्येण सङ्गता ।<br>
पितृगेहे चिरं कालं वस्तुं नार्हसि पुत्रिके॥७७.२०॥<br>
<br>
सा त्वं भर्तृगृहं गच्छ तुष्टोऽहं पूजितासि मे ।<br>
पुनरागमनं कार्यं दर्शनाय शुभे मम॥७७.२१॥<br>
<br>
<br>
मार्कण्डेय उवाच<br>
<br>
इत्युक्ता सा तदा पित्रा तथेत्युक्त्वा च सा मुने ।<br>
संपूजयित्वा पितरं जगामाथोत्तरान् कुरून्॥७७.२२॥<br>
<br>
सूर्यतापमनिच्छन्ती तेजसस्तस्य बिभ्यती ।<br>
तपश्चचार तत्रापि वडवारूपधारिणी॥७७.२३॥<br>
<br>
संज्ञेयमिति मन्वानो द्वितीयायामहस्पतिः ।<br>
जनयामास तनयौ कन्याञ्चैकां मनोरमाम्॥७७.२४॥<br>
<br>
छायासंज्ञा त्वपत्येषु यथा स्वेष्वतिवत्सला ।<br>
तथा न संज्ञाकन्यायां पुत्रयोश्चान्ववर्तत॥७७.२५॥<br>
<br>
लालनाद्युपभोगेषु विशेषमनुवासरम् ।<br>
मनुस्तत् क्षान्तवानस्य यमस्तस्या न चक्षमे॥७७.२६॥<br>
<br>
ताडनाय च वै कोपात् पादस्तेन समुद्यतः ।<br>
तस्याः पुनः क्षान्तिमता न तु देहे निपातितः॥७७.२७॥<br>
<br>
ततः शशाप तं कोपाच्छायासंज्ञा यमं द्विज ।<br>
किञ्चित् प्रस्फुरमाणौष्ठी विचलत्पाणिपल्लवा॥७७.२८॥<br>
<br>
पितुः पत्नीममर्यादं यन्मां तर्जयसे पदा ।<br>
भुवि तस्मादयं पदास्तवाद्यैव पतिष्यति॥७७.२९॥<br>
<br>
<br>
मार्कण्डेय उवाच<br>
<br>
इत्याकर्ण्य यमः शापं मात्रा दत्तं भयातुरः ।<br>
अभ्येत्य पितरं प्राह प्रणिपातपुरः सरम्॥७७.३०॥<br>
<br>
<br>
यम उवाच<br>
<br>
तातैतन्महदाश्चर्यं न दृष्टमिति केनचित् ।<br>
माता वात्सल्यमुत्सृज्य शापं पुत्रे प्रयच्छति॥७७.३१॥<br>
<br>
यथा मनुर्ममाचष्टे नेयं मता तथा मम ।<br>
विगुणेष्वपि पुत्रेषु न माता विगुणा भवेत्॥७७.३२॥<br>
<br>
<br>
मार्कण्डेय उवाच<br>
<br>
यमस्यैतद्वचः श्रुत्वा भगवांस्तिमिरापहः ।<br>
छायासंज्ञां समाहूय पप्रच्छ क्व गतेति सा॥७७.३३॥<br>
<br>
सा चाह तनया त्वष्टुरहं संज्ञा विभावसो ।<br>
पत्नी तव त्वयापत्यान्येतानि जनितानि मे॥७७.३४॥<br>
<br>
इत्थं विवस्वतः सा तु बहुशः पृच्छतो यदा ।<br>
नाचचक्षे ततः क्रुद्धो भास्वांस्तां शप्तुमुद्यतः॥७७.३५॥<br>
<br>
ततः सा कथयामास यथावृत्तं विवस्वतः ।<br>
विदितार्थश्च भगवान् जगाम त्वष्टुरालयम्॥७७.३६॥<br>
<br>
ततः स पूजयामास तदा त्रैलोक्यपूजितम् ।<br>
भास्वन्तं परया भक्त्या निजगेहमुपागतम्॥७७.३७॥<br>
<br>
संज्ञां पृष्टस्तदा तस्मै कथयामास विश्वकृत् ।<br>
आगतैवेह मे वेश्म भवतः प्रेषितेति वै॥७७.३८॥<br>
<br>
दिवाकरः समाधिस्थो वडवारूपधारिणीम् ।<br>
तपश्चरन्तीं ददृशे उत्तरेषु कुरुष्वथ॥७७.३९॥<br>
<br>
सौम्यमूर्तिः शुभाकारो मम भर्ता भवेदिति ।<br>
अभिसन्धिञ्च तपसो बुबुधेऽस्या दिवाकरः॥७७.४०॥<br>
<br>
शातनं तेजसो मेऽद्य क्रियतामिति भास्करः ।<br>
तञ्चाह विश्वकर्माणं संज्ञायाः पितरं द्विज॥७७.४१॥<br>
<br>
संवत्सरभ्रमेस्तस्य विश्वकर्मा करवेस्ततः ।<br>
तेजसः शातनञ्चक्रे स्तूयमानश्च दैवतैः॥७७.४२॥<br>
<br>
<br>
इति श्रीमार्कण्डेयपुराणे वैवस्वतमन्वन्तरे सप्तसप्ततितमोऽध्यायः<br>
<br>
<br>
<br>
अष्टसप्ततितमोऽध्यायः- ७८<br>
<br>
मार्कण्डेय उवाच<br>
<br>
ततस्तं तुष्टुवुर्देवास्तथा देवर्षयो रविम् ।<br>
वाग्भिरोड्यमशेषस्य त्रैलोक्यस्य समागताः॥७८.१॥<br>
<br>
<br>
देवा ऊचुः<br>
<br>
नमस्ते ऋक्स्वरूपाय सामरूपाय ते नमः ।<br>
यजुः स्वरूपरूपाय साम्नान्धामवते नमः॥७८.२॥<br>
<br>
ज्ञानैकधामभूताय निर्धूततमसे नमः ।<br>
शुद्धज्योतिः स्वरूपाय विशुद्धायामलात्मने॥७८.३॥<br>
<br>
वरिष्ठाय वरेण्याय परस्मै परमात्मने ।<br>
नमोऽखिलजगद्व्यापिस्वरूपायात्ममूर्तये॥७८.४॥<br>
<br>
इदं स्तोत्रवरं रम्यं श्रोतव्यं श्रद्धया नरैः ।<br>
शिष्यो भूत्वा समाधिस्थो दत्त्वा देयं गुरोरपि॥७८.५॥<br>
<br>
न शून्यभूतैः श्रोतव्यमेतत्तु सफलं भवेत् ।<br>
सर्वकारणभूताय निष्ठायै ज्ञानचेतसाम्॥७८.६॥<br>
<br>
नमः सूर्यस्वरूपाय प्रकाशात्मस्वरूपिणे ।<br>
भास्कराय नमस्तुभ्यं तथा दिनकृते नमः॥७८.७॥<br>
<br>
शर्वरीहेतवे चैव सन्ध्याज्योत्स्नाकृते नमः ।<br>
त्वं सर्वमेतद् भगवन् जगदुद्भ्रमता त्वया॥७८.८॥<br>
<br>
भ्रमत्याविद्धमखिलं ब्रह्माण्डं सचराचरम् ।<br>
त्वदंशुभिरिदं स्पृष्टं सर्वं सञ्जायते शुचि॥७८.९॥<br>
<br>
क्रियते त्वत्करैः स्पर्शाज्जलादीनां पवित्रता ।<br>
होमदानादिको धर्मो नोपकाराय जायते॥७८.१०॥<br>
<br>
तावद्यावन्न संयोगि जगदेतत् त्वदंशुभिः ।<br>
ऋचस्ते सकला ह्येता यजूंष्येतानि चान्यतः॥७८.११॥<br>
<br>
सकलानि च सामानि निपतन्ति त्वदड्गतः ।<br>
ऋङ्मयस्त्वं जगन्नाथ&nbsp;! त्वमेव च यजुर्मयः॥७८.१२॥<br>
<br>
यतः साममयश्चैव ततो नाथ&nbsp;! त्रयीमयः ।<br>
त्वमेव ब्रह्मणो रूपं परञ्चापरमेव च॥७८.१३॥<br>
<br>
मूर्तामूर्तस्तथा सूक्ष्मः स्थूलरूपस्तथा स्थितः ।<br>
निमेषकाष्ठादिमयः कालरूपः क्षयात्मकः ।<br>
प्रसीद स्वेच्छया रूपं स्वतेजः शमनं कुरु॥७८.१४॥<br>
<br>
<br>
मार्कण्डेय उवाच<br>
<br>
एवं संस्तूयमानस्तु देवैर्देवर्षिभिस्तथा ।<br>
मुमोच स्वं तदा तेजस्तेजसां राशिरव्ययः॥७८.१५॥<br>
<br>
यत्तस्य ऋङ्मयं तेजो भविता तेन मेदिनी ।<br>
यजुर्मयेनापि दिवं स्वर्गः साममयं रवेः॥७८.१६॥<br>
<br>
शातितास्तेजसो भागा ये त्वष्ट्रा दश पञ्च च ।<br>
त्वष्ट्रैव तेन शर्वस्य कृतं शूलं महात्मना॥७८.१७॥<br>
<br>
चक्रं विष्णोर्वसूनाञ्च शङ्कवोऽथ सुदारुणाः ।<br>
पावकस्य तथा शक्तिः शिबिका धनदस्य च॥७८.१८॥<br>
<br>
अन्येषामसुरारीणामस्त्राण्युग्राणि यानि वै ।<br>
यक्षविद्याधराणाञ्च तानि चक्रे स विश्वकृत्॥७८.१९॥<br>
<br>
ततश्च षोडशं भागं बिभर्ति भगवान् विभुः ।<br>
तत्तेजः पञ्चदशधा शातितं विश्वकर्मणा॥७८.२०॥<br>
<br>
ततोऽश्वरूपधृग्भानुरुत्तरानगमत् कुरून् ।<br>
तदृशे तत्र संज्ञाञ्च वडवारूपधारिणीम्॥७८.२१॥<br>
<br>
सा च दृष्ट्वा तमायान्तं परपुंसो विशङ्कया ।<br>
जगाम संमुखं तस्य पृष्ठरक्षणतत्परा॥७८.२२॥<br>
<br>
ततश्च नासिकायोगं तयोस्तत्र समेतयोः ।<br>
नासत्यदस्त्रौ तनयावश्वीवक्त्रविनिर्गतौ॥७८.२३॥<br>
<br>
रेतसोऽन्ते च रेवन्तः खड्गी चर्मो तनुत्रधृक् ।<br>
अश्वारूढः समुद्भूतो बाणतूणसमन्वितः॥७८.२४॥<br>
<br>
ततः स्वरूपमतुलं दर्शयामास भानुमान् ।<br>
तस्यैषा च समालोक्य स्वरूपं मुदमाददे॥७८.२५॥<br>
<br>
स्वरूपधारिणीञ्चैमामानिनाय निजाश्रयम् ।<br>
संज्ञां भार्यां प्रीतिमतीं भास्करो वारितस्करः॥७८.२६॥<br>
<br>
ततः पूर्वसुतो योऽस्याः सोऽभूद्वैवस्वतो मनुः ।<br>
द्वितीयश्च यमः शापाद्धर्मदृष्टिरभूत् सुतः॥७८.२७॥<br>
<br>
कृमयो मांसमादाय पादतोऽस्य महीतले ।<br>
पतिष्यन्तीति शापान्तं तस्य चक्रे पिता स्वयम्॥७८.२८॥<br>
<br>
धर्मदृष्टिर्यतश्चासौ समो मित्रे तथाहिते ।<br>
ततो नियोगं तं याम्ये चकार तिमिरापहः॥७८.२९॥<br>
<br>
यमुना च नदी जज्ञे कलिन्दान्तरवाहिनी ।<br>
अश्विनौ देवभिषजौ कृतौ पित्रा महात्मना॥७८.३०॥<br>
<br>
गुह्यकाधिपतित्वे च रेवन्तोऽपि नियोजितः ।<br>
च्छायासंज्ञासुतानाञ्च नियोगः श्रुयतां मम॥७८.३१॥<br>
<br>
पूर्वजस्य मनोस्तुल्यश्छायासंज्ञासुतोऽग्रजः ।<br>
ततः सावर्णिकीं संज्ञामवाप तनयो रवेः॥७८.३२॥<br>
<br>
भविष्यति मनुः सोऽपि बलिरिन्द्रो यदा तदा ।<br>
शनैश्चरो ग्रहाणाञ्च मध्ये पित्रा नियोजितः॥७८.३३॥<br>
<br>
तयोस्तृतीया या कन्या तपती नाम सा कुरुम् ।<br>
नृपात् संवरणात् पुत्रमवाप मनुजेश्वरम्॥७८.३४॥<br>
<br>
तस्य वैवस्वतस्याहं मनोः सप्तममन्तरम् ।<br>
कथयामि सुतान् भूपानृषीन् देवान् सुराधिपम्॥७८.३५॥<br>
<br>
<br>
इति श्रीमार्कण्डेयपुराणे सावर्णिके मन्वन्तरे वैवस्वतोत्पत्तिर्नामाष्टसप्ततितमोऽध्यायः<br>
<br>
<br>
<br>
ऊनाशीतितमोऽध्यायः- ७९<br>
<br>
मार्कण्डेय उवाच<br>
<br>
आदित्या वसवो रुद्राः साध्या विश्वे मरुद्गणाः ।<br>
भृगवोऽङ्गिरसश्चाष्टौ यत्र देवगणाः स्मृताः॥७९.१॥<br>
<br>
आदित्या वसवो रुद्रा विज्ञेयाः कश्यपात्मजाः ।<br>
साध्याश्च मरुतो विश्वे धर्मपुत्रगणास्त्रयः॥७९.२॥<br>
<br>
भृगोस्तु भृगवो देवाः पुत्रा ह्यङ्गिरसः सुताः ।<br>
एष सर्गश्च मारीचो विज्ञेयः साम्प्रताधिपः॥७९.३॥<br>
<br>
ऊर्जस्वी नाम चैवेन्द्रो महात्मा यज्ञभागभुक् ।<br>
अतीतानागता ये च वर्तन्ते साम्प्रतञ्च ये॥७९.४॥<br>
<br>
सर्वे ते त्रिदशेन्द्रास्तु विज्ञेयास्तुल्यलक्षणाः ।<br>
सहस्राक्षाः कुलिशिनः सर्व एव पुरन्दराः॥७९.५॥<br>
<br>
मघवन्तो वृषाः सर्वे शृङ्गिणो गजगामिनः ।<br>
ते शतक्रतवः सर्वे भूताभिभवतेजसः॥७९.६॥<br>
<br>
धर्माद्यैः कारणैः सुद्धैराधिपत्यगुणान्विताः ।<br>
भूतभव्यभवन्नाथाः शृणु चैतत् त्रयं द्विज॥७९.७॥<br>
<br>
भूर्लोकोऽयं स्मृता भूमिरन्तरिक्षं दिवः स्मृतम् ।<br>
दिव्याख्याश्च तथा स्वर्गस्त्रैलोक्यमिति गद्यते॥७९.८॥<br>
<br>
अत्रिश्चैव वसिष्ठश्च काश्यपश्च महानृषिः ।<br>
गौतमश्च भरद्वाजौ विश्वामित्रोऽथ कौशिकः॥७९.९॥<br>
<br>
तथैव पुत्रो भगवानृचीकस्य महात्मनः ।<br>
जमदग्निस्तु सप्तैते मुनयोऽत्र नथान्तरे॥७९.१०॥<br>
<br>
इक्ष्वाकुर्नाभगश्चैव धृष्टः शर्यातिरेव च ।<br>
नरिष्यन्तश्च विख्यातो नाभागारिष्ट एव च॥७९.११॥<br>
<br>
करूषश्च पृषध्रश्च वसुमान् लोकविश्रुतः ।<br>
मनोर्वैवस्वतस्यैते नव पुत्राः प्रकीर्तिताः॥७९.१२॥<br>
<br>
वैवस्वतमिदं ब्रह्मन्&nbsp;! कथितन्ते मयान्तरम् ।<br>
अस्मिन् श्रुते नरः सद्यः पठिते चैव सत्तम ।<br>
मुच्यते पातकैः सर्वैः पुण्यञ्च महदश्नते॥७९.१३॥<br>
<br>
<br>
इति श्रीमार्कण्डेयपुराणे सावर्णिके मन्वन्तरे वैवस्वतकीर्तनं नामैकोनाशीतितमोऽध्यायः<br>
<br>
<br>
<br>
अशीतितमोऽध्यायः- ८०<br>
<br>
क्रौष्टुकिरुवाच<br>
<br>
स्वायम्भुवाद्याः कथिताः सप्तैते मनवो मम ।<br>
तदन्तरेषु ये देवा राजानो मुनयस्तथा॥८०.१॥<br>
<br>
अस्मिन् कल्पे सप्त येऽन्ये भविष्यन्ति महामुने ।<br>
मनवस्तान् समाचक्ष्व ये च देवादयश्च ये॥८०.२॥<br>
<br>
मार्कण्डेय उवाच<br>
<br>
कथितस्तव सावर्णिश्छायासंज्ञासुतश्च यः ।<br>
पूर्वजस्य मनोस्तुल्यः स मनुर्भविताष्टमः॥८०.३॥<br>
<br>
रामो व्यासो गालवश्च दीप्तिमान् कृप एव च ।<br>
ऋष्यशृङ्गस्तथा द्रोणस्तत्र सप्तर्षयोऽभवन्॥८०.४॥<br>
<br>
सुतपाश्चामिताभाश्च मुख्याश्चैव त्रिधा सुराः ।<br>
विंशकः कथिताश्चैषां त्रयाणां त्रिगुणो गणः॥८०.५॥<br>
<br>
तपस्तप्तश्च शक्रश्च द्युतिर्ज्योतिः प्रभाकरः ।<br>
प्रभासो दयितो धर्मस्तेजोरश्मिश्चिरक्रतुः॥८०.६॥<br>
<br>
इत्यादिकस्तु सुतपा देवानां विंशको गणः ।<br>
प्रभुर्विभुर्विभासाद्यस्तथान्यो विंशको गणः॥८०.७॥<br>
<br>
सुराणाममिताभानां तृतीयमपि मे शृणु ।<br>
दमो दान्तो ऋतः सोमो वित्ताद्याश्चैव विंशतिः॥८०.८॥<br>
<br>
मुख्या ह्येते समाख्याता देवा मन्वन्तराधिपाः ।<br>
मारीचस्यैव ते पुत्राः कश्यपस्य प्रजापतेः॥८०.९॥<br>
<br>
भविष्याश्च भविष्यन्ति सावर्णस्यान्तरे मनोः ।<br>
तेषामिन्द्रो भविष्यस्तु बलिर्वैरोचनिर्मुने॥८०.१०॥<br>
<br>
पाताल आस्ते योऽद्यापि दैत्यः समयबन्धनः ।<br>
विरजाश्चार्ववीरश्च निर्मोहः सत्यवाक् कृतिः ।<br>
विष्ण्वाद्याश्चैव तनयाः सावर्णस्य मनोर्नृपाः॥८०.११॥<br>
<br>
<br>
इति श्रीमार्कण्डेयपुराणेऽशीतितमोऽध्यायः<br>
</span>
</p>
</div>
<!-- 
NewPP limit report
Parsed by mw2386
Cached time: 20231009014713
Cache expiry: 1814400
Reduced expiry: false
Complications: []
CPU time usage: 0.035 seconds
Real time usage: 0.037 seconds
Preprocessor visited node count: 6/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 2/100
Expensive parser function count: 0/500
Unstrip recursion depth: 1/20
Unstrip post‐expand size: 147352/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:14679-0!canonical and timestamp 20231009014713 and revision id 343503. Rendering was triggered because: page-view
 -->
