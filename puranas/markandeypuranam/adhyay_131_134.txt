<div id="ws-data" class="ws-noexport" style="display:none; speak:none">
<p><span id="ws-title"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></span>
<span id="ws-author">वेदव्यासः</span>
<span id="ws-year"></span>
</p>
</div>
<table style="width:100%; margin-bottom:5px; border: 1px solid #ADA; background-color: #FFFFFF; text-align:center; font-size:0.9em;">

<tbody><tr>
<td style="width:20%; text-align:left; font-size:0.9em;">←&nbsp;<a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A8%E0%A5%AC-%E0%A5%A7%E0%A5%A9%E0%A5%A6" title="मार्कण्डेयपुराणम्/अध्यायाः १२६-१३०">अध्यायाः १२६-१३०</a>
</td>
<td style="width:60%;"><span style="font-size:110%"><b><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></b></span><br>अध्यायाः १३१-१३४<br> <a href="/wiki/%E0%A4%B2%E0%A5%87%E0%A4%96%E0%A4%95%E0%A4%83:%E0%A4%B5%E0%A5%87%E0%A4%A6%E0%A4%B5%E0%A5%8D%E0%A4%AF%E0%A4%BE%E0%A4%B8%E0%A4%83" title="लेखकः:वेदव्यासः">वेदव्यासः</a>
</td>
<td style="width:200%; text-align:right;font-size:0.9em;">
</td></tr></tbody></table>
<table style="width:100%; border-bottom:1px solid #A88; background:#FFFFFF; font-size:0.9em;">

<tbody><tr>
<td>
</td></tr></tbody></table>
<div class="poem">
<p><span style="font-size: 14pt; line-height:200%">131<br>
अथैकत्रिंशदधिकशततमोऽध्यायः <br>
दमचरितवर्णनम्<br>
मार्कण्डेय उवाच<br>
स तां लब्ध्वा तथा पत्नीं सुमनां सुमहामुने । <br>
प्रणम्य स पितुः पादौ मातुश्च क्षितिपात्मजः । । १ <br>
सा च तौ श्वशुरौ सूभ्रूर्ननाम सुमना तदा । <br>
ताभ्यां तौ च तदा विप्र आशीर्भिरभिनन्दितौ । । २<br>
महोत्सवश्च सञ्जज्ञे नरिष्यन्तस्य वै पुरे । <br>
कृतदारे च सम्प्राप्ते दशार्णाधिपतेः पुरात् । । ३ <br>
सम्बन्धिनं दशार्णेशं जितांश्च पृथिवीश्वरान् । <br>
श्रुत्या पुत्रेण मुमुदे नरिष्यन्तो महीपतिः । । ४ <br>
सोऽपि रेमे सुमनया महाराजसुतो दमः । <br>
वरोद्यानवनोद्देशे प्रसादगिरिसानुषु । । ५ <br>
अथ कालेन महता रममाणा दमेन सा । <br>
अवाप गर्भे सुमना दशार्णाधिपतेः सुता । । ६ <br>
सोऽपि राजा नरिष्यन्तो भुक्तभोगो महीपतिः । <br>
वयः परिणतिं प्राप्य दमं राज्येऽभिषिच्य च । । ७ <br>
वनं जगामेन्द्रसेना पत्नी चास्य तपस्विनी । <br>
वानप्रस्थविधानेन स तत्र समतिष्ठत । । ८ <br>
दाक्षिणात्यः सुदुर्वृत्तः संक्रन्दनसुतो वने । <br>
वपुष्मान्स मृगान्हन्तुं ययावल्पपदानुगः । । ९ <br>
स तं दृष्ट्वा नरिष्यन्तं तापसं मलपङ्किनम् । <br>
इन्द्रसेनां च तत्पत्नीं तपसातिसुदुर्बलाम् । । 131.१० <br>
पप्रच्छ कस्त्वं भो विप्रः क्षत्रियो वा वनेचरः । <br>
वानप्रस्थमनुप्राप्तो वैश्यो वा मम कथ्यताम् । । ११ <br>
ततो मौनव्रती भूपो नहि तस्योत्तरं ददौ । <br>
इन्द्रसेना च तत्सर्वमाचष्टास्मै यथातथम् । । १२ <br>
मार्कण्डेय उवाच<br>
ज्ञात्वा तं च नरिष्यन्तं वपुष्मान्पितरं रिपोः । <br>
प्राप्तोऽसीति वदन्कोपाज्जटासु परिगृह्य च । । १३ <br>
हाहेति चन्द्रसेनायां रुदन्त्यां बाष्पगद्गदम् । <br>
चकर्ष कोपात्सङ्गं च वाक्यं चेदमुवाच ह । । १४ <br>
निर्जितः समरे येन येन मे सुमना हृता । <br>
दमस्य तस्य पितरं हनिष्येऽवतु तं दमः । । १५<br>
येनाखिलमहीपालपुत्राः कन्यार्थमागताः । <br>
अवधूता हनिष्येऽहं पितरं तस्य दुर्मतेः । । १६ <br>
यौवनास्त्रस्वरूपेषु मदे यस्य दुरात्मनः । <br>
स दमो वारयत्वेष हन्मि तस्या रिपोर्गुरुम् । । १७ <br>
मार्कण्डेय उवाच<br>
इत्युक्त्वा स दुराचारो वपुष्मानवनीपतिः । <br>
क्रंदन्त्यामिन्द्रसेनायां शिरश्चिच्छेद तस्य च । । १८ <br>
ततो धिग्धिङ्मुनिजना अन्ये च वनवासिनः । <br>
तमूचुः स च तं हत्वा जगाम स्वपुरं वनात् । । १९ <br>
गते तस्मिन्विनिश्वस्य सेन्द्रसेना वपुष्मति । <br>
प्रेषयामास पुत्रस्य समीपं शूद्रतापसम् । । 131.२० <br>
गच्छेथा आशु मे पुत्रं दमं ब्रूहि वचो मम । <br>
अभिज्ञो ह्यसि मद्भर्तृवृत्तान्तं प्रोच्यतेऽत्र किम् । । २१ <br>
तथापि वाच्यः पुत्रो मे यद्ब्रवीम्यतिदुःखिता । <br>
लंघनामीदृशीं प्राप्तां विलोक्यतां महीपतेः । । २२ <br>
मद्भर्त्राऽधिकृतो राजा चतुर्णां परिपालकः । <br>
त्वमाश्रमाणां किं युक्तं तापसान्यन्न रक्षसि । । २३ <br>
भर्ता मम नरिष्यन्तस्तापसस्तपसि स्थितः । <br>
विलपन्त्यास्तथा नाथो यथा नासि तथा त्वयि । । २४ <br>
आकृष्य केशेषु बलादपराधं विना ततः । <br>
हतो वपुष्मता ख्यातिमिति ते भूपतिर्गता । । २५ <br>
एवं स्थिते तत्क्रियतां यथा धर्मो न लुप्यते । <br>
तथा च नैव वस्तव्यं माताहं तापसी यतः । । २६ <br>
पिता वृद्धस्तपस्वी च नापराधेन दूषितः । <br>
निहतो येन यत्तस्य कर्तव्यं तद्विचिन्त्यताम् । । २७<br>
सन्ति ते मन्त्रिणो वीराः सर्वशास्त्रार्थवेदिनः । <br>
तैः सहालोच्य यत्कार्यमेवंभूते कुरुष्व तत् । । २८ <br>
नास्माकमधिकारोऽत्र तापसानां नराधिप । <br>
कुरुष्वैतदितीत्थं त्वमेवं भूपतिभाषितम् । । २९ <br>
विदूरथस्य जनको यवनेन यथा हतः । <br>
तथायं तव पुत्रस्य कुलं तेन विनाशितम् । । 131.३० <br>
जम्भस्यासुरराजस्य पिता दष्टो भुजङ्गमैः । <br>
तेनाप्यखिलपातालवासिनः पन्नगाः हताः । । ३१ <br>
पराशरेण पितरं शक्तिं तं रक्षसाऽऽहतम् । <br>
श्रुत्वाऽग्नौ पातितं कृत्स्नं रक्षसामभवत्कुलम् । । ३२ <br>
अन्यस्यापि स्ववंशस्य लंघना क्रियते हि या । <br>
तां नालं क्षत्रियः सोढुं कि पुनः पितृमारणम् । । ३३ <br>
नायं पिता ते निहतो नास्मिञ्छस्त्रं निपातितम् । <br>
त्वामत्र निहतं मन्ये त्वयि शस्त्रं निपातितम् । । ३४ <br>
बिभेत्यस्य हि कः शस्त्रं न्यस्तं येन वनौकसाम् । <br>
तव नृपस्य पुत्रस्य मा बिभेतु बिभेतु वा । । ३५ <br>
तवेयं लङ्घनायुक्ता यदस्मिंस्तत्समाचर । <br>
वपुष्मति महाराज सभृत्यज्ञातिबान्धवे । । ३६ <br>
मार्कण्डेय उवाच<br>
इति संक्रान्तसन्देशमिन्द्रसेना विसृज्य तम् । <br>
पतिदेहमुपाश्लिष्य विवेशाग्निं मनस्विनी । । ३७ <br>
इति श्रीमार्कण्डेयपुराणे दमचरितवर्णनं नामैकत्रिंशदधिकशततमोऽध्यायः । १३१ ।<br>
132<br>
अथ द्वात्रिंशदधिकशततमोऽध्यायः<br>
दमचरितवर्णनम्<br>
मार्कण्डेय उवाच<br>
इन्द्रसेनासमाज्ञप्तः स गत्वा शूद्रतापसः । <br>
समाचष्ट यथापूर्वं दमाय निधनं पितुः । । १ <br>
तापसेन समाख्याते दमस्तेन पितुर्वधे । <br>
क्रोधेनातीव जज्वाल हविषेवाग्निरुद्धतः । । २ <br>
स तु क्रोधाग्निना धीरे दह्यमानो महामुने । <br>
करं करेण निष्पिष्य वाक्यमेतदुवाच ह । । ३ <br>
अनाथ इव मे तातो मयि पुत्रे तु जीवति । <br>
घातितः सुनृशंसेन परिभूय कुलं मम । । ४ <br>
तापं करोम्यहं किंवाप्येष क्लैब्यात्क्षमाम्यहम् । <br>
दुर्वृत्तशान्तौ शिष्टानां पालनेऽधिकृता वयम् । । ५ <br>
पितरं चापि निहतं दृष्ट्वा जीवन्ति शत्रवः । <br>
तत्किमेतेन बहुना हा तातेति च किं पुनः । । ६ <br>
विलापेनात्र यत्कृत्यं तदेषोऽत्र करोम्यहम् । <br>
यद्यहं तस्य रक्तेन देहोत्थेन वपुष्मतः । । <br>
न करोमि गुरोस्तृप्तिं तत्प्रवेक्ष्ये हुताशनम् । । ७ <br>
तच्छोणितेनोदककर्म तस्य मांसेन सम्यग्द्विजभोजनं च ।<br>
कुर्यां पितुस्तस्य च पिण्डदानं न चेत्प्रवेक्ष्यामि हुताशनं तत् । । ८<br>
साहाय्यमस्यासुरदेवयक्षगन्धर्वविद्याधरसिद्धसंघाः ।<br>
कुर्वन्ति चेत्तानपि चास्त्रपूगैर्भस्मीकरोम्येष रुषा समेतः । । ९<br>
निःशूरमाधार्मिकमप्रशस्तं तं दाक्षिणात्यं समरे निहत्य ।<br>
भोक्ष्ये ततोऽहं पृथिवीं च कृत्स्नां वह्निं प्रवेक्ष्याम्यनिहत्य तं वा । । 132.१०<br>
सुदुर्मतिं तापसवृद्धघातिनं वनस्थगं साधुविधिं विदग्धगम् ।<br>
हन्ताहमद्याखिलबन्धुमित्रपदातिहस्त्यश्वबलैः समेतम् । । ११<br>
एषोऽहमादाय धनुःसखड्गो रथी तथैवारिबलं समेत्य ।<br>
करोमि वै यत्कदनं समस्ताः पश्यन्तु मे देवगणा समेताः । । १२<br>
यो यः सहायो भविताद्य तस्य मया समेतस्य रणाय भूयः ।<br>
तस्यैव निःशेषकुलक्षयाय समुद्यतोऽहं निजबाहुसैन्यः । । १३<br>
यदि कुलिशकरोऽस्मिन्सयुगे देवराजः पितृपतिरथ चोग्रं दण्डमुद्यस्य कोपात् । <br>
धनपतिवरुणार्का रक्षितुं तं यतन्ते निशितशरवरौघैर्घातियिष्ये तथापि । । १४ <br>
नियतमतिरदोषः काननाखण्डलोका निपतितफलभक्षः सर्वभूतेषु मैत्रः । <br>
प्रभवति मयि पुत्रे हिंसितो येन तातः पिशितरुधिरतृप्तास्तस्य सन्त्वद्य गृध्राः । । १५ <br>
इति श्रीमार्कण्डेयपुराणे दमचरिते द्वात्रिंशदधिकशततमोऽध्यायः । १३२ ।<br>
133<br>
अथ त्रयस्त्रिंशदधिकशततमोऽध्यायः<br>
वपुष्मद्वधवर्णनम्<br>
मार्कण्डेय उवाच<br>
इति प्रतिज्ञाय तदा नरिष्यन्तसुतो दमः । <br>
कोपामर्षविवृत्ताक्षः श्भश्रुमावृत्य पाणिना । । १ <br>
हा हतोऽस्मीति पितरं ध्यात्वा देवं विनिंद्य च । <br>
प्रोवाच मंत्रिणः सर्वानानिनाय पुरोहितम् । । २ <br>
दम उवाच<br>
यदत्र कृत्यं तद्ब्रूत ताते प्राप्ते सुरालयम् । <br>
श्रुतं भवद्भिर्यत्प्रोक्तं तेन शूद्रतपस्विना । । ३ <br>
वृद्धस्तपस्वी स नृपो वानप्रस्थव्रते स्थितः । <br>
मौनव्रतधरोऽशस्त्रो मन्मात्रा चेन्द्रसेनया । । ४ <br>
प्रोक्तं संसृष्टया स्वात्म्याद्याथातथ्यं वपुष्मते । <br>
तेनापि खड्गमाकृष्य जटां सव्येन पाणिना । । ५ <br>
धृत्वा जघान दुष्टात्मा लोकनाथमनाथवत् । <br>
माता च संदिश्य हि मां धिक्छब्दं ब्रुवती सती । । ६ <br>
मन्दभाग्यं च निःश्रीकं प्रविष्टा हव्यवाहनम् । <br>
तमालिंग्य नरिष्यन्तं प्रयाता त्रिदशालयम् । । ७ <br>
सोऽहमद्य करिष्यामि यन्मे मातुरुदीरितम् । <br>
हस्त्यश्वरथपादातं सैन्यं च परिकल्प्यताम् । । ८ <br>
अनिर्याप्य पितुर्वैरमहत्वा पितृघातकम् । <br>
अकृत्वा च वचो मातुर्जीवितुं किमिहोत्सहे । । ९ <br>
मार्कण्डेय उवाच<br>
मन्त्रिणस्तद्वचः श्रुत्वा हाहेत्युक्त्वा तथा च तत् । <br>
कृतवन्तो विमनसः सभृत्यबलवाहनाः । । 133.१०<br>
निर्ययुः सपरीवाराः पुरस्कृत्य दमं नृपम् । <br>
गृहीत्वा चाशिषो विप्रात्त्रिकालज्ञात्पुरोधसः । । ११ <br>
अहिराडिव निःश्वस्य दमः प्रायाद्वपुष्मतम् । <br>
सीमापालादिसामन्तान्निघ्नन्याम्यां दिश त्वरा । । १२ <br>
निरीक्ष्य तं समायान्तं वपुष्मान्मर्षपूरितः । <br>
संक्रन्दनसुतेनापि दमो ज्ञातो वपुष्मता । । <br>
आयातः सपरीवारः सामात्यः सपरिच्छदः । । १३ <br>
अकंपितेन मनसा ससैन्यानि दिदेश ह । <br>
दूतं च प्रेषयामास निर्गम्य नगराद्बहिः । । १४ <br>
त्वं शीघ्रतरमागच्छ नरिष्यन्तः प्रतीक्षते । <br>
सभार्यक्षत्रबन्धो त्वं समायाहि ममान्तिकम् । । १५ <br>
इमे मद्बाहुनिर्मुक्ताः शिता बाणाः पिपासिताः । <br>
भित्त्वा शरीरं सङ्ग्रामे पास्यन्ति रुधिरं तव । । १६ <br>
श्रुत्वा दमस्तु तत्सर्वं दूतप्रोक्तं ययौ त्वरन् । <br>
स्मृत्वा प्रतिज्ञां पूर्वोक्तां निःश्वसमुरगो यथा । । १७ <br>
आहूतसमरे चैव पुमान्सेनाविकत्थनः । <br>
ततो युद्धमतीवासीद्दमस्य च वपुष्मतः । । १८ <br>
रथी च रथिना नागी नागिना हयिना हयी । <br>
अयुध्यन्त च विप्रर्षे तद्युद्धं तुमुलं ह्यभूत् । । १९ <br>
पश्यतां सर्वदेवानां सिद्धगन्धर्वरक्षसाम् । <br>
चकम्पे वसुधा ब्रह्मन्युध्यमाने दमे युधि । । 133.२० <br>
न गजो न रथी नाश्वस्तस्य बाणसहस्तु यः । <br>
ततो दमेन युयुधे सेनाध्यक्षो वपुष्मतः । । २१ <br>
हृदि विव्याध च दम इषुणागाद्यमान्तिकम् । <br>
तस्मिन्निपतिते सैन्यं पलायनपरं ह्यभूत् । । २२ <br>
स स्वामिनं ततः प्राह दमः शत्रुं दमस्तथा । <br>
क्व यासि दुष्ट पितरं घातयित्वा तपस्विनम् । । २३<br>
अशस्त्रं च तपस्यन्तं क्षत्रियोऽसि निवर्तताम् । <br>
ततो निवृत्य स दमं योधयामास सानुजः ।।२४ <br>
स पुत्रः सह सम्बन्धिबान्धवैर्युयुधे रथी । <br>
ततः शरासनान्मुक्तबाणैर्व्याप्तास्ततो दिशः ।।२५ <br>
दमं च सरथं चाशु शरजालैरपूरयत् । <br>
ततः पितृवधोत्थेन कोपेन स दमस्तथा ।।२६ <br>
चिच्छेद ताञ्छरान्स्तेषां विव्याधान्यैश्च तानपि । <br>
एकेनैकेन बाणेन सप्त पुत्रान्स्तथा द्विज ।।२७ <br>
सम्बन्धिबान्धवान्मित्रान्निनाय यमसादनम् । <br>
वपुष्मान्स रथी क्रोधान्निहतात्मजबान्धवः ।।२८ <br>
युयुधे च स तेनाजौ शरैराशीविषोपमैः । <br>
चिच्छेद तस्य तान्बाणान्स दमश्च महामुने ।।२९ <br>
युयुधाते च संरब्धौ परस्परजयैषिणौ । <br>
परस्परशराघातविच्छिन्नधनुषौ त्वरा ।। 133.३० <br>
गृहीतखड्गावुत्तीर्य चिक्रीडाते महाबलौ । <br>
दमः क्षणं नृपं ध्यात्वा पितरं निहतं वने ।। ३१ <br>
केशेष्वाकृष्य चाक्रम्य निपात्य धरणीतले । <br>
शिरोधरायां पादेन भुजमुद्यम्य चाब्रवीत् ।।३२ <br>
पश्यन्तु देवताः सर्वा मानुषाः पन्नगाः खगाः । <br>
पाट्यमानं च हृदयं क्षत्रबन्धोर्वपुष्मतः ।। ३३ <br>
एवमुक्त्वा च स दमो हदयं च व्यदारयत् । <br>
पातुकामश्च स सुरैः क्षतजेन निवारितः ।। ३४ <br>
ततश्चकार तातस्य रक्तेनैवोदकक्रियाम् । <br>
आनृण्यं प्राप्य स पितुः पुनः प्रायात्स्वमन्दिरम् ।। ३५ <br>
वपुष्मतश्च मांसेन पिण्डदानं चकार ह । <br>
ब्राह्मणान्भोजयामास रक्षः कुलसमुद्भवान् ।।३६<br>
एवंविधा हि राजानो बभूवुः सूर्यवंशजाः । <br>
अन्येऽपि सुधियः शूरा यज्विनो धर्मकोविदाः । । ३७ <br>
वेदान्तपारगास्ताञ्च न संख्यातुमिहोत्सहे । <br>
एतेषां चरितं श्रुत्वा नरः पापैः प्रमुच्यते । । ३८ <br>
इति श्रीमार्कण्डेयपुराणे दमचरिते वपुष्मद्वधो नाम त्रयस्त्रिंशदधिकशततमोऽध्यायः । १३३ । <br>
134<br>
अथ चतुस्त्रिंशदधिकशततमोऽध्यायः<br>
श्रवणपठनवर्णनम्<br>
पक्षिण ऊचुः<br>
एवमुक्त्वा जैमिनेयं मार्कण्डेयो महामुनिः । <br>
विसृज्य क्रौष्टुकिमुनिं चक्रे माध्याह्निकीं क्रियाम् । । १ <br>
अस्माभिश्च श्रुतं तस्माद्यत्ते प्रोक्तं महामुने । <br>
अनादिसिद्धमेतद्धि पुरा प्रोक्तं स्वयंभुवा । । २ <br>
मार्कण्डेयाय मुनये यत्तेऽस्माभिरुदाहृतम् । <br>
पुण्यं पवित्रमायुष्यं धर्मकामार्थसिद्धिदम् । । ३ <br>
पठतां शृण्वतां सद्यः सर्वपापप्रमोचनम् । <br>
आदावेव कृता ये च प्रश्नाश्चत्वार एव हि । । ४ <br>
पितुः पुत्रस्य संवादस्तथा सृष्टिः स्वयंभुवः । <br>
तथा मनूनां स्थितयो राज्ञां च चरितं मुने । ।५ <br>
अस्माभिरेतत्ते प्रोक्तं किमद्य श्रोतुमिच्छसि । <br>
एतान्सर्वान्नरः श्रुत्वा पठते वा सभासु च । । ६ <br>
विधूय सर्वपापानि ब्रह्मणोऽन्ते लयं व्रजेत् । <br>
अष्टादशपुराणानि यानि प्राह पितामहः । । ७ <br>
तेषां तु सप्तमं ज्ञेयं मार्कर्ण्डेयं सुविश्रुतम् । <br>
ब्राह्मं पाद्मं वैष्णवं च शैवं भागवतं तथा । । ८<br>
तथान्यन्नारदीयं च मार्कण्डेयं च सप्तमम् । <br>
आग्नेयमष्टमं प्रोक्तं भविष्यं नवमं तथा । । ९ <br>
दशमं ब्रह्मवैवर्त्तं लैङ्गमेकादशं स्मृतम् । <br>
वाराहं द्वादशं प्रोक्तं स्कन्दमत्र त्रयोदशम् । । 134.१० <br>
चतुर्दशं वामनं च कौर्मं पञ्चदशं तथा । <br>
मात्स्यं च गारुडं चैव ब्रह्माण्डं च ततः परम् । । ११ <br>
अष्टादशपुराणानां नामधेयानि यः पठेत् । <br>
त्रिसन्ध्यं जपते नित्यं सोऽश्वमेधफलं लभेत् । । १२ <br>
सर्गश्च प्रतिसर्गश्च वंशो मन्वन्तराणि च । <br>
वंशानुचरितं चैव पुराणं पञ्चलक्षणम् । १३ <br>
चतुःप्रश्नसमोपेतं पुराणं ह्येतदुत्तमम् । <br>
श्रुत्वा पुनश्च ते पापं कल्पकोटिशतैः कृतम् । । १४ <br>
ब्रह्महत्यादिपापानि यान्यन्यान्यशुभानि च । <br>
तानि सर्वाणि नश्यन्ति तृणं वातहतं यथा । । १५ <br>
पुष्करे दानजं पुण्यं श्रवणादस्य जायते । <br>
सर्ववेदाधिकफलं समाप्त्या चाधिगच्छति । । १६ <br>
यः श्रावयेत्पूजयेत्तं यथा देवं पितामहम् । <br>
गन्धपुष्पैस्तथा वस्त्रैर्ब्राह्मणानां च तर्पणैः । । १७ <br>
यथाशक्त्या च दातव्यं नृपैर्ग्रामादिवाहनम् । <br>
एतत्पुराणमखिलं वेदार्थैरुपबृंहितम् । । <br>
धर्मशास्त्रैकनिलयं श्रुत्वा सर्वार्थमाप्नुयात् । । १८ <br>
श्रुत्वा पुराणमखिलं व्यासं सम्पूजयेद्बुधः । <br>
धर्मार्थकाममोक्षाणां यथोक्तफलहेतवे । । १९ <br>
दद्याद्गां गुरवे स्वर्णवस्त्रालङ्कारसंयुताम् । <br>
श्रवणस्य फलावाप्त्यै दानैः संतोषयेद्गुरुम् । । 134.२० <br>
अपूज्य पाठकर्तारं श्लोकमेकं शृणोति यः । <br>
नासौ पुण्यमवाप्नोति शास्त्रचोरः स्मृतो हि सः । । २१ <br>
न तस्य देवाः प्रीणन्ति पितरो नैव पुत्रकान् । <br>
दत्तं श्राद्धं तथेच्छन्ति तीर्थस्नानफलं न च । । २२<br>
लभेत शास्त्रचोरश्च निन्दां सज्जनसंसदि । <br>
अवज्ञया न श्रोतव्यं शास्त्रमेतद्विचक्षणैः । । २३ <br>
पठ्यमाने त्ववज्ञाते साधुभिः शास्त्र उत्तमे । <br>
मूको भवति जन्मानि सप्त मूर्खः प्रजायते । । २४ <br>
श्रुत्वा तत्पूजयेद्यस्तु पुराणं सप्तमं पुनः । <br>
सर्वपापविनिर्मुक्तः पुनात्येव निजं कुलम् । । २५ <br>
पूतो याति न सन्देहो विष्णुलोकं सनातनम् । <br>
च्युतस्ततः पुनर्नैव स भविष्यति मानवः । । २६ <br>
पुराणश्रवणादेव परमयोगमवाप्नुयात् । <br>
नास्तिकाय न दातव्यं वृषले वेदनिन्दके । । २७ <br>
गुरुद्विजातिनिन्दाय तथा भग्नव्रताय च । <br>
मातापित्रोर्निन्दकाय वेदशास्त्रादिनिन्दिने । । २८ <br>
भिन्नमर्यादिने चैव तथा वै ज्ञातिकोपिने । <br>
एतेषां नैव दातव्यं प्राणैः कण्ठगतैरपि । । २९ <br>
लोभाद्वा यदि वा मोहाद्भयाद्वापि विशेषतः । <br>
पठेद्वा पाठयेद्वापि स गच्छेन्नरकं ध्रुवम् । । 134.३० <br>
मार्कण्डेय उवाच<br>
एतत्सर्वमुपाख्यानं धर्म्यं स्वर्गापवर्गदम्। <br>
यः शृणोति पठेद्वापि सिद्धं तस्य समीहितम् । । ३१ <br>
आधिव्याधिजदुःखेन कदाचिन्नाभियुज्यते । <br>
ब्रह्महत्यादिपापेभ्यो मुच्यते नात्र संशयः । । ३२ <br>
सन्तः स्वजनमित्राणि भवन्ति हितबुद्धयः । <br>
नारयः सम्भविष्यन्ति दस्यवो वा कदाचन । । ३३ <br>
सदर्थो मिष्टभोगी च दुर्भिक्षैर्नावसीदति । <br>
परदारपरद्रव्यपरहिंसादिकिल्बिषैः । । ३४ <br>
मुच्यतेऽनेकदुःखेभ्यो नित्यं चैव द्विजोत्तम । <br>
ऋद्धिर्वृद्धिः स्मृतिः शान्तिः श्रीः पुष्टिस्तुष्टिरेव च । । <br>
नित्यं तस्य भवेद्विप्र यः शृणोति कथामिमाम् । । ३५<br>
मार्कण्डेयपुराणमेतदखिलं शृण्वन्नशोच्यः <br>
पुमान्यो वा सम्यगुदीयरयेद्रसमयं शोच्यो न सोऽपि द्विज । <br>
योगज्ञानविशुद्धसिद्धिसहितः स्वर्गादिलोकेऽप्यसौ <br>
शक्राद्यैश्च सुरादिभिः परिवृतः स्वर्गे सदा पूज्यते । । ३६ <br>
पुराणमेतच्छ्रुत्वा च ज्ञानविज्ञानसंयुतम् । <br>
विमानवरमारुह्य स्वर्गलोके महीयते । । ३७ <br>
पुराणाक्षरसंख्या च प्रख्याता तत्त्वबुद्धिना । <br>
श्लोकानां षट्सहस्राणि तथा चाष्टशतानि च । । ३८ <br>
श्लोकास्तत्र नवाशीतिरेकादशसमाहिताः । <br>
कथिता मुनिना पूर्वं मार्कण्डेयेन धीमता । । ३९ <br>
जैमिनिरुवाच<br>
भारतेनाभवद्यन्मे संशयस्फोटनं द्विजाः । <br>
तद्भवद्भिः कृतं यन्न कश्चिदद्य करिष्यति । ।134.४ ० <br>
यूयं दीर्घायुषः स्यात प्रज्ञाबुद्धिविशारदाः । <br>
सांख्ययोगे तथा चास्तु बुद्धिरव्यभिचारिणी । ।४ १ <br>
पितृशापकृताद्दुःखाद्दौर्मनस्यं व्यपेतु वः । <br>
एतावदुक्त्वा वचनं जगाम स्वाश्रमं मुनिः । । <br>
चितयन्परमोदारं पक्षिणां वाक्यमीरितम् । ।४२ <br>
इति श्रीमार्कण्डेयमहापुराणे एतत्पुराणमाहात्म्यश्रवणपठनफलं<br>
नाम चतुस्त्रिंशदधिकशततमोऽध्यायः । १३४ ।<br>
<br>
<b>सम्पूर्णमिदं मार्कण्डेयमहापुराणम् । । <br></b>
श्रीशः पायात्। ।<b><br></b>
<br>
</span>
</p>
</div>
<!-- 
NewPP limit report
Parsed by mw2386
Cached time: 20231006153228
Cache expiry: 1814400
Reduced expiry: false
Complications: []
CPU time usage: 0.015 seconds
Real time usage: 0.020 seconds
Preprocessor visited node count: 63/1000000
Post‐expand include size: 1169/2097152 bytes
Template argument size: 814/2097152 bytes
Highest expansion depth: 4/100
Expensive parser function count: 0/500
Unstrip recursion depth: 1/20
Unstrip post‐expand size: 45557/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    2.408      1 फलकम्:Header
100.00%    2.408      1 -total
-->

<!-- Saved in parser cache with key sawikisource:pcache:idhash:60689-0!canonical and timestamp 20231006153228 and revision id 336952. Rendering was triggered because: page-view
 -->
