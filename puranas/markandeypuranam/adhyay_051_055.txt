<p><br>
एकपञ्चाशोऽध्यायः- ५१
</p>
<dl><dt>मार्कण्डेय उवाच</dt></dl>
<p>दुः सहस्याभवद्भार्या निर्माष्टिर्नाम नामतः ।<br>
जाता कलेस्तु भार्यायामृतौ चाण्डालदर्शनात्॥५१.१॥<br>
</p><p>तयोरपत्यान्यभवने जगद्व्यापीनि षोडश ।<br>
अष्टौ कुमाराः कन्याश्च तथाष्टावतिभीषणाः॥५१.२॥<br>
</p><p>तन्ताकृष्टिस्तथोक्तिश्च परिवर्तस्तथापरः ।<br>
अङ्गध्रुक् शकुनिश्चैव गण्डप्रान्तरतिस्तथा॥५१.३॥<br>
</p><p>गर्भहा सस्यहा चान्यः कुमारास्तनयास्तयोः ।<br>
कन्याश्चान्यास्तथैवाष्टौ तासां नामानि मे शृणु॥५१.४॥<br>
</p><p>नियोजिका वै प्रथमा तथैवान्या विरोधिनी ।<br>
स्वयंहारकरी चैव भ्रामणी ऋतुहारिका॥५१.५॥<br>
</p><p>स्मृतिबीजहरे चान्ये तयोः कन्येऽतिदारुणे ।<br>
विद्वेषण्यष्टमी नाम कन्या लोकभयावहा॥५१.६॥<br>
</p><p>एतासां कर्म वक्ष्यामि दोषप्रशमनञ्च यत् ।<br>
अष्टानाञ्च कुमाराणां श्रुयतां द्विजसत्तम॥५१.७॥<br>
</p><p>दन्ताकृष्टिः प्रसुप्तानां बालानां दशनस्थितः ।<br>
करोति दन्तसंघर्षं चिकीर्षुर्दुः सहागमम्॥५१.८॥<br>
</p><p>तस्योपशमनं कार्यं सुप्तस्य सितसर्षपैः ।<br>
शयनस्योपरि क्षिप्तैर्मानुषैर्दशनोपरि॥५१.९॥<br>
</p><p>सुवार्च्चलौषधीस्नानात्तथा सच्छास्त्रकीर्तनात् ।<br>
उष्ट्रकण्टकखड्गास्थि-क्षौमवस्त्रविधारणात्॥५१.१०॥<br>
</p><p>तिष्ठत्यन्यकुमारस्तु तथास्त्त्वित्यसकृद् ब्रुवन् ।<br>
शुभाशुभे नृणां युङ्क्ते तथोक्तिस्तच्च नान्यथा॥५१.११॥<br>
</p><p>तस्माददुष्टं मङ्गल्यं वक्तव्यं पण्डितैः सदा ।<br>
दुष्टे श्रुते तथैवोक्ते कीर्तनीयो जनार्दनः॥५१.१२॥<br>
</p><p>चराचरगुरुर्ब्रह्मा या यस्य कुलदेवता ।<br>
अन्यगर्भे परान् गर्भान् सदैव परिवर्तयन्॥५१.१३॥<br>
</p><p>रतिमाप्नोति वाक्यञ्च विवक्षोरन्यदेव यत् ।<br>
परिवर्तकसंज्ञोऽयं तस्यापि सितसर्षपैः॥५१.१४॥<br>
</p><p>रक्षोघ्नमन्त्रजप्यैश्च रक्षां कुर्वोत तत्त्ववित् ।<br>
अन्यश्चानिलवन्नृणामङ्गेषु स्फुरणोदितम्॥५१.१५॥<br>
</p><p>शुभाशुभं समाचष्टे कुशैस्तस्याङ्गताडनम् ।<br>
काकादिपक्षिसंस्थोऽन्यः श्वादेरङ्गगतोऽपि वा॥५१.१६॥<br>
</p><p>शुभाशुभञ्च शकुनिः कुमारोऽन्यो ब्रवीति वै ।<br>
तत्रापि दुष्टे व्याक्षेपः प्रारम्भत्याग एव च॥५१.१७॥<br>
</p><p>शुभे द्रुततरं कार्यमिति प्राह प्रजापतिः ।<br>
गण्डान्तेषु स्थितश्चान्यो मुहूर्तार्धं द्विजोत्तम॥५१.१८॥<br>
</p><p>सर्वारम्भान् कुमारोऽत्ति शस्ताताञ्चानसूयताम् ।<br>
विप्रोक्त्या देवतास्तुत्या मूलोत्खातेन च द्विज॥५१.१९॥<br>
</p><p>गोमूत्रसर्षपस्त्रानैस्तदृक्षग्रहपूजनैः ।<br>
पुनश्च धर्मोपनिषत्करणैः शास्त्रदर्शनैः॥५१.२०॥<br>
</p><p>अनज्ञया जन्मनश्च प्रशमं याति गण्डवान् ।<br>
गर्भे स्त्रीणां तथान्यस्तु फलनाशी सुदारुणः॥५१.२१॥<br>
</p><p>तस्य रक्षा सदा कार्या नित्यं शौचनिषेवणात् ।<br>
प्रसिद्धमन्त्रलिखनाच्छस्तमाल्यादिधारणात्॥५१.२२॥<br>
</p><p>विशुद्धगेहावसथादनायासाच्च वै द्विज ।<br>
तथैव सस्यहा चान्यः सस्यर्धिमुपहन्ति यः॥५१.२३॥<br>
</p><p>तस्यापि रक्षां कुर्वोत जीर्णोपानद्विधारणात् ।<br>
तथापसव्यगमनाच्छाण्डालस्य प्रवेशनात्॥५१.२४॥<br>
</p><p>बहिर्बलिप्रदानाच्च सोमाम्बुपरिकीर्तनात् ।<br>
परदारपहद्रव्यहरणादिषु मानवान्॥५१.२५॥<br>
</p><p>नियोजयति चैवान्यान् कन्या सा च नियोजिका ।<br>
तस्याः पवित्रपठनात् क्रोधलोभादिवर्जनात्॥५१.२६॥<br>
</p><p>नियोजयति मामिष्टविरोधाच्च विवर्जनम् ।<br>
आक्रुष्टोऽन्येन मन्येत ताडितो वा नियोजिका॥५१.२७॥<br>
</p><p>नियोजयत्येनमिति न गच्छेत्तद्वशं बुधः ।<br>
परदारादिसंसर्गे चित्तमात्मानमेव च॥५१.२८॥<br>
</p><p>नियोजयत्यत्र सा मामिति प्राज्ञो विचिन्तयेत् ।<br>
विरोधं कुरुते चान्या दम्पत्योः प्रीयमाणयोः॥५१.२९॥<br>
</p><p>बन्धूनां सुहृदां पित्रोः पुत्रैः सावर्णिकैश्च या ।<br>
विरोधिनी सा तद्रक्षां कुर्वोत बलिकर्मणा॥५१.३०॥<br>
</p><p>तथातिवादसहनाच्छास्त्राचारनिषेवणात् ।<br>
धान्यं खलाद् गृहाद् गोभ्यः पयः सर्पिस्तथापरा॥५१.३१॥<br>
</p><p>समृद्धिमृद्धिमद्द्रव्यादपहिन्ति च कन्यका ।<br>
सा स्वयंहारिकेत्युक्ता सदान्तर्धानतत्परा॥५१.३२॥<br>
</p><p>महानसादर्धसिद्धमन्नागारस्थितं तथा ।<br>
परिविश्यमाणञ्च सदा सार्धं भुङ्क्ते च भुञ्जता॥५१.३३॥<br>
</p><p>उच्छेषणं मनुष्याणां हरत्यन्नञ्च दुर्हरा ।<br>
कर्मान्तागारशालाभ्यः सिद्धर्धि हरति द्विज॥५१.३४॥<br>
</p><p>गोस्त्रीस्तनेभ्यश्च पयः क्षीरहारी सदैव सा ।<br>
दध्नो घृतं तिलात्तैलं सुरागारात्तथा सुराम्॥५१.३५॥<br>
</p><p>रागं कुसुम्भकादीनां कार्पासात् सूत्रमेव च ।<br>
सा स्वयंहारिका नाम हरत्यविरतं द्विज॥५१.३६॥<br>
</p><p>कुर्याच्छिखण्डिनोर्द्वन्द्वं रक्षार्थं कुत्रिमां स्त्रियम् ।<br>
रक्षाश्चैव गृहे लेख्या वर्ज्याचो च्छिष्टता तथा॥५१.३७॥<br>
</p><p>होमाग्निदेवताधूपभस्मना च परिष्क्रिया ।<br>
कार्या क्षीरादिभाण्डानामेवं तद्रक्षणं स्मृतम्॥५१.३८॥<br>
</p><p>उद्वेगं जनयत्यन्या एकस्थाननिवासिनः ।<br>
पुरुषस्य तु या प्रोक्ता भ्रामणी सा तु कन्यका॥५१.३९॥<br>
</p><p>तस्याथ रक्षां कुर्वोत विक्षिप्तैः सितसर्षपैः ।<br>
आसने शयने चोर्व्यां यत्रास्ते स तु मानवः॥५१.४०॥<br>
</p><p>चिन्तयेच्च नरः पापा मामेषा दुष्टचेतना ।<br>
भ्रामयत्यसकृज्जप्यं भुवः सूक्तं समाधिना॥५१.४१॥<br>
</p><p>स्त्रीणां पुष्पं हरत्यन्या प्रवृत्तं सा तु कन्यका ।<br>
तथाप्रवृत्तं सा ज्ञेया दौः सहा ऋतहारिका॥५१.४२॥<br>
</p><p>कुर्वोत तीर्थदेवौकश्चैत्यपर्वतसानुषु ।<br>
नदीसङ्गमखातेषु स्त्रपनं तत्प्रशान्यते॥५१.४३॥<br>
</p><p>मन्त्रवित् कृततत्त्वज्ञः पर्वसूषसि च द्विज ।<br>
चिकित्साज्ञश्च वै वैद्यः संप्रयुक्तैर्वरौषधैः॥५१.४४॥<br>
</p><p>स्मृतिञ्चापहरत्यन्या स्त्रीणां सा स्मृतिहारिका ।<br>
विविक्तदेशसेवित्वात्तस्याश्चोपशमो भवेत्॥५१.४५॥<br>
</p><p>बीजापहारिणी चान्या स्त्रीपुंसोरतिभीषणा ।<br>
मेध्यान्नभोजनैः स्नानैस्तस्याश्चोपशमो भवेत॥५१.४६॥<br>
</p><p>अष्टमी द्वेषणी नाम कन्या लोकभयावहा ।<br>
या करोति जनद्विष्टं नरं नारीमथापि वा॥५१.४७॥<br>
</p><p>मधुक्षीरघृताक्तांस्तु शान्त्यर्थं होमयेत्तिलान् ।<br>
कुर्वोत मित्रविन्दाञ्च तथेष्टिन्तत् प्रशान्यते॥५१.४८॥<br>
</p><p>एतेषान्तु कुमाराणां कन्यानां द्विजसत्तम ।<br>
अष्टत्रिंशदपत्यानि तेषां नामानि मे शृणु॥५१.४९॥<br>
</p><p>दन्ताकृष्टेरभूत् कन्या विजल्पा कलहा तथा ।<br>
अवज्ञानृतदुष्टोक्तिर्विजल्पा तत्प्रशान्तये॥५१.५०॥<br>
</p><p>तामेव चिन्तयेत् प्राज्ञः प्रयतश्च गृही भवेत् ।<br>
कलहा कलहं गेहे करोत्यविरतं नृणाम्॥५१.५१॥<br>
</p><p>कुटुम्बनाशहेतुः सा तत्प्रशान्तिं निशामय ।<br>
दूर्वाङ्कुरान्मधुघृतक्षीराक्तान् बलिकर्मणि॥५१.५२॥<br>
</p><p>विक्षिपेज्जुहुयाच्चैवानलं मित्रञ्च कीर्तयेत् ।<br>
भूतानां मातृभिः सार्धं बालकानान्तु शान्तये॥५१.५३॥<br>
</p><p>विद्यानां तपसाञ्चैव संयमस्य यमस्य च ।<br>
कृष्यां वाणिज्यलाभे च शान्तिं कुर्वन्तु मे सदा॥५१.५४॥<br>
</p><p>पूजिताश्च यथान्यायं तुष्टिं गच्छन्तु सर्वशः ।<br>
कुष्माण्डा यातुधानाश्च ये चान्ये गणसंज्ञिताः॥५१.५५॥<br>
</p><p>महादेवप्रसादेन महेश्वरमतेन च ।<br>
सर्व एते नृणां नित्यं तुष्टिमाशु व्रजन्तु ते॥५१.५६॥<br>
</p><p>तुष्टाः सर्वं निरस्यन्तु दुष्कृतं दुरनुष्ठितम् ।<br>
महापताकजं सर्वं यच्चान्यद्विघ्नकारणम्॥५१.५७॥<br>
</p><p>तेषामेव प्रसादेन विघ्ना नश्यन्तु सर्वशः ।<br>
उद्वाहेषु च सर्वेषु वृद्धिकर्मंसु चैव हि॥५१.५८॥<br>
</p><p>पुण्यानुष्ठानयोगेषु गुरुदेवार्चनेषु च ।<br>
जपयज्ञविधानेषु यात्रासु च चतुर्दश॥५१.५९॥<br>
</p><p>शरीरारोग्यभोग्येषु सुखदानधनेषु च ।<br>
वृद्धबालातुरेष्वेव शान्तिं कुर्वन्तु मे सदा॥५१.६०॥<br>
</p><p>सोमाम्बुपौ तथाम्भोधिः सविता चानिलानलौ ।<br>
तथोक्तेः कालजिह्वोऽभूत् पुत्रस्तालनिकेतनः॥५१.६१॥<br>
</p><p>स येषां रसनासंस्थास्तानसाधून् विबाधते ।<br>
परिवर्तसुतौ द्वौ तु विरूपविकृतौ द्विज॥५१.६२॥<br>
</p><p>तौ तु वृक्षाग्रपरिखाप्राकाराम्भोधिसंश्रयौ ।<br>
गुर्विण्याः परिवर्तन्तौ कुरुतः पादपाणिषु॥५१.६३॥<br>
</p><p>क्रौष्टुके परिवर्तःस्यात् गर्भस्यान्योदरात्ततः ।<br>
न वृक्षं चैव नैवाद्रिं न प्राकारं महोदधिम्॥५१.६४॥<br>
</p><p>परिखां वा समाक्रामेदबला गर्भधारिणी ।<br>
अङ्गध्रुक् तनयं लेभे पिशुनं नाम नामतः॥५१.६५॥<br>
</p><p>सोऽस्थिमज्जागतः पुंसां बलमत्त्यजितात्मनाम् ।<br>
श्येन-काक-कपोतांश्च गृध्रोलूकैश्च वै सुतान्॥५१.६६॥<br>
</p><p>अवाप शकुनिः पञ्च जगृहुस्तान् सुरासुराः ।<br>
श्येनं जग्राह मृत्युश्च काकं कालो गृहीतवान्॥५१.६७॥<br>
</p><p>उलूकं निरृतिश्चैव जग्राहातिभयावहम् ।<br>
गृध्रं व्याधिस्तदीशोऽथ कपोतं च स्वयं यमः॥५१.६८॥<br>
</p><p>एतेषामेव चैवोक्ता भूताः पापोपपादने ।<br>
तस्माच्छ्येनादयो यस्य निलीयेयुः शिरस्यथ॥५१.६९॥<br>
</p><p>तेनात्मरक्षणायालं शान्तिं कुर्याद्विजोत्तम ।<br>
गेहे प्रसूतिरेतेषां तद्वन्नीडनिवेशनम्॥५१.७०॥<br>
</p><p>नरस्तं वर्जयेद् गेहं कपोताक्रान्तमस्तकम् ।<br>
श्येनः कपोतो गृध्रश्च काकोलूकौ गृहे द्विज॥५१.७१॥<br>
</p><p>प्रविष्टः कथयेदन्तं वसतां तत्र वेश्मनि ।<br>
ईदृक् परित्यजेद् गेहं शान्तिं कुर्याच्च पण्डितः॥५१.७२॥<br>
</p><p>स्वप्नेऽपि हि कपोतस्य दर्शनं न प्रशस्यते ।<br>
षडपत्यानि कथ्यन्ते गण्डप्रान्तरतेस्तथा॥५१.७३॥<br>
</p><p>स्त्रीणां रजस्यवस्थानं तेषां कालांश्च मे शृणु ।<br>
चत्वार्यहानि पूर्वाणि तथैवान्यत् त्रयोदश॥५१.७४॥<br>
</p><p>एकादश तथैवान्यदपत्यं तस्य वै दिने ।<br>
अन्यद्दिनाभिगमने श्राद्धदाने तथापरे॥५१.७५॥<br>
</p><p>पर्वस्वथान्यत् तस्मात्तु वर्ज्यान्येतानि पण्डितैः ।<br>
गर्भहन्तुः सुतो निघ्नो मोहनी चापि कन्यका॥५१.७६॥<br>
</p><p>प्रविश्य गर्भमत्त्येको भुक्त्वा मोहयतेऽपरा ।<br>
जायन्ते मोहनात्तस्याः सर्पमण्डूककच्छपाः॥५१.७७॥<br>
</p><p>सरीसृपाणि चान्यानि पुरीषमथवा पुनः ।<br>
षण्मासान् गुर्विणीं मांसमश्नुवानामसंयताम्॥५१.७८॥<br>
</p><p>वृक्षच्छायाश्रयां रात्रावथवा त्रिचतुष्पथे ।<br>
श्मशानकटभूमिष्ठामुत्तरीयविवर्जिताम्॥५१.७९॥<br>
</p><p>रुदमानां निशीथेऽथ आविशेत्तामसौ स्त्रियम् ।<br>
शस्यहन्तुस्तथैवैकः क्षुद्रको नाम नामतः॥५१.८०॥<br>
</p><p>शस्यर्धिं स सदा हन्ति लब्ध्वा रन्ध्रं शृणुष्व तत् ।<br>
अमङ्गल्यदिनारम्भे अतृप्तो वपते च यः॥५१.८१॥<br>
</p><p>क्षेत्रेष्वनुप्रवेशं वै करोत्यन्तोपसङ्गिषु ।<br>
तस्मात् कल्पः सुप्रशस्ते दिनेऽभ्यर्च्य निशाकरम्॥५१.८२॥<br>
</p><p>कुर्यादारम्भमुप्तिञ्च हृष्टस्तुष्टः सहायवान् ।<br>
नियोजिकेति या कन्या दुः सहस्य मयोदिता॥५१. ८३॥<br>
</p><p>जातं प्रचोदिकासंज्ञं तस्याः कन्याचतुष्टयम् ।<br>
मत्तोन्मत्तप्रमत्तास्तु नरान् नारीस्तु ताः सदा॥५१.८४॥<br>
</p><p>समाविशन्ति नाशाय चोदयन्तीह दारुणम् ।<br>
अधर्मं धर्मरूपेण कामञ्चाकामरूपिणम्॥५१.८५॥<br>
</p><p>अनर्थञ्चार्थरूपेण मोक्षञ्चामोक्षरूपिणम् ।<br>
दुर्विनीता विना शौचं दर्शयन्ति पृथङ्नरान्॥५१.८६॥<br>
</p><p>भ्रश्यन्त्याभिः प्रविष्टाभिः पुरुषार्थात् पृथङ्नराः ।<br>
तासां प्रवेशश्च गृहे संध्यारक्ते ह्यथाम्बरे॥५१.८७॥<br>
</p><p>धाताविधात्रोश्च बलिर्यत्र काले न दीयते ।<br>
भुञ्जतां पिबतां वापि सङ्गिभिर्जलविप्रुषैः॥५१.८८॥<br>
</p><p>नवनारीषु संक्रान्तिस्तासामाश्वभिजायते ।<br>
विरोधिन्यास्त्रयः पुत्राश्चोदको ग्राहकस्तथा॥५१.८९॥<br>
</p><p>तमः प्रच्छादकश्चान्यस्तत्स्वरूपं शृणुष्व मे ।<br>
प्रदीपदैलसंसर्गदूषिते लङ्घिते खले॥५१.९०॥<br>
</p><p>मुषलोलूखले यत्र पादुके वासने स्त्रियः ।<br>
शूर्पदात्रादिकं यत्र पदाकृष्य तथासनम्॥५१.९१॥<br>
</p><p>यत्रोपलिप्तञ्चानर्च्य विहारः क्रियते गृहे।<br>
दर्वोमुखेन यत्राग्निराहृतोऽन्यत्र नीयते॥५१.९२॥<br>
</p><p>विरोधिनीसुतास्तत्र विजृम्भन्ते प्रचोदिताः ।<br>
एको जिह्वागतः पुंसां स्त्रीणाञ्चालीकसत्यवान्॥५१.९३॥<br>
</p><p>चोदको नाम स प्रोक्तः पैशुन्यं कुरुते गृहे ।<br>
अवधानगतश्चान्यः श्रवणस्थोऽतिदुर्मतिः॥५१.९४॥<br>
</p><p>करोति ग्रहणन्तेषां वचसां ग्राहकस्तु सः ।<br>
आक्रम्यान्यो मनो नॄणां तमसाच्छाद्य दुर्मतिः॥५१.९५॥<br>
</p><p>क्रोधं जनयते यस्तु तमः प्रच्छादकस्तु सः ।<br>
स्वयंहार्यास्तु चौर्येण जनितन्तनयत्रयम्॥५१.९६॥<br>
</p><p>सर्वहार्यर्धहारी च वीर्यहारी तथैव च ।<br>
अनाचान्तगृहेष्वेते मन्दाचारगृहेषु च॥५१.९७॥<br>
</p><p>अप्रक्षालितपादेषु प्रविशत्सु महानसम् ।<br>
खलेषु गोष्ठेषु च वै द्रोहो येषु गृहेषु वै॥५१.९८॥<br>
</p><p>तेषु सर्वे यथान्यायं विहरन्ति रमन्ति च ।<br>
भ्रामण्यास्तनयस्त्वेकः काकजङ्घ इति स्मृतः॥५१.९९॥<br>
</p><p>तेनाविष्टो रतिं सर्वो नैव प्राप्नोति वै पुरे ।<br>
भुञ्जन् यो गायते मैत्रे गायते हसते च यः॥५१.१००॥<br>
</p><p>सन्ध्यामैथुनिनञ्चैव नरमाविशति द्विज ।<br>
कन्यात्रयं प्रसूता सा या कन्या ऋतुहारिणी॥५१.१०१॥<br>
</p><p>एका कुचहरा कन्या अन्या व्यञ्जनहारिका ।<br>
तृतीया तु समाख्याता कन्यका जातहारिणी॥५१.१०२॥<br>
</p><p>यस्या न क्रियते सर्वः सम्यग् वैवाहिको विधिः ।<br>
कालातीतोऽथवा तस्या हरत्येका कुचद्वयम्॥५१.१०३॥<br>
</p><p>सम्यक् श्राद्धमदत्त्वा च तथानर्च्य च मातरम् ।<br>
विवाहितायाः कन्याया हरति व्यञ्जनं तथा॥५१.१०४॥<br>
</p><p>अग्न्यम्बुशून्ये च तथा विधूपे सूतिकागृहे ।<br>
अदीपशस्त्रमुसले भूतिसर्षपवर्जिते॥५१.१०५॥<br>
</p><p>अनुप्रविश्य सा जातमपहृत्यात्मसम्भवम् ।<br>
क्षणप्रसविनी बालं तत्रैवोत्सृजते द्विज॥५१.१०६॥<br>
</p><p>सा जातहारिणी नाम सुघोरा पिशिताशना ।<br>
तस्मात् संरक्षणं कार्यं यत्नतः सूतिकागृहे॥५१.१०७॥<br>
</p><p>स्मृतिञ्चाप्रयतानाञ्च शून्यागारनिषेवणात् ।<br>
अपहन्ति सुतस्तस्याः प्रचण्डो नाम नामतः॥५१.१०८॥<br>
</p><p>पौत्रेभ्यस्तस्य संभूता लीकाः शतसहस्रशः ।<br>
चण्डालयोनयश्चाष्टौ दण्डपाशातिभीषणाः॥५१.१०९॥<br>
</p><p>क्षुधाविष्टास्ततो लीकास्ताश्च चण्डालयोनयः ।<br>
अभ्यधावन्त चान्योन्यमत्तुकामाः परस्परम्॥५१.११०॥<br>
</p><p>प्रचण्डो वारियित्वा तु तास्ताश्चण्डालयोनयः ।<br>
समये स्थापयामास यादृशे तादृशं शृणु॥५१.१११॥<br>
</p><p>अद्यप्रभृति लीकानामावासं यो हि दास्यति ।<br>
दण्डं तस्याहमतुलं पातयिष्ये न संशयः॥५१.११२॥<br>
</p><p>चण्डालयोन्योऽवसथे लीका या प्रसविष्यति ।<br>
तस्याश्च सन्तिः पूर्वा सा च सद्यो नशिष्यति॥५१.११३॥<br>
</p><p>प्रसूते कन्यके द्वे तु स्त्रीपुंसोर्बोजहारिणी ।<br>
वातरूपामरूपाञ्च तस्याः प्रहरणन्तु ते॥५१.११४॥<br>
</p><p>वातरूपा निषेकान्ते सा यस्मै क्षिपते सुतम् ।<br>
स पुमान् वातशुक्रत्वं प्रयाति वनितापि वा॥५१.११५॥<br>
</p><p>तथैव गच्छतः सद्यो निर्बोजत्वमरूपया ।<br>
अस्नाताशी नरो यो वै तथैव पिशिताशनः॥५१.११६॥<br>
</p><p>विद्वेषिणी तु या कन्या भृकुटीकुटिलानना ।<br>
तस्या द्वौ तनयौ पुंसामपकारप्रकाशकौ॥५१.११७॥<br>
</p><p>निर्बोजत्वं नरो याति नारी वा शौचवर्जिता ।<br>
पैशुन्याभिरतं लोलमसज्जननिषेवणम्॥५१.११८॥<br>
</p><p>पुरुषद्वेषिणञ्चैतौ नारमाक्रम्य तिष्ठतः ।<br>
मात्रा भ्रात्रा तथा मित्रैरभीष्टैः स्वजनैः परैः॥५१.११९॥<br>
</p><p>विद्विष्टो नाशमायाति पुरुषो धर्मतोर्ऽथतः ।<br>
एकस्तु स्वगुणांल्लोके प्रकाशयति पापकृत्॥५१.१२०॥<br>
</p><p>द्वितीयस्तु गुणान् मैत्रीं लोकस्थामपकर्षति ।<br>
इत्येते दौः सहाः सर्वे यक्ष्मणः सन्ततावथ ।<br>
पापाचाराः समाख्याता यैर्व्याप्तमखिलं जगत्॥५१.१२१॥<br>
</p><p><br>
इति श्रीमार्कण्डेयपुराणे दुः सहोत्पतिसमापनं नामैकपञ्चाशौऽध्यायः
</p><p><br>
</p><p>द्विपञ्चाशोऽध्यायः- ५२
</p>
<dl><dt>मार्कण्डेय उवाच</dt></dl>
<p>इत्येष तामसः सर्गो ब्रह्मणोऽव्यक्तजन्मनः ।<br>
रुद्रसर्गं प्रवक्ष्यामि तन्मे निगदतः शृणु॥५२.१॥<br>
</p><p>तनयाश्च तथैवाष्टौ पत्न्यः पुत्राश्च ते तथा ।<br>
कल्पादावात्मनस्तुल्यं सुतं प्रध्यायतः प्रभोः॥५२.२॥<br>
</p><p>प्रादुरासीदथाङ्केऽस्य कुमारो नीललोहितः ।<br>
रुरोद सुस्वरं सोऽथ द्रवंश्च द्विजसत्तम॥५२.३॥<br>
</p><p>किं रोदिषीति तं ब्रह्मा रुदन्तं प्रत्युवाच ह ।<br>
नाम देहीति तं सोऽथ प्रत्युवाच जगत्पतिम्॥५२.४॥<br>
</p><p>रुद्रस्त्वं देव&nbsp;! नाम्नासि मा रोदीर्धैर्यमावह ।<br>
एवमुक्तस्ततः सोऽथ सप्तकृत्वो रुरोद ह॥५२.५॥<br>
</p><p>ततोऽन्यानि ददौ तस्मै सप्त नामानि वै प्रभुः ।<br>
स्थानानि चैषामष्टानां पत्नीः पुत्रांश्च वै द्विज॥५२.६॥<br>
</p><p>भवं शर्वं तथेशानं तथा पशुपतिं प्रभुः ।<br>
भीममुग्रं महादेवमुवाच स पितामहः॥५२.७॥<br>
</p><p>चक्रे नामान्यथैतानि स्थानान्येषाञ्चकार ह ।<br>
सूर्यो जलं मही वह्निर्वायुराकाशमेव च॥५२.८॥<br>
</p><p>दीक्षितो ब्राह्मणः सोम इत्येतास्तनवः क्रमात् ।<br>
सुवर्चला तथैवोमा विकेशी चापरा स्वधा॥५२.९॥<br>
</p><p>स्वाहा दिशस्तथा दीक्षा रोहिणी च यथाक्रमम् ।<br>
सूर्यादीनां द्विजश्रेष्ठ&nbsp;! रुद्राद्यैर्नामभिः सह॥५२.१०॥<br>
</p><p>शनैश्चरस्तथा शुक्रो लोहिताङ्गो मनोजवः ।<br>
स्कन्दः सर्गोऽथ सन्तानो बुधश्चानुक्रमात् सुतः॥५२.११॥<br>
</p><p>एवम्प्रकारो रुद्रोऽसौ सतीं भार्यामविन्दत ।<br>
दक्षकोपाच्च तत्याज सा सती स्वं कलेवरम्॥५२.१२॥<br>
</p><p>हिमवद्दुहिता साभून्मेनायां द्विजसत्तम ।<br>
तस्या भ्राता तु मैनाकः सखाम्भोधेरनुत्तमः॥५२.१३॥<br>
</p><p>उपयेमे पुनश्चैनामनन्यां भगवान् भवः ।<br>
देवौ धाताविधातारौ भृगोः ख्यातिरसूयत॥५२.१४॥<br>
</p><p>श्रियञ्च देवदेवस्य पत्नी नारायणास्य या ।<br>
आयातिर्नियतिश्चैव मेरोः कन्ये महात्मनः॥५२.१५॥<br>
</p><p>धाताविधात्रोस्ते भार्ये तयोर्जातौ सुतावुभौ ।<br>
प्राणश्चैव मृकण्डुश्च पिता मम महायशाः॥५२.१६॥<br>
</p><p>मनस्विन्यामहं तस्मात् पुत्रो वेदशिरा मम ।<br>
धूम्रवत्यां समभवत् प्राणस्यापि निबोध मे॥५२.१७॥<br>
</p><p>प्राणस्य द्युतिमान् पुत्र उत्पन्नस्तस्य चात्मजः ।<br>
अजराश्च तयोः पुत्राः पौत्राश्च बहवोऽभवन्॥५२.१८॥<br>
</p><p>पत्नी मरीचेः सम्भूतिः पौर्णमासमसूयत ।<br>
विरजाः पर्वतश्चैव तस्य पुत्रौ महात्मनः॥५२.१९॥<br>
</p><p>तयोः पुत्रांस्तु वक्ष्येऽहं वंशसंकीर्तने द्विज ।<br>
स्मृतिश्चाङ्गिरसः पत्नी प्रसूता कन्यकास्तथा॥५२.२०॥<br>
</p><p>सिनीवाली कुहूश्चैव राका भानुमती तथा ।<br>
अनसूया तथैवात्रेर्जज्ञे पुत्रानकल्पषान्॥५२.२१॥<br>
</p><p>सोमं दुर्वाससञ्चैव दत्तात्रेयञ्च योगिनम् ।<br>
प्रीत्यां पुलस्त्यभार्यायां दत्तोऽन्यस्तत्सुतोऽभवत्॥५२.२२॥<br>
</p><p>पूर्वजन्मनि सोऽगस्त्यः स्मृतः स्वायम्भुवेऽन्तरे ।<br>
कर्दमश्चार्ववीरश्च सहिष्णुश्च सुतत्रयम्॥५२.२३॥<br>
</p><p>क्षमा तु सुषुवे भार्या पुलहस्य प्रजापतेः ।<br>
क्रतोस्तु सन्नतिर्भार्या बालखिल्यानसूयत॥५२.२४॥<br>
</p><p>षष्टिर्यानि सहस्राणि ऋषीणामूर्ध्वरेतसाम् ।<br>
ऊर्जायान्तु वसिष्ठस्य सप्ताजायन्त वै सुताः॥५२.२५॥<br>
</p><p>रजोगात्रोर्ध्वबाहुश्च सबलश्चानघस्तथा ।<br>
सुतपाः शुक्ल इत्येते सर्वे सप्तर्षयः स्मृताः॥५२.२६॥<br>
</p><p>योऽसावग्निरभीमानी ब्रह्मणस्तनयोऽग्रजः ।<br>
तस्मात् स्वाहा सुतान् लेभे त्रीनुदारौजसो द्विज॥५२.२७॥<br>
</p><p>पावकं पवमानञ्च शुचिञ्चापि जलाशिनम् ।<br>
तेषान्तु सन्तातावन्ये चत्वारिंशच्च पञ्च च॥५२.२८॥<br>
</p><p>कथ्यन्ते बहुशश्चैते पिता पुत्रत्रयञ्च यत् ।<br>
एवमेकोनपञ्चाशद् दुर्जयाः परिकीर्तिताः॥५२.२९॥<br>
</p><p>पितरो ब्रह्मणा सृष्टा ये व्याख्याता मया तव ।<br>
अग्निष्वात्ता बर्हिषदोऽनग्नयः साग्नयश्च ये॥५२.३०॥<br>
</p><p>तेभ्यः स्वधा सुते जज्ञे मेनां वै धारिणीं तथा ।<br>
ते उभे ब्रह्मवादिन्यौ योगिन्यौ चाप्युभे द्विज॥५२.३१॥<br>
</p><p>उत्तमज्ञानसंपन्ने सर्वैः समुदिते गुणैः ।<br>
इत्येषा दक्षकन्यानां कथितापत्यसंततिः ।<br>
श्रद्धावान् संस्मरन्नित्यं प्रजावानभिजायते॥५२.३२॥<br>
</p><p><br>
इति श्रीमार्कण्डेयपुराणे रुद्रसर्गाभिधानो नाम द्विपञ्चाशोऽध्यायः
</p><p><br>
</p><p>त्रिपञ्चाशोऽध्यायः- ५३
</p>
<dl><dt>क्रौष्टुकिरुवाच</dt></dl>
<p>स्वायम्भुवं त्वयाख्यातमेतन्मन्वन्तरञ्च यत् ।<br>
तदहं भगवन्&nbsp;! सम्यक् श्रोतुमिच्छामि कथ्यताम्॥५३.१॥<br>
</p><p>मन्वन्तरप्रमाणञ्च देवा देवर्षयस्तथा ।<br>
ये च क्षितीशा भगवन्&nbsp;! देवेन्द्रश्चैव यस्तथा॥५३.२॥<br>
</p><p><br>
</p>
<dl><dt>मार्कण्डेय उवाच</dt></dl>
<p>मन्वन्तराणां संख्याता साधिका ह्येकसप्ततिः ।<br>
मानुषेण प्रमाणेन शृणु मन्वन्तरञ्च मे॥५३.३॥<br>
</p><p>त्रिंशत्कोट्यस्तु संख्याताः सहस्राणि च विंशतिः ।<br>
सप्तषष्टिस्तथान्यानि नियुतानि च संख्यया॥५३.४॥<br>
</p><p>मन्वन्तरप्रमाणञ्च इत्येतत् साधिकं विना ।<br>
अष्टौ शतसहस्राणि दिव्यया संख्यया स्मृतम्॥५३.५॥<br>
</p><p>द्विपञ्चाशत्तथान्यानि सहस्राण्यधिकानि च ।<br>
स्वायम्भुवो मनुः पूर्वं मनुः स्वारोचिषस्तथा॥५३.६॥<br>
</p><p>औत्तमस्तामसश्चैव रैवतश्चाक्षुषस्तथा ।<br>
षडेते मनवोऽतीतास्तथा वैवस्वतोऽधुना॥५३.७॥<br>
</p><p>सावर्णिः पञ्च रौच्याश्च भौत्याश्चागामिनस्त्वमी ।<br>
एतेषां विस्तरं भूयो मन्वन्तरपरिग्रहे॥५३.८॥<br>
</p><p>वक्ष्ये देवानृषींश्चैव यक्षेन्द्राः पितरश्च ये ।<br>
उत्पत्तिं संग्रहं ब्रह्मन्&nbsp;! श्रूयतामस्य सन्ततिः॥५३.९॥<br>
</p><p>यच्च तेषामभूत् क्षेत्रं तत्पुत्राणां महात्मनाम् ।<br>
मनोः स्वायम्भुवस्यासन् दश पुत्रास्तु तत्समाः॥५३.१०॥<br>
</p><p>यैरियं पृथिवी सर्वा सप्तद्वीपा सपर्वता ।<br>
ससमुद्राकरवती प्रतिवर्षं निवेशिता॥५३.११॥<br>
</p><p>ससमुद्राकरवती प्रतिवर्षं त्रेतायुगे तथा ।<br>
प्रियव्रतस्य पुत्रैस्तैः पौत्रैः स्वायम्भुवस्य च॥५३.१२॥<br>
</p><p>प्रियव्रतात् प्रजावत्यां वीरात् कन्या व्यजायत ।<br>
कन्या सा तु महाभागा कर्दमस्य प्रजापते॥५३.१३॥<br>
</p><p>कन्ये द्वे दश पुत्रांश्च सम्राट्कुक्षी च ते उभे ।<br>
तयोर्वै भ्रातरः शूराः प्रजापतिसमा दश॥५३.१४॥<br>
</p><p>आग्नीध्रो मेधातिथिश्च वपुष्मांश्च तथापरः ।<br>
ज्योतिष्मान्द्युतिमान् भव्यः सवनः सप्त एव ते॥५३.१५॥<br>
</p><p>प्रियव्रतोऽभ्यषिञ्चत्तान् सप्त सप्तसु पार्थिवान् ।<br>
द्वीपेषु तेन धर्मेण द्वीपांश्चैव निबोध मे॥५३.१६॥<br>
</p><p>जम्बुद्वीपे तथाग्नीध्रं राजानं कृतवान् पिता ।<br>
प्लक्षद्वीपेश्वरश्चापि तेन मेधातिथिः कृतः॥५३.१७॥<br>
</p><p>शाल्मलेस्तु वपुष्मन्तं ज्योतिष्मन्तं कुशाह्वये ।<br>
क्रौञ्चद्वीपे द्युतिमन्तं भव्यं शाकाह्वयेश्वरम्॥५३.१८॥<br>
</p><p>पुष्कराधिपतिञ्चापि सवनं कृतवान् सुतम् ।<br>
महावीतो धातकिश्च पुष्कराधिपतेः सुतौ॥५३.१९॥<br>
</p><p>द्विधा कृत्वा तयोर्वर्षं पुष्करे संन्यवेशयत् ।<br>
भव्यस्य पुत्राः सप्तासन्नामतस्तान्निबोध मे॥५३.२०॥<br>
</p><p>जलदश्च कुमारश्च सुकुमारो मनीवकः ।<br>
कुशोत्तरोऽथ मेधावी सप्तमस्तु महाद्रुमः॥५३.२१॥<br>
</p><p>तन्नामकानि वर्षाणि शाकद्वीपे चकार सः ।<br>
तथा द्युतिमतः सप्त पुत्रास्तांश्च निबोध मे॥५३.२२॥<br>
</p><p>कुशलो मनुगश्चोष्णः प्राकरश्चार्थकारकः ।<br>
मुनिश्च दुन्दुभिश्चैव सप्तमः परिकीर्तितः॥५३.२३॥<br>
</p><p>तेषां स्वनामधेयानि क्रौञ्चद्वीपे तथाभवन् ।<br>
ज्योतिष्मतः कुशद्वीपे पुत्रनामाङ्कितानि वै॥५३.२४॥<br>
</p><p>तत्रापि सप्त वर्षापि तेषां नामानि मे शृणु ।<br>
उद्भिदं वैष्णवञ्चैव सुरथं लम्बनं तथा॥५३.२५॥<br>
</p><p>धृतिमत् प्राकरञ्चैव कापिलं चापि सप्तमम् ।<br>
वपुष्मतः सुताः सप्त शाल्मलेशस्य चाभवन्॥५३.२६॥<br>
</p><p>श्वेतश्च हरितश्चैव जीमूतो रोहितस्तथा ।<br>
वैद्युतो मानसश्चैव केतुमान् सप्तमस्तथा॥५३.२७॥<br>
</p><p>तथैव शाल्मलेस्तेषां समनामानि सप्त वै ।<br>
सप्त मेधातिथेः पुत्राः प्लक्षद्वीपेश्वरस्य वै॥५३.२८॥<br>
</p><p>येषां नामाङ्गितैर्वर्षैः प्लक्षद्वीपस्तु सप्तधा ।<br>
पूर्वं शाकभवं वर्षं शिशिरन्तु सुखोदयम्॥५३.२९॥<br>
</p><p>आनन्दञ्च शिवञ्चैव क्षेमकञ्च ध्रुवन्तथा ।<br>
प्लक्षद्वीपादिभूतेषु शाकद्वीपान्तिमेषु वै॥५३.३०॥<br>
</p><p>ज्ञेयः पञ्चसु धर्मश्च वर्णाश्रमविभागजः ।<br>
नित्यः स्वाभाविकश्चैव अहिंसाविधिवर्धितः॥५३.३१॥<br>
</p><p>पञ्चस्वेतेषु वर्षेषु सर्वसाधारणः स्मृतः ।<br>
अग्नीध्राय पिता पूर्वं जम्बुद्वीपं ददौ द्विज॥५३.३२॥<br>
</p><p>तस्य पुत्रा बभूवुर्हि प्रजापतिसमा नव ।<br>
ज्येष्ठो नाबिरिति ख्यातस्तस्य किंपुरुषोऽनुजः॥५३.३३॥<br>
</p><p>हरिवर्षस्तृतीयस्तु चतुर्थोऽभूदिलावृतः ।<br>
वश्यश्च पञ्चमः पुत्रो हिरण्यः षष्ठ उच्यते॥५३.३४॥<br>
</p><p>कुरुस्तु सप्तमस्तेषां भद्राश्वश्चाष्टमः स्मृतः ।<br>
नवमः केतुमालश्च तन्नाम्ना वर्षसंस्थितिः॥५३.३५॥<br>
</p><p>यानि किपुरुषाद्यानि वर्जयित्वा हिमाह्वयम् ।<br>
तेषां स्वबावतः सिद्धिः सुखप्राया ह्यत्नतः॥५३.३६॥<br>
</p><p>विपर्ययो न तेष्वस्ति जरामृत्युभयं न च ।<br>
धर्माधर्मौ न तेष्वास्तां नोत्तमाधममध्यमाः॥५३.३७॥<br>
</p><p>न वै चतुर्युगावस्था नार्तवा ऋतवो न च ।<br>
आग्नीध्रसूनोर्नाभेस्तु ऋषभोऽभूत् सुतो द्विज॥५३.३८॥<br>
</p><p>ऋषभाद्भरतो जज्ञे वीरः पुत्रशताद्वरः ।<br>
सोऽभिषिच्यर्षभः पुत्रं महाप्रव्राज्यमास्थितः॥५३.३९॥<br>
</p><p>तपस्तेपे महाभागः पुलहाश्रमसंश्रयः ।<br>
हिमाह्विं दक्षिणं वर्षं भरताय पिता ददौ॥५३.४०॥<br>
</p><p>तस्मात् तु भारतं वर्षं तस्य नान्मा महात्मनः ।<br>
भतस्याप्यभूत् पुत्रः सुमतिर्नाम धार्मिकः॥५३.४१॥<br>
</p><p>तस्मिन् राज्यं समावेश्य भरतोऽपि वनं ययौ ।<br>
एतेषां पुत्रपौत्रैस्तु सप्तद्वीपा वसुन्धरा॥५३.४२॥<br>
</p><p>प्रियव्रतस्य पुत्रैस्तु भुक्त्वा स्वायम्भुवेऽन्तरे ।<br>
एष स्वायम्भुवः सर्गः कथितस्ते द्विजोत्तम॥५३.४३॥<br>
</p><p>पूर्वमन्वन्तरे सम्यक् किमन्यत् कथयामि ते॥५३.४४॥<br>
</p><p><br>
इति श्रीमार्कण्डेयपुराणेठमन्वन्तरकथनंऽ नाम त्रिपञ्चाशोऽध्यायः
</p><p><br>
</p><p>चतुःपञ्चाशोऽध्यायः- ५४
</p>
<dl><dt>क्रौष्टुकिरुवाच</dt></dl>
<p>कतिद्वीपाः समुद्रा वा पर्वता वा कति द्विज ।<br>
कियन्ति चैव वर्षाणि तेषां नद्यश्च का मुने॥५४.१॥<br>
</p><p>महाभूतप्रमाणञ्च लोकालोकन्तथैव च ।<br>
पर्यासं परिमाणञ्च गतिञ्चन्द्रार्कयोरपि॥५४.२॥<br>
</p><p>एतत् प्रब्रूहि मे सर्वं विस्तरेण महामुने॥५४.३॥<br>
</p><p><br>
</p>
<dl><dt>मार्कण्डेय उवाच</dt></dl>
<p>शतार्धकोटिविस्तारा पृथिवी कृत्स्त्रशो द्विज ।<br>
तस्या हि स्थानमखिलं कथयामि शृणुष्व तत्॥५४.४॥<br>
</p><p>ये ते द्वीपा मया प्रोक्ता जम्बुद्वीपादयो द्विज ।<br>
पुष्करान्ता महाभाग&nbsp;! शृण्वेषां विस्तरं पुनः॥५४.५॥<br>
</p><p>द्वीपात् तु द्विगुणो द्वीपो जम्बुः प्लक्षोऽथ शाल्मलः ।<br>
कुशः क्रौञ्चस्तथा शाकः पुष्करद्वीप एव च॥५४.६॥<br>
</p><p>लवणेक्षु-सुरा-सर्पिर्दधि-दुग्धःजलाब्धिभिः ।<br>
द्विगुणैर्द्विगुणैर्वृद्ध्या सर्वतः परिवेष्टिताः॥५४.७॥<br>
</p><p>जम्बुद्वीपस्य संस्थानं प्रवक्ष्येऽहं निबोध मे ।<br>
लक्षमेकं योजनानां वृत्तौ विस्तारदैर्घ्यतः॥५४.८॥<br>
</p><p>हिमवान् हेमकूटश्च ऋषभो मेरुरेव च ।<br>
नीलः श्वेतस्तथा शृङ्गी सप्तास्मिन् वर्षपर्वताः॥५४.९॥<br>
</p><p>द्वौ लक्षयोजनायामौ मध्ये तत्र महाचलौ ।<br>
तयोर्दक्षिणतो यौ तु यौ तथोत्तरतो गिरी॥५४.१०॥<br>
</p><p>दशभिर्दशभिर्न्यूनैः सहस्रैस्तैः परस्परम् ।<br>
द्विसाहस्त्रोच्छ्रयाः सर्वे तावद्विस्तारिणश्च ते॥५४.११॥<br>
</p><p>समुद्रान्तः प्रविष्टाश्च षडस्मिन् वर्षपर्वताः ।<br>
दक्षिणोत्तरतो निम्ना मध्ये तुङ्गायता क्षितिः॥५४.१२॥<br>
</p><p>वेद्यर्धे दक्षिमे त्रीणि त्रीणि वर्षाणि चोत्तरे ।<br>
इलावृतं तयोर्मध्ये चन्द्रार्धाकारवत् स्थितम्॥५४.१३॥<br>
</p><p>ततः पूर्वेण भद्राश्वं केतुमालञ्च पश्चिमे ।<br>
इलावृतस्य मध्ये तु मेरुः कनकपर्वतः॥५४.१४॥<br>
</p><p>चतुरशीतिसाहस्त्रस्तस्योच्छ्रायो महागिरेः ।<br>
प्रविष्टः षोडशाधस्ताद्विस्तीर्णः षोडशैव तु॥५४.१५॥<br>
</p><p>शरावसंस्थितत्वाच्च द्वात्रिंशन्मूर्ध्नि विस्तृतः ।<br>
शुक्लः पीतोऽसितो रक्तः प्राच्यादिषु यथाक्रमम्॥५४.१६॥<br>
</p><p>विप्रो वैश्यस्तथा शूद्रः क्षत्रियश्च स्ववर्णतः ।<br>
तस्योपरि तथैवाष्टौ पुर्यो दिक्षु यथाक्रमम्॥५४.१७॥<br>
</p><p>इन्द्रादिलोकपालानां तन्मध्ये ब्रह्मणः सभा ।<br>
योजनानां सहस्राणि चतुर्दश समुच्छ्रिता॥५४.१८॥<br>
</p><p>अयुतोच्छ्रायास्तस्याधस्तथा विषकम्भवर्वताः ।<br>
प्राच्यादिषु क्रमेणैव मन्दरो गन्धमादनः॥५४.१९॥<br>
</p><p>विपुलश्च सुपार्श्वश्च केतुपादपशोभिताः ।<br>
कदम्बो मन्दरे केतुर्जम्बुव गन्धमादने॥५४.२०॥<br>
</p><p>विपुले च तथाश्वत्थः सुपार्श्वे च वटो महान् ।<br>
एकादशशतायामा योजनानामिमे नगाः॥५४.२१॥<br>
</p><p>जठरो देवकूटश्च पूर्वस्यां दिशि पर्वतौ ।<br>
आनीलनिषधौ प्राप्तौ परस्परनिरन्तरौ॥५४.२२॥<br>
</p><p>निषधः पारियात्रश्च मेरोः पार्श्वे तु पश्चिमे ।<br>
यथा पूर्वौ तथा चैतावानीलनिषधायतौ॥५४.२३॥<br>
</p><p>कैलासो हिमवांश्चैव दक्षिणेन महाचलौ ।<br>
पूर्वपश्चायतावेतावर्णवान्तर्व्यवस्थितौ॥५४.२४॥<br>
</p><p>शृङ्गवान् जारुधिश्चैव तथैवोत्तरपर्वतौ ।<br>
यतैव दक्षिणे तद्वदर्णप्वान्तर्व्यवस्थितौ॥५४.२५॥<br>
</p><p>मर्यादापर्वता ह्येते कथ्यन्तेऽष्टौ द्विजोत्तम ।<br>
हिमवद्धेमकूटादिपर्वतानां परस्परम्॥५४.२६॥<br>
</p><p>नवयोजनसाहस्त्रं प्रागुदग्दक्षिणोत्तरम् ।<br>
मेरोरिलावृते तद्वदन्तरे वै चतुर्दिशम्॥५४.२७॥<br>
</p><p>फलानि यानि वै जम्ब्वाः गन्धमादनपर्वते ।<br>
गजदेहप्रमाणानि पतन्ति गिरिमूर्धनि॥५४.२८॥<br>
</p><p>तेषां स्त्रावात् प्रभवति ख्याता जम्बूनदीति वै ।<br>
यत्र जाम्बूनदं नाम कनकं सम्प्रजायते॥५४.२९॥<br>
</p><p>सा परिक्रम्य वै मेरुं जम्बूमूलं पुनर्नदी ।<br>
विशति द्विजशार्दूल&nbsp;! पीयमाना जनैश्च तैः॥५४.३०॥<br>
</p><p>भद्राश्वेऽश्वशिरा विष्णुर्भारते कूर्मसंस्थितिः ।<br>
वराहः केतुमाले च मत्स्यरूपस्तथोत्तरे॥५४.३१॥<br>
</p><p>तेषु नक्षत्रविन्यासाद्विषयाः समवस्थिताः ।<br>
चतुर्ष्वपि द्विजश्रेष्ठ&nbsp;! ग्रहाभिभवपाठकाः॥५४.३२॥<br>
</p><p><br>
इति श्रीमार्कण्डेयपुराणे भुवनकोशठजम्बूद्वीपवर्णनंऽ नाम चतुः पञ्चाशोऽध्याय
</p><p><br>
</p><p>पञ्चपञ्चाशोऽध्यायः- ५५
</p><p><br>
</p>
<dl><dt>मार्कण्डेय उवाच</dt></dl>
<p>शैलेषु मन्दाराद्येषु चतुर्ष्वपि द्विजोत्तम ।<br>
वाननि यानि चत्वारि सरांसि च निबोध मे॥५५.१॥<br>
</p><p>पूर्वं चैत्ररथं नाम दक्षिणे नन्दनं वनम् ।<br>
वैभ्राजं पश्चिमे शैले सावित्रं चोत्तराचले॥५५.२॥<br>
</p><p>अरुणोदं सरः पूर्वं मानसं दक्षिणे तथा ।<br>
शीतोदं पश्चिमे मेरोर्महाभद्रं तथोत्तरे॥५५.३॥<br>
</p><p>शीतार्तश्चक्रमुञ्जश्च कुलीरोऽथ सुकङ्कवान् ।<br>
मणिशैलोऽथ वृषवान् महानीलो भवाचलः॥५५.४॥<br>
</p><p>सूबिन्दुर्मन्दरो वेणुस्तामसो निषधस्तथा ।<br>
देवशैलश्च पूर्वेण मन्दरस्य महाचलः॥५५.५॥<br>
</p><p>त्रिकटशिखराद्रिश्च कलिङ्गोऽथ पतङ्गकः ।<br>
रुचकः सानुमांश्चाद्रिस्ताम्रकोऽथ विशाखवान्॥५५.६॥<br>
</p><p>श्वेतोदरः समूलश्च वसुधारश्च रत्नवान् ।<br>
एकशृङ्गो महाशैलो राजशालः पिपाठकः॥५५.७॥<br>
</p><p>पञ्चशैलोऽथ कैलासो हिमवांश्चाचलोत्तमः ।<br>
इत्येते दक्षिणे पार्श्वे मेरोः प्रोक्ता महाचलाः॥५५.८॥<br>
</p><p>सुरक्षः शिशिराक्षश्च वैदुर्यः कपिलस्तथा ।<br>
पिञ्जरोऽथ महाभद्रः सुरसः पिङ्गलो मधुः॥५५.९॥<br>
</p><p>अञ्जनः कुक्कुटः कृष्णः पाण्डरश्चालोत्तमः ।<br>
सहस्रशिखरश्चाद्रिः पारियात्रः सशृङ्गवान्॥५५.१०॥<br>
</p><p>पश्चिमेन तथा मेरोर्विस्कम्भात् पश्चिमाद्वहिः ।<br>
एतेऽचलाः समाख्याताः शृणुष्वन्यांस्तथोत्तरान्॥५५.११॥<br>
</p><p>शङ्खकूटोऽथ वृषभो हंसनाभस्तथाचलः ।<br>
कपिलेन्द्रस्तथा शैलः सानुमान् नील एव च॥५५.१२॥<br>
</p><p>स्वर्णशृङ्गी शातशृङ्गी पुष्पको मेघपर्वतः ।<br>
विरजाक्षो वराहाद्रिर्मयूरो जारुधिस्तथा॥५५.१३॥<br>
</p><p>इत्येते कथिता ब्रह्मन्&nbsp;! मेरोरुत्तरतो नगाः ।<br>
एतेषां पर्वतानान्तु द्रौण्योऽतीव मनोहराः॥५५.१४॥<br>
</p><p>वनैरमलपानीयैः सरोभिरुपशोभिताः ।<br>
तासु पुण्यकृतां जन्म मनुष्याणां द्विजोत्तम॥५५.१५॥<br>
</p><p>एते भौमा द्विजश्रेष्ठ&nbsp;! स्वर्गाः स्वर्गगुणाधिकाः ।<br>
न तासु पुण्यपापानामपूर्वाणामुपार्जनम्॥५५.१६॥<br>
</p><p>पुण्योपभोगा एवोक्ता देवानामपि तास्वपि ।<br>
शीतान्ताद्येषु चैतषु शैलेषु द्विजसत्तम॥५५.१७॥<br>
</p><p>विद्याधराणां यक्षाणां किन्नरोरगरक्षसाम् ।<br>
देवानाञ्च महावासा गन्धर्वाणां च शोभनाः॥५५.१८॥<br>
</p><p>महापुण्या मनोज्ञैश्च सदैवोपवनैर्युताः ।<br>
सरांसि च मनोज्ञानि सर्वर्तुसुखदोऽनिलः॥५५.१९॥<br>
</p><p>न चैतेषु मनुष्याणां वैमनस्यानि कुत्रचित् ।<br>
तदेवं पार्थिवं पद्मं चतुष्पत्रं मयोदितम्॥५५.२०॥<br>
</p><p>भद्राश्चभारताद्यानि पत्राण्यस्य चतुर्दिशम् ।<br>
भारतं नाम यद्वर्षं दक्षिणेन मयोदितम्॥५५.२१॥<br>
</p><p>तत् कर्मभूमिर्नान्यत्र संप्राप्तिः पुण्यपापयोः ।<br>
एतत् प्रधानं विज्ञेयं यत्र सर्वं प्रतिष्ठितम्॥५५.२२॥<br>
</p><p>तस्मात् स्वर्गापवर्गौ च मानुष्यनारकावपि ।<br>
तिर्यक्त्वमथवाप्यन्यत् नरः प्राप्नोति वै द्विज॥५५.२३॥<br>
</p><p><br>
इति श्रीमार्कण्डेयपुराणे भुवनकोशे पञ्चपञ्चाशोऽध्यायः
</p>
<!-- 
NewPP limit report
Parsed by mw‐web.codfw.main‐65796d8b87‐qvhr9
Cached time: 20231003163223
Cache expiry: 1814400
Reduced expiry: false
Complications: []
CPU time usage: 0.030 seconds
Real time usage: 0.032 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:14677-0!canonical and timestamp 20231003163223 and revision id 130576. Rendering was triggered because: page-view
 -->
