<p><br>
एकचत्वारिशोऽध्यायः
</p>
<dl><dt>अलर्क उवाच</dt></dl>
<p>भगवन्&nbsp;! योगिनश्चर्यां श्रोतुमिच्छामि तत्त्वतः ।<br>
ब्रह्मवर्त्मन्यनुसरन् यथा योगी न सीदति॥४१.१॥<br>
</p><p><br>
</p>
<dl><dt>दत्तात्रेय उवाच</dt></dl>
<p>मानापमानौ यावेतौ प्रत्युद्वेगकरौ नृणाम् ।<br>
तावेव विपरीतार्थौ योगिनः सिद्धिकारकौ॥४१.२॥<br>
</p><p>मानापमानौ यावेतौ तावेवाहुर्विषामृते ।<br>
अपमानोऽमृतं तत्र मानस्तु विषमं विषम्॥४१.३॥<br>
</p><p>चक्षुः पूतं न्यसेत्पादं वस्त्रपूतं जलं पिबेत् ।<br>
सत्यपूतां वदेद्वाणीं बुद्धिपूतञ्च चिन्तयेत्॥४१.४॥<br>
</p><p>आतिथ्यश्राद्धयज्ञेषु देवयात्रोत्सवेषु च ।<br>
महाजनञ्च सिद्ध्यर्थं न गच्छेद्योगवित् क्वचित्॥४१.५॥<br>
</p><p>व्यस्ते विधूमे व्यङ्गारे सर्वस्मिन् भुक्तवज्जने ।<br>
अटेत योगविद् भैक्ष्यं न तु त्रिष्वेव नित्यशः॥४१.६॥<br>
</p><p>यथैवमवमन्यन्ते जनाः परिभवन्ति च ।<br>
तथा युक्तश्चरेद्योगी सतां वर्त्म न दूषयन्॥४१.७॥<br>
</p><p>भैक्ष्यञ्चरेद् गृहस्थेषु यायावरगृहेषु च ।<br>
श्रेष्ठा तु प्रथमा चेति वृत्तिरस्योपदिश्यते॥४१.८॥<br>
</p><p>अथ नित्यं गृहस्थेषु शालीनेषु चरेद्यतिः ।<br>
श्रद्दधानेषु दान्तेषु श्रोत्रियेषु महात्मसु॥४१.९॥<br>
</p><p>अत ऊर्ध्वं पुश्चापि अदुष्टापतितेषु च ।<br>
भैक्ष्यचर्या विवर्णेषु जघन्या वृत्तिरिष्यते॥४१.१०॥<br>
</p><p>भैक्ष्यं यवागूं तक्रं वा पयो यावकमेव वा ।<br>
फलं मूलं प्रियङ्गुं वा कणपिण्याकसक्तवः॥४१.११॥<br>
</p><p>इत्येते च शुभाहारा योगिनः सिद्धिकारकाः ।<br>
तत् प्रयुञ्ज्यान्मुनिर्भक्त्या परमेण समाधिना॥४१.१२॥<br>
</p><p>अपः पूर्वं सकृत् प्राश्य तूष्णीं भूत्वा समाहितः ।<br>
प्राणायेति ततस्तस्य प्रथमा ह्याहुतिः स्मृता॥४१.१३॥<br>
</p><p>अपानाय द्वितीया तु समानायते चापरा ।<br>
उदानाय चतुर्थो स्याद्व्यानायेति च पञ्चमी॥४१.१४॥<br>
</p><p>प्राणायामैः पृथक् कृत्वा शेषं भुञ्जीत कामतः ।<br>
अपः पुनः सकृत् प्रश्य आचम्य हृदयं स्पृशेत्॥४१.१५॥<br>
</p><p>अस्तेयं ब्रह्मचर्यञ्च त्यागोऽलोभस्तथैव च ।<br>
व्रतानि पञ्च भिक्षूणामहिंसापरमाणि वै॥४१.१६॥<br>
</p><p>अक्रोधो गुरुशुश्रूषा शौचमाहारलाघवम् ।<br>
नित्यस्वाध्याय इत्येते नियमाः पञ्च कीर्तिताः॥४१.१७॥<br>
</p><p>सारभूतमुपासीत ज्ञानं यत्कार्यसाधकम् ।<br>
ज्ञानानां बहुता येयं योगविघ्रकरा हि सा॥४१.१८॥<br>
</p><p>इदं ज्ञेयमिदं ज्ञेयमिति यस्तृषितश्चरेत् ।<br>
अपि कल्पसहस्रेषु नैव ज्ञेयमवाप्नुयात्॥४१.१९॥<br>
</p><p>त्यक्तसङ्गो जितक्रोधो लघ्वाहारो जितेन्द्रियः ।<br>
</p><p>पिधाय बुद्ध्या द्वाराणि मनो ध्याने निवेशयेत्॥४१.२०॥<br>
</p><p>शून्येष्वेवावकाशेषु गुहासु च वनेषु च ।<br>
नित्ययुक्तः सदा योगी ध्यानं सम्यगुपक्रमेत्॥४१.२१॥<br>
</p><p>वाग्दण्डः कर्मदण्डश्च मनोदण्डश्च ते त्रयः ।<br>
यस्यैते नियता दण्डाः स त्रिदण्डी महायतिः॥४१.२२॥<br>
</p><p>सर्वमात्ममयं यस्य सदसज्जगदीदृशम् ।<br>
गुणागुणमयन्तस्य कः प्रियः को नृपाप्रियः॥४१.२३॥<br>
</p><p>विसुद्धबुद्धिः समलोष्टकाञ्चनः
समस्तभूतेषु च तत्समाहितः ।<br>
स्थानं परं शाश्वतमव्ययञ्च
परं हि मत्वा न पुनः प्रजायते॥४१.२४॥<br>
</p><p>वेदाच्छ्रेष्ठाः सर्वयज्ञक्रियाश्च
यज्ञाज्जप्यं ज्ञानमार्गश्च जप्यात् ।<br>
ज्ञानाद्ध्यानं सङ्गरागव्यपेतं
तस्मिन् प्राप्ते शाश्वतस्योपलब्धिः॥४१.२५॥<br>
</p><p>समाहितो ब्रह्मपरोऽप्रमादी
सुचिस्तथैकान्तरतिर्यतेन्द्रियः ।<br>
समाप्नुयाद्योगमिमं महात्मा
विमुक्तिमाप्रोति ततः स्वयोगतः॥४१.२६॥<br>
</p><p><br>
इति श्रीमार्कण्डेयपुराणे योगिचर्यानामैकचत्वारिंशोऽध्यायः
</p><p><br>
</p><p>द्विचत्वारिंशोऽध्यायः
</p>
<dl><dt>दत्तात्रेय उवाच</dt></dl>
<p>एवं यो वर्तते योगी सम्यग्योगव्यवस्थितः ।<br>
न स व्यावर्तितुं शक्यो जन्मान्तरशतैरपि॥४२.१॥<br>
</p><p>दृष्ट्वा च परमात्मानं प्रत्यक्षं विश्वरूपिणम् ।<br>
विश्वपादशिरोग्रीवं विश्वेशं विश्वभावनम्॥४२.२॥<br>
</p><p>तत्प्राप्तये महत्पुण्यमोमित्येकाक्षरं जपेत् ।<br>
तदेवाध्ययनं तस्य स्वरूपं शृण्वतः परम्॥४२.३॥<br>
</p><p>अकारश्च तथोकारो मकारश्चाक्षरत्रयम् ।<br>
एता एव त्रयो मात्राः सात्त्वराजसतामसाः॥४२.४॥<br>
</p><p>निर्गुणा योगिगम्यान्या चार्धमात्रोर्ध्वसंस्थिता ।<br>
गान्धारीति च विज्ञेया गान्धारस्वरसंश्रया॥४२.५॥<br>
</p><p>पिपीलिकागतिस्पर्शा प्रयुक्ता मूर्ध्नि लक्ष्यते ।<br>
यथा प्रयुक्त ओङ्गारः प्रतिनिर्याति मूर्धनि॥४२.६॥<br>
</p><p>तथोङ्कारमयो योगी त्वक्षरे त्वक्षरो भवेत् ।<br>
प्राणो धनुः शरो ह्यात्मा ब्रह्म वेध्यमनुत्तमम्॥४२.७॥<br>
</p><p>अप्रमत्तेन वेद्धव्यं शरवत्तन्मयो भवेत् ।<br>
ओमित्येतत् त्रयो वेदास्त्रयो लोकास्त्रयोऽग्नयः॥४२.८॥<br>
</p><p>विष्णुर्-ब्रह्मा-हरश्चैव ऋक्सामानि यजूंषि च ।<br>
मात्राः सार्धाश्च तिस्त्रश्च विज्ञेयाः परमार्थतः॥४२.९॥<br>
</p><p>तत्र युक्तस्तु यो योगी स तल्लयमवाप्नुयात् ।<br>
अकारस्त्वथ भूर्लोक उकारश्चोच्यते भुवः॥४२.१०॥<br>
</p><p>सव्यञ्जनो मकारश्च स्वर्लोकः परिकल्प्यते ।<br>
व्यक्ता तु प्रथमा मात्रा द्वितीयाव्यक्तसंज्ञिता॥४२.११॥<br>
</p><p>मात्रा तृतीया चिच्छक्तिरर्धमात्रा परं पदम् ।<br>
अनेनैव क्रमेणैता विज्ञेया योगभूमयः॥४२.१२॥<br>
</p><p>ओमित्युच्चारणात् सर्वं गृहीतं सदसद् भवेत् ।<br>
ह्रस्वा तु प्रथमा मात्रा द्वितीया दैर्घ्यसंयुता॥४२.१३॥<br>
</p><p>तृतीया च प्लुतार्धाख्या वचसः सा न गोचरा ।<br>
इत्येतदक्षरं ब्रह्म परमोङ्कारसंज्ञितम्॥४२.१४॥<br>
</p><p>यस्तु वेद नरः सम्यक् तथा ध्यायति वा पुनः ।<br>
संसारचक्रमुत्सृज्य त्यक्तत्रिविधबन्धनः॥४२.१५॥<br>
</p><p>प्राप्रोति ब्रह्मणि लयं परमे परमात्मनि ।<br>
अक्षीणकर्मबन्धश्च ज्ञात्वा मृत्युमरिष्टतः॥४२.१६॥<br>
</p><p>उत्क्रान्तिकाले संस्मृत्य पुनर्योगित्वमृच्छति ।<br>
तस्मादसिद्धयोगेन सिद्धयोगेन वा पुनः ।<br>
ज्ञेयन्यरिष्टानि सदा येनोत्क्रान्तौ न सीदति॥४२.१७॥<br>
</p><p><br>
इति श्रीमार्कणाडेयपुराणे योगधर्मे ओङ्कारध्यायो नाम द्विचत्वारिंशोऽध्यायः
</p><p><br>
</p><p>त्रिचत्वारिंशोऽध्यायः
</p>
<dl><dt>दत्तात्रेय उवाच</dt></dl>
<p>अरिष्टानि महाराज&nbsp;! शृणु वक्ष्यामि तानि ते ।<br>
येषामालोकनान्मृत्युं निजं जानाति योगवित्॥४३.१॥<br>
</p><p>देवमार्गं ध्रुवं शुक्रं सोमच्छायामरुन्धतीम् ।<br>
यो न पश्येन्न जीवेत् स नरः संवत्सरात् परम्॥४३.२॥<br>
</p><p>अरश्मिबिम्बं सूर्यस्य वह्निं चैवांशुमालिनम् ।<br>
दृष्ट्वै कादशमासात् तु नरो नोर्धन्तु जीवति॥४३.३॥<br>
</p><p>वान्ते मूत्रपूरीषे च यः स्वर्णं रजतं तथा ।<br>
प्रत्यक्षं कुरुते स्वप्ने जीवेत् स दशमासिकम्॥४३.४॥<br>
</p><p>दृष्ट्वा प्रेतपिशाचादीन् गन्धर्वनगराणि च ।<br>
सुवर्णवर्णान् वृक्षांश्च नव मासान् स जीवति॥४३.५॥<br>
</p><p>स्थूलः कृशः कृशः स्थूलो योऽकस्मादेव जायते ।<br>
प्रकृतेश्च निवर्तेत तस्यायुश्चाष्टमासिकम्॥४३.६॥<br>
</p><p>खण्डं यस्य पदं पार्ष्णयां पादस्याग्रे च वा भवेत् ।<br>
पांशुकर्दमयोर्मध्ये सप्त मासान् स जीवति॥४३.७॥<br>
</p><p>गृध्रः कपोतः काकालो वायसो वापि मूर्धनि ।<br>
क्रव्यादो वा खगो नीलः षण्मासायुः प्रदर्शकः॥४३.८॥<br>
</p><p>हन्यते काकपङ्क्तीभिः पांशुवर्षेण वा नरः ।<br>
स्वां च्छायामन्यथा दृष्ट्वा चतुः पञ्च स जीवति॥४३.९॥<br>
</p><p>अनभ्रे विद्युतं दृष्ट्वा दक्षिणां दिशमाश्रिताम् ।<br>
रात्राविन्द्रधनुश्चापि जीवितं द्वित्रिमासिकम्॥४३.१०॥<br>
</p><p>घृते तैले तथादर्शे तोये वा नात्मनस्तनुम् ।<br>
यः पश्येदशिरस्कां वा मासादूर्ध्वं न जीवति॥४३.११॥<br>
</p><p>यस्य वस्तसमो गन्धो गात्रे शवसमोऽपि वा ।<br>
तस्यार्धमासिकं ज्ञेयं योगिनो नृप&nbsp;! जीवितम्॥४३.१२॥<br>
</p><p>यस्य वै स्त्रमात्रस्य हृत्पादमवशुष्यते ।<br>
पिबतश्च जलं शोषो दशाहं सोऽपि जीवति॥४३.१३॥<br>
</p><p>सम्भिन्नो मारुतो यस्य मर्मस्थानानि कृन्तति ।<br>
हृष्यते नाम्बुसंस्पर्शात् तस्य मृत्युरुपस्थितः॥४३.१४॥<br>
</p><p>ऋक्षवानरयानस्थो गायन् यो दक्षिणां दिशम् ।<br>
स्वप्ने प्रयाति तस्यापि न मृत्युः कालमिच्छति॥४३.१५॥<br>
</p><p>रक्तकृष्णाम्बरधरा गायन्ती हसती च यम् ।<br>
दक्षिणाशान्नयेन्नारी स्वप्ने सोऽपि न जीवति॥४३.१६॥<br>
</p><p>नग्नं क्षपणकं स्वप्ने हसमानं महाबलम् ।<br>
एकं संवीक्ष्य वल्गन्तं विद्यान्मृत्युमुपस्थितम्॥४३.१७॥<br>
</p><p>आमस्तकतलाद्यस्तु निमग्नं पङ्कसागरे ।<br>
स्वप्ने पश्यत्यथात्मानं स सद्यो म्रियते नरः॥४३.१८॥<br>
</p><p>केशाङ्गारांस्तथा भस्म भुजङ्गान्निर्जलां नदीम् ।<br>
दृष्ट्वा स्वप्ने दशाहात्तु मृत्युरेकादशे दिने॥४३.१९॥<br>
</p><p>करालैर्विकटैः कृष्णैः पुरुषैरुद्यतायुधैः ।<br>
पाषाणैस्ताडितः स्वप्ने सद्यो मृत्युं लभेन्नरः॥४३.२०॥<br>
</p><p>सूर्योदये यस्य शिवा क्रोशन्ती याति संमुखम् ।<br>
विपरीतं परीतं वा स सद्यो मृत्युमृच्छति॥४३.२१॥<br>
</p><p>यस्य वै भुक्तमात्रस्य हृदयं बाधते क्षुधा ।<br>
जायते दन्तघर्षश्च स गतायुर्न संशयम्॥४३.२२॥<br>
</p><p>दीपगन्धं न यो वेत्ति त्रस्यत्यह्नि तथा निशि ।<br>
नात्मानं परनेत्रस्थं वीक्षते न स जीवति॥४३.२३॥<br>
</p><p>शक्रायुधं चार्धरात्रे दिवा ग्रहगणन्तथा ।<br>
दृष्ट्वा मन्येत संक्षीणमात्मजीवितमात्मवित्॥४३.२४॥<br>
</p><p>नासिका वक्रतामेति कर्णयोर्नमनोन्नती ।<br>
नेत्रञ्च वामं स्त्रवति यस्य तस्यायुरुद्गतम्॥४३.२५॥<br>
</p><p>आरक्ततामेति मुखं जिह्वा वा श्यामतां यदा ।<br>
तदा प्राज्ञो विजानीयान्मृत्युमासन्नमात्मनः॥४३.२६॥<br>
</p><p>उष्ट्र-रासभयानेन यः स्वप्ने दक्षिणां दिशम् ।<br>
प्रयाति तञ्च जानीयात् सद्योमृत्युं न संशयः॥४३.२७॥<br>
</p><p>पिधाय कर्णौ निर्घोषं न शृणोत्यात्मसम्भवम् ।<br>
नश्यते चक्षुषोर्ज्योतिर्यस्य सोऽपि न जीवति॥४३.२८॥<br>
</p><p>पततो यस्य वै गर्ते स्वप्ने द्वारं पिधीयते ।<br>
न चोत्तिष्ठति यः श्वभ्रात्तदन्तं तस्य जीवितम्॥४३.२९॥<br>
</p><p>ऊर्ध्वा च दृष्टिर्न च संप्रतिष्ठा
रक्ता पुनः संपरिवर्तमाना ।<br>
मुखस्य चोष्मा शुषिरञ्च नाभेः
शंसन्ति पुंसामपरं शरीरम्॥४३.३०॥<br>
</p><p>स्वप्नेऽग्निं प्रविशेद्यस्तु न च निष्क्रमते पुनः ।<br>
जलप्रवेशादपि वा तदन्तं तस्य जीवितम्॥४३.३१॥<br>
</p><p>यश्चाभिहन्यते दुष्टैर्भूतै रात्रावथो दिवा ।<br>
स मृत्युं सप्तरात्र्यन्ते नरः प्राप्रोत्यसंशयम्॥४३.३२॥<br>
</p><p>स्ववस्त्रममलं शुक्लं रक्तं पश्यत्यथासितम् ।<br>
यः पुमान् मृत्युमासन्नं तस्यापि हि विनिर्दिशेत्॥४३.३३॥<br>
</p><p>स्वभाववैपरीत्यन्तु प्रकृतेश्च विपर्ययः ।<br>
कथयन्ति मनुष्याणां सदासन्नौ यमान्तकौ॥४३.३४॥<br>
</p><p>येषां विनीतः सततं येऽस्य पूज्यतमा मताः ।<br>
तानेव चावजानाति तानेव च विनिन्दति॥४३.३५॥<br>
</p><p>देवान्नार्चयते वृद्धान् गुरून् विप्रांश्च निन्दति ।<br>
मातापित्रोर्न सत्कारं जामातॄणां करोति च॥४३.३६॥<br>
</p><p>योगिनां ज्ञानविदुषामन्येषाञ्च महात्मनाम् ।<br>
प्राप्ते तु काले पुरुषस्तद्विज्ञेयं विचक्षणैः॥४३.३७॥<br>
</p><p>योगिनां सततं यत्नादरिष्टान्यवनीपते ।<br>
संवत्सरान्ते तज्ज्ञेयं फलदानि दिवानिशम्॥४३.३८॥<br>
</p><p>विलोक्या विशदा चैषां फलपङ्क्तिः सुभीषणा ।<br>
विज्ञाय कार्यो मनसि स च कालो नरेश्वर॥४३.३९॥<br>
</p><p>ज्ञात्व कालञ्च तं सम्यगभयस्थानमाश्रितः ।<br>
युञ्जीत योगी कालोऽसौ यथा नास्याफलो भवेत्॥४३.४०॥<br>
</p><p>दृष्ट्वारिष्टं तथा योगी त्यक्त्वा मरणजं भयम् ।<br>
तत्स्वभावं तदालोक्य काले यावत्युपागतम्॥४३.४१॥<br>
</p><p>तस्य भागे तथैवाह्नो योगं युञ्जीत योगवित् ।<br>
पूर्वाह्ने चापराह्ने च मध्याह्ने चापि तद्दिने॥४३.४२॥<br>
</p><p>यत्र वा रजनीभागे तदरिष्टं निरीक्षितम् ।<br>
तत्रैव तावद्युञ्जीत यावत् प्राप्तं हि तद्दिनम्॥४३.४३॥<br>
</p><p>ततस्त्यक्त्वा भयं सर्वं जित्वा तं कालमात्मवान् ।<br>
तत्रैवावसथे स्थित्वा यत्र वा स्थैर्यमात्मनः॥४३.४४॥<br>
</p><p>युञ्जीत योगं निर्जित्य त्रीन् गुणान् परमात्मनि ।<br>
तन्मयश्चात्मना भूत्वा चिद्वृत्तिमपि सन्त्यजेत्॥४३.४५॥<br>
</p><p>ततः परमनिर्वाणमतीन्द्रियमगोचरम् ।<br>
यद्बुद्धेर्यन्न चाख्यातुं शक्यते तत् समश्नुते॥४३.४६॥<br>
</p><p>एतत् सर्वं समाख्यातं तवालर्क&nbsp;! यथार्थवत् ।<br>
प्राप्स्यसे येन तद्ब्रह्म संक्षेपात्तन्निबोध मे॥४३.४७॥<br>
</p><p>शशाङ्करश्मिसंयोगाच्छन्द्रकान्तमणिः पयः ।<br>
समुत्सृजति नायुक्तः सोपमा योगिनः स्मृता॥४३.४८॥<br>
</p><p>यच्चार्करश्मिसंयोगादर्ककान्तो हुताशनम् ।<br>
आविष्करोति नैकः सन्नुपमा सापि योगिनः॥४३.४९॥<br>
</p><p>पिपीलिकाखु-नकुल-गृहगोधा-कपिञ्जलाः ।<br>
वसन्ति स्वामिवद् गेहे ध्वस्ते यान्ति ततोऽन्यतः॥४३.५०॥<br>
</p><p>दुः खन्तु स्वामिनो ध्वंसे तस्य तेषां न किञ्चन ।<br>
वेश्मनो यत्र राजेन्द्र&nbsp;! सोपमा योगसिद्धये॥४३.५१॥<br>
</p><p>मृद्वाहिकाल्पदेहापि मुखाग्रेणाप्यणीयसा ।<br>
करोति मृद्भारचयमुपदेशः स योगिनः॥४३.५२॥<br>
</p><p>पशुपक्षिमनुष्याद्यैः पत्रपुष्पफलान्वितम् ।<br>
वृक्षं विलुप्यमानन्तु दृष्ट्वा सिध्यन्ति योगिनः॥४३.५३॥<br>
</p><p>रुरुशावविषाणाग्रमालक्ष्य तिलकाकृतिम् ।<br>
सह तेन विवर्धन्तं योगी सिद्धिमवाप्नुयात्॥४३.५४॥<br>
</p><p>द्रवपूर्णमुपादाय पात्रमारोहतो भुवः ।<br>
तुङ्गमार्गं विलोक्योच्चैर्विज्ञातं किं न योगिना॥४३.५५॥<br>
</p><p>सर्वस्वे जीवनायालं निखाते पुरुषस्य या ।<br>
चेष्टा तां तत्त्वतो ज्ञात्वा योगिनः कृतकृत्यता॥४३.५६॥<br>
</p><p>तद्गृहं यत्र वसतिः तद्भोज्यं येन जीवति ।<br>
येन सम्पद्यते चार्थस्तत्सुखं ममतात्र का॥४३.५७॥<br>
</p><p>अभ्यर्थितोऽपि तैः कार्यं करोति करणैर्यथा ।<br>
तथा बुध्यादिभिर्योगी पारक्यैः साधयेत्परम्॥४३.५८॥<br>
</p><p><br>
</p>
<dl><dt>जड उवाच</dt></dl>
<p>ततः प्रणम्यात्रिपुत्रमलर्कः स महीपतिः ।<br>
प्रश्रयावनतो वाक्यमुवाचातिमुदान्वितः॥४३.५९॥<br>
</p><p><br>
</p>
<dl><dt>अलर्क उवाच</dt></dl>
<p>दिष्ट्यादेवैरिदं ब्रह्मन्&nbsp;! पराभिभवसम्भवम् ।<br>
उपपादितमत्युग्रं प्राणसन्देहदं भयम्॥४३.६०॥<br>
</p><p>दिष्ट्या काशिपतेर्भूरि-बलसम्पत्पराक्रमः ।<br>
यदुच्छेदादिहायातः स युष्मत्सङ्गदो मम॥४३.६१॥<br>
</p><p>दिष्ट्या मन्दबलश्चाहं दिष्ट्या भृत्याश्च मे हताः ।<br>
दिष्ट्या कोषः क्षयं योतो दिष्ट्याहं भीतिमागतः॥४३.६२॥<br>
</p><p>दिष्ट्या त्वत्पादयुगलं मम स्मृतिपथं गतम् ।<br>
दिष्ट्या त्वदुक्तयः सर्वा मम चेतसि संस्थितः॥४३.६३॥<br>
</p><p>दिष्ट्या ज्ञानं ममोत्पन्नं भवतश्च समागमात् ।<br>
भवता चैव कारुण्यं दिष्ट्या ब्रह्मन्&nbsp;! कृतं मम॥४३.६४॥<br>
</p><p>अनर्थोऽप्यर्थतां याति पुरुषस्य शुभोदये ।<br>
यथेदमुपकाराय व्यसनं सङ्गमात्तव॥४३.६५॥<br>
</p><p>सुबाहुरुपकारी मे स च काशिपतिः प्रभो ।<br>
ययोः कृतेऽहं संप्राप्तो योगीश&nbsp;! भवतोऽन्तिकम्॥४३.६६॥<br>
</p><p>सोऽहन्तव प्रसादाग्नि-निर्दग्धाज्ञानकिल्विषः ।<br>
तथा यतिष्ये येनेदृङ् न भूयां दुः खभाजनम्॥४३.६७॥<br>
</p><p>परित्यजिष्ये गार्हस्थ्यमार्तिपादपकाननम् ।<br>
त्वत्तोऽनुज्ञां समासाद्य ज्ञानदातुर्महात्मनः॥४३.६८॥<br>
</p><p><br>
</p>
<dl><dt>दत्तात्रेय उवाच</dt></dl>
<p>गच्छ राजेन्द्र&nbsp;! भद्रं ते यथा ते कथितं मया ।<br>
निर्ममो निरहङ्कारस्तथा चर विमुक्तये॥४३.६९॥<br>
</p><p><br>
</p>
<dl><dt>जड उवाच</dt></dl>
<p>एवमुक्तः प्रणम्यैनमाजगाम त्वरान्वितः ।<br>
यत्र काशिपतिर्भ्राता सुबाहुश्चास्य सोऽग्रजः॥४३.७०॥<br>
</p><p>समुत्पत्य महाबहुं सोऽलर्कः काशिभूपतिम् ।<br>
सुबाहोरग्रतो वीरमुवाच प्रहसन्निव॥४३.७१॥<br>
</p><p>राज्यकामुक काशीश&nbsp;! भुज्यतां राज्यमूर्जितम् ।<br>
तथा च रोचते तद्वत् सुबाहोः संप्रयच्छ वा॥४३.७२॥<br>
</p><p><br>
</p>
<dl><dt>काशिराज उवाच</dt></dl>
<p>किमलर्क&nbsp;! परित्यक्तं राज्यं ते संयुगं विना ।<br>
क्षत्रियस्य न धर्मोऽयं भवांश्च क्षत्रधर्मवित्॥४३.७३॥<br>
</p><p>निर्जितामात्यवर्गस्तु त्यक्त्वा मरणजं भयम् ।<br>
सन्दधीत शरं राजा लक्ष्यमुद्दिश्य वैरिणम्॥४३.७४॥<br>
</p><p>तं जित्वा नृपतिर्भोगान् यथाभिलषितान् वरान् ।<br>
भुञ्जीत परमं सिद्ध्यै यजेत च महामखैः॥४३.७५॥<br>
</p><p><br>
</p>
<dl><dt>अलर्क उवाच</dt></dl>
<p>एवमीदृशकं वीर&nbsp;! ममाप्यासीन्मनः पुरा ।<br>
साम्प्रतं विपरीतार्थं शृणु चाप्यत्र कारणम्॥४३.७६॥<br>
</p><p>यथायं भौतिकः सङ्घस्तथान्तः करणं नृणाम् ।<br>
गुणास्तु सकलास्तद्वदशेषेष्वेव जन्तुषु॥४३.७७॥<br>
</p><p>चिच्छक्तिरेक एवायं यदा नान्योऽस्ति कश्चन ।<br>
तदा का नृपते ज्ञानान्मित्रारिप्रभुभृत्यता॥४३.७८॥<br>
</p><p>तन्मया दुः खमासाद्य त्वद्भयोद्भवमुत्तमम् ।<br>
दत्तात्रेयप्रसादेन ज्ञानं प्राप्तं नरेश्वर॥४३.७९॥<br>
</p><p>निर्जितेन्द्रियवर्गस्तु त्यक्त्वा सङ्गमशेषतः ।<br>
मनो ब्रह्मणि सन्धाय तज्जये परमो जयः॥४३.८०॥<br>
</p><p>संसाध्यमन्यत्तत्सिद्ध्यै यतः किञ्चिन्न विद्यते ।<br>
इन्द्रियाणि च संयम्य ततः सिद्धिं नियच्छति॥४३.८१॥<br>
</p><p>सोऽहं न तेऽरिर्न ममासि शत्रुः
सुबाहुरेषो न ममापकारी ।<br>
दृष्टं मया सर्वमिदं यथात्मा
अन्विष्यतां भूप&nbsp;! रिपुस्त्वयान्यः॥४३.८२॥<br>
</p><p>इत्थं स तेनाभिहितो नरेन्द्रो
हृष्टः समुत्थाय ततः सुबाहुः ।<br>
दिष्ट्येति तं भ्रातरमाभिनन्द्य
काशीश्वरं वाक्यमिदं बभाषे॥४३.८३॥<br>
</p><p><br>
इति श्रीमार्कण्डेयपुराणे अरिष्टकथनं नाम त्रिचत्वारिंशोऽध्यायः
</p><p><br>
</p><p>चतुश्चत्वारिंशोऽध्यायः
</p>
<dl><dt>सुबाहुरुवाच</dt></dl>
<p>यदर्थं नृपशार्दूल&nbsp;! त्वामहं शरणं गतः ।<br>
तन्मया सकलं प्राप्तं यास्यामि त्वं सुखी भव॥४४.१॥<br>
</p><p><br>
</p>
<dl><dt>काखिराज उवाच</dt></dl>
<p>किं निमित्तं भवान् प्राप्तो निष्पन्नोर्ऽथश्च कस्तव ।<br>
सुबाहो&nbsp;! तन्ममाचक्ष्व परं कौतूहलं हि मे॥४४.२॥<br>
</p><p>समाक्रान्तमलर्केण पितृपैतामहं महत् ।<br>
राज्यं देहीति निर्जित्य त्वयाहमभिचोदितः॥४४.३॥<br>
</p><p>ततो मया समाक्रम्य राज्यमस्यानुजस्य ते ।<br>
एतत्ते बलमानीतं तद्भुङ्क्ष्वस्वकुलोचितम्॥४४.४॥<br>
</p><p><br>
</p>
<dl><dt>सुबाहुरुवाच</dt></dl>
<p>काशिराज&nbsp;! निबोध त्वं यदर्थमयमुद्यमः ।<br>
कृतो मया भवांश्चैव कारितोऽत्यन्तमुद्यमम्॥४४.५॥<br>
</p><p>भ्राता ममायं ग्राम्येषु सक्तो भोगेषु तत्त्ववित् ।<br>
विमूढौ बोधवन्तौ च भ्रातरावग्रजौ मम॥४४.६॥<br>
</p><p>तयोर्मम च यन्मात्रा बाल्ये स्तन्यं यथा मुखे ।<br>
तथावबोधो विन्यस्तः कर्णयोरवनीपते॥४४.७॥<br>
</p><p>तयोर्मम च विज्ञेयाः पदार्था ये मता नृभिः ।<br>
प्राकाश्यं मनसो नीतास्ते मात्रा नास्य पार्थिव॥४४.८॥<br>
</p><p>यथैकमर्थे यातानामेकस्मिन्नवसीदति ।<br>
दुः खं भवति साधूनां ततास्माकं महीपते॥४४.९॥<br>
</p><p>गार्हस्थ्यमोहमापन्ने सीदत्यस्मिन्नरेश्वर ।<br>
सम्बन्धिन्यस्य देहस्य बिभ्रति भ्रातृकल्पनाम्॥४४.१०॥<br>
</p><p>ततो मया विनिश्चित्य दुः खाद्वैराग्यभावना ।<br>
भविष्यतीत्यस्य भवानित्युद्योगाय संश्रितः॥४४.११॥<br>
</p><p>तदस्य दुः खाद्वैराग्यं संबोधादवनीपते ।<br>
समुद्भूतं कृतं कार्यं भद्रं तेऽस्तु व्रजाम्यहम्॥४४.१२॥<br>
</p><p>उष्ट्वा मदालसागर्भे पीत्वा सत्सास्तथा स्तनम् ।<br>
नान्यनारीसुतैर्यातं वर्त्म यात्विति पार्थिव॥४४.१३॥<br>
</p><p>विचार्य तन्मया सर्वं युष्मत्संश्रयपूर्वकम् ।<br>
कृतं तच्चापि निष्पन्नं प्रयास्ये सिद्धये पुनः॥४४.१४॥<br>
</p><p>उपेक्ष्यते सीदमानः स्वजनो बान्धवः सुहृत् ।<br>
यैर्नरेन्द्र&nbsp;! न तान् मन्ये सेन्द्रिया विकला हि ते॥४४.१५॥<br>
</p><p>सुहृदि स्वजने बन्धौ समर्थे योऽवसीदति ।<br>
धर्मार्थकाममोक्षेभ्यो वाच्यास्ते तत्र न त्वसौ॥४४.१६॥<br>
</p><p>एतत् त्वत्सङ्गमाद् भूप&nbsp;! मया कार्यं महत् कृतम् ।<br>
स्वस्ति तेऽस्तु गमिष्यामि ज्ञानभाग्भव सत्तम॥४४.१७॥<br>
</p><p><br>
</p>
<dl><dt>काशिराज उवाच</dt></dl>
<p>उपकारस्त्वया साधोरलर्कस्य कृतो महान् ।<br>
ममोपकाराय कथं न करोषि स्वमानसम्॥४४.१८॥<br>
</p><p>फलदायी सतां सदिभः सङ्गमो नाफलो यतः ।<br>
तस्मात्तवत्संश्रयाद्युक्ता मया प्राप्ता समुन्नतिः॥४४.१९॥<br>
</p><p><br>
</p>
<dl><dt>सुबाहुरुवाच</dt></dl>
<p>धर्मार्थकाममोक्षाख्यं पुरुषार्थचतुष्टयम् ।<br>
तत्र धर्मार्थकामास्ते सकला हीयतेऽपरः॥४४.२०॥<br>
</p><p>तत्ते संक्षेपतो वक्ष्ये तदिहैकमनाः शृणु ।<br>
श्रुत्वा च सम्यगालोच्य यतेथाः श्रेयसे नृप॥४४.२१॥<br>
</p><p>ममेतिप्रत्ययो भूप&nbsp;! न कार्योऽहमिति त्वया ।<br>
सम्यगालोच्य धर्मो हि धर्माभावे निराश्रयः॥४४.२२॥<br>
</p><p>कस्याहमिति संज्ञेयमित्यालोच्य त्वयात्मना ।<br>
बाह्यन्तर्गतमालोच्यमालोच्यापररात्रिषु॥४४.२३॥<br>
</p><p>अव्यक्तादिविशेषन्तमविकारमचेतनम् ।<br>
व्यक्ताव्यक्तं त्वया ज्ञेयं ज्ञाता कश्चाहमित्युत॥४४.२४॥<br>
</p><p>एतस्मिन्नेव विज्ञाने विज्ञातमखिलं त्वया ।<br>
अनात्मन्यात्मविज्ञानमखे खमिति मूढता॥४४.२५॥<br>
</p><p>सोऽहं सर्वगतो भूप&nbsp;! लोकसंव्यवहारतः ।<br>
मयेदमुच्यते सर्वं त्वया पृष्टो व्रजाम्यहम्॥४४.२६॥<br>
</p><p>एवमुक्त्वा ययौ धीमान्&nbsp;! सुबाहुः काशिभूमिपम् ।<br>
काशिराजोऽपि संपूज्य सोऽलर्कं स्वपुरं ययौ॥४४.२७॥<br>
</p><p>अलर्कोऽपि सुतं ज्येष्ठमभिषिच्य नराधिपम् ।<br>
वनं जगाम सन्त्यक्तसर्वसङ्गः स्वसिद्धये॥४४.२८॥<br>
</p><p>ततः कालेन महाता निर्द्वन्द्वो निष्परिग्रहः ।<br>
प्राप्य योगर्धिमतुलां परं निर्वाणमाप्तवान्॥४४.२९॥<br>
</p><p>पश्यन् जगदिदं सर्वं सदेवासुरमानुषम् ।<br>
पाशैर्गुणमयैर्बद्धं बध्यमानञ्च नित्यशः॥४४.३०॥<br>
</p><p>पुत्रादिभ्रातृपुत्रादि-स्वपारक्यादिभावितैः ।<br>
आकृष्यमाणं करणैर्दुःखार्तं भिन्नदर्शनम्॥४४.३१॥<br>
</p><p>अज्ञानपङ्कगर्भस्थमनुद्धारं महामतिः ।<br>
आत्मानञ्च समुत्तीर्णं गाथामेतामगायत॥४४.३२॥<br>
</p><p>अहो कष्टं यदस्माभैः पूर्वं राज्यमनुष्ठितम् ।<br>
इति पश्चान्मया ज्ञातं योगान्नास्ति परं सुखम्॥४४.३३॥<br>
</p><p><br>
</p>
<dl><dt>जड उवाच</dt></dl>
<p>तातैनं त्वं समातिष्ठ मुक्तये योगमुत्तमम् ।<br>
प्राप्स्यसे येन तद् ब्रह्म यत्र गत्वा न शोचसि॥४४.३४॥<br>
</p><p>ततोऽहमपि यास्यामि किं यज्ञैः किं जपेन मे ।<br>
कृतकृत्यस्य करणं ब्रह्मभावाय कल्पते॥४४.३५॥<br>
</p><p>त्वत्तोऽनुज्ञामवाप्याहं निर्द्वन्द्वो निष्परिग्रहः ।<br>
प्रयतिष्ये तथा मुक्तौ यथा यास्यामि निर्वृतिम्॥४४.३६॥<br>
</p><p><br>
</p>
<dl><dt>पक्षिण ऊचुः</dt></dl>
<p>एवमुक्त्वा स पितरं प्राप्यानुज्ञां ततश्च सः ।<br>
ब्रह्मन्&nbsp;! जगाम मेधावी परित्यक्तपरिग्रहः॥४४.३७॥<br>
</p><p>सोऽपि तस्य पिता तद्वत् क्रमेण सुमहामतिः ।<br>
वानप्रस्थं समास्थाय चतुर्थाश्रममभ्यगात्॥४४.३८॥<br>
</p><p>तत्रात्मजं समासाद्य हित्वा बन्धं गुणादिकम् ।<br>
प्राप सिद्धिं परां प्राज्ञस्तत्कालोपात्तसंमतिः॥४४.३९॥<br>
</p><p>एतत्ते कथितं ब्रह्मन्&nbsp;! यत्पृष्टा भवता वयम् ।<br>
सुविस्तरं यथावच्च किमन्यच्छ्रोतुमिच्छसि॥४४.४०॥<br>
</p><p><br>
इति श्रीमार्कण्डेयपुराणे पितापुत्रसंवादे जडोपाख्यानं नाम चतुश्चत्वारिंशोऽध्यायः
</p><p><br>
</p><p>पञ्चचत्वारिंभोऽध्यायः
</p>
<dl><dt>जैमिनिरुवाच</dt></dl>
<p>सम्यगेतन्ममाख्यातं भवदिभर्द्विजसत्तमाः ।<br>
प्रवृत्तं च निवृत्तं च द्विविधं कर्म वैदिकम्॥४५.१॥<br>
</p><p>अहो पितृप्रसादेन भवतां ज्ञानमीदृशम् ।<br>
येन तिर्यक्त्वमप्येतत् प्राप्य मोहस्तिरस्कृतः॥४५.२॥<br>
</p><p>धन्या भवन्तः संसिद्ध्यै प्रागवस्थास्थितं यतः ।<br>
भवतां विषयोद्भूतैर्न मोहैश्चाल्यते मनः॥४५.३॥<br>
</p><p>दिष्ट्या भगवता तेन मार्कण्डेयेन धीमता ।<br>
भवन्तो वै समाख्याताः सर्वसन्देहहृत्तमाः॥४५.४॥<br>
</p><p>संसारेऽस्मिन् मनुष्याणां भ्रमतामतिसङ्कटे ।<br>
भवद्विधैः समं सङ्गो जायते नातपस्विनाम्॥४५.५॥<br>
</p><p>यद्यहं सङ्गमासाद्य भवदिभर्ज्ञानदृष्टिभिः ।<br>
न स्यां कृतार्थस्तन्नूनं न मेऽन्यत्र कृतार्थता॥४५.६॥<br>
</p><p>प्रवृते च निवृत्ते च भवतां ज्ञानकर्मणि ।<br>
मतिमस्तमलां मन्ये यथा नान्यस्य कस्यचित्॥४५.७॥<br>
</p><p>यदि त्वनुग्रहवती मयी बुद्धिर्द्विजोत्तमाः ।<br>
भवतां तत्समाख्यातुमर्हतेदमशेषतः॥४५.८॥<br>
</p><p>कथमेतत्समुद्भूतं जगत् स्थावरजङ्गमम् ।<br>
कथञ्च प्रलयङ्काले पुनर्यास्यति सत्तमाः॥४५.९॥<br>
</p><p>कथञ्च वंशाः देवर्षि-पितृभूतादिसम्भवाः ।<br>
मन्वन्तराणि च कथं वंशानुचरितञ्च यत्॥४५.१०॥<br>
</p><p>यावत्यः सृष्टयश्चैव यावन्तः प्रलयास्तथा ।<br>
यथा कल्पविभागश्च या च मन्वन्तरस्थितिः॥४५.११॥<br>
</p><p>यथा च क्षितिसंस्थानं यत् प्रमाणञ्च वै भुवः ।<br>
यथास्थिति समुद्राद्रि-निम्नगाः काननानि च॥४५.१२॥<br>
</p><p>भूर्लोकादिस्वर्लोकानां गणः पातालसंश्रयः ।<br>
गतिस्तथार्कसोमादि-ग्रहर्क्षज्योतिषामपि॥४५.१३॥<br>
</p><p>श्रोतुमिच्छाम्यहं सर्वमेतदाहूतसंप्लवम् ।<br>
उपसंहृते च यच्छेषं जगत्यस्मिन् भविष्यति॥४५.१४॥<br>
</p><p><br>
</p>
<dl><dt>पक्षिण ऊचुः</dt></dl>
<p>प्रश्नभारोऽयमतुलो यस्त्वया मुनिसत्तम ।<br>
पृष्टस्तं ते प्रवक्ष्यामस्तत् शृणुष्वेह जैमिने॥४५.१५॥<br>
</p><p>मार्कण्डेयेन कथितं पुरा क्रौष्टुकये यथा ।<br>
द्विजपुत्राय शान्ताय व्रतस्त्राताय धीमते॥४५.१६॥<br>
</p><p>मार्कण्डेयं महात्मानमुपासीनं द्विजोत्तमैः ।<br>
क्रौष्टुकिः परिपप्रच्छ यदेतत् पृष्टवान् प्रभो॥४५.१७॥<br>
</p><p>तस्य चाकथयत् प्रीत्या यन्मुनिर्भृगुनन्दनः ।<br>
तत्ते प्रकथयिष्यामः शृणु त्वं द्विजसत्तम॥४५.१८॥<br>
</p><p>प्रणिपत्य जगन्नाथं पद्मयोनिं पितामहम् ।<br>
जगद्योनिं स्थितं सृष्टौ स्थितौ विष्णुस्वरूपिणम् ।<br>
प्रलये चान्तकर्तारं रौद्रं रुद्रस्वरूपिणम्॥४५.१९॥<br>
</p><p><br>
</p>
<dl><dt>मार्कण्डेय उवाच</dt></dl>
<p>उत्पन्नमात्रस्य पुरा ब्रह्मणोऽव्यक्तजन्मनः ।<br>
पुराणमेतद्वेदाश्च मुखेभ्योऽनुविनिः सृताः॥४५.२०॥<br>
</p><p>पुराणसंहिताश्चक्रुर्बहुलाः परमर्षयः ।<br>
वेदानां प्रविभागश्च कृतस्तैस्तु सहस्रशः॥४५.२१॥<br>
</p><p>धर्मज्ञानञ्च वैराग्यमैश्वर्यञ्च महात्मनः ।<br>
तस्योपदेशेन विना न हि सिद्धं चतुष्टयम्॥४५.२२॥<br>
</p><p>वेदान् सप्तर्षयस्तस्माज्जगृहुस्तस्य मानसाः ।<br>
पुराणं जगृहुश्चाद्या मुनयस्तस्य मानसाः॥४५.२३॥<br>
</p><p>भृगोः सकाशाच्च्यवनस्तेनोक्तञ्च द्विजन्मनाम् ।<br>
ऋषिभिश्चापि दक्षाय प्रोक्तमेतन्महात्मभिः॥४५.२४॥<br>
</p><p>दक्षेण चापि कथितमिदमासीत्तदा मम ।<br>
तत्तुभ्यं कथयाम्यद्य कलिकल्मषनाशनम्॥४५.२५॥<br>
</p><p>सर्वमेतन्महाभग&nbsp;! श्रूयतां मे समाधिना ।<br>
यथाश्रुतं मया पूर्वं दक्षस्य गदतो मुने॥४५.२६॥<br>
</p><p>प्रणिपत्य जगद्योनिमजमव्ययमाश्रयम् ।<br>
चराचरस्य जगतोधातारं परमं पदम्॥४५.२७॥<br>
</p><p>ब्रह्माणमादिपुरुषमुत्पत्ति-स्थिति-संयमे ।<br>
यत्कारणमनौपम्यं यत्र सर्वं प्रतिष्ठितम्॥४५.२८॥<br>
</p><p>तस्मै हिरण्यगर्भाय लोकतन्त्राय धीमते ।<br>
प्रणम्य सम्यग्वक्ष्यामि भूतवर्गमनुत्तमम्॥४५.२९॥<br>
</p><p>महदाद्यं विशेषान्तं सवैरुप्यं सलक्षणम् ।<br>
प्रमाणैः पञ्चभिर्गम्यं स्त्रोतोभिः षड्भिरन्वितम्॥४५.३०॥<br>
</p><p>पुरुषाधिष्ठितं नित्यमनित्यमिव च स्थितम् ।<br>
तच्छ्रूयतां महाभाग&nbsp;! परमेण समाधिना॥४५.३१॥<br>
</p><p>प्रधानं कारणं यत्तदव्यक्ताख्यं महर्षयः ।<br>
यदाहुः प्रकृतिं सूक्ष्मां नित्यां सदसदात्मिकाम्॥४५.३२॥<br>
</p><p>ध्रुवमक्षय्यमजरममेयं नान्यसंश्रयम् ।<br>
गन्धरूपरसैर्हेनं शब्दस्पर्शविवर्जितम्॥४५.३३॥<br>
</p><p>अनाद्यन्तं जगद्योनि त्रिगुणप्रभवाप्ययम् ।<br>
असाम्प्रतमविज्ञेयं ब्रह्माग्रे समवर्तत॥४५.३४॥<br>
</p><p>प्रलयस्यानु तेनेदं व्याप्तमासीदशेषतः ।<br>
गुणसाम्यात्ततस्तस्मात् क्षेत्रज्ञाधिष्ठितान्मुने॥४५.३५॥<br>
</p><p>गुणभावात् सृज्यमानात् सर्गकाले ततः पुनः ।<br>
प्रधानं तत्त्वमुद्भूतं महान्तं तत् समावृणोत्॥४५.३६॥<br>
</p><p>यथा बीजं त्वचा तद्वदव्यक्तेनावृतो महान् ।<br>
सात्त्विको राजसश्चैव तामसश्च त्रिधोदितः॥४५.३७॥<br>
</p><p>ततस्तस्मादहङ्कारस्त्रिविधो वै व्यजायत ।<br>
वैकारिकस्तैजसश्च भूतादिश्च सतामसः॥४५.३८॥<br>
</p><p>महता चावृतः सोऽपि यथाव्यरक्तेन वै महान् ।<br>
भूतादिस्तु विकुर्वाणः शब्दतन्मात्रकन्ततः॥४५.३९॥<br>
</p><p>ससर्ज शब्दतन्मात्रादाकाशं शब्दलक्षणम् ।<br>
आकाशं शब्दमात्रन्तु भूतादिश्चावृणोत्ततः॥४५.४०॥<br>
</p><p>स्पर्शतन्मात्रमेवेह जायते नात्र संशयः ।<br>
बलवान् जायते वायुस्तस्य स्पर्शगुणो मतः॥४५.४१॥<br>
</p><p>वायुश्चापि विकुर्वाणो रुपमात्रं ससर्ज ह ।<br>
ज्योतिरुत्पद्यते वायोस्तद्रूपगुणमुच्यते॥४५.४२॥<br>
</p><p>स्पर्शमात्रस्तु वै वायूरूपमात्रं समावृणोत् ।<br>
ज्योतिश्चापि विकुर्वाणं रसमात्रं ससर्ज ह॥४५.४३॥<br>
</p><p>सम्भवन्ति ततो ह्यापश्चासन् वै ता रसात्मिकाः ।<br>
रसमात्रन्तु ताह्यापो रूपमात्रं समावृणोत्॥४५.४४॥<br>
</p><p>आपश्चापि विकुर्वत्यो गन्धमात्रं ससर्जिरे ।<br>
सङ्घातो जायते तस्मात्तस्य गन्धो गुणो मतः॥४५.४५॥<br>
</p><p>तस्मिंस्तस्मिंस्तु तन्मात्रं तेन तन्मात्रता स्मृता ।<br>
अविशेषवाचकत्वादविशेषास्ततश्च ते॥४५.४६॥<br>
</p><p>न शान्ता नापि घोरास्ते न मूढाश्चाविशेषतः ।<br>
भूततन्मात्रसर्गोऽयमहङ्कारात्तु तामसात्॥४५.४७॥<br>
</p><p>वैकारिकादहङ्कारात् सत्त्वोद्रिक्तात्तु सात्त्विकात् ।<br>
वैकारिकः स सर्गस्तु युगपत् सम्प्रवर्तते॥४५.४८॥<br>
</p><p>बुद्धीन्द्रियाणि पञ्चैव पञ्च कर्मेन्द्रियाणि च ।<br>
तैजसानीन्द्रियाण्याहुर्देवा वैकारिका दश॥४५.४९॥<br>
</p><p>एकादशं मनस्तत्र देवा वैकारिकाः स्मृताः ।<br>
श्रोतं त्वक्चक्षुषी जिह्वा नासिका चैव पञ्चमी॥४५.५०॥<br>
</p><p>शब्दादीनामवाप्त्यर्थं बुद्धियुक्तानि वक्ष्यते ।<br>
पादौ पायुरुपस्थश्च हस्तौ वाक् पञ्चमी भवेत्॥४५.५१॥<br>
</p><p>गतिर्विसर्गो ह्यानन्दः शिल्पं वाक्यञ्च कर्म तत् ।<br>
आकाशं शब्दमात्रन्तु स्पर्शमात्रं समाविशत्॥४५.५२॥<br>
</p><p>द्विगुणो जायते वायुस्तस्य स्पर्शो गुणो मतः ।<br>
रूपन्तथैवाविशतः शब्दस्पर्शगुणावुभौ॥४५.५३॥<br>
</p><p>द्विगुणस्तु ततश्चाग्निः स शब्दस्पर्शरूपवान् ।<br>
शब्दः स्पर्शश्च रूपञ्च रसमात्रं समाविशत्॥४५.५४॥<br>
</p><p>तस्माच्चतुर्गुणा ह्यापो विज्ञेयास्ता रसात्मिकाः ।<br>
शब्दः स्पर्शश्च रूपञ्च रसो गन्धं समाविशत्॥४५.५५॥<br>
</p><p>संहता गन्धमात्रेण आवृण्वंस्ते महीमिमाम् ।<br>
तस्मात् पञ्चगुणा भूमिः स्थूला भूतेषु दृश्यते॥४५.५६॥<br>
</p><p>शान्ता घोराश्च मूढाश्च विशेषास्तेन ते स्मृताः ।<br>
परस्परानुप्रवेशाद्धारयन्ति परस्परम्॥४५.५७॥<br>
</p><p>भूमेरन्तस्त्विदं सर्वं लोकालोकं घनावृतम् ।<br>
विशेषाश्चेन्द्रियग्राह्या नियतत्वाच्च ते स्मृताः॥४५.५८॥<br>
</p><p>गुणं पूर्वस्य पूर्वस्य प्राप्नुवन्त्युत्तरोत्तरम् ।<br>
नानावीर्याः पृथग्भूताः सप्तैते संहतिं विना॥४५.५९॥<br>
</p><p>नाशक्नुवन् प्रजाः स्त्रष्टुमसमागम्य कृत्स्नशः ।<br>
समेत्यान्योन्यसंयोगमन्योन्याश्रयिणश्च ते॥४५.६०॥<br>
</p><p>एकसङ्घातचिह्नाश्च संप्राप्यैक्यमशेषतः ।<br>
पुरुषाधिष्ठितत्वाच्च अव्यक्तानुग्रहेण च॥४५.६१॥<br>
</p><p>महदाद्या विशेषान्ता ह्यण्डमुत्पादयन्ति ते ।<br>
जलबुद्बुदवत्तत्र क्रमाद्वै वृद्धिमागतम्॥४५.६२॥<br>
</p><p>भूतेभ्योऽण्डं महाबुद्धे&nbsp;! वृहत्तदुदकेशयम् ।<br>
प्राकृतेऽण्डे विवृद्धः सन् क्षेत्रज्ञो ब्रह्मसंज्ञितः॥४५.६३॥<br>
</p><p>स वै शरीरी प्रथमः स वै पुरुष उच्यते ।<br>
आदिकर्ता च भूतानां ब्रह्माग्रे समवर्तत॥४५.६४॥<br>
</p><p>तेन सर्वमिदं व्याप्तं त्रैलोक्यं सचराचरम् ।<br>
मेरुस्तस्यानुसम्भूतो जरायुश्चापि पर्वताः॥४५.६५॥<br>
</p><p>समुदा गर्भसलिलं तस्याण्डस्य महात्मनः ।<br>
तस्मिन्नण्डे जगत् सर्वं सदेवासुरमानुषम्॥४५.६६॥<br>
</p><p>दीपाद्यद्रिसमुद्राश्च राज्योतिर्लोकसंग्रहः ।<br>
जलानिलानलाकाशैस्ततो भूतादिना बहिः॥४५.६७॥<br>
</p><p>वृतमण्डं दशगुणैरेकेकैकत्वेन तैः पुनः ।<br>
महता तत्प्रमाणेन सहैवानेन वेष्टितः॥४५.६८॥<br>
</p><p>महांस्तैः सहितः सर्वैरव्यक्तेन समावृतः ।<br>
एभिरावरणैरण्डं सप्तभैः प्राकृतैर्वृतम्॥४५.६९॥<br>
</p><p>अन्योन्यमावृत्य च ता अष्टौ प्रकृतयः स्थिताः ।<br>
एषा सा प्रकृतिर्नित्या यदन्तः पुरुषश्च सः॥४५.७०॥<br>
</p><p>ब्रह्माख्यः कथितो यस्ते समासात् श्रू यतां पुनः ।<br>
यथा मग्नो जले कश्चिदुन्मज्जन् जलसम्भवः॥४५.७१॥<br>
</p><p>जलञ्च क्षिपति ब्रह्मा स तथा प्रकृतिर्विभु ।<br>
अव्यक्तं क्षेत्रमुदिष्टं ब्रह्मा क्षेत्रज्ञ उच्यते॥४५.७२॥<br>
</p><p>एतत्समस्तं जानीयात् क्षेत्रक्षेत्रज्ञलक्षणम् ।<br>
इत्येष प्राकृतः सर्गः क्षेत्रज्ञाधिष्ठितस्तु सः ।<br>
अबुद्धिपूर्वः प्रथमः प्रादुर्भूतस्तडिद्यथा॥४५.७३॥<br>
</p><p><br>
इति श्रीमार्कण्डेयपुराणे ब्रह्मोत्पतिर्नाम पञ्चचत्वारिंशोऽध्यायः
</p>
<!-- 
NewPP limit report
Parsed by mw2420
Cached time: 20231003163202
Cache expiry: 1814400
Reduced expiry: false
Complications: []
CPU time usage: 0.016 seconds
Real time usage: 0.017 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:14676-0!canonical and timestamp 20231003163202 and revision id 130582. Rendering was triggered because: page-view
 -->
