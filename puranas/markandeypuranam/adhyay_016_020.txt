<div class="poem">
<p><span style="font-size: 14pt; line-height: 200%">16(16)<br>
पितोवाच<br>
<br>
कथितं मे त्वया वत्स संसारस्य व्यवस्थितम् ।<br>
स्वरूपमतिहेयस्य घटीयन्त्रवदव्ययम्॥१६.१॥<br>
<br>
तदेवमेतदखिलं मयावगतमीदृशम् ।<br>
किं मया वद कर्तव्यमेवस्मिन् व्यवस्थिते॥१६.२॥<br>
<br>
पुत्र उवाच<br>
<br>
यदि मद्वचनं तात श्रद्दधास्यविशङ्कितः ।<br>
तत् परित्यज्य गार्हस्थ्यं वानप्रस्थपरो भव॥१६.३॥<br>
<br>
तमनुष्ठाय विधिवद् विहायाग्निपरिग्रहम् ।<br>
आत्मन्यात्मानमाधया निर्द्वन्द्वो निष्परिग्रहः॥१६.४॥<br>
<br>
एकान्तराशी वश्यात्मा भव भिक्षुरतन्द्रितः ।<br>
तत्र योगापरो भूत्वा बाह्यस्पर्शविवर्जितः॥१६.५॥<br>
<br>
ततः प्राप्स्यति तं योगं दुः शसंयोगभेषजम् ।<br>
मुक्तिहेतुमनौपम्यमनाख्येयमसङ्गिनम् ।<br>
यत्संयोगान्न ते योगो भूयो भूतैर्भविष्यति॥१६.६॥<br>
<br>
पितोवाच<br>
<br>
वत्स योगं ममाचक्ष्व मुक्तिहेतुमतः परम् ।<br>
येन भूतैः पुनर्भूतो नेदृगः खमवाप्नुयाम्॥१६.७॥<br>
<br>
यत्रासक्तिपरस्यात्मा मम संसारबन्धनैः ।<br>
नैति योगमयोगोऽपि तं योगमधुना वद॥१६.८॥<br>
<br>
संसारादित्यतापार्ति-विप्लुष्यद्देहमानसम् ।<br>
ब्रह्मज्ञानाम्बुशीतेन सिञ्च मां वाक्यवारिणा॥१६.९॥<br>
<br>
अविद्याकृष्णसर्पेण दष्टं तद्विषपीडितम् ।<br>
स्ववाक्यामृतपानेन मां जीवय पुनर्मृतम्॥१६.१०॥<br>
<br>
पुत्र-दार-गृह-क्षेत्र-ममत्वनिगजडार्दितम् ।<br>
मां मोचयेष्टसद्भाव-विज्ञानोद्घाटनैस्त्वरन्॥१६.११॥<br>
<br>
पुत्र उवाच<br>
<br>
शृणु तात&nbsp;! यथा योगो दत्तात्रेयेण धीमता ।<br>
अलर्काय पुरा प्रोक्तः सम्यक् पृष्टेन विस्तरात्॥१६.१२॥<br>
<br>
पितोवाच<br>
<br>
दत्तात्रेयः सुतः कस्य कथं वा योगमुक्तवान् ।<br>
कश्चालर्को महाभागो यो यौगं परिपृष्टवान्॥१६.१३॥<br>
<br>
पुत्र उवाच<br>
<br>
कौशिको ब्राह्मणः कश्चित् प्रतिष्ठानेऽभवत् पुरे ।<br>
सोऽन्यजन्मकृतैः पापैः कुष्ठरोगातुरोऽभवत्॥१६.१४॥<br>
<br>
तं तथा व्याधितं भार्या पतिं देवमिवार्च्चयत् ।<br>
पादाभ्यङ्गाङ्गसंवाह-स्त्रानाच्छादनभोजनैः॥१६.१५॥<br>
<br>
श्लेष्म-मूत्र-पुरीषासृक्-प्रवाहक्षालनेन च ।<br>
रहश्चैवोपचारेण प्रियसम्भाषणेन च॥१६.१६॥<br>
<br>
स तया पूज्यमानोऽपि सदातीव विनीतया ।<br>
अतीव तीव्रकोपत्वान्निर्भर्त्सयति निष्ठुरः॥१६.१७॥<br>
<br>
तथापि प्रणता भार्या तममन्यत दैवतम् ।<br>
तं तथाप्यतिबीभत्सं सर्वश्रेष्ठममन्यत॥१६.१८॥<br>
<br>
अचङ्क्रमणशोलोऽपि स कदाचिद् द्विजोत्तमः ।<br>
प्राह भार्यां नयस्वेति त्वं मां तस्या निवेशनम्॥१६.१९॥<br>
<br>
या सा वेश्या मया दृष्टा राजमार्गे गृहोषिता ।<br>
तां मां प्रापय धर्मज्ञे&nbsp;! सैव मे हृदि वर्तते॥१६.२०॥<br>
<br>
दृष्टा सूर्योदये बाला रात्रिश्चेयमुपागता ।<br>
दर्शनानन्तरं सा मे हृदयान्नापसर्पति॥१६.२१॥<br>
<br>
यदि सा चारुसर्वाङ्गी पीनश्रोणिपयोधरा ।<br>
नोपगूहति तन्वङ्गी तन्मां द्रक्ष्यसि वै मृतम्॥१६.२२॥<br>
<br>
वामः कामो मनुष्याणां बहुभिः प्रार्थ्यते च सा ।<br>
ममाशक्तिश्च गमने सङ्कुलं प्रतिभाति मे॥१६.२३॥<br>
<br>
तत् तदा वचनं श्रुत्वा भर्तुः कामातुरस्य सा ।<br>
तत्पत्नी सत्कुलोत्पन्ना महाभागा पतिव्रता॥१६.२४॥<br>
<br>
गाग्ं परिकरं बद्ध्वा शुल्कमादाय चाधिकम् ।<br>
स्कन्धे भर्तारमादाय जगाम मृदुगामिनी॥१६.२५॥<br>
<br>
निशि मेघास्तृते व्योम्नि चलद्विद्युत्प्रदर्शिते ।<br>
राजमार्गे प्रियं भर्तुश्चिकीर्षन्ती द्विजाङ्गना॥१६.२६॥<br>
<br>
पथि शूले तथा प्रोतमचौरं यौरशङ्कया ।<br>
माण्डव्यमतिदुः खार्तमन्धकारेऽथ स द्विजः॥१६.२७॥<br>
<br>
पत्नीस्कन्धे समारूढश्चालयामास कौशिकः ।<br>
पादावमर्षणात् क्रुद्धो माण्डव्यस्तमुवाच ह॥१६.२८॥<br>
<br>
येनाहमेवमत्यर्थं दुः खितश्चालितः पदा ।<br>
दशां कष्टामनुप्राप्तः स पापात्मा नराधमः॥१६.२९॥<br>
<br>
सूर्योदयेऽवशः प्राणैर्विमोक्ष्यति न संशयः ।<br>
भास्करालोकनादेव स विनाशमवाप्स्यति॥१६.३०॥<br>
<br>
तस्य भार्याततः श्रुत्वा तं शापमतिदारुणम् ।<br>
प्रोवाच व्यथिता सूर्यो नैवोदयमुपैष्यति॥१६.३१॥<br>
<br>
ततः सूर्योदयाभावादभवत् सन्तता निशा ।<br>
बहून्यहः प्रमाणानि ततो देवा भयं ययुः॥१६.३२॥<br>
<br>
निः स्वाध्यायवषट्कार-स्वधास्वाहाविवर्जितम् ।<br>
कथं नु खल्विदं सर्वं न गच्छेत् संक्षयं जगत्॥१६.३३॥<br>
<br>
अहोरात्रव्यवस्थाया विना मासर्तुसंक्षयः ।<br>
तत्संक्षयान्न त्वयने ज्ञायेते दक्षिणोत्तरे॥१६.३४॥<br>
<br>
विना चायनविज्ञानात् कालः संवत्सरः कुतः ।<br>
संवत्सरं विना नान्यत् कालज्ञानं प्रवर्तते॥१६.३५॥<br>
<br>
पतिव्रताया वचसा नोद्गच्छति दिवाकरः ।<br>
सूर्योदयं विना नैव स्त्रानदानादिकाः क्रियाः॥१६.३६॥<br>
<br>
नाग्नेर्विहरणञ्चैव क्रात्वभावश्च लक्ष्यते ।<br>
नैवाप्ययनमस्माकं विना होमेन जायते॥१६.३७॥<br>
<br>
वयमाप्यायिता मर्त्यैर्यज्ञभागैर्यथोचितैः ।<br>
वृष्ट्या ताननुगृह्णीमो मर्त्यान् शस्यादिसिद्धये॥१६.३८॥<br>
<br>
निष्पादितास्वोषधीषु मर्त्या यज्ञैर्यजन्ति नः ।<br>
तेषां वयं प्रयच्छामः कामान् यज्ञादिपूजिताः॥१६.३९॥<br>
<br>
अधो हि वर्षाम वयं मर्त्याश्चोर्ध्वप्रवर्षिणः ।<br>
तोयवर्षेण हि वयं हविर्वर्षेण मानवाः॥१६.४०॥<br>
<br>
ये नास्माकं प्रयच्छन्ति नित्यनैमित्तकीः क्रियाः ।<br>
क्रतुभागं दुरात्मानः स्वयञ्चाश्नन्ति लोलुपाः॥१६.४१॥<br>
<br>
विनाशाय वयं तेषां तोयसूर्याग्निमारुतान् ।<br>
क्षितिञ्च सन्दूषयामः पापानामपकारिणाम्॥१६.४२॥<br>
<br>
दुष्टतोयादिभोगेन तेषां दुष्कृतकर्मिणाम् ।<br>
उपसर्गाः प्रवर्तन्ते मरणाय सुदारुणाः॥१६.४३॥<br>
<br>
ये त्वस्मान् प्रीणयित्वा तु भुञ्जते शेषमात्मना ।<br>
तेषां पुण्यान् वयं योकान् विदधाम महात्मनाम्॥१६.४४॥<br>
<br>
तन्नास्ति सर्वमेवैतद्विनैषां व्युष्टिसंस्थैतम् ।<br>
कथं नु दिनसर्गः स्यादन्योऽन्यमवदन् सुराः॥१६.४५॥<br>
<br>
तेषामेव समेतानां यज्ञव्युच्छित्तिशङ्किनाम् ।<br>
देवानां वचनं श्रुत्वा प्राह देवः प्रजापतिः॥१६.४६॥<br>
<br>
तेजः परं तेजसैव तपसा च तपस्तथा ।<br>
प्रशाम्यतेऽमरास्तस्माच्छृणुध्वं वचनं मम॥१६.४७॥<br>
<br>
पतिव्रताया माहात्म्यान्नोद्गच्छति दिवाकरः ।<br>
तस्य चानुदयाद्धानिर्मर्त्यानां भवतां तथा॥१६.४८॥<br>
<br>
तस्मात् पतिव्रतामत्रेरनुभूयां तपस्विनीम् ।<br>
प्रसादयत वै पत्नीं भानोरुदयकाम्यया॥१६.४९॥<br>
<br>
पुत्र उवाच<br>
<br>
तैः सा प्रसादिता गत्वा प्रोहेष्टं व्रियतामिति ।<br>
अयाचन्त दिनं देवा भवत्विति यथा पुरा॥१६.५०॥<br>
<br>
अनसूयोवाच<br>
<br>
पतिव्रताया माहात्म्यं न हीयेत कथन्त्विति ।<br>
संमान्य तस्मात् तां साध्वीमहः स्त्रक्ष्याम्यहं सुराः॥१६.५१॥<br>
<br>
यथा पुनरहोरात्र-संस्थानमुपजायते ।<br>
यथा च तस्याः स्वपतिर्न साध्व्या नाशमेष्यति॥१६.५२॥<br>
<br>
पुत्र उवाच<br>
<br>
एवमुक्त्वा सुरांस्तस्या गत्वा सा मन्दिरं शुभा ।<br>
उवाच कुशलं पृष्टा धर्मं भर्तुस्तथात्मनः॥१६.५३॥<br>
<br>
अनसूयोवाच<br>
<br>
कच्चिन्नन्दसि कल्याणि स्वभर्तुर्मुखदर्शनात् ।<br>
कच्चिच्चाखिलदेवेभ्यो मन्यसेऽभ्यधिकं पतिम्॥१६.५४॥<br>
<br>
भर्तृशुश्रूषणादेव मया प्राप्तं महत् फलम् ।<br>
सर्वकामफलावाप्त्या प्रत्यूहाः परिवर्तिताः॥१६.५५॥<br>
<br>
पञ्चर्णानि मनुष्येण साध्वि&nbsp;! देयानि सर्वदा ।<br>
तथात्मवर्णधर्मेण कर्तव्यो धनसंचयः॥१६.५६॥<br>
<br>
प्राप्तश्चार्थस्ततः पात्रे विनियोज्यो विधानतः ।<br>
सत्यार्जव-तपो-दानैर्दयायुक्तो भवेत् सदा॥१६.५७॥<br>
<br>
क्रियाश्च शास्त्रनिर्दिष्टा रागद्वेषविवर्जिताः ।<br>
कर्तव्या अन्वहं श्रद्धा-पुरस्कारेण शक्तितः॥१६.५८॥<br>
<br>
स्वजातिविहितानेव लोकानाप्नोति मानवः ।<br>
क्लेशेन महता साध्वि&nbsp;! प्राजापत्यादिकान् क्रमात्॥१६.५९॥<br>
<br>
स्त्रियस्त्वेवं समस्तस्य नरैर्दुः खार्जितस्य वै ।<br>
पुण्यस्यार्धापहारिण्यः पतिशुश्रूषयैव हि॥१६.६०॥<br>
<br>
नास्ति स्त्रीणां पृथग्यज्ञो न श्राद्धं नाप्युपोषितम् ।<br>
भर्तृशुश्रूषयैवैतान् लोकानिष्टान् व्रजन्ति हि॥१६.६१॥<br>
<br>
तस्मात् साध्वि&nbsp;! महाभागे&nbsp;! पतिशुश्रूषणं प्रति ।<br>
त्वया मतिः सदा कार्या यतो भर्ता परा गतिः॥१६.६२॥<br>
<br>
यद्देवेभ्यो यच्च पित्रागतेभ्यः कुर्याद्भर्ताभ्यर्च्चनं सत्क्रियातः ।<br>
तस्याप्यर्धं केवलानन्यचित्ता नारी भुङ्क्ते भर्तृशुश्रूषयैव॥१६.६३॥<br>
<br>
पुत्र उवाच<br>
<br>
तस्यास्तद्वचनं श्रुत्वा प्रतिपूज्य तथादरात् ।<br>
प्रत्युवाचात्रिपत्नीं तामनसूयामिदं वचः॥१६.६४॥<br>
<br>
धन्यास्म्यनुगृहीतास्मि देवैश्चाप्यवलोकिता ।<br>
यन्मे प्रकृतिकल्याणि&nbsp;! श्रद्धां वर्धयसे पुनः॥१६.६५॥<br>
<br>
जानाम्येतन्न नारीणां काचित् पतिसमा गतिः ।<br>
तत्प्रीतिश्चोपकाराय इह लोके परत्र च॥१६.६६॥<br>
<br>
पतिप्रसादादिह च प्रेत्य चैव यशस्विनि ।<br>
नारी सुखमवाप्नोति नार्या भर्ता हि देवता॥१६.६७॥<br>
<br>
सा त्वं ब्रूहि महाभागे&nbsp;! प्राप्ताया मम मन्दिरम् ।<br>
आर्याया यन्मया कार्यं तथार्येणापि वा शुभे॥१६.६८॥<br>
<br>
अनसूयोवाच<br>
<br>
एते देवाः सहेन्द्रेण मामुपागम्य दुः खिताः ।<br>
त्वद्वाख्यापास्तसत्कर्मदिननक्तनिरूपणाः॥१६.६९॥<br>
<br>
याचन्तेऽहर्निशासंस्थां यथावदविखण्डिताम् ।<br>
अहं तदर्थमायाता शृणु चैतद्वचो मम॥१६.७०॥<br>
<br>
दिनाभावात् समस्तानामभावो यागकर्मणाम् ।<br>
तदभावात् सुराः पुष्टिं नोपयान्ति तपस्विनि॥१६.७१॥<br>
<br>
अह्नश्चैव समुच्छेदादुच्छेदः सर्वकर्मणाम् ।<br>
तदुच्छेदादनावृष्ट्या जगदुच्छेदमेष्यति॥१६.७२॥<br>
<br>
तत् त्वमिच्छसि चेदेतत् जगदुद्धर्तुमापदः ।<br>
प्रसीद साध्वि&nbsp;! लोकानां पूर्ववद्धर्ततां रविः॥१६.७३॥<br>
<br>
ब्राह्मण्युवाच<br>
<br>
माण्डव्येन महाभागे&nbsp;! शप्तो भर्ता ममेश्वरः ।<br>
सूर्योदये विनाशं त्वं प्राप्स्यसीत्यतिमन्युना॥१६.७४॥<br>
<br>
अनसूयोवाच<br>
<br>
यदि वा रोचते भद्रे&nbsp;! ततस्त्वद्वचनादहम् ।<br>
करोमि पूर्ववद्देहं भर्तारञ्च नवं तव॥१६.७५॥<br>
<br>
मया हि सर्वथा स्त्रीणां माहात्म्यं वरवर्णिनि ।<br>
पतिव्रतानामाराध्यमिति संमानयामि ते॥१६.७६॥<br>
<br>
पुत्र उवाच<br>
<br>
तथेत्युक्ते तया सूर्यमाजुहाव तपस्विनी ।<br>
अनसूयार्घ्यमुद्यम्य दशरात्रे तदा निशि॥१६.७७॥<br>
<br>
ततो विवस्वान् भगवान् फुल्लपद्मारुणाकृतिः ।<br>
शैलराजानमुदयमारुरोहोरुमण्डलः॥१६.७८॥<br>
<br>
समनन्तरमेवास्या भर्ता प्राणैर्व्ययुज्यत ।<br>
पपात च महीपृष्ठे पतन्तं जगृहे च सा॥१६.७९॥<br>
<br>
अनसूयोवाच<br>
<br>
न विषादस्त्वया भद्रे&nbsp;! कर्तव्यः पश्य मे बलम् ।<br>
पतिशुश्रूषयावाप्तं तपसः किं चिरेण ते॥१६.८०॥<br>
<br>
यथा भर्तृसमं नान्यमपश्यं पुरुषं क्वचित् ।<br>
रूपतः शीलतो बुद्ध्या वाङ्माधुर्ंय्यादिभूषणैः॥१६.८१॥<br>
<br>
तेन सत्येन विप्रोऽयं व्याधिमुक्तः पुनर्युवा ।<br>
प्राप्नोतु जीवितं भार्यासहायः शरदां शतम्॥१६.८२॥<br>
<br>
यथा भर्तृसमं नान्यमहं पश्यामि दैवतम् ।<br>
तेन सत्येन विप्रोऽयं पुनर्जोवत्वनामयः॥१६.८३॥<br>
<br>
कर्मणा मनसा वाचा भर्तुराराधनं प्रति ।<br>
यथा ममोद्यमो नित्यं तथायं जीवतां द्विजः॥१६.८४॥<br>
<br>
पुत्र उवाच<br>
<br>
ततो विप्रः समुत्तस्थौ व्याधिमुक्तः पुनर्युवा ।<br>
स्वभाभिर्भासयन् वेश्म वृन्दारक इवाजरः॥१६.८५॥<br>
<br>
ततोऽपतत् पुष्पवृष्टिर्देववाद्यादिनिस्वनः ।<br>
लेभिरे च मुदं देवा अनसूयामथाब्रुवन्॥१६.८६॥<br>
<br>
देवा ऊचुः<br>
<br>
वरं वृणीष्व कल्याणि देवकार्यं महत् कृतम् ।<br>
त्वया यस्मात् ततो देवा वरदास्ते तपस्विनि॥१६.८७॥<br>
<br>
अनसूयोवाच<br>
<br>
यदि देवाः प्रसन्ना मे पितामहपुरोगमाः ।<br>
वरदा वरयोग्या च यद्यहं भवतां मता॥१६.८८॥<br>
<br>
तद्यान्तु मम पुत्रत्वं ब्रह्म-विष्णु-महेश्वराः ।<br>
योगञ्च प्राप्नुयां भर्तृसहिता क्लेशमुक्तये॥१६.८९॥<br>
<br>
एवमस्त्विति तां देवा ब्रह्म-विष्णु-शिवादयः ।<br>
प्रोक्त्वा जग्मुर्यथान्यायमनुमान्य तपस्विनीम्॥१६.९०॥<br>
<br>
<br>
इति श्रीमार्कण्डेयपुराणे पितापुत्रसंवादे अनसूयावरप्राप्तिर्नाम षोडशोऽध्यायः<br>
<br>
17(16)<br>
<br>
सप्तदशोऽध्यायः<br>
<br>
पुत्र उवाच<br>
<br>
ततः काले बहुतिथे द्वितीयो ब्रह्मणः सुतः ।<br>
स्वभार्यां भगवानत्रिरनसूयामपश्यत॥१७.१॥<br>
<br>
ऋतुस्नातां सुचार्वङ्गीं लोभनीयोत्तमाकृतिम् ।<br>
सकामो मनसा भेजे स मुनिस्तामनिन्दिताम्॥१७.२॥<br>
<br>
तस्याभिध्यायतस्तान्तु विकारो योऽन्वजायत ।<br>
तमेवोवाह पवनस्तिरश्चोर्ध्वञ्च वेगवान्॥१७.३॥<br>
<br>
ब्रह्मरूपञ्च शुक्लाभं पतमानं समन्ततः ।<br>
सोमरूपं रजोपेतं दिशस्तं जगृहुर्दश॥१७.४॥<br>
<br>
स सोमो मानसो जज्ञे तस्यामत्रेः प्रजापतेः ।<br>
पुत्रः समस्तसत्त्वानामायुराधार एव च॥१७.५॥<br>
<br>
तुष्टेन विष्णुना जज्ञे दत्तात्रेयो महात्मना ।<br>
स्वशरीरात् समुत्पाद्य सत्त्वोद्रिक्तो द्विजात्तमः॥१७.६॥<br>
<br>
दत्तात्रेय इति ख्यातः सोऽनसूयास्तनं पपौ ।<br>
विष्णुरेवावतीर्णोऽसौ द्वितीयोऽत्रेः सुतोऽभवत्॥१७.७॥<br>
<br>
सप्ताहात् प्रच्युतो मातुरुदरात् कुपितो यतः ।<br>
हैहयेन्द्रमुपावृत्तमपराध्यन्तमुद्धतम्॥१७.८॥<br>
<br>
दृष्ट्वात्रौ कुपितः सद्यो दग्धुकामः स हैहयम् ।<br>
गर्भवासमहायास-दुः खामर्षसमन्वितः॥१७.९॥<br>
<br>
दुर्वासास्तमसोद्रिक्तो रुद्रांशः समजायत ।<br>
इति पुत्रत्रयं तस्या जज्ञे ब्रह्मेशवैष्णवम्॥१७.१०॥<br>
<br>
सोमो ब्रह्मभवद्विष्णुर्दत्तात्रेयो व्यजायत ।<br>
दुर्वासाः शङ्करो जज्ञे वरदानाद्दिवौकसाम्॥१७.११॥<br>
<br>
सोमः स्वरश्मिभैः शीतैर्वोरुधौषधिमानवान् ।<br>
आप्याययन् सदा स्वर्गे वर्तते स प्रजापतिः॥१७.१२॥<br>
<br>
दत्तात्रेयः प्रजां पाति दुष्टदैत्यनिबर्हणात् ।<br>
शिष्टानुग्रहकृच्चेति ज्ञेयश्चांशः स वैष्णवः॥१७.१३॥<br>
<br>
निर्दहत्यवमन्तारं दुर्वासा भगवानजः ।<br>
रौद्रं समाश्रित्य वपुर्दृङ्मनोवाग्भिरुद्धतः॥१७.१४॥<br>
<br>
सोमत्वं भगवानत्रैः पुनश्चक्रे प्रजापतिः ।<br>
दत्तात्रेयोऽपि विषयान् योगास्थो बुभुजे हरिः॥१७.१५॥<br>
<br>
दुर्वासाः पितरं हित्वा मातरञ्चोत्तम व्रतम् ।<br>
उन्मत्ताख्यं समाश्रित्य परिबभ्राम मेदिनीम्॥१७.१६॥<br>
<br>
मुनिपुत्रवृतो योगी दत्तात्रेयोऽप्यसङ्गिताम् ।<br>
अभीप्स्यमानः सरसि निममज्ज चिरं प्रभुः॥१७.१७॥<br>
<br>
तथापि तं महात्मानमतीव प्रियदर्शनम् ।<br>
तत्यजुर्न कुमारास्ते सरसस्तीरमाश्रिताः॥१७.१८॥<br>
<br>
दिव्ये वर्षशते पूर्णे यदा ते न त्यजन्ति तम् ।<br>
तत्प्रीत्या सरसस्तीरं सर्वे मुनिकुमारकाः॥१७.१९॥<br>
<br>
ततो दिव्याम्बरधरां चारुपीननितम्बिनीम् ।<br>
नारीमादाय कल्याणीमुत्तितार जलान्मुनिः॥१७.२०॥<br>
<br>
स्त्रीसन्निकर्षाद्यद्येते परित्यक्ष्यन्ति मामिति ।<br>
मुनिपुत्रास्ततोऽसङ्गी स्थास्यामीति विचिन्तयन्॥१७.२१॥<br>
<br>
तथापि तं मुनिसुता न त्यजन्ति यदा मुनिम् ।<br>
ततः सह तया नार्या मद्यपानमथापिबत्॥१७.२२॥<br>
<br>
सुरापानरतं ते न सभार्यं तत्यजुस्ततः ।<br>
गीतवाद्यादिवनिता-भोगसंसर्गदूषितम्॥१७.२३॥<br>
<br>
मन्यमाना महात्मानं पीतासव-सविक्रियम् ।<br>
नावाप दोषं योगीशो वारुणीं स पिबन्नपि॥१७.२४॥<br>
<br>
अन्तावसायिवेश्मान्तर्मातरिश्वा वसन्निव ।<br>
सुरां पिबन् सपत्नीकस्तपस्तेपे स योगवित् ।<br>
योगीश्वारश्चिन्त्यमानो योगिभिर्मुक्तिकाङ्क्षिभिः॥१७.२५॥<br>
<br>
<br>
इति श्रीमार्कण्डेपुराणे पितापुत्रसंवादे दत्तात्रेयोत्पत्तिर्नाम सप्तदशोऽध्यायः<br>
<br>
18(16)<br>
<br>
अष्टादशोऽध्यायः<br>
<br>
पुत्र उवाच<br>
<br>
कस्यचित्त्वथ कालस्य कृतवीर्यात्मजोर्ऽजुनः ।<br>
कृतवीर्ये दिवं याते मन्त्रिभिः सपुरोहितैः॥१८.१॥<br>
<br>
पौरैश्चात्माभिषेकार्थं समाहूतोऽब्रवीदिदम् ।<br>
नाहं राज्यं करिष्यामि मन्त्रिणो नरकोत्तरम्॥१८.२॥<br>
<br>
यदर्थं गृह्यते शुल्कं तदनिष्पादयन् वृथा ।<br>
पण्यानां द्वादशं भागं भूपालाय वणिग्जनः॥१८.३॥<br>
<br>
दत्त्वार्थरक्षिभिर्मार्गे रक्षितो याति दस्युतः ।<br>
गोपाश्च घृततक्रादेः षड्भागञ्च कृषीबलाः॥१८.४॥<br>
<br>
दत्त्वान्यद्भूभुजे दद्युर्यदि भागं ततोऽधिकम् ।<br>
पण्यादीनामशेषाणां वणिजो गृह्णतस्ततः॥१८.५॥<br>
<br>
इष्टापूर्तविनाशाय तद्राज्ञश्चौरधर्मिणः ।<br>
यद्यन्यैः पाल्यते लोकस्तद्वृत्तयन्तरसंश्रितैः॥१८.६॥<br>
<br>
गृह्णतो बलिषड्भागं नृपतेर्नरको ध्रुवम् ।<br>
निरूपितमिदं राज्ञः पूर्वै रक्षणवेतनम्॥१८.७॥<br>
<br>
अरक्षंश्चौरतश्चौर्यं तदेनो नृपतेर्भवेत् ।<br>
तस्माद्यदि तपस्तप्त्वा प्राप्तो योगित्वमीप्सितम्॥१८.८॥<br>
<br>
भुवः पालनसामर्थ्य-युक्त एको महीपतिः ।<br>
पृथिव्यां शस्त्रधृङ्मान्यस्त्वहमेवर्धिसंयुतः ।<br>
ततो भविष्ये नात्मानं करिष्ये पापभागिनम्॥१८.९॥<br>
<br>
<br>
पुत्र उवाच<br>
<br>
तस्य तन्निश्चयं ज्ञात्वा मन्त्रिमध्यस्थितोऽब्रवीत् ।<br>
गर्गो नाम महाबुद्धिर्मुनिश्रेष्ठो वयोऽतिगः॥१८.१०॥<br>
<br>
यद्येवं कर्तुकामस्त्वं राज्यं सम्यक् प्रशासितुम् ।<br>
ततो शृणुष्व मे वाक्यं कुरुष्व च नृपात्मज॥१८.११॥<br>
<br>
दत्तात्रेयं महाभागं सह्यद्रोणीकृताश्रयम् ।<br>
तमाराधय भूपाल&nbsp;! पाति यो भुवनत्रयम्॥१८.१२॥<br>
<br>
योगयुक्तं महाभागं सर्वत्र समदर्शिनम् ।<br>
विष्णोरंशं जगद्धातुरवतीर्णं महीतले॥१८.१३॥<br>
<br>
यमाराध्य सहस्राक्षः प्राप्तवान् पदमात्मनः ।<br>
हृतं दुरात्मभिर्दैत्यैर्जघान च दितेः सुतान्॥१८.१४॥<br>
<br>
<br>
अर्जुन उवाच<br>
<br>
कथमाराधितो देवैर्दत्तात्रेयः प्रतापवान् ।<br>
कथञ्चापहृतं दैत्यैरिन्द्रत्वं प्राप वासवः॥१८.१५॥<br>
<br>
<br>
गर्ग उवाच<br>
<br>
देवानां दानवानाञ्च युद्धमासीत् सुदारुणम् ।<br>
दैत्यानामीश्वरो जम्भो देवानाञ्च शचीपतिः॥१८.१६॥<br>
<br>
<br>
तेषाञ्च युध्यमानानां दिव्यः संवत्सरो गतः ।<br>
ततो देवाः पराभूता दैत्या विजयिनोऽभवन्॥१८.१७॥<br>
<br>
विप्रचित्तिमुखैर्देवा दानवैस्ते पराजिताः ।<br>
पलायनकृतोत्साहा निरुत्साहा द्विषज्जये॥१८.१८॥<br>
<br>
बृहस्पतिमुपागम्य दैत्यसैन्यवधेप्सवः ।<br>
अमन्त्रयन्त सहिता बालखिल्यैस्तथर्षिभिः॥१८.१९॥<br>
<br>
<br>
बृहस्पतिरुवाच<br>
<br>
दत्तात्रेयं महात्मानमत्रेः पुत्रं तपोधनम् ।<br>
विकृताचरणं भक्त्या सन्तोषयितुमर्हथ॥१८.२०॥<br>
<br>
स वो दैत्यविनाशाय वरदो दास्यते वरम् ।<br>
ततो हनिष्यथ सुरा सहिता दैत्यदानवान्॥१८.२१॥<br>
<br>
<br>
गर्ग उवाच<br>
<br>
इत्युक्तास्ते तदा जग्मुर्दत्तात्रेयाश्रमं सुराः ।<br>
ददृशुश्च महात्मानं तं ते लक्ष्म्या समन्वितम्॥१८.२२॥<br>
<br>
उद्गीयमानं गन्धर्वैः सुरापानरतं मुनिम् ।<br>
ते तस्य गत्वा प्रणतिमवदन् साध्यसाधनम्॥१८.२३॥<br>
<br>
चक्रुः स्तवञ्चोपजह्रुर्भक्ष्यभोज्यस्त्रगादिकम् ।<br>
तिष्ठन्तमनुतिष्ठन्ति यान्तं यान्ति दिवौकसः॥१८.२४॥<br>
<br>
आराधयामासुरधः स्थितास्तिष्ठन्तमासने ।<br>
स प्राह प्रणतान् देवान् दत्तात्रेयः किमिष्यते ।<br>
मत्तो भवद्भिर्येनेयं शुश्रूषा क्रियते मम॥१८.२५॥<br>
<br>
<br>
देवा ऊचुः<br>
<br>
दानवैर्मुनिशार्दूल&nbsp;! जम्भाद्यैर्भूर्भुवादिकम् ।<br>
हृतं तैलोक्यमाक्रम्य क्रतुभागाश्च कृत्स्नशः॥१८.२६॥<br>
<br>
तद्वधे कुरु बुद्धिं त्वं परित्राणाय नोऽनघ ।<br>
त्वत्प्रसादादभीप्सामः पुनः प्राप्तं त्रिविष्टपम्॥१८.२७॥<br>
<br>
<br>
दत्तात्रेय उवाच<br>
<br>
मद्यासक्तोऽहमुच्छिष्टो न चैवाहं जितेन्द्रियः ।<br>
<br>
कथमिच्छथ मत्तोऽपि देवाः शत्रुपराभवम्॥१८.२८॥<br>
<br>
<br>
देवा ऊचुः<br>
<br>
अनघस्त्वं जगन्नाथ न लेपस्तव विद्यते ।<br>
विद्याक्षालनशुद्धान्तर्निविष्टज्ञानदीधिते&nbsp;!॥१८.२९॥<br>
<br>
<br>
दत्तात्रेय उवाच<br>
<br>
सत्यमेतत् सुरा विद्या ममास्ति समदर्शिनः ।<br>
अस्यास्तु योषितः सङ्गादहमुच्छिष्टतां गतः॥१८.३०॥<br>
<br>
स्त्रीसम्भोगो हि दोषाय सातत्येनोपसेवितः ।<br>
एवमुक्तास्ततो देवाः पुनर्वचनमब्रुवन्॥१८.३१॥<br>
<br>
<br>
देवा ऊचुः<br>
<br>
अनघेयं द्विजश्रेष्ठ जगन्माता न दुष्यते ।<br>
यथांशुमाला सूर्यस्य द्विज-चाण्डालसङ्गिनी॥१८.३२॥<br>
<br>
<br>
गर्ग उवाच<br>
<br>
एवमुक्तस्ततो देवैर्दत्तात्रेयोऽब्रवीदिदम् ।<br>
प्रहस्य त्रिदशान् सर्वान् यद्येतद्भवतां मतम्॥१८.३३॥<br>
<br>
तदाहूयासुरान् सर्वान् युद्धाय सुरसत्तमाः ।<br>
इहानयत मद्दृष्टिगोचरं मा विलम्बतः॥१८.३४॥<br>
<br>
मद्दृष्टिपातहुतभुक्-प्रक्षीणबलतेजसः ।<br>
येन नाशमशेषास्ते प्रयान्ति मम दर्शनात्॥१८.३५॥<br>
<br>
<br>
गर्ग उवाच<br>
<br>
तस्य तद्वचनं श्रुत्वा देवैर्दैत्या महाबलाः ।<br>
आहवाय समाहूता जग्मुर्देवगणान् रुषा॥१८.३६॥<br>
<br>
ते हन्यमाना दैतेयैर्देवा शीघ्रं भयातुराः ।<br>
दत्तात्रेयाश्रमं जग्मुः समेताः शरणार्थिनः॥१८.३७॥<br>
<br>
तमेव विविशुर्दैत्याः कालयन्तो दिवौकसः ।<br>
ददृशुश्च महात्मानं दत्तात्रेयं महाबलम्॥१८.३८॥<br>
<br>
वामपार्श्वस्थितामिष्टामशेषजगतां शुभाम् ।<br>
भार्याञ्चास्य सुचार्वङ्गीं लक्ष्मीमिन्दुनिभाननाम्॥१८.३९॥<br>
<br>
नीलोत्पलाभनयनां पीनश्रोणिपयोधराम् ।<br>
गदन्तीं मधुरां भाषां सर्वैर्योषिद्गुणैर्युताम्॥१८.४०॥<br>
<br>
ते तां दृष्ट्वाग्रतो दैत्याः साभिलाषा मनोभवम् ।<br>
न शेसुरुद्धतं धैर्यान्मनसा वोढुमातुराः॥१८.४१॥<br>
<br>
त्यक्त्वा देवान् स्त्रियं तां तु हर्तुकामा हतौजसः ।<br>
तेन पापेन मुह्यन्तः संशक्तास्ते ततोऽब्रुवन्॥१८.४२॥<br>
<br>
स्त्रोरत्नमेतत् त्रैलोक्ये सारं नो यदि वै भवेत् ।<br>
कृतकृत्यास्ततः सर्व इति नो भावितं मनः॥१८.४३॥<br>
<br>
तस्मात् सर्वे समुत्क्षिप्य शिविकायां सुरार्दनाः ।<br>
आरोप्य स्वमधिष्ठानं नयाम इति निश्चिताः॥१८.४४॥<br>
<br>
<br>
गर्ग उवाच<br>
<br>
सानुरागास्ततस्ते तु प्रोक्ताश्चेत्त्थं परस्परम् ।<br>
तस्य तां योषितं साध्वीं समुत्क्षिप्य स्मरार्दिताः॥१८.४५॥<br>
<br>
शिविकायां समारोप्य सहिता दैत्यदानवाः ।<br>
शिरः सु शिविकां कृत्वा स्वस्थानाभिमुखं ययुः॥१८.४६॥<br>
<br>
दत्तात्रेयस्ततो देवान् विहस्येदमथाब्रवीत् ।<br>
दिष्ट्या वर्धथ दैत्यानामेषा लक्ष्मीः शिरोगता ।<br>
सप्त सथानान्यतिक्रान्ता नवमन्यमुपैष्यति॥१८.४७॥<br>
<br>
<br>
देवा ऊचुः<br>
<br>
कथयस्व जगन्नाथ&nbsp;! केषु स्थानेष्वस्थिता ।<br>
पुरुषस्य फलं किं वा प्रयच्छत्यथ नश्यति॥१८.४८॥<br>
<br>
<br>
दत्तात्रेय उवाच<br>
<br>
नृणां पदे स्थिता लक्ष्मीर्निलयं सम्प्रयच्छति ।<br>
सक्थ्न्योश्च संस्थिता वस्त्रं तथा नानाविधं वसु॥१८.४९॥<br>
<br>
कलात्रञ्च गुह्यसंस्था क्रोडस्थापत्यदायिनी ।<br>
मनोरथान् पूरयति पुरुषाणां हृदि स्थिता॥१८.५०॥<br>
<br>
लक्ष्मीर्लक्ष्मीवतां श्रेष्ठा कण्ठस्था कण्ठभूषणम् ।<br>
अभीष्टबन्धुदारैश्च तथाश्लेषं प्रवासिभिः॥१८.५१॥<br>
<br>
सृष्टानुवाक्यलावण्यमाज्ञामवितथां तथा ।<br>
मुखसंस्था कवित्वञ्च यच्छत्युदधिसम्भवा॥१८.५२॥<br>
<br>
शिरोगता सन्त्यजति ततोऽन्यं याति चाश्रयम् ।<br>
सेयं शिरोगता चैतान् परित्यक्ष्यति साम्प्रतम्॥१८.५३॥<br>
<br>
प्रगृह्यास्त्राणि बध्यन्तां तस्मादेते सुरारयः ।<br>
न भेतव्यं भृशञ्चैते मया निस्तेजसः कृताः ।<br>
परदारावमर्षाच्च दग्धपुण्या हतौजसः॥१८.५४॥<br>
<br>
ततस्ते विविधैरस्त्रैर्वध्यमानाः सुरारयः ।<br>
मूध्नि लक्ष्म्या समाक्रान्ता विनेशुरिति नः श्रुतम्॥१८.५५॥<br>
<br>
लक्ष्मीश्चीत्पत्य सम्प्राप्ता दत्तात्रेयं महामुनिम् ।<br>
स्तूयमाना सुरैः सर्वैर्दैत्यनाशान्मुदान्वितैः॥१८.५६॥<br>
<br>
प्रणिपत्य ततो देवा दत्तात्रेयं मनीषिणम् ।<br>
नाकपृष्ठमनुप्राप्ता यथापूर्वं गतज्वराः॥१८.५७॥<br>
<br>
तथा त्वमपि रोजेन्द्र&nbsp;! यदीच्छसि यथेप्सितम् ।<br>
प्राप्तुमैश्वर्यमतुलं तूर्णमाराधयस्व ताम्॥१८.५८॥<br>
<br>
<br>
इति श्रीमार्कण्डेयपुराणेठगर्गवाक्यम्ऽ नामाष्टादशोऽध्यायः<br>
<br>
19(17)<br>
एकोनविंशोऽध्यायः<br>
<br>
पुत्र उवाच<br>
<br>
इत्यृषेर्वचनं श्रुत्वा कार्तवीर्यो नरेश्वरः ।<br>
दत्तात्रेयाश्रमं गत्त्वा तं भक्त्या समपूजयत्॥१९.१॥<br>
<br>
पादसंवाहनाद्येन मध्वाद्याहरणेन च ।<br>
स्त्रक्चन्दनादिगन्धाम्बु-फलाद्यनयनेन च॥१९.२॥<br>
<br>
तथान्नसाधनैस्तस्य उच्छिष्टापोहनेन च ।<br>
परितुष्टो मुनिर्भूतं तमुवाच तथैव सः॥१९.३॥<br>
<br>
यथैवोक्ताः पुरा देवा मद्यभोगादिकुत्सनम् ।<br>
स्त्री चेयं मम पार्श्वस्थेत्येतद्भोगाच्च कुत्सितम्॥१९.४॥<br>
<br>
सदैवाहं न मामेवमुपरोद्धुं त्वमर्हसि ।<br>
अशक्तमुपकाराय शक्तमाराधयस्व भोः॥१९.५॥<br>
<br>
<br>
जड उवाच<br>
<br>
तेनैवमुक्तो मुनिना स्मृत्वा गर्गवचश्च तत् ।<br>
प्रत्युवाच प्रणम्यैनं सार्तवीर्यार्जुनस्तदा॥१९.६॥<br>
<br>
<br>
अर्जुन उवाच<br>
<br>
किं मां मोहयसे देव&nbsp;! स्वां मायां समुपाश्रितः ।<br>
अनघस्त्वं तथैवेयं देवी सर्वभवारणिः॥१९.७॥<br>
<br>
इत्युक्तः प्रीतिमान् देवस्ततस्तं प्रत्युवाच ह ।<br>
कार्तवीर्यं महाभागं वशीकृतमहीतलम्॥१९.८॥<br>
<br>
वरं वृणीष्व गुह्यं मे यत् त्वया समुदीरितम् ।<br>
तेन तुष्टिः परा जाता त्वय्यद्य मम पार्थिव॥१९.९॥<br>
<br>
ये च मां पूजयिष्यन्ति गन्धमाल्यादिभिर्नराः ।<br>
मांसमद्योपहारैश्च मिष्टान्नैश्चाज्यसंयुतैः॥१९.१०॥<br>
<br>
लक्ष्मीसमेतं गीतैश्च ब्राह्मणानां तथार्च्चनैः ।<br>
वाद्यैर्मनोरमैर्वोणा-वेणु-शङ्कादिभिस्तथा॥१९.११॥<br>
<br>
तेषामहं परां तुष्टिं पुत्रदारधनादिकम् ।<br>
प्रदास्याम्यवघातञ्च हनिष्याम्यवमन्यताम्॥१९.१२॥<br>
<br>
स त्वं वरय भद्रं ते वरं यन्मसेप्सितम् ।<br>
प्रसादसुमुखस्तेऽहं गुह्यनामप्रकीर्तनात्॥१९.१३॥<br>
<br>
<br>
कार्तवीर्य उवाच<br>
<br>
यदि देव प्रसन्नस्त्वं तत् प्रयच्छर्धिमुत्तमाम् ।<br>
यया प्रजाः पालयेऽहं न चाधर्ममवाप्नुयाम्॥१९.१४॥<br>
<br>
परानुसरणे ज्ञानमप्रतिद्वन्द्वतां रणे ।<br>
सहस्रमाप्तुमिच्छामि बाहूनां लघुतागुणम्॥१९.१५॥<br>
<br>
असङ्गा गतयः सन्तु शैलाकाशाम्बु-भूमिषु ।<br>
पातालेषु च सर्वेषु वधश्चाप्यधिकान्नरात्॥१९.१६॥<br>
<br>
तथोन्मार्गप्रवृत्तस्य चास्तु सन्मार्गदेशकः ।<br>
सन्तु मेऽतिथयः श्लाघ्या वित्तदाने तथाक्षये॥१९.१७॥<br>
<br>
अनष्टद्रव्यता राष्ट्रे ममानुस्मरणेन च ।<br>
त्वयि भक्तिर्ममैवास्तु नित्यमव्यभिचारिणी॥१९.१८॥<br>
<br>
<br>
दत्तात्रेय उवाच<br>
<br>
यत्र ते कीर्तिताः सर्वे तान् वरान् समवाप्स्यसि ।<br>
मत्प्रसादाच्च भविता चक्रवर्तो त्वमीश्वरः॥१९.१९॥<br>
<br>
<br>
जड उवाच<br>
<br>
प्रणिपत्य ततस्तस्मै दत्तात्रेयाय सोऽर्जुनः ।<br>
आनाय्य प्रकृतीः सम्यगभिषेकमगृह्णत॥१९.२०॥<br>
<br>
आघोषयामास तदा स्थितो राज्ये स हैहयः ।<br>
दत्तात्रेयात् परामृद्धिमवाप्यातिबलान्वितः॥१९.२१॥<br>
<br>
अद्यप्रभृति यः शस्त्रं मामृतेऽन्यो ग्रहीष्यति ।<br>
हन्तव्यः स मया दस्युः परिहंसारतोऽपि वा॥१९.२२॥<br>
<br>
इत्याज्ञप्तेन तद्राष्ट्रे कश्चिदायुधधृङ्नरः ।<br>
तमृते पुरुषव्याघ्रं बभूवोरुपराक्रमः॥१९.२३॥<br>
<br>
स एव ग्रामपालोऽभूत् पशुपालः स एव च ।<br>
क्षेत्रपालः स एवासीद् द्विजातीनाञ्च रक्षिता॥१९.२४॥<br>
<br>
तपस्विनां पालयिता सार्थपालस्तु सोऽभवत् ।<br>
द्स्यु-व्यालाग्रि-शस्त्रादि-भयेष्वब्धौ निमज्जताम्॥१९.२५॥<br>
<br>
अन्यासु चैव मग्रानामापत्सु परवीरहा ।<br>
स एव संस्मृतः सद्यः समुद्धर्ताभवन्नृणाम्॥१९.२६॥<br>
<br>
अनष्टद्रव्यता चासीत् तस्मिन् शासति पार्थिवे ।<br>
तेनेष्टं बहुभिर्यज्ञैः समाप्तवरदक्षिणैः॥१९.२७॥<br>
<br>
तेनैव च तपस्तप्तं संग्रामेष्वभिचेष्टितम् ।<br>
तस्यार्धिमतिमानञ्च दृष्ट्वा प्राहाङ्गिरा मुनिः॥१९.२८॥<br>
<br>
न नूनं कार्तवीर्यस्य गतिं यास्यन्ति पार्थिवाः ।<br>
यज्ञैर्दानैस्तपोभिर्वा संग्रामे चातिचेष्चितैः॥१९.२९॥<br>
<br>
दत्तात्रेयाद्दिन् यस्मिन् स प्रापर्धि नरेश्वरः ।<br>
तस्मिंस्तस्मिन् दिने यागं दत्तात्रेयस्य सोऽकरोत्॥१९.३०॥<br>
<br>
तत्रैव च प्रजाः सर्वास्तस्मिन्नहनि भूपतेः ।<br>
तस्यर्धि परमां दृष्ट्वा यागं चक्रुः समाधिना॥१९.३१॥<br>
<br>
इत्येतत् तस्य माहात्म्यं दत्तात्रेयस्य धीमतः ।<br>
विष्णोश्चराचरगुरोरनन्तस्य महात्मनः॥१९.३२॥<br>
<br>
प्रादुर्भावाः पुराणेषु कथ्यन्ते शार्ड्गधन्विनः ।<br>
अनन्तस्याप्रमेयस्य शङ्ख-चक्र-गदाभृतः॥१९.३३॥<br>
<br>
एतस्य परमं रूपं यश्चिन्तयति मानवः ।<br>
स सुखी स च संसारात् समुत्तीर्णोऽचिराद्भवेत्॥१९.३४॥<br>
<br>
सदैव वैष्णवानाञ्च भक्त्याहं सुलभोऽस्मि भोः ।<br>
इत्येवं यस्य वै वाचस्तं कथं नाश्रयेज्जनः॥१९.३५॥<br>
<br>
अधर्मस्य विनाशाय धर्माचारार्थमेव च ।<br>
अनादिनिधनो देवः करोति स्थिति-पालनम्॥१९.३६॥<br>
<br>
तथैव जन्म चाख्यातमलर्कं कथयामि ते ।<br>
तथा च योगः कथितो दत्तात्रेयेण तस्य वै ।<br>
पितृभक्तस्य राजर्षेरलर्कस्य महात्मनः॥१९.३७॥<br>
<br>
<br>
इति श्रीमार्कण्डेयपुराणे दत्तात्रेयीये ऊनविंशोऽध्यायः<br>
<br>
20(18)<br>
<br>
विंशोऽध्यायः<br>
<br>
जड उवाच<br>
<br>
प्राग्बभूव महावीर्यः शत्रुजिन्नाम पार्थिवः ।<br>
तुतोष यस्य यज्ञेषु सोमावाप्त्या पुरन्दरः॥२०.१॥<br>
<br>
तस्यात्मजो महावीर्यो बभूवारिविदारणः ।<br>
बुद्धि-विक्रम-लावण्यैर्गुरुशक्राश्विभिः समः॥२०.२॥<br>
<br>
स समानवयो-बुद्धि-सत्त्व-विक्रम-चेष्टितैः ।<br>
नृपपुत्रो नृपसुतैर्नित्यमास्ते समावृतः॥२०.३॥<br>
<br>
कदाचिच्छास्त्रसम्भार-विवेककृतनिश्चयः ।<br>
कदाचित् काव्यसंलाप-गीत-नाटकसम्भवैः॥२०.४॥<br>
<br>
तथैवाक्षविनोदैश्च शस्त्रास्त्रविनयेषु च ।<br>
योग्यानि युद्धनागाश्व-स्यन्दनाभ्यासतत्परः॥२०.५॥<br>
<br>
रेमे नरेन्द्रपुत्रोऽसौ नरेन्द्रतनयैः सह ।<br>
यथैव हि दिवा तद्वद्रात्रवपि मुदा युतः॥२०.६॥<br>
<br>
तेषां तु क्रीडतां तत्र द्विज-भूप-विशां सुताः ।<br>
समानवयसः प्रीत्या रन्तुमायान्त्यनेकशः॥२०.७॥<br>
<br>
कस्यचित्त्वथ कालस्य नागलोकान्महीतलम् ।<br>
कुमारावागतौ नागौ पुत्रावश्वतरस्य तु॥२०.८॥<br>
<br>
ब्रह्मरूपप्रतिच्छन्नौ तरुणौ प्रियदर्शनौ ।<br>
तौ तैर्नृपसुतैः सार्धं तथैवान्यैर्द्विजन्मभिः॥२०.९॥<br>
<br>
विनोदैर्विविधैस्तत्र तस्थतुः प्रीतिसंयुतौ ।<br>
सर्व च ते नृपसुतास्ते च ब्रह्मविशां सुताः॥२०.१०॥<br>
<br>
नागराजात्मजौ तौ च स्त्रानसंवाहनादिकम् ।<br>
वस्त्रगन्धानुसयुक्तां चक्रुर्भागभुजिक्रियाम्॥२०.११॥<br>
<br>
अहन्यहन्यनुप्राप्ते तौ च नागकुमारकौ ।<br>
आजग्मतुर्मुदा युक्तौ प्रीत्या सूनोर्महीपतेः॥२०.१२॥<br>
<br>
स च ताभ्यां नृपसुतः परं निर्वाणमाप्तवान् ।<br>
विनोदैर्विविधैर्हास्य-संलापादिभिरेव च॥२०.१३॥<br>
<br>
विना ताभ्यां न बुभुजे न सस्त्रौ न पपौ मधु ।<br>
न रराम न जग्राह शास्त्राण्यात्मगुणर्धये॥२०.१४॥<br>
<br>
रसातले च तौ रात्रिं विना तेन महात्मना ।<br>
निश्वासपरमौ नीत्वा जग्मतुस्तं दिने दिने॥२०.१५॥<br>
<br>
मर्त्यलोके परा प्रीतिर्भवतोः केन पुत्रकौ ।<br>
सहेति पप्रच्छ पिता तावुभौ नागदारकौ॥२०.१६॥<br>
<br>
दृष्टयोरत्र पाताले बहूनि दिवसानि मे ।<br>
दिवा रजन्यामेवोभौ पश्यामि प्रियदर्शनौ॥२०.१७॥<br>
<br>
<br>
जड उवाच<br>
<br>
इति पित्रा स्वयं पृष्टौ प्रणिपत्य कृताञ्जली ।<br>
प्रत्यूचतुर्महाभागावुरगाधिपतेः सुतौ॥२०.१८॥<br>
<br>
<br>
पुत्रावूचतुः<br>
<br>
पुत्रः शत्रुजितस्तात नाम्ना ख्यात ऋतध्वजः ।<br>
रूपवानार्जवोपेतः शूरो मानी प्रियंवदः॥२०.१९॥<br>
<br>
अनापृष्टकथो वाग्ग्मी विद्वान् मैत्रो गुणाकरः ।<br>
मान्यमानयिता धीमान् ह्रीमान् विनयभूषणः॥२०.२०॥<br>
<br>
तस्योपचारसम्प्रीति-सम्बोगापहृतं मनः ।<br>
नागलोके भुवर्लोके न रतिं विन्दते पितः॥२०.२१॥<br>
<br>
तद्वियोगेन नस्तात&nbsp;! न पातालञ्च शीतलम् ।<br>
परितापाय तत्सङ्गादाह्लादाय रविर्दिवा॥२०.२२॥<br>
<br>
<br>
पितोवाच<br>
<br>
पुत्रः पुण्यवतो धन्यः स यस्यैवं भविद्विधैः ।<br>
परोक्षस्यापि गुणिभैः क्रियते गुणकीर्तनम्॥२०.२३॥<br>
<br>
सन्ति शास्त्रविदोऽशीलाः सन्ति मूर्खाः सुशीलिनः ।<br>
शास्त्रशीले समं मन्ये पुत्रौ धन्यतरन्तु तम्॥२०.२४॥<br>
<br>
तस्य मित्रगुणान् मित्राण्यमित्राश्च पराक्रमम् ।<br>
कथयन्ति सदा सत्सु पुत्रवांस्तेन वै पिता॥२०.२५॥<br>
<br>
तस्योपकारिणः कच्चिद् भवद्भ्यामभिवाञ्छितम् ।<br>
किञ्चिन्निष्पादितं वत्सौ परितोषाय चेतसः॥२०.२६॥<br>
<br>
स धन्यो जीवितं तस्य तस्य जन्म सुजन्मनः ।<br>
यस्यार्थिनो न विमुखा मित्रार्थो न च दुर्बलः॥२०.२७॥<br>
<br>
मद्गृहे यद् सुवर्णादि रत्नं वाहनमासनम् ।<br>
यच्चान्यत् प्रीतये तस्य तद्देयमविशङ्कया॥२०.२८॥<br>
<br>
धिक् तस्य जीवितं पुंसो मित्राणामुपकारिणाम् ।<br>
प्रतिरूपमकुर्वन् यो जीवामीत्यवगच्छति॥२०.२९॥<br>
<br>
उपकारं सुहृद्वर्गे योऽपकारञ्च शत्रुषु ।<br>
नृमेघो वर्षति प्राज्ञास्तस्येच्छन्ति सदोन्नतिम्॥२०.३०॥<br>
<br>
<br>
पुत्रावूचतुः<br>
<br>
किं तस्य कृतकृत्यस्य कर्तुं शक्येत केनचित् ।<br>
यस्य सर्वार्थिनो गेहे सर्वकामैः सदार्च्चिताः॥२०.३१॥<br>
<br>
यानि रत्नानि तद्गेहे पाताले तानि नः कुतः ।<br>
वाहनासनयानानि भूषणान्यम्बराणि च॥२०.३२॥<br>
<br>
विज्ञानं तत्र यच्चास्ति तदन्यत्र न विद्यते ।<br>
प्राज्ञानामप्यसौ तात सर्वसन्देहहृत्तमः॥२०.३३॥<br>
<br>
एकं तस्यास्ति कर्तव्यमसाध्यं तच्च नौ मतम् ।<br>
हिरण्यगर्भ-गोविन्द-शर्वादीनीश्वरादृते॥२०.३४॥<br>
<br>
<br>
पितोवाच<br>
<br>
पथापि श्रोतुमिच्छामि तस्य यद् कार्यमुत्तमम् ।<br>
असाध्यमथवा साध्यं किं वासाध्यं विपश्चिताम्॥२०.३५॥<br>
<br>
देवत्वममरेशत्वं तत्पूज्यत्वञ्च मानवाः ।<br>
प्रयान्ति वाञ्छितं वान्यद् दृढं ये व्यवसायिनः॥२०.३६॥<br>
<br>
नाविज्ञातं न चागम्यं नाप्राप्यं दिवि चेह वा ।<br>
उद्यतानां मनुष्याणां यतचित्तेन्द्रियात्मनाम्॥२०.३७॥<br>
<br>
योजनानां सहस्राणि व्रजन् याति पितीलिकः ।<br>
अगच्छन् वैनतेयोऽपि पादमेकं न गच्छति॥२०.३८॥<br>
<br>
क्व भूतलं क्व च ध्रौव्यं स्थानं यत् प्राप्तवान् ध्रुवः ।<br>
उत्तानपादनृपतेः पुत्रः सन् भूमिगोचरः॥२०.३९॥<br>
<br>
तत् कथ्यतां महाभाग कार्यवान् येन पुत्रकौ ।<br>
स भूपालसुतः साधुर्येनानृण्यं भवेत वाम्॥२०.४०॥<br>
<br>
<br>
पुत्रावूचतुः<br>
<br>
तेनाख्यातमिदं तात पूर्ववृतं महात्मना ।<br>
कौमारके यथा तस्य वृतं सद्वृत्तशालिनः॥२०.४१॥<br>
<br>
तन्तु शत्रुजितं तात पूर्वं कश्चिदिद्वजोत्तमः ।<br>
गालवोऽभ्यागमद्धीमान् गृहीत्वा तुरगोत्तमम्॥२०.४२॥<br>
<br>
प्रत्युवाच च राजानं समुपेत्याश्रमं मम ।<br>
कोऽपि दैत्याधमो राजन् विध्वंसयति पापकृत्॥२०.४३॥<br>
<br>
तत्तद्रूपं समास्थाय सिंहेभ-वनचारिणाम् ।<br>
अन्येषाञ्चाल्पकायानामहर्निशमकारणात्॥२०.४४॥<br>
<br>
समाधिध्यानयुक्तस्य मौनव्रतरतस्य च ।<br>
तथा करोति विघ्रानि यथा चलति मे मनः॥२०.४५॥<br>
<br>
दग्धं कोपाग्निना सद्यः समर्थस्त्वं वयं न तु ।<br>
दुः खार्जितस्य तपसो व्ययमिच्छामि पार्थिव॥२०.४६॥<br>
<br>
एकदा तु मया राजन्नतिनिर्विण्णचेतसा ।<br>
तत् क्लेशितेन निश्वासो निरीक्ष्यासुरमुज्झितः॥२०.४७॥<br>
<br>
ततोऽम्बरतलात् सद्यः पतितोऽयं तुरङ्गमः ।<br>
वाक् चाशरीरिणी प्राह नरनाथ शृणुष्व ताम्॥२०.४८॥<br>
<br>
अश्रान्तः सकलं भूमेर्वलयं तुरगोत्तमः ।<br>
समर्थः क्रान्तुमर्केण तवायं प्रतिपादितः॥२०.४९॥<br>
<br>
पातालाम्बरतोयेषु न चास्य विहता गतिः ।<br>
समस्तदिक्षु व्रजतो न भङ्गः पर्वतेष्वपि॥२०.५०॥<br>
<br>
यतो भूवलयं सर्वमश्रान्तोऽयं चरिष्यति ।<br>
अतः कुवलयो नाम्ना ख्यातिं लोके प्रयास्यति॥२०.५१॥<br>
<br>
क्लिश्यत्यहर्निशं पापो यश्च त्वां दानवाधमः ।<br>
तमप्येनं समारुह्य द्विजश्रेष्ठ हनिष्यति॥२०.५२॥<br>
<br>
शत्रुजिन्नाम भूपालस्तस्य पुत्र ऋतध्वजः ।<br>
प्राप्यैतदश्वरत्नञ्च ख्यातिमेतेन यास्यति॥२०.५३॥<br>
<br>
सोऽहं त्वां समनुप्राप्तस्तपसो विघ्रकारिणम् ।<br>
तं निवारय भूपाल भागभाङ्नृपतिर्यतः॥२०.५४॥<br>
<br>
तदेतश्वरत्नं ते मया भूप निवेदितम् ।<br>
पुत्रमाज्ञापय तथा यथा धर्मो न लुप्यते॥२०.५५॥<br>
<br>
स तस्य वचनाद्राजा तं वै पुत्रमृतध्वजम् ।<br>
तमश्वरत्नमारोप्य कृतकौतुकमङ्गलम्॥२०.५६॥<br>
<br>
अप्रेषयत धर्मात्मा गालवेन समं तदा ।<br>
स्वमाश्रमपदं सोऽपि तमादाय ययौ मुनिः॥२०.५७॥<br>
<br>
<br>
इति श्रीमार्कण्डेयपुराणे पिता-पुत्रसंवादे कुवलयाश्वीयोऽ नाम विंशोऽध्यायः<br>
<br>
</span>
</p>
</div>
<!-- 
NewPP limit report
Parsed by mw2316
Cached time: 20231016152023
Cache expiry: 1814400
Reduced expiry: false
Complications: []
CPU time usage: 0.024 seconds
Real time usage: 0.027 seconds
Preprocessor visited node count: 6/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 2/100
Expensive parser function count: 0/500
Unstrip recursion depth: 1/20
Unstrip post‐expand size: 101429/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:53090-0!canonical and timestamp 20231016152023 and revision id 216562. Rendering was triggered because: page-view
 -->
