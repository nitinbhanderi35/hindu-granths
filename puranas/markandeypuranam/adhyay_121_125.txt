<div id="ws-data" class="ws-noexport" style="display:none; speak:none">
<p><span id="ws-title"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></span>
<span id="ws-author">वेदव्यासः</span>
<span id="ws-year"></span>
</p>
</div>
<table style="width:100%; margin-bottom:5px; border: 1px solid #ADA; background-color: #FFFFFF; text-align:center; font-size:0.9em;">

<tbody><tr>
<td style="width:20%; text-align:left; font-size:0.9em;">←&nbsp;<a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A7%E0%A5%AC-%E0%A5%A7%E0%A5%A8%E0%A5%A6" title="मार्कण्डेयपुराणम्/अध्यायाः ११६-१२०">अध्यायाः ११६-१२०</a>
</td>
<td style="width:60%;"><span style="font-size:110%"><b><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></b></span><br>अध्यायाः १२१-१२५<br> <a href="/wiki/%E0%A4%B2%E0%A5%87%E0%A4%96%E0%A4%95%E0%A4%83:%E0%A4%B5%E0%A5%87%E0%A4%A6%E0%A4%B5%E0%A5%8D%E0%A4%AF%E0%A4%BE%E0%A4%B8%E0%A4%83" title="लेखकः:वेदव्यासः">वेदव्यासः</a>
</td>
<td style="width:200%; text-align:right;font-size:0.9em;"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A8%E0%A5%AC-%E0%A5%A7%E0%A5%A9%E0%A5%A6" title="मार्कण्डेयपुराणम्/अध्यायाः १२६-१३०">अध्यायाः १२६-१३०</a>&nbsp;→
</td></tr></tbody></table>
<table style="width:100%; border-bottom:1px solid #A88; background:#FFFFFF; font-size:0.9em;">

<tbody><tr>
<td>
</td></tr></tbody></table>
<div class="poem">
<p><span style="font-size: 14pt; line-height:200%">121<br>
अथैकविंशत्यधिकशततमोऽध्यायः<br>
अविक्षिच्चरितवर्णनम्<br>
मार्कण्डेय उवाच<br>
ततः शुश्राव तं बद्धं तनयं स करन्धमः । <br>
तस्य पत्नी तथा वीरा अन्ये चापि महीभृतः । । १ <br>
तमधर्मेण तनयं बद्धं श्रुत्वा महीपतिः । <br>
समन्तैः पृथिवीपालैश्चिरं दध्यौ महामुने । । २ <br>
केचिदूचुर्महीपाला वध्याः सर्वे महीभृतः । <br>
यैरेकः संयुगे बद्धः समस्तैस्तैरधर्मतः । । ३ <br>
युज्यतां वाहिनी शीघ्रमूचुरन्ये किमास्यते । <br>
विशालो बध्यतां दुष्टस्तत्र येऽन्ये समागताः । । ४ <br>
अन्ये तथोचुर्धर्मोऽत्र त्यक्तः पूर्वमहीक्षिता । <br>
अन्यायेन बलाद्येन गृहीता तमवाच्छती । । ५ <br>
स्वयंवरेष्वशेषेषु तेन राजसुतास्तदा । <br>
खिलीकृतास्ततः सर्वे समेत्य स वशीकृतः । । ६ <br>
तेषामेतद्वचः श्रुत्वा वीरा वीरप्रजावती । <br>
वीरगोत्रसमुद्भूता वीरपत्नी प्रहर्षिता । । ७ <br>
उवाच भर्त्तुः प्रत्यक्षमन्येषां च महीक्षिताम् । <br>
भद्रं कृतं भद्रभुजा मम पुत्रेण पार्थिवाः । । ८ <br>
गृहीता यद्बलात्कन्या जित्वा सर्वमहीक्षितः । <br>
तदर्थं युध्यमानोऽयं बद्ध एको न धर्मतः । । ९ <br>
तदप्यस्मत्सुतस्याजौ मन्ये नापचयप्रदम् । <br>
एतदेवहि पौरुष्यं यदमर्षवशान्नरः । । 121.१० <br>
नीतिं न गणयत्येवं जिघांसुरिव केसरी । <br>
स्वयंवराय विन्यस्ता मम पुत्रेण कन्यका । । ११<br>
बह्व्यो गृहीता भूपानां पश्यतामतिमानिनाम् । <br>
क्व क्षत्रियकुले जन्म क्व याञ्चा हीनसेविता । । १२ <br>
बलादेव समादत्ते क्षत्रियो बलिनां पुरः । <br>
लोहशृंखलबद्धा वा न वशं यान्ति कातराः । । १३ <br>
प्रसह्यकारिणो यान्ति राजानो धर्मशालिनः । <br>
तदलं दौर्मनस्येन श्लाघ्यमेवास्य बन्धनम् । । १४ <br>
युष्माकमपि ये पूर्वे कृत्वारीणां निपातनम् । <br>
हृत्वैव पृथिवीशानां पृथ्वीपुत्रादिकं वसु । । १५ <br>
भार्यावीर्यनिमित्तानि ततो यातातिगौरवम् । <br>
तत्त्वर्यतां रणायाशु स्यन्दनान्यधिरोहत । १६ <br>
सज्जीकुरुत नागाश्वमचिरेण ससारथिम् । <br>
मन्यध्वं किं महीपालैर्बहुभिः सह विग्रहम् । । १७ <br>
प्रभूता एव तोषाय शूरस्याल्परणे क्रियाः । <br>
कस्य नाल्पेषु सामर्थ्यं नरेन्द्रादिषु जायते । । १८ <br>
येभ्यो न विद्यते भीतिर्विक्रान्तस्यापि शत्रुषु । <br>
व्याप्य लोभान्समस्तान्यो ह्यभिभूय यतो नरः । । <br>
व्यरोचतेऽतिशूरः स तमांसीव दिवाकरः । । १९ <br>
मार्कण्डेय उवाच<br>
इत्थमुद्धर्षितो राजाऽनया पत्न्या करन्धमः । <br>
चकार स बलोद्योगं हन्तुं पुत्राहितान्मुने । । 121.२० <br>
ततस्तस्य समं भूपैर्विशालेन च सङ्गरः । <br>
बभूव बद्धपुत्रस्य तैरशेषैर्महामुने । । २१ <br>
दिनत्रयमभूद्युद्धं तेन राज्ञा समं तदा । <br>
करन्धमेन भूपानां विशालस्यानुकुर्वताम् । । २२<br>
यदा पराजितप्रायं तत्सर्वं भूपमण्डलम् । <br>
तदा विशालोऽर्घ्यकरः करन्धममुपस्थितः ।।२३ <br>
करन्धमोऽपि सम्प्रीत्या तेन राज्ञाभिपूजितः । <br>
विमुक्ते तनये तत्र निशान्तां सुखमावसत् ।।२४ <br>
तां च कन्यामुपादाय विशालं समुपस्थितम् । <br>
अविक्षित्प्राह विप्रर्षे विवाहार्थं पितुः पुरः ।।२५ <br>
नाहमेतां ग्रहीष्यामि न चान्यां योषितं नृप । <br>
परैर्यस्या निरीक्षन्त्याः संग्रामेऽहं पराजितः ।।२६ <br>
अन्यस्मै सम्प्रयच्छेमामियं चान्यं वृणोतु तम् । <br>
अखण्डितयशो वीर्यो यः परैर्नापमानितः ।।२७ <br>
परैः पराजितोऽहं यत्कातरेयं यथाऽबला । <br>
किमत्र मानुषत्वं मे नैतस्या मम चान्तरम् ।।२८ <br>
स्वतन्त्रता मनुष्याणां परतन्त्रा सदाऽबला । <br>
नरोऽपि परतन्त्रो यस्तस्य कीदृङ्मनुष्यता ।।२९ <br>
सोऽहमस्या मुखं भूयो दृष्टं दर्शयिता कथम् । <br>
योऽहमस्याः पुरो भूमौ परैर्भूपैः खिलीकृतः ।। 121.३० <br>
इत्युक्ते तेन तनयामुवाच जगतीपतिः । <br>
श्रुतं ते वचनं वत्से वदतोऽस्य महात्मनः ।।<br>
वरयान्यं पतिं यत्र मनस्ते रमते शुभे ।।३१ <br>
वयं वा सम्प्रयच्छामो यस्मिंस्तस्मिंस्तवादृतिः । <br>
एतयोर्ह्येकमातिष्ठ मार्गयो रुचिरानने ।। ३२ <br>
कन्योवाच।।<br>
पराजितोऽयं बहुभिर्न सम्यक्सम्यगाचरन् । <br>
संग्रामे तद्यशो वीर्यहानिकारि न पार्थिव ।।३३ <br>
एको बहूनां युद्धाय गजानामिव केसरी । <br>
यत्संस्थितः परं शौर्यं तेनास्य प्रकटीकृतम् ।।३४<br>
न केवलमयं तस्थौ युद्धे तेप्यखिला जिताः । <br>
बहुशोऽनेन यत्नेन विक्रमोऽपि प्रकाशितः । । ३५ <br>
शौर्यविक्रमसंयुक्तमिमं सर्वमहीक्षितः । <br>
धर्मयुद्धमधर्मेण जितवन्तोऽत्र का त्रपा । । ३६ <br>
न चापि रूपमात्रेऽहं लोभमस्य गता पितः । <br>
शौर्यविक्रमधैर्याणि हरन्त्यस्य मनो मम । । ३७ <br>
तत्किमुक्तेन बहुना याच्यतां मत्कृते नृपः । <br>
त्वया महानुभावोऽयं नान्यो मे भविता पतिः । । ३८ <br>
विशाल उवाच<br>
राजपुत्रसुता प्राह ममैतच्छोभनं वचः । <br>
एवं चैव त्वया तुल्यः कुमारो न महीतले । । ३९ <br>
अविसंवादिते शौर्यमतीव च पराक्रमः । <br>
पावयास्मत्कुलं वीर दुहितुर्मे परिग्रहात् । । 121.४० <br>
राजपुत्र उवाच<br>
नाहमेतां ग्रहाष्यामि न चान्यां योषितं नृप । <br>
आत्मन्येव हि मे बुद्धिः स्त्रीमयी मनुजेश्वर । । ४१ <br>
मार्कण्डेय उवाच<br>
ततः करन्धमः प्राह पुत्रेयं गृह्यतां त्वया । <br>
विशालतनया सुभ्रूस्त्वयि हार्दवती दृढम् । । ४२ <br>
राजपुत्र उवाच<br>
नाज्ञाभङ्गः कदाचित्ते कृतः पूर्वं मया प्रभो । <br>
तथाऽऽज्ञापय मां तात यथाज्ञां करवाणि ते । । ४३ <br>
मार्कण्डेय उवाच<br>
अत्यन्तनिश्चितमतौ तस्मिन्राजसुते सुताम् । <br>
तामुवाच विशालोऽपि व्याकुलीकृतमानसः । । ४४<br>
निवर्त्यतां मनः पुत्रि एतस्माच्च प्रयोजनात् । <br>
अन्यं वरय भर्त्तारं सन्त्यनेके नृपात्मजाः । । ४५ <br>
कन्योवाच<br>
वरं वृणोम्यहं तात मामेष यदि नेच्छति । <br>
तपसाऽन्यो न मे भर्त्ता जन्मन्यस्मिन्भविष्यति । । ४६ <br>
मार्कण्डेय उवाच<br>
ततः करन्धमो राजा विशालेन समं मुदा । <br>
स्थित्वा दिनत्रयं तत्र निजमभ्याययौ पुरम् । । ४७ <br>
अविक्षितोपि तेनैव पित्रान्यैश्च नराधिपैः । <br>
निदर्शनैः पुरावृत्तैः सान्त्वितोऽभ्यागमत्पुरम् । । ४८ <br>
सापि कन्या वनं गत्वा निसृष्टा निजबान्धवैः । <br>
तपस्तेपे निराहारा वैराग्यं परमास्थिता । । ४९ <br>
निराहारा यदा सा तु मासत्रयमवस्थिता । <br>
सम्प्राप परमामार्त्तिं कृशाधमनिसन्तता । । 121.५० <br>
मन्दोत्साहातितन्वङ्गी मुमूर्षुरपि बालिका । <br>
देहत्यागाय सा चक्रे तदा बुद्धिं नृपात्मजा । । ५१ <br>
आत्मत्यागाय तां ज्ञात्वा कृतबुद्धिं सुरास्ततः । <br>
समेत्य प्रेषयामासुर्देवदूतं तदन्तिकम् । । ५२ <br>
समुपेत्य स तां प्राह दूतोऽहं पार्थिवात्मजे । <br>
प्रेषितस्त्रिदशैस्तुभ्यं यत्कार्यं तन्निशामय । । ५३ <br>
न भवत्या परित्याज्यं शरीरमतिदुर्लभम् । <br>
त्वं भविष्यसि कल्याणि जननी चक्रवर्तिनः । । ५४ <br>
पुत्रेण च महाभागे भोक्तव्यानि हतारिणा । <br>
अव्याहताज्ञेन चिरं सप्तद्वीपवती मही । । ५५ <br>
हन्तव्यस्तेन तरुजिद्देवानां पुरतो रिपुः । <br>
अयःशंकुस्तथा क्रूरो धर्मे स्थाप्यास्ततः प्रजाः । । ५६<br>
परिपालनीयमखिलं चातुर्वर्ण्यं स्वधर्मतः । <br>
हन्तव्या दस्यवो म्लेच्छा ये चान्ये दुष्टचेष्टिताः । । ५७ <br>
यष्टव्यं विविधैर्यज्ञैः समाप्तवरदक्षिणैः । <br>
वाजिमेधादिभिर्भद्रे षट्सहस्रैश्च संख्यया । । ५८ <br>
मार्कण्डेय उवाच<br>
तं दृष्ट्वा साऽन्तरिक्षस्थं दिव्यस्रगनुलेपनम् । <br>
देवदूतमुवाचेदं राजपुत्री ततो मृदु । । ५९ <br>
सत्यं त्वमागतः स्वर्गाद्देवदूतो न संशयः । <br>
किन्तु भर्त्रा विना पुत्रः स कथं मे भविष्यति । । 121.६० <br>
अविक्षितमृते भर्त्ता मम नान्योऽत्र जन्मनि । <br>
भवितेति प्रतिज्ञातं मयैतत्सन्निधौ पितुः । । ६१ <br>
स च नेच्छति मां प्रोक्तो मत्पित्रा जनकेन च । <br>
करन्धमेनाथ सम्यग्याचितश्च मया तथा । । ६२ <br>
देवदूत उवाच<br>
किमनेन महाभागे बहुनोक्तेन ते सुतः । <br>
समुत्पत्स्यति मा त्याक्षीस्त्वमात्मानमधर्मतः । । ६३ <br>
अत्रैव कानने तिष्ठ तनुं क्षीणां च पोषय । <br>
तपःप्रभावादेतत्ते सर्वं साधु भविष्यति । । ६४ <br>
मार्कण्डेय उवाच<br>
इत्युक्त्वा देवदूतोऽसौ यथागतमगच्छत । <br>
चकारानुदिनं सुभ्रूः साप्यात्मतनुपोषणम् । । ६५ <br>
इति श्रीमार्कण्डेयपुराणेऽविक्षिच्चरितं नामैकविंशत्यधिकशततमोऽध्यायः । १२१ ।<br>
122<br>
अथ द्वाविंशत्यधिकशततमोऽध्यायः<br>
अविक्षिच्चरितवर्णनम्<br>
मार्कण्डेय उवाच<br>
अथ साऽविक्षितो माता वीरा वीर प्रजावती । <br>
पुण्येऽहनि समाहूय प्राह पुत्रमविक्षितम् । । १ <br>
पुत्राहमभ्यनुज्ञाता तव पित्रा महात्मना । <br>
उपवासं करिष्यामि दुष्करोऽयं किमिच्छकः । । २ <br>
स चायत्तस्तव पितुस्त्वया साध्यो मयापि च । <br>
प्रतिज्ञाते त्वया पुत्र ततस्तत्र यताम्यहम् । । ३ <br>
द्रव्यस्यार्द्धं महाकोशात्तव दास्याम्यहं पितुः । <br>
धनं ते पितुरायत्तमनुज्ञाताऽस्मि तेन च । । ४ <br>
क्लेशसाध्यो मदायत्तः स हि श्रेयो भविष्यति । <br>
साध्यो भवेद्वा यदि ते कश्चिद्बलपराक्रमैः । । ५ <br>
स तेऽसाध्यो ह्यन्यथा वा दुःखसाध्यो भविष्यति । <br>
तत्त्वं प्रतिज्ञां कुरुषे यदि पुत्रात्र चैव ते । । <br>
तदैतदहमावाप्स्ये कथ्यतां यन्मतं तव । । ६ <br>
अविक्षिदुवाच<br>
वित्तं मे पितुरायत्तं मत्स्वामित्वं न तत्र वै । <br>
यन्मच्छरीरनिष्पाद्यं तत्करिष्ये त्वयोदितम् । । ७ <br>
किमिच्छकं व्रतं मातर्निश्चिन्ता भव निर्व्यथा । <br>
राज्ञा पित्राऽभ्यनुज्ञातं यदि वित्तेश्वरेण मे । । ८ <br>
मार्कण्डेय उवाच<br>
ततः सा राजमहिषी तद्व्रतं समुपोषिता । <br>
यथोक्तं साऽकरोत्पूजां राजराजस्य संयता । । ९<br>
निधीनामप्यशेषाणां निधिपालगणस्य च । <br>
लक्ष्म्याश्च परया भक्त्या यतवाक्कायमानसा । । 122.१० <br>
विविक्ते तु गृहस्थोऽयमथ राजा करन्धमः । <br>
आसीन उक्तः सचिवैर्नीतिशास्त्रविशारदैः । । ११ <br>
सचिवा ऊचुः<br>
राजन्वयः परिणतं तवैतच्छासतो महीम् । <br>
एकस्ते तनयोऽविक्षित्त्यक्तदारपरिग्रहः । । १२ <br>
अपुत्रः स च ते निष्ठां यदा भूप गमिष्यति । <br>
तदारिपक्षं पृथिवी निश्चितं तव यास्यति । । १३ <br>
वंशक्षयस्ते भविता पितृपिण्डोदकक्षयः । <br>
एतन्महत्तेऽरिभयं क्रियाहान्या भविष्यति । । १४ <br>
तस्मात्कुरु तथा भूप यथा ते तनयः पुनः । <br>
करोति सततं बुद्धिं पितॄणामुपकारिणीम् । । १५ <br>
मार्कण्डेय उवाच<br>
एतस्मिन्नन्तरे शब्दं शुश्राव जगतीपतिः । <br>
पुरोहितस्य वीराया गदतो ह्यर्थिनं प्रति । । १६ <br>
कः किमिच्छति दुःसाध्यं कस्य किं साध्यतामिति । <br>
करन्धमस्य महिषी किमिच्छिकमुपोषिता । । १७ <br>
राजपुत्रोऽप्यविक्षित्तु श्रुत्वा पौरोहितं वचः । <br>
प्रत्युवाचार्थिनः सर्वान्राजद्वारमुपागतान् । । १८ <br>
मया साध्यं शरीरेण यस्य किञ्जिद्ब्रवीतु सः । <br>
मम माता महाभागा किमिच्छिकमुपोषिता । । १९ <br>
शृण्वन्तु मेऽर्थिनः सर्वे प्रतिज्ञातं मया तदा । <br>
किमिच्छथ ददाम्येष क्रियमाणो किमिच्छिके । । 122.२०<br>
मार्कण्डेय उवाच<br>
ततो राजा निशम्यैतद्वाक्यं पुत्रमुखाच्छ्रुतम् । <br>
समुत्पत्याब्रवीत्पुत्रमहमर्थी प्रयच्छ मे । । २१ <br>
अविक्षिदुवाच<br>
दातव्यं यन्मया तात भवते तद्ब्रवीहि माम् । <br>
कर्तव्यं दुष्करं वा ते साध्यं दुःसाध्यमेव वा । । २२ <br>
राजोवाच<br>
यदि सत्यप्रतिज्ञस्त्वं ददासि च किमिच्छकम् । <br>
पौत्रस्य दर्शय मुखं ममोत्सङ्गगतस्य तत् । । २३ <br>
अविक्षिदुवाच<br>
अहं तवैकस्तनयो ब्रह्मचर्यं च मे नृप । <br>
न मे पुत्रोऽस्ति पौत्रस्य दर्शयामि कथं मुखम् । । २४ <br>
राजोवाच<br>
पापाय ब्रह्मचर्यं ते यदिदं धार्यते त्वया । <br>
तस्मात्त्वं मोचयात्मानं मम पौत्रं च दर्शय । । २५ <br>
अविक्षिदुवाच<br>
विषमं स्यान्महाराज यदन्यत्तत्समादिश । <br>
वैराग्येण मया त्यक्तः स्त्रीसंभोगस्तथास्तु सः । । २६ <br>
राजोवाच<br>
बहुभिर्युध्यमानानां दृष्टो वै वैरिणां जयः । <br>
तत्रापि यदि वैराग्यमुपैषि तदपण्डितः । । २७<br>
किं वा नो बहुनोक्तेन ब्रह्मचर्यं परित्यज । <br>
मातुस्त्वमिच्छया वक्त्र पौत्रस्य मम दर्शय । । २८ <br>
मार्कण्डेय उवाच<br>
यदा स बहुशस्तेन प्रोक्तः पुत्रेण पार्थिवः । <br>
नान्यत्प्रार्थयते किंचित्तदा पुत्रोऽब्रवीत्पुनः । । २९ <br>
दत्त्वा किमिच्छकं तुभ्यं प्राप्तोऽहं तात सङ्कटम् । <br>
तत्करिष्यामि निर्लज्जो भूयो दारपरिग्रहम् । । 122.३० <br>
स्त्रियाः समक्षं विजितः पतितो धरणीतले । <br>
स्त्रीपतिर्भविता भूयस्तातैतदतिदुष्करम् । । ३१ <br>
तथापि किं करोम्येष सत्यपाशवशङ्गतः । <br>
करिष्यामि यथाऽऽत्थ त्वं भुज्यतां निजशासनम् । । ३२ <br>
इति श्रीमार्कण्डेयपुराणेऽविक्षिच्चरितं नाम द्वाविंशत्यधिकशततमोऽध्यायः । १२२ ।<br>
123<br>
अथ त्रयोविंशत्यधिकशततमोऽध्यायः<br>
अविक्षिच्चरितवर्णनम्<br>
मार्कण्डेय उवाच<br>
कदाचिद्राजपुत्रोऽसौ मृगयामचरद्वने । <br>
मृगान्विध्यन्वराहांश्च शार्दूलादींश्च दंष्ट्रिणः । । १ <br>
शुश्राव सहसा शब्दं त्राहित्राहीति योषितः । <br>
विक्रोशन्त्याः सुबहुशो भयगद्गदमुच्चकैः । । २ <br>
माभैर्माभैरिति वदन्राजपुत्रः स वेगितः । <br>
चोदयामास तुरगं यतः शब्दः समागतः । । ३ . <br>
ततश्च सापि चुक्रोश कन्यका विजने वने । <br>
गृहीता दनुपुत्रेण दृढकेशेन मानिनी । । ४  <br>
करन्धमसुतस्याहं भार्या चाहमविक्षितः । <br>
हरत्यनार्यो विपिने पृथिवीशस्य धीमतः । । ५ <br>
यस्य सर्वे महीपालास्तथा गन्धर्वगुह्यकाः । <br>
न समर्थाः पुरः स्थातुं तस्य भार्या हतास्म्यहम् । । ६ <br>
यस्य मृत्योरिव क्रोधः शक्रस्येव पराक्रमः । <br>
करन्धमसुतस्यैषा तस्य भार्या हृतास्म्यहम् । । ७ <br>
मार्कण्डेय उवाच<br>
इत्याकर्ण्य महीपालतनयः सशरासनी । <br>
चिन्तयामास किमिदं मम भार्यात्र कानने । । ८ <br>
मायेयं रक्षसां नूनं दुष्टानां काननौकसाम् । <br>
अथवा गत एवाहं सर्वं वेत्स्यामि कारणम् । । ९ <br>
मार्कण्डेय उवाच<br>
त्वरितः स ततो गत्वा ददर्शातिमनोरमाम् । <br>
कानने कन्यकामेकां सर्वालङ्कारभूषिताम् । । 123.१० <br>
गृहीतां दनुपुत्रेण दृढकेशेन दण्डिना । <br>
त्राहित्राहीति करुणं विक्रोशन्ती पुनः पुनः । । ११ <br>
मा भैरिति स तामाह हतोऽसीति च तं वदन् । <br>
शासतीमां महीं दुष्टः को दूयेत करन्धमे । । १२ <br>
यस्य प्रतापावनता भुवि सर्वे महीक्षितः । <br>
ततस्तमागतं दृष्ट्वा गृहीतवरकार्मुकम् । । १३ <br>
मां त्राहीत्याह तन्वङ्गी हृतास्म्येषेति चासकृत् । <br>
राज्ञः करन्धमस्याहं स्नुषा भार्याप्यविक्षितः । । <br>
हृतास्म्येतेन दुष्टेन सनाथाऽनाथवद्वने । । १४ <br>
मार्कण्डेय उवाच<br>
ततो विममृशे वाक्यमविक्षित्स तथोदितम् । <br>
कथमेषा हि मे भार्या स्नुषा तातस्य वा कथम् । । १५<br>
अथवा मोचयाम्येतां तन्वीं वेत्स्यामि तत्पुनः । <br>
क्षत्रियैर्धार्यते शस्त्रमार्तानां त्राणकारणात् । । १६ <br>
ततः कुद्धोऽब्रवीद्वीरो दानवं तं सुदुर्मतिम् । <br>
जीवन्गच्छ विमुच्यैनामन्यथा न भविष्यसि । । १७ <br>
ततः स तां विहायोच्चैर्दण्डमुत्क्षिप्य दानवः । <br>
तमप्यधावत्सोऽप्येनं शरवर्षैरवाकिरत् । । १८ <br>
स वार्यमाणो बाणौघैर्दानवोऽतिमदान्वितः । <br>
राजपुत्राय चिक्षेप दण्डं शंकुशतावृतम् । । १९ <br>
तमापतन्तं चिच्छेद शरैर्भूपसुतस्ततः । <br>
सोऽप्यासन्नं गृहीत्वोच्चैर्द्रुममाजौ व्यवस्थितः । । 123.२० <br>
सृजतः शरवर्षाणि तं चिक्षेप ततो द्रुमम् । <br>
स च तं तिलशश्चैके भल्लैः कार्मुकमोचितैः । । २१ <br>
ततश्चिक्षेप च शिलां राजपुत्राय दानवः । <br>
सापि मोघा पपातोर्व्यामुज्झिता तेन लाघवात् । । २२ <br>
राजपुत्राय कुपितो यद्यच्चिक्षेप दानवः । <br>
तत्तच्चिच्छेद बाणौघैर्भूभृत्सूनुः सलीलया । । २३ <br>
ततो विच्छिन्नदण्डोऽसौ विच्छिन्नसकलायुधः । <br>
मुष्टिमुद्यम्य सक्रोधो राजपुत्रमधावत । । २४ <br>
तस्यापतत एवासौ करन्धमसुतः शिरः । <br>
छित्त्वा वेतसपत्रेण पातयामास वै भुवि । । २५ <br>
तस्मिन्विनिहते देवैर्दानवे दुष्टचेष्टिते । <br>
करन्धमसुतः सर्वैः साधुसाध्विति भाषितः । । २६ <br>
वरं वृणीष्वेति तदा देवैरुक्तो नृपात्मजः । <br>
वव्रे पुत्रं महावीर्यं पितुः प्रियचिकीर्षया । । २७ <br>
देवा ऊचुः<br>
भविष्यति हि ते पुत्रश्चक्रवर्त्ती महाबलः । <br>
अस्यामेव हि कन्यायां मोक्षितायां त्वयानघ । । २८<br>
राजपुत्र उवाच<br>
पित्राहं सत्यपाशेन बद्ध इच्छाम्यहं सुतम् । <br>
राजभिनिर्जितेनाजौ त्यक्तो मे दारसंग्रहः । । २९ <br>
सा च मे यावता त्यक्ता विशालनृपतेः सुता । <br>
तया च मत्कृते त्यक्तो मामृते नरसङ्गमः । । 123.३० <br>
तत्कथं तामपास्याद्य विशालतनयामहम् । <br>
नृशंसात्मा करिष्यामि अन्यनारीपरिग्रहम् । । ३१ <br>
देवा ऊचुः<br>
इयमेव हि ते भार्या श्लाघ्यते या त्वया सदा । <br>
विशालस्य सुता सुभ्रूस्त्वत्कृते याऽऽश्रिता तपः । । ३२ <br>
अस्यामुत्पत्स्यते वीरः सप्तद्वीपप्रसाधकः । <br>
यष्टा यज्ञसहस्राणां चक्रवर्त्ती सुतस्तव । । ३३ <br>
मार्कण्डेय उवाच<br>
इत्युच्चार्य ययुर्देवाः करन्धमसुतं द्विज । <br>
सोऽप्याह तां तदा पत्नी कथ्यतां भीरु किन्त्विदम् । । ३४ <br>
सा चास्मै कथयामास त्यक्ताहं भवता यदा । <br>
त्यक्तबन्धुजनाऽरण्यं निर्वेदात्समुपागता । । ३५ <br>
अत्राहं तपसा वीर क्षीणप्रायं कलेवरम् । <br>
त्यक्तुकामा समभ्येत्य देवदूतेन वारिता । । ३६ <br>
भविष्यति च पुत्रस्ते चक्रवर्त्ती महाबलः । <br>
प्रीणयिष्यति यो देवानसुरांश्च हनिष्यति । । ३७ <br>
इति देवाज्ञया तेन देवदूतेन वारिता । <br>
न सन्य्ेक्तवती देहं त्वत्सङ्गममनोरथा । । ३८ <br>
परश्वश्च महाभाग स्नातुं गङ्गाह्रदं गता । <br>
अवतीर्णा विकृष्टास्मि वृद्धनागेन केनचित् । । ३९ <br>
ततो रसातलं नीता तेन तत्र च मे पुरः । <br>
नागाः सहस्रशस्तस्थुर्नागपत्न्यः कुमारकाः । । 123.४०<br>
तुष्टुवुर्मां समभ्येत्य मामन्येऽपूजयंस्तथा । <br>
ययाचिरे सविनयं नागा मामङ्गनास्तथा । । ४१ <br>
प्रसादं कुरु सर्वेषां त्वमस्माकं सुतस्त्वया । <br>
अपराधमुपेतानां संनिवार्यो वधोन्मुखः । । ४२ <br>
अपराधं करिष्यन्ति त्वत्पुत्रस्यानिलाशनाः । <br>
तन्निमित्तं निवार्योऽसौ प्रसादः क्रियतामिति । । ४३ <br>
तथेति च मया प्रोक्ते दिव्यैः पातालभूषणैः । <br>
भूषिताहं तथा पुष्पैर्गन्धवासोभिरुत्तमैः । । ४४ <br>
समानीता तथा लोकमिमं तेनानिलाशिना । <br>
पुरा यथा कान्तिमती पूर्ववद्रूपशालिनी । ४५ <br>
इति रूपवतीं दृष्ट्वा सर्वालङ्कारभूषिताम् । <br>
जग्राह दृढकेशोऽयं हर्तुकामः सुदुर्मतिः । । ४६ <br>
युष्मद्बाहुबलेनाहं राजपुत्र विमोक्षिता । <br>
तत्प्रसीद महाबाहो मा प्रतीच्छ त्वया समः । । <br>
भूलोके राजपुत्रोऽन्यो नास्ति सत्यं ब्रवीम्यहम् । । ४७ <br>
इति श्रीमार्कण्डेयपुराणेऽविक्षिच्चरितं नाम त्रयोविंशत्यधिकशततमोऽध्यायः । १२३ ।<br>
124<br>
अथ चतुर्विंशत्यधिकशततमोऽध्यायः<br>
मरुत्तपुत्रोत्पत्तिवर्णनम्<br>
मार्कण्डेय उवाच<br>
इति तस्या वचः श्रुत्वा स्मृत्वा पितृवचः शुभम् । <br>
किमिच्छके प्रतिज्ञाते यदुक्तं तेन भूभृता । । १ <br>
प्रत्युवाच स तां कन्यामविक्षिन्नृपतेः सुतः । <br>
सानुरागमनाः कन्यां त्यक्तभोगां च तत्कृते । । २<br>
यदाहं त्यक्तवांस्तन्वीं त्वामरातिपराजितः । <br>
विजित्य शत्रून्सम्प्राप्ता त्वं मयात्र करोमि किम् । । ३ <br>
कन्योवाच<br>
मम पाणिं गृहाण त्वं रमणीयेऽत्र कानने । <br>
सकामायाः सकामेन सङ्गमो गुणवान्भवेत् । । ४ <br>
राजपुत्र उवाच<br>
एवं भवतु भद्रं ते विधिरेवात्र कारणम् । <br>
अन्यथा कथमन्यत्र त्वामहं च समागतः । । ५ <br>
मार्कण्डेय उवाच<br>
एतस्मिन्नन्तरे प्राप्तो गन्धर्वतनयो मुने । <br>
वराप्सरोभिः सहितो गन्धर्वैरपरैर्वृतः । । ६ <br>
गन्धर्व उवाच<br>
राजपुत्र सुतेयं  मे भामिनी नाम मानिनी । <br>
अभिशापादगस्त्यस्य विशालतनयाऽभवत् । । ७ <br>
बालभावेन योऽगस्त्यः कोपितः क्रीडमानया । <br>
ततस्तेन तदा शप्ता मानुषी त्वं भविष्यसि । । ८ <br>
प्रसादितः स चास्माभिर्बालेयमविवेकिनी । <br>
तवापराद्धा विप्रर्षे प्रसादः क्रियतामिति । । ९ <br>
प्रसाद्यमानः सोऽस्माभिरिदमाह महामुनिः । <br>
बालेति मत्वा शापोऽल्पो दत्तोऽस्या नान्यथैव तत् । । 124.१० <br>
इति शापादगस्त्यस्य विशालभवने शुभा । <br>
जातेयं मत्सुता सुभ्रूर्भामिनी नाम नामतः । । ११ <br>
तदस्याहं कृते प्राप्तो गृहाणेमां नृपात्मजाम् । <br>
ममात्मजा सुतस्तेऽत्र चक्रवर्ती भविष्यति । । १२<br>
मार्कण्डेय उवाच<br>
तथेत्युक्त्वेति तस्याश्च स पाणिं पार्थिवात्मजः । <br>
जग्राह विधिवद्धोमं चक्रे तत्र च तुम्बुरुः । । १३ <br>
प्रजगुर्देवगन्धर्वा ननृतुश्चाप्सरोगणाः । <br>
पुष्पाणि ससृजुर्मेघा देववाद्यानि सस्वनुः । । १४ <br>
विवाहे राजपुत्रस्य तया तत्र समेयुषः । <br>
समस्तवसुधात्राणकर्तृकारणभूतया । । १५ <br>
ततो गन्धर्वलोकं ते सह तेन महात्मना । <br>
निःशेषेण ययुः सा च स राजसुतो मुने । । १६ <br>
भामिन्या मुमुदे सार्द्धमविक्षिन्नृपनन्दनः । <br>
सा च तेन समं तत्र भोगसम्पत्समन्विता । । १७ <br>
कदाचिदतिरम्येऽसौ नगरोपवने तया । <br>
विक्रीडति समं तन्व्या कदाचिदुपपर्वते । । १८ <br>
कदाचित्पुलिने नद्या हंससारसशोभिते । <br>
कदाचिद्भवनस्यान्ते प्रासादे चातिशोभने । । १९ <br>
विहारदेशेष्वन्येषु रमणीयेष्वहर्निशम् । <br>
स रेमे सहितस्तन्व्या सा च तेन महात्मना । । 124.२० <br>
भक्ष्यानुलेपनं वस्त्रं स्रक्पानादिकमुत्तमम् । <br>
उपाजह्रुस्तयोस्तत्र मुनिगन्धर्वकिन्नराः । । २१ <br>
तया च रमतस्तस्य भामिन्या सह दुर्लभे । <br>
गन्धर्वलोके वीरस्य पुत्रं सा सुषुवे शुभा । । २२ <br>
तस्मिञ्जाते महावीर्ये गन्धर्वाणां महोत्सवः । <br>
बभूव मनुजव्याघ्रे तेन कार्यमवेक्षताम् । । २३ <br>
जगुः केचित्तथैवान्ये मृदङ्गपटहानकान् । <br>
अवादयन्त चैवान्ये वेणुवीणादिकांस्तथा । । २४ <br>
ननृतुश्च तथा तत्र बहवोऽप्सरसां गणाः । <br>
पुष्पवृष्टिमुचो मेघा जगर्जुर्मृदुनिस्वनाः । । २५<br>
तथा कोलाहले तस्मिन्वर्तमानेऽथ तुम्बुरुः । <br>
प्रणयेन स्मृतोऽभ्येत्य जातकर्माकरोन्मुनिः । । २६ <br>
देवाः समाययुः सर्वे तथा देवर्षयोऽमलाः । <br>
पातालात्पन्नगेन्द्राश्च शेषवासुकितक्षकाः । । २७ <br>
तथा देवासुराणां च ये प्रधाना द्विजोत्तम । <br>
यक्षाणां गुह्यकानां च वायवश्च तथाऽखिलाः । । २८ <br>
तदाऽऽगतैरशेषर्षिदेवदानवपन्नगैः । <br>
मुनिभिश्चाकुलमभूद्गन्धर्वाणां महत्पुरम् । । २९ <br>
ततः स तुम्बुरुः कृत्वा जातकर्मादिकाः क्रियाः । <br>
चक्रे स्वस्त्ययनं तस्य बालस्य स्तुतिपूर्वकम् । । 124.३० <br>
चक्रवर्ती महावीर्यो महाबाहुर्महाबलः । <br>
महान्तं कालमीशित्वमशेषायाः क्षितेः कुरु । । ३१ <br>
इमे शक्रादयः सर्वे लोकपालस्तथर्षयः । <br>
स्वस्ति कुर्वन्तु त वीर वीर्यं चारिविनाशनम् । । ३२ <br>
मरुत्तव शिवायास्तु वाति पूर्वेण योऽरजाः । <br>
मरुत्ते विमलोऽक्षीणोऽवैषम्यायास्तु दक्षिणः । । ३३ <br>
पश्चिमस्ते मरुद्वीर्यमुत्तमं ते प्रयच्छतु । <br>
बलं यच्छतु चोत्कृष्टं मरुत्ते च तथोत्तरः । । ३४ <br>
इति स्वस्त्ययनस्यान्ते वागुवाचाशरीरिणी । <br>
मरुत्तवेति बहुशो यदिदं गुरुरब्रवीत् । । ३५ <br>
मरुत्त इति तेनायं भुवि ख्यातो भविष्यति । <br>
भुवि चास्य महीपाला यास्यन्याब्ज्ञावशा यतः । । ३६ <br>
एष सर्वक्षितीशानां वीरः स्थास्यति मूर्द्धनि । <br>
चक्रवर्त्ती महावीर्यः सप्तद्वीपवतीं महीम् । । ३७ <br>
आक्रम्य पृथिवीपालानयं भोक्ष्यत्यवारितः । <br>
प्रधानः पृथिवीशानां भविष्यत्येष यज्विनाम् । ।<br>
आधिक्यं शौर्यवीर्येण भविष्यत्यस्य राजसु । । ३८<br>
मार्कण्डेय उवाच<br>
इत्याकर्ण्य वचः सर्वे केनाप्युक्तं दिवौकसाम् । <br>
तुतुषुर्विप्रगन्धर्वाश्चास्य माता तथा पिता । । ३९ <br>
इति श्री मार्कण्डेयषुराणेऽविक्षिच्चरितेऽविक्षितो मरुत्तपुत्रोत्पत्तिवर्णनं नाम चतुर्विंशत्यधिकशततमोऽध्यायः । १२४ ।<br>
125<br>
अथ पञ्चविंशत्यधिकशततमोऽध्यायः<br>
मरुत्तचरित्रवर्णनम्<br>
मार्कण्डेय उवाच<br>
ततः स राजपुत्रस्तमादाय दयितं सुतम् । <br>
पत्नीं चानुगतो विप्र गन्धर्वैराययौ पुरम्। । १ <br>
स पितुर्भवनं प्राप्य ववन्दे पितुरादरात् । <br>
चरणौ सा च तन्वङ्गी ह्रीमती नृपते सुता । । २ <br>
तथाह राजपुत्रोऽसौ गृहीत्वा बालकं सुतम् । <br>
धर्मासनगतं भूपं राज्ञां मध्ये करन्धमम् । । ३ <br>
मुखं पौत्रस्य पश्यैतदुत्सङ्गस्थस्य यन्मया । <br>
किमिच्छके प्रतिज्ञातं तुभ्यं मातुः कृते पुरा । । ४ <br>
इत्युक्त्वा पितुरुत्सङ्गे तं कृत्वा तनयं ततः । <br>
यथावृत्तमशेषं स कथयामास तस्य तत् । । ५ <br>
स परिष्वज्य तं पौत्रमानन्दास्राविलेक्षणः । <br>
स भाग्योऽस्मीत्यथात्मानं प्रशशंस पुनः पुनः । । ६ <br>
ततः सोऽर्घ्यादिना सम्यग्गन्धर्वान्समुपागतान् । <br>
सम्मानयामास मुदा विस्मृतान्यप्रयोजनः । । ७<br>
ततः पुरे महानासीदानन्दः पौरवेश्मसु । <br>
अस्माकं सन्ततिर्जाता नाथस्येति महामुने । । ८ <br>
हृष्टपुष्टे पुरे तस्मिन्गीतवाद्यैर्वराङ्गनाः । <br>
विलासिन्योऽतिचार्वङ्ग्यो ननृतुर्लास्यमुत्तमम् । । ९ <br>
राजा च द्विजमुख्येभ्यो रत्नानि च वसूनि च । <br>
गावो वस्त्राण्यलङ्कारानददाद्धृष्टमानसः । । 125.१० <br>
ततः स बालो ववृधे शुक्लपक्षे यथा शशी ।<br>
पितॄणां प्रीतिजनको जनस्येष्टश्च सोऽभवत् । । ११ <br>
आचार्याणां सकाशात्स प्राग्वेदाञ्जगृहे मुने । <br>
ततः शास्त्राण्यशेषाणि धनुर्वेदं ततः परम् । । १२ <br>
कृतोद्योगो यदा सोऽभूत्खड्गकार्मुककर्मणि । <br>
अन्येषु च तथा वीरः शस्त्रेषु विजितश्रमः । । १३ <br>
ततोऽस्त्राणि स जग्राह भार्गवाद्भृगुसम्भवात् । <br>
विनयावनतो विप्र गुरोः प्रीतिपरायणः । । १४ <br>
गृहीतास्त्रः कृती वेदे धनुर्वेदस्य पारगः । <br>
निष्णातः सर्वविद्यासु न बभूव ततः परः । । १५ <br>
विशालोऽपि सुतावार्त्तामुपलभ्याखिलामिमाम् । <br>
हर्षनिर्भरचित्तोऽभूद्दौहित्रस्य च योग्यताम् । । १६ <br>
अथ राजा सुतसुतं दृष्ट्वा प्राप्तमनोरथः । <br>
यज्ञाननेकान्निष्याद्य दत्त्वा दानानि चार्थिनाम् । । १७ <br>
कृतशेषक्रियो युक्तः स वर्णेर्धर्मतो महीम् । <br>
परिपाल्यारिविजयी बलबुद्धिसमन्वितः । । १८ <br>
स यियासुर्वनं पुत्रमविक्षितमभाषत । <br>
पुत्र वृद्धोऽस्मि गच्छामि वनं राज्यं गृहाण मे । । १९ <br>
कृतकृत्योऽस्मि नास्त्यन्यत्किञ्चित्त्वदभिषेचनात् । <br>
सुनिष्पन्नमतो राज्यं त्वं गृहाण मयार्पितम् । । 125.२० <br>
इत्युक्तः पितरं प्राह सोऽविक्षिन्नृपनन्दनः । <br>
प्रश्रयावनतो भूत्वा यियासुस्तपसे वनम् । । २१<br>
नाहं तात करिष्यामि पृथिव्याः परिपालनम् । <br>
नापैति ह्रीर्मे मनसि राज्येऽयं त्वं नियोजय । । २२ <br>
तातेन मोक्षितो बद्धो न स्ववीर्यादहं यतः । <br>
ततः कियत्पौरुषं मे पुरुषैः पाल्यते मही । । २३ <br>
योऽहं न पालनायालमात्मनोऽपि वसुन्धराम् । <br>
स कथं पालयिष्यामि राज्यमन्यत्र विक्षिप । । २४ <br>
स स्त्रीसधर्मा पुरुषो यश्चान्येनावद्रुह्यते । <br>
आत्माऽमोहाय भवता बन्धनाद्येन मोक्षितः । । २५ <br>
सोऽहं कथं भविष्यामि स्त्रीसधर्मा महीपतिः । <br>
स्त्रियः पुमान्भवेद्भर्त्ता य शूरः स महीपतिः । । २६ <br>
पितोवाच<br>
न भिन्न एव पुत्रस्य पिता पुत्रस्तथा पितुः । <br>
नान्येन मोक्षितो वीर यस्त्वं पित्रा विमोक्षितः । । <br>
पुत्र उवाच<br>
हदयं नान्यथा नेतुं मया शक्यं नरेश्वर । । २७ <br>
हृदये ह्रीर्ममातीव यस्त्वहं मोक्षितस्त्वया । । २८ <br>
पित्रोपात्तां श्रियं भुङ्क्ते पित्रा कृच्छ्रात्समुद्धृतः । <br>
विज्ञायते च यः पित्रा मानवः सोऽस्तु नो कुले । । २९ <br>
स्वयमर्जितवित्तानां ख्यातिं स्वयमुपेयुषाम् । <br>
स्वयं निस्तीर्णकृच्छ्राणां या गतिः साऽस्तु मे गतिः । । 125.३० <br>
मार्कण्डेय उवाच<br>
इत्याह बहुशः पित्रा यदाप्युक्त्वाऽप्यसौ मुने । <br>
तदा तस्य सुतं राज्ये मरुत्तमकरोन्नृपः । । ३१<br>
स पित्रा समनुज्ञातं राज्यं प्राप्य पितामहात् । <br>
चकार सम्यक्सुहृदामानन्दमुपपादयन् । । ३२ <br>
राजा करन्धमश्चापि वीरामादाय तां तथा । <br>
वनं जगाम तपसे यतवाक्कायमानसः । । ३३ <br>
तत्र वर्षसहस्रं स तपस्तप्त्वा सुदुश्चरम् । <br>
विहाय देहं नृपतिः शक्रस्याप सलोकताम् । । ३४ <br>
सास्य पत्नी तदा वीरा वर्षाणामपरं शतम् । <br>
तपश्चचार विप्रर्षे जटिलामलपङ्किनी । । ३५ <br>
सालोक्यमिच्छती भर्त्तुः स्वर्गतस्य महात्मनः । <br>
फलमूलकृताहारा भार्गवाश्रमसंश्रया । । <br>
द्विजातिपत्नीमध्यस्था द्विजशुश्रूषणादृता । । ३६ <br>
इति श्रीमार्कण्डेयपुराणे मरुत्तचरिते पञ्चविंशत्यधिकशततमोऽध्यायः । १२५ ।<br>
<br>
</span>
</p>
</div>
<!-- 
NewPP limit report
Parsed by mw2421
Cached time: 20231003163417
Cache expiry: 1814400
Reduced expiry: false
Complications: []
CPU time usage: 0.017 seconds
Real time usage: 0.022 seconds
Preprocessor visited node count: 65/1000000
Post‐expand include size: 1379/2097152 bytes
Template argument size: 1294/2097152 bytes
Highest expansion depth: 4/100
Expensive parser function count: 0/500
Unstrip recursion depth: 1/20
Unstrip post‐expand size: 73841/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    2.211      1 फलकम्:Header
100.00%    2.211      1 -total
-->

<!-- Saved in parser cache with key sawikisource:pcache:idhash:60687-0!canonical and timestamp 20231003163417 and revision id 130140. Rendering was triggered because: page-view
 -->
