<div class="poem">
<p><span style="font-size: 14pt; line-height: 200%">46(43)<br>
षट्चत्वारिंशोऽध्यायः<br>
<br>
क्रौष्टुकिरुवाच<br>
भगवंस्त्वण्डसम्भूतिर्यथावत् कथिता मम ।<br>
ब्रह्माण्डे ब्रह्मणो जन्म तथा चोक्तं महात्मनः॥४६.१॥ <br>
एतदिच्छाम्यहं श्रोतुं त्वत्तो भृगुकुलोद्भव ।<br>
यदान सृष्टिर्भूतानामस्ति किन्नु न चास्ति वा ।<br>
काले वै प्रलयस्यान्ते सर्वस्मिन्नुपसंहृते॥४६.२॥ <br>
मार्कण्डेय उवाच<br>
यदा तु प्रकृतौ याति लयं विश्वमिदं जगत् ।<br>
तदोच्यते प्राकृतोऽयं विद्वद्भिः प्रतिसञ्चरः॥४६.३॥ <br>
स्वात्मन्यवस्थितेव्यक्ते विकारे प्रतिसंहृते ।<br>
प्रकृतिः पुरुषश्चैव साधर्म्येणावतिष्ठतः॥४६.४॥ <br>
तदा तमश्च सत्त्वञ्च समत्वेन व्यवस्थितौ ।<br>
अनुद्रिक्तावनूनौ च तत्प्रोतौ च परस्परम्॥४६.५॥ <br>
तिलेषु वा यथा तैलं घृतं पयसि वा स्थितम् ।<br>
तथा तमसि सत्त्वे च रजोऽप्यनुसृतं स्थितम्॥४६.६॥ <br>
उत्पत्तिर्ब्रह्मणो यावदायुषो द्विपरार्धिकम् ।<br>
तावद्दिनं परेशस्य तत्समा संयमे निशा॥४६.७॥ <br>
अहर्मुखे प्रबुद्धस्तु जगदादिरनादिमान् ।<br>
सर्वहेतुरचिन्त्यात्मा परः कोऽप्यपरक्रियः॥४६.८॥ <br>
प्रकृतिं पुरुषञ्चैव प्राविश्याशु जगत्पतिः ।<br>
क्षोभयामास योगेन परेण परमेश्वरः॥४६.९॥ <br>
यथा मदो नवस्त्रीणां यथा वा माधवानिलः ।<br>
अनुप्रविष्टः क्षोभाय तथासौ योगमूर्तिमान्॥४६.१०॥ <br>
प्रधाने क्षोभ्यमाने तु स देवो ब्रह्मसंज्ञितः ।<br>
समुत्पन्नोऽण्डकोषस्थो यथा ते कथितं मया॥४६.११॥ <br>
स एव क्षोभकः पूर्वं स क्षोभ्यः प्रकृतेः पतिः ।<br>
स सङ्कोचविकाशाभ्यां प्रधानत्वेऽपि च स्थितः॥४६.१२॥ <br>
अत्पन्नः स जगद्योनिरगुणोऽपि रजोगुणम् ।<br>
भुञ्जन् प्रवर्तते सर्गे ब्रह्मत्वं समुपाश्रितः॥४६.१३॥ <br>
ब्रह्मत्वे स प्रजाः सृष्ट्वा ततः सत्त्वातिरेकवान् ।<br>
विष्णुत्वमेत्य धर्मेण कुरुते परिपालनम्॥४६.१४॥ <br>
ततस्तमोगुणोद्रिक्तो रुद्रत्वे चाखिलं जगत् ।<br>
उपसंहृत्य वै शेते त्रैलोक्यं त्रिगुणोऽगुणः॥४६.१५॥ <br>
यथा प्राग्व्यापकः क्षेत्री पालको लावकस्तथा ।<br>
यथा स संज्ञामायाति ब्रह्मविष्ण्वीशकारिणीम्॥४६.१६॥ <br>
ब्रह्मत्वे सृजते लोकान् रुद्रत्वे संहरत्यपि ।<br>
विष्णुत्वे चाप्युदासीनस्तिस्त्रोऽवस्थाः स्वयम्भुवः॥४६.१७॥ <br>
रजो ब्रह्मा तमो रुद्रो विष्णुः सत्त्वं जगत्पतिः ।<br>
एत एव त्रयो देवा एत एव त्रयो गुणाः॥४६.१८॥ <br>
अन्योन्यमिथुना ह्येते अन्योन्याश्रयिणस्तथा ।<br>
क्षणं वियोगो नह्येषां न त्यजन्ति परस्परम्॥४६.१९॥ <br>
एवं ब्रह्मा जगत्पूर्वो देवदेवश्चतुर्मुखः ।<br>
रजोगुणं समाश्रित्य स्त्रष्ट्टत्वे स व्यवस्थितः॥४६.२०॥ <br>
हिरण्यगर्भो देवादिरनादिरुपचारतः ।<br>
भूपद्मकर्णिकासंस्थो ब्रह्माग्रे समजायत॥४६.२१॥ <br>
तस्य वर्षशतं त्वेकं परमायुर्महात्मनः ।<br>
ब्रह्म्येणैव हि मानेन तस्य संख्यां निबोध मे॥४६.२२॥ <br>
निमेषैर्दशभिः काष्ठा तथा पञ्चभिरुच्यते ।<br>
कलास्त्रिंशच्च वै काष्ठा मुहूर्तं त्रिंशत्ताः कलाः॥४६.२३॥ <br>
अहोरात्रं मुहूर्तानां नृणां त्रिंशत्तु वै स्मृतम् ।<br>
अहोरात्रैश्च त्रिंशद्भिः पक्षौ द्वौ मास उच्यते॥४६.२४॥ <br>
तैः षड्भिरयनं वर्षं द्वेऽयने दक्षिणोत्तरे ।<br>
तद्देवानामहोरात्रं दिनं तत्रोत्तरायणम्॥४६.२५॥ <br>
दिव्यैर्वर्षसहस्रैस्तु कृतत्रेतादिसंज्ञितम् ।<br>
चतुर्युगं द्वादशभिस्तद्विभागं शृणुष्व मे॥४६.२६॥ <br>
चत्वारि तु सहस्राणि वर्षाणां कृतमुच्यते ।<br>
शतानि सन्ध्या चत्वारि सन्ध्यांशश्च तथाविधः॥४६.२७॥ <br>
त्रेता त्रीणि सहस्राणि दिव्याब्दानां शतत्रयम् ।<br>
तत्सन्ध्या तत्समा चैव सन्ध्यांशश्च तथाविधः॥४६.२८॥ <br>
द्वापरं द्वे सहस्रे तु वर्षाणां द्वे शते तथा ।<br>
तस्य सन्ध्या समाख्याता द्वे शताब्दे तदंशकः॥४६.२९॥ <br>
कलिः सहस्रं दिव्यानामब्दानां द्विजसत्तम ।<br>
सन्ध्या सन्ध्यांशकश्चैव शतकौ समुदाहृतौ॥४६.३०॥ <br>
एषा द्वाधशसाहस्त्री युगाख्या कविभिः कृता ।<br>
एतत् सहस्रगुणितमो ब्राह्म्यमुदाहृतम्॥४६.३१॥ <br>
ब्रह्मणो दिवसे ब्रह्मन् मनवः स्युश्चतुर्दश ।<br>
भवन्ति भागशस्तेषां सहस्रं तद्विभज्यते॥४६.३२॥ <br>
देवाः सप्तर्षयः सेन्द्रा मनुस्तत्सूनवो नृपाः ।<br>
मनुना सह सृज्यन्ते संह्रियन्ते च पूर्ववत्॥४६.३३॥ <br>
चतुर्युगानां संख्याता साधिका ह्ये कसप्ततिः ।<br>
मन्वन्तरं तस्य संख्यां मानुषाब्दैर्निबोध मे॥४६.३४॥ <br>
त्रिंशत्कोट्यस्तु संपूर्णाः संख्याताः संख्यया द्विज ।<br>
सत्पषष्टिस्तथान्यानि नियुतानि च संख्यया॥४६.३५॥ <br>
विंशतिश्च सहस्राणि कालोऽयं साधिकं विना ।<br>
एतन्मन्वन्तरं प्रोक्तं दिव्यैर्वर्षैर्निबोध मे॥४६.३६॥ <br>
अष्टौ वर्षसहस्राणि दिव्यया संख्यया युतम् ।<br>
द्विपञ्चाशत्तथान्यानि सहस्राण्यधिकानि तु॥४६.३७॥ <br>
चतुर्दशगुणो ह्येष कालो ब्रह्म्यमहः स्मृतम् ।<br>
तस्यान्ते प्रलयः प्रोक्तो ब्रह्मन् नैमित्तिको बुधैः॥४६.३८॥ <br>
भूर्लोकोऽथ भुवर्लोकः स्वर्लोकश्च विनाशिनः ।<br>
तथा विनाशमायान्ति महर्लोकश्च तिष्ठति॥४६.३९॥ <br>
तद्वासिनोऽपि तापेन जनलोकं प्रयान्ति वै ।<br>
एकार्णवे च त्रैलोक्ये ब्रह्मा स्वपिति वै निशि॥४६.४०॥ <br>
तत्प्रमाणैव सा रात्रिस्तदन्ते सृज्यते पुनः ।<br>
एवन्तु ब्रह्मणो वर्षमेकं वर्षशतन्तु तत्॥४६.४१॥ <br>
शतं हि तस्य वर्षाणां परमित्यभिधीयते ।<br>
पञ्चाशद्भिस्तथा वर्षैः परार्धमिति कीर्त्यते॥४६.४२॥ <br>
एवमस्य परार्धन्तु व्यतीतं द्विजसत्तम ।<br>
यस्यान्तेऽभून्महाकल्पः पाद्म इत्यभिविश्रुतः॥४६.४३॥ <br>
द्वितीयस्य परार्धस्य वर्तमानस्य वै द्विज ।<br>
वाराह इति कल्पोऽयं प्रथमः परिकल्पितः॥४६.४४॥ <br>
<br>
इति श्रीमार्कण्डेयपुराणे ब्रह्मायुप्रमाणो नाम षट्टत्वारिंशोऽध्यायः<br>
<br>
47(44)<br>
सप्तचत्वारिशोऽध्यायः ४७<br>
<br>
क्रौष्टुकिरुवाच<br>
यथा ससर्ज वै ब्रह्मा भगवानादिकृत् प्रजाः ।<br>
प्रजापतिः पतिर्देवस्तन्मे विस्तरतो वद॥४७.१॥ <br>
मार्कण्डेय उवाच<br>
कथयाम्येष ते ब्रह्मन् ससर्ज भगवान् यथा ।<br>
लोककृच्छाश्वतः कृत्स्नं जगत् स्थावरजङ्गमम्॥४७.२॥ <br>
पद्मावसाने प्रलये निशासुत्पोत्थितः प्रभुः ।<br>
सत्त्वोद्रिक्तस्तदा ब्रह्मा शून्यं लोकमवैक्षत॥४७.३॥ <br>
इमञ्चोदाहरन्त्यत्र श्लोकं नारायणं प्रति ।<br>
ब्रह्मस्वरूपिणं देवं जगतः प्रभवाप्ययम्॥४७.४॥ <br>
आपो नारा वै तनव इत्यपां नाम शुश्रुम ।<br>
तासु शेते स यस्माच्च तेन नारायणः स्मृतः॥४७.५॥ <br>
विबुद्धः सलिले तस्मिन् विज्ञायान्तर्गतां महीम् ।<br>
अनुमानात् समुद्धारं कर्तुकामस्तदा क्षिते॥४७.६॥ <br>
अकरोत् स तनूरन्याः कल्पादिषु यथा पुरा ।<br>
मत्स्यकूर्मादिकास्तद्वद्वाराहं वपुरास्थितः॥४७.७॥ <br>
वेदयज्ञमयं दिव्यं वेदयज्ञमयो विभुः ।<br>
रूपं कृत्वा विवेशाप्सु सर्वगः सर्वसम्भवः॥४७.८॥ <br>
समुद्धृकत्य च पातालान्मुमोच सलिले भुवम् ।<br>
जनलोकस्थितैः सिद्धैश्चिन्त्यमानो जगत्पतिः॥४७.९॥ <br>
तस्योपरि जलौघस्य महती नैरिव स्थिता ।<br>
विततत्वात्तु देहस्य न मही याति संप्लवम्॥४७.१०॥ <br>
ततः क्षितिं समीकृत्य पृथिव्यां सोऽसृजद् गिरीन् ।<br>
प्राक् सर्गे दह्यमाने तु तदा संवर्तकाग्निना॥४७.११॥ <br>
तेनाग्निना विशीर्णास्ते पर्वता भुवि सर्वशः ।<br>
शैला एकार्णवे मग्ना वायुनापस्तु संहताः॥४७.१२॥ <br>
निषक्ता यत्र यत्रासंस्तत्र तत्राचलाभवन् ।<br>
भूविभागन्ततः कृत्वा सप्तद्वीपोपशोभितम्॥४७.१३॥ <br>
भूराद्यांश्चतुरो लोकान् पूर्वंवत् समकल्पयत् ।<br>
सृष्टिञ्चिन्तयतस्तस्य कल्पादिषु यथा पुरा॥४७.१४॥ <br>
अबुद्धिपूर्वकस्तस्मात् प्रादुर्भूतस्तमोमयः ।<br>
तमो मोहो महामोहस्तामिस्त्रो ह्यन्धसंज्ञितः॥४७.१५॥ <br>
अविद्या पञ्चपर्वैषा प्रादुर्भूता महात्मनः ।<br>
पञ्चधावस्थितः सर्गो ध्यायतोऽप्रतिबोधवान्॥४७.१६॥ <br>
बहिरन्तश्चाप्रकाशः संवृतात्मा नगात्मकः ।<br>
मुख्या नगा यतश्चोक्ता मुख्यसर्गस्ततस्त्वयम्॥४७.१७॥ <br>
तं दृष्ट्वासाधकं सर्गममन्यदपरं पुनः ।<br>
तस्याभिध्यायतः सर्गं तिर्यक्स्त्रोतो ह्यवर्तत॥४७.१८॥ <br>
यस्मात्तिर्यक्प्रवृत्तिः सा तिर्यक्स्त्रोतस्ततः स्मृतः ।<br>
पश्वादयस्ते विख्यातास्तमः प्रायो ह्यवेदिनः॥४७.१९॥ <br>
अत्पथग्राहिनश्चैव तेऽज्ञाने ज्ञानमानिनः ।<br>
अहङ्कृता अहंमाना अष्टाविशशद्विधात्मकाः॥४७.२०॥ <br>
अन्तः प्रकाशास्ते सर्वे आवृतास्तु परस्परम् ।<br>
तमप्यसाधकं मत्वा ध्यायतोऽन्यस्ततोऽभवत्॥४७.२१॥ <br>
ऊर्ध्वस्त्रोतस्तृतीयस्तु सात्त्विकः समवर्तत ।<br>
ते सुखप्रीतिबहुला बहिरन्तस्त्वनावृताः॥४७.२२॥ <br>
प्रकाशा बहिरन्तश्च ऊर्ध्वस्त्रोतः समुद्भवाः ।<br>
तुष्टात्मकस्तृतीयस्तु देवसर्गो हि स स्मृतः॥४७.२३॥ <br>
तस्मिन् सर्गेऽभवत् प्रीतिर्निष्पन्ने ब्रह्मणस्तदा ।<br>
ततोऽन्यं स तदा दध्यौ साधकं सर्गमुत्तमम्॥४७.२४॥ <br>
तथाभिध्यायतस्तस्य सत्याभिध्यायिनस्ततः ।<br>
प्रादुर्बभौ तदाव्यक्तादर्वाक्स्त्रोतस्तु साधकः॥४७.२५॥ <br>
यस्मादर्वाग् व्यवर्तन्त ततोर्ऽवाक्स्त्रोतसस्तु ते ।<br>
ते च प्रकाशबहुलास्तमोद्रिक्ता रजोऽधिकाः॥४७.२६॥ <br>
तस्मात् ते दुः खबहुला भूयोभूयश्च कारिणः ।<br>
प्रकाशा बहिरन्तश्च मनुष्याः साधकाश्च ते॥४७.२७॥ <br>
पञ्चमोऽनुग्रहः सर्गः स चतुर्धा व्यवस्थितः ।<br>
विपर्ययेण सिद्ध्या च शान्त्या तुष्ट्या तथैव च॥४७.२८॥ <br>
निर्वृत्तं वर्तमानञ्च तेर्ऽथं जानन्ति वै पुनः ।<br>
भूतादिकानां भूतानां षष्ठः सर्ग स उच्यते॥४७.२९॥ <br>
ते परिग्राहिणः सर्वे संविभागरतास्तथा ।<br>
चोदनाश्चाप्यशीलाश्च ज्ञेया भूतादिकाश्च ते॥४७.३०॥ <br>
प्रथमो महतः सर्गो विज्ञेयो ब्रह्मणस्तु सः ।<br>
तन्मात्राणां द्वितीयस्तु भूतसर्गः स उच्यते॥४७.३१॥ <br>
वैकारिकस्तृतीयस्तु सर्गश्चैन्द्रियकः स्मृतः ।<br>
इत्येष प्राकृतः सर्गः संभूतो बुद्धैपूर्वकः॥४७.३२॥ <br>
मुख्यः सर्गश्चतुर्थस्तु मुख्या वै स्थावराः स्मृताः ।<br>
तिर्यक्स्त्रोतस्तु यः प्रोक्तस्तिर्यग्योन्यः स पञ्चमः॥४७.३३॥ <br>
तथोर्ध्वस्त्रोतसां षष्ठो देवसर्गस्तु स स्मृतः ।<br>
ततोर्ऽवाक्स्त्रोतसां सर्गः सप्तमः स तु मानुषः॥४७.३४॥ <br>
अष्टमोऽनुग्रहः सर्गः सात्त्विकस्तामसश्च सः ।<br>
पञ्चैते वैकृताः सर्गाः प्राकृतास्तु त्रयः स्मृताः॥४७.३५॥ <br>
प्राकृतो वैकृतश्चैव कौमारो नवमः स्मृतः ।<br>
इत्येते वै समाख्याता नव सर्गाः प्रजापतेः॥४७.३६॥ <br>
<br>
इति श्री मार्कण्डेयपुराणे प्राकृतवैकृतसर्गो नाम सप्तचात्वारिंशोऽध्यायः<br>
<br>
48(45)<br>
अष्टचत्वारिंशोऽध्यायः- ४८<br>
<br>
क्रौष्टुकिरुवाच<br>
समासात् कथिता सृष्टिः सम्यग् भगवता मम ।<br>
देवादीनां भवं ब्रह्मन् विस्तरात्तु ब्रवीहि मे॥४८.१॥ <br>
मार्कण्डेय उवाच<br>
कुशलाकुशलैर्ब्रह्मन्&nbsp;! भाविता पूर्वकमर्मभिः ।<br>
ख्याता तथा ह्यनिर्मुक्ताः प्रलये ह्यु पसंहृताः॥४८.२॥ <br>
देवाद्याः स्थावरान्ताश्च प्रजा ब्रह्मंश्चतुर्विधाः ।<br>
ब्रह्मणः कुर्वतः सृष्टिं जज्ञिरे मानसास्तदा॥४८.३॥ <br>
ततो देवासुरान् पितॄन् मानुषांश्च चतुष्टयम् ।<br>
सिसृक्षुरम्भांस्येतानि स्वमात्मानमयूयुजत्॥४८.४॥ <br>
युक्तात्मनस्तमोमात्रा उद्रिक्ताभूत् प्रजापतेः ।<br>
सिसृक्षोर्जघनात् पूर्वमसुरा जज्ञिरे ततः॥४८.५॥ <br>
उत्ससर्ज ततस्तान्तु तमोमात्रात्मिकां तनुम् ।<br>
सापविद्धा तनुस्तेन सद्यो रात्रिरजायत॥४८.६॥ <br>
अन्यां तनुमुपादाय सिसृक्षुः प्रीतिमाप सः ।<br>
सत्त्वोद्रेकास्ततो देवा मुखतस्तस्य जज्ञिरे॥४८.७॥ <br>
उत्ससर्ज च भूतेशस्तनुं तामप्यसौ विभुः ।<br>
सा चापविद्धा दिवसं सत्त्वप्रायमजायत्॥४८.८॥ <br>
सत्त्वमात्रात्मिकामेव ततोऽन्यां जगृहे तनुम् ।<br>
पितृवन्मन्यमानस्य पितरस्तस्य जज्ञिरे॥४८.९॥ <br>
सृष्ट्वा पितॄनुत्ससर्ज तनुं तामपि स प्रभुः ।<br>
सा चोत्सृष्टाभवत् सन्ध्या दिवननक्तान्तरस्थिता॥४८.१०॥ <br>
रजोमात्रात्मिकामन्यां तनुं भेजेऽथ स प्रभुः ।<br>
ततो मनुष्याः सम्भूता रजोमात्रासमुद्भवाः॥४८.११॥ <br>
सृष्ट्वा मनुष्यान् स विभुरुत्ससर्ज तनुं ततः ।<br>
ज्योत्स्ना समभवत् सा च नक्तान्तेऽहर्मुखे च या॥४८.१२॥ <br>
इत्येतास्तनवस्तस्य देवदेवस्य धीमतः ।<br>
ख्याता रात्र्यहनी चैव सन्ध्या ज्योत्स्ना च वै द्विज॥४८.१३॥ <br>
ज्योत्स्तना सन्ध्या तथैवाह---सत्त्वमात्रात्मकं त्रयम् ।<br>
तमोमात्रात्मिका रात्रिः सा वै तस्मात् त्रियामिका॥४८.१४॥ <br>
तस्माद् देवा दिवा रात्रावसुरास्तु बलान्विताः ।<br>
ज्योत्स्नागमे च मनुजाः सन्ध्यायां पितरस्तथा॥४८.१५॥ <br>
भवन्ति बलिनोऽधृष्या विपक्षाणां न संशयः ।<br>
तद्विपर्ययमासाद्य प्रयान्ति च विपर्ययम्॥४८.१६॥ <br>
ज्योत्स्नो रात्र्यहनी सन्ध्या चत्वार्येतानि वै प्रभोः ।<br>
ब्रह्मणस्तु शरीराणि त्रिगुणोपश्रितानि तु॥४८.१७॥ <br>
चत्वार्येतान्यथोत्पाद्य तनुमन्यां प्रजापतिः ।<br>
रजस्तमोमयीं रात्रौ जगृहे क्षुत्तृडन्वितः॥४८.१८॥ <br>
तदन्धकारे क्षुत्क्षामानसृजद् भगवानजः ।<br>
विरूपान् श्मश्रुलानत्तुमारब्धास्ते च तां तनुम्॥४८.१९॥ <br>
रक्षाम इति तेभ्योऽन्ये य ऊचुस्ते तु राक्षसाः ।<br>
खादाम इति ये चोचुस्ते यक्षा यक्षणात् द्विज॥४८.२०॥ <br>
तान् दृष्ट्वा ह्यप्रियेणास्य केशाः शीर्यन्त वेधसः ।<br>
समारोहणहीनाश्च शिरसो ब्रह्मणस्तु ते॥४८.२१॥ <br>
सर्पणात्तेऽभवन् सर्पा हीनत्वादहयः स्मृताः ।<br>
सर्पान् दृष्ट्वा ततः क्रोधात् क्रोधात्मानो विनिर्ममे॥४८.२२॥ <br>
वर्णेन कपिलेनोग्रास्ते भूताः पिशिताशनाः ।<br>
ध्यायतो गां ततस्तस्य गन्धर्वा जज्ञिरे सुताः॥४८.२३॥ <br>
जज्ञिरे पिबतो वाचं गन्धर्वास्तेन ते स्मृताः ।<br>
अष्टास्वेतासु सृष्टासु देवयोनिषु स प्रभुः॥४८.२४॥ <br>
ततः स्वदेहतोऽन्यानि वयांसि पशवोऽसृजत् ।<br>
मुखतोऽजाः ससर्जाथ वक्षसश्चावयोऽसृजत्॥४८.२५॥ <br>
गावश्चैवोदराद् ब्रह्मा पार्श्वाभ्याञ्च विनिर्ममे ।<br>
पद्भ्याञ्चाश्वान् स मातङ्गान् रासबान् शशकान् मृगान्॥४८.२६॥ <br>
उष्ट्रानश्वतरांश्चैव नानारूपाश्च जातयः ।<br>
ओषध्यः फलमूलिन्यो रोमभ्यस्तस्य जज्ञिरे॥४८.२७॥ <br>
एवं पश्वोषधीः सृष्ट्वा ह्ययजच्चाध्वरे विभुः ।<br>
तस्मादादौ तु कल्पस्य त्रेतायुगमुखे तदा॥४८.२८॥ <br>
गौरजः पुरुषो मेषो अश्वाश्वतरगर्दभाः ।<br>
एतान् ग्राम्यान् पशूनाहुरारण्यांश्च निबोध मे॥४८.२९॥ <br>
श्वापदं द्विखुरं हस्ती वानराः पक्षिपञ्चमाः ।<br>
औदकाः पशवः षष्ठाः सप्तमास्तु सरीसृपाः॥४८.३०॥ <br>
गायत्रीञ्च ऋचञ्चैव त्रिवृत् सोमं रथन्तरम् ।<br>
अग्निष्टोमञ्च यज्ञानां निर्ममे प्रथमान्मुखात्॥४८.३१॥ <br>
यजूंषि त्रैष्टुभं धन्दः स्तोमं पञ्चदशन्तथा ।<br>
बृहत् साम तथोकथञ्च दक्षिणादसृजन्मुखात्॥४८.३२॥ <br>
सामानि जगतीच्छन्दः स्तोमं पञ्चदशन्तथा ।<br>
वैरूपमतिरात्रञ्च निर्ममे पश्चिमान्मुखात्॥४८.३३॥ <br>
एकविशमथर्वाणमाप्तोर्यामाणमेव च ।<br>
अनुष्टुभं सवैराजमुत्तरादसृजन्मुखात्॥४८.३४॥ <br>
विद्युतोऽशनिमेघाश्च रोहितेन्द्रधनूंषि च ।<br>
वयांसि च ससर्जादौ कल्पस्य भगवान् विभुः॥४८.३५॥ <br>
उच्चावचानि भूतानि गात्रेभ्यस्तलस्य जज्ञिरे ।<br>
सृष्ट्वा चतुष्टयं पूर्वं देवासुरपितॄन् प्रजाः॥४८.३६॥ <br>
ततोऽसृजत् स भूतानि स्थावराणि चराणि च ।<br>
यक्षान् पिशाचान् गन्धर्वांस्तथैवाप्सरसाङ्गणान्॥४८.३७॥ <br>
नरकिन्नररक्षांसि वयः पशुमृगोरगान् ।<br>
अव्ययञ्च व्ययञ्चैव यदिदं स्थाणुजङ्गमम्॥४८.३८॥ <br>
तेषां ये यानि कर्माणि प्राक् सृष्टेः प्रतिपेदिरे ।<br>
तान्येव प्रतिपद्यन्ते सृज्यमानाः पुनः पुनः॥४८.३९॥ <br>
हिंस्त्राहिंस्त्रे मृदुक्रूरे धर्माधर्मावृतानृते ।<br>
तद्भाविताः प्रपद्यन्ते तस्मात्तत्तस्य रोचते॥४८.४०॥ <br>
इन्द्रियार्थेषु भूतेषु शरीरेषु च स प्रभुः ।<br>
नानात्वं विनियोगञ्च धातैव व्यदधात् स्वयम्॥४८.४१॥ <br>
नाम रूपञ्च भूतानां कृत्यानाञ्च प्रपञ्चनम् ।<br>
वेदशब्देभ्य एवादौ देवादीनाञ्चकार सः॥४८.४२॥ <br>
ऋषीणां नामधेयानि याश्च देवेषु सृष्टयः ।<br>
शर्वर्यन्ते प्रसूतानामन्येषाञ्च ददाति सः॥४८.४३॥ <br>
यथर्तावृतुलिङ्गानि नानारूपाणि पर्यये ।<br>
दृश्यन्ते तानि तान्येव तथा भावा युगादिषु॥४८.४४॥ <br>
एवंविधाः सृष्टयस्तु ब्रह्मणोऽव्यक्तजन्मनः ।<br>
शर्वर्यन्ते प्रबुद्धस्य कल्पे कल्पे भवन्ति वै॥४८.४५॥ <br>
<br>
इति श्रीमार्कण्डेयपुराणे सृष्टिप्रकारणनामाष्टचत्वारिंशोऽध्यायः<br>
<br>
49(46)<br>
ऊनपञ्चाशोऽध्यायः- ४९<br>
<br>
क्रौष्टुकिरुवाच<br>
अर्वाक्स्त्रोतस्तु कथितो भवता यस्तु मानुषः ।<br>
ब्रह्मन्&nbsp;! विस्तरतो ब्रूहि ब्रह्मा समसृजद्यथा॥४९.१॥ <br>
यथा च वर्णानसृजद्यद् गुणाश्च महामते ।<br>
यच्च येषां स्मृतं कर्म विप्रादीनां वदस्व तत्॥४९.२॥ <br>
मार्कण्डेय उवाच<br>
ब्रह्मणः सृजतः पूर्वं सत्याभिध्यायिनस्तथा ।<br>
मिथुनानां सहस्रन्तु मुखात् सोऽथासृजन्मुने॥४९.३॥ <br>
जातास्ते ह्यु पपद्यन्ते सत्त्वोद्रिक्ताः स्वतेजसः ।<br>
सहस्रमन्यद्वक्षस्तो मिथुनानां ससर्ज ह॥४९.४॥ <br>
ते सर्वे रजसोद्रिक्ताः शुष्मिणश्चाप्यमर्षिणः ।<br>
ससर्जान्यते सहस्रन्तु द्वन्द्वानामूरुतः पुनः॥४९.५॥ <br>
रजस्तमोभ्यामुद्रिक्ता ईहाशीलास्तु ते स्मृताः ।<br>
पद्भ्यां सहस्रमन्यच्च मिथुनानां ससर्ज ह॥४९.६॥ <br>
उद्रिक्तास्तमसा सर्वे निः श्रीका ह्यल्पचेतसः ।<br>
ततः संहर्षमाणास्ते द्वन्द्वोत्पन्नास्तु प्राणिनः॥४९.७॥ <br>
अन्योन्यहृर्च्छ्याविष्टा मैथुनायोपचक्रमुः ।<br>
ततः प्रभृति कल्पेऽस्मिन् मिथुनानां हि सम्भवः॥४९.८॥ <br>
मासि मास्यार्तवं यत् तु न तदासीत्तु योषिताम् ।<br>
तस्मात्तदा न सुषुवुः सेवितैरपि मैथुनैः॥४९.९॥ <br>
आयुषोऽन्ते प्रसूयन्ते मिथुनान्येव ताः सकृत् ।<br>
ततः प्रभृति कल्पेऽस्मिन् मिथुनानां हि सम्भवः॥४९.१०॥ <br>
ध्यानेन मनसा तासां प्रजानां जायते सकृत् ।<br>
शब्दादिर्विषयः शुद्धः प्रत्येकं पञ्चलक्षणः॥४९.११॥ <br>
इत्येषा मानुषी सृष्टिर्या पूर्वं वै प्रजापतेः ।<br>
तस्यान्ववायसम्भूता यैरिदं पूरितं जगत्॥४९.१२॥ <br>
सरित्सरः समुद्रांश्च सेवन्ते पर्वतानपि ।<br>
तास्तदा ह्यल्पशीतोष्णा युगे तस्मिंश्चरन्ति वै॥४९.१३॥ <br>
तृप्तिं स्वाभाविकीं प्राप्ता विषयेषु महामते ।<br>
न तासां प्रतिघातोऽस्ति न द्वेषो नापि मत्सरः॥४९.१४॥ <br>
पर्वतोदधिसेविन्यो ह्यनिकेतास्तु सर्वशः ।<br>
ता वै निष्कामचारिण्यो नित्यं मुदितमानसाः॥४९.१५॥ <br>
पिशाचोरगरक्षांसि तथा मत्सरिणो जनाः ।<br>
पशवः पक्षिणश्चैव नक्रा मत्स्याः सरीसृपाः॥४९.१६॥ <br>
अवारका ह्यण्डजा वा ते ह्यधर्मप्रसूतयः ।<br>
न मूलफलपुष्पाणि नार्तवा वत्सराणि च॥४९.१७॥ <br>
सर्वकालसुखः कालो नात्यर्थं घर्मशीतता ।<br>
कालेन गच्छता तेषां चित्रा सिद्धिरजायत॥४९.१८॥ <br>
ततश्च तेषां पूर्वाह्ने मध्याह्ने च वितृप्तता ।<br>
पुनस्तथेच्छतां तृप्तिरनायासेन साभवत्॥४९.१९॥ <br>
इच्छताञ्च तथायासो मनसः समजायत ।<br>
अपां सौक्ष्म्यं ततस्तासां सिद्धिर्नानारसोल्लसा॥४९.२०॥ <br>
समजायत चैवान्या सर्वकामप्रदायिनी ।<br>
असंस्कार्यैः शरीरैश्च प्रजास्ताः स्थिरयौवनाः॥४९.२१॥ <br>
तासां विना तु संकल्पं जायन्ते मिथुनाः प्रजाः ।<br>
समं जन्म च रूपञ्च म्रियन्ते चैव ताः समम्॥४९.२२॥ <br>
अनिच्छाद्वेषसंयुक्ता वर्तन्ते तु परस्परम् ।<br>
तुल्यरूपायुषः सर्वा अधमोत्तमतां विना॥४९.२३॥ <br>
तत्वारि तु सहस्राणि वर्षाणां मानुषाणि तु ।<br>
आयुः प्रमाणं जीवन्ति न च क्लेशाद्विपत्तयः॥४९.२४॥ <br>
क्वचित् क्वचित् पुनः साभूत् क्षितिर्भाग्येन सर्वशः ।<br>
कालेन गच्छता नाशमुपयान्ति यथा प्रजाः॥४९.२५॥ <br>
तथा ताः क्रमशो नाशं जग्मुः सर्वत्र सिद्धयः ।<br>
तासु सर्वासु नष्टासु नभसः प्रच्युता नराः॥४९.२६॥ <br>
प्रायशः कल्पवृक्षास्ते संभूता गृहसंज्ञिताः ।<br>
सर्वे प्रत्युपभोगाश्च तासं तेभ्यः प्रजायते॥४९.२७॥ <br>
वर्तयन्ति स्म तेभ्यस्तास्त्रेतायुगमुखे तदा ।<br>
ततः कालेन वै रागस्तासामाकस्मिकोऽभवत्॥४९.२८॥ <br>
मासि मास्यार्तवोत्पत्त्या गर्भोत्पत्तिः पुनः पुनः ।<br>
रागोत्पत्त्या ततस्तासां वृक्षास्ते गृहसंज्ञिताः॥४९.२९॥ <br>
ब्रह्मन्नन्वपरेषान्तु पेतुः शाखा महीरुहाम् ।<br>
वस्त्राणि च प्रसूयन्ते फलेष्वाभरणानि च॥४९.३०॥ <br>
तेष्वेव जायते तेषां गन्धवर्णरसान्वितम् ।<br>
अमाक्षिकं माहवीर्यं पुटके पुटके मधु॥४९.३१॥ <br>
तेन वा वर्तयन्ति स्म मुखे त्रेयायुगस्य वै ।<br>
ततः कालान्तरेणैव पुनर्लोभान्वितास्तु ताः॥४९.३२॥ <br>
वृक्षांस्ताः पर्यगृह्णन्त ममत्वाविष्टचेतसः ।<br>
नेशुस्तेनापचारेण तेऽपि तासां महीरुहाः॥४९.३३॥ <br>
ततो द्वन्द्वान्यजायन्ते शीतोष्णक्षुन्मुखानि वै ।<br>
तास्तद्द्वन्द्वोपघातार्थं चक्रुः पूर्वं पुराणि तु॥४९.३४॥ <br>
मरुधन्वषु दुर्गेषु पर्वतेषु दरीषु च ।<br>
संश्रयन्ति च दुर्गाणि वार्क्षं पार्वतमौदकम्॥४९.३५॥ <br>
कृत्रिमञ्च तथा दुर्गं मित्वा मित्वात्मनो।ङ्गुलैः ।<br>
मानार्थानि प्रमाणानि तास्तु पूर्वं प्रचक्रिरे॥४९.३६॥ <br>
परमाणुः परं सूक्ष्मं त्रषरेणुर्महीरजः ।<br>
बालाग्रञ्चैव लिक्षां च यूकां चाथ यवोदरम्॥४९.३७॥ <br>
क्रमादष्टगुणान्याहुर्यवानष्टौ तथाङ्गुलम् ।<br>
षडङ्गुलं पदं तच्च वितस्तिर्द्विगुणं स्मृतम्॥४९.३८॥ <br>
द्वे वितस्ती तथा हस्तो ब्राह्म्यतीर्थादिवेष्टनः ।<br>
चतुर्हस्तं धनुर्दण्डो नाडिकार्युगमेव च॥४९.३९॥ <br>
धनुषां द्वे सहस्रे तु गव्यूतिस्तच्चतुर्गुणम् ।<br>
प्रोक्तञ्च योजवनं प्राज्ञैः संख्यानार्थमिदं परम्॥४९.४०॥ <br>
चतुर्णामथ दुर्गाणां स्वसमुत्थानि त्रीणि तु ।<br>
चतुर्थं कृत्रिमं दुर्गं ते चक्रुर्यत्नतस्तु वै॥४९.४१॥ <br>
पुरञ्च खेटकञ्चैव तद्वद् द्रोणीमुखं द्विज ।<br>
शाखानगरकञ्चापि तथा कर्वटकं द्रमी॥४९.४२॥ <br>
ग्रामं सघोषविन्यासं तेषु चावसथान् पृथक् ।<br>
सोत्सेधवप्रकारञ्च सर्वतः परिखावृतम्॥४९.४३॥ <br>
योजनार्धार्धविष्कम्भमष्टभागायतं पुरम् ।<br>
प्रागुदक्प्रवणं शस्तं शुद्धवंशबहिर्गमम्॥४९.४४॥ <br>
तदर्धेन तथा खेटं तत्पादेन च कर्वटम् ।<br>
न्यूनं द्रोणीमुखं तस्मादन्तभागेन चोच्यते॥४९.४५॥ <br>
प्राकारपरिखाहीनां पुरं खर्वटमुच्यते ।<br>
शाखानगरकञ्चान्यन्मन्त्रिसामन्तभुक्तिमत्॥४९.४६॥ <br>
तथा शूद्रजनप्रायाः स्वसमृद्धिकृषीबलाः ।<br>
क्षेत्रोपभोग्यभूमध्ये वसतिर्ग्रामसंज्ञिता॥४९.४७॥ <br>
अन्यस्मान्नगरादेर्या कार्यमुद्दिश्य मानवैः ।<br>
क्रियते वसतिः सा वै विज्ञेया वसतिर्नरैः॥४९.४८॥ <br>
दुष्टप्रायो विना क्षेत्रैः परभूमिचरो बली ।<br>
ग्राम एव द्रमीसंज्ञो राजवल्लभसंश्रयः॥४९.४९॥ <br>
शकटारूढभाण्डैश्च गोपालैर्विपणं विना ।<br>
गोसमूहैस्तथा घोषो यत्रेच्छाभूमिकेतनः॥४९.५०॥ <br>
त एवं नगरादींस्तु कृत्वा वासार्थमात्मनः ।<br>
निकेतनानि द्वन्द्वानां चक्रुरावसथाय वै॥४९.५१॥ <br>
गृहाकारा यथा पूर्वं तेषामासन्नहीरुहाः ।<br>
तथा संस्मृत्य तत्सर्वं चक्रुर्वेश्मानि ताः प्रजाः॥४९.५२॥ <br>
वृक्षस्यैवङ्गताः शाखास्तथैवञ्चापरी गताः ।<br>
नताश्चैवोन्नताश्चैव तद्वच्छाखाः प्रचक्रिरे॥४९.५३॥ <br>
याः शाखाः कल्पवृक्षाणां पूर्वमासन् द्विजोत्तम ।<br>
ता एव शाखा गेहानां शालात्वं तेन तासु तत्॥४९.५४॥ <br>
कृत्वा द्वन्द्वोपघातन्ते वार्तोपायमचिन्तयन् ।<br>
नष्टेषु मधुना सार्धं कल्पवृक्षेष्वशेषतः॥४९.५५॥ <br>
विषादव्याकुलास्ता वै प्रजास्तृष्णाक्षुधार्दिताः ।<br>
ततः प्रादुर्बभौ तासां सिद्धिस्त्रेतामुखे तदा॥४९.५६॥ <br>
वार्तास्वसाधिता ह्यन्या वृष्टिस्तासां निकामतः ।<br>
तासां वृष्ट्युदकानीह यानि निम्नगतानि वै॥४९.५७॥ <br>
वृष्ट्यावरुद्धैरभवत् स्त्रोतः खातानि निम्नगाः ।<br>
ये पुरस्तादपां स्तोका आपन्नाः पृथिवीतले॥४९.५८॥ <br>
ततो भूमेश्च संयोगादोषध्यस्तास्तदा भवन् ।<br>
अफालकृष्टाश्चानुप्ता ग्राम्यारण्याश्चतुर्दश॥४९.५९॥ <br>
ऋतुपुष्पफलाश्चैव वृक्षा गुल्माश्च जज्ञिरे ।<br>
प्रादुर्भावस्तु त्रेतायामाद्योऽयमौषधस्य तु॥४९.६०॥ <br>
तेनौषधेन वर्तन्ते प्रजास्त्रेतायुगे मुने ।<br>
रागलोभौ समासाद्य प्रजाश्चाकस्मिकौ तदा॥४९.६१॥ <br>
ततस्ताः पर्यग्वह्णन्त नदीक्षेत्राणि पर्वतान् ।<br>
वृक्षगुल्मौषधीश्चैवमात्मन्यायाद्यथाबलम्॥४९.६२॥ <br>
तेन दोषेण ता नेशुरौषध्यो मिषतां द्विज ।<br>
अग्रसद् भूर्युगपत्तास्तदौषध्यो महामते॥४९.६३॥ <br>
पुनस्तासु प्रणष्टासु विभ्रान्तास्ताः पुनः प्रजाः ।<br>
ब्रह्माणं शरणं जग्मुः क्षुधार्ताः परमेष्ठिनम्॥४९.६४॥ <br>
स चापि तत्त्वतो ज्ञात्वा तदा ग्रस्तां वसुन्धराम् ।<br>
वत्सं कृत्वा सुमेरुन्तु दुदोह भगवान् विभुः॥४९.६५॥ <br>
दुग्धेयं गौस्तदा तेन शस्यानि पृथिवीतले ।<br>
जज्ञिरे तानि बीजानि ग्राम्यारण्यास्तु ताः पुनः॥४९.६६॥ <br>
ओषध्यः फलपाकान्ता गणाः सप्तदशा स्मृताः ।<br>
व्रीहयश्च यवाश्चैव गोधूमा अणवस्तिलाः॥४९.६७॥ <br>
प्रियङ्गवो ह्युदाराश्च कोरदूषाः सचीनकाः ।<br>
माषा मुद्गा मसूराश्च निष्पावाः सकुलत्थकाः॥४९.६८॥ <br>
आढकाश्चणकाश्चैव गणाः सप्तदश स्मृताः ।<br>
इत्येता ओषधीनान्तु ग्राम्याणां जातयः पुरा॥४९.६९॥ <br>
ओषध्यो जज्ञियाश्चैव ग्राम्यारण्याश्चतुर्दश ।<br>
व्रीहयश्च यवाश्चैव गोधूमा अणवस्तिलाः॥४९.७०॥ <br>
प्रियङ्गुसप्तमा ह्येते अष्टमास्तु कुलत्थकाः ।<br>
श्यामाकास्त्वथ नीवारा यत्तिला सगवेधुकाः॥४९.७१॥ <br>
कुरुविन्दा मर्कटकास्तथा वेणुयवाश्च ये ।<br>
ग्राम्यारण्याः स्मृता ह्येता ओषध्यश्च चतुर्दश॥४९.७२॥ <br>
यदा प्रसृष्टा ओषध्यो न प्ररोहन्ति ताः पुनः ।<br>
ततः स तासां वृद्ध्यर्थं वार्तोपायञ्चकार ह॥४९.७३॥ <br>
ब्रह्मा स्वयम्भूर्भगवान् हस्तसिद्धिञ्च कर्मजाम् ।<br>
ततः प्रभृत्यथौषध्यः कृष्टपच्यास्तु जज्ञिरे॥४९.७४॥ <br>
संसिद्धायान्तु वार्तायां ततस्तासां स्वयं प्रभुः ।<br>
मर्यादां स्थापयामास यथान्यायं यथागुणम्॥४९.७५॥ <br>
वर्णानामाश्रमाणाञ्च धर्मान् धर्मभृतांवर ।<br>
लोकानां सर्ववर्णानां सम्यग्धर्मार्थपालिनाम्॥४९.७६॥ <br>
प्राजापत्यं ब्राह्मणानां स्मृतं स्थानं क्रियावताम् ।<br>
स्थानमैन्द्रं क्षत्रियाणां संग्रामेष्वपलायिनाम्॥४९.७७॥ <br>
वैश्यानां मारुतं स्थानं स्वधर्ममनुवर्तताम् ।<br>
गान्धर्वं शूद्रजातीनां परिचर्यानुवर्तताम्॥४९.७८॥ <br>
अष्टाशीतिसहस्राणामृषीणामूर्ध्वरेतसाम् ।<br>
स्मृतं तेषान्तु यत् स्थानं तदेव गुरुवासिनाम्॥४९.७९॥ <br>
सप्तर्षोणान्तु यत् स्थानं स्मृतं तद्वै वनौकसाम् ।<br>
प्राजापत्यं गृहस्थानां न्यासिनां ब्रह्मणः क्षयम् ।<br>
योगिनाममृतं स्थानमिति वै स्थानकल्पना॥४९.८०॥ <br>
<br>
इति श्रीमार्कण्डेयपुराणे सृष्टिप्रकरणे एकोनपञ्चाशदध्यायः<br>
<br>
<br>
<br>
50(47)<br>
मार्कण्डेय उवाच<br>
ततोऽभिद्यायतस्तस्य जज्ञिरे मानसीः प्रजाः ।<br>
तच्छरीरसमुत्पन्नैः कार्यैस्तैः कारणैः सह॥५०.१॥<br>
क्षेत्रज्ञाः समवर्तन्त गात्रेब्यस्तस्य धीमतः ।<br>
ते सर्वे समवर्तन्त ये मया प्रगुदाहृताः॥५०.२॥<br>
देवाद्याः स्थावरान्ताश्च त्रैगुण्यविषयाः स्मृताः ।<br>
एवंभूतानि सृष्टानि स्थावराणि चराणि च॥५०.३॥<br>
यदास्य ताः प्रजाः सर्वा न व्यवर्धन्त धीमतः ।<br>
अथान्यान्मानसान् पुत्रानु सदृशानात्मनोऽसृजत्॥५०.४॥<br>
भृगुं पुलस्त्यं पुलहं क्रतुमङ्गिरसन्तथा ।<br>
मरीचिं दक्षमत्रिञ्च वसिष्टञ्चैव मानसम्॥५०.५॥<br>
नव ब्रह्माण इत्येते पुराणे निश्चयङ्गताः ।<br>
ततोऽसृजत् पुनर्ब्रह्मा रुद्रं क्रोधात्मसम्भवम्॥५०.६॥<br>
सङ्कल्पञ्चैव धर्मञ्च पूर्वेषामपि पूर्वजम् ।<br>
सनन्दनादयो ये च पूर्वं सृष्टाः स्वयंभुवा॥५०.७॥<br>
न ते लोकेषु सज्जन्तो निरपेक्षाः समाहिताः ।<br>
सर्वे तेऽनागतज्ञाना वीतरागा विमत्सराः॥५०.८॥<br>
तेष्वेवं निरपेक्षेषु लोकसृष्टौ महात्मनः ।<br>
ब्रह्मणोऽभून्महाक्रोधस्तत्रोत्पन्नोर्ऽकसन्निभः॥५०.९॥<br>
अर्धनारीनरवपुः पुरुषोऽतिशरीरवान् ।<br>
विभजात्मानमित्युक्त्वा स तदान्तर्दधे ततः॥५०.१०॥<br>
स चोक्तो वै पृथक् स्त्रीत्वं पुरुषत्वं तथाकरोत् ।<br>
बिभेद पुरुषत्वञ्च दशधा चैकधा तु सः॥५०.११॥<br>
सौम्यासौम्यैस्तथा शान्तैः पुंस्त्वं स्त्रीत्वञ्च स प्रभुः ।<br>
बिभेद बहुधा देवः पुरुषैरसितैः सितैः॥५०.१२॥<br>
ततो ब्रह्मात्मसम्भूतं पूर्वं स्वायम्भुवं प्रभुः ।<br>
आत्मनः सदृशं कृत्वा प्रजापालो मनुं द्विज॥५०.१३॥<br>
शतरूपाञ्च तां नारीं तपोनिर्धूतकल्मषाम् ।<br>
स्वायम्भुवो मनुर्देवः पत्नीत्वे जगृहे विभुः॥५०.१४॥<br>
तस्माच्च पुरुषात् पुत्रौ शतरूपा व्यजायत ।<br>
प्रियव्रतोत्तानपादौ प्रख्यातावात्मकर्मभिः॥५०.१५॥<br>
कन्ये द्वे च तथा ऋद्धिं प्रसूतिञ्च ततः पिता ।<br>
ददौ प्रसूतिं दक्षाय तथा ऋद्धिं रुचेः पुरा॥५०.१६॥<br>
प्रजापतिः स जग्राह तयोर्यज्ञः सदक्षिणः ।<br>
पुत्रो जज्ञे महाभाग&nbsp;! दम्पतीमिथुनं ततः॥५०.१७॥<br>
यज्ञस्य दक्षिणायान्तु पुत्रा द्वादश जज्ञिरे ।<br>
यामा इति समाख्याता देवाः स्वायम्भुवोऽन्तरे॥५०.१८॥<br>
तस्य पुत्रास्तु यज्ञस्य दक्षिणायां सभास्वराः ।<br>
प्रसूत्याञ्च तथा दक्षश्चतस्त्रो विंशतिस्तथा॥५०.१९॥<br>
ससर्ज कन्यास्तासाञ्च सम्यङ्नामानि मे शृणु ।<br>
श्रद्धा लक्ष्मीर्धृतिस्तुष्टिः पुष्टिर्मेधा क्रिया तथा॥५०.२०॥<br>
बुद्धिर्लज्जा वपुः शान्तिः सिद्धिः कीर्तिस्त्रयोदशी ।<br>
पत्न्यर्थे प्रतिजग्राह धर्मो दाक्षायणीः प्रभुः॥५०.२१॥<br>
ताभ्यः शिष्टा यवीयस्य एकादश सुलोचनाः ।<br>
ख्यातिः सत्यथ सम्भूतिः स्मृतिः प्रीतिस्तथा क्षमा॥५०.२२॥<br>
सन्ततिश्चानसूया च ऊर्जा स्वाहा स्वधा तथा ।<br>
भृगुर्भवो मरीचिश्च तथा चैवाङ्गिरा मुनिः॥५०.२३॥<br>
पुलस्त्यः पुलहश्चैव क्रतुश्च ऋषयस्तथा ।<br>
वसिष्ठोऽत्रिस्तथा वह्निः पितरश्च यथाक्रमम्॥५०.२४॥<br>
ख्यात्याद्या जगृहुः कन्या मुनयो मुनिसत्तमाः ।<br>
श्रद्धा कामं श्रीश्च दर्पं नियमं धृतिरात्मजम्॥५०.२५॥<br>
सन्तोषञ्च तथा तुष्टिर्लोभं पुष्टिरजायत ।<br>
मेधा श्रुतं क्रिया दण्डं नयं विनयमेव च॥५०.२६॥<br>
बोधं बुद्धिस्तथा लज्जा विनयं वपुरात्मजम् ।<br>
व्यवसायं प्रजज्ञे वै क्षेमं शान्तिरसूयत॥५०.२७॥<br>
सुखं सिद्धिर्यशः कीर्तिरित्येते धर्मयोनयः ।<br>
कामादतिमुदं हर्षं धर्मपौत्रमसूयत॥५०.२८॥<br>
हिंसा भार्या त्वधर्मस्य तस्यां जज्ञे तथानृतम् ।<br>
कन्या च निरृतिस्तस्यां सुतौ द्वौ नरकं भयम्॥५०.२९॥<br>
माया च वेदना चैव मिथुनं द्वयमेतयोः ।<br>
तयोर्जज्ञेऽथ वै माया मृत्युं भूतापहारिणम्॥५०.३०॥<br>
वेदनात्मसुतञ्चापि दुःखं जज्ञेऽथ रौरवात् ।<br>
मृत्योर्व्याधि-जरा-शोक-तृष्णा-क्रोधाश्च जज्ञिरे॥५०.३१॥<br>
दुः खोद्भवाः स्मृता ह्येते सर्वे वाधर्मलक्षणाः ।<br>
नैषां भार्यास्ति पुत्रो वा सर्वे ते ह्यूर्ध्वरेतसः॥५०. ३२॥<br>
निरृतिश्च तथा चान्या मृत्योर्भार्याभवन्मुने ।<br>
अलक्ष्मीर्नाम तस्याञ्च मृत्योः पुत्राश्चतुर्दश॥५०.३३॥<br>
अलक्ष्मीपुत्रका ह्येते मृत्योरादेशकारिणः ।<br>
विनाशकालेषु नरान् भजन्त्येते शृणुष्व तान्॥५०.३४॥<br>
इन्द्रियेषु दशस्वेते तथा मनसि च स्थिताः ।<br>
स्वे स्वे नरं स्त्रियं वापि विषये योजयन्ति हि॥५०.३५॥<br>
अथेन्द्रियाणि चाक्रम्य रागक्रोधादिभिर्नरान् ।<br>
योजयन्ति यथा हानिं यान्त्यधर्मादिभिर्द्विज॥५०.३६॥<br>
अहङ्कारगतश्चान्यस्तथान्यो बुद्धिसंस्थितः ।<br>
विनाशाय नराः स्त्रीणां यतन्ते महोसंश्रिताः॥५०.३७॥<br>
तथैवान्यो गृहे पुंसां दुः सहो नाम विश्रुतः ।<br>
क्षुत्क्षामोऽधोमुखो नग्रश्चीरी काकसमस्वनः॥५०.३८॥<br>
स सर्वान् खादितुं सृष्टो ब्रह्मणा तमसो निधिः ।<br>
दंष्ट्राकरालमत्यर्थं विवृतास्यं सुभैरवम्॥५०.३९॥<br>
तमत्तुकाममाहेदं ब्रह्मा लोकपितामहः ।<br>
सर्वब्रह्ममयः शुद्धः कारणं जगतोऽव्ययः॥५०.४०॥<br>
ब्रह्मोवाच<br>
नात्तव्यन्ते जगदिदं जहि कोपं शमं व्रज ।<br>
त्यजैनान्तामसी वृत्तिमपास्य रजसः कलाम्॥५०.४१॥<br>
दुः सह उवाच<br>
क्षुत्क्षामोऽस्मि जगन्नाथ&nbsp;! पिपासुश्चापि दुर्बलः ।<br>
कथं तृप्तिमियान्नाथ&nbsp;! भवेयं बलवान् कथम् ।<br>
कश्चाश्रयो ममाक्याहि वर्तेयं यत्र निर्वृतः॥५०.४२॥<br>
ब्रह्मोवाच<br>
तवाश्रयो गृहं पुंसां जनश्चाधार्मिको बलम् ।<br>
पुष्टिं नित्यक्रियाहान्या भवान् वत्स&nbsp;! गमिष्यति॥५०.४३॥<br>
वृथास्फोटाश्च ते वस्त्रमाहारञ्च ददामि ते ।<br>
क्षतं कीटावपन्नञ्च तथा श्वबिरवेक्षितम्॥५०.४४॥<br>
भग्नभाणागतन्तद्वन्मुखवातोपशामितम् ।<br>
उच्छिष्टापक्वमास्विन्नमवलीढमसंस्कृतम्॥५०.४५॥<br>
भग्नासनस्थितैर्भुक्तमासन्नागतमेव च ।<br>
विदिङ्मुखं सन्ध्ययोश्च नृत्यवाद्यस्वनाकुलम्॥५०.४६॥<br>
उदक्योपहतं भुक्तमुदक्या दृष्टमेव च ।<br>
यच्चोपघातवत् किञ्चिद् भक्ष्यं पेयमथापि वा॥५०.४७॥<br>
एतानि तव पुष्ट्यर्थमन्यच्चापि ददामि ते ।<br>
अश्रद्धया हुतं दत्तमस्नातैर्यदवज्ञया॥५०.४८॥<br>
यन्नाम्बुपूर्वकं क्षिप्तमनर्थोकृतमेव च ।<br>
त्यक्तुमाविष्कृतं यत् तु दत्तं चैवातिविस्मयात्॥५०.४९॥<br>
दुष्टं क्रुद्धार्तदत्तञ्च यक्ष तद्भागि तत् फलम् ।<br>
यच्च पौनर्भवः किञ्चित् करोत्यामुष्मिकं क्रमम्॥५०.५०॥<br>
यच्च पौनर्भवा योषित् तद्यक्ष&nbsp;! तव तृप्तये ।<br>
कन्याशुल्कोपधानाय समुपास्ते धनक्रियाः॥५०.५१॥<br>
तथैव यक्ष&nbsp;! पुष्ट्यर्थमसच्छास्त्रक्रियाश्च याः ।<br>
यच्चार्थनिर्वृतं किञ्चिदधीतं यन्न सत्यतः॥५०.५२॥<br>
तत सर्वं तव कालांश्च ददामि तव सिद्धये ।<br>
गुर्विण्यभिगमे सन्ध्यानित्यकार्यव्यतिक्रमे॥५०.५३॥<br>
असच्छास्त्रक्रियालापदूषितेषु च दुः सह ।<br>
तवाभिभवसामर्थ्यं भविष्यति सदा नृषु॥५०.५४॥<br>
पङ्क्तिभेदे वृथापाके पाकभेदे तथा क्रिया ।<br>
नित्यञ्च गेहकलहे भविता वसतिस्तव॥५०.५५॥<br>
अपोष्यमाणे च तथा भृत्ये गोवाहनादिके ।<br>
असन्ध्याभ्युक्षितागारे काले त्वत्तो भयं नृणाम्॥५०.५६॥<br>
नक्षत्रग्रहपीडासु त्रिविधोत्पातदर्शने ।<br>
अशान्तिकपरान् यक्ष&nbsp;! नरानभिभविष्यसि॥५०.५७॥<br>
वृथोपवासिनो मर्त्या द्यूतस्त्रीषु सदा रताः ।<br>
त्वद्भाषणोपकर्तारो वैडालव्रतिकाश्च ये॥५०.५८॥<br>
अब्रह्मचारिणाधीतमिज्या चाविदुषा कृता ।<br>
तपोवने ग्राम्यभुजां तथैवानिर्वजितात्मनाम्॥५०.५९॥<br>
ब्राह्मण-क्षत्रिय-विशां शूद्राणाञ्च स्वकर्मतः ।<br>
परिच्युतानां या चेष्टा परलोकार्थमीप्सताम्॥५०.६०॥<br>
तस्याश्च यत् फलं सर्वं तत् ते यक्ष&nbsp;! भविष्यति ।<br>
अन्यच्च ते प्रयच्छामि पुष्ट्यर्थं सन्निबोध तत्॥५०.६१॥<br>
भवतो वैश्वदेवान्ते नामोच्चारणपूर्वकम् ।<br>
एतत् तवेति दास्यन्ति भवतो बलिमूर्जितम्॥५०.६२॥<br>
यः संस्कृताशी विधिवच्छुचिरन्तस्तथा बहिः ।<br>
अलोलुपो जितस्त्रीकस्तद्गेहमपवर्जय॥५०.६३॥<br>
पूज्यन्ते हव्यकव्याभ्यां देवताः पितरस्तथा ।<br>
यामयोऽतिथयश्चापि तद्गेहं यक्ष&nbsp;! वर्जय॥५०.६४॥<br>
यत्र मैत्री गृहे बालवृद्धयोषिन्नरेषु च ।<br>
तथा स्वजनवर्गेषु गृहं तच्चापि वर्जय॥५०.६५॥<br>
योषितोऽबिरता यत्र न वहिर्गमनोत्सुकाः ।<br>
लज्जान्विताः सदा गेहं यक्ष&nbsp;! तत् परिवर्जय॥५०.६६॥<br>
वयः सम्बन्धयोग्यानि शयनान्यशनानि च ।<br>
यत्र गेहे त्वया यक्ष&nbsp;! तद्वर्ज्यं वचनान्मम॥५०.६७॥<br>
यत्र कारुणिका नित्यं साधुकर्मण्यवस्थिताः ।<br>
सामान्योपस्करैर्युक्तास्त्यजेथा यक्ष&nbsp;! तद्गृहम्॥५०.६८॥<br>
यत्रासनस्थास्तिष्ठत्सु गुरु-वृद्ध-द्विजातिषु ।<br>
न तिष्ठन्ति गृहं तच्च वर्ज्यं यक्ष&nbsp;! त्वया सदा॥५०.६९॥<br>
तरुगुल्मादिभिर्धारं न विद्धं यस्य वेश्मनः ।<br>
मर्मभेदोऽथवा पुंसस्तच्छ्रेयो भवनं न ते॥५०.७०॥<br>
देवतापितृभृत्त्यानामतिथीनाञ्च वर्तनम् ।<br>
य्सायवशिष्टेनान्नेन पुंसस्तस्य गृहं त्यज॥५०. ७१॥<br>
सत्यवाक्यान् क्षमाशीलानहिंस्त्रान्नानुतापिनः ।<br>
पुरुषानीदृशान् यक्ष&nbsp;! त्यजेथाश्चानसूयकान्॥५०.७२॥<br>
भर्तृशुश्रूषणे युक्तामसत्स्त्रीसङ्गवर्जिताम् ।<br>
कुटुम्बभर्तृशेषान्नपुष्टाञ्च त्यज योषितम्॥५०.७३॥<br>
यजनाध्ययनाभ्यासदानासक्तमतिं सदा ।<br>
याजनाध्यापनादानकृतवृत्तिं द्विजं त्यज॥५०.७४॥<br>
दानाध्ययनयज्ञेषु सदोद्युक्तञ्च दुः सह ।<br>
क्षत्रियं त्यज सच्छुल्कशस्त्राजीवात्तवेतनम्॥५०.७५॥<br>
त्रिभिः पूर्वगुणैर्युक्तं पाशुपाल्य-वणिज्ययोः ।<br>
कृषेश्चावाप्तवृत्तिञ्च त्यज वैश्यमकल्मषम्॥५०.७६॥<br>
दानेझ्या-द्विजशुश्रूषा-तत्परं यक्ष&nbsp;! सन्त्यज ।<br>
शूद्रञ्च ब्राह्मणादीनांशुश्रूषावृत्तिपोषकम्॥५०.७७॥<br>
श्रुतिस्मृत्यविरोधेन कृतवृत्तिर्गृहे गृही ।<br>
यत्र तत्र च तत्पत्नि तस्यैवानुगतात्मिका॥५०.७८॥<br>
यत्र पुत्रो गुरोः पूजां देवानाञ्च तथा पितुः ।<br>
पत्नी च भर्तुः कुरुते तत्रालक्ष्मीभयं कुतः॥५०.७९॥<br>
सदानुलिप्तं सन्ध्यासु गृहमम्बुसमुक्षितम् ।<br>
कृतपुष्पबलिं यक्ष&nbsp;! न त्वं शक्नोषि वीक्षितुम्॥५०.८०॥<br>
भास्करादृष्टशय्यानि नित्याग्निसलिलानि च ।<br>
सूर्यावलोकदीपानि लक्ष्म्या गेहानि भाजनम्॥५०.८१॥<br>
यत्रोक्षा चन्दनं वीणा आदर्शो मधुसर्पिषी ।<br>
विषाज्यताम्रपात्राणि तद्गृहं न तवाश्रयः॥५०.८२॥<br>
यत्र कष्टकिनो वृक्षा यत्र निष्पाववल्लरी ।<br>
भार्या पुनर्भूर्वल्मीकस्तद्यक्ष&nbsp;! तव मन्दिरम्॥५०.८३॥<br>
यस्मिन् गृहे नराः पञ्च स्त्रीत्रयं तावतीश्च गाः ।<br>
अन्धकारेन्धनाग्निश्च तद्गृहं वसतिस्तव॥५०.८४॥<br>
एकच्छागं द्विवालेयं त्रिगवं पञ्चमाहिषम् ।<br>
षडश्वं सप्तमातङ्गं गृहं यक्षाशु शोषय॥५०.८५॥<br>
कुद्दालदात्रपिटकं तद्वत् स्थाल्यादिभाजनम् ।<br>
यत्र तत्रैव क्षिप्तानि तव दद्युः प्रतिश्रयम्॥५०.८६॥<br>
मुसलोलूखले स्त्रीणामास्या तद्वदुदुम्बरे ।<br>
अवस्करे मन्त्रणञ्च यक्षैतदुपकृत् तव॥५०.८७॥<br>
लङ्घ्यन्ते यत्र धान्यानि पक्वापक्वानि वेश्मनि ।<br>
तद्वच्छास्त्राणि तत्र त्वं यथेष्टं चर दुः सह॥५०.८८॥<br>
स्थालीपिधाने यत्राग्निर्दत्तो दर्वोफलेन वा ।<br>
गृहे तत्र दुरिष्टानामशेषाणां समाश्रयः॥५०.८९॥<br>
मानुषास्थि गृहे यत्र दिवारात्रं मृतस्थितिः ।<br>
तत्र यक्ष&nbsp;! तवावासस्तथान्येषाञ्च रक्षसाम्॥५०.९०॥<br>
अदत्त्वा भुञ्जते ये वै बन्धोः पिण्डं तथोदकम् ।<br>
सपिण्डान् सोदकांश्चैव तत्काले तान् नरान् भज॥५०.९१॥<br>
यत्र पद्मपहापद्मौ सुरभिर्मोकाशिनी ।<br>
वृषभैरावतौ यत्र कल्प्यन्ते तद्गृहं त्यज॥५०.९२॥<br>
अशस्त्रा देवता यत्र सशस्त्राश्चाहवं विना ।<br>
कल्प्यन्ते मनुजैरर्च्यास्तत् परित्यज मन्दिरम्॥५०.९३॥<br>
पौरजानपदैर्यत्र प्राक्प्रसिद्धमहोत्सवाः ।<br>
क्रियन्ते पूर्ववद् गेहे न त्वं तत्र गृहे चर॥५०.९४॥<br>
शूर्पवातघटाम्भोभिः स्त्रानं वस्त्राम्बुविप्रुषैः ।<br>
नखाग्रसलिलैश्चैव तान् याहि हतलक्षणान्॥५०.९५॥<br>
देशाचारान् समयान् ज्ञातिधर्मं<br>
जपं होपं मङ्गलं देवतेष्टिम् ।<br>
सम्यक्शौचं विधिवल्लोकवादान्<br>
पुंसस्त्वया कुर्वतो मास्तु सङ्गः॥५०.९६॥<br>
मार्कण्डेय उवाच<br>
इत्युक्त्वा दुः सहं ब्रह्मा तत्रैवान्तरधीयत ।<br>
चकार शासनं सोऽपि तथा पङ्कजजन्मनः॥५०.९७॥<br>
<br>
<br>
इति श्रीमार्कण्डेयपुराणे यक्षानुशासनो नाम पञ्चाशोऽध्यायः<br>
<br>
</span>
</p>
</div>
<!-- 
NewPP limit report
Parsed by mw2384
Cached time: 20231003163213
Cache expiry: 1814400
Reduced expiry: false
Complications: []
CPU time usage: 0.020 seconds
Real time usage: 0.022 seconds
Preprocessor visited node count: 6/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 2/100
Expensive parser function count: 0/500
Unstrip recursion depth: 1/20
Unstrip post‐expand size: 100686/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:60121-0!canonical and timestamp 20231003163213 and revision id 324206. Rendering was triggered because: page-view
 -->
