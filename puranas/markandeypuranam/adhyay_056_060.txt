<div class="poem">
<p><span style="font-size: 14pt; line-height:200%"> 56(53)<br>
षट्पञ्चाशोऽध्यायः- ५६<br>
<br>
मार्कण्डेय उवाच<br>
<br>
धराधरां जगद्योनेः पदं नारायणस्य च ।<br>
ततः प्रवृत्ता या देवी गङ्गा त्रिपथगामिनी॥५६.१॥<br>
<br>
सा प्रविश्य सुधायोनिं सोममाधारमम्भसाम् ।<br>
ततः सम्बध्यमानार्करश्मिसङ्गतिपावनी॥५६.२॥<br>
<br>
पपात मेरुपृष्ठे च सा चतुर्धा ततो ययौ ।<br>
मेरुकूटतटान्तेभ्यो निपतन्ती ववर्तिता॥५६.३॥<br>
<br>
विकीर्यमाणसलिला निरालम्बा पपात सा ।<br>
मन्दराद्येषु पादेषु प्रविभक्तोदका समम्॥५६.४॥<br>
<br>
चतुर्ष्वपि पपाताम्बुविभिन्नाङ्घ्रिशिलोच्चया ।<br>
पूर्वा सीतेऽति विख्याता ययौ चैत्ररथं वनम्॥५६.५॥<br>
<br>
तत् प्लावयित्वा च ययौ वरुणोदं सरोवनम् ।<br>
शीतान्तञ्च गिरिं तस्मात्ततश्चान्यान् गिरीन् क्रमात्॥५६.६॥<br>
<br>
गत्वा भुवं समासाद्य भद्राश्वाज्जलधिं गता ।<br>
तथैवालकनन्दाख्या दक्षिणे गन्धमादने॥५६.७॥<br>
<br>
मेरुपादवनं गत्वा नन्दनं देवनन्दनम् ।<br>
मानसञ्च महावेगात् प्लापयित्वा सरोवरम्॥५६.८॥<br>
<br>
आसाद्य शैलराजानं रम्यं हि शिखरन्तथा ।<br>
तस्माच्च पर्वतान् सर्वान् दक्षिणोपक्रमोदितान्॥५६.९॥<br>
<br>
तान् प्लावयित्वा संप्राप्ता हिमवन्तं महागिरिम् ।<br>
दधार तत्र तां शम्भुर्न मुमोच वृषध्वजः॥५६.१०॥<br>
<br>
भघीरथेनोपवासैः स्तुत्या चाराधितो विभुः ।<br>
तत्र मुक्ता च शर्वेण सप्तधा दक्षिणोदधिम्॥५६.११॥<br>
<br>
प्रविवेश त्रिधा प्राच्यां प्लावयन्ती महानदी ।<br>
भगीरथरथस्यानु स्त्रोतसैकेन दक्षिणाम्॥५६.१२॥<br>
<br>
तथैव पश्चिमे पादे विपुले सा महानदी ।<br>
सुचक्षुरिति विख्याता वैभ्राजं साचलं ययौ । ५६.१३।<br>
शीतोदञ्च सरस्तस्मात् प्लावयन्ती महानदी ।<br>
सुचक्षुः पर्वतं प्राप्ता ततश्च त्रिशिखं गता॥५६.१४॥<br>
<br>
तस्मात् क्रमेण चाद्रीणां शिखरेषु निपत्य सा ।<br>
केतुमालं समासाद्य प्रविष्टा लवणोदधिम्॥५६.१५॥<br>
<br>
सुपार्श्वन्तु तथैवाद्रिं मेरुपादं हि सा गता ।<br>
(भद्रसोमेति) तत्र सोमेति विख्याता सा ययौ सवितुर्वनम्॥५६.१६॥<br>
<br>
तत्पावयन्ती संप्राप्ता महाभद्रं सरोवरम् ।<br>
ततश्च शङ्खकूटं सा प्रयाता वै महानदी॥५६.१७॥<br>
<br>
तस्माच्च वृषभादीन् सा क्रमात् प्राप्य शिलोच्चयान् ।<br>
महार्णवमनुप्राप्ता प्लावयित्वोत्तरान् कुरून्॥५६.१८॥<br>
<br>
एवमेषा मया गङ्गां कथिता ते द्विजर्षभ ।<br>
जम्बुद्वीपनिवेशश्च वर्षाणि च यथातथम्॥५६.१९॥<br>
<br>
वसन्ति तेषु सर्वेषु प्रजाः किंपुरुषादिषु ।<br>
सुखप्राया निरातङ्का न्यूनतोत्कर्षवर्जिताः॥५६.२०॥<br>
<br>
नवस्वपि च वर्षेषु सप्त सप्त कुलाचलाः ।<br>
एकैकस्मिंस्तथा देशे नद्यश्चाद्रिविनिः सृताः॥५६.२१॥<br>
<br>
यानि किंपुरुषाद्यानि वर्षाण्यष्टौ द्विजोत्तम ।<br>
तेषूद्भिज्जानि तोयानि मेघवार्यत्र भारते॥५६.२२॥<br>
<br>
वार्क्षो स्वाभाविकी देश्या तोयोत्था मानसी तथा ।<br>
कर्मजा च नृणां सिद्धर्वर्षेष्वेतेषु चाष्टसु॥५६.२३॥<br>
<br>
कामप्रदेभ्यो वृक्षेभ्यो वार्क्षो सिद्धिः स्वभावजा ।<br>
स्वाभाविकी समाख्याता तृप्तिर्देश्या च दैशिकी॥५६.२४॥<br>
<br>
अपां शौक्ष्म्याच्च तोयोत्था ध्यानोपेता च मानसी ।<br>
उपासनादिकार्यात्तु धर्मजा साप्युदाहृता॥५६.२५॥<br>
<br>
न चैतेषु युगावस्था नाध्यो व्याधयो न च ।<br>
पुण्यापुण्यसमारम्भो नैव तेषु द्विजोत्तम॥५६.२६॥<br>
<br>
<br>
इति श्रीमार्कण्डेयपुराणे गङ्गावतारो नाम षट्पञ्चाशोऽध्यायः<br>
<br>
57(54)<br>
<br>
सप्तपञ्चाशोऽध्यायः- ५७<br>
<br>
क्रौष्टुकिरुवाच<br>
<br>
भगवन्&nbsp;! कथितन्त्वेतज्जम्बूद्वीपं समासतः ।<br>
यदेतद्भवता प्रोक्तं कर्म नान्यत्र पुण्यदम्॥५७.१॥<br>
<br>
पापाय वा महाभाग&nbsp;! वर्जयित्वा तु भारतम् ।<br>
इतः स्वर्गश्च मोक्षश्च मध्यञ्चान्तञ्च गम्यते॥५७.२॥<br>
<br>
न खल्वन्यत्र मर्त्यानां भूमौ कर्म विधीयते ।<br>
तस्माद्विस्तरशो ब्रह्मन्&nbsp;! ममैतद्भारतं वद॥५७.३॥<br>
<br>
ये चास्य भेदा यावन्तो यथावत् स्थितिरेव च ।<br>
वर्षोऽयं द्विजशार्दूल&nbsp;! ये चास्मिन् देशपर्वताः॥५७.४॥<br>
<br>
<br>
मार्कण्डेय उवाच<br>
<br>
भारतस्यास्य वर्षस्य नव भेदान्निबोध मे ।<br>
समुद्रान्तरिता ज्ञेयास्ते त्वगम्याः परस्परम्॥५७.५॥<br>
<br>
इन्द्रद्वीपः कशेरुमांस्ताम्रवर्णो गभस्तिमान् ।<br>
नागद्वीपस्तथा सौम्यो गान्धर्वो वारुणस्तथा॥५७.६॥<br>
<br>
अयन्तु नवमस्तेषां द्वीपः सागरसंवृतः ।<br>
योजनानां हसस्त्रं वै द्वीपोऽयं दक्षिणोत्तरात्॥५७.७॥<br>
<br>
पूर्वे किराता यस्यान्ते पश्चिमे यवनास्तथा ।<br>
ब्राह्मणाः क्षत्रिया वैश्याः शूद्राश्चान्तः स्थिता द्विज॥५७.८॥<br>
<br>
इज्याध्यायवणिज्याद्यैः कर्मभिः कृतपावनाः ।<br>
तेषां संव्यवहारश्च एभिः कर्मभिरिष्यते॥५७.९॥<br>
<br>
स्वर्गापवर्गप्राप्तिश्च पुण्यं पापञ्च वै तदा ।<br>
महेन्द्रो मलयः सह्यः शुक्तिमानृक्षपर्वतः॥५७.१०॥<br>
<br>
विन्ध्यश्च पारियात्रश्च सप्तैवात्र कुलाचलाः ।<br>
तेषां सहस्रशश्चान्ये भूधरा ये समीपगाः॥५७.११॥<br>
<br>
विस्तारोच्छ्रयिणो रम्या विपुलाश्चात्र सानवः ।<br>
कोलाहलः सवैभ्राजो मन्दरो दर्दुराचलः॥५७.१२॥<br>
<br>
वातस्वनो वैद्युतश्च मैनाकः स्वरसस्तथा ।<br>
तुङ्गप्रस्थो नागगिरी रोचनः पाण्डराचलः॥५७.१३॥<br>
<br>
पुष्पो गिरिर्दुर्जयन्तो रैवतोर्ऽबुद एव च ।<br>
ऋष्यमूकः सगोमन्तः कूटशैलः कृतस्मरः॥५७.१४॥<br>
<br>
श्रीपर्वतश्चकोरश्च शतशोऽन्ये च पर्वताः ।<br>
तैर्विमिश्रा जनपदा म्लेच्छाश्चार्याश्च भागशः॥५७.१५॥<br>
<br>
तैः पीयन्ते सरित्श्रेष्ठा यास्ताः सम्यङ्निबोध मे ।<br>
गङ्गा सरस्वती सिन्धुश्चन्द्रभागा तथापरा॥५७.१६॥<br>
<br>
यमुना च शतद्रुश्च वितस्तेरावती कुहुः ।<br>
गोमती धूतपापा च बाहुदा सदृशद्वती॥५७.१७॥<br>
<br>
विपाशा देविका रङ्क्षुर्निश्चीरा गण्डकी तथा ।<br>
कौशिकी चापगा विप्र&nbsp;! हिमवत्पादनिः सृताः॥५७.१८॥<br>
<br>
वेदस्मृतिर्वेदवती वृत्रघ्री सिन्धुरेव च ।<br>
वेण्वा सानन्दनी चैव सदानीरा मही तथा॥५७.१९॥<br>
<br>
पारा चर्मण्वती नूपी विदिशा वेत्रवत्यपि ।<br>
शिप्रा ह्यवर्णो च तथा पारियात्राश्रयाः स्मृताः॥५७.२०॥<br>
<br>
शोणो महानदश्चैव नर्मदा सुरथाद्रिजा ।<br>
मन्दाकिनी दशार्णा च चित्रकूटा तथापरा॥५७.२१॥<br>
<br>
चित्रोत्पला सतमसा करमोदा पिशाचिका ।<br>
तथान्या पिप्पलिश्रोणिर्विपाशा वञ्जुला नदी॥५७.२२॥<br>
<br>
सुमेरुजा शुक्तिमती शकुली त्रिदिवाक्रमुः ।<br>
(विन्ध्य) (स्कन्ध) पादप्रसूता वै तथान्या वेगवाहिनी॥५७.२३॥<br>
<br>
शिप्रा पयोष्णी निर्विन्ध्या तापी सनिषधावती ।<br>
वेण्या वैतरणी चैव सिनीवाली कुमुद्वती॥५७.२४॥<br>
<br>
करतोया महागौरी दुर्गा चान्तः शिरा तथा ।<br>
(ऋक्ष) (विन्ध्य) पादप्रसूतास्ता नद्यः पुण्यजलाः शुभाः॥५७.२५॥<br>
<br>
गोदावरी भीमरथा कृष्णा वेण्या तथापरा ।<br>
तुङ्गभद्रा सुप्रयोगा वाह्या कावेर्यथापगा॥५७.२६॥<br>
<br>
(सह्य) (विन्ध्य) पादविनिष्क्रान्ता इत्येताः सरिदुत्तमाः ।<br>
कृतमाला ताम्रपर्णो पुष्पजा सूत्पलावती॥५७.२७॥<br>
<br>
मलयाद्रिसमुद्भूता नद्यः शीतजलास्त्विमाः ।<br>
पितृसोमर्षिकुल्या च इक्षुका त्रिदिवा च या॥५७.२८॥<br>
<br>
लाङ्गूलिनी वंशकरा महेन्द्रप्रभवाः स्मृताः ।<br>
ऋषिकुल्या कुमारी च मन्दगा मन्दवाहिनी॥५७.२९॥<br>
<br>
कृपा पलाशिनी चैव शुक्तिमत्प्रभवाः स्मृताः ।<br>
सर्वाः पुण्याः सरस्वत्यः सर्वा गङ्गाः समुद्रगाः॥५७.३०॥<br>
<br>
विश्वस्य मातरः सर्वाः सर्वपापहराः स्मृताः ।<br>
अन्याः सहस्रशश्चोक्ताः क्षुद्रनद्यो द्विजोत्तम॥५७. ३१॥<br>
<br>
प्रावृट्कालवहाः सन्ति सदाकालवहाश्च याः ।<br>
मत्स्याश्वकूटाः कुल्याश्च कुन्तलाः काशिकोशलाः॥५७.३२॥<br>
<br>
अथर्वाश्चार्कलिङ्गाश्च मलकाश्च वृकैः सह ।<br>
मध्यदेश्या जनपदाः प्रायशोऽमी प्रकीर्तिताः॥५७.३३॥<br>
<br>
सह्यस्य चोत्तरे या तु यत्र गोदावरी नदी ।<br>
पृथिव्यामपि कृतस्त्रायां स प्रदेशो मनोरमः॥५७.३४॥<br>
<br>
गोवर्धनं पुरं रम्यं भार्गवस्य महात्मनः ।<br>
वाह्लीका वाटधानाश्च आभीराः कालतोयकाः॥५७.३५॥<br>
<br>
अपरान्ताश्च शूद्राश्च पल्लवाश्चर्मखण्डिकाः ।<br>
गान्धारा गबलाश्चैव सिन्धुसौवीरमद्रकाः॥५७.३६॥<br>
<br>
शतद्रुजाः कलिङ्गाश्च पारदा हालमूषिकाः ।<br>
माठरा बहुभद्राश्च कैकेया दशमालिकाः॥५७.३७॥<br>
<br>
क्षत्रियोपनिवेशाश्च वैश्यशूद्रकुलानि च ।<br>
काम्बोजा दरदाश्चैव वर्वरा हर्षवर्धनाः॥५७.३८॥<br>
<br>
चीनाश्चैव तुखाराश्च बहुला बाह्यतोनराः ।<br>
आत्रेयाश्च भरद्वाजाः पुष्कलाश्च कशेरुकाः॥५७.३९॥<br>
<br>
लम्पाकाः शूलकाराश्च चूलिका जागुडैः सह ।<br>
औषधाश्चानिमद्राश्च किरातानाञ्च जातयः॥५७.४०॥<br>
<br>
तामसा हंसमार्गाश्च काश्मीरास्तुङ्गनास्तथा ।<br>
शूलिकाः कुहकाश्चैव ऊर्णा दर्वास्तथैव च॥५७.४१॥<br>
<br>
एते देशा ह्युदीच्यास्तु प्राच्यान्देशान्निबोध मे ।<br>
अध्रारका मुदकरा अन्तर्गिर्या बहिर्गिराः॥५७.४२॥<br>
<br>
यथा प्रवङ्गा रङ्गेया मानदा मानवर्तिकाः ।<br>
ब्राह्मोत्तराः प्रविजया भार्गवा ज्ञेयमल्लकाः॥५७.४३॥<br>
<br>
प्राग्ज्योतिषाश्च मद्राश्च विदेहास्ताम्रलिप्तकाः ।<br>
मल्ला मगधगोमन्ताः प्राच्या जनपदाः स्मृताः॥५७.४४॥<br>
<br>
अथापरे जनपदा दक्षिणापथवासिनः ।<br>
पुण्ड्राश्च केवलाश्चैव गोलाङ्गूलास्तथैव च॥५७.४५॥<br>
<br>
शैलूषा मूषिकाश्चैव कुसुमा नामवासकाः ।<br>
महाराष्ट्रा माहिषका कलिङ्गाश्चैव सर्वशः॥५७.४६॥<br>
<br>
आभीराः सह वैशिक्या आढक्याः शबराश्च ये ।<br>
पुलिन्दा विन्ध्यमौलेया वैदर्भा दण्डकैः सह॥५७.४७॥<br>
<br>
पौरिका मौलिकाश्चैव अश्मका भोगवर्धनाः ।<br>
नैषिकाः कुन्तला अन्धा उदिभदा वनदारकाः॥५७.४८॥<br>
<br>
दाक्षिणात्यास्त्वमी देशा अपरान्तान् निबोध मे ।<br>
सूर्पारकाः कालिबला दुर्गाश्चानीकटैः सह॥५७.४९॥<br>
<br>
पुलिन्दाश्च सुमीनाश्च रूपपाः स्वापदैः सह ।<br>
तथा कुरुमिनश्चैव सर्वे चैव कठाक्षराः॥५७.५०॥<br>
<br>
नासिक्यावाश्च ये चान्ये ये चैवोत्तरनर्मदाः ।<br>
भीरुकच्छाः समाहेयाः सह सारस्वतैरपि॥५७.५१॥<br>
<br>
काश्मीराश्च सुराष्ट्राश्च अवन्त्याश्चार्बुदैः सह ।<br>
इत्येते ह्यपरान्ताश्च शृणु विन्ध्यनिवासिनः॥५७.५२॥<br>
<br>
सरजाश्च करूषाश्च केरलाश्चोत्कलैः सह ।<br>
उत्तमर्णा दशार्णाश्च भोज्याः किष्किन्धकैः सह॥५७.५३॥<br>
<br>
तोशलाः कोशलाश्चैव त्रैपुरा वैदिशास्तथा ।<br>
तुम्बुरास्तुम्बुलाश्चैव पटवो नैषधेः सह॥५७.५४॥<br>
<br>
अन्नजास्तुष्टिकाराश्च वीरहोत्रा ह्यवन्तयः ।<br>
एते जनपदाः सर्वे विन्ध्यपृष्ठनिवासिनः॥५७.५५॥<br>
<br>
अतो देशान् प्रवक्ष्यामि पर्वताश्रयिणश्च ये ।<br>
नीहारा हंसमार्गाश्च कुरवो गुर्गणाः खसाः॥५७.५६॥<br>
<br>
कुन्तप्रावरणाश्चैव ऊर्णा दार्वाः सकृत्रकाः ।<br>
त्रिगर्ता गालवाश्चैव किरातास्तामसैः सह॥५७.५७॥<br>
<br>
कृतत्रेतादिकश्चात्र चतुर्युगकृतो विधिः ।<br>
एतत्तु भारतं वर्षं चतुः संस्थानसंस्थितम्॥५७.५८॥<br>
<br>
दक्षिणापरतो ह्यस्य पूर्वेण च महोदधिः ।<br>
हिमवानुत्तरेणास्य कार्मुकस्य यथा गुणः॥५७.५९॥<br>
<br>
तदेतद् भारतं वर्षं सर्वबीजं द्विजोत्तम ।<br>
ब्रह्मत्वममरेशत्वं देवत्वं मरुतस्तथा॥५७.६०॥<br>
<br>
मृगपश्वप्सरोयोनिस्तद्वत् सर्वे सरीसृपाः ।<br>
स्थावराणाञ्च सर्वेषामितो ब्रह्मन्&nbsp;! शुभाशुभैः॥५७.६१॥<br>
<br>
प्रयाति कर्मभूर्ब्रह्मन्&nbsp;! नान्या लोकेषु विद्यते ।<br>
देवानामपि विप्रर्षे&nbsp;! सदा एष मनोरथः॥५७.६२॥<br>
<br>
अपि मानुष्यमाप्स्यामो देवत्वात् प्रच्युताः क्षितौ ।<br>
मनुष्यः कुरुते तत्तु यन्न शक्यं सुरासुरैः॥५७.६३॥<br>
<br>
तत्कर्मनिगडग्रस्तैः स्वकर्मख्यापनोत्सुकः ।<br>
न किञ्चित् क्रियते कर्म सुखलेशोपबृंहितैः॥५७.६४॥<br>
<br>
<br>
इति श्रीमार्कण्डेयपुराणेठनद्यादिवर्णनऽ नाम सप्तपञ्चाशोऽध्यायः<br>
<br>
58(55)<br>
<br>
अष्टपञ्चाशोऽध्यायः- ५८<br>
<br>
क्रौष्टुकिरुवाच<br>
<br>
भगवन्&nbsp;! कथितं सम्यक् भवता भारतं मम ।<br>
सरितः पर्वता देशा ये च तत्र वसन्ति वै॥५८.१॥<br>
<br>
किन्तु कूर्मस्त्वया पूर्वं भारते भगवान् हरिः ।<br>
कथितस्तस्य संस्थानं श्रोतुमिच्छाम्यशेषतः॥५८.२॥<br>
<br>
कथं स संस्थितो देवः कूर्मरूपी जनार्दनः ।<br>
शुभाशुभं मनुष्याणां व्यज्यते च ततः कथम् ।<br>
यथामुखं यथापादन्तस्य तद् ब्रूह्यशेषतः॥५८.३॥<br>
<br>
<br>
मार्कण्डेय उवाच<br>
<br>
प्राङ्मुखो भगवान्&nbsp;! देवः कूर्मरूपी व्यवस्थितः ।<br>
आक्रम्य भारतं वर्षं नवभेदमिदं द्विज॥५८.४॥<br>
<br>
नवधा संस्थितान्यस्य नक्षत्राणि समन्ततः ।<br>
विषयाश्च द्विजश्रेष्ठ&nbsp;! ये सम्यक् तान्निबोध मे॥५८.५॥<br>
<br>
वेदमन्त्रा विमाण्डव्याः शाल्वनीपास्तथा शकाः ।<br>
उज्जिहानास्तथा वत्स&nbsp;! घोषसंख्यास्तथा खसाः॥५८.६॥<br>
<br>
मध्ये सारस्वता मत्स्याः शूरसेनाः समाथुराः ।<br>
धर्मारण्या ज्योतिषिका गौरग्रीवा गुडाश्मकाः॥५८.७॥<br>
<br>
कालकोटिसपाषण्डाः पारियात्रनिवासिनः ।<br>
कापिङ्गलाः कुरुर्बाह्यस्तथैवोडुम्बरा जनाः॥५८.८॥<br>
<br>
वैदेहकाः सपाञ्चालाः संकेताः कङ्कमारुताः ।<br>
गजाह्वयाश्च कूर्मस्य जलमध्यनिवासिनः॥५८.९॥<br>
<br>
कृत्तिका रोहिणी सौम्या एतेषां मध्यवासिनाम् ।<br>
नक्षत्रत्रितयं विप्र&nbsp;! शुभाशुभविपाकदम्॥५८.१०॥<br>
<br>
वृषध्वजोऽञ्जनश्चैव जम्ब्वाख्यो मानवाचलः ।<br>
शूर्पकर्णो व्याघ्रमुखः खर्मकः कर्वटाशनः॥५८.११॥<br>
<br>
तथा चन्द्रेश्वराश्चैव खशाश्च मगधास्तथा ।<br>
गिरयो मैथिलाः शुभ्रास्तथा वदनदन्तुराः॥५८.१२॥<br>
<br>
प्राग्ज्योतिषाः सलौहित्याः सामुद्राः पुरुषादकाः ।<br>
पुर्णोत्कटो भद्रगौरस्तथोदयगिरिर्द्विज&nbsp;!॥५८.१३॥<br>
<br>
कशाया मेखलामुष्टास्ताम्रलिप्तैकपादपाः ।<br>
वर्धमाना कोशलाश्च मुखे कूर्मस्य संश्थिताः॥५८.१४॥<br>
<br>
रौद्रः पुनर्वसुः पुष्यो नक्षत्रत्रितयं मुखे ।<br>
पादे तु दक्षिणे देशाः क्रौष्टुके वदतः शृणु॥५८.१५॥<br>
<br>
कलिङ्गवङ्गजठराः कोशला मूषिकास्तथा ।<br>
चेदयश्चोर्ध्वकर्णाश्च मत्स्याद्या विन्ध्यवासिनः॥५८.१६॥<br>
<br>
विदर्भा नारिकेलाश्च धर्मद्वीपास्तथैलिकाः ।<br>
व्याघ्रग्रीवा महाग्रीवास्त्रैपुराः श्मश्रुधारिणः॥५८.१७॥<br>
<br>
कैष्किन्ध्या हैमकूटाश्च निषधाः कटकस्थलाः ।<br>
दशार्णाहारिका नग्ना निषादाः काकुलालकाः॥५८.१८॥<br>
<br>
तथैव पर्णशबराः पादे वै पूर्वदक्षिणे ।<br>
आश्लेषर्क्षं तथा पैत्र्यं फाल्गुण्यः प्रथदमास्तथा॥५८.१९॥<br>
<br>
नक्षत्रत्रितयं पादमाश्रितं पूर्वदक्षिणम् ।<br>
लङ्का कालाजिनाश्चैव शैलिका निकटास्तथा॥५८.२०॥<br>
<br>
महेन्द्रमलयाद्रौ च दुर्दुरे च वसन्ति ये ।<br>
कर्कोटकवने ये च भृगुकच्छाः सकोङ्कणा॥५८.२१॥<br>
<br>
सर्वाश्चैव तथाभीरा वेण्यास्तीरनिवासिनः ।<br>
अवन्तयो दासपुरास्तथैवाकणिनो जनाः॥५८.२२॥<br>
<br>
महाराष्ट्राः सकर्णाटा गोनर्दाश्चित्रकूटकाः ।<br>
चोलाः कोलगिराश्चैव क्रौञ्चद्वीपजटाधराः॥५८.२३॥<br>
<br>
कावेरी ऋष्यमूकस्था नासिक्याश्चैव ये जनाः ।<br>
शङ्खशुक्त्यादिवैदूर्यशैलप्रान्तचराश्च ये॥५८.२४॥<br>
<br>
तथा वारिचराः कोलाः चर्मपट्टनिवासिनः ।<br>
गणबाह्याः पराः कृष्णा द्वीपवासनिवासिनः॥५८.२५॥<br>
<br>
सूर्याद्रौ कुमुदाद्रौ च ते वसन्ति तथा जनाः ।<br>
औखावनाः सपिशिकास्तथा ये कर्मनायकाः॥५८.२६॥<br>
<br>
तक्षिणाः कौरुषा ये च ऋषिकास्तापसाश्रमाः ।<br>
ऋषभाः सिहलाश्चैव तथा काञ्चीनिवासिनः॥५८.२७॥<br>
<br>
तिलङ्गा कुञ्जारदरीकच्छवासाश्च ये जनाः ।<br>
ताम्रपर्णो तथा कुक्षिरिति कूर्मस्य दक्षिणः॥५८.२८॥<br>
<br>
फाल्गुन्यश्चोत्तरा हस्ता चित्रा चर्क्षत्रयं द्विज ।<br>
कूर्मस्य दक्षिणे कुक्षौ बाह्यपादस्तथापरम्॥५८.२९॥<br>
<br>
काम्बोजाः पह्लवाश्चैव तथैव वहवामुखाः ।<br>
तथा च सिन्दुसौवीराः सानर्ता वनितामुखाः॥५८.३०॥<br>
<br>
द्रावणाः मार्गिकाः शूद्रा कर्णप्राधेयवर्वराः ।<br>
किराताः पारदाः पाण्ड्यास्तथा पारशवाः कलाः॥५८.३१॥<br>
<br>
धूर्तका हैमगिरिकाः सिन्धुकालकवैरताः ।<br>
सौराष्ट्रा दरदाश्चैव द्राविडाश्च महार्णवाः॥५८.३२॥<br>
<br>
एते जनपदाः पादे स्थिता वै दक्षिणेऽपरे ।<br>
स्वात्यो विशाखा मैत्रञ्च नक्षत्रत्रयमेव च॥५८.३३॥<br>
<br>
मणिमेघः क्षुराद्रिश्च खञ्जनोऽस्तगिरिस्तथा ।<br>
अपरान्तिका हैहयाश्च शान्तिका विप्रशस्तकाः॥५८.३४॥<br>
<br>
कौङ्कणाः पञ्चनदका वामना ह्यवरास्तथा ।<br>
तारक्षुरा ह्यङ्गतकाः कर्कराः शाल्मवेश्मकाः॥५८.३५॥<br>
<br>
गुरुस्विराः फल्गुणका वेणुमत्याञ्च ये जनाः ।<br>
तथा फल्गुलुका घोरा गुरुहाश्च कलास्तथा॥५८.३६॥<br>
<br>
एकेक्षणा वाजिकेशा दीर्घग्रीवाः सचूलिकाः ।<br>
अश्वकेशास्तथा पुच्छे जनाः कूर्मस्य संस्थिताः॥५८.३७॥<br>
<br>
ऐन्द्रं मूलन्तथाषाग नक्षत्रत्रयमेव च ।<br>
माण्डव्याश्चण्डखाराश्च अश्वकालनतास्तथा॥५८.३८॥<br>
<br>
कुन्यतालडहाश्चैव स्त्रीबाह्या बालिक्रास्तथा ।<br>
नृसिंहा वेणुमत्याञ्च बलावस्थास्तथापरे॥५८.३९॥<br>
<br>
धर्मबद्धास्तथालूका उरुकर्मस्थिता जनाः ।<br>
वामपादे जनाः पार्श्वे स्थिताः कूर्मस्य भागुरे॥५८.४०॥<br>
<br>
आषाढाश्रवणे चैव धनिष्ठा यत्र संस्थिता ।<br>
कैलासो हिमवांश्चैव धनुष्मान् वसुमांस्तथा॥५८.४१॥<br>
<br>
क्रौञ्चाः कुरुवकाश्चैव क्षुद्रवीणाश्च ये जनाः ।<br>
रसालया सकैकेया भोगप्रस्थाः सयामुनाः॥५८.४२॥<br>
<br>
अन्तर्द्वोपास्त्रिगर्ताश्च अग्नीज्याः सार्दना जनाः ।<br>
तथैवाश्वमुखाः प्राप्ताश्चिविडाः केशधारिणः॥५८.४३॥<br>
<br>
दासेरका वाटधानाः शवधानास्तथैव च ।<br>
पुष्कलाधमकैरातास्तथा तक्षशिलाश्रयाः॥५८.४४॥<br>
<br>
अम्बाला मालवा मद्रा वेणुकाः सवदन्तिकाः ।<br>
पिङ्गला मानकलहा हूणाः कोहलकास्तथा॥५८.४५॥<br>
<br>
माण्डव्या भूतियुवकाः शातका हेमतारकाः ।<br>
यशोमत्याः सगान्धाराः खरसागरराशयः॥५८.४६॥<br>
<br>
यौधेया दासमेयाश्च राजन्याः श्यामकास्तथा ।<br>
क्षेमधूर्ताश्च कूर्मस्य वामकुक्षिमुपाश्रिताः॥५८.४७॥<br>
<br>
वारुणञ्चात्र नक्षत्रं तत्र प्रौष्ठपदाद्वयम् ।<br>
येन किन्नरराज्यञ्च पुशुपालं सकीचकम्॥५८.४८॥<br>
<br>
काश्मीरकं तथा राष्ट्रमभिसारजनस्तथा ।<br>
दवदास्त्वङ्गनाश्चैव कुलटा वनराष्ट्रकाः॥५८.४९॥<br>
<br>
सैरिष्ठा ब्रह्मपुरकास्तथैव वनवाह्यकाः ।<br>
किरातकौशिका नन्दा जनाः पह्णवलोलनाः॥५८.५०॥<br>
<br>
दार्वादा मरकाश्चैव कुरटाश्चान्नदारकाः ।<br>
एकपादा खशा घोषाः स्वर्गभौमानवद्यकाः॥५८.५१॥<br>
<br>
तथा सयवना हिङ्गाश्चीरप्रावरणाश्च ये ।<br>
त्रिनेत्राः पौरवाश्चैव गन्धर्वाश्च द्विजात्तम॥५८.५२॥<br>
<br>
पूर्वोत्तरन्तु कूर्मस्य पदामेते समाश्रिताः ।<br>
रेवत्यश्चाश्विदैवत्यं याम्यञ्चर्क्षमिति त्रयम्॥५८.५३॥<br>
<br>
तत्र पादे समाख्यातं पाकाय मुनिसत्तम ।<br>
देशेष्वेतेषु चैतानि नक्षत्राण्यपि वै द्विज॥५८.५४॥<br>
<br>
एतत्पीडा अमी देशाः पीड्यन्ते ये क्रमोदिताः ।<br>
यान्ति चाभ्युदयं विप्र&nbsp;! ग्रहैः सम्यगवस्थितैः॥५८.५५॥<br>
<br>
यस्यर्क्षस्य पतिर्यो वै ग्रहस्तद्भावितो भयम् ।<br>
तद्देशस्य मुनिश्रेष्ठ&nbsp;! तदुत्कर्षे शुभागमः॥५८.५६॥<br>
<br>
प्रत्येकं देशसामान्यं नक्षत्रग्रहसम्भवम् ।<br>
भयं लोकस्य भवति शोभनं वा द्विजोत्तम॥५८.५७॥<br>
<br>
स्वर्क्षैरशोभनैर्जन्तोः सामान्यमिति भीतिदम् ।<br>
ग्रहैर्भवति पीडोत्थमल्पायासमशोभनम्॥५८.५८॥<br>
<br>
तथैव शोभनः पाको दुः स्थितैश्च तथा ग्रहैः ।<br>
अल्पोपकाराय नृणां देशज्ञैश्चात्मनो बुधैः॥५८.५९॥<br>
<br>
द्रव्ये गोष्ठेऽथ भृत्येषु सुहृत्सु तनयेषु वा ।<br>
भार्यायाञ्च ग्रहे दुस्थे भयं पुण्यवतां नृणाम्॥५८.६०॥<br>
<br>
आत्मन्यथाल्पपुण्यानां सर्वत्रैवातिपापिनाम् ।<br>
नैकत्रापि ह्यपापानां भयमस्ति कदाचन॥५८.६१॥<br>
<br>
दिग्देशजनसामान्यं नृपसामान्यमात्मजम् ।<br>
नक्षत्रग्रहसामान्यं नरो भुङ्क्ते शुभाशुभम्॥५८.६२॥<br>
<br>
परस्पराभिरक्षा च ग्रहादौस्थ्येन जायते ।<br>
एतेभ्य एव विप्रेन्द्र&nbsp;! शुभहानिस्तथाशुभैः॥५८.६३॥<br>
<br>
यदेतत् कूर्मसंस्थानं नक्षत्रेषु मयोदितम् ।<br>
एतत् तु देशसामान्यमशुभं शुभमेव च॥५८.६४॥<br>
<br>
तस्माद्विज्ञाय देशर्क्षं ग्रहपीडान्तथात्मनः ।<br>
कुर्वोत शान्तिं मेधावी लोकवादांश्च सत्तम॥५८.६५॥<br>
<br>
आकाशाद्देवतानाञ्च दैत्यादीनाञ्च दौर्हृदाः ।<br>
पृथ्व्यां पतन्ति ते लोके लोकवादा इति श्रुताः॥५८.६६॥<br>
<br>
तां तथैव बुधः कुर्यात् लोकवादान्न हापयेत् ।<br>
तेषान्तत्करणान्नॄणां युक्तो दुष्टागमक्षयः॥५८.६७॥<br>
<br>
शुभोदयं प्रहानिञ्च पापानां द्विजसत्तम ।<br>
प्रज्ञाहानिं प्रकुर्युस्ते द्रव्यादीनाञ्च कुर्वते॥५८.६८॥<br>
<br>
तस्माच्छान्तिपरः प्राज्ञो लोकवादरतस्तथा ।<br>
लोकवादांश्च शान्तीश्च ग्रहपीडासु कारयेत्॥५८.६९॥<br>
<br>
अद्रोहानुपवासांश्च शस्तं चैत्यादिवन्दनम् ।<br>
जपं होमं तथा दानं स्त्रानं क्रोधादिवर्जनम्॥५८.७०॥<br>
<br>
अद्रोहः सर्वभूतेषु मैत्रीं कुर्याच्च पण्डितः ।<br>
वर्जयेदसतीं वाचमतिवादांस्तथैव च॥५८.७१॥<br>
<br>
ग्रहपूजाञ्च कुर्वोत सर्वपीडासु मानवः ।<br>
एवं शाम्यन्त्यशेषाणि घोराणि द्विजसत्तम॥५८.७२॥<br>
<br>
प्रयतानां मनुष्याणां ग्रहर्क्षोत्थान्यशेषतः ।<br>
एष कूर्मो मया ख्यातो भारते भगवान् विभुः॥५८.७३॥<br>
<br>
नारायणो ह्यचिन्त्यात्मा यत्र सर्वं प्रतिष्ठितम् ।<br>
तत्र देवाः स्थिताः सर्वे प्रतिनक्षत्रसंश्रयाः॥५८.७४॥<br>
<br>
तथा मध्ये हुतवहः पृथ्वी सोमश्च वै द्विज ।<br>
मेषादयस्त्रयो मध्ये मुखे द्वौ मिथुनादिकौ॥५८.७५॥<br>
<br>
प्राग्दक्षिणे तथा पादे कर्कसिंहौ व्यवस्थितौ ।<br>
सिंहकन्यातुलाश्चैव कुक्षौ राशैत्रयं स्थितम्॥५८.७६॥<br>
<br>
तुलाथ वृश्चिकाश्चोभौ पादे दक्षिणपश्चिमे ।<br>
पृष्ठे च वृश्चिकेनैव सह धन्वी व्यवस्थितः॥५८.७७॥<br>
<br>
वायव्ये चास्य वै पादे धनुर्ग्राहादिकं त्रयम् ।<br>
कुम्भमीनौ तथैवास्य उत्तरां कुक्षिमाश्रितौ॥५८.७८॥<br>
<br>
मीनमेषौ द्विजश्रेष्ठ&nbsp;! पादे पूर्वोत्तरे स्थितौ ।<br>
कूर्मे देशास्तथर्क्षाणि देशेष्वेतेषु वै द्विज॥५८.७९॥<br>
<br>
राशयश्च तथर्क्षेषु ग्रहराशिष्ववस्थिताः ।<br>
तस्माद् ग्रहर्क्षपीडासु देशपीडां विनिर्दिशेत्॥५८.८०॥<br>
<br>
तत्र स्त्रात्वा प्रकुर्वोत दानहोमादिकं विधिम् ।<br>
स एष वैष्णवः पादो ब्रह्मा मध्ये ग्रहस्य यः ।<br>
नारायणाख्योऽचिन्त्यात्मा कारणं जगतः प्रभुः॥५८.८१॥<br>
<br>
<br>
इति श्रीमार्कण्डेयपुराणे कूर्मनिवेशो नामाष्टपञ्चाशोऽध्यायः<br>
<br>
59(56)<br>
<br>
ऊनषष्टितमोऽध्यायः- ५९<br>
<br>
मार्कण्डेय उवाच<br>
<br>
एवन्तु भारतं वर्षं यथावत् कथितं मुने ।<br>
कृतं त्रेता द्वापरञ्च तथाथिष्यं चतुष्टयम्॥५९.१॥<br>
<br>
अत्रैवैतद्युगानान्तु चातुर्वर्ण्योऽत्र वै द्विज ।<br>
चत्वारि त्रीणि द्वे चैव तथैकञ्च शरच्छतम्॥५९.२॥<br>
<br>
जीवन्त्यत्र नरा ब्रह्मन्&nbsp;! कृतत्रेतादिके क्रमात् ।<br>
देवकूटस्य पूर्वस्य शैलेन्द्रस्य महात्मनः॥५९.३॥<br>
<br>
पूर्वेण यत् स्थितं वर्षं भद्राश्वं तन्निबोध मे ।<br>
श्वेतपर्णश्च नीलश्च शैवालश्चाचलोत्तमः॥५९.४॥<br>
<br>
कौरञ्जः पर्णशालाग्रः पञ्चैते तु कुलाचलाः ।<br>
तेषां प्रसूतिरन्ये ये बहवः क्षुद्रपर्वताः॥५९.५॥<br>
<br>
तैर्विशिष्टा जनपदा नानारूपाः सहस्रशः ।<br>
ततः कुमुदसंकाशाः शुद्धसानुसुमङ्गलाः॥५९.६॥<br>
<br>
इत्येवमादयोऽन्येऽपि शतशोऽथ सहस्रशः ।<br>
सीता शङ्खावती भद्रा चक्रावर्तादिकास्तथा॥५९.७॥<br>
<br>
नद्योऽथ बह्व्यो विस्तीर्णाः शीततोयौघवाहिकाः ।<br>
अत्र वर्षे नराः शङ्खशुद्धहेमसमप्रभाः॥५९.८॥<br>
<br>
दिव्यसङ्गमिनः पुण्या दशवर्षशतायुषः ।<br>
मन्दोत्तमौ न तेषु स्तः सर्वे ते समदर्शनाः॥५९.९॥<br>
<br>
तितिक्षादिभिरष्टाभैः प्रकृत्या ते गुणैर्युताः ।<br>
तत्राप्यश्वशिरा देवश्चतुर्बाहुर्जनार्दनः॥५९.१०॥<br>
<br>
शिरोहृदयोमेढ्राङ्घ्रिहस्तैश्चाक्षित्रयान्वितः ।<br>
तस्याप्यथैवं विषया विज्ञेया जगतः प्रभोः॥५९.११॥<br>
<br>
केतुमालमतो वर्षं निबोध मम पश्चिमम् ।<br>
विशालः कम्बलः कृष्णो जयन्तो हरिपर्वतः॥५९.१२॥<br>
<br>
विशोको वर्धमानश्च सप्तैते कुलपर्वताः ।<br>
अन्ये सहस्रशः शैला येषु लोकगणः स्थितः॥५९.१३॥<br>
<br>
मौलयस्ते महाकायाः शाकपोतकम्भकाः ।<br>
अङ्गुलप्रमुखाश्चापि वसन्ति शतशो जनाः॥५९.१४॥<br>
<br>
ये पिबन्ति महानद्यो वङ्क्षुं श्यामां सकम्बलाम् ।<br>
अमोघां कामिनीं श्यामां तथैवान्याः सहस्रशः॥५९.१५॥<br>
<br>
अत्राप्यायुः समं पूर्वैरत्रापि भगवान् हरिः ।<br>
वराहरूपी पादास्यहृत्पृष्ठपार्श्वतस्तथा॥५९.१६॥<br>
<br>
त्रिनक्षत्रयुते देशे नक्षत्राणि शुभानि च ।<br>
इत्येतत् केतुमालन्ते कथितं मुनिसत्तम॥५९.१७॥<br>
<br>
अतः परं कुरून् वक्ष्ये निबोधेह ममोत्तरान् ।<br>
तत्र वृक्षा मधुफला नित्यपुष्पफलोपगाः॥५९.१८॥<br>
<br>
वस्त्राणि च प्रसूयन्ते फलेष्वाभरणानि च ।<br>
सर्वकामप्रदास्ते हि सर्वकामफलप्रदाः॥५९.१९॥<br>
<br>
भूमिर्मणिमयी वायुः सुगन्धः सर्वदा सुखः ।<br>
जायन्ते मानवास्तत्र देवलोकपरिच्युताः॥५९.२०॥<br>
<br>
मिथुनानि प्रसूयन्ते समकालस्थितानि वै ।<br>
अन्योन्यमनुरक्तानि चक्रवाकोपमानि च॥५९.२१॥<br>
<br>
चतुर्दशसहस्राणि तेषां सार्धानि वै स्थितिः ।<br>
चन्द्रकान्तश्च शैलेन्द्रः सूर्यकान्तस्तथापरः॥५९.२२॥<br>
<br>
तस्मिन् कुलाचलौ वर्षे तन्मध्ये च महानदी ।<br>
भद्रसोमा प्रयात्युर्व्यां पुण्यामलजलौघिनी॥५९.२३॥<br>
<br>
सहस्रशस्तथैवान्या नद्यो वर्षेऽपि चोत्तरे ।<br>
तथान्याः क्षीरवाहिन्यो घृतवाहिन्य एव च॥५९.२४॥<br>
<br>
दध्नो ह्रदास्तथा तत्र तथान्ये चानुपर्वताः ।<br>
अमृतास्वादकल्पानि फलानि विविधानि च॥५९.२५॥<br>
<br>
वनेषु तेषु वर्षेषु शतशोऽथ सहस्रशः ।<br>
तत्रापि भगवान् विष्णुः प्राक्शिरा मत्स्यरूपवान्॥५९.२६॥<br>
<br>
विभक्तो नवधा विप्र&nbsp;! नक्षत्राणां त्रयं त्रयम् ।<br>
दिशस्तथापि नवधा विभक्ता मुनिसत्तम॥५९.२७॥<br>
<br>
चन्द्रद्वीपः समुद्रे च भद्रद्वीपस्तथापरः ।<br>
तत्रापि पुण्यो विख्यातः समुद्रान्तर्महामुने॥५९.२८॥<br>
<br>
इत्येतत् कथितं ब्रह्मन्&nbsp;! कुरुवर्षं मयोत्तरम् ।<br>
शृणु किंपुरुषादीनि वर्षाणि गदतो मम॥५९.२९॥<br>
<br>
<br>
इति श्रीमार्कण्डेयपुराणेठौत्तरकुरुकथनंऽ नामैकोनषष्टितमोऽध्यायः<br>
<br>
60(57)<br>
<br>
षष्टितमोऽध्यायः- ६०<br>
<br>
मार्कण्डेय उवाच<br>
<br>
यत्तु किम्पुरुषं वर्षं तत् प्रवक्ष्याम्यहं द्विज ।<br>
यत्रायुर्दशसाहस्त्रं पुरुषाणां वपुष्मताम्॥६०.१॥<br>
<br>
अनामया ह्यशोकाश्च नरा यत्र तथा स्त्रियः ।<br>
प्लक्षः षण्डश्च तत्रोक्तः सुमहान्नन्दनोपमः॥६०.२॥<br>
<br>
तस्य ते वै फलरसं पिबन्तः पुरुषाः सदा ।<br>
स्थिरयौवननिष्पन्नाः स्त्रियश्चोत्पलगन्धिकाः॥६०.३॥<br>
<br>
अतः परं किंपुरुषाद्धरिवर्षं प्रचक्ष्यते ।<br>
महारजतसङ्काशा जायन्ते तत्र मानवाः॥६०.४॥<br>
<br>
देवलोकच्युताः सर्वे देवरूपाश्च सर्वशः ।<br>
हरिवर्षे नराः सर्वे पिबन्तीक्षुरसं शुभम्॥६०.५॥<br>
<br>
न जरा बाधते तत्र न जीर्यन्ते च कर्हिचित् ।<br>
तावन्तमेव ते कालं जीवन्त्यथ निरामयाः॥६०.६॥<br>
<br>
मेरुवर्षं मया प्रोक्तं मध्यमं यदिलावृतम् ।<br>
न तत्र सूर्यस्तपति न ते जीर्यन्ति मानवाः॥६०.७॥<br>
<br>
लभन्ते नात्मलाभञ्च रश्मयश्चन्द्रसूर्ययोः ।<br>
नक्षत्राणां ग्रहाणाञ्च मेरोस्तत्र परा द्युतिः॥६०.८॥<br>
<br>
पद्मप्रभाः पद्मगन्धा जम्बूफलरसाशिनः ।<br>
पद्मपत्रायताक्षास्तु जायन्ते तत्र मानवाः॥६०.९॥<br>
<br>
वर्षाणान्तु सहस्राणि तत्राप्यायुस्त्रयोदश ।<br>
सरावाकारसंस्तारो मेरुमध्ये इलावृते॥६०.१०॥<br>
<br>
मेरुस्तत्र महाशैलस्तदाख्यातमिलावृतम् ।<br>
रम्यकं वर्षमस्माच्च कथयिष्ये निबोध तत्॥६०.११॥<br>
<br>
वृक्षस्तत्रापि चोत्तुङ्गो न्यग्रोधो हरितच्छदः ।<br>
तस्यापि ते फलरसं पिबन्तो वर्तयन्ति वै॥६०.१२॥<br>
<br>
वर्षायुतायुषस्तत्र नरास्तत्फलभोगिनः ।<br>
रतिप्रधानविमला जरादौर्गन्ध्यवर्जिताः॥६०.१३॥<br>
<br>
तस्मादथोत्तरं वर्षं नाम्ना ख्यातं हिरण्मयम् ।<br>
हिरण्वती नदी यत्र प्रभूतकमलोज्ज्वला॥६०.१४॥<br>
<br>
महाबलाः सतेजस्का जायन्ते तत्र मानवाः ।<br>
महाकाया महासत्त्वा धनिनः प्रियदर्शनाः॥६०.१५॥<br>
<br>
<br>
इति श्रीमार्कण्डेयपुराणेठकिंपुरुषादिवर्षवर्णनम्ऽ नाम षष्टितमोऽध्यायः<br>
</span>
</p>
</div>
<!-- 
NewPP limit report
Parsed by mw2432
Cached time: 20231001095750
Cache expiry: 1814400
Reduced expiry: false
Complications: []
CPU time usage: 0.015 seconds
Real time usage: 0.018 seconds
Preprocessor visited node count: 6/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 2/100
Expensive parser function count: 0/500
Unstrip recursion depth: 1/20
Unstrip post‐expand size: 77787/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:60993-0!canonical and timestamp 20231001095750 and revision id 130574. Rendering was triggered because: page-view
 -->
