<div id="ws-data" class="ws-noexport" style="display:none; speak:none">
<p><span id="ws-title"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></span>
<span id="ws-author">वेदव्यासः</span>
<span id="ws-year"></span>
</p>
</div>
<table style="width:100%; margin-bottom:5px; border: 1px solid #ADA; background-color: #FFFFFF; text-align:center; font-size:0.9em;">

<tbody><tr>
<td style="width:20%; text-align:left; font-size:0.9em;">←&nbsp;<a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A6%E0%A5%AF%E0%A5%AC-%E0%A5%A7%E0%A5%A6%E0%A5%A6" title="मार्कण्डेयपुराणम्/अध्यायाः ०९६-१००">अध्यायाः ०९६-१००</a>
</td>
<td style="width:60%;"><span style="font-size:110%"><b><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></b></span><br>अध्यायाः १०१-१०५<br> <a href="/wiki/%E0%A4%B2%E0%A5%87%E0%A4%96%E0%A4%95%E0%A4%83:%E0%A4%B5%E0%A5%87%E0%A4%A6%E0%A4%B5%E0%A5%8D%E0%A4%AF%E0%A4%BE%E0%A4%B8%E0%A4%83" title="लेखकः:वेदव्यासः">वेदव्यासः</a>
</td>
<td style="width:200%; text-align:right;font-size:0.9em;"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A6%E0%A5%AC-%E0%A5%A7%E0%A5%A7%E0%A5%A6" title="मार्कण्डेयपुराणम्/अध्यायाः १०६-११०">अध्यायाः १०६-११०</a>&nbsp;→
</td></tr></tbody></table>
<table style="width:100%; border-bottom:1px solid #A88; background:#FFFFFF; font-size:0.9em;">

<tbody><tr>
<td>
</td></tr></tbody></table>
<div class="poem">
<p><span style="font-size: 14pt; line-height:200%">101<br>
अथैकाधिकशततमोऽध्यायः<br>
दिवाकरस्तुतिवर्णनम्<br>
मार्कण्डेय उवाच<br>
सृष्ट्वा जगदिदं ब्रह्मा प्रविभागमथाकरोत् । <br>
वर्णाश्रमसमुद्राद्रिद्वीपानां पूर्ववद्यथा । । १ <br>
देवदैत्योरगादीनां रूपस्थानानि पूर्ववत् । <br>
वेदेभ्य एव भगवानकरोत्कमलोद्भवः । । २ <br>
ब्रह्मणस्तनयो योऽभून्मरीचिरिति विश्रुतः । <br>
कश्यपस्तस्य पुत्रोऽभूत्काश्यपो नाम नामतः । । ३ <br>
दक्षस्य तनया ब्रह्मंस्तस्य भार्यास्त्रयोदश  । <br>
बहवस्तत्सुताश्चासन्देवदैत्योरगादयः । । ४ <br>
अदितिर्जनयामास दैवांस्त्रिभुवनेश्वरान् । <br>
दैत्यान्दितिर्दनुश्चोग्रान्दानवानुरुविक्रमान् । । ५ <br>
गरुडारुणौ च विनता यक्षरक्षांसि वै खसा । <br>
कद्रूः सुषाव नागांश्च गन्धर्वान्सुषुवे मुनिः । । ६ <br>
क्रोधाया जज्ञिरे कुल्या रिष्टायाश्चाप्सरोगणाः । <br>
ऐरावतादीन्मातङ्गानिरा च सुषुवे द्विज । । ७ <br>
ताम्रा च सुषुवे श्येनीप्रमुखाः कन्यका द्विज । <br>
यासां प्रसूताः खगमाः श्येनभासशुकादयः । । ८<br>
इलायाः पादपा जाताः प्रधाया यादसां गणाः । <br>
अदित्यां या समुत्पन्ना कश्यपस्येति सन्ततिः । । ९ <br>
तस्याश्च पुत्रदौहित्रैः पौत्रदौहित्रिकादिभिः । <br>
व्याप्तमेतज्जगत्सूत्या तेषां तासां च वै मुने । । 101.१० <br>
तेषां कश्यपपुत्राणां प्रधाना देवतागणाः । <br>
सात्त्विका राजसास्त्वेते तामसाश्च मुने गणाः । । ११ <br>
देवान्यज्ञभुजश्चक्रे तथा त्रिभुवनेश्वरान् । <br>
ब्रह्मा ब्रह्मविदां श्रेष्ठः परमेष्ठी प्रजापतिः । । १२ <br>
तानबाधन्त सहिताः सपत्ना दैत्यदानवाः । <br>
राक्षसाश्च तथा युद्धं तेषामासीत्सुदारुणम् । । १३ <br>
दिव्यं वर्षसहस्रं तु पराजीयन्त देवताः । <br>
जयिनश्चाभवन्विप्र बलिनो दैत्यदानवाः । । १४ <br>
ततो निराकृतान्पुत्रान्दैतेयैर्दानवैस्तथा । <br>
हृतत्रिभुवनान्दृष्ट्वा ह्यदितिर्मुनिसत्तम । । १५ <br>
आच्छिन्नयज्ञभागांश्च शुचा संपीडिता भृशम् । <br>
आराधनाय सवितुः परं यत्नं प्रचक्रमे । । १६ <br>
एकाग्रा नियताहारा परं नियममास्थिता । <br>
तुष्टाव तेजसां राशिं गगनस्थं दिवाकरम् । । १७ <br>
अदितिरुवाच<br>
नमस्तुभ्यं परां सूक्ष्मां सौवर्णीं बिभ्रते तनुम् । <br>
धाम धामवतामीश धाम्नामाधार शाश्वत । । १८ <br>
जगतामुपकाराय तथापस्तव गोपते । <br>
आददानस्य यद्रूपं तीव्रं तस्मै नमाम्यहम् । । १९ <br>
ग्रहीतुमष्टमासेन कालेनेन्दुमयं रसम् । <br>
बिभ्रतस्तव यद्रूपमतितीव्रं नतास्मि तत् । । 101.२० <br>
तमेव मुञ्चतः सर्वं रसं वै वर्षणाय यत् । <br>
रूपमाप्यायकं भास्वंस्तस्मै मेधाय ते नमः । । २१<br>
वार्युत्सर्गविनिष्पन्नमशेषं चौषधीगणम् । <br>
पाकाय तव यद्रूपं भास्करं तं नमाम्यहम् । । २२ <br>
यच्च रूपं तवातीतं हिमोत्सर्गादिशीतलम् । <br>
तत्कालसस्यपोषाय तरणे तस्य ते नमः । । २३ <br>
नातितीव्रं च यद्रूपं नातिशीतं च यत्तव । <br>
वसन्तर्त्तौ रवे सौम्यं तस्मै देव नमो नमः । । २४ <br>
आप्यायनमशेषाणां देवानां च तथापरम् । <br>
पितॄणां च नमस्तस्मै सस्यानां पाकहेतवे । । २५ <br>
यद्रूपं जीवनायैकं वीरुधाममृतात्मकम् । <br>
पीयते देवपितृभिस्तस्मै सोमात्मने नमः । । २६ <br>
आप्यायदाहरूपाभ्यां रूपं विश्वमयं तव । <br>
समेतमग्नीषोमाभ्यां नमस्तस्मै गुणात्मने । । २७ <br>
यद्रूपमृग्यजुःसाम्नामैक्येन तपते तव । <br>
विश्वमेतत्त्रयीसंज्ञं नमस्तस्मै विभावसो । । २८ <br>
मार्कण्डेय उवाच<br>
यत्तु तस्मात्परं रूपमोमित्युक्त्वाभिशब्दितम् । <br>
अस्थूलानन्तममलं नमस्तस्मै सदात्मने । । २९ <br>
एवं स नियता देवी चक्रे स्तोत्रमहर्निशम् । <br>
निराहारा विवस्वन्तमारिराधयिषुर्मुने । । 101.३० <br>
ततः कालेन महता भगवांस्तपनोऽम्बरे । <br>
प्रत्यक्षतामगादस्या दाक्षायण्या द्विजोत्तम । । ३१ <br>
सा ददर्श महाकूटं तेजसोऽम्बरसंश्रितम् । <br>
जगाद मे प्रसीदेति न त्वां पश्यामि गोपते । । ३२ <br>
यथा दृष्टवती पूर्वमम्बरस्थं सुदुर्दृशम् । <br>
निराहारा विवस्वन्तं तपन्तं तदनन्तरम् । । ३३ <br>
संघातं तेजसां तद्वदिह पश्यामि भूतले । <br>
प्रसादं कुरु पश्येयं यद्रूपं ते दिवाकर । ।<br>
भक्तानुकम्पक विभो भक्ताहं पाहि मे सुतान् । । ३४ <br>
त्वं धाता विसृजसि विश्वमेतत्त्वं पासि स्थितिकरणाय सप्रवृत्तः ।<br>
त्वय्यन्ते लयमखिलं प्रयाति तत्त्वं त्वत्तोऽन्या न हि गतिरस्ति सर्वलोके । । ३५<br>
त्वं ब्रह्मा हरिरजसंज्ञितस्त्वमिन्द्रो वित्तेशः पितृपतिरप्पतिः समीरः ।<br>
सोमोऽग्निर्गगनपतिर्महीधरोऽब्धिः किं स्तव्यं तव सकलात्मरूपधाम्नः । । ३६<br>
यज्ञेश त्वामनुदिनमात्मकर्मसक्ताः स्तुन्वन्तो विविधपदैर्द्विजा यजन्ति ।<br>
ध्यायन्तो विनियतचेतसो भवन्तं योगस्थाः परमपदं प्रयान्ति मर्त्याः । । ३७<br>
तपसि पचसि विश्वं पासि भस्मीकरोषि प्रकटयसि मयूखैर्ह्रादयस्यम्बुगर्भैः ।<br>
सृजसि कमलजन्मा पालयस्यच्युताख्यः क्षपयसि च युगान्ते रुद्ररूपस्त्वमेकः । । ३८<br>
इति श्रीमार्कण्डेयपुराणे दिवाकरस्तुतिर्नामैकाधिकशततमोऽध्यायः । १०१ ।<br>
102<br>
अथ द्व्यधिकशततमोऽध्यायः<br>
मार्तण्डोत्पत्तिवर्णनम्<br>
मार्कण्डेय उवाच<br>
ततः स्वतेजसस्तस्मादाविर्भूतो विभावसुः । <br>
अदृश्यत तदादित्यस्तप्तताम्रोपमप्रभः । । १<br>
अथ तां प्रणतां देवीं तस्य संदर्शनान्मुने । <br>
प्राह भास्वन्वृणुष्वेष्टवरं मत्तो यमिच्छसि । । २ <br>
प्रणता शिरसा सा च जानुपीडितमेदिनी । <br>
प्रत्युवाच विवस्वन्तं वरदं समुपस्थितम् । । ३ <br>
देव प्रसीद पुत्राणां हृतं त्रिभुवनं मम । <br>
यज्ञभागाश्च दैत्यैश्च दानवैश्च बलाधिकैः । । ४ <br>
तन्निमित्तं प्रसादं त्वं कुरुष्व मम गोपते । <br>
अंशेन तेषां भ्रातृत्वं गत्वा नाशय तद्रिपून् । । ५ <br>
यथा मे तनया भूयो यज्ञभागभुजः प्रभो । <br>
भवेयुरधिपाश्चैव त्रैलोक्यस्य दिवाकर । । ६ <br>
तथानुकम्पां पुत्राणां सुप्रसन्नो रवे मम । <br>
कुरु प्रपन्नार्तिहर स्थितिकर्त्ता त्वमुच्यसे । । ७ <br>
मार्कण्डेय उवाच<br>
ततस्तामाह भगवान्भास्करो वारितस्करः । <br>
प्रणतामदितिं विप्र प्रसादसुमुखो विभुः । । ८ <br>
सहस्रांशेन ते गर्भे सम्भूयाहमशेषतः । <br>
त्वत्पुत्रशत्रूनदिते नाशयाम्याशु निर्वृतः । । ९ <br>
इत्युक्त्वा भगवान्भास्वानन्तर्द्धानमुपागमत् । <br>
निवृत्ता सापि तपसः संतृप्ताखिलवाञ्छिता । । 102.१० <br>
ततो रश्मिसहस्रात्तु सौषुम्नाख्यो रवेः करः । <br>
विप्रावतारं संचक्रे देवमातुरथोदरे । । ११ <br>
कृच्छ्रचान्द्रायणादीनि सा च चक्रे समाहिता । <br>
शुचिः संधारयामास दिव्यं गर्भमिति द्विज । । १२ <br>
ततस्तां कश्यपः प्राह किञ्चित्कोपप्लुताक्षरम् । <br>
किं मारयसि गर्भाण्डमिति नित्योपवासिनी । । १३ <br>
सा च तं प्राह गर्भाण्डमेतत्पश्येति कोपना । <br>
न मारितं विपक्षाणां मृत्यवे तद्भविष्यति । । १४<br>
मार्कण्डेय उवाच<br>
इत्युक्त्वा तं तदा गर्भमुत्ससर्ज्ज सुरारणिः । <br>
जाज्वल्यमानं तेजोभिः पत्युर्वचनकोपिता । । १५ <br>
तं दृष्ट्वा कश्यपो गर्भमुद्यद्भास्करवर्च्चसम् । <br>
तुष्टाव प्रणतो भूत्वा ऋग्भिराद्याभिरादरात् । । १६ <br>
संस्तूयमानः स तदा गर्भाण्डात्प्रकटोऽभवत् । <br>
पद्मपत्रसवर्णाभस्तेजसा व्याप्तदिङ्मुखः । । १७ <br>
अथान्तरिक्षादाभाष्य कश्यपं मुनिसत्तमम् । <br>
सतोयमेघगम्भीरवागुवाचाशरीरिणी । । १८ <br>
मारितं ते यतः प्रोक्तमेतदण्डं त्वया मुने । <br>
तस्मान्मुने सुतस्तेऽयं मार्त्तण्डाख्यो भविष्यति । । १९ <br>
सूर्याधिकारं च विभुर्जगत्येष करिष्यति । <br>
हनिष्यत्यसुरांश्चायं यज्ञभागहरानरीन् । । 102.२० <br>
देवा निशम्येति वचो गगनात्समुपागमन् । <br>
प्रहर्षमतुलं याता दानवाश्च हतौजसः । । २१ <br>
ततो युद्धाय दैतेयानाजुहाव शतक्रतुः । <br>
सह देवैर्मुदा युक्तो दानवाश्च समभ्ययुः । । २२ <br>
तेषां युद्धमभूद्घोरं देवानामसुरैः सह । <br>
शस्त्रास्त्रदीप्तिसंदीप्तं समस्तभुवनान्तरम् । । २३ <br>
तस्मिन्युद्धे भगवता मार्त्तण्डेन निरीक्षिताः । <br>
तेजसा दह्यमानास्ते भस्मीभूता महासुराः । । २४ <br>
ततः प्रहर्षमतुलं प्राप्ताः सर्वे दिवौकसः । <br>
तुष्टुवुस्तेजसा योनिं मार्त्तण्डमदितिं तथा । । २५ <br>
स्वाधिकारांस्तथा प्राप्ता यज्ञभागांश्च पूर्ववत् । <br>
भगवानपि मार्तण्डः स्वाधिकारमथाकरोत् । । २६ <br>
कदम्बपुष्पवद्भास्वानधश्चोर्ध्वं च रश्मिभिः । <br>
वृत्ताग्निपिण्डसदृशो दध्रे नातिस्फुरद्वपुः । । २७ <br>
इति श्रीमार्कण्डेयपुराणे मार्तण्डोत्पत्तिर्नाम द्व्यधिकशततमोऽध्यायः । १०२ ।<br>
103<br>
अथ त्र्यधिकशततमोऽध्यायः<br>
भानुतनुलेखनवर्णनम्<br>
मार्कण्डेय उवाच<br>
अथ तस्मै ददौ कन्यां संज्ञां नाम विवस्वते । <br>
प्रसाद्य प्रणतो भूत्वा विश्वकर्मा प्रजापतिः । । १ <br>
वैवस्वतस्तु सम्भूतो मनुस्तस्यां विवस्वतः । <br>
पूर्वमेव तथाख्यातं तत्स्वरूपं विशेषतः । । २ <br>
क्रौष्टुकिरुवाच<br>
(भूयस्तच्छ्रोतुमिच्छामि मार्त्तण्डस्य महात्मनः । <br>
चरितं हन्ति यत्पापं कलौ संशृण्वतां नृणाम् । ।) <br>
मार्कण्डेय उवाच<br>
त्रीण्यपत्यान्यसौ तस्यां जनयामास गोपतिः । <br>
द्वौ पुत्रौ सुमहाभागो कन्यां च यमुनां मुने । । ३ <br>
मनुर्वैवस्वतो ज्येष्ठः श्राद्धदेवः प्रजापतिः । <br>
ततो यमो यमी चैव यमलौ सम्बभूवतुः । । ४ <br>
यत्तेजोऽभ्यधिकं तस्य मार्तण्डस्य विवस्वतः । <br>
तेनातितापयामास त्रींल्लोकान्सचराचरान् । । ५ <br>
गोलाकारं तु तद्दृष्ट्वा संज्ञारूपं विवस्वतः । <br>
असहन्ती महत्तेजः स्वां छायां प्रेक्ष्य साऽब्रवीत् । । ६ <br>
संज्ञोवाच<br>
अहं यास्यामि भद्रं ते स्वमेव भवनं पितुः । <br>
निर्विकारं त्वयाप्यत्र स्थेयं मच्छासनाच्छुभे । । ७<br>
इमौ च बालकौ मह्यं कन्या च वरवर्णिनी । <br>
सम्भाव्यौ नैव चाख्येयमिदं भगवते त्वया । । ८ <br>
छायोवाच<br>
आकेशग्रहणाद्देवि आशपन्नैव कर्हिचित् । <br>
आख्यास्यामि मतं तुभ्यं गम्यतां यत्र वाञ्छितम् । । ९ <br>
इत्युक्ता छायया संज्ञा जगाम पितृमन्दिरम् । <br>
तत्रावसत्पितुर्गेहे कञ्चित्कालं शुभेक्षणा । । 103.१० <br>
भर्तुः समीपं याहीति पित्रोक्ता सा पुनः पुनः । <br>
अगच्छद्वडवा भूत्वा कुरून्विप्रोत्तरांस्ततः । । ११ <br>
तत्र तेपे तपः साध्वी निराहारा महामुने । <br>
पितुः समीपं यातायाः संज्ञाया वाक्यतत्परा । । १२ <br>
तद्रूपधारिणी छाया भास्करं समुपस्थिता । <br>
तस्यां च भगवान्सूर्यः संज्ञेयमिति चिन्तयन् । । १३ <br>
तथैव जनयामास द्वौ सुतौ कन्यकां तथा । <br>
पूर्वजस्य मनोस्तुल्यः सावर्णिस्तेन सोऽभवत् । । १४ <br>
यस्तयोः प्रथमं जातः पुत्रयोर्द्विजसत्तम । <br>
द्वितीयो योऽभवच्चान्यः स ग्रहोऽभूच्छनैश्चरः । । १५ <br>
कन्याभूत्तपती या तां वव्रे संवरणो नृपः । <br>
संज्ञा तु पार्थिवी तेषामात्मजानां यथाऽकरोत् । । १६ <br>
स्नेहान्न पूर्वजातानां तथा कृतवती सती । <br>
मनुस्तत्क्षान्तवांस्तस्या यमश्चास्या न चक्षमे । । १७ <br>
बहुशो याच्यमानस्तु पितुः पत्न्या सुदुःखितः । <br>
स वै कोपाच्च बाल्याच्च भाविनोऽर्थस्य वै बलात् । । १८ <br>
पदा सन्तर्जयामास छायासंज्ञां यमो मुने । <br>
ततः शशाप च यमं संज्ञा सामर्षिणी भृशम् । । १९<br>
छायोवाच<br>
पदा तर्जयसे यस्मात्पितृभार्यां गरीयसीम् । <br>
तस्मात्तवैव चरणः पतिष्यति न संशय ।।103.२० <br>
यमस्तु तेन शापेन भृशं पीडितमानसः । <br>
मनुना सह धर्मात्मा सर्वं पित्रे न्यवेदयत् ।।२१ <br>
यम उवाच<br>
स्नेहेन तुल्यमस्मासु माता देव न वर्तते । <br>
विसृज्य ज्यायसोऽप्यस्मान्कनीयांसौ बुभूर्षति ।।२२ <br>
तस्यां मयोद्यतः पादो न तु देहे निपातितः । <br>
बाल्याद्वा यदि वा मोहात्तद्भवान्क्षन्तुमर्हति ।।२३ <br>
शप्तोऽहं तात कोपेन जनन्या तनयो यतः । <br>
ततो न मन्ये जननीमिमां वै तपतां वर ।।२४ <br>
विगुणेष्वपि पुत्रेषु न माता विगुणा पितः । <br>
पादस्ते पततां पुत्र कथमेतत्प्रवक्ष्यति ।।२५ <br>
तव प्रसादाच्चरणो न पतेद्भगवन्यथा । <br>
मातृशापादयं मेऽद्य तथा चिन्तय गोपते ।।२६ <br>
रविरुवाच<br>
असंशयमिदं पुत्र भविष्यत्यत्र कारणम् । <br>
येन त्वामाविशत्क्रोधो धर्मज्ञं सत्यवादिनम् ।।२७ <br>
सर्वेषामेव शापानां प्रतिघातो हि विद्यते । <br>
न तु मात्राभिशप्तानां क्वचिच्छापनिवर्तनम् ।।२८ <br>
न शक्यमेतन्मिथ्या तु कर्तुं मातुर्वचस्तव । <br>
किञ्चित्तव विधास्यामि पुत्रस्नेहादनुग्रहम् ।।२९ <br>
कृमयो मांसमादाय प्रयास्यन्ति महीतलम् । <br>
कृतं तस्या वचः सत्यं त्वं च त्रातो भविष्यसि ।।103.३०<br>
मार्कण्डेय उवाच<br>
आदित्यस्त्वब्रवीच्छायां किमर्थं तनयेषु वै । <br>
तुल्येष्वप्यधिकः स्नेह एकत्र क्रियते त्वया । । ३१ <br>
नूनं नैषां त्वं जननी संज्ञा कापि त्वमागता । <br>
विगुणेष्वप्यपत्येषु कथं माता शपेत्सुतम् । । ३२ <br>
मार्कण्डेय उवाच<br>
सा तत्परिहरन्ती च नाचचक्षे विवस्वतः । <br>
स चात्मानं समाधाय युक्तस्तत्त्वमपश्यत । । ३३ <br>
तं शप्तुमुद्यतं दृष्ट्वा छायासंज्ञा दिवस्पतिम् । <br>
भयेन कंपिता ब्रह्मन्यथावृत्तं न्यवेदयत् । । ३४ <br>
विवस्वांस्तु ततः क्रुद्धः श्रुत्वा श्वशुरमभ्यगात् । <br>
स चापि तं तथान्यामर्चयित्वा दिवाकरम् । । <br>
निर्दग्धुकामं रोषेण सान्त्वयामास सुव्रतः । । ३५ <br>
विश्वकर्मोवाच<br>
तवातितेजसा व्याप्तमिदं रूपं सुदुःसहम् । <br>
असहन्ती ततः संज्ञा वने चरति वै तपः । । ३६ <br>
द्रक्ष्यते तां भवानद्य स्वभार्यां शुभचारिणीम् । <br>
रूपार्थं भवतोऽरण्ये चरन्तीं समुहत्तपः । । ३७ <br>
स्मृतं मे ब्रह्मणो वाक्यं यदि ते देव रोचते । <br>
रूपं निवर्तयाम्येतत्तव कान्तं दिवस्पते । । ३८ <br>
मार्कण्डेय उवाच<br>
यतो हि भास्वतो रूपं प्रागासीत्परिमण्डलम् । <br>
ततस्तथेति तं प्राह त्वष्टारं भगवान्रविः । । ३९ <br>
विश्वकर्मा त्वनुज्ञातः शाकद्वीपे विवस्वतः । <br>
भ्रमिमारोप्य तत्तेजः शातनायोपचक्रमे । । 103.४०<br>
भ्रमताऽशेषजगतां नाभिभूतेन भास्वता । <br>
समुद्राद्रिवनोपेता सा रुरोह मही नभः । । ४१ <br>
गगनं चाखिलं ब्रह्मन्सचन्द्रग्रहतारकम् । <br>
अधोगतं महाभाग बभूवाक्षिक्षमाकुलम् । । ४२ <br>
विक्षिप्तसलिलाः सर्वे बभूवुश्च तथाब्धितः । <br>
व्यभिद्यन्त महाशैलाः शीर्णसानुनिबन्धनाः । । ४३ <br>
ध्रुवाधाराण्यशेषाणि धिष्ण्यानि मुनिसत्तम । <br>
त्रुट्यद्रश्मिनिबन्धानि ह्यधो जग्मुः सहस्रशः । । ४४ <br>
वेगभ्रमणसंजात वायुक्षिप्ताः समन्ततः । <br>
व्यशीर्यन्त महामेघा घोररावविराविणः । । ४५ <br>
भास्वद्भ्रमणविभ्रान्तं भूम्याकाशरसातलम् । <br>
जगादाकुलमत्यर्थं तदासीन्मुनिसत्तम । । ४६ <br>
त्रैलोक्ये सकले विप्र भ्रममाणे सुरर्षयः । <br>
देवाश्च ब्रह्मणा सार्द्धं भास्वन्तमभितुष्टुवुः । । ४७ <br>
आदिदेवोऽसि देवानां ज्ञातमेतत्स्वरूपतः । <br>
स्वर्गस्थित्यन्तकालेषु त्रिधा भेदेन तिष्ठसि । । ४८ <br>
स्वस्ति तेऽस्तु जगन्नाथ धर्मवर्षाहिमाकर । <br>
जुषस्व शान्तिं लोकानां देवदेव दिवाकर । । ४९ <br>
इन्द्रश्चागत्य तं देवं लिख्यमानं यथाऽस्तुवत् । <br>
जयदेव जगद्वयापिञ्जयाशेषजगत्पते । । 103.५० <br>
ऋषयश्च ततः सप्त वसिष्ठात्रिपुरोगमाः । <br>
तुष्टुवुर्विविधैः स्तोत्रैः स्वस्ति स्वस्तीति वादिनः । । ५१ <br>
वेदोक्ताभिरथाग्र्याभिर्वालखिल्याश्च तुष्टुवुः । <br>
भास्वन्तमृग्भिराद्याभिर्लिख्यमानं मुदायुताः । । ५२ <br>
त्वं नाथ मोक्षिणां मोक्षो ध्येयस्त्वं ध्यानिनां परः । <br>
त्वं गतिः सर्वभूतानां कर्मकाण्डेऽपि वर्तताम् । । ५३ <br>
शं प्रजाभ्योऽस्तु देवेश शन्नोऽस्तु जगतांपते । <br>
शन्नोऽस्तु द्विपदे नित्यं शन्नश्चास्तु चतुष्पदे । । ५४<br>
ततो विद्याधरगणा यक्षराक्षसपन्नगाः । <br>
कृताञ्जलिपुटाः सर्वे शिरोभिः प्रणता रविम् । । ५५ <br>
ऊचुरेवंविधा वाचो मनः श्रोत्रसुखावहः । <br>
सह्यं भवतु ते तेजो भूतानां भूतभावन । । ५६ <br>
ततो हाहा हुहूश्चैव नारदस्तुम्बुरुस्तथा । <br>
उपगायितुमारब्धा गान्धर्वं कुशला रविम् । । ५७ <br>
षड्जमध्यमगान्धारग्रामत्रयविशारदाः । <br>
मूर्च्छनाभिश्च तानैश्च सम्प्रयोगैः सुखप्रदम् । । ५८ <br>
विश्वाची च घृताची च उर्वश्यथ तिलोत्तमा । <br>
मेनका सहजन्या च रम्भा चाप्सरसां वरा । । ५९ <br>
ननृतुर्जगतामीशे लिख्यमाने विभावसौ । <br>
ज्ञानभावविलासाढ्यात्कुर्वन्तोऽभिनयान्बहून् । । 103.६० <br>
प्रावाद्यन्त ततस्तत्र वेणुवीणादिझर्झराः । <br>
पणवाः पुष्कराश्चैव मृदङ्गा पटहानकाः । । ६१ <br>
देवदुन्दुभयः शङ्खाः शतशोऽथ सहस्रशः । <br>
गायद्भिश्चैव गान्धर्वं नृत्यद्भिश्चाप्सरोगणैः । । ६२ <br>
तूर्यवादित्रघोषैश्च सर्वं कोलाहलीकृतम् । <br>
ततः कृताञ्जलिपुटा भक्तिनम्रात्ममूर्तयः । । ६३ <br>
लिख्यमानं सहस्रांशुं प्रणेमुः सर्वदेवताः । <br>
ततः कोलाहले तस्मिन्सर्वदेवसमागमे । ।<br>
तेजसः शातनं चक्रे विश्वकर्मा शनैः शनैः । । ६४ <br>
इति हिमजलघर्मकालहेतोर्हरकमलासनविष्णुसंस्तुतस्य ।<br>
तनुपरिलिखनं निशम्य भानोर्व्रजति दिवाकरलोकमायुषोऽन्ते । । ६५<br>
इति श्रीमार्कण्डेयपुराणे भानुतनुलेखने त्र्यधिकशततमोऽध्यायः । १०३ ।<br>
104<br>
अथ चतुरधिकशततमोऽध्यायः<br>
सूर्यस्तवनवर्णनम्<br>
मार्कण्डेय उवाच<br>
लिख्यमाने ततो भानौ विश्वकर्मा प्रजापतिः । <br>
उद्भूतपुलकः स्तोत्रमिदं चक्रे विवस्वतः । । १ <br>
विवस्वते प्रणतहितानुकम्पिने महात्मने समजवसप्तसप्तये ।<br>
सुतेजसे कमलकुलावबोधिने नमस्तमः पटलपटावपाटिने । । २ <br>
पावनातिशयपुण्यकर्मणे नैककामविषयप्रदायिने ।<br>
भास्वरानलमयूखशायिने सर्वलोकहितकारिणे नमः । । ३ <br>
अजाय लोकत्रयकारणाय भूतात्मने गोपतये वृषाय ।<br>
नमो महाकारुणिकोत्तमाय सूर्याय चक्षुःप्रभवालयाय । ।४ <br>
विवस्वते ज्ञानमृतेंऽतरात्मने जगत्प्रतिष्ठाय जगद्धितैषिणे ।<br>
स्वयम्भुवे लोकसमस्तचक्षुषे सुरोत्तमायामिततेजसे नमः । ।५ <br>
क्षणमुदयाचलमौलिमणिः सुरगणमहित हितो जगतः ।<br>
त्वमु मयूखसहस्रवपुर्जगति विभासि तमांसि नुदन् । । ६<br>
भवतिमिरासवपानमदाद्भवति विलोहितविग्रहता ।<br>
मिहिर विभासि यतः सुतरां त्रिभुवनभावनभानिकरैः । । ७<br>
रथमधिरुह्य समावयवं चारुविकम्पितमुरुरुचिरम् ।<br>
सततमखिन्नहयैर्भगवंश्चरसि जगद्धिताय विततम् । । ८<br>
अमृतमयेन रसेन समं विबुधपितॄनपि तर्पयसे । <br>
अरिगणसूदन तेन तव प्रणतिमुपेत्य लिखामि वपुः । । ९ <br>
शुकसमवर्णह्यप्रथितं तव पदपांसुपवित्रतमम् । <br>
नतजनवत्सल मां प्रणतं त्रिभुवनपावन पाहि रवे । । 104.१० <br>
इति सकलजगप्रसूतिभूतं त्रिभुवनभावनधामहेतुमेकम् ।<br>
रविमखिलजगत्प्रदीपभूतं त्रिदशवर प्रणतोऽस्मि सर्वदा त्वाम् । । ११<br>
इति श्रीमार्कण्डेयपुराणे सूर्यस्तवनं नाम चतुरधिकशततमोऽध्यायः । १०४ ।<br>
105<br>
अथ पञ्चाधिकशततमोऽध्यायः<br>
रवेर्माहात्म्यवर्णनम्<br>
मार्कण्डेय उवाच<br>
एवं सूर्यस्तवं कुर्वन्विश्वकर्मा दिवस्पतेः । <br>
तेजसः षोडशं भागं मण्डलस्थमधारयत् । । १ <br>
शातितैस्तेजसो भागैर्दर्शभिः पञ्चभिस्तथा । <br>
अतीवकान्तिमच्चारु भानोरासीत्तदा वपुः । । २ <br>
शातितं चास्य यत्तेजस्तेन चक्रं विनिर्मितम् । <br>
विष्णोः शूलं च शर्वस्य शिबिका धनदस्य च । । ३ <br>
दण्डः प्रेतपतेः शक्तिर्देवसेनापतेस्तथा । <br>
अन्येषां चैव देवानामायुधानि स विश्वकृत् । । ४<br>
चकार तेजसा भानोर्भासुराण्यरिशान्तये । <br>
इति शातिततेजाः स शुशुभे नातितेजसा । । ५ <br>
वपुर्दधार मार्त्तण्डः सर्वावयवशोभनम् । <br>
स ददर्श समाधिस्थः स्वां भार्यां वडवाकृतिम् । । ६ <br>
अधृष्यां सर्वभूतानां तपसा नियमेन च । <br>
उत्तरांश्च कुरून्गत्वा भूत्वाऽश्वो भानुरागमत् । । ७ <br>
सा च दृष्ट्वा तमायान्तं परपुंसो विशङ्कया । <br>
जगाम सम्मुखे तस्य पृष्ठरक्षणतत्परा । । ८      <br>
ततश्च नासिकायोगं तयोस्तत्र समेतयोः । <br>
वडवायं च तत्तेजो नासिकाभ्यां विवस्वतः । । ९ <br>
देवौ तत्र समुत्पन्नावश्विनौ भिषजां वरौ । <br>
नासत्यदस्रौ तनयावश्विवक्त्राद्विनिर्गतौ । । 105.१० <br>
मार्त्तण्डस्य सुतावेतावश्वरूपधरस्य हि । <br>
रेतसोऽन्ते च रेवन्तः खड्गी धन्वी तनुत्रधृक् । । ११ <br>
अश्वारूढः समुद्भूतो बाणतूणसमन्वितः । <br>
ततः स्वरूपममलं दर्शयामास भानुमान् । । १२ <br>
तस्य शान्तं समालोक्य सा रूपं मुदमाददे । <br>
स्वरूपधारिणीं चेमां स निनाय निजालयम् । । १३ <br>
संज्ञां भार्यां प्रीतिमतीं भास्करो वारितस्करः । <br>
ततः पूर्वसुतो योऽस्याः सोऽभूद्वैवस्वतो मनुः । । १४ <br>
द्वितीयश्च यमः शापाद्धर्मदृष्टिरनुग्रहात् । <br>
यमस्तु तेन शापेन भृशं पीडितमानसः । । १५ <br>
धर्मोऽभिरोचते यस्माद्धर्मराजस्ततः स्मृतः । <br>
कृमयो मांसमादाय पादतस्ते महीतलम् । । १६ <br>
पतिष्यन्तीति शापान्तं तस्य चक्रे पिता स्वयम् । <br>
धर्मदृष्टिर्यतश्चासौ समो मित्रे तथाऽहिते । । १७ <br>
ततो नियोगे तं याम्ये चकार तिमिरापहः । <br>
तस्मै ददौ पिता विप्र भगवांल्लोकपालताम् । । १८<br>
पितॄणामाधिपत्यं च परितुष्टो दिवाकरः । <br>
यमुनां च नदीं चक्रे कलिंदान्तरवाहिनीम् । । १९ <br>
अश्विनौ देवभिषजौ कृतौ पित्रा महात्मना । <br>
गुह्यकाधिपतित्वे च रेवन्तो विनियोजितः । । 105.२० <br>
एवमप्याह च ततो भगवांल्लोकभावितः । <br>
त्वमप्यशेषलोकस्य पूज्यो वत्स भविष्यसि । । २१ <br>
अरण्यादिमहादाववैरिदस्युभयेषु च । <br>
त्वां स्मरिष्यन्ति ये मर्त्या मोक्ष्यन्ते ते महापदः । । २२ <br>
क्षेमं बुद्धिं सुखं राज्यमारोग्यं कीर्तिमुन्नतिम् । <br>
नराणां परितुष्टस्त्वं पूजितः सम्प्रदास्यसि । । २३ <br>
छायासंज्ञासुतश्चापि सावर्णिः सुमहायशाः । <br>
भाव्यः सोऽनागते काले मनुः सावर्णिकोऽष्टमः । । २४ <br>
मेरुपृष्ठे तपो घोरमद्यापि चरति प्रभुः । <br>
भ्राता शनैश्चरस्तस्य ग्रहोऽभूच्छासनाद्रवेः । । २५ <br>
यवीयसी तु या कन्याऽऽदित्यस्याभूद्द्विजोत्तम । <br>
अभवत्सा सरिच्छ्रेष्ठा तपती लोकपावनी । । २६ <br>
यस्तु ज्येष्ठो महाभागः सर्गो यस्येह साम्प्रतम् । <br>
विस्तरं तस्य वक्ष्यामि मनोर्वैवस्वतस्य ह । । २७ <br>
इदं यो जन्म देवानां शृणुयाद्धा पठेत वा । <br>
विवस्वतस्तनूजानां रवेर्माहात्म्यमेव च । । २८ <br>
आपदं प्राप्य मुच्येत प्राप्नुयाच्च महायशः । <br>
अहोरात्रकृतं पापमेतच्छमयते श्रुतम् । । <br>
माहात्म्यमादिदेवस्य मार्तण्डस्य महात्मनः । । २९ <br>
इति श्रीमार्कण्डेयपुराणे रवेर्माहात्म्यवर्णनं नाम पञ्चाधिकशततमोऽध्यायः । १०५ ।<br>
<br>
</span>
</p>
</div>
<!-- 
NewPP limit report
Parsed by mw‐web.codfw.main‐5dfdd48f45‐42kdz
Cached time: 20231020020723
Cache expiry: 1814400
Reduced expiry: false
Complications: []
CPU time usage: 0.017 seconds
Real time usage: 0.022 seconds
Preprocessor visited node count: 65/1000000
Post‐expand include size: 1379/2097152 bytes
Template argument size: 1294/2097152 bytes
Highest expansion depth: 4/100
Expensive parser function count: 0/500
Unstrip recursion depth: 1/20
Unstrip post‐expand size: 57664/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    2.250      1 फलकम्:Header
100.00%    2.250      1 -total
-->

<!-- Saved in parser cache with key sawikisource:pcache:idhash:60391-0!canonical and timestamp 20231020020723 and revision id 130186. Rendering was triggered because: page-view
 -->
