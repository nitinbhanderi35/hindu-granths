<div class="poem">
<p><span style="font-size: 14pt; line-height:200%">6(6)<br>
षष्ठोऽध्यायः<br>
<br>
पक्षिण ऊचुः<br>
<br>
रामः पार्थे परां प्रीतिं ज्ञात्वा कृष्णस्य लाङ्गली ।<br>
चिन्तयामास बहुधा किं कृतं सुकृतं भवेत्॥६.१॥<br>
<br>
कृष्णेन हि विना नाहं यास्ये दुर्योधनान्तिकम् ।<br>
पाण्डवान् वा समाश्रित्य कथं दुर्योधनं नृपम्॥६.२॥<br>
<br>
जामातरं तथा शिष्यं घातयिष्ये नरेश्वरम् ।<br>
तस्मान्न पार्थं यास्यामि नापि दुर्योधनं नृपम्॥६.३॥<br>
<br>
तीर्थेष्वाप्लावयिष्यामि तावदात्मानमात्मना ।<br>
कुरूणां पाण्डवानां च यावदन्ताय कल्पते॥६.४॥<br>
<br>
इत्यामन्त्र्य हृषीकेशं पार्थ-दुर्योधनावपि ।<br>
जगाम द्वारकां शौरिः स्वसैन्युपरिवारितः॥६.५॥<br>
<br>
गत्वा द्वारवतीं रामो हृष्टपुष्टजनाकुलाम् ।<br>
श्वो गन्तव्येषु तीर्थेषु पपौ पानं हलायुधः॥६.६॥<br>
<br>
पीतपानो जगामाथ रैवतोद्यानमृद्धिमत् ।<br>
हस्ते गृहीत्वा समदां रेवतीमप्सरोपमाम्॥६.७॥<br>
<br>
स्त्रीकदम्बकमध्यस्थो ययौ मत्तः पदा स्खलन् ।<br>
ददर्शच वनं वीरो रमणीयमनुत्तमम्॥६.८॥<br>
<br>
सर्वर्तुफलपुष्पाढ्यं शाखामृगगणाकुलम् ।<br>
पुण्यं पद्मवनोपेतं सपल्वलमहावनम्॥६.९॥<br>
<br>
स शृण्वन् प्रीतिजननान् बहून् मदकलान् शुभान् ।<br>
श्रोत्ररम्यान् सुमधुरान् शब्दान् खगमुखेरितान्॥६.१०॥<br>
<br>
सर्वर्तुफलभाराढ्यान् सर्वर्तुकुसुमोज्ज्वलान् ।<br>
अपश्यत् पादपांस्तत्र विहगैरनुनादितान्॥६.११॥<br>
<br>
आम्रानाम्रातकान् भव्यान् नारिकेलान् सतिन्दुकान् ।<br>
आविल्वकांस्तथा जीरान् दाडिमान् बीजपूरकान्॥६.१२॥<br>
<br>
पनसान् लकुचान् मोचान् नीपांश्चातिमनोहरान् ।<br>
पारावतांश्च कङ्कोलान् नलिनानम्लवेतसान्॥६.१३॥<br>
<br>
भल्लातकानामलकांस्तिन्दुकांश्च महाफलान् ।<br>
इङ्गुदान् करमर्दांश्च हरीतक-विभीतकान्॥६.१४॥<br>
<br>
एतानन्यांश्च स तरून् ददर्श यदुनन्दनः ।<br>
तथैवाशोक-पुन्नाग-केतकी-बकुलानथ॥६.१५॥<br>
<br>
चम्पकान् सप्तपर्णांश्च कर्णिकारान् समालतीन् ।<br>
पारिजातान् कोविदारान् मन्दारान् बदरांस्तथा॥६.१६॥<br>
<br>
पाटलान् पुष्पितान् रम्यान् देवदारुद्रुमांस्तथा ।<br>
सालांस्तालांस्तमालांश्च किंशौकान् वञ्जुलान् वरान्॥६.१७॥<br>
<br>
चकोरैः शातपत्रैश्च भृङ्गराजैस्तथा शुकैः ।<br>
कोकिलैः कलविङ्कैश्च हारीतैर्जोवजीवकैः॥६.१८॥<br>
<br>
प्रियपुत्रैश्चातकैश्च तथान्यैर्विविधैः खगैः ।<br>
श्रोत्ररम्यं सुमधुरं कूजद्भिश्चाप्यधिष्ठितम्॥६.१९॥<br>
<br>
सरांसि च मनोज्ञानि प्रसन्नसलिलानि च ।<br>
कुमुदैः पुण्डरीकैश्च तथा नीलोत्पलैः शुभैः॥६.२०॥<br>
<br>
कह्लारैः कमलैश्चापि आचितानि समन्ततः ।<br>
कादम्बैश्चक्रवाकैश्च तथैव जलकुक्कुटैः॥६.२१॥<br>
<br>
कारण्डवैः प्लवैर्हंसैः कूर्मैर्मद्गुभिरेव च ।<br>
एभिश्चान्यैश्च कीर्णानि समन्ताज्जलचारिभिः॥६.२२॥<br>
<br>
क्रमेणेत्थं वनं शौरिर्वोक्षमाणो मनोरमम् ।<br>
जगामानुगतः स्त्रीभिर्लतागृहमनुत्तमम्॥६.२३॥<br>
<br>
स ददर्श द्विजांस्तत्र वेदवेदाङ्गपारगान् ।<br>
कौशिकान् भार्गवांश्चैव भारद्वाजान् सगौतमान्॥६.२४॥<br>
<br>
विविधेषु च सम्भूतान् वंशेषु द्विजसत्तमान् ।<br>
कथाश्रवणबद्धोत्कानुपविष्टान् महत्सु च॥६.२५॥<br>
<br>
कृष्णाजिनोत्तरीयेषु कुशेषु च वृषीषु च ।<br>
सूतञ्च तेषां मध्यस्थं कथयानं कथाः शुभाः॥६.२६॥<br>
<br>
पौराणिकीः सुरर्षोणामाद्यानां चरिताश्रयाः ।<br>
दृष्ट्वा रामं द्विजाः सर्वे मधुपानारुणेक्षणम्॥६.२७॥<br>
<br>
मत्तोऽयमिति मन्वानाः समुत्तस्थुस्त्वरान्विताः ।<br>
पूजयन्तो हलधरमृते तं सूतवंशजम्॥६.२८॥<br>
<br>
ततः क्रोधसमाविष्टो हली सूतं महाबलः ।<br>
निजघान विवृत्ताक्षः क्षोभिताशेषदानवः॥६.२९॥<br>
<br>
अध्यास्याति पदं ब्राह्मं तस्मिन् सूते निपातिते ।<br>
निष्क्रान्तास्ते द्विजाः सर्वे वनात् कृष्णाजिनाम्बराः॥६.३०॥<br>
<br>
अवधूतं तथात्मानं मन्यमानो हलायुधः ।<br>
चिन्तयामास सुमहन्मया पापमिदं कृतम्॥६.३१॥<br>
<br>
ब्राह्मं स्थानं गतो ह्येष यद् सूतो विनिपातितः ।<br>
तथा हीमे द्विजाः सर्वे मामवेक्ष्य विनिर्गताः॥६.३२॥<br>
<br>
शरीरस्य च मे गन्धो लोहस्येवासुखावहः ।<br>
आत्मानञ्चावगच्छामि ब्रह्मघ्नमिव कुत्सितम्॥६.३३॥<br>
<br>
धिगमर्षं तथा मद्यमतिमानमभीरुताम् ।<br>
यैराविष्टेन सुमहन्मया पापमिदं कृतम्॥६.३४॥<br>
<br>
तत्क्षयार्थं चरिष्यामि व्रतं द्वादशवार्षिकम् ।<br>
स्वकर्मख्यापनं कुर्वंन् प्रयश्चित्तमनुत्तमम्॥६.३५॥<br>
<br>
अथ येयं समारब्धा तीर्थयात्रा मयाधुना ।<br>
एतामेव प्रयास्यामि प्रतिलोमां सरस्वतीम्॥६.३६॥<br>
<br>
अतो जगाम रामोऽसौ प्रतिलोमां सरस्वतीम् ।<br>
ततः परं शृणुष्वेमं पाण्डवेयकथाश्रयम्॥६.३७॥<br>
<br>
<br>
इतिश्री मार्कण्डेयपुराणे बलदेवब्रह्महत्यानाम षष्ठोध्यायः<br>
<br>
7(7)<br>
सप्तमोऽध्यायः<br>
<br>
धर्मपक्षिण ऊचुः<br>
<br>
हरिश्चन्द्रेति राजर्षिरासीत् त्रेतायुगे पुरा ।<br>
धर्मात्मा पृथिवीपालः प्रोल्लसत्कीर्तिरुत्तमः॥७.१॥<br>
<br>
न दुर्भिक्षं न च व्याधिर्नाकालमरणं नृणाम् ।<br>
नाधर्मरुचयः पौरास्तस्मिन् शासति पार्थिवे॥७.२॥<br>
<br>
बभूवुर्न तथोन्मत्ता धन-वीर्य-तपोमदैः ।<br>
नाजायन्त स्त्रियश्चैव काश्चिदप्राप्तयौवनाः॥७.३॥<br>
<br>
स कदाचिन्महाबाहुररण्येऽनुसरन् मृगम् ।<br>
शुश्राव शब्दमसकृत् त्रायस्वेति च योषिताम्॥७.४॥<br>
<br>
स विहाय मृगं राजा मा भैषीरित्यभाषत ।<br>
मयि शासति दुर्मेधाः कोऽयमन्यायवृत्तिमान्॥७.५॥<br>
<br>
तत्क्रन्दितानुसारी च सर्वारम्भविघातकृत् ।<br>
एकस्मिन्नन्तरे रौद्रो विघ्नराट् समचिन्तयत्॥७.६॥<br>
<br>
विश्वामित्रोऽयमतुलं तप आस्थाय वीर्यवान् ।<br>
प्रागसिद्धाभवादीनां विद्याः साध्यति व्रती॥७.७॥<br>
<br>
साध्यमानाः क्षमामौनचित्तसंयमिनामुना ।<br>
ता वै भयार्ताः क्रन्दन्ति कथं कार्यमिदं मया॥७.८॥<br>
<br>
तेजस्वी कौशिकश्वेष्ठो वयमस्य सुदुर्बलाः ।<br>
क्रोशन्त्येतास्तथा भीता दुष्पारं प्रतिभाति मे॥७.९॥<br>
<br>
अथवायं नृपः प्राप्तो मा भैरिति वदन् मुहुः ।<br>
इममेव प्रविश्याशु साधयिष्ये यथेप्सितम्॥७.१०॥<br>
<br>
इति संचिन्त्य रौद्रेण विघ्नराजेन वै ततः ।<br>
तेनाविष्टो नृपः कोपादिदं वचनमब्रवीत्॥७.११॥<br>
<br>
कोऽयं बघ्नाति वस्त्रान्ते पावकं पापकृन्नरः ।<br>
बलोष्णतेजसा दीप्ते मयि पत्यावुपस्थिते॥७.१२॥<br>
<br>
सोऽद्य मत्कार्मुकाक्षेप-विदीपितदिगन्तरैः ।<br>
शरैर्विभिन्नसर्वाङ्गो दीर्घनिद्रां प्रवेक्ष्यति॥७.१३॥<br>
<br>
विश्वामित्रस्ततः क्रुद्धः श्रुत्वा तन्नृपतेर्वचः ।<br>
क्रुद्धे चर्षिवरे तस्मिन् नेशुर्विद्याः क्षणेन ताः॥७.१४॥<br>
<br>
स चापि राजा तं दृष्ट्वा विश्वामित्रं तपोनिधिम् ।<br>
भीतः प्रावेपतात्यर्थं सहसाश्वत्थपर्णवत्॥७.१५॥<br>
<br>
स दुरात्मन्निति यदा मुनिस्तिष्ठेति चाब्रवीत् ।<br>
ततः स राजा विनयात् प्रणिपत्याभ्यभाषत॥७.१६॥<br>
<br>
भगवन्नेष धर्मो मे नापराधो मम प्रभो ।<br>
न क्रोद्धुमर्हसि मुने निजधर्मरतस्य मे॥७.१७॥<br>
<br>
दातव्यं रक्षितव्यं च धर्मज्ञेन महीक्षिता ।<br>
चापं चोद्यम्य योद्धव्यं धर्मशास्त्रानुसारतः॥७.१८॥<br>
<br>
<br>
विश्वामित्र उवाच<br>
<br>
दातव्यं कस्य के रक्ष्याः कैर्योद्धव्यं च ते नृप ।<br>
क्षिप्रमेतत् समाचक्ष्व यद्यधर्मभयं तव॥७.१९॥<br>
<br>
<br>
हरिश्चन्द्र उवाच<br>
<br>
दातव्यं विप्रमुख्येभ्यो ये चान्ये कृशवृत्तयः ।<br>
रक्ष्या भीताः सदा युद्धं कर्तव्यं परिपन्थिभिः॥७.२०॥<br>
<br>
<br>
विश्वामित्र उवाच<br>
<br>
यदि राजा भवान् सम्यग्राजधर्ममवेक्षते ।<br>
निर्वेष्टुकामो विप्रोऽहं दीयतामिष्टदक्षिणा॥७.२१॥<br>
<br>
<br>
पक्षिण ऊचुः<br>
<br>
एतद्राजा वचः श्रुत्वा प्रहृष्टेनान्तरात्मना ।<br>
पुनर्जातमिवात्मानं मेने प्राह च कौशिकम्॥७.२२॥<br>
<br>
उच्यतां भगवन् यत्ते दातव्यमविशङ्कितम् ।<br>
दत्तमित्येव तद्विद्धि यद्यपि स्यात् सुदुर्लभम्॥७.२३॥<br>
<br>
हिरण्यं वा सुवर्णं वा पुत्रः पत्नी कलेवरम् ।<br>
प्राणा राज्यं पुरं लक्ष्मीर्यदभिप्रेतमात्मनः॥७.२४॥<br>
<br>
<br>
विश्वामित्र उवाच<br>
<br>
राजन् प्रतिगृहीतोऽयं यस्ते दत्तः प्रतिग्रहः ।<br>
प्रयच्छ प्रथमं तावद् दक्षिणां राजसूयिकीम्॥७.२५॥<br>
<br>
<br>
राजोवाच<br>
<br>
ब्रह्मंस्तामपि दास्यामि दक्षिणां भवतो ह्यहम् ।<br>
व्रियतां द्विजशार्दूल यस्तवेष्टः प्रतिग्रहः॥७.२६॥<br>
<br>
<br>
विश्वामित्र उवाच<br>
<br>
ससागरां धरामेतां सभूभृद्ग्रामपत्तनाम् ।<br>
राज्यं च सकलं वीर रथाश्व-गजसङ्कुलम्॥७.२७॥<br>
<br>
कोष्ठागारं च कोषं च यच्चान्यद्विद्यते तव ।<br>
विना भार्यां च पुत्रं च शरीरं च तवानघ॥७.२८॥<br>
<br>
धर्मं च सर्वधर्मज्ञ यो यान्तमनुगच्छति ।<br>
बहुना वा किमुक्तेन सर्वमेतत् प्रदीयताम्॥७.२९॥<br>
<br>
<br>
पक्षिण ऊचुः<br>
<br>
प्रहृष्टेनैव मनसा सोऽविकारमुखो नृपः ।<br>
तस्यर्षेर्वचनं श्रुत्वा तथेत्याह कृताञ्जलिः॥७.३०॥<br>
<br>
<br>
विश्वामित्र उवाच<br>
<br>
सर्वस्वं यदि मे दत्तं राज्यमुर्वो बलं धनम् ।<br>
प्रभुत्वं कस्य राजर्षे राज्यस्थे तापसे मयि॥७.३१॥<br>
<br>
<br>
हरिश्चन्द्र उवाच<br>
<br>
यस्मिन्नपि मया काले ब्राह्मन् दत्ता वसुन्धरा ।<br>
तस्मिन्नपि भवान् स्वामी किमुताद्य महीपतिः॥७.३२॥<br>
<br>
<br>
विश्वामित्र उवाच<br>
<br>
यदि राजंस्त्वया दत्ता मम सर्वा वसुन्धरा ।<br>
यत्र मे विषये स्वाम्यं तस्मान्निष्क्रान्तुमर्हसि॥७.३३॥<br>
<br>
श्रोणीसूत्रादिसकलं मुक्त्वा भूषणसंग्रहम् ।<br>
तरुवल्कलमाबध्य सह पत्न्या सुतेन च॥७.३४॥<br>
<br>
<br>
पक्षिण ऊचुः<br>
<br>
तथेति चोक्त्वा कृत्वा च राजा गन्तुं प्रचक्रमे ।<br>
स्वपत्न्या शैव्यया सार्धं बालकेनात्मजेन च॥७.३५॥<br>
<br>
व्रजतः स ततो रुद्ध्वा पन्थानं प्राह तं नृपम् ।<br>
क्व यास्यसीत्यदत्त्वा मे दक्षिणां राजसूयिकीम्॥७.३६॥<br>
<br>
<br>
हरिश्चन्द्र उवाच<br>
<br>
भगवन् राज्यमेतत् ते दत्तं निहतकण्टकम् ।<br>
अवशिष्टमिदं ब्रह्मन्नद्य देहत्रयं मम॥७.३७॥<br>
<br>
<br>
विश्वामित्र उवाच<br>
<br>
तथापि खलु दातव्या त्वया मे यज्ञदक्षिणा ।<br>
विशेषतो ब्राह्मणानं हन्त्यदत्तं प्रतिश्रुतम्॥७.३८॥<br>
<br>
यावत् तोषो राजसूये ब्राह्मणानां तभवेन्नृप ।<br>
तावदेव तु दातव्या दक्षिणा राजसूयिकी॥७.३९॥<br>
<br>
प्रतिश्रुत्य च दातव्यं योद्धव्यं चाततायिभिः ।<br>
रक्षितव्यास्तथा चार्तास्त्वयैव प्राक् प्रतिश्रुतम्॥७.४०॥<br>
<br>
<br>
हरिश्चन्द्र उवाच<br>
<br>
भगवन् साम्प्रतं नास्ति दास्ये कालक्रमेण ते ।<br>
प्रसादं कुरु विप्रर्षे सद्भावमनुचिन्त्य च॥७.४१॥<br>
<br>
<br>
विश्वामित्र उवाच<br>
<br>
किम्प्रमाणो मया कालः प्रतीक्ष्यस्ते जनाधिप ।<br>
शीघ्रमाचक्ष्व शापाग्निरन्यथा त्वां प्रधक्ष्यति॥७.४२॥<br>
<br>
<br>
हरिचन्द्र उवाच<br>
<br>
मासेन तव विप्रर्षे प्रदास्ये दक्षिणाधनम् ।<br>
साम्प्रतं नास्ति मे वित्तमनुज्ञां दातुमर्हसि॥७.४३॥<br>
<br>
<br>
विश्वामित्र उवाच<br>
<br>
गच्छ गच्छ नृपश्रेष्ठ स्वधर्ममनुपालय ।<br>
शिवश्च तेऽध्वा भवतु मा सन्तु परिपन्थिनः॥७.४४॥<br>
<br>
<br>
पक्षिण ऊचुः<br>
<br>
अनुज्ञातश्च गच्छेति जगाम वसुधाधिपः ।<br>
पद्भ्यामनुचिता गन्तुमन्वगच्छत तं प्रिया॥७.४५॥<br>
<br>
तं सभार्यं नृपश्रेष्ठं निर्यान्तं ससुतं पुरात् ।<br>
दृष्ट्वा प्रचुक्रुशुः पौरा राज्ञश्चैवानुयायिनः॥७.४६॥<br>
<br>
हानाथ किं जहास्यस्मान् नित्यार्तिपरिपीडितान् ।<br>
त्वं धर्मतत्परो राजन् पौरानुग्रहकृत् तथा॥७.४७॥<br>
<br>
नयास्मानपि राजर्षे यदि धर्ममवेक्षसे ।<br>
मुहूर्तं तिष्ठ राजेन्द्र भवतो मुखपङ्कजम्॥७.४८॥<br>
<br>
पिबामो नेत्रभ्रमरैः कदा द्रक्ष्यामहे पुनः ।<br>
यस्य प्रयातस्य पुरो यान्ति पृष्ठे च पार्थिवाः॥७.४९॥<br>
<br>
तस्यानुयाति भार्येयं गृहीत्वा बालकं सुतम् ।<br>
यस्य भृत्याः प्रयातस्य यान्तयग्रे कुञ्जचरस्थिताः॥७.५०॥<br>
<br>
स एष पद्भ्यां राजेन्द्रो हरिश्चन्द्रोऽद्य गच्छति ।<br>
हा राजन् सुकुमारं ते सुभ्रु सुत्वचमुन्नसम्॥७.५१॥<br>
<br>
पथि पांशुपरिक्लिष्टं मुखं कीदृग्भविष्यति ।<br>
तिष्ठ तिष्ठ नृपश्रेष्ठ स्वधर्ममनुपालय॥७.५२॥<br>
<br>
आनृशंस्यं परो धर्मः क्षत्रियाणां विशेषतः ।<br>
किं दारैः किं सुतैर्नाथ धनैर्धान्यैरथापि वा॥७.५३॥<br>
<br>
सर्वमेतत् परित्यज्य छायाभूता वयं तव ।<br>
हानाथ हा महाराज हा स्वामिन् किं जहासि नः॥७.५४॥<br>
<br>
यत्र त्वं तत्र हि वयं तत् सुखं यत्र वै भवान् ।<br>
नगरं तद्भवान् यत्र स स्वर्गो यत्र नो नृपः॥७.५५॥<br>
<br>
इति पौरवचः श्रुत्वा राजा शोकपरिप्लुतः ।<br>
अतिष्ठत् स तदा मार्गे तेषामेवानुकम्पया॥७.५६॥<br>
<br>
विश्वामित्रोऽपि तं दृष्ट्वा पौरवाक्याकुलीकृतम् ।<br>
रोषमर्षविवृत्ताक्षः समागम्य वचोऽब्रवीत्॥७.५७॥<br>
<br>
धिक् त्वां दुष्टसमाचारमनृतं जिह्मभाषणम् ।<br>
मम राज्यं च दत्वा यः पुनः प्राक्रष्टुमिच्छसि॥७.५८॥<br>
<br>
इत्युक्तः परुषं तेन गच्छामीति सवेपथुः ।<br>
ब्रुवन्नेवं ययौ शीघ्रमाकर्षन् दयितां करे॥७.५९॥<br>
<br>
कर्षतस्तां ततो भार्यां सुकुमारीं श्रमातुराम् ।<br>
सहसा दण्डकाष्ठेन ताडयामास कौशिकः॥७.६०॥<br>
<br>
तां तथा ताडितां दृष्ट्वा हरिश्चन्द्रो महीपतिः ।<br>
गच्छामीत्याह दुः खार्तो नान्यत् किञ्चिदुदाहरत्॥७.६१॥<br>
<br>
अथ विश्वे तदा देवाः पञ्च प्राहुः कृपालवः ।<br>
विश्वामित्रः सुपापोऽयं लोकान् कान् समवाप्स्यति॥७.६२॥<br>
<br>
येनायां यज्वनां श्रेष्ठः स्वराज्यादवरोपितः ।<br>
कस्य वा श्रद्धया पूतं सुतं सोमं महाध्वरे ।<br>
पीत्वा वयं प्रयास्यामो मुदं मन्त्रपुरः सरम्॥७.६३॥<br>
<br>
<br>
पक्षिण ऊचुः<br>
<br>
इति तेषां वचः श्रुत्वा कौशिकोऽतिरुषान्वितः ।<br>
शशाप तान् मनुष्यत्वं सर्वे यूयमवाप्स्यथ॥७.६४॥<br>
<br>
प्रसादितश्च तैः प्राह पुनरेव महामुनिः. मानुषत्वेऽपि भवतां भवित्री नैव सन्ततिः॥७.६५॥<br>
<br>
न दारसंग्रहश्चैव भविता न च मत्सरः ।<br>
कामक्रोधविनिर्मुक्ता भविष्यथ सुराः पुनः॥७.६६॥<br>
<br>
ततोऽवतेरुरंशैः स्वैर्देवास्ते कुरुवेश्मनि ।<br>
द्रौपदीगर्भसम्भूताः पञ्च वै पाण्डुनन्दनाः॥७.६७॥<br>
<br>
एतस्मात् कारणात् पञ्च पाण्डवेया महारथाः ।<br>
न दारसंग्रहं प्राप्ताः शापात् तस्य महामुनेः॥७.६८॥<br>
<br>
एतत्ते सर्वमाख्यातं पाण्डवेयकथाश्रयम् ।<br>
प्रश्नं चतुष्टयं गीतं किमन्यच्छ्रोतुमिच्छसि॥७.६९॥<br>
<br>
<br>
इति श्रीमार्कण्डेयपुराणे द्रौपदेयोत्पत्तिर्नाम सप्तमोऽध्यायः<br>
<br>
8(8)<br>
अष्टमोऽध्यायः<br>
<br>
जैमिनिरुवाच<br>
<br>
भवद्भिरिदमाख्यातं यथाप्रश्नमनुक्रमात् ।<br>
महत् कौतूहलं मेऽस्ति हरिश्चन्द्र कथां प्रति॥८.१॥<br>
<br>
अहो महात्मना तेन प्राप्तं कृच्छ्रमनुत्तमम् ।<br>
कच्चित् सुखमनुप्राप्तं तादृगेव द्विजोत्तमाः॥८.२॥<br>
<br>
<br>
पक्षिण ऊचुः<br>
<br>
विश्वामित्रवचः श्रुत्वा स राजा प्रययौ शनैः ।<br>
शैव्ययानुगतो दुः खी भार्यया बलापुत्रया॥८.३॥<br>
<br>
स गत्वा वसुधापालो दिव्यां वाराणसीं पुरीम् ।<br>
नैषा मनुष्यभोग्येति शूलपाणेः परिग्रहः॥८.४॥<br>
<br>
जगाम पद्भ्यां दुः खार्तः सह पत्न्यानुकूलया ।<br>
पुरीप्रवेशे ददृशे विश्वामित्रमुपस्थितम्॥८.५॥<br>
<br>
तं दृष्ट्वा समनुप्राप्तं विनयावनतोऽभवत् ।<br>
प्राह चैवाञ्जलिं कृत्वा हरिश्चन्द्रो महामुनिम्॥८.६॥<br>
<br>
इमे प्राणाः सुतश्चायमियं पत्नी मुने&nbsp;! मम ।<br>
येन ते कृत्यमस्त्याशु तद्गृहाणार्घ्यमुत्तमम्॥८.७॥<br>
<br>
यद्वान्यत् कार्यमस्माभिस्तदनुज्ञातुमर्हसि॥८.८॥<br>
<br>
<br>
विश्वामित्र उवाच<br>
<br>
पूर्णः स मासो राजर्षे दीयतां मम दक्षिणा ।<br>
राजसूयनिमित्तं हि स्मर्यते स्ववचो यदि॥८.९॥<br>
<br>
<br>
हरिश्चन्द्र उवाच<br>
<br>
ब्राह्मन्नद्यैव सम्पूर्णो मासोऽम्लानतपोधन ।<br>
तिष्ठत्येतद् दनार्धं यत्तत् प्रतीक्षस्व माचिरम्॥८.१०॥<br>
<br>
<br>
विश्वामित्र उवाच<br>
<br>
एवमस्तु महाराज आगमिष्याम्यहं पुनः ।<br>
शापं तव प्रदास्यामि न चेदद्य प्रदास्यसि॥८.११॥<br>
<br>
<br>
पक्षिण ऊचुः<br>
<br>
इत्युक्त्वा प्रययौ विप्रो राजा चाचिन्तयत् तदा ।<br>
कथमस्मै प्रदास्यामि दक्षिणा या प्रतिश्रुता॥८.१२॥<br>
<br>
कुतः पुष्टानि मित्राणि कुतोर्ऽथः साम्प्रतं मम ।<br>
प्रतिग्रहः प्रदुष्टो मे नाहं यायामधः कथम्॥८.१३॥<br>
<br>
किमु प्राणान् विमुञ्चामि कां दिशं याम्यकिञ्चनः ।<br>
यदि नाशं गमिष्यामि अप्रदाय प्रतिश्रुतम्॥८.१४॥<br>
<br>
ब्रह्मस्वहृत्कृमिः पापो भविष्याम्यधमाधमः ।<br>
अथवा प्रेष्यतां यास्ये वरमेवात्मविक्रयः॥८.१५॥<br>
<br>
<br>
पक्षिण ऊचुः<br>
<br>
राजानं व्याकुलं दीनं चिन्तयानमधोमुखम् ।<br>
प्रत्युवाच तदा पत्नी बाष्पगद्गदया गिरा॥८.१६॥<br>
<br>
त्यज चिन्तां महारजा स्वसत्यमनुपालय ।<br>
श्मशानवद् वर्जनीयो नरः सत्यबहिष्कृतः॥८.१७॥<br>
<br>
नातः परतरं धर्मं वदन्ति पुरुषस्य तु ।<br>
यादृशं पुरुषव्याघ्र स्वसत्यपरिपालनम्॥८.१८॥<br>
<br>
अग्निहोत्रमधीतं वा दानाद्याश्चाखिलाः क्रियाः ।<br>
भजन्ते तस्य वैफल्यं यस्य वाक्यमकारणम्॥८.१९॥<br>
<br>
सत्यमत्यन्तमुदितं धर्मशास्त्रेषु धीमताम् ।<br>
तारणायानृतं तद्वत् पातनायाकृतात्मनाम्॥८.२०॥<br>
<br>
सप्ताश्वमेधानाहृत्य राजसूयं च पार्थिवः ।<br>
कृतिर्नाम च्युतः स्वर्गादसत्यवचनात् सकृत्॥८.२१॥<br>
<br>
राजन् जातमपत्यं मे इत्युक्त्वा प्ररुरोद ह ।<br>
बाष्पाम्बुप्लुतनेत्रान्तामुवाचेदं महीपतिः॥८.२२॥<br>
<br>
<br>
हरिश्चन्द्र उवाच<br>
<br>
विमुञ्च भद्रे सन्तापमयं तिष्ठति बालकः ।<br>
उच्यतां वक्तुकामासि यद्वा त्वं गजगामिनि॥८.२३॥<br>
<br>
<br>
पत्न्युवाच<br>
<br>
राजन् जातमपत्यं मे सतां पुत्रफलाः स्त्रियः ।<br>
स मां प्रदाय वित्तेन देहि विप्राय दक्षिणाम्॥८.२४॥<br>
<br>
<br>
पक्षिण ऊचुः<br>
<br>
एतद्वाक्यमुपश्रुत्य ययौ मोहं महीपतिः ।<br>
प्रतिलभ्य च संज्ञां स विललापातिदुः खितः॥८.२५॥<br>
<br>
महद्दुः खमिदं भद्रे यत् त्वमेवं ब्रवीषि माम् ।<br>
किं तव स्मितसंलापा मम पापस्य विस्मृताः॥८.२६॥<br>
<br>
हा हा कथं त्वया शक्यं वक्तुमेतत् शुचिस्मिते ।<br>
दुर्वाच्यमेतद्वचनं कर्तुं शक्नोम्यहं कथम्॥८.२७॥<br>
<br>
इत्युक्त्वा स नरश्रेष्ठो धिग्धिगित्यसकृद् ब्रुवन् ।<br>
निपपात महीपृष्ठे मूर्च्छयाभिपरिप्लुतः॥८.२८॥<br>
<br>
शयानं भुवि तं दृष्ट्वा हरिश्चन्द्रं महीपतिम् ।<br>
उवाचेदं सकरुणं राजपत्नी सुदुः खिता॥८.२९॥<br>
<br>
<br>
पत्न्युवाच<br>
<br>
हा महारजा कस्येदमपध्यानमुपस्थितम् ।<br>
यत् त्वं निपतितो भूमौ राङ्कवास्तरणोचितः॥८.३०॥<br>
<br>
येन कोट्यग्रगोवित्तं विप्राणामपवर्जितम् ।<br>
स एष पृथिवीनाथो भूमौ स्वपिति मे पतिः॥८.३१॥<br>
<br>
हा कष्टं किं तवानेन कृतं देव&nbsp;! महीक्षिता ।<br>
यदिन्द्रोपेन्द्रतुल्योऽयं नीतः प्रस्वापनीं दशाम्॥८.३२॥<br>
<br>
इत्युक्त्वा सापि सुश्रोणी मूर्च्छिता निपपात ह ।<br>
भर्तृदुः खमहाभारेणासह्येन निपीडिता॥८.३३॥<br>
<br>
तौ तथा पतितौ भूमावनाथौ पितरौ शिशुः ।<br>
दृष्ट्वात्यन्तं क्षुधाविष्टः प्राह वाक्यं सुदुः खितः॥८.३४॥<br>
<br>
तात तात&nbsp;! ददस्वान्नमम्बाम्ब&nbsp;! भोजनं दद ।<br>
क्षुन्मे बलवती जाता जिह्वाग्रं शुष्यते तथा॥८.३५॥<br>
<br>
<br>
पक्षिण ऊचुः<br>
<br>
एतस्मिन्नन्तरे प्राप्तो विश्वामित्रो महातपाः ।<br>
दृष्ट्वा तु तं हरिश्चन्द्रं पतितं भुवि मूर्च्छितम्॥८.३६॥<br>
<br>
स वारिणा समभ्युक्ष्य राजानमिदमब्रवीत् ।<br>
उत्तिष्ठोतिष्ठ राजेन्द्र तां ददस्वेष्टदक्षिणाम्॥८.३७॥<br>
<br>
ऋणं धारयतो दुः खमहन्यहनि वर्धन्ते ।<br>
आप्याय्यमानः स तदा हिमशीतेन वारिणा॥८.३८॥<br>
<br>
अवाप्य चेतनां राजा विश्वामित्रमवेक्ष्य च ।<br>
पुनर्मोहं समापेदे स च क्रोधं ययौ मुनिः॥८.३९॥<br>
<br>
स समाश्वास्य राजानं वाक्यमाह द्विजोत्तमः ।<br>
दीयतां दक्षिणा सा मे यदि धर्ममवेक्षसे॥८.४०॥<br>
<br>
सत्येनार्कः प्रतपति सत्ये तिष्ठति मेदिनी ।<br>
सत्यं चोक्तं परो धर्मः स्वर्गः सत्ये प्रतिष्ठितः॥८.४१॥<br>
<br>
अश्वमेधसहस्रं च सत्यं च तुलया धृतम् ।<br>
अश्वमेधसहस्राद्धि सत्यमेव विशिष्यते॥८.४२॥<br>
<br>
अथवा किं ममैतेन साम्ना प्रोक्तेन कारणम् ।<br>
अनार्त्ये पापसङ्कल्पे क्रूरे चानृतवादिनि॥८.४३॥<br>
<br>
त्वयि राज्ञि प्रभवति सद्भावः श्रूयतामयम् ।<br>
अद्य मे दक्षिणां राजन् न दास्यति भवान् यदि॥८.४४॥<br>
<br>
अस्ताचलं प्रयातेर्ऽके शप्स्यामि त्वां ततो ध्रुवम् ।<br>
इत्युक्त्वा स ययौ विप्रो राजा चासीद्भयातुरः॥८.४५॥<br>
<br>
कान्दिग्भूतोऽधमो निः स्वो नृशंसधनिनार्दितः ।<br>
भार्यास्य भूयः प्राहेदं क्रियतां वचनं मम॥८.४६॥<br>
<br>
मा शापानलनिर्दग्धः पञ्चत्वमुपयास्यसि ।<br>
स तथा चोद्यमानस्तु राजा पत्न्या पुनः पुनः॥८.४७॥<br>
<br>
प्राह भद्रे करोम्येष विक्रयं तव निर्घृणः ।<br>
नृशंसैरपि यद् कर्तुं न शक्यं तत् करोम्यहम् । ४८।<br>
यदि मे शक्यते वाणी वक्तुमीदृक् सुदुर्वचः ।<br>
एवमुक्त्वा ततो भार्यां गत्वा नागरमातुरः ।<br>
बाष्पापिहितकण्ठाक्षस्ततो वचनमब्रवीत्॥८.४९॥<br>
<br>
<br>
राजोवाच<br>
<br>
भो भो नागरिकाः सर्वे शृणुध्वं वचनं मम ।<br>
किं मां पृच्छथ कस्त्वं भो नृशंसोऽहममानुषः॥८.५०॥<br>
<br>
राक्षसो वातिकठिनस्ततः पापतरोऽपि वा ।<br>
विक्रेतुं दयितां प्राप्तो यो न प्राणांस्त्यजाम्यहम्॥८.५१॥<br>
<br>
यदि वः कस्यचित् कार्यं दास्या प्राणेष्टया मम ।<br>
स ब्रीवीतु त्वरायुक्तो यावत् सन्धारयाम्यहम्॥८.५२॥<br>
<br>
<br>
पक्षिण ऊचुः<br>
<br>
अथ वृद्धो द्विजः कश्चिदागत्याह नराधिपम् ।<br>
समर्पयस्व मे दासीमहं क्रेता धनप्रदः॥८.५३॥<br>
<br>
अस्ति मे वित्तमस्तोकं सुकुमारी च मे प्रिया ।<br>
गृहकर्म न शक्नोति कर्तुमस्मात् प्रयच्छ मे॥८.५४॥<br>
<br>
कर्मण्यता-वयो-रूप-शीलानां तव योषितः ।<br>
अनुरूपमिदं वित्तं गृहाणार्पय मेऽबलाम्॥८.५५॥<br>
<br>
एवमुक्तस्य विप्रेण हरिश्चन्द्रस्य भूपतेः ।<br>
व्यदीर्यत मनो दुः खान्न चैनं किञ्चिदब्रवीत्॥८.५६॥<br>
<br>
ततः स विप्रो नृपतेर्वल्कलान्ते दृढं धनम् ।<br>
बद्ध्वा केशेष्वथादाय नृपपत्नीमकर्षयत्॥८.५७॥<br>
<br>
रुरोद रोहिताश्वोऽपि दृष्ट्वा कृष्टां तु मातरम् ।<br>
हस्तेन वस्त्रमाकर्षन् काकपक्षधरः शिशुः॥८.५८॥<br>
<br>
<br>
राजपत्न्युवाच<br>
<br>
मुञ्चार्य मुञ्च तावन्मां यावत्पश्याम्यहं शिशुम् ।<br>
दुर्लभं दर्शनं तात पुनरस्य भविष्यति॥८.५९॥<br>
<br>
पश्यैहि वत्स मामेवं मातरं दास्यतां गताम् ।<br>
मां मा स्प्रार्क्षो राजपुत्र&nbsp;! अस्पृश्याहं तवाधुना॥८.६०॥<br>
<br>
ततः स बालः सहसा दृष्ट्वा कृष्टां तु मातरम् ।<br>
समभ्यधावदम्बेति रुदन् सास्त्राविलेक्षणः॥८.६१॥<br>
<br>
तमागतं द्विजः क्रोधाद्वालमभ्याहनत् पदा ।<br>
वदंस्तथापि सोऽम्बेति नैवामुञ्चत मातरम्॥८.६२॥<br>
<br>
<br>
राजपत्न्युवाच<br>
<br>
प्रसादं कुरु में नाथ क्रीणीष्वेमं च बालकम् ।<br>
क्रीतापि नाहं भवतो विनैनं कार्यसाधिका॥८.६३॥<br>
<br>
इत्थं ममाल्पभाग्यायाः प्रसादसुमुखो भव ।<br>
मां संयोजय बालेन वत्सेनेव पयस्विनीम्॥८.६४॥<br>
<br>
<br>
ब्राह्मण उवाच<br>
<br>
गृह्यतां वित्तमेतत् ते दीयतां बालको मम ।<br>
स्त्रीपुंसोर्धर्मशास्त्रज्ञैः कृतमेव हि वेतनम् ।<br>
शतं सहस्रं लक्षं च कोटिमूल्यं तथा परैः॥८.६५॥<br>
<br>
<br>
पक्षिण ऊचुः<br>
<br>
तथैव तस्य तद्वित्तं बद्ध्वोत्तरपटे ततः ।<br>
प्रगृह्य बालकं मात्रा सहैकस्थमबन्धयत्॥८.६६॥<br>
<br>
नीयमानौ तु तौ दृष्ट्वा भार्या-पुत्रौ स पार्थिवः ।<br>
विललाप सुदुः खार्तो निः श्वस्योष्णं पुनः पुनः॥८.६७॥<br>
<br>
यां न वायुर्न चादित्यो नेन्दुर्न च पृथग्जनः ।<br>
दृष्टवन्तः पुरा पत्नीं सेयं दासीत्वमागता॥८.६८॥<br>
<br>
सूर्यवंशप्रसूतोऽयं सुकुमारकराङ्गुलिः ।<br>
सम्प्राप्तो विक्रयं बालो धिङ्मामस्तु सुदुर्मतिम्॥८.६९॥<br>
<br>
हा प्रिये&nbsp;! हा शिशो&nbsp;! नत्स&nbsp;! ममानार्यस्य दुर्नयैः ।<br>
दैवाधीनां दशां प्राप्तो न मृतोऽस्मि तथापि धिक्॥८.७०॥<br>
<br>
<br>
पक्षिण ऊचुः<br>
<br>
एवं विलपतो राज्ञः स विप्रोऽन्तरधीयत ।<br>
वृक्षगेहादिभिस्तुङ्गैस्तावादाय त्वरान्वितः॥८.७१॥<br>
<br>
विश्वामित्रस्ततः प्राप्तो नृपं वित्तमयाचत ।<br>
तस्मै समर्पयामास हरिश्चन्द्रोऽपि तद्धनम्॥८.७२॥<br>
<br>
तद्वित्तं स्तोकमालोक्य दारविक्रयसम्भवम् ।<br>
शोकाभिभूतं राजानं कुपितः कौशिकोऽब्रवीत्॥८.७३॥<br>
<br>
क्षत्रबन्धो&nbsp;! ममेमां त्वं सदृशीं यज्ञदक्षिणाम् ।<br>
मन्यसे यदि तत् क्षिप्रं पश्य त्वं मे बलं परम्॥८.७४॥<br>
<br>
तपसोऽत्र सुतप्तस्य ब्राह्मण्यस्यामलस्य च ।<br>
मत्प्रभावस्य चोग्रस्य शुद्धस्याध्ययनस्य च॥८.७५॥<br>
<br>
अन्यां दास्यामि भगवन्&nbsp;! कालः कश्चित्प्रतीक्ष्यताम् ।<br>
साम्प्रतं नास्ति विक्रीता पत्नी पुत्रश्च बालकः॥८.७६॥<br>
<br>
<br>
विश्वामित्र उवाच<br>
<br>
चतुर्भागः स्थितो योऽयं दिवसस्य नराधिप ।<br>
एष एव प्रतीक्ष्यो मे वक्तव्यं नोत्तरं त्वया॥८.७७॥<br>
<br>
पक्षिण ऊचुः<br>
<br>
तमेवमुक्त्वा राजेन्द्रं निष्ठुरं निर्घृणं वचः ।<br>
तदादाय धनं तूर्णं कुपितः कौशिको ययौ॥८.७८॥<br>
<br>
विश्वामित्रे गते राजा भयशोकाब्धिमध्यगः ।<br>
सर्वाकारं विनिश्चित्य प्रोवाचोच्चैरधोमुखः॥८.७९॥<br>
<br>
वित्तक्रीतेन यो ह्यर्थो मया प्रेष्येण मानवः ।<br>
स ब्रवीतु त्वरायुक्तो यावत् तपति भास्करः॥८.८०॥<br>
<br>
अथाजगाम त्वरितो धर्मश्चण्डालरूपधृक् ।<br>
दुर्गन्धो विकृतो रूक्षः श्मश्रुलो दन्तुरो घृणी॥८.८१॥<br>
<br>
कृष्णो लम्बोदरः पिङ्गरूक्षाक्षः परुषाक्षरः ।<br>
गृहीतपक्षिपुञ्जश्च शवमाल्यैरलङ्कृतः॥८.८२॥<br>
<br>
कपालहस्तो दीर्घास्यो भैरवोऽतिवदन् मुहुः ।<br>
श्वगणाभिवृतो घोरो यष्टिहस्तो निराकृतिः॥८.८३॥<br>
<br>
<br>
चण्डाल उवाच<br>
<br>
अहमर्थो त्वया शीघ्रं कथयस्वात्मवेतनम् ।<br>
स्तोकेन बहुना वापि येन वै लभ्यते भवान्॥८.८४॥<br>
<br>
<br>
पक्षिण ऊचुः<br>
<br>
तं तादृशमथालक्ष्य क्रूरदृष्टिं सुनिष्ठुरम् ।<br>
वदन्तमतिदुः शीलं कस्त्वमित्याह पार्थिवः॥८.८५॥<br>
<br>
<br>
चण्डाल उवाच<br>
<br>
चण्डालोऽहमिहाख्यातः प्रवीरेति पुरोत्तमे ।<br>
विख्यातो वध्यवधको मृतकम्बलहारकः॥८.८६॥<br>
<br>
<br>
हरिश्चन्द्र उवाच<br>
<br>
नाहं चण्डालदासत्वमिच्छेयं सुविगर्हितम् ।<br>
वरं सापाग्निना दग्धो न चण्डालवशं गतः॥८.८७॥<br>
<br>
<br>
पक्षिण ऊचुः<br>
<br>
तस्यैवं वदतः प्राप्तो विश्वामित्रस्तपोनिधिः ।<br>
कोपामर्षविवृताक्षः प्राह चेदं नराधैपम्॥८.८८॥<br>
<br>
<br>
विश्वामित्र उवाच<br>
<br>
चण्डालोऽयमनल्पं ते दातुं वित्तमुपस्थितः ।<br>
कस्मान्न दीयते मह्यमशेषा यज्ञदक्षिणा॥८.८९॥<br>
<br>
<br>
हरिश्चन्द्र उवाच<br>
<br>
भगवन्&nbsp;! सूर्यवंशोत्थमात्मानं वेद्मे कौशिक ।<br>
कथं चण्डालदासत्वं गमिष्ये वित्तकामुकः॥८.९०॥<br>
<br>
<br>
विश्वामित्र उवाच<br>
<br>
यदि चण्डालवित्तं त्वमात्मविक्रयजं मम ।<br>
न प्रदास्यसि कालेन शाप्स्यामि त्वामसंशयम्॥८.९१॥<br>
<br>
<br>
पक्षिण ऊचुः<br>
<br>
हरिश्चन्द्रस्ततो राजा चिन्तावस्थितजीवितः ।<br>
प्रसीदेति वदन् पादावृषेर्जग्राह विह्वलः॥८.९२॥<br>
<br>
दासोऽस्म्यार्तोऽस्मि भीतोऽस्मि त्वद्भक्तश्च विशेषतः ।<br>
कुरु प्रसादं विप्रर्षे कष्टश्चण्डालसङ्करः॥८.९३॥<br>
<br>
भवेयं वित्तशेषेण सर्वकर्मकरो वशः ।<br>
तवैव मुनिशार्दूल&nbsp;! प्रेष्यश्चित्तानुवर्तकः॥८.९४॥<br>
<br>
<br>
विश्वामित्र उवाच<br>
<br>
यदि प्रेष्यो मम भवान् चण्डालाय ततो मया ।<br>
दासभावमनुप्राप्तो दत्तो वित्तार्बुदेन वै॥८.९५॥<br>
<br>
<br>
पक्षिण ऊचुः<br>
<br>
एकमुक्ते तदा तेन श्वपाको हृष्टमानसः ।<br>
विश्वामित्राय तद्द्रव्यं दत्त्वा बद्ध्वा नरेश्वरम्॥८.९६॥<br>
<br>
दण्डप्रहारसम्भ्रान्तमतीव व्याकुलेन्द्रियम् ।<br>
इष्टबन्धुवियोगार्तमनयन्निजपत्तनम्॥८.९७॥<br>
<br>
हरिश्चन्द्रस्ततो राजा वसंश्चण्डालपत्तने ।<br>
प्रातर्मध्याह्नसमये सायञ्चैतदगायत॥८.९८॥<br>
<br>
बाला दीनमुखी दृष्ट्वा बालं दीनमुखं पुरः ।<br>
मां स्मरत्यसुखाविष्टा मोचयिष्यति नौ नृपः॥८.९९॥<br>
<br>
उपात्तवित्तो विप्राय दत्त्वा वित्तमतोऽधिकम् ।<br>
न सा मां मृगशावाक्षी वेत्ति पापतरं कृतम्॥८.१००॥<br>
<br>
राज्यनाशः सुहृत्त्यागो भर्यातनयविक्रयः ।<br>
प्राप्ता चण्डालता चेयमहो दुः खपरम्परा॥८.१०१॥<br>
<br>
एवं स निवसन् नित्यं सस्मार दयितं सुतम् ।<br>
आर्याञ्चात्मसमाविष्टां हृतसर्वस्व आतुरः॥८.१०२॥<br>
<br>
कस्यचित्त्वथ कालस्य मृतचेलापहारकः ।<br>
हरिश्चन्द्रोऽभवद्राजा श्मशाने तद्वशानुगः॥८.१०३॥<br>
<br>
चण्डालेनानुशिष्टश्व मृतचेलापहारिणा ।<br>
शवागमनमन्विच्छन्निह तिष्ठ दिवानिशम्॥८.१०४॥<br>
<br>
इदं राज्ञेऽपि देयञ्च षड्भागन्तु शवं प्रति ।<br>
त्रयस्तु मम भागाः स्युर्द्वो भागौ तव वेतनम्॥८.१०५॥<br>
<br>
इति प्रतिसमादिष्टो जगाम शवमन्दिरम् ।<br>
दिशन्तु दक्षिणां यत्र वाराणस्यां स्थितं तदा॥८.१०६॥<br>
<br>
श्मशानं घोरसंनादं शिवाशतसमाकुलम् ।<br>
शवमौलिसमाकीर्णं दुर्गन्धं बहुधूमकम्॥८.१०७॥<br>
<br>
पिशाच-भूत-वेताल-डाकिनी-यक्षसङ्कुलम् ।<br>
गृध्रगोमायुसङ्कीर्णं श्ववृन्दपरिवारितम्॥८.१०८॥<br>
<br>
अस्थिसंघातसङ्कीर्णं महादुर्गन्धसंकुलम् ।<br>
नानामृतसुहृन्नाद-रौद्रकोलाहलायुतम्॥८.१०९॥<br>
<br>
हा पुत्र&nbsp;! मित्र&nbsp;! हा बन्धो&nbsp;! भ्रातर्वत्स&nbsp;! प्रियाद्य मे ।<br>
हा पते&nbsp;! भगिनि&nbsp;! मातर्हा मातुल&nbsp;! पितामह॥८.११०॥<br>
<br>
मातामह&nbsp;! पितः&nbsp;! क्व गतोऽस्येहि बान्धव ।<br>
इत्येवं वदतां यत्र ध्वनिः संश्रुयते महान्॥८.१११॥<br>
<br>
ज्वलन्मांस-वसा-मेदच्छमच्छमितसंकुलम्॥८.११२॥<br>
<br>
अर्धदग्धाः शवाः श्यामा विकसद्दन्तपङ्क्तयः ।<br>
हसन्तीवाग्निमध्यस्थाः कायस्येयं दशा त्विति॥८.११३॥<br>
<br>
अग्नेश्चटचटाशब्दो वयसामस्थिपङ्क्तिषु ।<br>
बान्धवाक्रान्दशब्दश्च पुक्कसेषु प्रहर्षजः॥८.११४॥<br>
<br>
गायतां भूत-वेताल-पिशाचगणः रक्षसाम् ।<br>
श्रूयते सुमहान् घोरः कल्पान्त इव निः स्वनः॥८.११५॥<br>
<br>
महामहिषकारीष-गोशकृद्राशिसङ्कुलम् ।<br>
तदुत्थभस्मकूटैश्च वृतं सास्थिभिरुन्नतैः॥८.११६॥<br>
<br>
नानोपहारस्त्रग्दीप-काकविक्षेपकालिकम् ।<br>
अनेकशब्दबहुलं श्मशानं नरकायते॥८.११७॥<br>
<br>
सवह्निगर्भैरशिवैः शिवारुतैर् निनादितं भीषणरावगह्वरम् ।<br>
भयं भयस्याप्युपसञ्जनैर्भृशं श्मशानमाक्रन्दविरावदारुणम्॥८.११८॥<br>
<br>
स राजा तत्र सम्प्राप्तो दुः खितः शोचनोद्यतः ।<br>
हा भृत्या मन्त्रिणो विप्राः तद्राज्यं विधे गतम्॥८.११९॥<br>
<br>
हा शैव्ये पुत्र हा बाल मां त्यक्त्वा मन्दभाग्यकम् ।<br>
विश्वामित्रस्य दोषेण गताः कुत्रापि ते मम॥८.१२०॥<br>
<br>
इत्येवं चिन्तयंस्तत्र चण्डालोक्तं पुनः पुनः ।<br>
मलिनो रूक्षसर्वाङ्गः केशवान् गन्धवान् ध्वजी॥८.१२१॥<br>
<br>
लकुटी कालकल्पश्च धावंश्चापि ततस्ततः ।<br>
अस्मिन् शव इदं मूल्यं प्राप्तं प्राप्स्यामि चाप्युत॥८.१२२॥<br>
<br>
इदं मम इदं राज्ञे मुख्यचण्डालके त्विदम् ।<br>
इति धावन् दिशो राजा जीवन् योन्यन्तरं गतः॥८.१२३॥<br>
<br>
जीर्णकर्पण्टसुग्रन्थि-कृतकन्थापरिग्रहः चिताभस्मरजोलिप्त-मुखबाहूदराङिघ्रकः॥८.१२४॥<br>
<br>
नानामेदो-वसा-मज्जा लिप्तपाण्यङ्गुलिः श्वसन् ।<br>
नानाशवोदनकृता-हारतृप्तिपरायणः॥८.१२५॥<br>
<br>
तदीयमाल्यसंश्लेषकृतमस्तकमण्डनः ।<br>
न रात्रौ न दिवा शेते हा हेति प्रवदन् मुहुः॥८.१२६॥<br>
<br>
एवं द्वादशमासास्तु नीताः शतसमोपमाः ।<br>
स कदाचिन्नृपश्रेष्ठः श्रान्तो बन्धुवियोगवान्॥८.१२७॥<br>
<br>
निद्राभिभूतो रूक्षाङ्गो निश्चेष्टः सुप्त एव च ।<br>
तत्रापि शयनीये स दृष्टवानद्भुतं हमत्॥८.१२८॥<br>
<br>
श्मशानाभ्यासयोगेन दैवस्य बलवत्तया ।<br>
अन्यदेहेन दत्त्वा तु गुरवे गुरुदक्षिणाम्॥८.१२९॥<br>
<br>
तदा द्वादश वर्षाणि दुः खदानात्तु निष्कृतिः ।<br>
आत्मानं स ददर्शाथ पुक्कसीगर्भसम्भवम्॥८.१३०॥<br>
<br>
तत्रस्थश्चाप्यसौ राजा सोऽचिन्तयदिदं तदा ।<br>
इतो निष्क्रान्तमात्रो हि दानधर्मं करोम्यहम्॥८.१३१॥<br>
<br>
अनन्तरं स जातस्तु तदा पुक्कसबालकः ।<br>
श्मशानमृतसंस्कार-करणेषु सदोद्यतः॥८.१३२॥<br>
<br>
प्राप्ते तु सप्तमे वर्षे श्मशानेऽथ मृतो द्विजः ।<br>
आनीतो बन्धुभिर्दृष्टस्तेन तत्राधनो गुणी॥८.१३३॥<br>
<br>
मूल्यार्थिना तु तेनापि परिभूतास्तु ब्राह्मणाः ।<br>
ऊचुस्ते ब्राह्मणास्तत्र विश्वामित्रस्य चेष्टितम्॥८.१३४॥<br>
<br>
पापिष्ठमशुभं कर्म कुरु त्वं पापकारक ।<br>
हरिश्चन्द्रः पुरा राजा विश्वामित्रेण पुक्कसः॥८.१३५॥<br>
<br>
कृतः पुण्यविनाशेन ब्राह्मणस्वापनाशनात् ।<br>
यदा न क्षमते तेषां तैः स शप्तो रुषा तदा॥८.१३६॥<br>
<br>
गच्छ त्वं नरकं घोरमधुनैव नराधम ।<br>
इत्युक्तमात्रे वचने स्वप्नस्थः स नृपस्तदा॥८.१३७॥<br>
<br>
अपश्यद्यमदूतान् वै पाशहस्तान् भयावहान् ।<br>
तैः संगृहीतमात्मानं नीयमानं तदा बलात्॥८.१३८॥<br>
<br>
पश्यति स्म भृशं खिन्नो हा मातः पितरद्य मे ।<br>
एवंवादी स नरके तैलद्रोण्यां निपातितः॥८.१३९॥<br>
<br>
क्रकचैः पाट्यमानस्तु क्षुरधाराभिरप्यधः ।<br>
अन्धे तमसि दुः खार्तः पूयशोणितभोजनः॥८.१४०॥<br>
<br>
सप्तवर्षं मृतात्मानं पुक्कसत्वे ददर्श ह ।<br>
दिनं दिनन्तु नरके दह्यते पच्यतेऽन्यतः॥८.१४१॥<br>
<br>
खिद्यते क्षोभ्यतेऽन्यत्र मार्यते पाट्यतेऽन्यतः ।<br>
क्षार्यते दीप्यतेऽन्यत्र शीतवाताहतोऽन्यतः॥८.१४२॥<br>
<br>
एवं दिनं वर्षशत-प्रमाणं नरकेऽभवत् ।<br>
तथा वर्षशतं तत्र श्रीवितं नरके भटैः॥८.१४३॥<br>
<br>
ततो निपातितो भूमौ विष्ठाशी श्वा व्यजायत ।<br>
वान्ताशी शीतदग्धश्च मासमात्रे मृतोऽपि सः॥८.१४४॥<br>
<br>
अथापश्यत् खरं देहं हस्तिनं वानरं पशुम् ।<br>
छागं विडालं कङ्कञ्च गामविं पक्षिणं कृमिम्॥८.१४५॥<br>
<br>
मत्स्यं कूर्मं वराहञ्च श्वाविधं कुक्कुटं शुकम् ।<br>
शारिकां स्थावरांश्चैव सर्पमन्यांश्व देहिनः॥८.१४६॥<br>
<br>
दिवसे दिवसे जन्म प्राणिनः प्राणिनस्तदा ।<br>
अपश्यद् दुः खसन्तप्तो दिनं वर्षशतं तथा॥८.१४७॥<br>
<br>
एवं वर्षशतं पूर्णं गतं तत्र कुयोनिषु ।<br>
अपश्यच्च कदाचित् स राजा तत् स्वकुलोद्भवम्॥८.१४८॥<br>
<br>
तत्र स्थितस्य तस्यापि राज्यं द्यूतेन हारितम् ।<br>
भार्या हृता च पुत्रश्च स चैकाकी वनं गतः॥८.१४९॥<br>
<br>
तत्रापश्यत स सिंहं वै व्यादितास्यं भयावहम् ।<br>
बिभक्षयिषुमायातं शरभेण समन्वितम्॥८.१५०॥<br>
<br>
पुनश्च भक्षितः सोऽपि भार्यां शोचितुमुद्यतः ।<br>
हा शैव्ये&nbsp;! क्व गतास्यद्य मामिहापास्य दुः खितम्॥८.१५१॥<br>
<br>
अपश्यत् पुनरेवापि भार्यां स्वं सहपुत्रकाम् ।<br>
त्रायस्व त्वं हरिश्चन्द्र किं द्यूतेन तव प्रभो॥८.१५२॥<br>
<br>
पुत्रस्ते शोच्यतां प्राप्तो भर्यंया शैव्यया सह ।<br>
स नापश्यत् पुनरपि धावमानः पुनः पुनः॥८.१५३॥<br>
<br>
अथापश्यत् पुनरपि स्वर्गस्थः स नराधिपः ।<br>
नीयते मुक्तकेशी सा दीना विवसना बलात्॥८.१५४॥<br>
<br>
हाहावाक्यं प्रमुञ्चन्ती त्रायस्वेत्यसकृत्स्वना ।<br>
अथापश्यत् पुनस्तत्र धर्मराजस्य शासनात्॥८.१५५॥<br>
<br>
आक्रान्दन्त्यन्तरीक्षस्था आगच्छेह नराधिप ।<br>
विश्वामित्रेण विज्ञप्तो यमो राजंस्तवार्थतः॥८.१५६॥<br>
<br>
इत्युक्त्वा सर्पपाशैस्तु नीयते बलवद्विभुः ।<br>
श्राद्धदेवेन कथितं विश्वामित्रस्य चेष्टितम्॥८.१५७॥<br>
<br>
तत्रापि तस्य विकृतिर्नाधर्मोत्था व्यवर्धत ।<br>
एताः सर्वा दशास्तस्य याः स्वप्ने सम्प्रदर्शिताः॥८.१५८॥<br>
<br>
सर्वास्तास्तेन सम्भुक्ता यावद्वर्षाणि द्वादश ।<br>
अतीते द्वादशे वर्ष नीयमानो भटैर्बलात्॥८.१५९॥<br>
<br>
यमं सोऽपश्यदाकारादुवाच च नराधिपम् ।<br>
विश्वामित्रस्य कोपोऽयं दुर्निवार्यो महात्मनः॥८.१६०॥<br>
<br>
पुत्रस्य ते मृत्युमपि प्रदास्यति स कौशिकः ।<br>
गच्छ त्वं मानुषं लोकं दुः खशेषञ्च भुङ्क्ष्व वै ।<br>
गतस्य तत्र राजेन्द्र श्रेयस्तव भविष्यति॥८.१६१॥<br>
<br>
व्यतीते द्वादशे वर्षे दुः खस्यान्ते नराधिपः ।<br>
अन्तरीक्षाच्च पतितो यमदूतैः प्रणोदितः॥८.१६२॥<br>
<br>
पतितो यमलोकाच्च विबुद्धो भयसम्भ्रमात् ।<br>
अहो कष्टमिति ध्यात्वा क्षते क्षारावसेवनम्॥८.१६३॥<br>
<br>
स्वप्ने दुः खं महद्दृष्टं यस्यान्तो नोपलभ्यते ।<br>
स्वप्ने दृष्टं मया यत्तु किं नु मे द्वादशाः समाः॥८.१६४॥<br>
<br>
गतेत्यपृच्छत् तत्रस्थान् पुक्कसांस्तु स सम्भ्रमात् ।<br>
नेत्युचुः केचित् तत्रस्था एवमेवापरेऽब्रुवन्॥८.१६५॥<br>
<br>
श्रुत्वा दुः खी तदा राजा देवान् शरणमीयिवान् ।<br>
स्वस्ति कुर्वन्तु मे देवाः शैव्याया बालकस्य च॥८.१६६॥<br>
<br>
नमो धर्माय महते नमः कृष्णाय वेधसे ।<br>
परावराय शुद्धाय पुराणायाव्ययाय च॥८.१६७॥<br>
<br>
नमो बृहस्पते तुभ्यं नमस्ते वासवाय च ।<br>
एवमुक्त्वा स राजा तु युक्तः पुक्कसकर्मणि॥८.१६८॥<br>
<br>
शवानां मूल्यकरणे पुनर्नष्टस्मृतिर्यथा ।<br>
मलिनो जटिलः कृष्णो लकुटी विह्वलो नृपः॥८.१६९॥<br>
<br>
नैव पुत्रो न भार्या तु तस्य वै स्मृतिगोचरे ।<br>
नष्टोत्साहो राज्यनाशात् श्मशाने निवसंस्तदा॥८.१७०॥<br>
<br>
अथाजगाम स्वसुतं मृतमादाय लापिनी ।<br>
भार्या तस्य नरेन्द्रस्य सर्पदष्टं हि बालकम्॥८.१७१॥<br>
<br>
हा वत्स&nbsp;! हा पुत्र&nbsp;! शिशो&nbsp;! इत्येवं वदती मुहुः ।<br>
कृशा विवर्णा विमनाः पांशुध्वस्तशिरोरुहा॥८.१७२॥<br>
<br>
<br>
राजपत्न्युवाच<br>
<br>
हा राजन्नद्य बालं त्वं पश्य सोमं महीतले ।<br>
रममाणं पुरा दृष्टं दुष्टाहिना मृतम्॥८.१७३॥<br>
<br>
तस्या विलापशब्दं तमाकर्ण्य स नराधिपः ।<br>
जगाम त्वरितोऽत्रेति भविता मृतकम्बलः॥८.१७४॥<br>
<br>
स तां रोरुदतीं भार्यां नाभ्यजानात्तु पार्थिवः ।<br>
चिरप्रवाससन्तप्तां पुनर्जातामिवाबलाम्॥८.१७५॥<br>
<br>
सापि तं चारुकेशान्तं पुरा दृष्ट्वा जटालकम् ।<br>
नाभ्यजानान्नृपसुता शुष्कवृक्षोपमं नृपम्॥८.१७६॥<br>
<br>
सोऽपि कृष्णपटे बालं दृष्ट्वाशीविषपीडितम् ।<br>
नरेन्द्रलक्षणोपेतं चिन्तामाप नरेश्वरः॥८.१७७॥<br>
<br>
अहो कष्टं नरेन्द्रस्य कस्याप्येष कुले शिशुः ।<br>
जातो नीतः कृतान्तेन कामप्याशां दुरात्मना॥८.१७८॥<br>
<br>
एवं दृष्ट्वा हि मे बालं मातुरुत्सङ्गशायिनम् ।<br>
स्मृतिमभ्यागतो बालो रोहिताश्वोऽब्जलोचनः॥८.१७९॥<br>
<br>
सोऽप्येतामेव मे वत्सो वयोऽवस्थामुपागतः ।<br>
नीतो यदि न घोरेण कृतान्तेनात्मनो वशम्॥८.१८०॥<br>
<br>
<br>
राजपत्न्युवाच<br>
<br>
हा वत्स&nbsp;! कस्य पापस्य अपध्यानादिदं महत् ।<br>
दुः खमापतितं घोरं यस्यान्तो नोपलभ्यते॥८.१८१॥<br>
<br>
हा नाथ&nbsp;! राजन्&nbsp;! भवता मामनाश्वास्य दुः खिताम् ।<br>
क्वापि सन्तिष्ठता स्थाने विश्रब्धं स्थीयते कथम्॥८.१८२॥<br>
<br>
राज्यनाशः सुहृत्त्यागो भार्यातनयविक्रयः ।<br>
हरिश्चन्द्रस्य राजर्षेः किं विधे&nbsp;! न कृतं त्वया॥८.१८३॥<br>
<br>
इति तस्या वचः श्रुत्वा राजा स्वस्थानतश्च्युतः ।<br>
प्रत्यभिज्ञाय दयितां पुत्रञ्च निधनं गतम्॥८.१८४॥<br>
<br>
कष्टं शैव्येयमेषा हि स बालोऽयमितीरयन् ।<br>
रुरोद दुः खसन्तप्तो मूर्च्छामभिजगाम च॥८.१८५॥<br>
<br>
सा च तं प्रत्यभिज्ञाय तामवस्थामुपागतम् ।<br>
मूर्च्छिता निपपातार्ता निश्चेष्टा धरणीतले॥८.१८६॥<br>
<br>
चेतः सम्प्राप्य राजेन्द्रो राजपत्नी च तै समम् ।<br>
विलेपतुः सुसन्तप्तौ शोकभारावपीडितौ॥८.१८७॥<br>
<br>
<br>
राजोवाच<br>
<br>
हा वत्स&nbsp;! सुकुमारं ते स्वक्षिभ्रूनासिकालकम् ।<br>
पश्यतो मे मुखं दीनं हृदयं किं न दीर्यते॥८.१८८॥<br>
<br>
तात&nbsp;! तातेति मधुरं ब्रुवाणं स्वयमागतम् ।<br>
उपगुह्य वदिष्ये कं वत्स&nbsp;! वत्सेति सौहृदात्॥८.१८९॥<br>
<br>
कस्य जानुप्रणीतेन पिङ्गेन क्षितिरेणुना ।<br>
ममोत्तरीयमुत्सङ्गं तथाङ्गं मलमेष्यति॥८.१९०॥<br>
<br>
अङ्गप्रत्यङ्गसम्भूतो मनोहृदयनन्दनः ।<br>
मया कुपित्रा हा वत्स&nbsp;! विक्रीतो येन वस्तुवत्॥८.१९१॥<br>
<br>
हृत्वा राज्यमशेषं मे ससाधनधनं महत् ।<br>
दैवाहिना नृशंसेन दष्टो मे तनयस्ततः॥८.१९२॥<br>
<br>
अहं दैवाहिदष्टस्य पुत्रस्याननपङ्कजम् ।<br>
निरीक्षन्नपि घोरेण विषेणान्धीकृतोऽधुना॥८.१९३॥<br>
<br>
एकमुक्त्तवा तमादाय बालकं बाष्पगद्गदः ।<br>
परिष्वज्य च निश्चेष्टो मूर्च्छया निपपात ह॥८.१९४॥<br>
<br>
<br>
राजपत्न्युवाच<br>
<br>
अयं स पुरुषव्याघ्रः स्वरेणैवोपलक्ष्यते ।<br>
विद्वज्जनमनश्चन्द्रो हरिश्चन्द्रो न संशयः॥८.१९५॥<br>
<br>
तथास्य नासिका तुङ्गा अग्रतोऽधोमुखं गता ।<br>
दन्ताश्च मुकुलप्रख्याः ख्यातकीर्तेर्महात्मनः॥८.१९६॥<br>
<br>
श्मशानमागतः कस्मादद्यैष स नरेश्वरः ।<br>
अपहाय पुत्रशोकं सापश्यत् पतितं पतिम्॥८.१९७॥<br>
<br>
प्रकृष्टा विस्मिता दीना भर्तृपुत्राधिपीडिता ।<br>
वीक्षन्ती सा ततोऽपश्यद् भर्तृदण्डं जुगुप्सितम्॥८.१९८॥<br>
<br>
श्वपाकार्हमतो मोहं जगामायतलोचना ।<br>
प्राप्य चेतश्च शनकैः सगद्गदमभाषत॥८.१९९॥<br>
<br>
धिक् त्वां दैवातिकरुणां निर्मर्यादं जुगुप्सितम् ।<br>
येनायममरप्रख्यो नीतो राजा श्वपाकताम्॥८.२००॥<br>
<br>
राज्यनाशं सुहृत्त्यागं भार्या-तनयविक्रयम् ।<br>
प्रापयित्वापि नो कुक्तश्चण्डालोऽयं कृतो नृपः॥८.२०१॥<br>
<br>
हा राजन्&nbsp;! जातसन्तापामित्थं मां धरणीतलात् ।<br>
उत्थाप्य नाद्य पर्यङ्कमारोहेति किमुच्यते॥८.२०२॥<br>
<br>
नाद्य पश्यामि ते छत्रं भृङ्गारमथवा पुनः ।<br>
चामरं व्यजनञ्चापि कोऽयं विधिविपर्ययः॥८.२०३॥<br>
<br>
यस्याग्रे व्रजतः पूर्वं राजानो भृत्यतां गताः ।<br>
स्वोत्तरीयैरकुर्वन्त नीरजस्कं महीतलम्॥८.२०४॥<br>
<br>
सोऽयं कपालसंलग्न-घटीघटनिरन्तरे ।<br>
मृतनिर्माल्यसूत्रान्तर्गूग्केशे सुदारुणे॥८.२०५॥<br>
<br>
वसानिस्यन्दसंशुष्क-महीपुटकमण्डिते ।<br>
भस्माङ्गारार्धदग्धास्थि-मज्जासङ्घट्टभीषणे॥८.२०६॥<br>
<br>
गृध्र-गोमायुनादार्तनष्टक्षुद्रविहङ्गमे ।<br>
चिताधूमाततिरुचा नीलीकृतदिगन्तरे॥८.२०७॥<br>
<br>
कुणपास्वादनमुदा सम्प्रहृष्टनिशाचरे ।<br>
चरत्यमेध्ये राजेन्द्रः श्मशाने दुः खपीडितः॥८.२०८॥<br>
<br>
एवमुक्त्वा समाश्लिष्य कण्ठं राज्ञो नृपात्मजा ।<br>
कष्टशोकशताधारा विललापार्तया गिरा॥८.२०९॥<br>
<br>
<br>
राजपत्न्युवाच<br>
<br>
राजन्&nbsp;! स्वप्नोऽथ तथ्यं वा यदेतन्मन्यते भवान् ।<br>
तत् कथ्यतां महाभाग मनो वै मुह्यते मम॥८.२१०॥<br>
<br>
यद्येतदेवं धर्मज्ञ नास्ति धर्मे सहायता ।<br>
तथैव विप्रदेवादिपूजने पालने भुवः॥८.२११॥<br>
<br>
नास्ति धर्मः कुतः सत्यमार्जवं चानृशंसता ।<br>
यत्र त्वं धर्मपरमः स्वराज्यादवरोपितः॥८.२१२॥<br>
<br>
इति तस्या वचः श्रुत्वा निश्वस्योष्णं सगद्गदम् ।<br>
कथयामास तन्वङ्ग्या यथा प्राप्ता श्वपाकता॥८.२१३॥<br>
<br>
रुदित्वा सापि सुचिरं निश्वस्योष्णञ्च दुः खिता ।<br>
स्वपुत्रमरणं भीरुर्यथावृत्तं न्यवेदयत्॥८.२१४॥<br>
<br>
<br>
राजोवाच<br>
<br>
प्रिये&nbsp;! न रोचये दीर्घं कालं क्लेशमुपासितुम् ।<br>
नात्मायत्तश्च तन्वङ्गि पश्य मे मन्दभाग्यताम्॥८.२१५॥<br>
<br>
चण्डालेनाननुज्ञातः प्रवेक्ष्ये ज्वलनं यदि ।<br>
चण्डालदासतां यास्ये पुनरप्यन्यजन्मनि॥८.२१६॥<br>
<br>
नरके च तपिष्यामि कोटकः कृमिभोजनः ।<br>
वैतरण्यां महापूय-वसासृक्-स्नायुपिच्छिले॥८.२१७॥<br>
<br>
असिपत्रवने प्राप्य छेदं प्राप्स्यामि दारुणम् ।<br>
तापं प्राप्स्यामि वा प्राप्य महारौरवरौरवौ॥८.२१८॥<br>
<br>
मग्नस्य दुः खजलधौ पारः प्राणवियोजनम् ।<br>
एकोऽपि बालको योऽयमासीद्वंशकरः सुतः॥८.२१९॥<br>
<br>
मम दैवाम्बुवेगेन मग्नः सोऽपि बलीयसा ।<br>
कथं प्राणान् विमुञ्चामि परायत्तोऽस्मि दुर्गतः॥८.२२०॥<br>
<br>
अथवा नार्तिना क्लिष्टो नरः पापमवेक्षते ।<br>
तिर्यक्त्वे नास्ति तद्दुः शं नासिपत्रवने तथा॥८.२२१॥<br>
<br>
वैतरण्याङ्कुतस्तादृग् यादृशं पुत्रविप्लवे ।<br>
सोऽहं सुतशिरीरेण दीप्यमाने हुताशने॥८.२२२॥<br>
<br>
निपतिष्यामि तन्वङ्गि क्षन्तव्यं कुकृतं मम ।<br>
अनुज्ञाता च गच्छ त्वं विप्रवेश्म सुछिस्मिते॥८.२२३॥<br>
<br>
मम वाक्यञ्च तन्वङ्गि निबोधादृतमानसा ।<br>
यदि दत्तं यदि हुतं गुरवो यदि तोषिताः॥८.२२४॥<br>
<br>
परत्र सङ्गमो भूयात् पुत्रेण सह च त्वया ।<br>
इह लोके कुतस्त्वेतद् भविष्यति ममेङ्गितम्॥८.२२५॥<br>
<br>
त्वया सह मम श्रेयो गमनं पुत्रमार्गणे ।<br>
यन्मया हसता किञ्चिद्रहस्ये वा शुचिस्मिते॥८.२२६॥<br>
<br>
अश्लीलमुक्तं तत् सर्वं क्षन्तव्यं मम याचतः ।<br>
राजपत्नीति गर्वेण नावज्ञेयः स ते द्विजः ।<br>
सर्वयत्नेन ते तोष्यः स्वामिदैवतवच्छुभे॥८.२२७॥<br>
<br>
<br>
राजपत्न्युवाच<br>
<br>
अहमप्यत्र राजर्षे दीप्यमाने हुताशने ।<br>
दुः खभारासहाद्यैव सह यास्यामि वै त्वया॥८.२२८॥<br>
<br>
<br>
पक्षिण ऊचुः<br>
<br>
ततः कृत्वा चितां राजा आरोप्य तनयं स्वकम् ।<br>
भार्यया सहितश्चासौ बद्धाञ्जलिपुटस्तदा॥८.२२९॥<br>
<br>
चिन्तयन् परमात्मानमीशं नारायणं हरिम् ।<br>
हृत्कोटरगुहासीनं वासुदेवं सुरेश्वरम् ।<br>
अनादिनिधनं ब्रह्म कृष्णं पीताम्बरं शुभम्॥८.२३०॥<br>
<br>
तस्य चिन्तयमानस्य सर्वे देवाः सवासवाः ।<br>
धर्मं प्रमुखतः कृत्वा समाजग्मुस्त्वरान्विताः॥८.२३१॥<br>
<br>
आगत्य सर्वे प्रोचुस्ते भो भो राजन्&nbsp;! शृणु प्रभो ।<br>
अयं पितामहः साक्षाद्धर्मश्च भगवान् स्वयम्॥८.२३२॥<br>
<br>
साध्याश्च विश्वे मरुतो लोकपालाः सवाहनाः ।<br>
नागाः सिद्धाः सगन्धर्वा रुद्राश्चैव तथाश्विनौ॥८.२३३॥<br>
<br>
एते चान्ये च बहवो विश्वामित्रस्तथैव च ।<br>
विश्वत्रयेण यो मित्रं कर्तुं न शकितः पुरा॥८.२३४॥<br>
<br>
विश्वामित्रस्तु ते मैत्रीमिष्टञ्चाहर्तुमिच्छति ।<br>
आरुरोह ततः प्राप्तो धर्मः शक्रोऽथ गाधिजः॥८.२३५॥<br>
<br>
<br>
धर्मि उवाच<br>
<br>
मा राजन्&nbsp;! साहसं कार्षोर्धर्मोऽहं त्वामुपागतः ।<br>
तितिक्षा-दम-सत्याद्यैः स्वगुणैः परितोषितः॥८.२३६॥<br>
<br>
<br>
इन्द्र उवाच<br>
<br>
हरिश्चन्द्र माहभाग&nbsp;! प्राप्तः शक्रोऽस्मितेऽन्तिकम् ।<br>
त्वया सभार्यपुत्रेण जिता लोकाः सनातनाः॥८.२३७॥<br>
<br>
आरोह त्रिदिवं राजन्&nbsp;! भार्यापुत्रसमन्वितः ।<br>
सुदुष्प्राप्तं नरैरन्यैर्जितमात्मीयकर्मभिः॥८.२३८॥<br>
<br>
<br>
पक्षिण ऊचुः<br>
<br>
ततोऽमृतमयं वर्षमपमृत्युविनाशनम् ।<br>
इन्द्रः प्रासृजदाकाशाच्चितास्थानगतः प्रभुः॥८.२३९॥<br>
<br>
पुष्पवर्षञ्च सुमहद्देवदुन्दुभिनिस्वनम् ।<br>
ततस्ततो वर्तमाने समाजे देवसंकुले॥८.२४०॥<br>
<br>
समुत्तस्थौ ततः पुत्रो राज्ञस्तस्य महात्मनः ।<br>
सुकुमारतनुः सुस्थः प्रसन्नेन्द्रियमानसः॥८.२४१॥<br>
<br>
ततो राजा हरिश्चन्द्रः परिष्वज्य सुतं क्षणात् ।<br>
सभार्यः स श्रिया युक्तो दिव्यमाल्याम्बरान्वितः॥८.२४२॥<br>
<br>
सुस्थः सम्पूर्णहृदयो मुदा परमया युतः ।<br>
बभूव तत्क्षणादिन्द्रो भूयश्चैनमभाषत॥८.२४३॥<br>
<br>
सभार्यस्त्वं सपुत्रश्च प्राप्स्यसे सद्गतिं पराम् ।<br>
समारोह माहभाग निजानां कर्मणां फलैः॥८.२४४॥<br>
<br>
<br>
हरिश्चन्द्र उवाच<br>
<br>
देवराजाननुज्ञातः स्वामिना श्वपचेन वै ।<br>
अगत्वा निष्कृतिं तस्य नारोक्ष्येऽहं सुरालयम्॥८.२४५॥<br>
<br>
<br>
धर्म उवाच<br>
<br>
तवैनं भाविनं क्लेशमवगम्यात्ममायया ।<br>
आत्मा श्वपाकतां नीतो दर्शितं तच्च चापलम्॥८.२४६॥<br>
<br>
<br>
इन्द्र उवाच<br>
<br>
प्रार्थ्यते यत् परं स्थानं समस्तैर्मनुजैर्भुवि ।<br>
तदारोह हरिश्चन्द्र स्थानं पुण्यकृतां नृणाम्॥८.२४७॥<br>
<br>
<br>
हरिश्चन्द्र उवाच<br>
<br>
देवाराज&nbsp;! नमस्तुभ्यं वाक्यञ्चैतन्निबोध मे ।<br>
प्रसादसुमुखं यत् त्वां ब्रवीमि प्रश्रयान्वितः॥८.२४८॥<br>
<br>
मच्छोकमग्नमनसः कोशलानगरे जनाः ।<br>
तिष्ठन्ति तानपोह्याद्य कथं यास्याम्यहं दिवम्॥८.२४९॥<br>
<br>
ब्रह्महत्या गुरोर्घातो गोवधः स्त्रीवधस्तथा ।<br>
तुल्यमेभिर्महापापं भक्तत्यागेऽप्युदाहृतम्॥८.२५०॥<br>
<br>
भजन्तं भक्तमत्याज्यमदुष्टं त्यजतः सुखम् ।<br>
नेह नामुत्र पश्यामि तस्माच्छक्र&nbsp;! दिवं व्रज॥८.२५१॥<br>
<br>
यदि ते सहिताः स्वर्गं मया यान्ति सुरेश्वर ।<br>
ततोऽहमपि यास्यामि नरकं वापि तैः सह॥८.२५२॥<br>
<br>
<br>
इन्द्र उवाच<br>
<br>
बहूनि पुण्यपापानि तेषां भिन्नानि वै पृथक् ।<br>
कथं सङ्घातभोग्यं त्वं भूयः स्वर्गमवाप्स्यसि॥८.२५३॥<br>
<br>
<br>
हरिश्चन्द्र उवाच<br>
<br>
शक्र भुङ्क्ते नृपो राज्यं प्रभावेण कुटुम्बिनाम् ।<br>
यजते च महायज्ञैः कर्म पौर्तं करोति च॥८.२५४॥<br>
<br>
तच्च तेषां प्रभावेण मया सर्वमनुष्ठितम् ।<br>
उपकर्तॄन् न सन्त्यक्ष्ये तानहं स्वर्गलिप्सया॥८.२५५॥<br>
<br>
तस्माद्यन्मम देवेश किञ्चिदस्ति सुचेष्टितम् ।<br>
दत्तमिष्टमथो जप्तं सामान्यं तैस्तदस्तु नः॥८.२५६॥<br>
<br>
बहुकालोपभोग्यं हि फलं यन्मम कर्मणः ।<br>
तदस्तु दिनमप्येकं तैः समं त्वत्प्रसादतः॥८.२५७॥<br>
<br>
<br>
पक्षिण ऊचुः<br>
<br>
एवं भविष्यतीत्युक्त्वा शक्रस्त्रिभुवनेश्वरः ।<br>
प्रसन्नचेता धर्मश्च विश्वामित्रश्च गाधिजः॥८.२५८॥<br>
<br>
विमानकोटिसम्बद्धं स्वर्गलोकान्महीतलम् ।<br>
गत्वायोध्याजनं प्राह दिवमारुह्यतामिति॥८.२५९॥<br>
<br>
तदिन्द्रस्य वचः श्रुत्वा प्रीत्या तस्य च भूपतेः ।<br>
आनीय रोहिताश्चञ्च विश्वामित्रो महातपाः॥८.२६०॥<br>
<br>
अयोध्याख्ये पुरे रम्ये सोऽभ्यसिञ्चन्नृपात्मजम् ।<br>
देवैश्च मुनिभिः सिद्धैरभिषिच्य नराधिपम्॥८.२६१॥<br>
<br>
राज्ञा सह तदा सर्वे हृष्टपुष्टसुहृज्जनाः ।<br>
सपुत्रभृत्यदारास्ते दिवमारुरुहुर्जनाः॥८.२६२॥<br>
<br>
पदे पदे विमानात् ते विमानमगमन् नराः ।<br>
तदा सम्भूतहर्षोऽसौ हरिश्चन्द्रश्च पार्थिवः॥८.२६३॥<br>
<br>
सम्प्राप्य भूतिमतुलां विमानैः स महीपतिः ।<br>
आसाञ्चक्रे पुराकारे वप्रप्राकारसंवृते॥८.२६४॥<br>
<br>
ततस्तस्यर्धिमालोक्य श्लोकं तत्रोशना जगौ ।<br>
दैत्याचार्यो महाभागः सर्वशास्त्रार्थतत्त्ववित्॥८.२६५॥<br>
<br>
<br>
शुक्र उवाच<br>
<br>
हरिश्चन्द्रसमो राजा न भूतो न भविष्यति ।<br>
यः शृणोति स्वदुः खार्तः स सुखं महदाप्नुयात्॥८.२६६॥<br>
<br>
स्वर्गार्थोप्राप्नुयात् स्वर्गं पुत्रार्थो पुत्रमाप्नुयात् ।<br>
भार्यार्थो प्राप्नुयाद्भार्यां राज्यार्थो राज्यमाप्नुयात्॥८.२६७॥<br>
<br>
अहो तितिक्षामाहात्म्यमहो दानफलं महत् ।<br>
यदागतो हरिश्चन्द्रः पुरीञ्चेन्द्रत्वमाप्तवान्॥८.२६८॥<br>
<br>
<br>
पक्षिण ऊचुः<br>
<br>
एतत् ते सर्वमाख्यातं हरिश्चन्द्रविचेष्टितम् ।<br>
अतः परं कथाशेषः श्रूयतां मुनिसत्तम॥८.२६९॥<br>
<br>
विपाको राजसूयस्य पृथिवीक्षयकारणम् ।<br>
तद्विपाकनिमित्तञ्च युद्धमाडिबकं महत्॥८.२७०॥<br>
<br>
<br>
इति श्रीमार्कण्डेयपुराणे हरिश्चन्द्रोपाख्यानं नामाष्टमोऽध्यायः<br>
<br>
9(9)<br>
नवमोऽध्यायः<br>
<br>
पक्षिण ऊचुः<br>
<br>
राज्यच्युते हरिश्चन्द्रे गते च त्रिदशालयम् ।<br>
निश्चक्राम महातेजा जलवासात् पुरोहितः॥९.१॥<br>
<br>
वशिष्ठो द्वादशाब्दान्ते गङ्गापर्युषितो मुनिः ।<br>
शुश्राव च समस्तन्तु विश्वामित्रविचेष्चितम्॥९.२॥<br>
<br>
हरिश्चन्द्रस्य नाशञ्च राज्ञश्चोदारकर्मणः ।<br>
चण्डालसम्प्रयोगञ्च भार्यातनयविक्रयम्॥९.३॥<br>
<br>
स श्रुत्वा सुमाहभागः प्रीतिमानवनीपतौ ।<br>
चकार कोपं तेजस्वी विश्वामित्रमृषिं प्रति॥९.४॥<br>
<br>
<br>
वशिष्ठ उवाच<br>
<br>
मम पुत्रशतं तेन विश्वामित्रेण घातितम् ।<br>
तत्रापि नाभवत् क्रोधस्तादृशो यादृशोऽद्य मे॥९.५॥<br>
<br>
श्रुत्वा नराधिपमिमं स्वराज्यादवरीपितम् ।<br>
महात्मानं महाभागं देवब्राह्मणपूजकम्॥९.६॥<br>
<br>
यस्मात् स सत्यवाक् शान्तः शत्रावपि विमत्सरः ।<br>
अनागाश्चैव धर्मात्मा अप्रमत्तो मदाश्रयः॥९.७॥<br>
<br>
सपत्नीभृत्यपुत्रस्तु प्रापितोऽन्त्यां दशां नृपः ।<br>
स राज्याच्च्यावितोऽनेन बहुशश्च खिलीकृतः॥९.८॥<br>
<br>
तस्माद् दुरात्मा ब्रह्मद्विट् प्राज्ञानामवरोपितः ।<br>
मच्छापोपहतो मूढः स बकत्वमवाप्स्यति॥९.९॥<br>
<br>
<br>
पक्षिण ऊचुः<br>
<br>
श्रुत्वा शापं महातेजा विश्वामित्रोऽपि कौशिकः ।<br>
त्वमप्याडिर्भवस्तेवति प्रतिशापमयच्छत॥९.१०॥<br>
<br>
अन्योऽन्यशापात् तौ प्राप्तौ तिर्यक्त्वं परमद्युती ।<br>
वशिष्ठः स महातेजा विश्वामित्रश्च कौशिकः॥९.११॥<br>
<br>
अन्यजातिसमायोगं गतावप्यमितौजसौ ।<br>
युयुधातेऽतिसंरब्धौ महाबलपराक्रमौ॥९.१२॥<br>
<br>
योजनानां सहस्रे द्वे प्रमाणेनाडिरुच्छ्रितः ।<br>
यन्नवत्यधिकं ब्रह्मन्&nbsp;! सहस्रत्रितयं बकः॥९.१३॥<br>
<br>
तौ तु पक्षप्रहाराभ्यामन्योन्यस्योरुविक्रमौ ।<br>
प्रहरन्तौ भयं तीव्रं प्रजानाञ्चक्रतुस्तदा॥९.१४॥<br>
<br>
विधूय पक्षाणि बको रक्तोद्वृत्ताक्षिराहनत् ।<br>
आडिं सोऽप्युन्नतग्रीवो बकं पद्भ्यामताडयत्॥९.१५॥<br>
<br>
तयोः पक्षानिलापास्ताः प्रपेतुर्गिरयो भुवि ।<br>
गिरिप्रपाताभिहता चकम्पे च वसुन्धरा॥९.१६॥<br>
<br>
क्ष्मा कम्पमाना जलधीनुद्वृत्ताम्बूंश्चकार च ।<br>
ननाम चैकपार्श्वेन पातालगमनोन्मुखी॥९.१७॥<br>
<br>
केचिदिगरिनिपातेन केचिदम्भोधिवारिणा ।<br>
केचिन्महीसञ्चलनात् प्रययुः प्राणिनः क्षयम्॥९.१८॥<br>
<br>
इति सर्वं परित्रस्तं हाहाभूतमचेतनम् ।<br>
जगदासीत् सुसम्भ्रान्तं पर्यस्तक्षितिमण्डलम्॥९.१९॥<br>
<br>
हा वत्स&nbsp;! हा कान्त&nbsp;! शिशो&nbsp;! प्रयाह्येषोऽस्मि संस्थितः ।<br>
हा प्रिये&nbsp;! कान्त&nbsp;! शैलोऽयं पतत्याशु पलायताम्॥९.२०॥<br>
<br>
इत्याकुलीकृते लोके संत्रासविमुखे तदा ।<br>
सुरैः परिवृतः सर्वैराजगाम पितामहः॥९.२१॥<br>
<br>
प्रत्युवाच च विश्वेशास्तावुभावतिकोपितौ ।<br>
युद्धं वा विरमत्वेतल्लोकाः स्वास्थ्यं व्रजन्तु च॥९.२२॥<br>
<br>
शृण्वन्तावपि तौ वाक्यं ब्रह्मणोऽव्यक्तजन्मनः ।<br>
कोपामर्षसमाविष्टो युयुधाते न तस्थतुः॥९.२३॥<br>
<br>
ततः पितामहो देवस्तं दृष्ट्वा लोकसंक्षयम् ।<br>
तयोश्च हितमन्विच्छन् तिर्यग्भावमपानुदत्॥९.२४॥<br>
<br>
ततस्तौ पूर्वदेहस्थौ प्राह देवः प्रजापतिः ।<br>
व्युदस्ते तामसे भावे वशिष्ठ०-कौशिकर्षभौ॥९.२५॥<br>
<br>
जहि वत्स वशिष्ठ त्वं त्वञ्च कौशिक सत्तम ।<br>
तामसं भावमाश्रित्य ईदृग्युद्धं चिकीर्षितम्॥९.२६॥<br>
<br>
राजसूयविपाकोऽयं हरिश्चन्द्रस्य भूपतेः ।<br>
युवयोर्विग्रहश्चायं पृथिवीक्षयकारकः॥९.२७॥<br>
<br>
न चापि कौशिकश्रेष्ठस्तस्य राज्ञोऽपरध्यते ।<br>
स्वर्गप्राप्तिकरो ब्रह्मन्नपकारपदे स्थितः॥९.२८॥<br>
<br>
तपो विघ्नस्य कर्तारौ कामक्रोधवशं गतौ ।<br>
परित्यजत भद्रं वो ब्रह्म हि प्रचुरं बलम्॥९.२९॥<br>
<br>
एवमुक्तौ ततस्तेन लज्जितौ तावुभावपि ।<br>
क्षमयामासतुः प्रीत्या परिष्वज्य परस्परम्॥९.३०॥<br>
<br>
ततः सुरैर्वन्द्यमानो ब्रह्मा लोकं निजं ययौ ।<br>
वशिष्ठोऽप्यात्मनः स्थानं कौशिकोऽपि स्वामाश्रयम्॥९.३१॥<br>
<br>
एतदाडिबकं युद्धं हरिश्चन्द्रकथां तथा ।<br>
कथयिष्यन्ति ये मर्त्याः सम्यक् श्रोष्यन्ति चैव ये॥९.३२॥<br>
<br>
तेषां पापापनोदन्तु श्रुतं ह्येव करिष्यति ।<br>
न चैव विघ्नकार्याणि भविष्यन्ति कदाचन॥९.३३॥<br>
<br>
<br>
इति श्रीमार्कण्डेयपुराणे आडि-बकयुद्धवर्णनं नाम नवमोऽध्यायः<br>
<br>
10(10)<br>
दशमोऽध्यायः<br>
<br>
जैमिनिरुवाच<br>
<br>
संशयं द्विजशार्दूलाः प्रब्रूत मम पृच्छतः ।<br>
आविर्भाव-तिरोभावौ भूतानां यत्र संस्थितौ॥१०.१॥<br>
<br>
कथं सञ्जायते जन्तुः कथं वा सविवर्धते ।<br>
कथं वोदरमध्यस्थस्तिष्ठत्यङ्गनिपीडितः॥१०.२॥<br>
<br>
निष्क्रान्तिमुदरात् प्राप्य कथं वा वृद्धिमृच्छति ।<br>
उत्क्रान्तिकाले च कथञ्चिद्भावेन वियुज्यते॥१०.३॥<br>
<br>
कृत्स्नो मृतस्तथाश्नाति उभे सुकृत-दुष्कृते ।<br>
कथं ते च तथा तस्य फलं सम्पादयन्त्युत॥१०.४॥<br>
<br>
कथं न जीर्यते तत्र पिण्डीकृत इवाशये ।<br>
स्त्रीकोष्ठे यत्र जीर्यन्ते भुक्तानि सुगुरूण्यपि ।<br>
भक्ष्याणि यत्र नो जन्तुर्जोर्यते कथमल्पकः॥१०.५॥<br>
<br>
एतन्मे ब्रूत सकलं सन्देहोक्तिविवर्जितम् ।<br>
तदेतत् परम गुह्यं यत्र मुह्यन्ति जन्तवः॥१०.६॥<br>
<br>
<br>
पक्षिण ऊचुः<br>
<br>
प्रश्नभारोऽयमतुलस्त्वयास्मासु निवेशितः ।<br>
दुर्भाव्यः सर्वभूतानां भावाभावसमाश्रितः॥१०.७॥<br>
<br>
तं शृणुष्व महाभाग यथा प्राह पितुः पुरा ।<br>
पुत्रः परमधर्मात्मा सुमतिर्नाम नामतः॥१०.८॥<br>
<br>
ब्राह्मणो भार्गवः कश्चित् सुतमाह महामतिः ।<br>
कृतोपनयनं शान्तं सुमतिं जडरूपिणम्॥१०.९॥<br>
<br>
वेदानधीष्व सुमते&nbsp;! यथानुक्रममादितः ।<br>
गुरुशुश्रूषणे व्यग्रो भैक्षान्नकृतभोजनः॥१०.१०॥<br>
<br>
ततो गार्हस्थ्यमास्थाय चेष्ट्वा यज्ञाननुत्तमान् ।<br>
इष्टमुत्पादयापत्यमाश्रयेथा वनं ततः॥१०.११॥<br>
<br>
वनस्थश्च ततो वत्स परिव्राड् निष्परिग्रहः ।<br>
एवमाप्स्यसि तद्ब्रह्म यत्र गत्वा न शोचसि॥१०.१२॥<br>
<br>
<br>
पक्षिण ऊचुः<br>
<br>
इत्येवमुक्तो बहुशो जडत्वान्नाह किञ्चन ।<br>
पितापि तं सुबहुशः प्राह प्रीत्या पुनः पुनः॥१०.१३॥<br>
<br>
इति पित्रा सुतस्नेहात् प्रलोभि मधुराक्षरम् ।<br>
स चोद्यमानो बहुशः प्रहस्येदमथाब्रवीत्॥१०.१४॥<br>
<br>
तातैतद्बहुशोऽभ्यस्तं यत् त्वयाद्योपदिश्यते ।<br>
तथैवान्यानि शास्त्राणि शिल्पानि विविधानि च॥१०.१५॥<br>
<br>
जन्मनामयुतं साग्रं मम स्मृतिपथं गतम् ।<br>
निर्वेदाः परितोषाश्च क्षयवृद्ध्युदये गताः॥१०.१६॥<br>
<br>
शत्रुमित्रकलत्राणां वियोगाः सङ्गमास्तथा ।<br>
मातरो विवधा दृष्टाः पितरो विवधास्तथा॥१०.१७॥<br>
<br>
अनुभूतानि सौख्यनि दुः खानि च सहस्रशः ।<br>
बान्धवा बहवः प्राप्ताः पितरश्च पृथग्विधाः॥१०.१८॥<br>
<br>
विण्मूत्रपिच्छिले स्त्रीणां तथा कोष्ठे मयोषितम् ।<br>
पीडाश्च सुभृशं प्राप्ता रोगाणाञ्च सहस्रशः॥१०.१९॥<br>
<br>
गर्भदुः खान्यनेकानि बालत्वे यौवने तथा ।<br>
वृद्धतायां तथाप्तानि तानि सर्वाणि संस्मरे॥१०.२०॥<br>
<br>
ब्राह्मण-क्षत्रिय-विशां शूद्राणाञ्चापि योनिषु ।<br>
पुनश्च पुशुकीटानां मृगाणामथ पक्षिणाम्॥१०.२१॥<br>
<br>
तथैव राजभृत्यानां राज्ञाञ्चाहवशालिनाम् ।<br>
समुत्पन्नोऽस्मि गेहेषु तथैव तव वेश्मनि॥१०.२२॥<br>
<br>
भृत्यतां दासताञ्चैव गतोऽस्मि बहुशो नृणाम् ।<br>
स्वामित्वमीश्वरत्वं च दरिद्रत्वं तथा गतः॥१०.२३॥<br>
<br>
हतं मया हतश्चान्यैर्हतं मे घातितं तथा ।<br>
दत्तं ममान्यैरन्येभ्यो मया दत्तमनेकशाः॥१०.२४॥<br>
<br>
पितृ-मातृ-सुहृद्-भ्रातृ-कलत्रादिकृतेन च ।<br>
तुष्टोऽसकृत् तथा दैन्यमश्रुधौताननो गतः॥१०.२५॥<br>
<br>
एवं संसारचक्रेऽस्मिन् भ्रमता तात सङ्कटे ।<br>
ज्ञानमेतन्मया प्राप्तं मोक्षसम्प्राप्तिकारकम्॥१०.२६॥<br>
<br>
विज्ञाते यत्र सर्वोऽयमृग्यजुः सामसंज्ञितः ।<br>
क्रियाकलापो विगुणो न सम्यक् प्रतिभाति मे॥१०.२७॥<br>
<br>
तस्मादुत्पन्नबोधस्य वेदैः किं मे प्रयोजनम् ।<br>
गुरुविज्ञानतृप्तस्य निरीहस्य सदात्मनः॥१०.२८॥<br>
<br>
षट् प्रकारक्रिया-दुःख-सुख-हर्ष-रसैश्च यत् ।<br>
गुणैश्च वर्जितं ब्रह्म तत् प्राप्स्यामि परं पदम्॥१०.२९॥<br>
<br>
रस-हर्ष-भयोद्वेग-क्रोधामर्ष-जरातुराम् ।<br>
विज्ञातां स्वमृगग्राहिसंघपाशशताकुलम्॥१०.३०॥<br>
<br>
तस्माद्यास्याम्यहं तात त्यक्त्वेमां दुः खसन्ततिम् ।<br>
त्रयीधर्ममधर्माढ्यं किं पापफलसन्निभम्॥१०.३१॥<br>
<br>
पक्षिण ऊचुः<br>
<br>
तस्य तद्वचनं श्रुत्वा हर्षविस्मयगद्गदम् ।<br>
पिता प्राह महाभागः स्वसुतं हृष्टमानसः॥१०.३२॥<br>
<br>
<br>
पितोवाच<br>
<br>
किमेतद्वदसे वत्स कुतस्ते ज्ञानसम्भवः ।<br>
केन ते जडता पूर्वमिदानीञ्च प्रबुद्धता॥१०.३३॥<br>
<br>
किन्नु शापविकारोऽयं मुनिदेवकृतस्तव ।<br>
यत्ते ज्ञानं तिरोभूतमाविर्भावमुपागतम्॥१०.३४॥<br>
<br>
<br>
पुत्र उवाच<br>
<br>
शृणु तात&nbsp;! यथा वृत्तं ममेदं सुख-दुःखदम् ।<br>
यश्चाहमासमन्यस्मिन् जन्मन्यस्मत्परन्तु यत्॥१०.३५॥<br>
<br>
अहमासं पुरा विप्रो न्यस्तात्मा परमात्मनि ।<br>
आत्मविद्याविचारेषु परां निष्ठामुपागतः॥१०.३६॥<br>
<br>
सततं योगयुक्तस्य सतताभ्याससङ्गमात् ।<br>
सत्संयोगात् स्वस्वभावाद्विचारविधिशोधनात्॥१०.३७॥<br>
<br>
तस्मिन्नवे परा प्रीतिर्ममासीद् युञ्जतः सदा ।<br>
आचार्यताञ्च सम्प्राप्तः शिष्यसन्देहहृत्तमः॥१०.३८॥<br>
<br>
ततः कालेन महता ऐकान्तिकमुपगतः ।<br>
अज्ञानाकृष्टसद्भावो विपन्नश्च प्रमादतः॥१०.३९॥<br>
<br>
उत्क्रान्तिकालादारभ्य स्मृतिलोपो न मेऽभवत् ।<br>
यावदब्दं गतं चैव जन्मनां स्मृतिमागतम्॥१०.४०॥<br>
<br>
पूर्वाभ्यासेन तेनैव सोऽहं तात&nbsp;! जितेन्द्रियः ।<br>
यतिष्यामि तथा कर्तुं न भविष्ये यथा पुनः॥१०.४१॥<br>
<br>
ज्ञानदानफलं ह्येतद्यज्जातिस्मरणं मम ।<br>
न ह्येतत् प्राप्यते तात त्रयीधर्माश्रितैर्नरैः॥१०.४२॥<br>
<br>
सोऽहं पूर्वाश्रमादेव निष्ठाधर्ममुपाश्रितः ।<br>
एकान्तित्वमुपागम्य यतिष्याम्यात्ममोक्षणे॥१०.४३॥<br>
<br>
तद्ब्रूहि त्वं महाभाग&nbsp;! यत् ते संशयिकं हृदि ।<br>
एतावतापि ते प्रीतिमुत्पाद्यानृण्यमाप्नुयाम्॥१०.४४॥<br>
<br>
<br>
पक्षिण ऊचुः<br>
<br>
पिता प्राह ततः पुत्रं श्रद्दधत् तस्य तद्वचः ।<br>
भवता यद्वयं पृष्टाः संसारग्रहणाश्रयम्॥१०.४५॥<br>
<br>
<br>
पुत्र उवाच<br>
<br>
शृणु तात&nbsp;! यथा तत्त्वमनुभूतं मयासकृत् ।<br>
संसारचक्रमजरं स्थितिर्यस्य न विद्यते॥१०.४६॥<br>
<br>
सोऽहं वदामि ते सर्वं तवैवानुज्ञया पितः ।<br>
उत्क्रान्तिकालादारभ्य यथा नान्यो वदिष्यति॥१०.४७॥<br>
<br>
ऊष्मा प्रकुपितः काये तीव्रवायुसमीरितः ।<br>
भिनत्ति मर्मस्थानानि दीप्यमानो निरिन्धनः॥१०.४८॥<br>
<br>
उदानो नाम पवनस्ततश्चोर्ध्वं प्रवर्तते ।<br>
भुक्तानामम्बुभक्ष्याणामधोगतिनिरोधकृत्॥१०.४९॥<br>
<br>
ततो येनाम्बुदानानि कृतान्यन्नरसास्तथा ।<br>
दत्ताः स तस्य आह्लादमापदि प्रतिपद्यते॥१०.५०॥<br>
<br>
अन्नानि येन दत्तानि श्रद्धापूतेन चेतसा ।<br>
सोऽपि तृप्तिमवाप्नोति विनाप्यन्नेन वै तदा॥१०.५१॥<br>
<br>
येनानृतानि नोक्तानि प्रीतिभेदः कृतो न च ।<br>
आस्तिकः श्रद्दधानश्च स सुखं मृत्युमृच्छति॥१०.५२॥<br>
<br>
देवब्राह्मणपूजायां ये रता नानसूयवः ।<br>
शुक्ला वदान्या ह्रीमन्तस्ते नराः सुखमृत्यवः॥१०.५३॥<br>
<br>
यो न कामान्न संरम्भान्न द्वेषाद्धर्ममुत्सृजेत् ।<br>
यथोक्तकारी सोम्यश्च स सुखं मृत्युमृच्छति॥१०.५४॥<br>
<br>
अवारिदायिनो दाहं क्षुधाञ्चानन्नदायिनः ।<br>
प्राप्नुवन्ति नराः काले तस्मिन् मृत्यावुपस्थिते॥१०.५५॥<br>
<br>
शीतं जयन्तीन्धनदास्तापं चन्दनदायिनः ।<br>
प्राणघ्नीं वेदनां कष्टां ये चानुद्वेगकारिणः॥१०.५६॥<br>
<br>
मोहाज्ञानप्रदातारः प्राप्नुवन्ति महद्भयम् ।<br>
वेदनाभिरुदग्राभिः प्रपीड्यन्तेऽधमा नराः॥१०.५७॥<br>
<br>
कूटसाक्षी मृषावादी यश्चासदनुशास्ति वै ।<br>
ते मोहमृत्यवः सर्वे तथा वेदविनिन्दकाः॥१०.५८॥<br>
<br>
विभीषणाः पूतिगन्धाः कूटमुद्गरपाणयः ।<br>
आगच्छन्ति दुरात्मानो यमस्य पुरुषास्तदा॥१०.५९॥<br>
<br>
प्राप्तेषु दृक्पथं तेषु जायते तस्य वेपथुः ।<br>
क्रान्दत्यविरतं सोऽथ भ्रातृ-मातृसुतानथ॥१०.६०॥<br>
<br>
सास्य वागस्फुटा तात एकवर्णा विभाव्यते ।<br>
दृष्टिश्च भ्राम्यते त्रासाच्छ्वासाच्छुष्यत्यथाननम्॥१०.६१॥<br>
<br>
ऊर्ध्वश्वासान्वितः सोऽथ दृष्टिभङ्गसमन्वितः ।<br>
ततः स वेदनाविष्टस्तच्छरीरं विमुञ्चति॥१०.६२॥<br>
<br>
वाय्वग्रसारी तद्रूपं देहमन्यत् प्रपद्यते ।<br>
तत्कर्मजं यातनार्थं न मातृ-पितृसम्भवम् ।<br>
तत्प्रमाणवयोऽवस्था-संस्थानैः प्राग्भवं यथा॥१०.६३॥<br>
<br>
ततो दूतो यमस्याशु पाशैर्बध्नाति दारुणैः ।<br>
दण्डप्रहारसम्भ्रान्तं कर्षते दक्षिणां दिशम्॥१०.६४॥<br>
<br>
कुश-कण्टक-वलमीक-शङ्कु-पाषाणकर्कशे ।<br>
तथा प्रदीप्तज्वलने क्वचिच्छृभ्रशतोत्कटे॥१०.६५॥<br>
<br>
प्रदीप्तादित्यतप्ते च दह्यमाने तदंशुभिः ।<br>
कृष्यते यमदूतैश्चाशिवसन्नादभीषणैः॥१०.६६॥<br>
<br>
विकृष्यमाणस्तैर्घोरैर्भक्ष्यमाणः शिवाशतैः ।<br>
प्रयाति दारुणे मार्गे पापकर्मा यमक्षयम्॥१०.६७॥<br>
<br>
छत्रोपानत्प्रदातारो ये च वस्त्रप्रदा नराः ।<br>
ये यान्ति मनुजा मार्गं तं सुखेन तथान्नदाः॥१०.६८॥<br>
<br>
एवं क्लेशाननुभवन्नवशः पापपीडितः ।<br>
नीयते द्वादशाहेन धर्मराजपुरं नरः॥१०.६९॥<br>
<br>
कलेवरे दह्यमाने महान्तं दाहमृच्छति ।<br>
ताड्यमाने तथैवार्ति छिद्यमाने च दारुणाम्॥१०.७०॥<br>
<br>
क्लिद्यमाने चिरतरं जन्तुर्दुःखमवाप्नुते ।<br>
स्वेन कर्मविपाकेन देहान्तरगतोऽपि सन्॥१०.७१॥<br>
<br>
तत्र यद्वान्धवास्तोयं प्रयच्छन्ति तिलैः सह ।<br>
यच्च पिण्डं प्रयच्छन्ति नीयमानस्तदश्नुते॥१०.७२॥<br>
<br>
तैलाभ्यङ्गो बान्धवानामङ्गसंवाहनञ्च यत् ।<br>
तेन चाप्याय्यते जन्तुर्यच्चाश्नन्ति सबान्धवाः॥१०.७३॥<br>
<br>
भूमौ स्वपद्भिर्नात्यन्तं क्लेशमाप्नोति बान्धवैः ।<br>
दानं ददद्भिश्च तथा जन्तुराप्याय्यते मृतः॥१०.७४॥<br>
<br>
नीयमानः स्वकं गेहं द्वादशाहं स पश्यति ।<br>
उपभुङ्क्ते तथा दत्तं तोयपिण्डादिकं भुवि॥१०.७५॥<br>
<br>
द्वादशाहात् परं घोरमायसं भीषणाकृतिम् ।<br>
याम्यं पश्यत्यथो जन्तुः कृष्यमाणः पुरं ततः॥१०.७६॥<br>
<br>
गतमात्रोऽतिरक्ताक्षं भिन्नाञ्जनचयप्रभम् ।<br>
मृत्युकालान्तकादीनां मध्ये पश्यति वै यमम्॥१०.७७॥<br>
<br>
दंष्ट्राकरालवदनं भ्रकुटीदारुणाकृतिम् ।<br>
विरूपैर्भोषणैर्वक्त्रैर्वृतं व्याधिशतैः प्रभुम्॥१०.७८॥<br>
<br>
दण्डासक्तं महाबाहुं पाशहस्तं सुभैरवम् ।<br>
तन्निर्दिष्टां ततो याति गतिं जन्तुः शुभाशुभाम्॥१०.७९॥<br>
<br>
रौरवे कूटसाक्षी तु याति यश्चानृतो नरः ।<br>
तस्य स्वरूपं गदतो रौरवस्य निशामय॥१०.८०॥<br>
<br>
योजनानां सहस्रे द्वे रौरवो हि प्रमाणतः ।<br>
जानुमात्रप्रमाणश्च ततः श्वभ्रः सुदुस्तरः॥१०.८१॥<br>
<br>
तत्राङ्गारचयोपेतं कृतञ्च धरणीसमम् ।<br>
जाज्वल्यमानस्तीव्रेण तापिताङ्गारभूमिना॥१०.८२॥<br>
<br>
तन्मध्ये पापकर्माणं विमुञ्चन्ति यमानुगाः ।<br>
स दह्यमानस्तीव्रेण वह्निना तत्र धावति॥१०.८३॥<br>
<br>
पदे पदे च पादोऽस्य शीर्यते जीर्यते पुनः ।<br>
अहोरात्रेणोद्धरणं पादन्यासं च गच्छति॥१०.८४॥<br>
<br>
एवं सहस्रमुत्तीर्णो योजनानां विमुच्यते ।<br>
ततोऽन्यं पापशुद्ध्यर्थं तादृङ्निरयमृच्छति॥१०.८५॥<br>
<br>
ततः सर्वेषु निस्तीर्णः पापी तिर्यकत्वमश्नुते ।<br>
कृमि-कीट-पतङ्गेषु श्वापदे मशकादिषु॥१०.८६॥<br>
<br>
गत्वा गजद्रुमाद्येषु गोष्वश्वेषु तथैव च ।<br>
अन्यासु चैव पापासु दुः खदासु च योनिषु॥१०.८७॥<br>
<br>
मानुषं प्राप्य कुब्जो वा कुत्सितो वामनोऽपि वा ।<br>
चण्डालपुक्कसाद्यासु नरो योनिषु जायते॥१०.८८॥<br>
<br>
अवशिष्टेन पापेन पुण्येन च समन्वितः ।<br>
ततश्चारोहणीं जातिं शूद्र-वैश्य-नृपादिकाम्॥१०.८९॥<br>
<br>
विप्रदेवेन्द्रतां चापि कदाचिदवरोहणीम् ।<br>
एवन्तु पापकर्माणे नरकेषु पतन्त्यधः॥१०.९०॥<br>
<br>
यथा पुण्यकृतो यान्ति तन्मे निगतदः शृणु ।<br>
ते यमेन विनिर्दिष्टां यान्ति पुण्यां गतिं नराः॥१०.९१॥<br>
<br>
प्रगीतगन्धर्वगणाः प्रवृत्ताप्सरसाङ्गणाः ।<br>
हारनूपुरमादुर्य-शोभितान्युत्तमानि च॥१०.९२॥<br>
<br>
प्रयान्त्याशु विमानानि नानादिव्यस्त्रगुज्ज्वलाः ।<br>
तस्माच्च प्रच्युता राज्ञामन्येषां च महात्मनाम्॥१०.९३॥<br>
<br>
जायन्ते च कुले तत्र सद्वृत्तपरिपालकाः ।<br>
भोगान् सम्प्राप्नुवन्त्युग्रांस्ततो यान्त्यूर्ध्वमन्यथा॥१०.९४॥<br>
<br>
अवरोहणीं च सम्प्राप्य पूर्ववद्यान्ति मानवाः ।<br>
एतत् ते सर्वमाख्यातं यथा जन्तुर्विपद्यते ।<br>
अतः शृणुष्व विप्रर्षे यथा गर्भं प्रपद्यते॥१०.९५॥<br>
<br>
<br>
इति श्रीमार्कण्डेयपुराणे पितापुत्रसंवादो नाम दशमोऽध्यायः<br>
सञ्चरणावलिः<br>
<br>
&nbsp;&nbsp;&nbsp;</span>
</p>
</div>
<!-- 
NewPP limit report
Parsed by mw2379
Cached time: 20231020122451
Cache expiry: 1814400
Reduced expiry: false
Complications: []
CPU time usage: 0.043 seconds
Real time usage: 0.046 seconds
Preprocessor visited node count: 6/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 2/100
Expensive parser function count: 0/500
Unstrip recursion depth: 1/20
Unstrip post‐expand size: 187981/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:61007-0!canonical and timestamp 20231020122451 and revision id 130616. Rendering was triggered because: page-view
 -->
