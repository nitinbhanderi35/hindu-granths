<div id="ws-data" class="ws-noexport" style="display:none; speak:none">
<p><span id="ws-title"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></span>
<span id="ws-author">वेदव्यासः</span>
<span id="ws-year"></span>
</p>
</div>
<table style="width:100%; margin-bottom:5px; border: 1px solid #ADA; background-color: #FFFFFF; text-align:center; font-size:0.9em;">

<tbody><tr>
<td style="width:20%; text-align:left; font-size:0.9em;">←&nbsp;<a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A8%E0%A5%A7-%E0%A5%A7%E0%A5%A8%E0%A5%AB" title="मार्कण्डेयपुराणम्/अध्यायाः १२१-१२५">अध्यायाः १२१-१२५</a>
</td>
<td style="width:60%;"><span style="font-size:110%"><b><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></b></span><br>अध्यायाः १२६-१३०<br> <a href="/wiki/%E0%A4%B2%E0%A5%87%E0%A4%96%E0%A4%95%E0%A4%83:%E0%A4%B5%E0%A5%87%E0%A4%A6%E0%A4%B5%E0%A5%8D%E0%A4%AF%E0%A4%BE%E0%A4%B8%E0%A4%83" title="लेखकः:वेदव्यासः">वेदव्यासः</a>
</td>
<td style="width:200%; text-align:right;font-size:0.9em;"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A9%E0%A5%A7-%E0%A5%A7%E0%A5%A9%E0%A5%AA" title="मार्कण्डेयपुराणम्/अध्यायाः १३१-१३४">अध्यायाः १३१-१३४</a>&nbsp;→
</td></tr></tbody></table>
<table style="width:100%; border-bottom:1px solid #A88; background:#FFFFFF; font-size:0.9em;">

<tbody><tr>
<td>
</td></tr></tbody></table>
<div class="poem">
<p><span style="font-size: 14pt; line-height:200%">126<br>
अथ षड्विंशत्यधिकशततमोऽध्यायः<br>
मरुत्तचरितवर्णनम्<br>
क्रौष्टुकिरुवाच<br>
भगवन्विस्तरात्सर्वं ममैतत्कथितं त्वया । <br>
करन्धमस्य चरितमविक्षिच्चरितं च यत् । । १ <br>
अविक्षितस्य नृपतेर्मरुत्तस्य महात्मनः । <br>
श्रोतुमिच्छामि चरितं श्रूयते सोऽतिचेष्टितः । । २ <br>
चक्रवर्त्ती महाभागः शूरः कान्तो महामतिः । <br>
धर्मविद्धर्मकृच्चैव सम्यक्पालयिता भुवः । । ३ <br>
मार्कण्डेय उवाच<br>
स पित्रा समनुज्ञातं राज्यं प्राप्य पितामहात् । <br>
धर्मतः पालयामास पिता पुत्रानिवौरसान् । । ४<br>
इयाज सुबहून्यज्ञान्यथावत्स्वाप्तदक्षिणान् । <br>
ऋत्विक्पुरोहितादेशादनिर्विण्णो महीपतिः । । ५ <br>
तस्याप्रतिहतं चक्रमासीद्द्वीपेषु सप्तसु । <br>
गतिश्चाप्यनवच्छिन्ना स्वःपातालजलादिषु । । ६ <br>
ततः प्राप्य धनं विप्र यथावत्स्वक्रियापरः । <br>
अयजत्स महायज्ञैर्देवानिन्द्रपुरोगमान् । । ७ <br>
इतरे च यथावर्णाः स्वे स्वे कर्मण्यतन्द्रिताः । <br>
तदुपात्तधनाश्चक्रुरिष्टापूर्त्तादिकाः क्रियाः । । ८ <br>
पाल्यमाना मही तेन मरुत्तेन महात्मना । <br>
योऽस्पर्द्धात्त्रिदशावासवासिभिर्द्विजसत्तम । । ९ <br>
तेनातिशयिताः सर्वे केवलं न महीक्षितः । <br>
यज्विना देवराजोऽपि शतयज्ञाभिसन्धिना । । 126.१० <br>
ऋत्विक्तस्य तु संवर्त्तो बभूवाङ्गिरसः सुतः । <br>
भ्राता बृहस्पतेर्विप्र महात्मा तपसां निधिः । । ११ <br>
सौवर्णो मुञ्जवान्नाम पर्वतः सुरसेवितः । <br>
पातितं तेन तच्छृङ्गं कृते तस्य महीपतेः । । १२ <br>
तेन यस्याखिलं यज्ञे भूमिभागादिकं द्विज । <br>
प्रासादाश्च कृताः शुभ्रास्तपसा सर्वकाञ्चनाः । । १३ <br>
गाथाश्चाप्यत्र गायन्ति मरुत्तचरिताश्रयाः । <br>
सातत्येनर्षयः सर्वे कुर्वन्तोऽध्ययनं यथा । । १४ <br>
मरुत्तेन समो नाभूद्यजमानो महीतले । <br>
सदः समस्तं यद्यज्ञे प्रासादाश्चैव काञ्चनाः । । १५ <br>
अमाद्यदिन्द्रः सोमेन दक्षिणाभिर्द्विजातयः । <br>
विप्राणां परिवेष्टारः शक्राद्यास्त्रिदशोत्तमाः । । १६ <br>
यथा यज्ञे मरुत्तस्य तृप्ताः सर्वे महीपतेः । <br>
सुवर्णमखिलं त्यक्तं रत्नपूर्णगृहे द्विजैः । । १७ <br>
प्रासादादिसमस्तं च सौवर्णं तस्य यत्क्रतौ । <br>
त्रयो वर्णाह्यलभ्यन्त तस्मात्केचित्तथा ददुः । । १८<br>
( तेन त्यक्तेन शिष्टा ये जनाः पूर्णमनोरथाः । <br>
तेऽपि यज्ञान्यजन्ते स्म देशे देशे पृथक्पृथक् । ।) <br>
तस्यैवं कुर्वतो राज्यं सम्यक्पालयतः प्रजाः । <br>
तपस्वी कश्चिदभ्येत्य तमाह मुनिसत्तम । । १९ <br>
पितुर्माता तवाहेदं दृष्ट्वा तापसमण्डलम् । <br>
विषाभिभूतमुरगैर्मदोन्मत्तैर्नरेश्वर । । 126.२० <br>
पितामहस्ते स्वर्यातः सम्यक्संपाल्य मेदिनीम् । <br>
पिता तव तथा शक्तो हित्वा ग्रामं वनं गतः । ।  <br>
( तपश्चरणशक्ताऽहमिह चौर्वाश्रमे स्थिता) । । २१ <br>
साऽहं पश्यामि वैकल्यं तव राज्यं प्रशासतः । <br>
पितामहस्य तेनाभूद्यत्पूर्वेषां च ते नृप । । २२ <br>
नूनं प्रमत्तो भोगेषु सक्तो वाऽविजितेन्द्रियः । <br>
चारान्धता यतोऽस्तीयं दुष्टादुष्टं न वेत्सि यत् । । २३ <br>
पातालादभ्युपेतैस्तु भुजगैर्दशशालिभिः । <br>
दष्टा मुनिसुताः सप्त दूषिताश्च जलाशयः । । २४ <br>
स्वेदमूत्रपुरीषेण दूषितं सुशृतं हविः । <br>
अपराधं समुद्दिश्य दत्तो नागबलिश्चिरात् । । २५ <br>
एते समर्था मुनयो भस्मीकर्तुं भुजङ्गमान् । <br>
किन्त्वेषां नाधिकारोऽत्र त्वमेवाधिकारवान् । । २६ <br>
तावत्सुखं भूपतिजैर्भोगजं प्राप्यते नृप । <br>
अभिषेकजलं यावन्न मूर्ध्नि विनिपात्यते । । २७ <br>
कानि मित्राणि कः शत्रुर्मम शत्रोर्बलं कियत् । <br>
कोऽहं के मन्त्रिणः पक्षे के वा भूपतयो मम । । २८  <br>
( कियान्कोशो बलं किंवा कोऽनुरक्तो जनो मम) । <br>
विरक्तो वा परैर्भिन्नः परेषामपि कीदृशः । । <br>
कः सम्यगत्र नगरे विषये वा जनो मम । । २९<br>
धर्मकर्माश्रयो मूढः कः सम्यगपि वर्त्तते । <br>
को दण्ड्यः परिपाल्यः कः के चोपेक्ष्या नरा मया । । 126.३० <br>
सामभेदतया दम्या देशकालमवेक्षता । <br>
चारांश्च चारयेदन्यैरज्ञातान्भूपतिश्चरैः । । ३१ <br>
सचिवादिषु सर्वेषु चरान्दद्यान्महीपतिः । <br>
इत्यादौ भूपतिर्नित्यं कर्मण्यासक्तमानसः । । ३२ <br>
नयेद्दिनं तथा रात्रिं न तु भोगपरायणः । <br>
राज्ञां शरीरग्रहणं न भोगाय महीपते । । ३३ <br>
क्लेशाय महते पृथ्वी स्वधर्मपरिपालने । <br>
सम्यक्पालयतः पृथ्वीं स्वधर्मं च महीपते । । ३४ <br>
इह क्तेशो महान्स्वर्गे परमं सुखमक्षयम् । <br>
तदेतदवबुध्यस्व हित्वा भोगान्नरेश्वर । । ३५ <br>
पालनाय क्षितेः क्लेशमङ्गीकर्तुमिहार्हसि । <br>
इति वृत्तमृषीणां यद्व्यसनं त्वयि शासति । । ३६ <br>
भुजङ्गहेतुकं भूप चारान्धो नापि वेत्सि तत् । <br>
बहुनात्र किमुक्तेन दुष्टे दण्डो निपात्यताम् । । ३७ <br>
शिष्टान्पालय राजंस्त्वं धर्मषड्भागमाप्स्यसि । <br>
अरक्षन्पापमखिलं दुष्टैरविनयात्कृतम् । । ३८ <br>
समवाप्स्यस्यसन्दिग्धं यदिच्छसि कुरुष्व तत् । <br>
एतन्मयोक्तं सकलं यत्तवाहं पितामहः । । <br>
कुरुष्वैवं स्थिते यत्ते रोचते वसुधाधिप । । ३९ <br>
इति श्रीमार्कण्डेयपुराणे मरुत्तचरितवर्णनं नाम षड्विंशत्यधिकशततमोऽध्यायः । १२६ ।<br>
127<br>
अथ सप्तविंशत्यधिकशततमोऽध्यायः<br>
मरुत्तचरितवर्णनम्<br>
मार्कण्डेय उवाच<br>
इति तापसवाक्यं स श्रुत्वा लज्जापरो नृपः । <br>
धिङ्मां चारान्धमित्युक्त्वा निःश्वस्य जगृहे धनुः । । १ <br>
ततः स त्वरितं गत्वा तमौर्वस्याश्रमं प्रति । <br>
ववन्दे शिरसा वीरां मातरं पितुरात्मनः । । २ <br>
तापसांश्च यथान्यायं तैश्चाशीर्भिरभिष्टुतः । <br>
दृष्ट्वा च तापसान्सप्त नागैर्दष्टान्मृतान्भुवि । । ३ <br>
निनिन्दात्मानमसकृत्पुरस्तेषां महीपतिः । <br>
उवाच चैतदद्याहं मद्वीर्यमवमन्यताम् । । ४ <br>
यत्करोमि भुजङ्गानां दुष्टानां ब्राह्मणद्विषाम् । <br>
तत्पश्यतु जगत्सर्वं सदेवासुरमानुषम् । । ५ <br>
मार्कण्डेय उवाच<br>
इत्युक्त्वा जगृहे कोपादस्त्रं संवर्तकं नृपः । <br>
नाशायाशेषनागानां पातालोर्वीविचारिणाम् । । ६ <br>
ततो जज्वाल सहसा नागलोकः समन्ततः । <br>
महास्त्रतेजसा विप्र दह्यमानो निवारितः । । ७ <br>
हा हा तातेति हा मातर्हा हा वत्सेति संभ्रमे । <br>
तस्मिन्नस्त्रकृते वाचः पन्नगानामथाभवन् । । ८ <br>
केचिज्ज्वलद्भिः पुच्छाग्रैः फणैरन्ये भुजङ्गमाः । <br>
गृहीतपुत्रदाराश्च त्यक्ताभरणवाससः । । ९ <br>
पातालमुत्सृज्य ययुः शरणं भामिनीं तदा । <br>
मरुत्तमातरं पूर्वं यया दत्तं तदाभयम् । । 127.१०<br>
तामुपेत्योरगाः सर्वे सप्रणामं भयातुराः । <br>
सगद्गदमिदं प्रोचुः स्मर्यतां नः पुरोदितम् । । ११ <br>
प्रणम्याभ्यर्थितं पूर्वं यदस्माभिः रसातले । <br>
तस्य कालोऽयमायातस्त्राहि वीरप्रजायिनि । । १२ <br>
पुत्रो निवार्यतां राज्ञि प्राणैः संयोज्यमस्तु नः । <br>
दह्यते सकलो लोको नागानामस्त्रवह्निना । । १३ <br>
एवं संदह्यमानानामस्माकं तनयेन ते । <br>
त्वामृते शरणं नान्यत्कृपां कुरु यशस्विनि । । १४ <br>
मार्कण्डेय उवाच<br>
इति श्रुत्वा वचस्तेषां संस्मृत्यादौ च भाषितम् । <br>
भर्त्तारमाह सा साध्वी ससम्भ्रममिदं वचः । । १५ <br>
पूर्वमेव तवाख्यातं पाताले यद्भुजङ्गमैः । <br>
प्रोक्तमभ्यर्थनापूर्वं ममासीत्तनयं प्रति । । १६ <br>
त इमेऽभ्यागता भीता दह्यन्ते तस्य तेजसा । <br>
मामेते शरणं पूर्वं दत्तमेभ्यो मयाऽभयम् । । १७ <br>
ये मां शरणमापन्नास्ते त्वां शरणमागताः । <br>
अपृथग्धर्मचरणा याताहं शरणं तव । । १८ <br>
तन्निवारय पुत्रं त्वं मरुत्तं वचनात्तव । <br>
मया चाभ्यर्थितोऽवश्यं शममभ्युपयास्यति । । १९ <br>
राजोवाच<br>
महापराधे नियतं मरुत्तः क्रोधमागतः । <br>
दुर्निर्वर्त्यमहं मन्ये तस्य क्रोधं सुतस्य ते । । 127.२०<br>
नागा ऊचुः<br>
शरणागतास्तव वयं प्रसादः क्रियतां नृप । <br>
क्षत्रस्यार्तपरित्राणनिमित्तं शस्त्रधारणम् । । २१ <br>
मार्कण्डेय उवाच<br>
नागानां तद्वचः श्रुत्वा भूतानां शरणैषिणाम् । <br>
तया चाभ्यर्थितः पत्न्या प्राहावीक्षिन्महायशाः । । २२ <br>
गत्वा ब्रवीमि तं भद्रे तनयं त्वरया तव । <br>
परित्राणाय नागानां न त्याज्याः शरणागताः । । २३ <br>
नोपसंहरते सोऽस्त्रं यदि मद्वचनान्नृपः । <br>
तदास्त्रैर्वारयिष्यामि तस्यास्त्रं तनयस्य ते । । २४ <br>
मार्कण्डेय उवाच<br>
ततो गृहीत्वा स धनुरविक्षित्क्षत्रियोत्तमः । <br>
भार्यया सहितः प्रायात्त्वरावान्भार्गवाश्रमम् । । २५ <br>
इति श्रीमार्कण्डेयपुराणे मरुत्तचरितवर्णनं नाम सप्तविंशत्यधिकशततमोऽध्यायः । १२७ ।<br>
128<br>
अथाष्टाविंशत्यधिकशततमोऽध्यायः<br>
मरुत्तचरितवर्णनम्<br>
मार्कण्डेय उवाच<br>
स तु तत्र सुतं दृष्ट्वा गृहीतवरकार्मुकम् । <br>
धनुः शस्त्रं च तस्योग्रं ज्वालाव्याप्तदिगन्तरम् । । १ <br>
उद्गिरन्तं महावह्निं दीपिताखिलभूतलम् । <br>
पातालान्तर्गतं प्राप्तमसह्यं घोरभीषणम् । । २<br>
स तं दृष्ट्वा महीपालं भृकुटीकुटिलाननम् । <br>
मा क्रुधस्त्वं मरुत्तास्त्रमुपसंह्रियतामिति । । ३ <br>
प्राहासकृच्चानुलुप्तवर्णक्रममुदारधीः । <br>
स निशम्य गुरोर्वाक्यं दृष्ट्वा तं च पुनः पुनः । । ४ <br>
गृहीतकार्मुकः पित्रोः प्रणिपत्य सगौरवम् । <br>
प्रत्युवाचापराद्धा मे सुभृशं पन्नगाः पितः । । ५ <br>
शासतीमां मयि महीं परिभूय बलं मम । <br>
सप्ताश्रममुपागम्य दष्टा मुनिकुमारकाः । । ६ <br>
ऋषीणामाश्रमस्थानाममीषामवनीपते । <br>
मयि शासति दुर्वृत्तैर्दूषितानि हवींषि च । । ७ <br>
जलाशयास्तथाप्येतैः सर्व एव हि दूषिताः । <br>
तदेत्कारणं किञ्चिन्न वक्तव्यं त्वया पितः । । <br>
न निवारयितव्योऽहं ब्रह्मघ्नान्प्रतिपन्नगान् । । ८ <br>
अविक्षिदुवाच<br>
यद्येभिर्निहता विप्रा यास्यन्ति नरकं मृताः । <br>
ममैतत्कियतां वाक्यं विरमास्त्रप्रयोगतः । । ९ <br>
मरुत्त उवाच<br>
नाहमेषां क्षमिष्यामि दुष्टानामपराधिनाम् । <br>
अहमेव गमिष्यामि नरकं यदि पापिनाम् । । <br>
न निग्रहे यताम्येषां मां निवारय मा पितः । । 128.१० <br>
अविक्षिदुवाच<br>
मामेते शरणं प्राप्ताः पन्नगा मम गौरवात् । <br>
उपसंह्रियतामस्त्रमलं कोपेन ते नृप । । ११ <br>
मरुत्त उवाच<br>
नाहमेषां क्षमिष्यामि दुष्टानामपराधिनाम् । <br>
स्वधर्ममुल्लंघ्य कथं करिष्यामि वचस्तव । । १२<br>
दण्ड्ये निपातयन्दण्डं भूपः शिष्टांश्च पालयन् । <br>
पुण्यलोकानवाप्नोति नरकांश्चाप्युपेक्षणात् । । १३ <br>
मार्कण्डेय उवाच<br>
एवं स बहुशः पित्रा वार्यमाणोऽम्बया सह । <br>
नोपसंहरते सोऽस्त्रं ततोऽसौ पुनरब्रवीत् । । १४ <br>
हिंससे पन्नगान्भीतान्ममैताञ्छरणं गतान् । <br>
वार्यमाणोऽपि तस्मात्ते करिष्यामि प्रतिक्रियाम् । । १५ <br>
मयाप्यस्त्राण्यवाप्तानि न त्वमेकोऽस्त्रविद्भुवि । <br>
ममाग्रतः सुदुर्वृत्तपौरुषं च कियत्तव । । १६ <br>
ततः कार्मुकमारोप्य कोपताम्रविलोचनः । <br>
अविक्षिदस्त्रं जग्राह कालस्य मुनिपुङ्गव । । १७ <br>
ततो ज्वालापरीवारमरिसंघघ्नमुत्तमम् । <br>
कालास्त्रं तु महावीर्यं योजयामास कार्मुके । । १८ <br>
ततश्चुक्षोभ जगती संवर्त्तास्त्रप्रतापिता । <br>
साब्धिशैलाऽखिला विप्र कालस्यास्त्रे समुद्यते । । १९ <br>
मार्कण्डेय उवाच<br>
कालास्त्रमुद्यतं पित्रा मरुत्तः सोऽपि वीक्ष्य तत् । <br>
प्राहोच्चैरस्त्रमेतन्मे दुष्टशास्तिसमुद्यतम् । । 128.२० <br>
न त्वद्वधाय कालास्त्रं मयि मुञ्चति किं भवान् । <br>
स्वधर्मचारिणि सुते सदैवाज्ञाकरे तव । । २१ <br>
मया कार्यं महाभाग प्रजानां परिपालनम् । <br>
त्वयैवं क्रियते कस्मान्मद्वधायास्त्रमुद्यतम् । । २२ <br>
अविक्षिदुवाच<br>
शरणागतसंत्राणं कर्तुं व्यवसिता वयम् । <br>
तस्य व्याघातकर्त्ता त्वं न मे जीवन्विमोक्ष्यसे । । २३<br>
मां वा हत्वास्त्रवीर्येण जहि दुष्टानिहोरगान् । <br>
त्वां वा हत्वाऽहमस्त्रेण रक्षिष्यामि महोरगान् । । २४ <br>
धिक्तस्य जीवितं पुंसः शरणार्थिनमागतम् । <br>
योनार्तमनुगृह्णाति वैरिपक्षमपि ध्रुवम् । । २५ <br>
क्षत्रियोऽहमिमे भीताः शरणं मामुपागताः । <br>
अपकर्त्ता त्वमेवैषां कथं वध्यो न मे भवान् । । २६ <br>
मरुत्त उवाच<br>
मित्रं वा बान्धवो वाऽपि पिता वा यदि वा गुरुः । <br>
प्रजापालनविघ्नाय यो हन्तव्यः स भूभृता । । २७ <br>
सोऽहं ते प्रहरिष्यामि न क्रोद्धव्यं त्वया पितः । <br>
स्वधर्मः परिपाल्यो मे न मे क्रोधस्तवोपरि । । २८ <br>
मार्कण्डेय उवाच<br>
ततस्तौ निश्चितौ दृष्ट्वा परस्परवधं प्रति । <br>
समुत्पत्यान्तरे तस्थुर्मुनयो भार्गवादयः । । २९ <br>
ऊचुश्चैनं न मोक्तव्यं त्वयास्त्रं पितरं प्रति । <br>
त्वया च नायं हन्तव्यः पुत्रः प्रख्यातचेष्टितः । । 128.३० <br>
मरुत्त उवाच<br>
मया दुष्टा निहन्तव्याः सन्तो रक्ष्या महीक्षिता । <br>
इमे च दुष्टा भुजगाः कोऽपराधोऽत्र मे द्विजाः । । ३१ <br>
अविक्षिदुवाच<br>
शरणागतसन्त्राणं मया कार्यमयं च मे । <br>
अपराध्यः सुतो विप्रा यो हन्ति शरणागतान् । । ३२ <br>
ऋषयः ऊचुः<br>
इमे वदन्ति भुजगास्त्रासलोलविलोचनाः । <br>
संजीवयामस्तान्विप्रान्ये दष्टा दुष्टपन्नगैः । । ३३<br>
तदलं विग्रहेणोभौ राजवर्यौ प्रसीदताम् । <br>
उभावपि विनिर्व्यूढप्रतिज्ञे धर्मकोविदौ । । ३४ <br>
मार्कण्डेय उवाच<br>
सा तु वीरा समभ्येत्य पुत्रमेतदभाषत । <br>
मद्वाक्यादेष ते पुत्रो हन्तुं नागान्कृतोद्यमः । । ३५ <br>
तन्निष्पन्नं यदा विप्रास्ते जीवन्ति तथा मृताः । <br>
सञ्जीवन्तश्च मुच्यन्ते यद्युष्मच्छरणं गताः । । ३६ <br>
भामिन्युवाच<br>
अहमभ्यर्थिता पूर्वमेभिः पातालसंश्रयैः । <br>
तन्निमित्तमयं भर्त्ता मयात्र विनियोजितः । । ३७ <br>
तदेतदार्ये निर्वृत्तमुभयोरपि शोभनम् । <br>
मम भर्तुश्च पुत्रस्य त्वत्पौत्रस्यात्मजस्य च । । ३८ <br>
मार्कण्डेय उवाच<br>
ततः सञ्जीवयामासुस्तान्विप्रांस्ते भुजङ्गमाः । <br>
दिव्यैरोषधिजातैश्च विषसंहरणेन च । । ३९ <br>
पित्रोर्ननाम चरणौ स ततो जगतीपतिः । <br>
मरुत्तश्च स तं प्रीत्या परिष्वज्येदमब्रवीत् । । 128.४० <br>
मानहा भव शत्रूणां चिरं पालय मेदिनीम् । <br>
पुत्रपौत्रैश्च मोदस्व मा च ते सन्तु विद्विषः । । ४१ <br>
ततो द्विजैरनुज्ञातौ वीरया च नरेश्वरौ । <br>
समारूढौ रथं सा च भामिनी स्वपुरं गता । । ४२ <br>
वीराऽपि कृत्वा सुमहत्तपो धर्मभृतां वरा । <br>
भर्तुः सलोकतां प्राप्ता महाभागा पतिव्रता । । ४३ <br>
मरुत्तोऽपि चकारोर्व्यां धर्मतः परिपालनम् । <br>
विनिर्जितारिषड्वर्गो भोगांश्च बुभुजे नृपः । । ४४ <br>
तस्य पत्नी महाभागा विदर्भतनया तथा । <br>
प्रभावती सुवीरस्य सौवीरी चाभवत्सुता । । ४५<br>
सुकेशी केतुवीर्यस्य मागधस्यात्मजाऽभवत् । <br>
सुता च सिन्धुवीर्यस्य मद्रराजस्य केकयी । । ४६ <br>
केकयस्य च सैरन्ध्री सिन्धुभर्तुर्वपुष्मती । <br>
चेदिराजसुता चाभूद्भार्या तस्य सुशोभना । । ४७ <br>
तासां पुत्रास्तस्य चासन्भूभृतोऽष्टादश द्विज । <br>
तेषां प्रधानो ज्येष्ठश्च नरिष्यन्तः सुतोऽभवत् । । ४८ <br>
एवं वीर्यो मरुत्तोभून्महाराजो महाबलः । <br>
तस्याप्रतिहतं चक्रमासीद्द्वीपेषु सप्तसु । । ४९ <br>
यस्य तुल्योऽपरो राजा न भूतो न भविष्यति । <br>
सत्त्वविक्रमयुक्तस्य राजर्षेरमितौजसः । । 128.५० <br>
तस्यैतच्चरितं श्रुत्वा मरुत्तस्य महात्मनः । <br>
जन्म चाग्र्यं द्विजश्रेठ मुच्यते सर्वकिल्बिषैः । । ५१ <br>
इति श्रीमार्कण्डेयपुराणे मरुत्तचरितेऽष्टाविंशत्यधिकशततमोऽध्यायः । १२८ ।<br>
129<br>
अथैकोनत्रिंशदधिकशततमोऽध्यायः<br>
नरिष्यंतचरितवर्णनम्<br>
क्रौष्टुकिरुवाच<br>
मरुत्तचरितं कृत्स्नं भगवन्कथितं त्वया । <br>
तत्सन्ततिमशेषेण श्रोतुमिच्छा प्रवर्तते । । १ <br>
तत्सन्ततौ क्षितीशा ये राज्यार्हा वीर्यशालिनः । <br>
तानहं श्रोतुमिच्छामि त्वया ख्यातान्महामुने । । २ <br>
मार्कण्डेय उवाच<br>
नरिष्यन्त इति ख्यातो मरुत्तस्याभवत्सुतः । <br>
अष्टादशानां पुत्राणां स ज्येष्ठः श्रेष्ठ एव च । । ३ <br>
वर्षाणां च सहस्राणि सप्ततिं दश पञ्च च । <br>
बुभुजै पृथिवीं कृत्स्नां मरुत्तः क्षत्रियर्षभः । । ४<br>
कृत्वा राज्यं स्वधर्मेण इष्ट्वा यज्ञाननुत्तमान् । <br>
नरिष्यन्तसुतं ज्येष्ठमभिषिच्य ययौ वनम् । । ५ <br>
एकाग्रचित्तः स नृपस्तप्त्वा तत्र तपो महत् । <br>
आरुरोह दिवं विप्र यशसावृत्य रोदसी । । ६ <br>
नरिष्यन्तः सुतः सोऽस्य चिन्तयामास बुद्धिमान् । <br>
पितुर्वृत्तं समालोक्य तथान्येषां च भूभृताम् । । ७ <br>
अत्र वंशे महात्मानो राजानो मम पूर्वजाः । <br>
यज्विनो धर्मतः पृथ्वीं पालयामासुरूर्जिताः । । ८ <br>
दातारश्चापि वित्तानां संग्रामेष्वनिवर्तिनः । <br>
तेषां कश्चरितं शक्तस्त्वनुयातुं महात्मनाम् । । ९ <br>
किन्तु तैर्यत्कृतं कर्म धर्म्यमाहवनादिभिः । <br>
तदहं कर्तुमिच्छामि तच्च नास्ति करोमि किम् । । 129.१० <br>
धर्मात्पालयतः पृथ्वीं को गणोऽत्र महीपतेः । <br>
असम्यक्पालनात्पापी नरेन्द्रो नरकं व्रजेत् । । ११ <br>
सति वित्ते महायज्ञाः कर्तव्या एव भूभृता । <br>
दातव्यं चात्र किं चित्रं सीदतामीश्वरो गतिः । । १२ <br>
आभिजात्यं तथा लज्जा कोपश्चारि जनाश्रयः । <br>
कारयन्ति स्वधर्मश्च सङ्ग्रामादपलायनम् । । १३ <br>
एतत्सर्वं यथा सम्यङ्मत्पूर्वैः पुरुषैः कृतम् । <br>
पित्रा च मे मरुत्तेन तथा तत्केन शक्यते । । १४ <br>
तदहं किं करिष्यामि यत्तु तैः पूर्वजैः कृतम् । <br>
ये यज्विनो वरा दान्ताः सङ्ग्रामाच्चानिवर्तिनः । । १५ <br>
महत्सङ्ग्रामसंमर्देष्वविसंवादिपौरुषाः । <br>
क्रमेणाहं यतिष्यामि कस्मै तानभिसन्धितुम् । । १६ <br>
अथवा तैः स्वयं यज्ञाः कृताः पूर्वजनेश्वरैः । <br>
अविश्रमद्भिर्नान्यैस्तु कारितास्तत्करोम्यहम् । । १७<br>
मार्कण्डेय उवाच<br>
इति सञ्चिंत्य यज्ञं स चकारैकं नरेश्वरः । <br>
यादृशं न चकारान्यो वित्तोत्सर्गोपशोभितम् । । १८ <br>
द्विजानां जीवनायालं दत्त्वा तु सुमहाधनम् । <br>
ततः शतगुणं तेषां यज्ञार्थमददान्नृपः । । १९ <br>
गावो वस्त्राण्यलङ्कारं धान्यागारादिकं तथा । <br>
प्रत्येकमददात्तेषां सर्वपृथ्वीनिवासिनाम् । । 129.२० <br>
ततस्तेन यदा यज्ञः प्रारब्धो भूभुजा पुनः । <br>
प्रारब्धे स मखे यष्टुं ततो नालभत द्विजान् । । २१ <br>
यान्यान्वृणोति स नृपो विप्रानार्त्विज्यकर्मणि । <br>
ते ते तमूचुर्यज्ञाय वयमप्यत्र दीक्षिताः । । २२ <br>
अन्यं वरय यद्वित्तं त्वयास्माकं विसर्जितम् । <br>
तस्यान्तो नास्ति यज्ञेषु दद्यास्त्वं नृपते कथम् । । २३ <br>
मार्कण्डेय उवाच<br>
न चाप ऋत्विजो विप्रांस्तदाशेषक्षितीश्वरः । <br>
बहिर्वेद्यां तदा दानं स दातुमुपचक्रमे । । २४ <br>
तथापि जगृहुर्नैव धनसम्पूर्णमन्दिराः । <br>
द्विजाय दातुं भूयोऽसौ निर्विण्ण इदमब्रवीत् । । २५ <br>
अहोऽतिशोभनं पृथ्व्यां यद्विप्रो नाधनः क्वचित् । <br>
अशोभनं च यत्कोशो विफलोयमयज्विनः । । २६ <br>
नार्त्विज्यं कुरुते कश्चिद्यजमानोऽखिलो जनः । <br>
द्विजानां न च नो दानं ददतां सम्प्रतीच्छते । । २७ <br>
मार्कण्डेय उवाच<br>
ततः कांश्चिद्द्विजान्भक्त्या प्रणिपत्य पुनः पुनः । <br>
स्वयज्ञे ऋत्विजश्चक्रे ते प्रचक्रुर्महामखम् । । २८<br>
अत्यद्भुतमिदं चासीद्यदा तस्य महीपतेः । <br>
स यज्ञोऽभूत्तदा पृथ्व्यां यजमानोऽखिलो जनः । । २९ <br>
द्विजन्मनामभून्नासीत्सदस्यस्तत्र कश्चन । <br>
यजमाना द्विजाः केचित्केचित्तेषां तु याजकाः । । 129.३० <br>
नरिष्यन्तो नरपतिरियाज स यदा तदा । <br>
तत्प्रदातुर्धनैर्यागं कुर्युः पृथ्व्यामशेषतः । । ३१ <br>
प्राच्यां कोट्यस्तु यज्ञानामासन्नष्टादशाधिकाः । <br>
प्रतीच्यां सप्त वै कोट्यो दक्षिणस्यां चतुर्दश । । ३२ <br>
उत्तरस्यां च पञ्चाशदेककालं तदाभवन् । <br>
मुने ब्राह्मणयज्ञानां नरिष्यन्तो यदाऽयजत् । । ३३ <br>
एवं स राजा धर्मात्मा नरिष्यन्तोऽभवत्पुरा । <br>
मरुत्ततनयो विप्र विख्यातबलपौरुषः । । ३४ <br>
इति श्रीमार्कण्डेयपुराणे नरिष्यन्तचरितं नामैकोनत्रिंशदधिकशततमोऽध्यायः । १२९ ।<br>
130<br>
अथ त्रिंशदधिकशततमोऽध्यायः<br>
दमचरितवर्णनम्<br>
मार्कण्डेय उवाच<br>
नरिष्यन्तस्य तनयो दुष्टारिदमनो दमः । <br>
शक्रस्येव बलं तस्य दयाशीलं मुनेरिव । । १ <br>
बाभ्रव्यामिन्द्रसेनायां जज्ञे तस्य भूभृतः। <br>
नववर्षाणि जठरे स्थित्वा मार्तुर्महायशाः ।। २  <br>
यद्ग्राहयामास दम मातरं जठरे स्थितः । <br>
दमशीलश्च भविता यतश्चायं नृपात्मजः । । ३<br>
ततस्त्रिकालविज्ञानः स हि तस्य पुरोहितः । <br>
दम इत्यकरोन्नाम नरिष्यन्तसुतस्य तु । । ४ <br>
स दत्तो राजपुत्रस्तु धनुर्वेदमशेषतः । <br>
जगृहे सुरराजस्य सकाशाद्वृषपर्वणः । । ५ <br>
दुन्दुभेर्दैत्यवर्यस्य तपोवननिवासिनः । <br>
सकाशाज्जगृहे कृत्स्नमस्त्रग्रामं च तत्त्वतः । । ६ <br>
शक्तेः सकाशाद्वेदाश्च वेदाङ्गान्यखिलानि च । <br>
तथार्ष्टिषेणाद्राजर्षेर्जगृहे योगमात्मवान् । । ७ <br>
तं सुरूपं महात्मानं गृहीतास्त्रं महाबलम् । <br>
स्वयंवरे कृता पित्रा जगृहे सुमना पतिम् । । ८ <br>
सुता दशार्णाधिपतेर्बलिनश्चारुवर्मणः । <br>
पश्यतां सर्वभूतानां ये तदर्थमुपागताः । । ९ <br>
तस्यां च सानुरागोऽभून्मद्रराजस्य वै सुतः । <br>
सुमनायां महानन्दो महाबलपराक्रमः । । 130.१० <br>
तथा विदर्भाधिपतेः पुत्रः संक्रन्दनस्य च । <br>
वपुष्मान्राजपुत्रश्च महाधनुरुदारधीः । । ११ <br>
ते तदा तं वृतं दृष्ट्वा दुष्टारिदमनं दमम् । <br>
मन्त्रयामासुरन्योऽन्यं तत्रानङ्गविमोहिताः । । १२ <br>
एतामस्य बलात्कन्यां गृहीत्वा रूपशालिनीम् । <br>
गृहं प्रयामस्तस्येयमस्माकं यं ग्रहीष्यति । । १३ <br>
भर्तृबुद्ध्या वरारोहा स्वयंवरविधानतः । <br>
तस्येच्छया नो भवित्री भार्या धर्मोपपादिता । । १४ <br>
अथ नेच्छति सा कञ्चिदस्माकं मदिरेक्षणा । <br>
ततस्तस्य भवित्री सा यो दमं घातयिष्यति । । १५ <br>
मार्कण्डेय उवाच<br>
इति ते निश्चयं कृत्वा त्रयः पार्थिवनन्दनाः । <br>
जगृहुस्तां सुचार्वङ्गीं दमपार्श्वानुवर्त्तिनीम् । । १६ <br>
ततः केचिन्नृपास्तेषां ये तत्पक्षा विचुक्रुशुः । <br>
चुक्रुशुश्चापरे भूपाः केचिन्मध्यस्थतां गताः । । १७<br>
ततो दमस्तान्भूपालानवलोक्य समन्ततः । <br>
अनाकुलमना वाक्यमिदमाह महामुने । । १८ <br>
दम उवाच<br>
भो भूपा धर्मकृत्येषु यद्वदन्ति स्वयंवरम् । <br>
दशार्णपतिना भूपाः कृते धर्म्ये स्वयंवरे । । <br>
अधर्मो वाऽथ वा धर्मो यदेभिर्गृह्यते बलात् । । १९ <br>
यद्यधर्मो न मे कार्यमन्यभार्या भविष्यति । <br>
धर्मो वा तदलं प्राणैर्ये रक्ष्यन्तेऽरिलङ्घने । । 130.२० <br>
ततो दशार्णाधिपतिश्चारुवर्मा नराधिपः । <br>
निःशब्दं कारयित्वा तत्सदः प्राह महामुने । । २१ <br>
दमेन यदिदं प्रोक्तं धर्माधर्माश्रितं नृपाः । <br>
तद्वदध्वं यथा धर्मो ममास्य च न लुप्यते । । २२ <br>
मार्कण्डेय उवाच<br>
ततः केचिन्महीपालास्तमूचुर्वसुधाधिपम् । <br>
परस्परानुरागेण गान्धर्वो विहितो विधिः । । २३ <br>
क्षत्रियाणां परमयं न विट्शूद्रद्विजन्मनाम् । <br>
दममाश्रित्य निष्पन्नः स चास्या दुहितुस्तव । । २४ <br>
इति धर्माद्दमस्यैषा दुहिता तव पार्थिव । <br>
योऽन्यथा वर्त्तते मोहात्कामात्मा सम्प्रवर्त्तते । । २५ <br>
तथाऽपरे तदा प्रोचुर्महात्मानो हि भूभृताम् । <br>
पक्षे ये भूभृतो विप्र दशार्णाधिपतिं वचः । । २६ <br>
मोहात्किमाहुर्धर्मोऽयं गान्धर्वं क्षत्रजन्मनः । <br>
न त्वेष शास्ता नान्यो हि राक्षसः शस्त्रजीविनाम् । । २७ <br>
बलादिमां यो हरति हत्वा तु परिपन्थिनः । <br>
तस्यैषा स्याद्राक्षसेन विवाहेनावनीश्वराः । । २८<br>
प्रधानतर एषोऽत्र विवाहद्वितये मतः । <br>
क्षत्रियाणामतो धर्मा महानन्दादिभिः कृतः ।।२९ <br>
मार्कण्डेय उवाच<br>
अथ प्रोचुः पुनर्भूपा यैः पूर्वमुदितो नृपः । <br>
परस्परानुरागेण जातिधर्माश्रितं वचः ।।130.३० <br>
सत्यं शस्तो राक्षसोऽपि क्षत्रियाणां परो विधिः । <br>
किन्त्वसौ जनकस्वाम्ये कुमार्यानुमतो वरः ।।३ १ <br>
हत्वा तु पितृसम्बन्धं बलेन ह्रियते हि या । <br>
स राक्षसो विधिः प्रोक्तो नात्र भर्तृकरे स्थिता ।।३२ <br>
पश्यतां सर्वभूपानामनया यद्वृतो दमः । <br>
गान्धर्वस्येह निष्पत्तौ विवाहो राक्षसोऽत्र कः ।।३ ३ <br>
विवाहितायाः कन्यायाः कन्यात्वं नैव विद्यते । <br>
कन्यायाश्च विवाहेन सम्बन्धः पृथिवीश्वराः ।।३४ <br>
त इमे ये बलादेनां दमादादातुमुद्यताः । <br>
बलिनस्ते यदि ततः कुर्वन्तु न तु साधु तत् ।।३५ <br>
मार्कण्डेय उवाच<br>
तच्छ्रुत्वाऽसौ दमः कोपकषायीकृतलोचनः । <br>
आरोपयामास धनुर्वचनं चेदमब्रवीत् ।।३६ <br>
ममापि भार्या बलिभिः पश्यतो ह्रियते यदि । <br>
तत्कुलेन भुजाभ्यां वा को गुणः क्लीबजन्मनः ।।३७ <br>
धिङ्ममास्त्राणि धिक्छौर्यं धिक्छरान्धिक्छरासनम् । <br>
धिग्व्यर्थं मे कुले जन्म मरुत्तस्य महात्मनः ।।३८ <br>
यदि भार्यामिमे मूढाः समादाय बलान्विताः । <br>
प्रयान्ति जीवतो धिक्तां मम व्यर्थमनुष्यताम् ।।३९ <br>
इत्युक्त्वा तान्महीपालान्महानन्दमुखान्बली । <br>
अथाब्रवीत्तदा सर्वान्महारिदमनो दमः ।।130.४०<br>
एषातिशोभना बाला चार्वङ्गी मदिरेक्षणा । <br>
किं तस्य जन्मना भार्या न यस्येयं कुलोद्भवा । । ४१ <br>
इति सञ्चिन्त्य भूपालास्तथा यतत संयुगे । <br>
यथा निर्जित्य मामेतां पत्नीं कुरुत मानिनः । । ४२ <br>
इत्याभाष्य ततस्तत्र शरवर्षममुञ्चत । <br>
छादयन्पृथिवीपालांस्तमसेव महीरुहान् । । ४३ <br>
तेऽपि वीरा महीपालाः शरशक्त्यृष्टिमुद्गरान् । <br>
मुमुचुस्तत्प्रयुक्तांश्च दमश्चिच्छेद लीलया । । ४४ <br>
तेऽपि तत्प्रहितान्बाणांस्तेषां चासौ शरोत्करान् । <br>
चिच्छेद पृथिवीशानां नरिष्यन्तात्मजो मुने । । ४५ <br>
वर्त्तमाने तदा युद्धे दमस्य क्षितिपात्मजैः । <br>
प्रविवेश महानन्दः खड्गपाणिर्यतो दमः । । ४६   <br>
तमायान्तं दमो दृष्ट्वा खड्गपाणिं महामृधे । <br>
मुमोच शरवर्षाणि वर्षाणीव पुरन्दरः । । ४७<br>
तदस्त्राणि ततस्तानि शरजालानि तत्क्षणात् । <br>
महानन्दः प्रचिच्छेद खड्गेनान्यानवञ्चयत् । । ४८ <br>
ततो रोषात्समारुह्य तं दमस्य तदा रथम् । <br>
महानन्दो महावीर्यो दमेन युयुधे सह । । ४९ <br>
बहुधा युध्यमानस्य महानन्दस्य लाघवात् । <br>
दमो मुमोच हदये शरं कालानलप्रभम् । । 130.५० <br>
तं लग्नमात्मनोत्कृष्य विभिन्नेन ततो हृदा । <br>
दमं प्रति विचिक्षेप महानन्दोऽसिमुज्ज्वलम् । । ५१ <br>
पतन्तं चैनमुल्काभं शक्त्या चिक्षेप तं दमः । <br>
शिरो वेतसपत्रेण महानन्दस्य चाच्छिनत् । । ५२ <br>
तस्मिन्हते महानन्दे प्राचुर्येण पराङ्मुखाः । <br>
बभूवुः पार्थिवास्तस्थौ वपुष्मान्कुण्डिनाधिपः । । ५३ <br>
दमेन युयुधे चासौ बलगर्वमदान्वितः । <br>
दाक्षिणात्यमहीपालतनयो रणगोचरः । । ५४<br>
युध्यमानस्य तस्योग्रं करवालं स वै लघु । <br>
चिच्छेद सारथेश्चैव शिरः संख्ये तथा ध्वजम् । । ५५ <br>
छिन्नखड्गो गदां सोऽथ जग्राह बहुकण्टकाम् । <br>
तामप्यस्य स चिच्छेद करस्थामेव सत्वरः । । ५६ <br>
यावदन्यत्समादत्त्ते स वपुष्मान्वरायुधम् । <br>
तावच्छरेण तं विद्ध्वा दमो भूमावपातयत् । । ५७ <br>
स पातितस्ततो भूमौ विह्वलाङ्गः सवेपथुः । <br>
विनिवृत्तमतिर्युद्धाद्बभूव क्षितिपात्मजः । । ५८ <br>
तमालोक्य तथा भूतमयुद्धमतिमात्मवान् । <br>
उत्सृज्यादाय सुमनां सुमनाः प्रययौ दमः । । ५९ <br>
ततो दशार्णाधिपतिः प्रीतिमानकरोत्तयोः । <br>
दमस्य सुमनायाश्च विवाहं विधिपूर्वकम् । । 130.६० <br>
कृतदारो दमस्तत्र दशार्णाधिपतेः पुरे । <br>
स्थित्वाऽल्पकालं प्रययौ सभार्यो निजमन्दिरम् । । ६१ <br>
दशार्णाधिपतिश्चासौ दत्त्वा नागांस्तुरङ्गमान् । <br>
रथगोऽश्वखरोष्ट्रांश्च दासीदासांस्तथा बहून् । । ६२ <br>
वस्त्रालङ्कारचापादि वरोपस्करमासनम् । <br>
अन्यैस्तैश्च तथा भाण्डैः परिपूर्णं व्यसर्जयत् । । ६३ <br>
इति श्रीमार्कण्डेयपुराणे दमचरिते त्रिंशदधिकशततमोऽध्यायः । १३० ।<br>
<br>
</span>
</p>
</div>
<!-- 
NewPP limit report
Parsed by mw‐web.codfw.main‐56884767d5‐lx4hn
Cached time: 20231016084733
Cache expiry: 1814400
Reduced expiry: false
Complications: []
CPU time usage: 0.019 seconds
Real time usage: 0.025 seconds
Preprocessor visited node count: 65/1000000
Post‐expand include size: 1379/2097152 bytes
Template argument size: 1294/2097152 bytes
Highest expansion depth: 4/100
Expensive parser function count: 0/500
Unstrip recursion depth: 1/20
Unstrip post‐expand size: 71655/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    2.441      1 फलकम्:Header
100.00%    2.441      1 -total
-->

<!-- Saved in parser cache with key sawikisource:pcache:idhash:60688-0!canonical and timestamp 20231016084733 and revision id 130470. Rendering was triggered because: page-view
 -->
