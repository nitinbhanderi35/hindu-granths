<div id="ws-data" class="ws-noexport" style="display:none; speak:none">
<p><span id="ws-title"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></span>
<span id="ws-author">वेदव्यासः</span>
<span id="ws-year"></span>
</p>
</div>
<table style="width:100%; margin-bottom:5px; border: 1px solid #ADA; background-color: #FFFFFF; text-align:center; font-size:0.9em;">

<tbody><tr>
<td style="width:20%; text-align:left; font-size:0.9em;">←&nbsp;<a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A6%E0%A5%AF%E0%A5%A7-%E0%A5%A6%E0%A5%AF%E0%A5%AB" title="मार्कण्डेयपुराणम्/अध्यायाः ०९१-०९५">अध्यायाः ०९१-०९५</a>
</td>
<td style="width:60%;"><span style="font-size:110%"><b><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></b></span><br>अध्यायाः ०९६-१००<br> <a href="/wiki/%E0%A4%B2%E0%A5%87%E0%A4%96%E0%A4%95%E0%A4%83:%E0%A4%B5%E0%A5%87%E0%A4%A6%E0%A4%B5%E0%A5%8D%E0%A4%AF%E0%A4%BE%E0%A4%B8%E0%A4%83" title="लेखकः:वेदव्यासः">वेदव्यासः</a>
</td>
<td style="width:200%; text-align:right;font-size:0.9em;"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A6%E0%A5%A7-%E0%A5%A7%E0%A5%A6%E0%A5%AB" title="मार्कण्डेयपुराणम्/अध्यायाः १०१-१०५">अध्यायाः १०१-१०५</a>&nbsp;→
</td></tr></tbody></table>
<table style="width:100%; border-bottom:1px solid #A88; background:#FFFFFF; font-size:0.9em;">

<tbody><tr>
<td>
</td></tr></tbody></table>
<div class="poem">
<p><span style="font-size: 14pt; line-height:200%">96<br>
अथ षण्णवतितमोऽध्यायः<br>
अग्निस्तोत्रनामवर्णनम्<br>
मार्कण्डेय उवाच<br>
ततः परं तु भौत्यस्य समुत्पत्तिं निशामय । <br>
देवानृषींस्तथा पुत्रांस्तथैव वसुधाधिपान् । । १ <br>
बभूवाङ्गिरसः शिष्यो भूतिर्नाम्नातिकोपनः । <br>
चण्डशापप्रदोऽल्पेऽर्थे मुनिरागस्यसौम्यवाक् । । २ <br>
तस्याश्रमे मातरिश्वा न ववावतिनिष्ठुरम् । <br>
नातितापं रविश्चक्रे पर्जन्यो नातिकर्दमम् । । ३ <br>
नातिशीतं च शीतांशुः परिपूर्णोऽपि रश्मिभिः । <br>
चकार भीत्या वै तस्य कोपनस्यातितेजसः । । ४<br>
ऋतवश्च क्रमं त्यक्त्वा वृक्षेष्वाश्रमजन्मसु । <br>
तस्य पुष्पफलं चक्रुराज्ञया सार्वकालिकम् । । ५ <br>
ऊहुरापश्च छन्देन तस्याश्रमसमीपगाः । <br>
कमण्डलुगताश्चैव तस्य भीता महात्मनः । । ६ <br>
नातिक्तेशसहो विप्रः सोऽभवत्कोपनो भृशम् । <br>
अपुत्रश्च महाभागः स तपस्यकरोन्मनः । । ७ <br>
पुत्रकामो यताहारः शीतवातानलाहतः । <br>
तपस्यामि विचिन्त्येति तपस्येव मनो दधे । । ८ <br>
तस्येन्दुर्नातिशीताय नातितापाय भास्करः । <br>
अभवन्मातरिश्वा च ववौ नाति महामुने । । ९ <br>
आपीड्यमानो द्वन्द्वैश्च स भूतिर्मुनिसत्तमः । <br>
अनवाप्याभिलाषं तं तपसः सन्यवर्त्तत । । 96.१० <br>
तस्य भ्राता सुवर्च्चाऽभूद्यज्ञे तेनाभिमन्त्रितः । <br>
यियासुः शान्तिनामानं शिष्यमाह महामतिम् । । ११ <br>
प्रशान्तमक्षप्रतिमं विनीतं गुरुकर्मणि । <br>
सदोद्युक्तं शुभाचारमुदारं मुनिसत्तमम् । । १२ <br>
भूतिरुवाच<br>
अहं यज्ञं गमिष्यामि भ्रातुः शान्ते सुवर्चसः । <br>
तेनाहूतस्त्वया चेह यत्कर्त्तव्यं शृणुष्व तत् । । १३ <br>
अतिजागरणं वह्नेस्त्वया कार्यं ममाश्रमे । <br>
तथा त्वया प्रयत्नेन यथाग्निर्न शमं व्रजेत् । । १४ <br>
मार्कण्डेय उवाच<br>
इत्याज्ञाप्य तथेत्युक्तो गुरुः शिष्येण शान्तिना । <br>
जगाम यज्ञं तं भ्रातुराहूतः स यवीयसः । । १५ <br>
स च शान्तिर्वनाद्यावत्समित्पुष्पफलादिकम् । <br>
उपानयति भूत्यर्थं गुरोस्तस्य महात्मनः । । १६<br>
अन्यच्च कुरुते कर्म गुरुभक्तिवशानुगः । <br>
प्रशान्तस्तावदनलो योऽसौ भूतिपरिग्रहः । । १७ <br>
तं दृष्ट्वा सोऽनलं शान्तं शान्तिरत्यन्तदुःखितः । <br>
भीतश्च भूतेर्बहुधा चिन्तामाप महामतिः । । १८ <br>
किं करोमि कथं वात्र भविता गमनं गुरोः । <br>
मयाद्य प्रतिपत्तव्यं किं कृते सुकृतं भवेत् । । १९ <br>
प्रशान्ताग्निमिमं धिष्ण्यं यदि पश्यति मे गुरुः । <br>
ततो मां विषमे ह्यद्य व्यसने सन्नियोक्ष्यति । । 96.२० <br>
यद्यन्यमग्निमत्राहमग्निस्थाने करोमि तत् । <br>
सर्वप्रत्यक्षदृग्भस्म सोऽवश्यं मां करिष्यति । । २१ <br>
सोऽहं पापो गुरोस्तस्य निमित्तं कोपशापयोः । <br>
तथात्मानं न शोचामि यथा पापं कृतं गुरोः । । २२ <br>
दृष्ट्वा प्रशान्तमनलं नूनं शप्स्यति मां गुरुः । <br>
यथा वा पावकः क्रुद्धस्तथा वीर्यो हि स द्विजः । । २३ <br>
यस्य प्रभावाद्बिभ्यन्ते देवास्तिष्ठन्ति शासने । <br>
कृतागसं स मां युक्त्या कया नो धर्षयिष्यति । । २४ <br>
मार्कण्डेय उवाच<br>
बहुधैवं विचिन्त्यासौ भीतस्तस्य सदा गुरोः । <br>
ययौ मतिमतां श्रेष्ठः शरणं जातवेदसम् । । २५ <br>
स चकार तदा स्तोत्रं सप्तर्च्चेर्यतमानसः । <br>
स चैकचित्तो मेदिन्यां न्यस्तजानुः कृताञ्जलिः । । २६ <br>
शान्तिरुवाच<br>
ओं नमः सर्वभूतानां साधनाय महात्मने । <br>
एकद्विपञ्चधिष्ण्याय राजसूये षडात्मने । २७ <br>
नमः समस्तदेवानां वृत्तिदाय सुवर्चसे । <br>
शुक्ररूपाय जगतामशेषाणां स्थितिप्रदः । । २८<br>
त्वं मुखं सर्वदेवानां त्वयात्तं भगवन्हविः । <br>
प्रीणयस्यखिलान्देवांस्त्वत्प्राणाः सर्वदेवताः । । २९ <br>
हुतं हविस्त्वय्यनल मेधत्वमुपगच्छति । <br>
ततश्च जलरूपेण परिणाममुपैति यत् । । 96.३० <br>
तेनाखिलौषधीजन्म भवत्यनिलसारथे । <br>
औषधीभिरशेषाभिः सुखं जीवन्ति जन्तवः । । ३१ <br>
वितन्वते नरा यज्ञांस्त्वत्सृष्टास्वोषधीषु च । <br>
यज्ञैर्देवास्तथा  दैत्यास्तद्वद्रक्षांसि पावक । । ३२ <br>
आप्याय्यन्ते च ते यज्ञास्त्वदाधारा हुताशन । <br>
अतः सर्वस्य योनिस्त्वं वह्ने सर्वमयस्तथा । । ३३ <br>
देवता दानवा यक्षा दैत्या गन्धर्वराक्षसाः । <br>
मानुषाः पशवो वृक्षा मृगपक्षिसरीसृपाः । । ३४ <br>
आप्याय्यन्ते त्वया सर्वे संवर्ध्यन्ते च पावक । <br>
त्वत्त एवोद्भवं यान्ति त्वय्यन्ते च तथा लयम् । । ३५ <br>
अपः सृजसि देवत्वं त्वमत्सि पुनरेव ताः । <br>
पच्यमानास्त्वया ताश्च प्राणिनां पुष्टिकारणम् । । ३६ <br>
देवेषु तेजोरूपेण कान्त्या सिद्धेष्ववस्थितः । <br>
विषरूपेण नागेषु वायुरूपः पतत्त्रिषु । । ३७ <br>
मनुजेषु भवान्क्रोधो मोहः पक्षिमृगादिषु । <br>
अवष्टम्भोऽसि तरुषु काठिन्यं त्वं महीं प्रति । । ३८ <br>
जले द्रवस्त्वं भगवाञ्जवरूपी तथाऽनिले । <br>
व्यापित्वेन तथैवाग्ने नभसि त्वं व्यवस्थितः । । ३९ <br>
त्वमग्ने सर्वभूतानामन्तश्चरसि पालयन् । <br>
त्वामेकमाहुः कवयस्त्वामाहुस्त्रिविधः पुनः । । 96.४०<br>
त्वामष्टधा कल्पयित्वा यज्ञवाहमकल्पयन् । <br>
त्वया सृष्टमिदं विश्वं वदन्ति परमर्षयः । । ४१ <br>
त्वामृते हि जगत्सर्वं सद्यो नश्येद्धुताशन । <br>
तुभ्यं कृत्वा द्विजः पूजां स्वकर्मविहितां गतिम् । । ४२<br>
प्रयान्ति हव्यकव्याद्यैः स्वधास्वाहाभ्युदीरणात् । <br>
परिणामात्मवीर्याणि प्राणिनाममरार्चित । । ४३ <br>
दहन्ति सर्वभूतानि ततो निष्क्रम्य हेतयः । <br>
जातवेदस्त्वयैवेदं विश्वं सृष्टं महाद्युते । । ४४ <br>
तवैव वैदिकं कर्म सर्वभूतात्मकं जगत् । <br>
नमस्तेऽनल पिङ्गाक्ष नमस्तेऽस्तु हुताशन । । ४५ <br>
पावकाद्य नमस्तेऽस्तु नमस्ते हव्यवाहन । <br>
त्वमेव सर्वभूतानां पावनाद्विश्वपावनः । । <br>
त्वमेव भुक्तपीतानां पाचनाद्विश्वपाचकः । । ४६ <br>
सस्यानां पाककर्त्ता त्वं पोष्टा त्वं जगतस्तथा । <br>
त्वमेव मेघस्त्वं वायुस्त्वं बीजं सस्यहेतुकम् । । ४७ <br>
पोषाय सर्वभूतानां भूतभव्यभवो ह्यसि । <br>
त्वं ज्योतिः सर्वभूतेषु त्वमादित्यो विभावसुः । । ४८ <br>
त्वमहस्त्वं तथा रात्रिरुभे सन्ध्ये तथा भवान् । <br>
हिरण्यरेतास्त्वं वह्ने हिरण्योद्भवकारणम् । । ४९ <br>
हिरण्यगर्भश्च भवान्हिरण्यसदृशप्रभः । <br>
त्वं मुहूर्त्तं क्षणश्च त्वं त्वं त्रुटिस्त्वं तथा लवः । । 96.५० <br>
कलाकाष्ठानिमेषादिरूपेणासि जगत्प्रभो । <br>
त्वमेतदखिलं कालः परिणामात्मको भवान् । । ५१ <br>
या जिह्वा भवतः काली कालनिष्ठाकरी प्रभो । <br>
तया नः पाहि पापेभ्य ऐहिकाच्च महाभयात् । । ५२ <br>
कराली नाम या जिह्वा महाप्रलयकारणम् । <br>
तया नः पाहि पापेभ्य ऐहिकाच्च महाभयात् । । ५३ <br>
मनोजवा च या जिह्वा लघिमागुणलक्षणा । <br>
तया नः पाहि पापेभ्य ऐहिकाच्च महाभयात् । । ५४ <br>
करोति कामं भूतेभ्यो या ते जिह्वा सुलोहिता । <br>
तया नः पाहि पापेभ्य ऐहिकाच्च महाभयात् । । ५५<br>
सुधूम्रवर्णा या जिह्वा प्राणिनां रोगदायिका । <br>
तया नः पाहि पापेभ्य ऐहिकाच्च महाभयात् । । ५६ <br>
स्फुलिङ्गिनी च या जिह्वा यतः सकलपुद्गलाः । <br>
तया नः पाहि पापेभ्य ऐहिकाच्च महाभयात् । । ५७ <br>
या ते विश्वसृजा जिह्वा प्राणिनां शर्मदायिनी । <br>
तया नः पाहि पापेभ्य ऐहिकाच्च महाभयात् । । ५८ <br>
पिङ्गाक्ष लोहितग्रीव कृष्णवर्त्म हुताशन । <br>
त्राहि मां सर्वदोषेभ्यः संसारादुद्धरेह माम् । । ५९ <br>
प्रसीद वह्ने सप्तार्चिः कृशानो हव्यवाहन । <br>
अग्निपावकशुक्रादिनामाष्टाभिरुदीरितः । । 96.६० <br>
अग्नेऽग्रे सर्वभूतानां समुत्पत्तिर्विभावसो । <br>
प्रसीद हव्यवाहाख्य अभिष्टुत मयाव्यय । । ६१ <br>
त्वमक्षयो वह्निरचिन्त्यरूपः समृद्धिमन्दुष्प्रसहोऽतितीव्रः ।<br>
तवाव्ययं भीममशेषलोकसंवर्धकं हन्त्यथवातिवीर्यम् । । ६२<br>
त्वमुत्तमं तत्त्वमशेषसत्त्वहृत्पुंडरीकस्थमनन्तमीड्यम् ।<br>
त्वया ततं विश्वमिदं चराचरं हुताशनैको बहुधा त्वमत्र । । ६३<br>
त्वमक्षयः सगिरिवना वसुन्धरा नभः ससोमार्कमहर्दिवाखिलम् ।<br>
महोदधेर्जठरगतश्च वाडवो भवान्विभुः पिबति पयांसि पावक । । ६४<br>
हुताशनस्त्वमिति सदाभिपूज्यसे महाक्रतौ नियमपरैर्महर्षिभिः ।<br>
अभिष्टुतः पिबसि च सोममध्वरे वषट्कृतान्यपि च हवींषि भूतये । । ६५<br>
त्वं विप्रैः सततमिहेज्यसे फलार्थं वेदाङ्गेष्वथ सकलेषु गीयसे त्वम् ।<br>
त्वद्धेतोर्यजनपरायणा द्विजेन्द्रा वेदाङ्गान्यधिगमयन्ति सर्वकाले । । ६६<br>
त्वं ब्रह्मा यजनपरस्तथैव विष्णुर्भूतेशः सुरपतिरर्यमा जलेशः ।<br>
सूर्येन्दू सकलसुरासुराश्च हव्यैः सन्तोष्याभिमतफलान्यथाप्नुवन्ति । । ६७<br>
अर्चिभिः परममहोपघातदुष्टं संस्पृष्टं तव शुचि जायते समस्तम् ।<br>
स्नानानां परममतीव भस्मना सत्सन्ध्यायां मुनिभिरतीव सेव्यसे तत् । । ६८<br>
तत्कृत्वा त्रिदिवमवाप्नुवन्ति लोकाः । <br>
सद्भक्त्या सुखनियताः समूहगतिम् । । ६९ <br>
प्रसीद वह्ने शुचिनामधेय प्रसीद वायो विमलातिदीक्ते ।<br>
प्रसीद मे पावक वैद्युताभ प्रसीद हव्याशन पाहि मां त्वम् । 96.७०<br>
यत्ते वह्ने शिवं रूपं ये च ते सप्त हेतयः । <br>
तैः पाहि न स्तुतो देव पिता पुत्रमिवात्मजम् । । ७१ <br>
इति श्रीमार्कण्डेयपुराणे भौत्यमन्वन्तरेऽग्निस्तोत्रं नाम षण्णवतितमोऽध्यायः । ९६ ।<br>
97<br>
अथ सप्तनवतितमोऽध्यायः<br>
सम्पातिवर्णनम्<br>
मार्कण्डेय उवाच<br>
एवं स्तुतस्ततस्तेन भगवान्हव्यवाहनः । <br>
ज्वालामालावृततनुस्तस्यासीदग्रतो मुने । । १ <br>
देवो विभावसुः प्रीतस्तोत्रेणानेन वै द्विज । <br>
तं शान्तिमाह प्रणतं मेघगम्भीरवागथ । । २ <br>
अग्निरुवाच<br>
परितुष्टोऽस्मि ते विप्र भक्त्या या ते स्तुतिः कृता । <br>
वरं ददामि भवते प्रार्थ्यतां यत्तवेप्सितम् । । ३ <br>
शान्तिरुवाच<br>
भगवन्कृतकृत्योऽस्मि यत्त्वा पश्यामि रूपिणम् । <br>
तथापि भक्तिनम्रस्य भवता श्रूयतां मम । । ४ <br>
भ्रातृयज्ञं गतो देव ममाचार्यो निजाश्रमान् । <br>
आगतश्चाश्रमं धिष्ण्यं त्वत्सनाथं स पश्यतु । । ५ <br>
ममापराधात्सन्त्यक्तं धिष्ण्यं यत्ते विभावसो । <br>
तत्त्वयाधिष्ठितं सोऽद्य पूर्ववत्पश्यतु द्विजः । । ६ <br>
तथान्यदपि मे देव प्रसादं कुरुषे यदि । <br>
पुत्रो विशिष्टो भवतु तदपुत्रस्य मे गुरोः । । ७ <br>
तथा च मैत्रीं तनये स करिष्यति मे गुरुः । <br>
तथा समस्तसत्त्वेषु भवत्वस्य मनो मृदु । । ८ <br>
यश्च त्वां स्तोष्यतेऽनेन प्रीतिं यातोऽसि मेऽव्यय । <br>
स्तोत्रेण तस्य वरदो भवेथा मत्प्रसादितः । । ९<br>
मार्कण्डेय उवाच<br>
एतच्छ्रुत्वा वचस्तस्य तमाह द्विजसत्तमम् । <br>
स्तोत्रेणाराधितस्तेन गुरुभक्त्या च पावकः । । 97.१० <br>
अग्निरुवाच<br>
गुरोरर्थे यतो ब्रह्मन्याचितं ते वरद्वयम् । <br>
नात्मार्थं तेन मे प्रीतिस्त्वय्यतीव महामुने । । ११ <br>
भविष्यत्येतदखिलं गुरोर्यत्प्रार्थितं त्वया । <br>
मैत्री समस्तभूतेषु पुत्रश्चास्य भविष्यति । । १२ <br>
मन्वन्तराधिपः पुत्रो भौत्यो नाम भविष्यति । <br>
महाबलो महावीर्यो महाप्राज्ञो गुरुस्तव । । १३ <br>
अनेन यश्च स्तोत्रेण स्तोष्यते मां समाहितः । <br>
तस्याभिलषितं सर्वं पुण्यं चास्य भविष्यति । । १४ <br>
यज्ञेषु पर्वकालेषु तीर्थेज्याहोमकर्मसु । <br>
धर्माय पठतामेतन्मम पुष्टिकरं परम् । । १५ <br>
अहोरात्रकृतं पापं श्रुतमेतत्सकृद्द्विज । <br>
नाशयिष्यत्यसन्दिग्धं मम तुष्टिकरं परम् । । १६ <br>
अहोमकालदोषादीनयोग्यैरपि तत्कृतः । <br>
ये दोषास्तानिदं सद्यः शमयिष्यति संश्रुतम् । । १७ <br>
पौर्णमास्याममावास्यां पर्वस्वन्येषु च स्तवः । <br>
ममैष संश्रुतो मर्त्यैर्भविता पापनाशनः । । १८ <br>
मार्कण्डेय उवाच<br>
इत्युक्त्वा भगवानग्निः पश्यतस्तस्य वै मुने । <br>
बभूवादर्शनः सद्यो दीपस्थो निर्वृतो यथा । । १९ <br>
स च शान्तिर्गते वह्नौ परितुष्टेन चेतसा । <br>
हर्षरोमाञ्चिततनुः प्रविवेशाश्रमं गुरोः । । 97.२०<br>
जाज्वल्यमानं तत्रासौ गुरुधिष्ण्ये हुताशनम् । <br>
ददर्श पूर्ववत्प्राप ततः स परमां मुदम् । । २१ <br>
एतस्मिन्नन्तरे सोऽपि गुरुस्तस्य महात्मनः । <br>
भ्रातुर्यवीयसो यज्ञादाजगाम स्वमाश्रमम् । । २२ <br>
तस्याग्रतश्च शिष्योऽसौ चक्रे पादाभिवन्दनम् । <br>
गृहीतासनपूजश्च तमाह स तदा गुरुः । । २३ <br>
वत्सातिहार्दं त्वयि मे तथान्येषु च जन्तुषु । <br>
न वेद्मि किमिदं त्वं चेद्वेत्स्ये तत्कथयाशु मे । । २४ <br>
ततः स शान्तिस्तत्सर्वमाचार्याय महामुने । <br>
अग्निनाशादिकं विप्रः समाचष्टे यथातथम् । । २५ <br>
तच्छ्रुत्वा स परिष्वज्ये स्नेहार्द्रनयनो गुरुः । <br>
शिष्याय प्रददौ वेदान्साङ्गोपाङ्गान्महामुने । । २६ <br>
भौत्यो नाम मनुस्तस्य पुत्रो भूतेरजायत । <br>
तस्य मन्वन्तरे देवानृषीन्भूपांश्च मे शृणु । । २७ <br>
भविष्यस्य भविष्यास्तु गदतो मम विस्तरात् । <br>
देवेन्द्रो यश्च भविता तस्य विख्यातकर्मणः । । २८ <br>
चाक्षुषाश्च कनिष्ठाश्च पवित्रा भ्राजिरास्तथा । <br>
धारावृकाश्चेत्येते वै पञ्च देवगणाः स्मृताः । । २९ <br>
शुचिरिन्द्रस्तदा तेषां त्रिदशानां भविष्यति । <br>
महाबलो महावीर्यः सर्वैरिन्द्रगुणैर्युतः । । 97.३० <br>
आग्नीध्रश्चाग्निबाहुश्च शुचिर्मुक्तोऽथ माधवः । <br>
शुक्रोऽजितश्च सप्तैते तदा सप्तर्षयः स्मृताः । । ३१ <br>
गुरुर्गभीरो ब्रध्नश्च भरतोऽनुग्रहस्तथा । <br>
श्रीमानी च प्रतीरश्च विष्णुः संक्रन्दनस्तथा । । ३२ <br>
तेजस्वी सुबलश्चैव भौत्यस्यैते मनोः सुताः । <br>
चतुर्दशं मयैतत्ते मन्वन्तरमुदाहृतम् । । ३३ <br>
श्रुत्वा मन्वन्तराणीत्थं क्रमेण मुनिसत्तम । <br>
पुण्यमाप्नोति मनुजस्तथाऽक्षीणां च सन्ततिम् । । ३४ <br>
श्रुत्वा मन्वन्तरं पूर्वं धर्ममाप्नोति मानवः । <br>
स्वारोचिषस्य श्रवणात्सर्वकामानवाप्नुते । । ३५<br>
औत्तमे धनमाप्नोति ज्ञानमाप्नोति तामसे । <br>
रैवते च श्रुते बुद्धिं सुरूपां विन्दते स्त्रियम् । । ३६ <br>
आरोग्यं चाक्षुषे पुंसां श्रुते वैवस्वते बलम् । <br>
गुणवत्पुत्रपौत्रांस्तु सूर्यसावर्णिके श्रुते । । ३७ <br>
माहात्म्यं ब्रह्मसावर्णेर्धर्मसावर्णिके शुभाम् । <br>
मतिमाप्नोति मनुजो रुद्रसावर्णिके जयम् । । ३८<br>
&nbsp;ज्ञातिश्रेष्ठो गुणैर्युक्तो दक्षसावर्णिके श्रुते । <br>
निशातयत्यरिबलं रौच्यं श्रुत्वा नरोत्तम । । ३९ <br>
देवप्रसादमाप्नोति भौत्ये मन्वन्तरे श्रुते । <br>
तथाग्निहोत्रं पुत्रांश्च गुणयुक्तानवाप्नुते । । 97.४० <br>
सर्वाण्यनुक्रमाद्यश्च शृणोति मुनिसत्तम । <br>
मन्वन्तराणि तस्यापि श्रूयतां फलमुत्तमम् । । ४१ <br>
तत्र देवानृषीनिन्द्रान्मनूंस्तत्तनयान्नृपान् । <br>
श्रुत्वा वंशांश्च सर्वेभ्यः पापेभ्यो विप्रमुच्यते । ४२ <br>
देवर्षीन्द्रनृपाश्चान्ये ये तन्मन्वन्तराधिपाः । <br>
ते प्रीयन्ते तथा प्रीता प्रयच्छन्ति शुभां मतिम् । । ४३ <br>
ततः शुभां मतिं प्राप्य कृत्वा कर्म तथा शुभम् । <br>
शुभां गतिमवाप्नोति यावदिन्द्राश्चतुर्दश । । ४४ <br>
सर्वे स्युर्ऋतवः क्षेम्याः सर्वे सौम्यास्तथा ग्रहाः । <br>
भवन्त्यसंशयं श्रुत्वा क्रमान्मन्वन्तरस्थितिम् । । ४५ <br>
इति श्रीमार्कण्डेयपुराणे चतुर्दशमन्वन्तरवर्णनसमाप्तिर्नाम सप्तनवतितमोऽध्यायः । ९७ ।<br>
98<br>
अथाष्टनवतितमोऽध्यायः<br>
वंशानुकीर्तनवर्णनम्<br>
क्रौष्टकिरुवाच<br>
भगवन्कथिता सम्यक्त्वया मन्वन्तरस्थितिः । <br>
क्रमाद्विस्तरतस्त्वत्तो मया चैवावधारिता । । १ <br>
ब्रह्माद्यमखिलं वंशं भूभुजां द्विजसत्तम । <br>
श्रोतुं ममेच्छतः सम्यग्भगवन्प्रब्रवीहि मे । । २ <br>
मार्कण्डेय उवाच<br>
शृणु वत्स नृपाणां त्वमशेषाणां समुद्भवम् । <br>
चरितं च जगन्मूलमादौ कृत्वा प्रजापतितम् । । ३ <br>
अयं हि वंशो भूपालैरनेकक्रतुकर्तृभिः । <br>
संग्रामजिद्भिर्धर्मज्ञैः शतसंख्यैरलंकृतः । । ४ <br>
श्रुत्वा चैषां नरेन्द्राणां चरितानि महात्मनाम् । <br>
उत्पत्तयश्च पुरुषः सर्वपापैः प्रमुच्यते । । ५ <br>
मनुर्यत्र तथेक्ष्वाकुरनरण्यो भगीरथः । <br>
अन्ये च शतशो भूपाः सम्यक्पालितभूमयः । । ६ <br>
धर्मज्ञा यज्विनः शूराः परमार्थार्थवेदिनः । <br>
श्रुते तस्मिन्पुमान्वंशे पापौघाद्विप्रमुच्यते। । ७ <br>
तदयं श्रूयतां वंशो यतो वंशाः सहस्रशः । <br>
भिद्यन्ते मनुजेन्द्राणामवरोहा यथा वटात् । । ८ <br>
ब्रह्मा प्रजापतिः पूर्वं सिसृक्षुर्विविधाः प्रजाः । <br>
अङ्गुष्ठाद्दक्षिणाद्दक्षमसृजद्द्विजसत्तम । । ९ <br>
वामाङ्गुष्ठाच्च तत्पत्नीं जगत्सूतिकरो विभुः । <br>
ससर्ज भगवान्ब्रह्मा जगतां कारणं परम् । । 98.१०<br>
अदितिस्तस्य दक्षस्य कन्याजायत शोभना । <br>
तस्यां च कश्यपो देवं मार्तण्डं समजीजनत् । । ११ <br>
ब्रह्मा स्वरूपं जगतामशेषाणां वरप्रदम् । <br>
आदिमध्यान्तभूतं च सर्गस्थित्यन्तकर्मसु । । १२ <br>
यतोऽखिलमिदं यस्मिन्नशेषं च स्थितां द्विज । <br>
यत्स्वरूपं जगच्चेदं सदेवासुरमानुषम् । । १३ <br>
यः सर्वभूतः सर्वात्मा परमात्मा सनातनः । <br>
अदित्यामभवद्भास्वान्पूर्वमाराधितस्तया । । १४ <br>
क्रौष्टकिरुवाच<br>
भगवञ्छ्रोतुमिच्छामि यत्स्वरूपं विवस्वतः । <br>
यत्कारणं चादिदेवः सोऽभवत्कश्यपात्मजः । । १५ <br>
यथा चाराधितो देव्या सोऽदित्या कश्यपेन च । <br>
आराधितेन चोक्तं यत्तेन देवेन भास्वता । । १६ <br>
प्रभावं चावतीर्णस्य यथावन्मुनिसत्तम । <br>
भवता कथितं सम्यक्छ्रोतुमिच्छाम्यशेषतः । । १७ <br>
मार्कण्डेय उवाच<br>
विस्पष्टा परमा विद्या ज्योतिर्भा शाश्वती स्फुटा । <br>
कैवल्यं ज्ञानमाविर्भूः प्राकाम्यं संविदेव च । । १८ <br>
बोधश्चावगतिश्चैव स्मृतिर्विज्ञानमेव च । <br>
इत्येतानीह रूपाणि तस्यारूपस्य भास्वतः । । १९ <br>
श्रूयतां च महाभाग विस्तराद्वदतो मम । <br>
यत्सृष्टवानसि रवेराविर्भावो यथाभवत् । । 98.२० <br>
निष्प्रभेऽस्मिन्निरालोके सर्वतस्तमसावृते । <br>
बृहदण्डमभूदेकमक्षरं कारणं परम् । । २१ <br>
तद्बिभेद तदन्तःस्थो भगवान्प्रपितामहः । <br>
पद्मयोनिः स्वयं ब्रह्मा यः स्रष्टा जगतां प्रभुः । । २२<br>
तन्मुखादोमिति महानभूच्छब्दो महामुने । <br>
ततो भूस्तु भुवस्तस्मात्ततश्च स्वरनन्तरम् । । २३ <br>
एता व्याहृतयस्तिस्रः स्वरूपं तद्विवस्वतः । <br>
ओमित्यस्मात्स्वरूपात्तु सूक्ष्मरूपं रवेः परम् । । २४ <br>
ततो महरिति स्थूलं जनं स्थूलतरं ततः । <br>
ततस्तपस्ततः सत्यमिति मूर्त्तानि सप्तधा । । २५ <br>
स्थितानि तस्य रूपाणि भवन्ति न भवन्ति च । <br>
स्वभावभावयोर्भावं यतो गच्छन्ति संशयम् । । २६ <br>
आद्यन्तं यत्परं सूक्ष्ममरूपं परमं स्थितम् । <br>
ओमित्युक्तं मया विप्र तत्परब्रह्म तद्वपुः । । २७ <br>
इति श्रीमार्कण्डेयपुराणे वंशानुकीर्त्तनं नामाष्टनवतितमोऽध्यायः । ९८ ।<br>
99<br>
अथ नवनवतितमोऽध्यायः<br>
मार्तण्डमाहात्म्यवर्णनम्<br>
मार्कण्डेय उवाच<br>
तस्मादण्डाद्विभिन्नात्तु ब्रह्मणोऽव्यक्तजन्मनः । <br>
ऋचो बभूवुः प्रथमं प्रथमाद्वदनान्मुने । । १ <br>
जपापुष्पनिभाः सद्यस्तेजोरूपा ह्यसंहताः । <br>
पृथक्पृथग्विभिन्नाश्च रजोरूपवहास्ततः । । २ <br>
यजूंषि दक्षिणाद्वक्त्रादनिरुद्धानि कानिचित् । <br>
यादृग्वर्णं तथा वर्णान्यसंहतिधराणि च । । ३<br>
पश्चिमं यद्विभोर्वक्त्रं ब्रह्मणः परमेष्ठिनः । <br>
आविर्भूतानि सामानि तत्तच्छन्दांसि तान्यथ । । ४ <br>
अथर्वणामशेषं च भृङ्गाञ्जनचयप्रभम् । <br>
यावद्धोरस्वरूपं तदाभिचारिकशान्तिकम् । । ५ <br>
उत्तरात्प्रकटीभूतं वदनात्तस्य वेधसः । <br>
सुखसत्त्वतमःप्रायं सौम्यासौम्यस्वरूपवत् । । ६ <br>
ऋचो रजोगुणाः सत्त्वं यजुषां च गुणा मुने । <br>
तमोगुणानि सामानि तमःसत्त्वमथर्वसु । । ७ <br>
एतानि ज्वलमानानि तेजसाऽप्रतिमेन वै । <br>
पृथक्पृथगवस्थानभाञ्जि पूर्वमिवाभवन् । । ८ <br>
ततस्तदाद्यं यत्तेज ओमित्युक्त्वाभिशब्द्यते । <br>
तस्य स्वभावाद्यत्तेजस्तत्समावृत्य संस्थितम् । । ९ <br>
यथा यजुर्मयं तेजस्तद्वत्साम्नां महामुने । <br>
एकत्वमुपयातानि परे तेजस संश्रये । । 99.१० <br>
शान्तिकं पौष्टिकं चैव तथा चैवाभिचारिकम् । <br>
ऋगादिषु लयं ब्रहमंस्त्रितयं त्रिष्वथागमत् । । ११ <br>
ततो विश्वमिदं सद्यस्तमोनाशात्सुनिर्मलम् । <br>
विभावनीयं विप्रर्षे तिर्यगूर्ध्वमधस्तथा । । १२ <br>
ततस्तन्मण्डलीभूतं छान्दसं तेज उत्तमम् । <br>
परेण तेजसा ब्रह्मन्नेकत्वमुपगम्य तत् । । १३ <br>
आदित्यसंज्ञामगमदादावेव यतोऽभवत् । <br>
विश्वस्यास्य महाभाग कारणं चाव्ययात्मकम् । । १४ <br>
प्रातर्मध्यन्दिने चैव तथा चैवापराह्णिके । <br>
त्रयी तपति सा काले ऋग्यजुःसामसंज्ञिता । । १५ <br>
ऋचस्तपन्ति पूर्वाह्णे मध्याह्ने च यजूंषि वै । <br>
सामानि चापराह्णे वै तपन्ति मुनिसत्तम । । १६ <br>
शान्तिकमृक्षु पूर्वाह्णे यजुःष्वेव च पौष्टिकम् । <br>
विन्यस्तं साम्नि सायाह्ने ह्याभिचारिकमन्ततः । । १७<br>
मध्यन्दिनेऽपराह्णे च समे चैवाभिचारिकम् । <br>
अपराह्णे पितॄणां तु साम्ना कार्याणि तानि वै । । १८ <br>
विसृष्टौ ऋङ्मयो ब्रह्मा स्थितौ विष्णुर्यजुर्मयः । <br>
रुद्रः साममयोऽन्ते च तस्मात्तस्याशुचिर्ध्वनिः । । १९ <br>
तदेवं भगवान्भास्वान्वेदात्मा वेदसंस्थितः । <br>
वेदविद्यात्मकश्चैव परः पुरुष उच्यते । । 99.२० <br>
सर्गस्थित्यन्तहेतुश्च रजःसत्त्वादिकान्गुणान् । <br>
आश्रित्य ब्रह्मविष्ण्वादिसंज्ञामभ्येति शाश्वतः । । २१ <br>
देवैः सदेड्यः स तु वेदमूर्तिरमूर्तिराद्योऽखिलमर्त्यमूर्तिः ।<br>
विश्वाश्रयं ज्योतिरवेद्यधर्मा वेदान्तगम्यः परमः परेशः । । २२<br>
इति श्रीमार्कण्डेयपुराणे मार्त्तण्डमाहात्म्ये नवनवतितमोऽध्यायः । ९९ ।<br>
100<br>
अथ शततमोऽध्यायः<br>
आदित्यस्तववर्णनम्<br>
मार्कण्डेय उवाच<br>
तस्य सन्ताप्यमाने तु तेजसोर्ध्वमधस्यथा । <br>
सिसृक्षुश्चिन्तयामास पद्मयोनिः पितामहः । । १ <br>
सृष्टिः कृतापि मे नाशं प्रयास्यत्यभितेजसा । <br>
भास्वतः सृष्टिसंहारस्थितिहेतोर्महात्मनः । । २ <br>
अप्राणाः प्राणिनः सर्व आपः शुष्यन्ति तेजसा । <br>
न चाम्भसा विना सृष्टिर्विश्वस्यास्य भविष्यति । । ३ <br>
इति सञ्चिन्त्य भगवान्स्तोत्रं भगवतो रवेः । <br>
चकार तन्मये भूत्वा ब्रह्मा लोकपितामहः । । ४<br>
ब्रह्मोवाच<br>
नमस्ये यन्मयं सर्वमेतत्सर्वमयश्च यः । <br>
विश्वमूर्तिः परं ज्योतिर्यत्तद्ध्यायन्ति योगिनः । । ५ <br>
य ऋङ्मयो यो यजुषां निधानं साम्नां च यो योनिरचिन्त्यशक्तिः ।<br>
त्रयीमयः स्थूलतयार्धमात्रा परस्वरूपो गुणपारयोग्यः । । ६<br>
त्वां सर्वहेतुं परमं च वेद्यमाद्यं परं ज्योतिरवेद्यरूपम् ।<br>
स्थूलं च देवात्मतया नमस्ते भास्वन्तमाद्यं परमं परेभ्यः । । ७<br>
सृष्टिं करोमि यदहं तव शक्तिराद्या तत्प्रेरितो जलमहीपवनाग्निरूपाम् ।<br>
तद्देवतादिविषयां प्रणवाद्यशेषां नात्मेच्छया स्थितिलयावपि तद्वदेव । । ८<br>
वह्निस्त्वमेव जलशोषणतः पृथिव्याः सृष्टिं करोषि जगतां च तथाद्य पाकम् ।<br>
व्यापी त्वमेव भगवन्गगनस्वरूपं त्वं पञ्चधा जगदिदं परिपासि विश्वम् । । ९<br>
यज्ञैर्यजन्ति परमात्मविदो भवन्तं विष्णुस्वरूपमखिलेष्टिमयं विवस्वन् ।<br>
ध्यायन्ति चापि यतयो नियतात्मचित्ताः सर्वेश्वरं परममात्मविमुक्तिकामा । 100.१०<br>
नमस्ते देवरूपाय यज्ञरूपाय ते नमः । <br>
परब्रह्मस्वरूपाय चिन्त्यमानाय योगिभिः । । ११ <br>
उपसंहर तेजो यत्तेजसः संहतिस्तव । <br>
सृष्टेर्विधाताय विभो सृष्टौ चाहं समुद्यतः । । १२ <br>
मार्कण्डेय उवाच<br>
इत्येवं संस्तुतो भास्वान्ब्रह्मणा सर्गकर्तृणा । <br>
उपसंहृतवांस्तेजः परं स्वल्पमधारयत् । । १३<br>
चकार च ततः सृष्टिं जगतः पद्मसम्भवः । <br>
तथा तेषु महाभागः पूर्वकल्पान्तरेषु वै । । १४ <br>
देवासुरादीन्मर्त्त्यांश्च पश्वादीन्वृक्षवीरुधः । <br>
ससर्ज पूर्ववद्ब्रह्मा नरकांश्च महामुने । । १५ <br>
इति श्रीमार्कण्डेयपुराणे आदित्यस्तवो नाम शततमोऽध्यायः । १०० ।<br>
<br>
</span>
</p>
</div>
<!-- 
NewPP limit report
Parsed by mw‐web.codfw.main‐f8bf4c7db‐2whhj
Cached time: 20231016152038
Cache expiry: 1814400
Reduced expiry: false
Complications: []
CPU time usage: 0.018 seconds
Real time usage: 0.023 seconds
Preprocessor visited node count: 65/1000000
Post‐expand include size: 1379/2097152 bytes
Template argument size: 1294/2097152 bytes
Highest expansion depth: 4/100
Expensive parser function count: 0/500
Unstrip recursion depth: 1/20
Unstrip post‐expand size: 60985/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    2.551      1 फलकम्:Header
100.00%    2.551      1 -total
-->

<!-- Saved in parser cache with key sawikisource:pcache:idhash:60377-0!canonical and timestamp 20231016152038 and revision id 129790. Rendering was triggered because: page-view
 -->
