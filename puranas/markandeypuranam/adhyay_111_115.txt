<div id="ws-data" class="ws-noexport" style="display:none; speak:none">
<p><span id="ws-title"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></span>
<span id="ws-author">वेदव्यासः</span>
<span id="ws-year"></span>
</p>
</div>
<table style="width:100%; margin-bottom:5px; border: 1px solid #ADA; background-color: #FFFFFF; text-align:center; font-size:0.9em;">

<tbody><tr>
<td style="width:20%; text-align:left; font-size:0.9em;">←&nbsp;<a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A6%E0%A5%AC-%E0%A5%A7%E0%A5%A7%E0%A5%A6" title="मार्कण्डेयपुराणम्/अध्यायाः १०६-११०">अध्यायाः १०६-११०</a>
</td>
<td style="width:60%;"><span style="font-size:110%"><b><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></b></span><br>अध्यायाः १११-११५<br> <a href="/wiki/%E0%A4%B2%E0%A5%87%E0%A4%96%E0%A4%95%E0%A4%83:%E0%A4%B5%E0%A5%87%E0%A4%A6%E0%A4%B5%E0%A5%8D%E0%A4%AF%E0%A4%BE%E0%A4%B8%E0%A4%83" title="लेखकः:वेदव्यासः">वेदव्यासः</a>
</td>
<td style="width:200%; text-align:right;font-size:0.9em;"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A7%E0%A5%AC-%E0%A5%A7%E0%A5%A8%E0%A5%A6" title="मार्कण्डेयपुराणम्/अध्यायाः ११६-१२०">अध्यायाः ११६-१२०</a>&nbsp;→
</td></tr></tbody></table>
<table style="width:100%; border-bottom:1px solid #A88; background:#FFFFFF; font-size:0.9em;">

<tbody><tr>
<td>
</td></tr></tbody></table>
<div class="poem">
<p><span style="font-size: 14pt; line-height:200%">111<br>
अथैकादशाधिकशततमोऽध्यायः<br>
नाभागचरितवर्णनम्<br>
मार्कण्डेय उवाच<br>
निवृत्तोऽसौ ततो भूपः संग्रामात्स्वसुतेन वै । <br>
उपयेमे च तां वैश्यतनयां सोऽपि तत्सुतः । । १ <br>
ततः स वैश्यतां प्राप्तः समुपेत्याह पार्थिवम् । <br>
भूपाल यन्मया कार्यं तत्ममादिश्यतां मम । । २ <br>
राजोवाच<br>
धर्माधिकरणे युक्ता बाभ्रव्याद्यास्तपस्विनः । <br>
यदस्य कर्मधर्माय तद्वदन्तु तथाचर । । ३ <br>
मार्कण्डेय उवाच<br>
ततस्ते मुनयस्तस्य पाशुपाल्यं तथा कृषिम् । <br>
वाणिज्यं च परं धर्ममाचचख्युः सभासदः । । ४ <br>
तथैव चक्रे स सुतस्तस्य राज्ञो यथोदितम् । <br>
तैर्धर्मवादिभिर्धर्मं च्युतस्य निजधर्मतः । । ५ <br>
तस्य पुत्रस्ततो जातो नाम्ना ख्यातो भलन्दनः । <br>
स मात्रा प्रहितो गच्छद्गोपालो भव पुत्रक । । ६ <br>
मात्रा तथा नियुक्तोऽथ प्रणिपत्य स्वमातरम् । <br>
राजर्षिमगमन्नीपं हिमवत्पर्वताश्रयम् । । ७ <br>
तं समेत्य च जग्राह तस्य पादौ यथाविधि । <br>
प्रणिपत्याह चैवैनं राजर्षिं स भलन्दनः । । ८ <br>
आदिष्टो भगवन्मात्रा गोपालस्त्वं भवेति वै । <br>
मया च पालनीया क्ष्मा तस्याः स्वीकरणं कथम् । । ९<br>
मया हि गौः पालनीया सा यदा स्वीकृता भवेत् । <br>
आक्रान्ता बलवद्भिः सा दायादैः पृथिवी मम । । 111.१० <br>
तां यथा प्राप्नुयां पृथ्वीं त्वत्प्रसादादहं विभो । <br>
तथादिश करिष्यामि तवाज्ञां प्रणतोऽस्मि ते । । ११ <br>
मार्कण्डेय उवाच<br>
ततः स नीपो राजर्षिस्तस्मै निरवशेषतः । <br>
भलन्दाय ददौ ब्रह्मन्नस्त्रग्रामं महात्मने । । १२ <br>
प्राप्तास्त्रविद्यः स ययौ पितृव्यतनयान्द्विज । <br>
वसुरातादिकान्पुत्रानादिष्टः स महात्मना । । १३ <br>
अयाचत स राज्यार्धं पितृपैतामहोचितम् । <br>
ते चोचुर्वैश्यपुत्रस्त्वं कथं भोक्ष्यसि मेदिनीम् । । १४ <br>
ततस्तैर्युद्धमभवद्भलन्दस्यात्मवंशजैः । <br>
वसुरातादिभिः क्रुद्धैः कृतास्त्रस्यास्त्रवर्षिभिः । । १५ <br>
स जित्वा तानशेषांस्तु शस्त्रविक्षतसैनिकान् । <br>
जहार पृथिवी तेषां धर्मयुद्धेन धर्मवित् । । १६ <br>
स निर्जितारिः सकलां पृथ्वीं राज्यं तथा पितुः । <br>
निवेदयामास ततस्तत्पिता जगृहे न च । । <br>
प्रत्युवाच स तं पुत्रं भार्यायाः पुरतस्तदा । । १७ <br>
नाभाग उवाच<br>
भलन्द राज्यमेतत्ते क्रियतां पूर्वजैः कृतम् । । १८ <br>
अहं न कृतवान्राज्यं नासामर्थ्ययुतः पुरा । <br>
वैश्यतां तु पुरस्कृत्य तथैवाज्ञाकरः पितुः । । १९ <br>
कृत्वाऽप्रीतिं पितुरहं वैश्यकन्यापरिग्रहात् । <br>
न पुण्यलोकभाग्राजा यावदाभूतसम्प्लवम् । । 111.२० <br>
उल्लंघ्याज्ञां पुनस्तस्य पालयामि महीं यदि । <br>
नास्ति मोक्षस्ततो नूनं मम कल्पशतैरपि । । २१ <br>
न चापि युक्तं त्वद्बाहुनिर्जितं मम मानिनः । <br>
राज्यं भोक्तुमनीहस्य दुर्बलस्येव कस्यचित् । । २२<br>
राज्यं कुरु स्वयं पुत्र दायादेभ्यो विमुञ्च वा । <br>
ममाज्ञापालनं शस्तं पितुर्न क्षितिपालनम् । । २३ <br>
मार्कण्डेय उवाच<br>
ततः प्रहस्य तद्भार्या सुप्रभा नाम भामिनी । <br>
प्रत्युवाच पतिं भूप गृह्यतां राज्यमूर्जितम् । । २४ <br>
न त्वं वैश्यो न चैवाहं जाता वैश्यकुले नृप । <br>
क्षत्रियस्त्वं तथैवाहं क्षत्रियाणां कुलोद्भवा । । २५ <br>
पूर्वमासीन्महीपालः सुदेव इति विश्रुतः । <br>
तस्याभूच्च सखा राज्ञो धूम्राश्वस्य सुतो नलः । । २६ <br>
स तेन सख्या सहितो जगामाम्रवनं वनम् । <br>
पत्नीभिः स समं रन्तुं माधवे मासि पार्थिव । । २७ <br>
ततः पानान्यनेकानि भक्ष्याणि बुभुजे तदा । <br>
भार्याभिः सहितस्ताभिस्तेन सख्या समन्वितः । । २८ <br>
ततः पुष्करिणीतीरे ददर्शातिमनोरमाम् । <br>
पत्नीं च्यवनपुत्रस्य प्रमतेः पार्थिवात्मजाम् । । २९ <br>
सखा तस्य नलो मत्तो जगृहे तां च दुर्मतिः । <br>
पश्यतस्तस्य राज्ञश्च त्रातत्रातेति वादिनीम् । । 111.३० <br>
आक्रन्दितं निशम्यैव स तस्याः प्रमतिः पतिः । <br>
आजगाम त्वरायुक्तः किमेतदिति वै वदन् । । ३१ <br>
ततो ददर्श राजानं सुदेवं तत्र संस्थितम् । <br>
गृहीतां च तथा पत्नीं नलेन सुदुरात्मना । । ३२ <br>
ततः सुदेवं प्रमतिः प्राहायं शास्यतामिति । <br>
त्वं च शास्ता भवद्राज्ये दुष्टश्चायं नलो नृप । । ३३ <br>
मार्कण्डेय उवाच<br>
तस्यार्तस्य वचः श्रुत्वा सुदेवो नलगौरवात् । <br>
प्राह वैश्योऽस्मि गच्छान्यं क्षत्रियं त्राणकारणात् । । ३४<br>
ततः स प्रमतिः क्रुद्धस्तेजसा निर्दहन्निव । <br>
प्रत्युवाचाथ राजानं वैश्योऽस्मीत्यभिभाषिणम् । । ३५ <br>
प्रमतिरुवाच<br>
एवमस्तु भवान्वैश्यः क्षत्रियः क्षतरक्षणात् । <br>
क्षत्रियैर्धार्यते शस्त्रं नार्त्तशब्दो भवेदिति । । <br>
स त्वं न क्षत्रियो भावी वैश्य एव कुलाधमः । । ३६ <br>
इति श्रीमार्कण्डेयपुराणे नाभागचरिते एकादशाधिकशततमोऽध्यायः । १११ ।<br>
112<br>
अथ द्वादशाधिकशततमोऽध्यायः<br>
मार्कण्डेय उवाच<br>
तस्मै दत्त्वा ततः शापं नलं क्रुद्धोऽब्रवीद्द्विज । <br>
प्रमतिर्भार्गवः कोपात्त्रैलोक्यं निर्दहन्निव । । १ <br>
मदोन्मत्तो यतो भार्यां भवानत्र ममाश्रमे । <br>
बलाद्गृह्णाति भस्मत्वं तस्माद्व्रजतु मा चिरम् । । २ <br>
तेनोदाहृतमात्रे च वाक्ये तस्मिंस्तदा नलः । <br>
देहजेनाग्निना सद्यो भस्मपुञ्जस्तदाऽभवत् । । ३ <br>
दृष्ट्वा प्रभावं तं तस्य सुदेवो विमदस्ततः । <br>
प्रणामनम्रः प्राहेदं क्षम्यतां क्षम्यतामिति । । ४ <br>
यदुक्तवांस्त्वां भगवन्सुरापानमदाकुलम् । <br>
तत्क्षम्यतां प्रसीद त्वं शापोऽयं विनिवर्त्यताम् । । ५ <br>
एवं प्रसादितस्तेन प्रमतिः प्राह भार्गवः । <br>
गतकोपो नले दग्धे नावनीतेन चेतसा । । ६<br>
नान्यथा भावि तद्वाक्यं यन्मया समुदीरितम् । <br>
तथापि ते करिष्यामि प्रसन्नोऽनुग्रहं परम् । । ७ <br>
भविता वैश्यजातीयो भवान्नास्त्यत्र संशयः । <br>
भविता क्षत्रियो वैश्यस्तस्मिन्नेवाशु जन्मनि । । ८ <br>
ग्रहीष्यति बलात्कन्यां यदा ते क्षत्रसम्भवः । <br>
तदा त्वं क्षत्रियो वैश्यः स्वगृहीतो भविष्यसि । । ९ <br>
एवं स वैश्यो भूपाल सुदेवोऽस्मत्पिताभवत् । <br>
अहं च या महाभाग तत्सर्वं श्रूयतां त्वया । । 112.१० <br>
सुरतो नाम राजर्षिः प्रागासीद्गन्धमादने । <br>
तपस्वी नियताहारस्त्यक्तसङ्गो वनाश्रयः । । ११ <br>
ततः श्येनमुखभ्रष्टां दृष्ट्वैकां शारिकां भुवि । <br>
कृपाऽभूज्जनिता मूर्च्छा तथा तस्य महात्मनः । । १२ <br>
ततो मूर्च्छावसानेऽहं तस्योत्पन्ना शरीरतः । <br>
स मां दृष्ट्वा च जग्राह स्निह्यमानेन चेतसा । । १३ <br>
यस्मात्कृपाभिभूतस्य मम जातेयमात्मजा । <br>
तस्मात्कृपावती नाम्ना भविष्यत्याह स प्रभो । । १४ <br>
ततोऽहमाश्रमे तस्य वर्धमाना दिवानिशम् । <br>
सखीभिः सह तुल्याभिर्विचरामि वनानि च । । १५ <br>
ततो मुनेरगस्त्यस्य भ्रातागस्त्य इति श्रुतः । <br>
स चिन्वन्कानने वन्यं सखीभिः कोपितोऽशपत् । । १६ <br>
यस्मान्मां वैश्य इत्याह भवती तेन ते शपे । <br>
वैश्या भविष्यसीत्युक्ते प्रसाद्योक्तो मया मुनिः । । <br>
नापराधं कृतवती तवाहं द्विजसत्तम । <br>
अन्यासामपराधेन किमर्थं शप्तवानसि । । १७ <br>
ऋषिरुवाच<br>
दुष्टतां दुष्टसंसर्गाददुष्टमपि गच्छति । <br>
सुराबिन्दुनिपातेन पञ्चगव्यघटो यथा । । १८<br>
प्रणिपत्य ह्यनिष्टोऽपि यत्त्वयाहं प्रसादितः । <br>
तस्मादनुग्रहं बाले शृणुष्व च करोम्यहम् । । १९ <br>
वैश्ययोनौ यदा जाता त्वं पुत्रं बोधयिष्यसि । <br>
राज्याय जातिस्मरतां तदा त्वं समवाप्स्यसि । । 112.२० <br>
ततो भूयः क्षत्रजातिं प्राप्ता त्वं पतिना सह । <br>
दिव्यानवाप्स्यसे भोगान्गच्छ भीतिरपैतु ते । । २१ <br>
एवं शप्तास्मि राजेन्द्र तेन पूर्वं महर्षिणा । <br>
पिता च मे पूर्वमेवं शप्तः प्रमतिनाऽभवत् । । २२ <br>
एवं वैश्यो न राजंस्त्वं न च वैश्यः पिता मम । <br>
न त्वं हि मय्यदुष्टायामदुष्टो दुष्यसे कथम् । । २३ <br>
इति श्रीमार्कण्डेयपुराणे द्वादशाधिकशततमोऽध्यायः । ११२ ।<br>
113<br>
अथ त्रयोदशाधिकशततमोऽध्यायः<br>
भलन्दनवत्सप्रीचरितवर्णनम्<br>
मार्कण्डेय उवाच<br>
इति तस्या वचः श्रुत्वा पुत्रस्य स च पार्थिवः । <br>
पुनः प्रोवाच धर्मज्ञस्तां पत्नीं तनयं तथा । । १ <br>
यन्मया पितुरादेशात्त्यक्तं राज्यं न तत्पुनः । <br>
ग्रहीष्यामि वृथोक्तेन किमात्मा क्लिश्यते त्वया । । २ <br>
अहं ते सम्प्रदास्यामि करं वैश्यव्रते स्थितः । <br>
भुङ्क्ष्व राज्यमशेषं त्वमिच्छया वा परित्यज । । ३ <br>
इत्युक्तः स तदा पित्रा राजपुत्रो भलनन्दनः । <br>
चकार राज्यं धर्मेण तद्वद्दारपरिग्रहम् । । ४<br>
अव्याहतं तस्य चक्रं पृथिव्यामभवद्द्विज । <br>
न चाधर्मे मनो भूपास्तस्य सर्वेऽभवन्वशे ॥ ५ <br>
तेनेष्टो विधिवद्यज्ञः सम्यक्शास्ति वसुन्धराम् । <br>
स एवैकोऽभवद्भर्त्ता पृथिव्यामरिशासनः । । ६ <br>
अजायत सुतस्तस्य वत्सप्रीरिति नामतः । <br>
पितातिशयितो येन गुणौघेन महात्मना । । ७ <br>
तस्यापि भार्या सौनन्दा विदूरथसुताऽभवत् । <br>
पतिव्रता महाभागा सा प्राप्ता तेन शौर्यतः । । <br>
हत्वा पुरन्दररिपुं कुजंभं दितिजेश्वरम् । । ८ <br>
क्रौष्टुकिरुवाच<br>
भगवंस्तेन सम्प्राप्ता कुजृंभनिधनात्कथम् । <br>
एतदाख्यानमाख्याहि प्रसन्नेनान्तरात्मना । । ९ <br>
मार्कण्डेय उवाच<br>
विदूरथोनाम नृपः ख्यातकीर्तिरभूद्भुवि । <br>
तस्य पुत्रद्वयं जातं सुनीतिः सुमतिस्तथा । । 113.१० <br>
एकदा तु वनं यातो मृगयां स विदूरथः । <br>
ददर्श गर्तं सुमहद्भूमेर्मुखमिवोद्गतम् । । ११ <br>
तं दृष्ट्वा चिन्तयामास किमेतदिति भैरवम् । <br>
पातालविवरं मन्ये नैतद्मूमेश्चिरन्तनम् । । १२ <br>
चिन्तयन्निति तत्रासौ ददर्श विजने वने । <br>
ब्राह्मणं सुव्रतं नाम तपस्विनमुपागतम् । । १३ <br>
स तं पप्रच्छ च नृपः किमेतदिति विस्मितः । <br>
अतिगम्भीरमवनेर्दर्शितान्तर्गतोदरम् । । १४ <br>
ऋषिरुवाच<br>
किन्न वेत्सि महीपाल वागर्थस्त्वं हि मे मतः । <br>
ज्ञेयं सर्वं नरेन्द्रेण वर्तते यन्महीतले । । १५<br>
दानवः सुमहावीर्यो वसत्युग्रो रसातले । <br>
स जृम्भयति यत्पृथ्वीं कुजृम्भः प्रोच्यते ततः । । १६ <br>
क्रियते तेन यत्किञ्चिद्रत्नभूतं महीतले । <br>
त्रिदिवे वा नरपते तं कथं वेत्ति नो भवान् । । १७ <br>
सुनन्दं नाम मुशलं त्वष्ट्रा यन्निर्मितं पुरा । <br>
तज्जहार स दुष्टात्मा तेन हन्ति रणे रिपून् । । १८ <br>
पातालान्तर्गतस्तेन भिनत्ति वसुधामिमाम् । <br>
ततोऽसुराणां सर्वेषां द्वाराणि कुरुतेऽसुरः । । १९ <br>
तेन भिन्नात्र वसुधा सुनन्दमुशलेन तु । <br>
भोक्ष्यते वसुधामेतां तमजित्वा कथं भवान् । । 113.२० <br>
यज्ञान्विध्वंसयत्युग्रो देवानामुपरोधकः । <br>
आप्याययति दैतेयान्स बली मुशलायुधः । । २१ <br>
यद्यरिं घातयस्येनं पातालान्तरगोचरम् । <br>
ततः समस्तवसुधापतिस्त्वं परमेश्वरः । । २२ <br>
मुशलं तस्य बलिनः सौनन्दं प्रोच्यते जनैः । <br>
तथा बलाबलं चैव तं वदन्ति विचक्षणाः । । २३ <br>
तत्तु निर्वीर्यतां याति संस्पृष्टं योषिता नृप । <br>
तस्मिन्दिने द्वितीयेऽह्नि वीर्यवत्तदुदीर्यते । । २४ <br>
न स वेत्ति दुराचारः प्रभावं मुशलस्य तम् । <br>
योषित्कराग्रसंस्पर्शे दोषं वीर्यविशातनम् । । २५<br>
एवं तस्य बलं भूप दानवस्य दुरात्मनः । <br>
मुशलस्य च ते प्रोक्तं यद्युक्तं तत्समाचर । । २६ <br>
आसन्नमेतद्भवतः पुरस्य पृथिवीपते ।<br>
कृतं तेन महारन्ध्रं निश्चिन्तः किं भवान्वृथा । । २७ <br>
इत्युक्त्वा तु गते तस्मिन्पुरं गत्वा महीपतिः । <br>
मन्त्रयामास मन्त्रज्ञैः पुरमध्ये तु मन्त्रिभिः । । २८ <br>
यथाश्रुतमशेषं तत्कथयामास मन्त्रिणाम् । <br>
मुशलस्य प्रभावं च वीर्यशातनमेव च । । २९<br>
तं मन्त्रं क्रियमाणं तु मन्त्रिभिस्तेन भूभृता । <br>
तत्पार्श्ववर्तिनी कन्या शुश्रावाथ मुदावती । । 113.३० <br>
ततः कतिपयाहे तु तां कन्यां वयसान्विताम् । <br>
जहारोपवनाद्दैत्यः कुजृम्भः स सखीवृताम् । । ३१ <br>
तच्छ्रुत्वा स महीपालः क्रोधपर्याकुलेक्षणः । <br>
पुत्रावुवाच त्वरितं गच्छतं वनकोविदौ । । ३२ <br>
निर्विन्ध्यायास्तटे गर्तस्तेन गत्वा रसातलम् । <br>
स हन्यतां योऽपहर्ता मुदावत्याः सुदुर्मतिः । । ३३ <br>
मार्कण्डेय उवाच<br>
ततस्तौ तत्सुतौ प्राप्य तं गर्त्तं तत्पदानुगौ । <br>
युयुधाते कुजृम्भेण स्वसैन्येनातिकोपितौ । । ३४ <br>
ततः परिघनिस्त्रिंशशक्तिशूलपरश्वधैः । <br>
बाणैश्चाविरतं युद्धं तेषामासीत्सुदारुणम् । । ३५ <br>
ततो मायाबलवता तेन दैत्येन तावुभौ । <br>
राजपुत्रौ रणे बद्धौ निहताशेषसैनिकौ । । ३६ <br>
तच्छ्रुत्वा स महीपालः प्राहेदं सर्वसैनिकान् । <br>
बद्धपुत्रः परामार्तिमुपेतो मुनिसत्तम । । ३७ <br>
यस्तं निहत्य दैतेयं मोचयिष्यति मे सुताम् । <br>
तस्याहं सम्प्रदास्यामि तामेवायतलोचनाम् । । ३८ <br>
इत्येवं घोषयांचक्रे स राजा स्वपुरे तदा । <br>
निराशः पुत्रतनयाबन्धमोक्षाय वै मुने । । ३९ <br>
ततः शुश्राव <a class="external text" href="https://sa.wikisource.org/s/1zvi">वत्सप्री</a>र्भलन्दनसुतो हि तत् । <br>
आघोष्यमाणं बलवान्कृतास्त्रः शौर्यसंयुतः । । 113.४० <br>
स चागम्याभिवाद्यैनं प्राह पार्थिवसत्तमम् । <br>
विनयावनतो भूत्वा पितुर्मित्रमनुत्तमम् । । ४१ <br>
आज्ञापयाशु मामेव तनयौ मोचयामि ते । <br>
तवैव तेजसा हत्वा तं दैत्यं तनयां च ते । । ४२<br>
मार्कण्डेय उवाच<br>
स तं मुदा परिष्वज्य प्रियसख्युरथात्मजम् । <br>
गम्यतामिति संसिद्ध्यै वत्सेत्याह स पार्थिवः । । ४३ <br>
स्थाने स्थास्यति मे वत्सो यद्येवं कुरुते विधिम् । <br>
वत्सैतत्क्रियतामाशु यद्युत्साहि मनस्तव । । ४४ <br>
मार्कण्डेय उवाच<br>
ततः सखड्गः सधनुर्बद्धगोधाङ्गुलित्रवान् । <br>
जगाम वीर पातालं तेन गर्तेन सत्वरः । । ४५ <br>
ततो ज्यास्वनमत्युग्रं स चक्रे पार्थिवात्मजः । <br>
येन पातालमखिलमासीदापूरितान्तरम् । । ४६ <br>
ततो ज्यास्वनमाकर्ण्य कुजृम्भो दानवेश्वरः । <br>
आजगामातिकोपेन स्वसैन्यपरिवारितः । । ४७ <br>
ततो युद्धमभूत्तस्य तेन पार्थिवसूनुना । <br>
ससैन्यस्य ससैन्येन बलिनो बलशालिना । । ४८ <br>
दिनानि त्रीणि स यदा योधितस्तेन दानवः । <br>
ततः कोपपरीतात्मा मुसलायाभ्यधावत । । ४९ <br>
गन्धैर्माल्यैस्तथा धूपैः पूज्यमानः स तिष्ठति । <br>
अन्तःपुरे महाभाग प्रजापतिविनिर्मितः । । 113.५० <br>
ततो विज्ञातमुशलप्रभावा सा मुदावती । <br>
पस्पर्श मुशलश्रेष्ठमतिनम्रशिरोधरा । । ५१ <br>
पुनर्यावत्स गृह्णाति मुशलं तं महासुरः । <br>
तावत्सा वन्दनव्याजात्पस्पर्शानेकशः शुभा । । ५२ <br>
ततः स गत्वा युयुधे मुसलेनासुरेश्वरः । <br>
व्यर्था मुशलपातास्ते संजग्मुस्तेषु शत्रुषु । । ५३ <br>
परमास्त्रे तु निर्वीर्ये सौनन्दे मुशले मुने । <br>
अस्त्रैः शस्त्रैश्च दैतेयः सोऽयुध्यत रणेऽरिणा । । ५४ <br>
शस्त्रास्त्रैर्नः समस्तस्य राजपुत्रस्य सोऽसुरः । <br>
मुशलेन बलं तस्य तच्च तन्व्या निराकृतम् । । ५५<br>
ततः पराजित्य स भूपसूनुरस्त्राणि शस्त्राणि च दानवस्य ।<br>
चकार सद्यो विरथं ततश्च सचर्मखड्गः पुनरप्यधावत् । । ५६<br>
तमापतन्तं रभसाऽभ्युदीर्णं विस्पष्टकोपं त्रिदशेन्द्रशत्रुम् ।<br>
शस्त्रेण वह्नेर्भुवि राजपुत्रौ जघान कालानलसप्रभेण । । ५७<br>
स पावकास्त्रेण हृदि क्षतो भृशं तत्याज देहं त्रिदशारिरात्मनः ।<br>
बभूव सद्यश्च महोरगाणां रसातलान्तेषु महानथोत्सवः । । ५८<br>
ततोऽपतत्पुष्पवृष्टिर्महीपालसुतोपरि । <br>
जगुर्गन्धर्वपतयो देववाद्यानि सस्वनुः । । ५९ <br>
स चापि राजपुत्रस्तं हत्वा तौ नृपतेः सुतौ । <br>
मोचयामास तन्वङ्गी तां च कन्यां मुदावतीम् । । 113.६० <br>
तच्चापि मुसलं तस्मिन्कुजृम्भे विनिपातिते । <br>
जग्राह नागाधिपतिरनन्तः शेषसंज्ञितः । । ६१ <br>
तस्याश्च परितुष्टोऽसौ शेषः सर्वोरगेश्वरः । <br>
मुदावत्या मुदाध्यातमनोवृत्तिस्तपोधनः । । ६२ <br>
सुनन्दमुसलस्पर्शं यच्चकार पुनः पुनः । <br>
योषित्करतलस्पर्शप्रभावज्ञातिशोभना । । ६३ <br>
मुदावत्यास्ततो नाम नागराजस्तदाकरोत् । <br>
सुनन्दामिति सानन्दं सौनन्दगुणजं द्विज । । ६४ <br>
स चापि राजपुत्रस्तां भ्रातृभ्यां सहितां पितुः । <br>
समीपमानिनायाशु प्रणिपत्याह चैव तम् । । ६५ <br>
आनीतौ तनयौ तात तथैवेयं मुदावती । <br>
तवाज्ञया मयान्यद्यत्कर्तव्यं तत्समादिश । । ६६ <br>
मार्कण्डेय उवाच<br>
ततः प्रहर्षसम्पूर्णहृदयः स महीपतिः । <br>
साधुसाध्वित्यथाहोच्चैर्वत्स वत्सेति शोभनम् । । ६७<br>
सभाजितोऽस्मि त्रिदशैर्वत्साहं कारणैस्त्रिभिः । <br>
त्वं जामाता च यत्प्राप्तो यच्चारिर्विनिपातितः । । ६८ <br>
आगतान्यक्षतान्यत्र यच्चापत्यानि मे पुनः । <br>
तद्गृहाणाद्य शस्तेऽह्नि पाणिमस्या मयोदितम् । । ६९ <br>
त्वं राजपुत्र चार्वङ्ग्याः कन्याया दुहितुर्मम । <br>
मुदावत्या मुदा युक्तः सत्यवाक्यं कुरुष्व माम् । । 113.७० <br>
राजपुत्र उवाच<br>
तातस्याज्ञा मया कार्या यद्ब्रवीषि करोमि तत् । <br>
त्वमेव तात जानीषे नैवात्राधिकृता वयम् । । ७१ <br>
मार्कण्डेय उवाच<br>
ततस्तयोः स राजेन्द्रश्चक्रे वैवाहिकं क्रमम् । <br>
मुदावत्याश्च दुहितुर्भलन्दनसुतस्य वै । । ७२ <br>
ततः स तया रेमे वत्सप्रीर्नवयौवनः । <br>
रमणीयेषु देशेषु प्रासादशिखरेषु च । । ७३ <br>
कालेन गच्छता वृद्धः पिता तस्य भलन्दनः । <br>
वनं जगाम वत्सप्रीः स बभूव महीपतिः । । ७४ <br>
इयाज यज्ञान्सततं प्रजा धर्मेण पालयन् । <br>
पुत्रवत्पाल्यमानास्तु प्रजास्तेन महात्मना । । ७५ <br>
ववृधुर्विषये तस्य न चाभूद्वर्णसङ्करः । <br>
न दस्युव्यालदुर्वृत्तभयमासीच्च कस्यचित् । । <br>
नोपसर्गभयं चैव तस्मिञ्छासति भूपतौ । । ७६ <br>
इति श्रीमार्कण्डेयपुराणे भलन्दनवत्सप्रीचरितं नाम त्रयोदशाधिकशततमोऽध्यायः । ११३ ।<br>
114<br>
अथ चतुर्दशाधिकशततमोऽध्यायः<br>
खनित्रचरित्रवर्णनम्<br>
मार्कण्डेय उवाच<br>
तस्य तस्यां सुनन्दायां पुत्रा द्वादश जज्ञिरे । <br>
प्रांशुः प्रवीरः शूरश्च सुचक्रो विक्रमः क्रमः । । १ <br>
बली बलाकश्चण्डश्च प्रचण्डश्च सुविक्रमः । <br>
सुनयश्च महाभागाः सर्वे संग्रामजित्तमाः । । २ <br>
तेषां ज्येष्ठो महावीर्यः प्रांशुरासीन्नराधिपः । <br>
इतरे भृत्यवत्तस्य बभूवुर्वशवर्त्तिनः । । ३ <br>
तस्य यज्ञे द्विजत्यक्तैरनेकैर्द्रव्यराशिभिः । <br>
न्यूनवर्णविसृष्टैश्च सत्यनामा वसुन्धरा । । ४ <br>
सम्यक्पालयतस्तस्य प्रजाः पुत्रानिवौरसान् । <br>
योऽभूद्धनचयः कोशे तेन निष्पादितास्तु ये । । ५ <br>
क्रतवः शतं सहस्रास्ते तेषां संख्या न विद्यते । <br>
अयुताद्येन कोटीभिर्न च पद्मादिभिर्मुने । । ६ <br>
प्रजातिस्तस्य षुत्रोऽभूद्यस्य यज्ञे शतक्रतुः । <br>
अवाप्य तृप्तिमतुलां यज्ञभागैः सुरैः सह । । ७ <br>
दानवानां सुवीर्याणां जघान नवतीर्नव । <br>
बलं च बलिनां श्रेष्ठो जम्भं चासुरसत्तमम् । । ८ <br>
अन्यांश्च सुमहावीर्यानाजघानामरद्विषः । <br>
प्रजातेस्तनयाः पञ्च खनित्रप्रमुखा मुने । । ९ <br>
तेषां खनित्रो राजाभूत्प्रख्यातो निजविक्रमैः । <br>
स शान्तः सत्यवाक्छूरः सर्वप्राणिहिते रतः । । 114.१० <br>
स्वधर्माभिरतो नित्यं वृद्धसेवी बहुश्रुतः । <br>
वाग्मी विनयसम्पन्नः कृतास्त्रोऽप्यविकत्थनः । । ११ <br>
सर्वलोकप्रियो नित्यमुवाचैतदहर्निशम् । <br>
नन्दन्तु सर्वभूतानि स्निह्यन्तु विजनेष्वपि । । १२<br>
स्वस्त्यस्तु सर्वभूतेषु निरातङ्कानि सन्तु च । <br>
मा व्याधिरस्तु भूतानामाधयो न भवन्तु च । । १३ <br>
मैत्रीमशेषभूतानि पुष्यन्तु सकले जने । <br>
शिवमस्तु द्विजातीनां प्रीतिरस्तु परस्परम् । । १४ <br>
समृद्धिः सर्ववर्णानां सिद्धिरस्तु च कर्मणाम् । <br>
भो लोकाः सर्वभूतेषु शिवा वोऽस्तु सदा मतिः । । १५ <br>
यथात्मनि यथा पुत्रे हितमिच्छथ सर्वदा । <br>
तथा समस्तभूतेषु वर्त्तध्वं हितबुद्धयः । । १६ <br>
एतद्वो हितमत्यन्तं को वा कस्यापराध्यते । <br>
यत्करोत्यहितं किञ्चित्कस्यचिन्मूढमानसः । । १७ <br>
तं समभ्येति तन्न्यूनं कर्तृगामिफलं यतः । <br>
इति मत्वा समस्तेषु भो लोका हितबुद्धयः । । १८ <br>
सन्तु मा लौकिकं पापं लोकाः प्राप्स्यथ वै बुधाः । <br>
यो मेऽद्य स्निह्यते तस्य शिवमस्तु सदा भुवि । । १९ <br>
यश्च मां द्वेष्टि लोकेऽस्मिन्सोऽपि भद्राणि पश्यतु । <br>
एवं स्वरूपः पुत्रोऽभूत्खनित्रस्तस्य भूपते । । 114.२० <br>
समस्तगुणसम्पन्नः श्रीमानब्जदलेक्षणः । <br>
तेन ते भ्रातरः प्रीत्या पृथग्राज्येषु योजिताः । । २१ <br>
स्वयं च पृथिवीमेतां बुभुजे सागराम्बराम् । <br>
प्राच्यां तेन कृतः शौरिर्दक्षिणस्यामुदावसुः । । २२ <br>
दिशि प्रतीच्यां मुनय उत्तरस्यां महारथाः । <br>
तेषां तस्य च भूपस्य पृथग्गोत्राः पुरोहिताः । । २३ <br>
बभूवुर्मुनयश्चैव मन्त्रिवंशक्रमागताः । <br>
शौरेरत्रिकुलोद्भूतः सुहोत्रो नाम वै द्विजः । । २४ <br>
उदावसोः कुशावर्त्तो गौतमान्वयजोऽभवत् । <br>
काश्यपः प्रमतिर्नाम सुनयस्य पुरोहितः । । २५ <br>
महारथस्य वासिष्ठः पुरोधाऽभून्महीभृतः । <br>
बुभुजुस्ते स्वराज्यानि चत्वारोऽपि नराधिपाः । । २६ <br>
खनित्रश्चाधिपस्तेषामशेषवसुधाधिपः । <br>
तेषु भ्रातृष्वशेषेषु खनित्रः स महीपतिः । । २७<br>
प्रजासु च समस्तासु पुत्रेष्विव सदा हितः । <br>
एकदा मन्त्रिणा शौरिः स प्रोक्तो विश्ववेदिना । । २८ <br>
विविक्ते पृथिवीपाल किञ्चिद्वक्तव्यमस्ति नः । <br>
यस्येयं पृथिवी कृत्स्ना यस्य भूपा वशानुगाः । । २९ <br>
स राजा तस्य पुत्रश्च तत्पौत्राश्चान्वयस्ततः । <br>
इतरे भ्रातरस्तस्य प्राक्त्वल्पविषयाधिपाः । । 114.३० <br>
तत्पुत्राश्चाल्पकास्तस्मात्तत्पौत्राश्चाल्पकाल्पकाः । <br>
कालेन ह्रासमासाद्य पुरुषात्पुरुषान्तरम् । । ३१ <br>
कृष्योपजीविनो भूप भवन्तीति तदन्वयाः । <br>
नोद्धारं कुरुते भ्राता भ्रातृस्नेहबलार्पणः । । ३२ <br>
स्नेहः कः पृथिवीपाल परयोर्भ्रातृपुत्रयोः । <br>
तत्पुत्रयोः परतरा मतिर्भवति पार्थिव । । ३३ <br>
तत्पुत्रः केन कार्येण प्रीतियुक्तो भविष्यति । <br>
अथवा येन तेनैव सन्तोषं कुरुते नृपः । । ३४ <br>
क्रियते तत्किमर्थं तु भूपैर्मन्त्रिपरिग्रहः । <br>
भुज्यते सकलं राज्यं मया ते मन्त्रिणा सता । । ३५ <br>
तत्किं मुधा धारयसे सन्तोषं कुरुते यदि । <br>
कार्यनिष्पादकं राज्यं करणं कर्तुरिष्यते । । ३६ <br>
राज्यलब्धुश्च ते कार्यं त्वं कर्त्ता करणं वयम् । <br>
सोऽस्माभिः करणै राज्यं पितृपैतामहं कुरु । । <br>
फलप्रदा भविष्यामः परलोकेन ते वयम् । । ३७ <br>
राजोवाच<br>
ज्येष्ठो भ्राता महीपालो वयं तस्यानुजा यतः । <br>
ततः स भुङ्क्ते पृथिवीं वयं चाल्पवसुन्धराम् । । ३८<br>
वयं तु भ्रातरः पञ्च पृथ्वी चैका महामते । <br>
अतोऽस्याः पृथगैश्वर्यं कथं कृत्स्नं भविष्यति । । ३९ <br>
विश्ववेद्युवाच<br>
एवमेतद्भवत्वत्र यद्येका वसुधा नृप । <br>
तां त्वमेवाभिपद्यस्व ज्येष्ठः शास्तु यथा भवान् । । 114.४० <br>
सर्वाधिपत्यः सर्वेभ्यो भव त्वमखिलेश्वरः । <br>
यतन्ते च यथाहं ते तेषामपि हि मन्त्रिणः । । ४१ <br>
राजोवाच<br>
ज्येष्ठो राजा यथा प्रीत्या भजतेऽस्मान्सुतानिव । <br>
कथं तस्य करिष्यामि ममत्वं जगतीगतम् । । ४२ <br>
विश्ववेद्युवाच<br>
राज्ये स्थितः पूजयेथा ज्येष्ठं भूपार्हणैर्धनैः । <br>
कनिष्ठज्येष्ठता केयं राज्यं प्रार्थयतां नृणाम् । । ४३ <br>
मार्कण्डेय उवाच<br>
तथेति च प्रतिज्ञाते भूभुजा तेन सत्तम । <br>
विश्ववेदी ततो मन्त्री तद् भ्रातॄननयद्वशम् । । ४४ <br>
तेषां पुरोहितांश्चैव आत्मनः शान्तिकादिषु । <br>
नियोजयामास ततः खनित्रस्याभिचारके । । ४५ <br>
विभेद तस्य निभृतान्सामदानादिभिस्तथा । <br>
चक्रे च परमोद्योगं निजदण्डप्रभावने । । ४६ <br>
आभिचारिकमत्युग्रमहन्यहनि कुर्वताम् । <br>
पुरोधसां चतुर्णां च जज्ञे कृत्याचतुष्टयम् । । ४७ <br>
विकरालं महावक्त्रमतिभीषणदर्शनम् । <br>
समुद्यतमहाशूलं प्रभूतमतिदारुणम् । । ४८<br>
ततस्तदागतं तत्र खनित्रो यत्र पार्थिवः । <br>
निरस्तं चाप्यदुष्टस्य तस्य पुण्यचयेन तत् । । ४९ <br>
कृत्याचतुष्टयं तेषु निपपात दुरात्मसु । <br>
पुरोहितेषु भूपानां तथा वै विश्ववेदिनि । । 114.५० <br>
ततो निहन्त्या निर्दग्धाः कृत्यया ते पुरोहिताः । <br>
विश्ववेदी तथा मन्त्री स शौरेर्दुष्टमन्त्रदः । । ५१ <br>
इति श्रीमार्कण्डेयपुराणे खनित्रचरित्रे चतुर्दशाधिकशततमोऽध्यायः । ११४ ।<br>
115<br>
अथ पञ्चदशाधिकशततमोऽध्यायः<br>
खनित्रचरित्रवर्णनम्<br>
मार्कण्डेय उवाच<br>
ततः समस्तलोकस्य विस्मयः सोऽभवन्महान् । <br>
यदेककालं नेशुस्ते पृथक्पुरनिवासिनः । । १ <br>
ततः शुश्राव निधनं यातान्भ्रातृपुरोहितान् । <br>
मन्त्रिणं च तथा भ्रातुर्दग्धं तं विश्ववेदिनम् । । २ <br>
किमेतदिति सोऽतीव विस्मितो मुनिसत्तम । <br>
खनित्रोऽभून्महाराजो नाजानात्तच्च कारणम् । । ३ <br>
ततो वसिष्ठं पप्रच्छ स राजा गृहमागतम् । <br>
यत्कारणं विनेशुस्ते भ्रातृमन्त्रिपुरोहिताः । । ४ <br>
तेन पृष्टस्तदा प्राह यथा वृत्तं महामुनिः । <br>
यच्छौरिमन्त्रिणा प्रोक्तं यच्च शौरिरुवाच तम् । । ५ <br>
यथा चानुष्ठितं तेन भ्रातॄणां भेदकारि वै । <br>
मन्त्रिणा तेन दुष्टेन यच्चक्रुश्च पुरोहिताः । । ६ <br>
यन्निमित्तं विनेशुस्ते अपापस्यापकारिणः । <br>
पुरोहितास्तस्य राज्ञः शत्रावपि दयावतः । । ७<br>
स तच्छ्रुत्वा ततो राजा हा हतोऽस्मीति वै वदन् । <br>
निनिन्दात्मानमत्यर्थं वसिष्ठस्याग्रतो द्विज । । ८ <br>
राजोवाच<br>
धिङ्मामपुण्यसंस्थानमल्पभाग्यमशोभनम् । <br>
दैवदोषकृतं पापं सर्वलोकविगर्हितम् । । ९ <br>
मन्निमित्तं विनष्टं तत्तद्ब्राह्मणचतुष्टयम् । <br>
मत्तः कोऽन्यः पापतरो भविष्यति पुमान्भुवि । । 115.१० <br>
नाभविष्यं यदि पुमानहमत्र महीतले । <br>
ततस्ते न विनश्येयुर्मम भ्रातृपुरोहिताः । । ११ <br>
धिग्राज्यं धिक्च मे जन्म भूभुजां महतां कुले । <br>
कारणत्वं गतो योऽहं विनाशस्य द्विजन्मनाम् । । १२  <br>
कुर्वन्तः स्वामिनां तेऽथ भ्रातॄणां मम याजकाः । <br>
नाशं ययुर्न दुष्टास्ते दुष्टोऽहं नाशकारणे । । १३ <br>
किं करोमि क्व गच्छामि नान्यो मत्तो हि पापकृत् । <br>
पृथिव्यामस्ति हेतुत्वं द्विजनाशस्य योगतः । । १४ <br>
इत्थमुद्विग्नहृदयः खनित्रः पृथिवीपतिः । <br>
वनं यियासुः पुत्रस्य कृतवानभिषेचनम् । । १५ <br>
अभिषिच्य सुतं राज्ये क्षुपसंज्ञं महीपतिः । <br>
भार्याभिस्तिसृभिः सार्धं तपसे स वनं ययौ । । १६ <br>
तत्रागत्वा तपस्तेपे वानप्रस्थविधानवित् । <br>
शतानि त्रीणि वर्षाणां सार्द्धानि नृपसत्तमः । । १७ <br>
तपसा क्षीणदेहस्तु राजवर्यो द्विजोत्तम । <br>
निगृह्य सर्वस्रोतांसि तत्याजासून्वनेचरः । । १८ <br>
ततः पुण्यान्ययौ लोकान्सर्वकामदुहोऽक्षयान् । <br>
अश्वमेधादिभिर्यज्ञैरवाप्या ये नराधिपैः । । १९ <br>
भार्याश्च तस्य तास्तिस्रः समन्तेनैव तत्यजुः । <br>
प्राणानवापुः सालोक्यं तेनैव सुमहात्मना । । 115.२०<br>
एतत्खनित्रचरितं श्रुतं कल्मषनाशनम् । <br>
पठतां च महाभाग क्षुपस्यातो निशामय । । २१ <br>
इति श्रीमार्कण्डेयपुराणे खनित्रचरितसमाप्तिर्नाम पञ्चदशाधिकशततमोऽध्यायः । ११५ । <br>
<br>
</span>
</p>
</div>
<!-- 
NewPP limit report
Parsed by mw2301
Cached time: 20230930130932
Cache expiry: 1814400
Reduced expiry: false
Complications: []
CPU time usage: 0.022 seconds
Real time usage: 0.027 seconds
Preprocessor visited node count: 65/1000000
Post‐expand include size: 1379/2097152 bytes
Template argument size: 1294/2097152 bytes
Highest expansion depth: 4/100
Expensive parser function count: 0/500
Unstrip recursion depth: 1/20
Unstrip post‐expand size: 69160/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    2.299      1 फलकम्:Header
100.00%    2.299      1 -total
-->

<!-- Saved in parser cache with key sawikisource:pcache:idhash:60685-0!canonical and timestamp 20230930130932 and revision id 232285. Rendering was triggered because: page-view
 -->
