<p>21(19)
एकविंशोऽध्यायः
</p>
<dl><dt>पितोवाच</dt></dl>
<p>गालवेन समं गत्वा नृपपुत्रेण तेन यत् ।<br>
कृतं तत् कथ्यतां पुत्रौ विचित्रा युवयोः कथा॥२१.१॥<br>
</p><p><br>
पुत्रावूचतुः
</p><p>स गालवाश्रमे रम्ये तिष्ठन् भूपालनन्दनः ।<br>
सर्वविघ्रोपशमनं चकार ब्रह्मवादिनाम्॥२१.२॥<br>
</p><p>वीरं कुवलयाश्वं तं वसन्तं गालवाश्रमे ।<br>
मदावलेपोपहतो नाजानाद्दानवाधमः॥२१.३॥<br>
</p><p>ततस्तं गालवं विप्रं सन्ध्योपासनतत्परम् ।<br>
शौकरं रूपमास्थाय प्रधर्षयितुमागतम्॥२१.४॥<br>
</p><p>मुनिशिष्यैरथोत्क्रुष्टे शीघ्रमारुह्य तं हयम् ।<br>
अन्वधावद्वराहं तं नृपपुत्रः शरासनी॥२१.५॥<br>
</p><p>आजघान च बाणेन चन्द्रार्धाकारवर्चसा ।<br>
आकृष्य बलवच्चापं चारुचित्रोपशोभितम्॥२१.६॥<br>
</p><p>नाराचाभिहतः शीघ्रमात्मत्राणपरो मृगः ।<br>
गिरिपादपसम्बाधां सोऽन्वक्रामन्महाटवीम्॥२१.७॥<br>
</p><p>तमन्वधावद्वेगेन तुरगोऽसौ मनोजवः ।<br>
चोदितो राजपुत्रेण पितुरादेशकारिणा॥२१.८॥<br>
</p><p>अतिक्रम्याथ वेगेन योजनानि सहस्रशः ।<br>
धरण्यां विवृते गर्ते निपपात लघुक्रमः॥२१.९॥<br>
</p><p>तस्यानन्तरमेवाशु सोऽप्यश्वी नृपतेः सुतः ।<br>
निपपात महागर्ते तिमिरौघसमावृते॥२१.१०॥<br>
</p><p>ततो नादृश्यत मृगः स तस्मिन् राजसूनुना ।<br>
प्रकाशञ्च स पातालमपश्यत् तत्र नापि नम्॥२१.११॥<br>
</p><p>ततोऽपश्यत् स सौवर्ण-प्रासादशतसंकुलम् ।<br>
पुरन्दरपुरप्रख्यं पुरं प्राकारशोभितम्॥२१.१२॥<br>
</p><p>तत् प्रविश्य स नापश्यत् तत्र कञ्चिन्नरं पुरे ।<br>
भ्रमता च ततो दृष्टा तत्र योषित् त्वरान्विता॥२१.१३॥<br>
</p><p>सा पृष्टा तेन तन्वङ्गी प्रस्थिता केन कस्य वा ।<br>
नोवाच किञ्चित् प्रासादमारुरोह च भामिनी॥२१.१४॥<br>
</p><p>सोऽप्यश्वमेकतो बद्ध्वा तामेवानुससार वै ।<br>
विस्मयोत्फुल्लनयनो निः शङ्को नृपतेः सुतः॥२१.१५॥<br>
</p><p>ततोऽपश्यत् सुविस्तीर्णे पर्यङ्के सर्वकाञ्चने ।<br>
निषण्णां कन्यकामेकां कामयुक्तां रतीमिव॥२१.१६॥<br>
</p><p>विस्पष्टेन्दुमुखीं सुभ्रूं पीनश्रोणिपयोधराम् ।<br>
बिम्बाधरोष्ठीं नन्वङ्गीं नीलोत्पलविलोचनाम्॥२१.१७॥<br>
</p><p>रक्ततुङ्गनखीं श्यामां मृद्वीं ताम्रकराङ्घ्रिकाम् ।<br>
करभोरुं सुदशनां नीलसूक्ष्मस्थिरालकाम्॥२१.१८॥<br>
</p><p>तां दृष्ट्वा चारुसर्वाङ्गीमनङ्गाङ्गलतामिव ।<br>
सोऽमन्यत् पार्थिवसुतस्तां रसातलदेवताम्॥२१.१९॥<br>
</p><p>सा च दृष्ट्वैव तं बाला नीलकुञ्चितमूर्धजम् ।<br>
पीनोरुस्कन्धबाहुं तममंस्त मदनं शुभा॥२१.२०॥<br>
</p><p>उत्तस्थौ च महाभागा चित्तक्षोभमवाप्य सा ।<br>
लज्जाविस्मयदैन्यानां सद्यस्तन्वी वशं गता॥२१.२१॥<br>
</p><p>कोऽयं देवो नु यक्षो वा गन्धर्वो वोरगोऽपि वा ।<br>
विद्याधरो वा सम्प्राप्तः कृतपुण्यरतिर्नरः॥२१.२२॥<br>
</p><p>एवं विचिन्त्य वहुधा निश्वस्य च महीतले ।<br>
उपविश्य ततो भेजे सा मूर्च्छां मदिरक्षणा॥२१.२३॥<br>
</p><p>सोऽपि कामशराघातमवाप्य नृपतेः सुतः ।<br>
तां समाश्वासयामास न भेतव्यमिति ब्रुवन्॥२१.२४॥<br>
</p><p>सा च स्त्री या तदा दृष्टा पूर्वं तेन महात्मना ।<br>
तालवृन्तमुपादाय पर्यवीजयदाकुला॥२१.२५॥<br>
</p><p>समाश्वास्य तदा पृष्टा तेन संमोहकारणम् ।<br>
किञ्चिल्लज्जान्विता बाला तस्याः सख्युर्न्यवेदयत्॥२१.२६॥<br>
</p><p>सा चास्मै कथयामास नृपपुत्राय विस्तरात् ।<br>
मोहस्य कारणं सर्वं तद्दर्शनसमुद्भवम् ।<br>
यथा तया समाख्यातं तद्वृत्तान्तञ्च भामिनी॥२१.२७॥<br>
</p><p><br>
</p>
<dl><dt>स्त्र्युवाच</dt></dl>
<p>विश्वावसुरिति ख्यातो दिवि गन्धर्वराट् प्रभो ।<br>
तस्येयमात्मजा सुभ्रूर्नाम्नरा ख्याता मदालसा॥२१.२८॥<br>
</p><p>वज्रकेतोः सुतश्चोग्रो दानवोऽरिविदारणः ।<br>
पातालकेतुर्विख्यातः पातालान्तरसंश्रयः॥२१.२९॥<br>
</p><p>तेनेयमुद्यानगता कृत्वा मायां तमोमयीम् ।<br>
अपहृत्य मयां हीना बाला नीता दुरात्मना॥२१.३०॥<br>
</p><p>आगामिन्यां त्रयोदश्यामुद्वक्ष्यति किलासुरः ।<br>
स तु नार्हति चार्वङ्गीं शूद्रो वेदश्रुतीमिव॥२१.३१॥<br>
</p><p>अतीते च दिने बालामात्मव्यापदनोद्यताम् ।<br>
सुरभिः प्राह नायं त्वं प्राप्स्यते दानवाधमः॥२१.३२॥<br>
</p><p>मर्त्यलोकमनुप्राप्तं य एनं छेत्स्यते शरैः ।<br>
सते भर्ता महाभागे अचिरेण भविष्यति॥२१.३३॥<br>
</p><p>अहं चास्याः सखी नाम्नरा कुण्डलेति मनस्विनी ।<br>
सुता विन्ध्यवतः पत्नी वीरपुष्करमालिनः॥२१.३४॥<br>
</p><p>हते भर्तरि शुम्भेन तीर्थात् तीर्थमनुव्रता ।<br>
चरामि दिव्यया गत्या परलोकार्थमुद्यता॥२१.३५॥<br>
</p><p>पातालकेतुर्दुष्टात्मा वाराहं वपुरास्थितः ।<br>
केनापि विद्धो बाणेन मुनीनां त्राणकारणात्॥२१.३६॥<br>
</p><p>तञ्चाहं तत्त्वतोऽन्विष्य त्वरिता समुपागता ।<br>
सत्यमेव स केनापि ताडितो दानवाधमः॥२१.३७॥<br>
</p><p>इयञ्च मूर्च्छामगमत् कारणं यत् शृणुष्व तत् ।<br>
त्वयि प्रीतिमती बाला दर्शनादेव मानद॥२१.३८॥<br>
</p><p>देवपुत्रोपमे चारु-वाक्यादिगुणशालिनि ।<br>
भर्या चान्यस्य विहिता येन विद्धः स दानवः॥२१.३९॥<br>
</p><p>एतस्मात् कारणान्मोहं महान्तमियमागता ।<br>
यावज्जीवं च तन्वङ्गी दुः खमेवोपभोक्ष्यते॥२१.४०॥<br>
</p><p>त्वय्यस्या हृदयं रागि भर्ता चान्यो भविष्यति ।<br>
यावज्जीवमतो दुः खं सुरभ्या नान्यथा वचः॥२१.४१॥<br>
</p><p>अहं त्वस्याः प्रभी प्रीत्या दुः खितात्र समागता ।<br>
यतो विशेषो नैवास्ति स्वसखी-निजदेहयोः॥२१.४२॥<br>
</p><p>यद्येषाभिमतं वीरं पतिमाप्नोति शोभना ।<br>
ततस्तपस्त्वहं कुर्यां निर्व्यलीकेन चेतसा॥२१.४३॥<br>
</p><p>त्वन्तु को वा किमर्थं वा सम्प्राप्तोऽत्र महामते ।<br>
देवो दैत्यो नु गन्धर्वः पन्नगः किन्नरोऽपि वा॥२१.४४॥<br>
</p><p>न ह्यत्र मानुषगतिर्न चेदृङ्मानुषं वपुः ।<br>
तत्त्वमाख्याहि कथितं यथैवावितथं मया॥२१.४५॥<br>
</p><p><br>
</p>
<dl><dt>कुवलयाश्व उवाच</dt></dl>
<p>यन्मां पृच्छसि धर्मज्ञे कस्त्वं किं वा समागतः ।<br>
तच्छृणुष्वामलप्रज्ञे कथयाम्यादितस्तव॥२१.४६॥<br>
</p><p>राज्ञः शत्रुजितः पुत्रः पित्रा सम्प्रेषितः शुभे ।<br>
मुनिरक्षणमुद्दिश्य गालवाश्रममागतः॥२१.४७॥<br>
</p><p>कुर्वतो मम रक्षाञ्च मुनीनां धर्मचारिणाम् ।<br>
विघ्नार्थमागतः कोषऽपि शौकरं रूपमास्थितः॥२१.४८॥<br>
</p><p>मया स विद्धो बाणेन चन्द्रार्धाकारवर्च्चसा ।<br>
अपक्रान्तोऽतिवेगेन तमस्म्यनुगतो हयी॥२१.४९॥<br>
</p><p>पपात सहसा गर्ते सक्रीडोऽश्वश्च मामकः ।<br>
सोऽहमश्वं समारूढस्तमस्येकः परिभ्रमन्॥२१.५०॥<br>
</p><p>प्रकाशमासादितवान् दृष्टा च भवती मया ।<br>
पृष्टया च न मे किञ्चिद्भवत्या दत्तमुत्तरम्॥२१.५१॥<br>
</p><p>त्वाञ्चैवानुप्रविष्टोऽहमिमं प्रासादमुत्तमम् ।<br>
इत्येतत् कथितं सत्यं न देवोऽहं न दानवः॥२१.५२॥<br>
</p><p>न पन्नगो न गन्धर्वः किन्नरो वा शुचिस्मिते ।<br>
समस्ता पूज्यपक्षो वै देवाद्या मम कुण्डले ।<br>
मनुष्योऽस्मि विशङ्का ते न कर्तव्यात्र कर्हिचित्॥२१.५३॥<br>
</p><p><br>
पुत्रावूचतुः
</p><p>ततः प्रहृष्टा सा कन्या सखीवदनमुत्तमम् ।<br>
लज्जाजडं वीक्षमाणा किञ्चिन्नोवाच भामिनी॥२१.५४॥<br>
</p><p>सा सखी पुनरप्येनां प्रहृष्टा प्रत्युवाच ह ।<br>
यथावत् कथितं तेन सुरभ्या वचनानुगे॥२१.५५॥<br>
</p><p><br>
</p>
<dl><dt>कुण्डलोवाच</dt></dl>
<p>वीर सत्यमसन्दिग्धं भवताभिहितं वचः ।<br>
नान्यत्र हृदयन्त्वस्या दृष्ट्वा स्थैर्यं प्रयास्यति॥२१.५६॥<br>
</p><p>चन्द्रमेवाधिका कान्तिः समुपैति रविं प्रभा ।<br>
भूतिर्धन्यं धृतिर्धोरं क्षान्तिरभ्येति चोत्तमम्॥२१.५७॥<br>
</p><p>त्वयैव विद्धोऽसन्दिग्धं स पापो दानवाधमः ।<br>
सुरभिः सा गवां माता कथं मिथ्या वदिष्यति॥२१.५८॥<br>
</p><p>तद्धन्येयं सभाग्या च त्वत्सम्बन्धं समेत्य वै ।<br>
कुरुष्व वीर यत् कार्यं विधिनैव समाहितम्॥२१.५९॥<br>
</p><p><br>
पुत्रावूचतुः
</p><p>परवानहमित्याह राजपुत्रः सतां पितुः ।<br>
सा च तं चिन्तयामास तुम्बुरुं तत्कुले गुरुम्॥२१.६०॥<br>
</p><p>स चापि तत्क्षणात् प्राप्तः प्रगृहीतसमित्कुशः ।<br>
मदालसायाः सम्प्रीत्या कुण्डलागौरवेण च॥२१.६१॥<br>
</p><p>प्रज्वाल्य पावकं हुत्वा मन्त्रवित् कृतमङ्गलाम् ।<br>
वैवाहिकविधिं कन्यां प्रतिपाद्य यथागतम्॥२१.६२॥<br>
</p><p>जगाम तपसे धीमान् स्वाश्रमपदं तदा ।<br>
सा चाह तां सखीं बालां कृतार्थास्मि वरानने॥२१.६३॥<br>
</p><p>संयुक्ताममुना दृष्ट्वा त्वामहं रूपशालिनीम् ।<br>
तमस्तप्स्येऽहमतुलं निर्व्यलीकेन चेतसा॥२१.६४॥<br>
</p><p>तीर्थाम्बुधूतपापा च भवित्री नेदृशी यथा ।<br>
तञ्चाह राजपुत्रं सा प्रश्रयावनता तदा ।<br>
गन्तुकामा निजसखी-स्नेहविक्लवभाषिणी॥२१.६५॥<br>
</p><p><br>
</p>
<dl><dt>कुण्डलोवाच</dt></dl>
<p>पुंभिरप्यमितप्रज्ञ नोपदेशो भवद्विधे ।<br>
दातव्यः किमुत स्त्रीभिरतो नोपदिशामि ते॥२१.६६॥<br>
</p><p>किन्त्वस्यास्तनुमध्यायाः स्नेहाकृष्टेन चेतसा ।<br>
त्वया विश्रम्भिता चास्मि स्मारयाम्यरिसूदन॥२१.६७॥<br>
</p><p>भर्तव्या रक्षितव्या च भार्या हि पतिना सदा ।<br>
धर्मार्थकामसंसिद्ध्यै भार्या भर्तृसहायिनी॥२१.६८॥<br>
</p><p>यदा भार्या च भर्ता च परस्परवशानुगौ ।<br>
तदा धर्मार्थकामानां त्रयाणामपि सङ्गतम्॥२१.६९॥<br>
</p><p>कथं भार्यामृते धर्ममर्थं वा पुरुषः प्रभो ।<br>
प्राप्नोति काममथवा तस्यां त्रितयमाहितम्॥२१.७०॥<br>
</p><p>तथैव भर्तारमृते भार्या धर्मादिसाधने ।<br>
न समर्था त्रिवर्गोऽयं दाम्पत्यं समुपाश्रितः॥२१.७१॥<br>
</p><p>देवाता-पितृ-भृत्यानामतिथीनाञ्च पूजनम् ।<br>
न पुंभिः शक्यते कर्तुमृते भार्यां नृपात्मज॥२१.७२॥<br>
</p><p>प्राप्तोऽपि चार्थो मनुजैरानीतोऽपी निजं गृहम् ।<br>
क्षयमेति विना भार्यां कुभार्यासंश्रयेऽपि वा॥२१.७३॥<br>
</p><p>कामस्तु तस्य नैवास्ति प्रत्यक्षेणोपलक्ष्यते ।<br>
दम्पत्योः सहधर्मेण त्रयीधर्ममवाप्नुयात्॥२१.७४॥<br>
</p><p>पितॄन् पुत्रैस्तथैवान्न-साधनैरतिथीन् नरः ।<br>
पूजाभिरमरांस्तद्वत् साध्वीं भार्यां नरोऽवति॥२१.७५॥<br>
</p><p>स्त्रियाश्चापि विना भर्त्रा धर्मकामार्थसन्ततिः ।<br>
नैव तस्मात् त्रिवर्गोऽयं दाम्पत्यमधिगच्छति॥२१.७६॥<br>
</p><p>एतन्मयोक्तं युवयोर्गच्छामि च यथेप्सितम् ।<br>
वर्ध त्वमनया सार्धं धन-पुत्र-सुखायुषा॥२१.७७॥<br>
</p><p><br>
पुत्रावूचतुः
</p><p>इत्युक्त्वा सा परिष्वज्य स्वसखीं तं नमस्य च ।<br>
जगाम दिव्यया गत्या यथाभिप्रेतमात्मनः॥२१.७८॥<br>
</p><p>सोऽपि शत्रुजितः पुत्रस्तामारोप्य तुरङ्गमम् ।<br>
निर्गन्तुकामः पातालाद्विज्ञातो दनुसम्भवैः॥२१.७९॥<br>
</p><p>ततस्तैः सहसोत्क्रुष्टं ह्रियते ह्रियतेऽति वै ।<br>
कन्यारत्नं यदानीतं दिवः पातालकेतुना॥२१.८०॥<br>
</p><p>ततः परिघ-निस्त्रिंश-गदा-शूल-शरायुधम् ।<br>
दानवानां बलं प्राप्तं सह पातालकेतुना॥२१.८१॥<br>
</p><p>तिष्ठ तिष्ठेति जल्पन्तस्ते तदा दानवोत्तमाः ।<br>
शरवर्षैस्तथा शूलैर्ववर्षुर्नृपनन्दनम्॥२१.८२॥<br>
</p><p>स च शत्रुजितः पुत्रस्तदस्त्राण्यतिवीर्यवान् ।<br>
चिच्छेद शरजालेन प्रहसन्निव लीलया॥२१.८३॥<br>
</p><p>क्षणेन पातालतलमसिखक्त्यृष्टिशायकैः ।<br>
छिन्नैः सञ्छन्नमभवदृतध्वजशरोत्करैः॥२१.८४॥<br>
</p><p>ततोऽस्त्रं त्वाष्ट्रमादाय चिक्षेप प्रति दानवान् ।<br>
तेन ते दानवाः सर्वे सह पातालकेतुना॥२१.८५॥<br>
</p><p>ज्वालामालातितीव्रेण स्फुटदस्थिचयाः कृताः ।<br>
निर्दग्धाः कापिलं तेजः समासाद्येव सागराः॥२१.८६॥<br>
</p><p>ततः स राजपुत्रोऽश्वी निहत्यासुरसत्तमान् ।<br>
स्त्रीरत्नेन समं तेन समागच्छत् पितुः पुरम्॥२१.८७॥<br>
</p><p>प्रणिपत्य च तत् सर्वं स तु पित्रे न्यवेदयत् ।<br>
पातालगमनञ्चैव कुण्डलायाश्च दर्शनम्॥२१.८८॥<br>
</p><p>तद्वन्मदालसाप्राप्तिं दानवैश्चापि सङ्गरम् ।<br>
वधञ्च तेषामस्त्रेण पुनरागमनं तथा॥२१.८९॥<br>
</p><p>इति श्रुत्वा पिता तस्य चरितं चारुचेतसः ।<br>
प्रीतिमानभवच्चेदं परिष्वज्याह चात्मजम्॥२१.९०॥<br>
</p><p>सत्पात्रेण त्वया पुत्र तारितोऽहं महात्मना ।<br>
भयेभ्यो मुनयस्त्राता येन सद्धर्मचारिणः॥२१.९१॥<br>
</p><p>मत्पूर्वैः ख्यातिमानीतं मया विस्तारितं पुनः ।<br>
पराक्रमवता वीर त्वया तद्वहुलीकृतम्॥२१.९२॥<br>
</p><p>यदुपात्तं यशः पित्रा धनं वीर्यमथापि वा ।<br>
तन्न हापयते यस्तु स नरो मध्यमः स्मृतः॥२१.९३॥<br>
</p><p>तद्वीर्यादधिकं यस्तु पुनरन्यत् स्वशक्तितः ।<br>
निष्पादयति तं प्राज्ञाः प्रवदन्ति नरोत्तमम्॥२१.९४॥<br>
</p><p>यः पिता समुपात्तानि धनवीर्ययशांसि वै ।<br>
न्यूनतां नयति प्राज्ञास्तमाहुः पुरुषाधमम्॥२१.९५॥<br>
</p><p>तन्मया ब्राह्मणत्राणं कृतमासीद्यथा त्वया ।<br>
पातालगमनं यच्च यच्चासुरविनाशनम्॥२१.९६॥<br>
</p><p>एतदप्यधिकं वत्स तेन त्वं पुरुषोत्तमः ।<br>
तद्धन्योऽस्म्य बाल त्वमहमेव गुणाधिकम्॥२१.९७॥<br>
</p><p>त्वां पुत्रमीदृशं प्राप्य श्लाघ्यः पुण्यवतामपि ।<br>
न स पुत्रकृतां प्रीतिं मन्ये प्राप्नोति मानवः॥२१.९८॥<br>
</p><p>पुत्रेण नातिशयितो यः प्रज्ञादानविक्रमैः ।<br>
धिग्जन्म तस्य यः पित्रा लोके विज्ञायते नरः॥२१.९९॥<br>
</p><p>यः पुत्रात् ख्यातिमभ्येति तस्य जन्म सुजन्मनः ।<br>
आत्मना ज्ञायते धन्यो मध्यः पितृपितामहैः॥२१.१००॥<br>
</p><p>मातृपक्षेण मात्रा च ख्यातिमेति नराधमः ।<br>
तत् पुत्र धनवीर्यैस्त्वं विवर्धस्व सुखेन च॥२१.१०१॥<br>
</p><p>घन्धर्वतनया चेयं मा त्वया वै वियुज्यताम् ।<br>
इति पित्रा बहुविधं प्रियमुक्तः पुनः पुनः॥२१.१०२॥<br>
</p><p>परिष्वज्य स्वमावासं सभार्यः स विसर्जितः ।<br>
स तया भार्याया सार्धं रेमे तत्र पितुः पुरे॥२१.१०३॥<br>
</p><p>अन्येषु च तथोद्यान-वन-पर्वतसानुषु ।<br>
श्वश्रू-श्वसुरयोः पादौ प्रणिपत्य च सा शुभा ।<br>
प्रातः प्रातस्ततस्तेन सह रेमे सुमध्यमा॥२१.१०४॥<br>
</p><p><br>
इति श्रीमार्कण्डेयपुराणे कुवलयाश्वीये मदालसापरिणयनं नामैकविंशोऽध्यायः
</p><p>22(20)
</p><p>द्वाविंशोऽध्यायः
</p><p>पुत्रावूचतुः
</p><p>ततः काले वहुतिथे गते राजा पुनः सुतम् ।<br>
प्राह गच्छाशु विप्राणां त्राणाय चर मेदिनीम्॥२२.१॥<br>
</p><p>अश्वमेनं समारुह्य प्रातः प्रातर्दिने दिने ।<br>
अबाधा द्विजमुख्यानामन्वेष्टव्या सदैव हि॥२२.२॥<br>
</p><p>दुर्वृत्ताः सन्ति शतशो दानवाः पापयोनयः ।<br>
तेभ्यो न स्याद्यथा बाधा मुनीनां त्वं तथा कुरु॥२२.३॥<br>
</p><p>स यथोक्तस्ततः पित्रा तथा चक्रे नृपात्मजः ।<br>
परिक्रम्य महीं सर्वां ववन्दे चरणौ पितुः॥२२.४॥<br>
</p><p>अहन्यहन्यनुप्राप्ते पूर्वाह्ने नृपनन्दनः ।<br>
ततश्च शेषं दिवसं तया रेमे सुमध्यया॥२२.५॥<br>
</p><p>एकदा तु चारन् सोऽथ ददर्श यमुनातटे ।<br>
पातालकेतोरनुजं तालकेतुं कृताश्रमम्॥२२.६॥<br>
</p><p>मायावी दानवः सोऽथ मुनिरूपं समास्थितः ।<br>
स प्राह राजपुत्रं तं पूर्ववैरमनुस्मरन्॥२२.७॥<br>
</p><p>राजपुत्र ब्रीवीमि त्वां तत् कुरुष्व यदीच्छसि ।<br>
न च ते प्रार्थनाभङ्गः कार्यः सत्यप्रतिश्रव॥२२.८॥<br>
</p><p>यक्ष्ये यज्ञेन धर्माय कर्तव्याश्च तथेष्टयः ।<br>
चितयस्तत्र कर्तव्या नास्ति मे दक्षैणा यतः॥२२.९॥<br>
</p><p>अतः प्रयच्छ मे वीर हिरण्यार्थं स्वभूषणम् ।<br>
यदेतत् कण्ठलग्नं ते रक्ष चेमं माश्रमम्॥२२.१०॥<br>
</p><p>यावदन्तर्जले देवं वरुणं यादसां पतिम् ।<br>
वैदिकैर्वारुणैर्मन्त्रैः प्रजानां पुष्टिहेतुकैः॥२२.११॥<br>
</p><p>अभिष्टूय त्वरायुक्तः समभ्येमीति वादिनम् ।<br>
तं प्रणम्य ततः प्रादात् स तस्मै कण्ठभूषणम्॥२२.१२॥<br>
</p><p>प्राह यैनं भवान् यातु निर्व्यलीकेन चेतसा ।<br>
स्थास्यामि तावदत्रैव तवाश्रमसमीपतः॥२२.१३॥<br>
</p><p>तवादेशान्महाभाग यावदागमनं तव ।<br>
न तेऽत्र कश्चिदाबाधां करिष्यति मयि स्थिते ।<br>
विश्रब्धश्चात्वरन् ब्रह्मन् कुरुष्व त्वं मनोगतम्॥२२.१४॥<br>
</p><p><br>
पुत्रावूचतुः
</p><p>एकमुक्तस्ततस्तेन स ममज्ज नदीजले ।<br>
ररक्ष सोऽपि तस्यैव मायाविहितमाश्रमम्॥२२.१५॥<br>
</p><p>गत्वा जलाशयात् तस्मात् तालकेतुश्च तत्परम् ।<br>
मदालसायाः प्रत्यक्षमन्येषाञ्चैतदुक्तवान्॥२२.१६॥<br>
</p><p><br>
</p>
<dl><dt>तालकेतुरुवाच</dt></dl>
<p>वीरः कुवलयाश्वोऽसौ ममाश्रमसमीपतः ।<br>
केनापि दुष्टदैत्येन कुर्वन् रक्षां तपस्विनाम्॥२२.१७॥<br>
</p><p>युध्यमानो यथाशक्ति निघ्नन् ब्रह्मद्विषो युधि ।<br>
मायामाश्रित्य पापेन भिन्नः शूलेन वक्षसी॥२२.१८॥<br>
</p><p>म्रियमाणेन तेनेदं दत्तं मे कण्ठभूषणम् ।<br>
प्रापितश्चाग्निसंयोगं स वने शूद्रतापसैः॥२२.१९॥<br>
</p><p>कृतार्तह्रेषाशब्दो वै त्रस्तः साश्रुविलोचनः ।<br>
नीतः सोऽश्वश्च तेनैव दानवेन दुरात्मना॥२२.२०॥<br>
</p><p>एतन्मया नृशंसेन दृष्टं दुष्कृतकारिणा ।<br>
यदत्रानन्तरं कृत्यं क्रियतां तदकालिकम्॥२२.२१॥<br>
</p><p>हृदयाश्वासनञ्चैतद् गृह्यतां कण्ठभूषणम् ।<br>
नास्माकं हि सुवर्णेन कृत्यमस्ति तपस्विनाम्॥२२.२२॥<br>
</p><p><br>
पुत्रावूचतुः
</p><p>इत्युक्त्वोत्सृज्य दत्भूमौ स जगाम यथागतम् ।<br>
निपपात जनः सोऽथ शोकार्तो मूर्च्छयाऽतुरः॥२२.२३॥<br>
</p><p>तत्क्षणात् चेतनां प्राप्य सर्वास्ता नृपयोषितः ।<br>
राजपत्न्यश्च राजा च विलेपुरतिदुः खिताः॥२२.२४॥<br>
</p><p>मदालसा तु द् दृष्ट्वा तदीयं कण्ठभूषणम् ।<br>
तत्याजाशु प्रियान् प्राणान् श्रुत्वा च निहन्त पतिम्॥२२.२५॥<br>
</p><p>ततस्तथा महाक्रन्दः पौराणां भवनेष्वभूत् ।<br>
यथैव तस्य नृपतेः स्वगेहे समवर्तत॥२२.२६॥<br>
</p><p>राजा च तां मृतां दृष्ट्वा विना भर्त्रा मदालसाम् ।<br>
प्रत्युवाच जनं सर्वं विमृश्य सुस्थमानसः॥२२.२७॥<br>
</p><p>न रोदितव्यं पश्यामि भवतामात्मनस्तथा ।<br>
सर्वेषामेव संचिन्त्य सम्बन्धानामनित्यताम्॥२२.२८॥<br>
</p><p>किन्नु शोचामि तनयं किन्नु शोचाम्यहं स्नुषाम् ।<br>
विमृश्य कृतकृत्यत्वाम्नम्येऽशोच्यावुभावपि॥२२.२९॥<br>
</p><p>मच्छ्रु श्रुपुर्मद्वचनाद्द्विजरक्षणतत्परः ।<br>
प्राप्तो मे यः सुतो मृत्युं कथं शोच्यः स धीमताम्॥२२.३०॥<br>
</p><p>अवश्यं याति यद्देहं तद्द्विजानां कृते यदि ।<br>
मम पुत्रेण संत्यक्तं नन्वभ्युदयकारि तत्॥२२.३१॥<br>
</p><p>इयञ्च सत्कुलोत्पन्ना भर्तर्येवमनुव्रतां ।<br>
कथन्नु शोच्या नारीणां भर्तुरन्यन्न दैवतम्॥२२.३२॥<br>
</p><p>अस्माकं बान्धवानाञ्च तथान्येषां दयावताम् ।<br>
शोच्या ह्येषा भवेदेवं यदि भर्त्रा वियोगिनी॥२२.३३॥<br>
</p><p>या तु भर्तुर्वधं श्रुत्वा तत्क्षणादेव भामिनी ।<br>
भर्तारमनुयातेयं न शोच्यातो विपश्चिताम्॥२२.३४॥<br>
</p><p>ताः शोच्या या वियोगिन्यो न शोच्या या मृताः सह ।<br>
भर्त्रा वियोगस्त्वनया नानुभूतः कृतज्ञया॥२२.३५॥<br>
</p><p>दातारं सर्वसौख्यानामिह चामुत्र चोभयोः ।<br>
लोकयोः का हि भर्तारं नारी मन्येत मानुषम्॥२२.३६॥<br>
</p><p>नासौ शोच्यो न चैवेयं नाहं तज्जननी न च ।<br>
त्यजता ब्राह्मणार्थाय प्राणान् सर्वे स्म तारिताः॥२२.३७॥<br>
</p><p>विप्राणं मम धर्मस्य गतः स हि महामतिः ।<br>
आनृण्यमर्धभुक्तस्य त्यागाद् देहस्य मे सुतः॥२२.३८॥<br>
</p><p>मातुः सतीत्वं मद्वंशवैमल्यं शौर्यमात्मनः ।<br>
संग्रामे संत्यजन् प्राणान् नात्यजद् द्विजरक्षणम्॥२२.३९॥<br>
</p><p><br>
पुत्रावूचतुः
</p><p>ततः कुवलयाश्वस्य माता भर्तुरनन्तरम् ।<br>
श्रुत्वा पुत्रवधं तादृक् प्राह दृष्ट्वा तु तं पतिम्॥२२.४०॥<br>
</p><p><br>
</p>
<dl><dt>मातोवाच</dt></dl>
<p>न मे मात्रा न मे स्वस्त्रा प्राप्ता प्रीतिर्नृपेदृशी ।<br>
श्रुत्वा मुनिपरित्राणे हतं पुत्रं यथा मया॥२२.४१॥<br>
</p><p>शोचतां बान्धवानां ये निः श्वसन्तोऽतिदुः खिताः ।<br>
म्रियन्ते व्याधिना क्लिष्टास्तेषां माता वृथाप्रजा॥२२.४२॥<br>
</p><p>संग्रामे युध्यमाना येऽभीता गोद्विजरक्षणे ।<br>
क्षुण्णाः शस्त्रैर्विपद्यन्ते त एव भुवि मानवाः॥२२.४३॥<br>
</p><p>अर्थिनां मित्रवर्गस्य विद्विषाञ्च पराङ्मुखः ।<br>
यो न याति पिता तेन पुत्री माता च वीरसूः॥२२.४४॥<br>
</p><p>गर्भक्लेशः स्त्रियो मन्ये साफल्यं भजते तदा ।<br>
यदारिविजयी वा स्यात् संग्रामे वा हतः सुतः॥२२.४५॥<br>
</p><p><br>
पुत्रावूचतुः
</p><p>ततः स राजा संस्कारं पुत्रपत्नीमलम्भयत् ।<br>
निर्गम्य च बहिः स्नातो ददौ पुत्राय चोदकम्॥२२.४६॥<br>
</p><p>तालकेतुश्च निर्गम्य तथैव यमुनाजलात् ।<br>
राजपुत्रमुवाचेदं प्रणयान्मधुरं वचः॥२२.४७॥<br>
</p><p>गच्छ भूपालपुत्र&nbsp;! त्वं कृतार्थोऽहं कृतस्त्वया ।<br>
कार्यं चिराभिलषितं त्वय्यत्राविचले स्थिते॥२२.४८॥<br>
</p><p>वारुणं यज्ञकार्यञ्च जलेशस्य महात्मनः ।<br>
तन्मया साधितं सर्वं यन्ममासीदभीप्सितम्॥२२.४९॥<br>
</p><p>प्रणिपत्य स तं प्रायाद्राजपुत्रः पुरं पितुः ।<br>
समारुह्य तमेवाश्वं सुपर्णानिलविक्रमम्॥२२.५०॥<br>
</p><p><br>
इति श्रीमार्कण्डेयपुराणे कुवलयाश्वीये मदालसावियोगो नाम द्वाविंशोऽध्यायः
</p><p>23(21)
</p><p>त्रयोविंशोऽध्यायः
</p><p>पुत्रावूचतुः
</p><p>स राजपुत्रः संप्राप्य वेगादात्मपुरं ततः ।<br>
पित्रोर्ववन्दिषुः पादौ दिदृक्षुश्च मदालसाम्॥२३.१॥<br>
</p><p>ददर्श जनमुद्विग्नमप्रहृष्टमुखं पुरः ।<br>
पुनश्च विस्मिताकारं प्रहृष्टवदनं ततः॥२३.२॥<br>
</p><p>अन्यमुत्फुल्लनयनं दिष्ट्या दिष्ट्येतिवादिनम् ।<br>
परिष्वजन्तमन्योन्यमतिकौतूहलान्वितम्॥२३.३॥<br>
</p><p>चिरं जीवोरुकल्याण&nbsp;! हतास्ते परिपन्थिनः ।<br>
पित्रोः प्रह्लादय मनस्तथास्माकमकण्टकम्॥२३.४॥<br>
</p><p><br>
पुत्रावूचतुः
</p><p>इत्येवं वादिभिः पौरैः पुरः पृष्ठे च संवृतः ।<br>
तत्क्षणप्रभवानन्दः प्रविवेश पितुर्गृहम्॥२३.५॥<br>
</p><p>पिता च तं परिष्वज्य माता चान्ये च बान्धवाः ।<br>
चिरं जीवेति कल्याणीर्ददुस्तस्मै तदाशिषः॥२३.६॥<br>
</p><p>प्रणिपत्य ततः सोऽथ किमेतदिति विस्मितः ।<br>
पप्रच्छ पितरं तात&nbsp;! सोऽस्मै सम्यक् तदुक्तवान्॥२३.७॥<br>
</p><p>स भार्यां तां मृतां श्रुत्वा हृदयेष्टां मदालसाम् ।<br>
पितरौ च पुरो दृष्ट्वा लज्जाशोकाब्धिमध्यगः॥२३.८॥<br>
</p><p>चिन्तयामास सा बाला मां श्रुत्वा निधनं गतम् ।<br>
तत्याज जीवितं साध्वी धिङ्मां निष्ठुरमानसम्॥२३.९॥<br>
</p><p>नृशंसोऽहमनार्योऽहं विना तां मृगलोचनाम् ।<br>
मत्कृते निधनं प्राप्तां यज्जीवाम्यतिनिर्घृणः॥२३.१०॥<br>
</p><p>पुनः स चिन्तयामास परिसंस्तभ्य मानसम् ।<br>
मोहोद्गममपास्याशु निः श्वस्योच्छवस्य चातरः॥२३.११॥<br>
</p><p>मृतेति सा मन्नमित्तं त्यजामि यदि जीवितम् ।<br>
किं मयोपकृतं तस्याः श्लाघ्यमेतत्तु योषिताम्॥२३.१२॥<br>
</p><p>यदि रोदिमि वा दीनो हा प्रियेति&nbsp;! वदन्मुहुः ।<br>
तथाप्यश्लाघ्यमेतन्नो वयं हि पुरुषाः किल॥२३.१३॥<br>
</p><p>अथ शोकजडो दीनो स्त्रजा हीनो मलान्वितः ।<br>
</p><p>विपक्षस्य भविष्यामि ततः परिभवास्पदम्॥२३.१४॥<br>
</p><p>मयारिशातनं कार्यं राज्ञः शुश्रुषणं पितुः ।<br>
जीवितं तस्य चायत्तं सन्त्याज्यं तत्कथं मया॥२३.१५॥<br>
</p><p>किन्त्वत्र मन्ये कर्तव्यस्त्यागो भागस्य योषितः ।<br>
स चापि नोपकाराय तन्वङ्ग्याः किन्तु सर्वथा॥२३.१६॥<br>
</p><p>मया नृशंस्यं कर्तव्यं नोपकार्यपकारि च ।<br>
या मदर्थेऽत्यजत् प्राणांस्तदर्थेऽल्पमिदं मम॥२३.१७॥<br>
</p><p><br>
पुत्रावूचतुः
</p><p>इति कृत्वा मतिं सोऽथ निष्पाद्योदकदानिकम् ।<br>
क्रियाश्चानन्तरं कृत्वा प्रत्युवाच ऋतध्वजः॥२३.१८॥<br>
</p><p><br>
</p>
<dl><dt>ऋतध्वज उवाच</dt></dl>
<p><br>
यदि सा मम तन्वङ्गी न स्याद्भार्या मदालसा ।<br>
अस्मिन् जन्मनि नान्या मे भवित्री सहचारिणी॥२३.१९॥<br>
</p><p>तामृते मृगशावाक्षीं गन्धर्वतनयामहम् ।<br>
न भोक्ष्ये योषितं काञ्चिदिति सत्यं मयोदितम्॥२३.२०॥<br>
</p><p>सद्धर्मचारिणीं पत्नीं तां मुक्त्वा गजगामिनीम्,।<br>
काञ्चिन्नाङ्गीकरिष्यामीत्येतत् सत्यं मयोदितम्॥२३.२१॥<br>
</p><p><br>
पुत्रावूचतुः
</p><p>परित्यज्य च स्त्रीभोगान् तात&nbsp;! सर्वंस्तया विना ।<br>
क्रीडन्नास्ते समं तुल्यैर्वयस्यैः शीलसम्पदा॥२३.२२॥<br>
</p><p>एतत्तस्य परं कार्यं तात&nbsp;! तत् केन शक्यते ।<br>
कर्तुमत्यर्थदुष्प्राप्यमीश्वरैः किमुतेतरैः॥२३.२३॥<br>
</p><p><br>
</p>
<dl><dt>जड उवाच</dt></dl>
<p>इति वाक्यं तयोः श्रुत्वा विमर्शमगमत्पिता ।<br>
विमृश्य चाह तौ पुत्रौ नागराट् प्रहसन्निव॥२३.२४॥<br>
</p><p><br>
</p>
<dl><dt>नागराडश्वतर उवाच</dt></dl>
<p>यद्यशक्यमिति ज्ञात्वा न करिष्यन्ति मानवाः ।<br>
कर्मण्युद्यममुद्योगहान्या हानिस्ततः परम्॥२३.२५॥<br>
</p><p>आरभेत नरः कर्म स्वपौरुषमहापयन् ।<br>
निष्पत्तिः कर्मणो दैवे पौरुषे च व्यवसथिता॥२३.२६॥<br>
</p><p>तस्मादहं तथा यत्नं करिष्ये पुत्रकावितः ।<br>
तपश्चर्यां समास्थाय यथैतत् साध्यतेऽचिरात्॥२३.२७॥<br>
</p><p><br>
</p>
<dl><dt>जड उवाच</dt></dl>
<p>एवमुक्त्वा स नागेन्द्रः प्लक्षावतरणं गिरेः ।<br>
तीर्थं हिमवतो गत्वा तपस्तेपे सुदुश्चरम्॥२३.२८॥<br>
</p><p>तुष्टाव गीर्भिश्च ततस्तत्र देवीं सरस्वतीम् ।<br>
तन्मना नियताहारो भूत्वा त्रिषवणाप्लुतः॥२३.२९॥<br>
</p><p><br>
</p>
<dl><dt>अश्वतर उवाच</dt></dl>
<p>जगद्धात्रीमहं देवीमारिराधयिषुः शुभाम् ।<br>
स्तोष्ये प्रणम्य शिरसा ब्रह्मयोनिं सरस्वतीम्॥२३.३०॥<br>
</p><p>सदसद्देवि&nbsp;! सय् किञ्चिन्मोक्षवच्चार्थवत् पदम् ।<br>
तत्सर्वं त्वय्यसंयोगं योगवद्देवि&nbsp;! संस्थितम्॥२३.३१॥<br>
</p><p>त्वमक्षरं परं देवि&nbsp;! यत्र सर्वं प्रतिष्ठितम् ।<br>
अक्षरं परमं देवि&nbsp;! संस्थितं परमाणुवत्॥२३.३२॥<br>
</p><p>अक्षरं परमं ब्रह्म विश्वञ्चैतत् क्षरात्मकम् ।<br>
दारुण्यवस्थितो वह्निर्भौमाश्च परमाणवः॥२३.३३॥<br>
</p><p>तथा त्वयि स्थितं ब्रह्म जगच्चेदमशेषतः ।<br>
ओङ्काराक्षरसंस्थानं यत्तु देवि&nbsp;! स्थिरास्थिरम्॥२३.३४॥<br>
</p><p>तत्र मात्रात्रयं सर्वमस्ति यद्देवि नास्ति च ।<br>
त्रयो लोकास्त्रयो वेदास्त्रैविद्यं पावकत्रयम्॥२३.३५॥<br>
</p><p>त्रीणि ज्योतींषि वर्णाश्च त्रयो धर्मागमास्तथा ।<br>
त्रयो गुणास्त्रयः शब्दस्त्रयो वेदास्तथाश्रमाः॥२३.३६॥<br>
</p><p>त्रयः कालास्तथावस्थाः पितरोऽहर्निशादयः ।<br>
एतन्मात्रात्रयं देवि&nbsp;! तव रूपं सरस्वति॥२३.३७॥<br>
</p><p>विभिन्नदर्शिनामाद्या ब्रह्मणो हि सनातनाः ।<br>
</p><p>सोमसंस्था हविः संस्थाः पाकसंस्थाश्च सप्त याः॥२३.३८॥<br>
</p><p>तास्त्वदुच्चारणाद्देवि&nbsp;! क्रियन्ते ब्रह्मवादिभिः ।<br>
अनिर्देश्यं तथा चान्यदर्धमात्रान्वितं परम्॥२३.३९॥<br>
</p><p>अविकार्यक्षयं दिव्यं परिणामविवर्जितम् ।<br>
तवैतत्परमं रूपं यन्न शक्यं मयोदितुम्॥२३.४०॥<br>
</p><p>न चास्ये न च तज्जिह्वा ताम्रोष्ठादिभिरुच्यते ।<br>
इन्द्रोऽपि वसवो ब्रह्मा चन्द्राकौ ज्योतिरेव च॥२३.४१॥<br>
</p><p>विश्वावासं विश्वरूपं विश्वेशं परमेश्वरम् ।<br>
सांख्यवेदान्तवादोक्तं बहुशाखास्थिरीकृतम्॥२३.४२॥<br>
</p><p>अनादिमध्यनिधनं सदसन्न सदेव यत् ।<br>
एकन्त्वनेकं नाप्येकं भवभेदसमाश्रैतम्॥२३.४३॥<br>
</p><p>अनाख्यं षड्गुणाख्यञ्च वर्गाख्यं त्रिगुणाश्रयम् ।<br>
नानाशक्तिमतामेकं शक्तिवैभविकं परम्॥२३.४४॥<br>
</p><p>सुखासुखं महासौख्यरूपं त्वयि विभाव्यते ।<br>
</p><p>एवं देवि&nbsp;! त्वया व्याप्तं सकलं निष्कलञ्च यत् ।<br>
अद्वैतावस्थितं ब्रह्म यच्च द्वैते व्यवस्थितम्॥२३.४५॥<br>
</p><p>येर्ऽथा नित्या ये विनश्यन्ति चान्ये
ये वा स्थूला ये च सूक्ष्मातिसूक्ष्माः ।<br>
ये वा भूमौ येऽन्तरीक्षेऽन्यतो वा
तेषां तेषां त्वत्त एवोपलब्धिः॥२३.४६॥<br>
</p><p>यच्चामूर्तं यच्च मूर्तं समस्तं
यद्वा भूतेष्वेकमेकञ्च किञ्चित् ।<br>
यद्दिव्यस्ति क्ष्मातले खेऽन्यतो वा
त्वत्सम्बद्धं त्वत्स्वरैर्व्यञ्जनैश्च॥२३.४७॥<br>
</p><p><br>
</p>
<dl><dt>जड उवाच</dt></dl>
<p>एवं स्तुता तदा देवी विष्णोर्जिह्वा सरस्वती ।<br>
प्रत्युवाच महात्मानं नागमश्वतरं ततः॥२३.४८॥<br>
</p><p><br>
</p>
<dl><dt>सरस्वत्युवाच</dt></dl>
<p>वरं ते कम्बलभ्रातः प्रयच्छाम्युरगाधिप&nbsp;! ।<br>
तदुच्यतां प्रदास्यामि यत्ते मनसि वर्तते॥२३.४९॥<br>
</p><p><br>
</p>
<dl><dt>अश्वतर उवाच</dt></dl>
<p>सहायं देहि देवि&nbsp;! त्वं पूर्वं कम्बलमेव मे ।<br>
समस्तस्वरसम्बन्धमुभयोः संप्रयच्छ च॥२३.५०॥<br>
</p><p><br>
</p>
<dl><dt>सरस्वत्युवाच</dt></dl>
<p>सप्त स्वरा ग्रामरागाः सप्त पन्नगसत्तम&nbsp;! ।<br>
कीतकानि च सप्तैव तावतीश्चापि मूर्च्छनाः॥२३.५१॥<br>
</p><p>तालाश्चैकोनपञ्चाशत्तथा ग्रामत्रयञ्च यत् ।<br>
एतत्सर्वं भवान् गाता कम्बलश्च तथानघ&nbsp;!॥२३.५२॥<br>
</p><p>ज्ञास्यसे मत्प्रसादेन भुजगेन्द्रापरं तथा ।<br>
चतुर्विधं पदं तालं त्रिः प्रकारं लयत्रयम्॥२३.५३॥<br>
</p><p>यदित्रयं तथाऽतोद्यं मया दत्तं चतुर्विधम् ।<br>
एतद्भवान् मत्प्रसादात् पन्नगेन्द्रापरञ्च यत्॥२३.५४॥<br>
</p><p>अस्यान्तर्गतमायत्तं स्वरव्यञ्जनसंमितम् ।<br>
तदशेषं मया दत्तं भवतः कम्बलस्य च॥२३.५५॥<br>
</p><p>तथा नान्यस्य भूर्लोके पाताले चापि पन्नग ।<br>
प्रणेतारौ भवन्तौ च सर्वस्यास्य भविष्यतः ।<br>
पाताले देवलोके च भूर्लोके चैव पन्नगौ॥२३.५६॥<br>
</p><p><br>
</p>
<dl><dt>जड उवाच</dt></dl>
<p>इत्युक्त्वा सा तदा देवी सर्वजिह्वा सरस्वती ।<br>
जगामादर्शनं सद्यो नागस्य कमलेक्षणा॥२३.५७॥<br>
</p><p>तयोश्च तद्यथावृत्तं भ्रात्रोः सर्वमजायत ।<br>
विज्ञानमुभयोरग्र्यं पदतालस्वरादिकम्॥२३.५८॥<br>
</p><p>ततः कैलासशैलेन्द्र-शिखरस्थितमीश्वरम् ।<br>
गीतकैः स्प्तभिर्नागौ तन्त्रीलयसमन्वितौ॥२३.५९॥<br>
</p><p>आरिराधयिषू देवमनङ्गाङ्गहरं हरम् ।<br>
प्रचक्रतुः परं यत्नमुभौ संहतवाक्कलौ॥२३.६०॥<br>
</p><p>प्रातर्निशायां मध्याह्ने सन्ध्ययोश्चापि तत्परौ ।<br>
तयोः कालेन महता स्तूयमानो वृषध्वजः॥२३.६१॥<br>
</p><p>तुतोष गीतकैस्तौ च प्राहेशो गृह्यतां वरः ।<br>
ततः प्रणम्याश्वतरः कम्बलेन समं तदा॥२३.६२॥<br>
</p><p>व्यज्ञापयन्महादेवं शितिकण्ठमुमापतिम् ।<br>
यदि नौ भगवान् प्रीतो देवदेवस्त्रिलोचनः॥२३.६३॥<br>
</p><p>ततो यथाभिलषितं वरमेनं प्रयच्छ नौ ।<br>
मृता कुवलयाश्वस्य पत्नी देव&nbsp;! मदालसा॥२३.६४॥<br>
</p><p>तेनैव वयसा सद्यो दुहितृत्वं प्रयातु मे ।<br>
जातिस्मरा यथा पूर्वं तद्वत्कान्तिसमन्विता ।<br>
योगिनी योगमाता च मद्गेहे जायतां भव॥२३.६५॥<br>
</p><p><br>
</p>
<dl><dt>महादेव उवाच</dt></dl>
<p>यथोक्तं पन्नगश्रेष्ठ&nbsp;! सर्वेमेतद्भविष्यति ।<br>
मत्प्रसादादसन्दिग्धं श्रुणु चेदं भुजङ्गम॥२३.६६॥<br>
</p><p>श्राद्धे तु समनुप्राप्ते मध्यमं पिण्डमात्मना ।<br>
भक्षयेथाः फणिश्रेष्ठ&nbsp;! शुचिः प्रयतमानसः॥२३.६७॥<br>
</p><p>भक्षिते तु ततस्तस्मिन् भवतो मध्यमात् फणात् ।<br>
समुत्पत्स्यति कल्याणी तथारूपा यथामृता॥२३.६८॥<br>
</p><p>कामञ्चेममभिध्याय कुरु त्वं पितृतर्पणम् ।<br>
तत्क्षणादेव सा सुभ्रूः श्वसतो मध्यमात् फणात्॥२३.६९॥<br>
</p><p>समुत्पत्स्यति कल्याणी तथारूपा यथामृता ।<br>
एतच्छ्रुत्वा ततस्तौ तु प्रणिपत्य महेश्वरम्॥२३.७०॥<br>
</p><p>रसातलं पुनः प्राप्तौ परितोषसमन्वितौ ।<br>
</p><p>तथा च कृतवान् श्राद्धं स नागः कम्बलानुजः॥२३.७१॥<br>
</p><p>पिण्डञ्च मध्यमं तद्वद्यथावदुपभुक्तवान् ।<br>
तञ्चापि ध्यायः कामं ततः सा तनुमध्यमा॥२३.७२॥<br>
</p><p>जज्ञे निश्वसतः सद्यस्तद्रूपा मध्यमात् फणात् ।<br>
न चापि कथयामास कंस्यचित् स भुजङ्गमः॥२३.७३॥<br>
</p><p>अन्तर्गृहे तां सुदतीं स्त्रीभिर्गुप्तामधारयत् ।<br>
तौ चानुदिनमागम्य पुत्रौ नागपतेः सुखम्॥२३.७४॥<br>
</p><p>ऋतध्वजेन सहितौ चिक्रीडातेऽमराविव ।<br>
एकदा तु सुतौ प्राह नागराजौ मुदान्वितः॥२३.७५॥<br>
</p><p>यन्मया पूर्वमुक्तन्तु क्रियते किं न तत्तथा ।<br>
स राजपुत्रो युवयोरुपकारी ममान्तिकम्॥२३.७६॥<br>
</p><p>कस्मान्नानीयते वत्सावुपकाराय मानदः ।<br>
एवमुक्तौ ततस्तेन पित्रा स्नेहवता तु तौ॥२३.७७॥<br>
</p><p>गत्वा तस्य पुरं सख्यू रेमाते तेन धीमता ।<br>
ततः कुवलयाश्वं तौ कृत्वा किञ्चित्कथान्तरम्॥२३.७८॥<br>
</p><p>अब्रूतां प्रणयोपेतं स्वगेहगमनं प्रति ।<br>
तावाह नृपपुत्रोऽसौ नन्विदं भवतोर्गृहम्॥२३.७९॥<br>
</p><p>धनवाहनवस्त्रादि यन्मदीयं तदेव वाम् ।<br>
यत्तु वां वाञ्छितं दातुं धनं रत्नमथापि वा॥२३.८०॥<br>
</p><p>तद्दोयतां द्विजसुतौ यदि वां प्रणयो मयि ।<br>
एतावताहं दैवेन वञ्चितोऽस्मि दुरात्मना॥२३.८१॥<br>
</p><p>यद्भवद्भ्यां ममत्वं नो मदीये क्रियते गृहे ।<br>
यदि वां मत्प्रियं कार्यमनुग्राह्योऽस्मि वां यदि॥२३.८२॥<br>
</p><p>तद्धने मम गेहे च ममत्वमनुकल्प्यताम् ।<br>
</p><p>युवयोर्यन्मदीयं तन्मामकं युवयोः स्वकम्॥२३.८३॥<br>
</p><p>एतत् सत्यं विजानीतं युवां प्राणा बहिश्चराः ।<br>
पुनर्नैवं विभिन्नार्थं वक्तव्यं द्विजसत्तमौ॥२३.८४॥<br>
</p><p>मत्प्रसादपरौ प्रीत्या शापितौ हृदयेन मे ।<br>
ततः स्नेहार्द्रवदनौ तावुभौ नागनन्दनौ॥२३.८५॥<br>
</p><p>ऊचतुर्नृपतेः पुत्रं किञ्चित् प्रणयकोपितौ ।<br>
ऋतध्वज&nbsp;! न सन्देहो यथैवाह भवानिदम्॥२३.८६॥<br>
</p><p>तथैव चास्मन्मनसि नात्र चिन्त्यमतोऽन्यथा ।<br>
किन्त्वावयोः स्वयं पित्रा प्रोक्तमेतन्महात्मना॥२३.८७॥<br>
</p><p>द्रष्टुं कुवलयाश्वं तमिच्छामीति पुनः पुनः ।<br>
ततः कुवलयाश्वोऽसौ समुत्थाय वरासनात् ।<br>
यथाह तातेति वदन् प्रणाममकरोद्भुवि॥२३.८८॥<br>
</p><p><br>
</p>
<dl><dt>कुवलयाश्व उवाच</dt></dl>
<p><br>
धन्योऽहमतिपुण्योऽहं कोऽन्योऽस्ति सदृशो मया ।<br>
यत्तातो मामभिद्रष्टुं करोति प्रवणं मनः॥२३.८९॥<br>
</p><p>तदुत्तिष्ठत गच्छामस्ताताज्ञां क्षणमप्यहम् ।<br>
नातिक्रान्तुमिहेच्छामि पदेभ्यां तस्य शपाम्यहम्॥२३.९०॥<br>
</p><p><br>
</p>
<dl><dt>जड उवाच</dt></dl>
<p>एवमुक्त्वा ययौ सोऽथ सह ताभ्यां नृपात्मजः ।<br>
प्राप्तश्च गोमतीं पुण्यां निर्गम्य नगराद्वहिः॥२३.९१॥<br>
</p><p>तन्मध्येन ययुस्ते वे नागेन्द्रनृपनन्दनाः ।<br>
मेने च राजपुत्रोऽसौ पारे तस्यास्तयोर्गृहम्॥२३.९२॥<br>
</p><p>ततश्चाकृष्य पातालं ताभ्यां नीतो नृपात्मजः ।<br>
पाताले ददृशे चोभौ स पन्नगकुमारकौ॥२३.९३॥<br>
</p><p>फणामणिकृतोद्योतौ व्यक्तस्वस्तिकलक्षणौ ।<br>
विलोक्य तौ सुरूपाङ्गौ विस्मयोत्फुल्ललोचनः॥२३.९४॥<br>
</p><p>विहस्य चाब्रवीत् प्रेम्णा साधु भो द्विजसत्तमौ ।<br>
कथयामासतुस्तौ च पितरं पन्नगेश्वरम्॥२३.९५॥<br>
</p><p>शान्तमश्वतरं नाम माननीयं दिवौकसाम् ।<br>
रमणीयं ततोऽपस्यत् पातालं स नृपात्मजः॥२३.९६॥<br>
</p><p>कुमारैस्तरुणैर्वृद्धैरुरगैरुपशोभितम् ।<br>
तथैव नागकन्याभिः क्रीडन्तीभिरितस्ततः॥२३.९७॥<br>
</p><p>चारुकुण्डलहाराभिस्ताराभिर्गगनं यथा ।<br>
गीतशब्दैस्तथान्यत्र वीणावेणुस्वनानुगैः॥२३.९८॥<br>
</p><p>मृदङ्गपणवातोद्यं हारिवेश्मशताकुलम् ।<br>
वीक्षमाणः स पातालं ययौ शत्रुजितः सुतः॥२३.९९॥<br>
</p><p>सह ताभ्यामभीष्टाभ्यां पन्नगाभ्यामरिन्दमः ।<br>
ततः प्रविश्य ते सर्वे नागराजनिवेशनम्॥२३.१००॥<br>
</p><p>ददृशुस्ते महात्मानमुरगाधिपतिं स्थितम् ।<br>
दिव्यमाल्याम्बरधरं मणिकुण्डलभूषणम्॥२३.१०१॥<br>
</p><p><br>
स्वच्छमुक्ताफललताहारिहारोपशोभितम् ।<br>
केयूरिणं महाभागमासने सर्वकाञ्चने॥२३.१०२॥<br>
</p><p>मणिविद्रुमवैदूर्य-जालान्तरितरूपके ।<br>
स ताभ्यां दर्शितस्तस्य तातोऽस्माकमसाविति॥२३.१०३॥<br>
</p><p>वीरः कुवलयाश्वोऽयं पित्रे चासौ निवेदितः ।<br>
ततो ननाम चरणौ नागेन्द्रस्य ऋतध्वजः॥२३.१०४॥<br>
</p><p>तमुत्थाप्य बलाद्गाढं नागेन्द्रः परीषस्वजे ।<br>
मूर्ध्नि चैनमुपाघ्राय चिरं जीवेत्युवाच सः॥२३.१०५॥<br>
</p><p>निहतामित्रवर्गश्च पित्रोः सुश्रूषणं कुरु ।<br>
वत्स&nbsp;! धन्यस्य कथ्यन्ते परोक्षस्यापि ते गुणाः॥२३.१०६॥<br>
</p><p><br>
भवतो मम पुत्राभ्यामसामान्या निवेदिताः ।<br>
त्वमेवानेन वर्धेथा मनोवाक्कायचेष्टितैः॥२३.१०७॥<br>
</p><p>जीवितं गुणिनः श्लाघ्यं जीवन्नेव मृतोऽगुणः ।<br>
गुणवान् निर्वृतिं पित्रोः शत्रुणां हृदयज्वरम्॥२३.१०८॥<br>
</p><p>करोत्यात्महितं कुर्वन् विश्वासञ्च महाजने ।<br>
देवताः पितरो विप्रा मित्रार्थिविकलादयः॥२३.१०९॥<br>
</p><p>बान्धवाश्च तथेच्छन्ति जीवितं गुणिनश्चिरम् ।<br>
परिवादनिवृत्तानां दुर्गतेषु दयावताम् ।<br>
गुणिनां सफलं जन्म संश्रितानां विपद्गतैः॥२३.११०॥<br>
</p><p><br>
</p>
<dl><dt>जड उवाच</dt></dl>
<p>एवमुक्त्वा स तं वीरं पुत्राविदमथाब्रवीत् ।<br>
पूजां कुवलयाश्वस्य कर्तुकामो भुजङ्गमः॥२३.१११॥<br>
</p><p><br>
स्नानादिकक्रमं कृत्वा सर्वमेव यथाक्रमम् ।<br>
मधुपानादिसम्भोगमाहारञ्च यथेप्सितम्॥२३.११२॥<br>
</p><p>ततः कुवलयाश्वेन हृदयोत्सवभूतया ।<br>
कथया स्वल्पकं कालं स्थास्यामो हृष्टचेतसः॥२३.११३॥<br>
</p><p>अनुमेन च तन्मौनो वचः शत्रुजितः सुतः ।<br>
तथा चकार नृपतिः पन्नगानामुदारधीः॥२३.११४॥<br>
</p><p>समेत्य तैरात्मजभूपनन्दनैर्
महोरगाणामधिपः स सत्यवाक् ।<br>
मुदान्वितोऽन्नानि मधूनि चात्मवान्
यथोपयोगं बुभुजे स भोगभुक्॥२३.११५॥<br>
</p><p><br>
इति श्रीमार्कण्डेयपुराणे मदालसोपाख्याने कुवलयाश्वपातालगमनं नाम त्रयोविंसोऽध्यायः
</p><p>24(22)
</p><p>चतुर्विशोऽध्यायः
</p>
<dl><dt>जड उवाच</dt></dl>
<p>कृताहारं महात्मनामधिपं पवनाशिनाम् ।<br>
उपासाञ्चक्रिरे पुत्रौ भूपालतनयस्तथा॥२४.१॥<br>
</p><p>कथाभिरनुरूपाभिः स महात्मा भुजङ्गमः ।<br>
प्रीतिं सञ्जनयामास पुत्रसख्युरुवाच च॥२४.२॥<br>
</p><p>तव भद्र&nbsp;! सुखं ब्रूहि गेहमभ्यागतस्य यत् ।<br>
कर्तव्यमुत्सृजाशङ्कां पितरीव सुतो मयि॥२४.३॥<br>
</p><p>रजतं वा सुवर्णं वा वस्त्रं वाहनमासनम् ।<br>
यद्वाभिमतमत्यर्थं दुर्लभं तद्वृणुष्व माम्॥२४.४॥<br>
</p><p><br>
</p>
<dl><dt>कुवलयाश्व उवाच</dt></dl>
<p>तव प्रसादाद्भगवन्&nbsp;! सुवर्णादि गृहे मम ।<br>
पितुरस्ति ममाद्यापिन किञ्चित् कार्यमीदृशम्॥२४.५॥<br>
</p><p>ताते वर्षसहस्राणि शासतीमां वसुन्धराम् ।<br>
तथैव त्वयि पातालं न मे याञ्चोन्मुकं मनः॥२४.६॥<br>
</p><p>ते स्वर्ग्याश्च सुपुण्याश्च येषां पितरि जीवति ।<br>
तृणकोटिसमं वित्तं तारुण्याद्वित्तकोटिषु॥२४.७॥<br>
</p><p>मित्राणि तुल्यशिष्टानि तद्वद्देहमनामयम् ।<br>
जनिता ध्रियते वित्तं यौवनं किन्नु नास्ति मे॥२४.८॥<br>
</p><p>असत्यर्थे नृणां याञ्चाप्रवणं जायते मनः ।<br>
सत्यशेषे कथं याञ्चां मम जिह्वा करिष्यति॥२४.९॥<br>
</p><p>यैर्न चिन्त्यं धनं किञ्चिन्मम गेहेऽस्ति नास्ति वा ।<br>
पितृबाहुतरुच्छायां संश्रिताः सुखिनो हि ते॥२४.१०॥<br>
</p><p>ये तु बाल्यात् प्रभृत्येव विना पित्रा कुटुम्बिनः ।<br>
ते सुखास्वादविभ्रंशान्मन्ये धात्रैव वञ्चिताः॥२४.११॥<br>
</p><p>तद्वयं त्वत्प्रसादेन धनरत्नादिसञ्चयान् ।<br>
पितृमुक्तान् प्रयच्छामः कामतो नित्यमर्थिनाम्॥२४.१२॥<br>
</p><p>तत् सर्वमिह संप्राप्तं यदङ्घ्रियुगलं तव ।<br>
मच्चूडामणिना स्पृष्टं यच्चाङ्गस्पर्शमाप्तवान्॥२४.१३॥<br>
</p><p><br>
</p>
<dl><dt>जड उवाच</dt></dl>
<p>इत्येवं प्रसृतं वाक्यमुक्तः पन्नगसत्तमः ।<br>
प्राह राजसुतं प्रीत्या पुत्रयोरुपकारिणम्॥२४.१४॥<br>
</p><p><br>
</p>
<dl><dt>नाग उवाच</dt></dl>
<p>यदि रत्नसुवर्णादि मत्तोऽवाप्तुं न ते मनः ।<br>
यदन्यन्मनसः प्रीत्यै तद्ब्रूहि त्वं ददाम्यहम्॥२४.१५॥<br>
</p><p><br>
</p>
<dl><dt>कुवलयाश्व उवाच</dt></dl>
<p>भगवंस्त्वत्प्रसादेन प्रार्थितस्य गृहे मम ।<br>
सर्वमस्ति विशेषेण सम्प्राप्तं तव दर्शनात्॥२४.१६॥<br>
</p><p>कृतकृत्योऽस्मि चैतेन सफलं जीवितञ्च मे ।<br>
यदङ्गसंश्लेषमितस्तव देवस्य मानुषः॥२४.१७॥<br>
</p><p>ममोत्तमाङ्गे त्वत्पादरजसा यदिहास्पदम् ।<br>
कृतं तेनैव न प्राप्तं किं मया पन्नगेश्वर॥२४.१८॥<br>
</p><p>यदि त्ववश्यं दातव्यो वरो मम यथेप्सितः ।<br>
तत्पुण्यकर्मसंस्कारो हृदयान्मा व्यपैतु मे॥२४.१९॥<br>
</p><p>सुवर्णमणिरत्नादि वाहनं गृहमासनम् ।<br>
स्त्रियोऽन्नपानं पुत्राश्च चारुमाल्यानुलेपन्॥२४.२०॥<br>
</p><p>एते च विविधाः कामा गीतवाद्यादिकञ्च यत् ।<br>
सर्वमेतन्मम मतं फलं पुण्यवनस्पतेः॥२४.२१॥<br>
</p><p>तस्मान्नरेण तन्मुलः कार्यो यत्नः कृतात्मना ।<br>
कर्तव्यः पुण्यसक्तानां न किञ्चिद्भुवि दुर्लभम्॥२४.२२॥<br>
</p><p><br>
</p>
<dl><dt>अश्वतर उवाच</dt></dl>
<p>एवं भविष्यति प्राज्ञ&nbsp;! तव धर्माश्रिता मतिः ।<br>
सत्यञ्चैतत् फलं सर्वं धर्मस्योक्तं यथा त्वया॥२४.२३॥<br>
</p><p>तथाप्यवश्यं मद्गेहमागतेन त्वयाधुना ।<br>
ग्राह्यं यन्मानुषे लोके दुष्प्राप्तं भवतो मतम्॥२४.२४॥<br>
</p><p><br>
</p>
<dl><dt>जड उवाच</dt></dl>
<p>तस्यैतद्वचनं श्रुत्वा स तदा नृपनन्दनः ।<br>
मुकावलोकनञ्चक्रे पन्नगेश्वरपुत्रयोः॥२४.२५॥<br>
</p><p>ततस्तौ प्रणिपत्योभौ राजपुत्रस्य यन्मतम् ।<br>
तत् पितुः सकलं वीरौ कथयामासतुः स्फुटम्॥२४.२६॥<br>
</p><p>पुत्रापूचतुः
</p><p>ततोऽस्य पत्नी दयिता श्रुत्वेमं विनिपातितम् ।<br>
अत्यजद्दयितान् प्राणान् विप्रलब्धा दुरात्मना॥२४.२७॥<br>
</p><p>केनापि कृतवैरेण दानवेन कुबुद्धिना ।<br>
गन्धर्वराजस्य सुता नाम्ना ख्याता मदालसा॥२४.२८॥<br>
</p><p>कुतज्ञोऽयं ततस्तात&nbsp;! प्रतिज्ञां कृतवानिमाम् ।<br>
नान्या भार्या भवित्रीति वर्जयित्वा मदालसाम्॥२४.२९॥<br>
</p><p>द्रष्टुं तां चारुसर्वाङ्गीमयं वीर&nbsp;! ऋतध्वजः ।<br>
तात&nbsp;! वाञ्छति यद्येतत् क्रियते तत् कृतं भवेत्॥२४.३०॥<br>
</p><p><br>
</p>
<dl><dt>अश्वतर उवाच</dt></dl>
<p>भूतैर्वियोगिनो योगस्तादृशैरेव तादृशः ।<br>
कथमेतद्विना स्वप्नं मायां वा शम्बरोदिताम्॥२४.३१॥<br>
</p><p><br>
</p>
<dl><dt>जड उवाच</dt></dl>
<p>प्रणिपत्य भुजङ्गेशं पुत्रः शत्रुजितस्ततः ।<br>
प्रत्युवाच महात्मानं प्रेमलज्जासमन्वितः॥२४.३२॥<br>
</p><p>मायामयीमप्यधुना मम तात&nbsp;! मदालसाम् ।<br>
यदि दर्शयते मन्ये परं कृतमनुग्रहम्॥२४.३३॥<br>
</p><p><br>
</p>
<dl><dt>अश्वतर उवाच</dt></dl>
<p>तस्मात् पश्येह वत्स&nbsp;! त्वं मायाञ्चेद् द्रष्टुमिच्छसि ।<br>
अनुग्राह्यो भवान् गेहं बालोऽप्यभ्यागतो गुरुः॥२४.३४॥<br>
</p><p><br>
</p>
<dl><dt>जड उवाच</dt></dl>
<p>आनयामास नागेन्द्रो गृहगुप्तां मदालसाम् ।<br>
तेषां संमोहनार्थाय ज्जल्प च ततः स्फुटम्॥२४.३५॥<br>
</p><p>दर्शयामास च तदा राजपुत्राय तां शुभाम् ।<br>
सेयं न वेति ते भार्या राजपुत्र&nbsp;! मदालसा॥२४.३६॥<br>
</p><p><br>
</p>
<dl><dt>जड उवाच</dt></dl>
<p>स दृष्ट्वा तां तदा तन्वीं तत्क्षणात् विगतत्रपः ।<br>
प्रियेति तामभिमुखं ययौ वाचमुदीरयन् ।<br>
निवारयामास च तं नागः सोऽश्वतरस्त्वरन्॥२४.३७॥<br>
</p><p><br>
</p>
<dl><dt>अश्वतर उवाच</dt></dl>
<p>मायेयं पुत्र&nbsp;! मा स्प्राक्षीः प्रागेव कथितं तव ।<br>
अन्तर्धानमुपैत्याशु माया संस्पर्शनादिभिः॥२४.३८॥<br>
</p><p>ततः पपात मेदिन्यां स तु मूर्च्छापरिप्लुतः ।<br>
हा प्रियेति वदन् सोऽथ चिन्तयामास भामिनीम्॥२४.३९॥<br>
</p><p>अहो स्नेहोऽस्य नृपतेर्ममोपर्यचलं मनः ।<br>
येनायं पातनोऽरीणां विना शस्त्रेण पातितः॥२४.४०॥<br>
</p><p>मायेति दर्शिता तेन मिथ्या मायेति यत्स्फुटम् ।<br>
वाय्वम्बुतेजसां भुमेराकाशस्य च चेष्टया॥२४.४१॥<br>
</p><p><br>
</p>
<dl><dt>जड उवाच</dt></dl>
<p>ततः कुवलयाश्वं तं समाश्वास्य भुजङ्गमः ।<br>
कथयामास तत् सर्वं मृतसञ्जीवनादिकम्॥२४.४२॥<br>
</p><p>ततः प्रहृष्टः प्रतिलभ्य कान्तां
प्रणम्य नागं निजगाम सोऽथ ।<br>
सुशोभमानः स्वपुरं तमश्वम्
आरुह्य संचिन्तितमभ्युपतेम्॥२४.४३॥<br>
</p><p><br>
इति श्रीमार्कण्डेयपुराणे मदालसाप्राप्तिर्नाम चतुर्विशोऽध्यायः
</p><p>25(23)
</p><p>पञ्चविंशोऽध्यायः
</p>
<dl><dt>जड उवाच</dt></dl>
<p>आगम्य स्वपुरं सोऽथ पित्रोः सर्वमशेषतः ।<br>
कथयामास तन्वङ्गी यथा प्राप्ता पुनर्मृता॥२५.१॥<br>
</p><p>ननाम सा च चरणौ श्वश्रूश्वशुरयोः शुभा ।<br>
स्वजनञ्च यथापूर्वं वन्दनाश्लेषणादिभिः॥२५.२॥<br>
</p><p>पूजयामास तन्वङ्गी यथान्यायं यथावयः ।<br>
ततो महोत्सवो जज्ञे पौराणां तत्र वै पुरे॥२५.३॥<br>
</p><p>ऋतध्वजश्च सुचिरं तया रेमे सुमध्यया ।<br>
निर्झरेषु च शैलानां निम्नगापुलिनेषु च॥२५.४॥<br>
</p><p>काननेषु च रम्येषु तथैवोपवनेषु च ।<br>
पुण्यक्षयं वाञ्छमाना सापि कामोपबोगतः॥२५.५॥<br>
</p><p>सह तेनातिकान्तेन रेमे रम्यासु भूमिषु ।<br>
ततः कालेन महता शत्रुजित् स नराधिपः॥२५.६॥<br>
</p><p>सम्यक् प्रशास्य वसुधां कालधर्ममुपेयिवान् ।<br>
ततः पौरा महात्मानं पुत्रं तस्य ऋतध्वजम्॥२५.७॥<br>
</p><p>अभ्यषिञ्चन्त राजानमुदाराचारचेष्टितम् ।<br>
सम्यक् पालयतस्तस्य प्रजाः पुत्रानिवौरसान्॥२५.८॥<br>
</p><p>मदालसायाः सञ्जज्ञे पुत्रः प्रथमजस्ततः ।<br>
तस्य चक्रे पिता नाम विक्रान्त इति धीमतः॥२५.९॥<br>
</p><p>तुतुषुस्तेन वै भृत्या जहास च मदालसा ।<br>
सा वै मदालसा पुत्रं बालमुत्तानशायिनम् ।<br>
उल्लापनच्छलेनाह रुदमानमविस्वरम्॥२५.१०॥<br>
</p><p>शुद्धोऽसि रे तात&nbsp;! न तेऽस्ति नाम
कृतं हि ते कल्पनयाधुनैव ।<br>
पञ्चात्मकं देहमिदं तवैतन्
नैवास्य त्वं रोदिषि कस्य हेतोः॥२५.११॥<br>
</p><p>न वा भवान् रोदिति वै स्वजन्मा
शब्दोऽयमासाद्य महीशशूनुम् ।<br>
विकल्प्यमाना विविधा गुणास्ते
ऽगुणाश्च भौताः सकलेन्द्रियेषु॥२५.१२॥<br>
</p><p>भूतानि भूतैः परिदुर्बलानि
वृद्धिं समायान्ति यथेह पुंसः ।<br>
अन्नाम्बुपानादिभिरेव कस्य
न तेऽस्ति वृद्धिर्न च तेऽस्ति हानिः॥२५.१३॥<br>
</p><p>त्वं कञ्चुके शीर्यमाणे निजेऽस्मिंस्
तस्मिंश्च देहे मूढतां मा व्रजेथाः ।<br>
शुभाशुभैः कर्मभिर्देहमेतन्
मदादिमूढैः सञ्चुकस्तेऽपिनद्धः॥२५.१४॥<br>
</p><p>तातेति किञ्चित्तनयेति किञ्चिद्
अम्बेति किञ्चिद्दयितेति किञ्चित् ।<br>
ममेति किञ्चिन्न ममेति किञ्चित्
त्वं भूतसङ्घं बहुमानयेथाः॥२५.१५॥<br>
</p><p>दुः खानि दुः खोपगमाय भोगान्
सुखाय जानाति विमूढचेताः ।<br>
तान्येव दुः खानि पुनः सुखानि
जानात्यविद्वान सुविमूढयेताः॥२५.१६॥<br>
</p><p>हासोऽस्थिसन्दर्शनमक्षियुग्मम्
अत्युज्ज्वलं तर्जनमङ्गनायाः ।<br>
कुचादिपीनं पिशितं घनं तत्
स्थानं रतेः किं नरकं न योषित्॥२५.१७॥<br>
</p><p>यानं क्षितौ यानगतञ्च देहं
देहेऽपि चान्यः पुरुषो निविष्टः ।<br>
ममत्वबुद्धिर्न तथा यथा स्वे
देहेऽतिमात्रं बत मूढतैषा॥२५.१८॥<br>
</p><p><br>
इति श्रीमार्कण्डेयपुराणे मदालसोपाख्याने पञ्चविंशोऽध्यायः
</p>
<!-- 
NewPP limit report
Parsed by mw2269
Cached time: 20231004143227
Cache expiry: 1814400
Reduced expiry: false
Complications: []
CPU time usage: 0.030 seconds
Real time usage: 0.032 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:14674-0!canonical and timestamp 20231004143227 and revision id 130604. Rendering was triggered because: page-view
 -->
