<div class="poem">
<p><span style="font-size: 14pt; line-height:200%">36(33)<br>
षट्त्रिंशोऽध्यायः<br>
<br>
जड उवाच<br>
<br>
स एवमनुशिष्टः सन् मात्रा संप्राप्य यौवनम् ।<br>
ऋतध्वजसुतश्चक्रे सम्यग्दारपरिग्रहम्॥३६.१॥<br>
<br>
पुत्रांश्चोत्पादयामास यज्ञैश्चाप्ययजद्विभुः ।<br>
पितुश्च सर्वकालेषु चकाराज्ञानुपालनम्॥३६.२॥<br>
<br>
ततः कालेन महता संप्राप्य चरमं वयः ।<br>
चक्रेऽभिषेकं पुत्रस्य तस्य रज्ये ऋतध्वजः॥३६.३॥<br>
<br>
भार्यया सह धर्मात्मा यियासुस्तपसे वनम् ।<br>
अवतीर्णो महारक्षो महाभागो महीपतिः॥३६.४॥<br>
<br>
मदालसा च तनयं प्राहेदं पश्चिमं वच ।<br>
कामोपभोगसंसर्गप्रहाणाय सुतस्य वै॥३६.५॥<br>
<br>
<br>
मदालसोवाच<br>
<br>
यदा दुः खमसह्यं ते प्रियबन्धुवियोगजम् ।<br>
शत्रुबाधोद्भवं वापि वित्तनाशात्मसम्भवम्॥३६.६॥<br>
<br>
भवेत्तत् कुर्वतो राज्यं गृहधर्मावलम्बिनः ।<br>
दुः खायतनभूतो हि ममत्वालम्बनो गृही॥३६.७॥<br>
<br>
तदास्मात् पुत्र&nbsp;! निष्कृष्य मद्दत्तादङ्गुलीयकात् ।<br>
वाच्यं ते शासनं पट्टे सूक्ष्माक्षरनिवेशितम्॥३६.८॥<br>
<br>
<br>
जड उवाच<br>
<br>
इत्युक्त्वा प्रददौ तस्मै सौवर्णं साङ्गुलीयकम् ।<br>
आशिषश्चापि या योग्याः परुषस्य गृहे सतः॥३६.९॥<br>
<br>
ततः कुबलयाश्वोऽसौ सा च देवी मदालसा ।<br>
पुत्राय दत्त्वा तद्राज्यं तपसे काननं गतौ॥३६.१०॥<br>
<br>
37(34)<br>
सप्तत्रिंशोऽध्यायः<br>
<br>
<br>
जड उवाच<br>
<br>
सोऽप्यलर्को यथान्यायं पुत्रवन्मुदिताः प्रजाः ।<br>
पालयामास धर्मात्मा स्वे स्वे कर्मण्यवस्थिताः॥३७.१॥<br>
<br>
दुष्टैषु दण्डं शिष्टेषु सम्यक् च परिपालनम् ।<br>
कुर्वन् परां मुदं लेभे इयाज च महामखैः॥३७.२॥<br>
<br>
अजायन्त सुताश्चास्य महाबलपराक्रमाः ।<br>
धर्मात्मानो माहत्मानो विमार्गपरिपन्थिनः॥३७.३॥<br>
<br>
चकार सोर्ऽथं धर्मेण धर्ममर्थेन वा पुनः ।<br>
तयोश्चैवाविरोधेन बुभुजे विषयानपि॥३७.४॥<br>
<br>
एवं बहूनि वर्षाणि तस्य पालयतो महीम् ।<br>
धर्मार्थकामसक्तस्य जग्मुरेकमहर्यथा॥३७.५॥<br>
<br>
वैराग्यं नास्य सञ्जज्ञे भुञ्जतो विषयान् प्रियान् ।<br>
न चाप्यलमभूत्तस्य धर्मार्थोपार्जनं प्रति॥३७.६॥<br>
<br>
तं तथा भोगसंसर्ग-प्रमत्तमजितेन्द्रियम् ।<br>
<br>
सुबाहुर्नाम शुश्राव भ्राता तस्य वनेचरः॥३७.७॥<br>
<br>
तं बुबोधयिषुः सोऽथ चिरं ध्यात्वा महीपतिः ।<br>
तद्वैरिसंश्रयं तस्य श्रेयोऽमन्यत भूपतेः॥३७.८॥<br>
<br>
ततः स काशिभूपालमुदीर्णबलवाहनम् ।<br>
स्वराज्यं प्राप्तुमागच्छद् बहुशः शरणं कृती॥३७.९॥<br>
<br>
सोऽपि चक्रे बलोद्योगमलर्कं प्रति पार्थिवः ।<br>
दूतञ्च प्रेषयामास राज्यमस्मै प्रदीयताम्॥३७.१०॥<br>
<br>
सोऽपि नैच्छत्तदा दातुमाज्ञापूर्वं स्वधर्मवित् ।<br>
<br>
प्रत्युवाच च तं दूतमलर्कः काशिभूभृतः॥३७.११॥<br>
<br>
<br>
मामेवाभ्येत्य हार्देन याचतां राज्यमग्रजः ।<br>
नाक्रान्त्या संप्रदास्यामि भयेनाल्पामपि क्षितिम्॥३७.१२॥<br>
<br>
सुबाहुरपि नो याञ्चां चकार मतिमांस्तदा ।<br>
न धर्मः क्षत्रियस्येति याञ्चा वीर्यधनो हि सः॥३७.१३॥<br>
<br>
ततः समस्तसैन्येन काशीशः परिवारितः ।<br>
आक्रान्तुमभ्यगाद्राष्ट्रमलर्कस्य महीपतेः॥३७.१४॥<br>
<br>
अनन्तरैश्च संश्लेषमभ्येत्य तदनन्तरम् ।<br>
तेषामन्यतमैर्भृत्यैः समाक्रम्यानयद्वशम्॥३७.१५॥<br>
<br>
अपीडयंश्च सामान्तांस्तस्य राष्ट्रोपरोधनैः ।<br>
तथा दुर्गानुपालांश्च चक्रे चाटविकान् वशे॥३७.१६॥<br>
<br>
कांश्चिच्चोपप्रदानेन कांश्चिद् भेदेन पार्थिवान् ।<br>
साम्नैवान्यान् वशं निन्ये निभृतास्तस्य येऽभवन्॥३७.१७॥<br>
<br>
<br>
ततः सोऽल्पबलो राजा परचक्रावपीजितः ।<br>
कोषक्षयमवापोच्चैः पुरञ्चारुध्यतारिणा॥३७.१८॥<br>
<br>
इत्थं सम्पीड्यमानस्तु क्षीणकोषो दिने दिने ।<br>
विषादमागात्परमं व्याकुलत्वञ्च चेतसः॥३७.१९॥<br>
<br>
आर्ति स परमां प्राप्य तत् सस्माराङ्गुलीयकम् ।<br>
यदुद्दिश्य पुरा प्राह माता तस्य मदालसा॥३७.२०॥<br>
<br>
<br>
ततः स्त्रातः शुचिर्भूत्वा वाचयित्वा द्विजोत्तमान् ।<br>
निष्कृष्य शासनं तस्माद्ददृशे प्रस्फुटाक्षरम्॥३७.२१॥<br>
<br>
तत्रैव लिखितं मात्रा वाचयामास पार्थिवः ।<br>
प्रकाशपुलकाङ्गोऽसौ प्रहर्षोत्फुल्ललोचनः॥३७.२२॥<br>
<br>
सङ्गः सर्वात्मना त्याज्यः स चेत्त्यक्तुं न शक्यते ।<br>
स सदिभः सह कर्तव्यः सतां सङ्गो हि भेषजम्॥३७.२३॥<br>
<br>
कामः सर्वात्मना हेयो हातुञ्चेच्छक्यते न सः ।<br>
मुमुक्षां प्रति तत्कार्यं सैव तस्यापि भेषजम्॥३७.२४॥<br>
<br>
वाचयित्वा तु बहुशो नृणां श्रेयः कथं त्विति ।<br>
मुमुक्षयेति निश्चित्य सा च तत्सङ्गतो यतः॥३७.२५॥<br>
<br>
ततः स साधुसम्पर्कं चिन्तयन् पृथिवीपतिः ।<br>
दत्तात्रेयं महाभागमगच्छत् परमार्तिमान्॥३७.२६॥<br>
<br>
तं समेत्य महात्मानमकल्पषमसङ्गिनम् ।<br>
प्रणिपत्याभिसम्पूज्य यथान्यायमभाषत॥३७.२७॥<br>
<br>
ब्रह्मन्&nbsp;! कुरु प्रसादं मे शरणं शरणार्थिनाम् ।<br>
दुः खापहारं कुरु मे दुः खार्तस्यातिकामिनः॥३७.२८॥<br>
<br>
दुः खापहारमद्यैव करोमि तव पार्थिव&nbsp;! ।<br>
सत्यं ब्रूहि किमर्थं ते दुः खं तत् पृथिवीपते॥३७.२९॥<br>
<br>
<br>
जड उवाच<br>
<br>
इत्युक्तश्चिन्तयामास स राजा तेन धीमता ।<br>
त्रिविधस्यापि दुः खस्य स्थानमात्मानमेव च॥३७.३०॥<br>
<br>
स विमृष्य चिरं राजा पुनः पुनरुदारधीः ।<br>
आत्मानमात्मना धीरः प्रहस्येदमथाब्रावीत्॥३७.३१॥<br>
<br>
नाहमुर्वो न सलिलं न ज्योतिरनिलो न च ।<br>
नाकाशं किन्तु शारीरं समेत्य सुखमिष्यते॥३७.३२॥<br>
<br>
न्यूनातिरिक्ततां याति पञ्चकेऽस्मिन् सुखासुखम् ।<br>
यदि स्यान्म किन्न स्यादन्यस्थेऽपि हि तन्मयि॥३७.३३॥<br>
<br>
नित्यप्रभूतसद्भावे न्यूनाधिक्यान्नतोन्नते ।<br>
<br>
तथा च ममतात्यक्ते विशेषो नोपलभ्यते॥३७.३४॥<br>
<br>
तन्मात्रावस्थिते सूक्ष्मे तृतीयांशे च पश्यतः ।<br>
तथैव भूतसद्भावं शरीरं किं सुखासुखम्॥३७.३५॥<br>
<br>
मनस्यवस्थितं दुःखं सुखं वा मानसञ्च यत् ।<br>
यतस्ततो न मे दुः खं सुखं वा नह्यहं मनः॥३७.३६॥<br>
<br>
नाहङ्कारो न च मनो बुद्धिर्नाहं यतस्ततः ।<br>
अन्तः करणजं दुः खं पारख्यं मम तत्कथम्॥३७.३७॥<br>
<br>
नाहं शरीरं न मनो यतोऽहं पृथक् शरीरान्मनसस्तथाहम् ।<br>
तत् सन्तु चेतस्यथवापि देहे सुखानि दुः खानि च किं ममात्र॥३७.३८॥<br>
<br>
राज्यस्य वाञ्छां सुरुतेऽग्रजोऽस्य देहस्य चेत् पञ्चमयः स राशिः ।<br>
गुणप्रवृत्त्या मम किन्नु तत्र तत्स्थः स चाहञ्च शरीरतोऽन्यः॥३७.३९॥<br>
<br>
न यस्य हस्तादिकमप्यशेषं मांसं न चास्थीनि खिराविभागः ।<br>
कस्तस्य नागाश्वरथादिकोषैः स्वल्पोऽपि सम्बन्ध इहास्ति पुंसः॥३७.४०॥<br>
<br>
तस्मान्न मेऽरिर्न च मेऽस्ति दुः खं न मे सुखं नापि पुरं न कोषम् ।<br>
न चाश्वनागादि बलं न तस्य नान्यस्य वा कस्यचिद्वा ममास्ति॥३७.४१॥<br>
<br>
यथा घटीकुम्भकमण्डलुस्थम् आकाशमेकं बहुधा हि दृष्टम् ।<br>
तथा सुबाहुः स च काशिपोऽहं मल्ये च देहेषु शरीरभेदैः॥३७.४२॥<br>
<br>
<br>
इति श्रीमार्कण्डेयपुराणे पितापुत्रसंवादे आत्मविवेको नाम सप्तत्रिंशोऽध्यायः<br>
<br>
38(35)<br>
अष्टत्रिंशोऽध्यायः<br>
<br>
जड उवाच<br>
<br>
दत्तात्रेयं ततो विप्रं प्रणिपत्य स पार्थिवः ।<br>
प्रत्युवाच महात्मानं प्रश्रयावनतो वचः॥३८.१॥<br>
<br>
सम्यक् प्रपश्यतो ब्रह्मन्&nbsp;! मम दुः खं न किञ्चन ।<br>
असम्यग्दर्शिना मग्नाः सर्वदैवासुखार्णवे॥३८.२॥<br>
<br>
यस्मिन् यस्मिन्ममासक्ता बुद्धिः पुंसः प्रजायते ।<br>
ततस्ततः समादाय दुः खान्येव प्रयच्छति॥३८.३॥<br>
<br>
मार्जारभक्षिते दुः खं यादृशं गृहकुक्कुटे ।<br>
न तादृङ्ममताशून्ये कलविङ्केऽथ मूषिके॥३८.४॥<br>
<br>
सोऽहं न दुः खी न सुखी यतोऽहं प्रकृतेः परः ।<br>
यो भूताभिभवो भूतैः सुखदुः खात्मको हि सः॥३८.५॥<br>
<br>
<br>
दत्तात्रेय उवाच<br>
<br>
एवमेतन्नरव्याघ्र&nbsp;! यथैतद्व्याहृतं त्वया ।<br>
ममेति मूलं दुः कस्य न ममेति च निर्वृतेः॥३८.६॥<br>
<br>
मत्प्रश्नादेव ते ज्ञानमुत्पन्नमिदमुत्तमम् ।<br>
ममेति प्रत्ययो येन क्षिप्तः शाल्मलितूलवत्॥३८.७॥<br>
<br>
अहमित्यङ्कुरोत्पन्नो ममेति स्कन्धवान् महान् ।<br>
गृहक्षेत्रोच्चशाखश्च पुत्रदारादिपल्लवः॥३८.८॥<br>
<br>
धनधान्यमहापत्रो नैककालप्रवर्धितः ।<br>
पुण्यापुण्याग्रपुष्पश्च सुखदुः खमहाफलः॥३८.९॥<br>
<br>
तत्र मुक्तिपथव्यापि मूढसम्पर्कसेचनः ।<br>
विधित्साभृङ्गमालाढ्यो कृत्यज्ञानमहातरुः॥३८.१०॥<br>
<br>
संसाराध्वपरिश्रान्ता ये तच्छायां समाश्रिताः ।<br>
भ्रान्तिज्ञानसुखाधीनास्तेषामात्यन्तिकं कुतः॥३८.११॥<br>
<br>
यैस्तु सत्सङ्गपाषाणशितेन ममतातरुः ।<br>
छिन्नो विद्याकुठारेण ते गतास्तेन वर्त्मना॥३८.१२॥<br>
<br>
प्राप्य ब्रह्मवनं शीतं नीरजस्कमकण्टकम् ।<br>
प्राप्नुवन्ति परां प्राज्ञा निर्वृतिं वृत्तिवर्जिताः॥३८.१३॥<br>
<br>
भूतेन्द्रियमयं स्थूलं न त्वं राजन्न चाप्यहम् ।<br>
न तन्मात्रमयावावां नैवान्तः करणात्मकौ॥३८.१४॥<br>
<br>
कं वा पश्यामि राजेन्द्र&nbsp;! प्रधानमिदमावयोः ।<br>
यतः परो हि क्षेत्रज्ञः सङ्घातो हि गुणात्मकः॥३८.१५॥<br>
<br>
मशकोडुम्बरेषीकामुञ्जमत्स्याम्भसां यथा ।<br>
एकत्वेऽपि पृथग्भावस्तथा क्षेत्रात्मनोर्नृप&nbsp;!॥३८.१६॥<br>
<br>
<br>
अलर्क उवाच<br>
<br>
भगवंस्त्वत्प्रसादेन ममाविर्भूतमुत्तमम् ।<br>
ज्ञानं प्रधानचिच्छक्ति-विवेककरमीदृशम्॥३८.१७॥<br>
<br>
किन्त्वत्र विषयाक्रान्ते स्थैर्यवत्त्वं न चेतसि ।<br>
न चापि वेद्मि मुच्येयं कथं प्रकृतिबन्धनात्॥३८.१८॥<br>
<br>
कथं न भूयां भूयश्च कथं निर्गुणतामियाम् ।<br>
कथञ्च ब्रह्मणैकत्वं व्रजेयं शाश्वतेन वै॥३८.१९॥<br>
<br>
तन्मे योगन्तथा ब्रह्मन्&nbsp;! प्रणतायाभियाचते ।<br>
सम्यग् ब्रूहि महाप्राज्ञ&nbsp;! सत्सङ्गो ह्युपकृन्नृणाम्॥३८.२०॥<br>
<br>
<br>
इति श्रीमार्कण्डेयपुराणे पितापुत्रसंवादे प्रश्नाध्यायो नामाष्टत्रिंशोऽध्यायः<br>
<br>
39(36)<br>
अथ षटत्रिंशोऽध्यायः<br>
योगनिरूपणवर्णनम्<br>
दत्तात्रेय उवाच<br>
ज्ञानपूर्वो वियोगो योऽज्ञानेन सह योगिनः । <br>
सा मुक्तिर्ब्रह्मणा चैक्यमनैक्यं प्राकृतैर्गुणैः ।। १ <br>
योगे च शक्तिर्विदुषां येन श्रेयः परं भवेत् । <br>
मुक्तिर्योगात्तथा योगः सम्यग्ज्ञानान्महीपते ।। <br>
सङ्गदोषोद्भवं दुःखं ममत्वासक्तचेतसाम् ।।२ <br>
तस्मात्सङ्गं प्रयत्नेन मुमुक्षुः संत्यजेन्नरः । <br>
सङ्गाभावे ममेत्यस्याः ख्यातेर्हानिः प्रजायते ।।३ <br>
निर्ममत्वं सुखायैव वैराग्याद्दोषदर्शनम् । <br>
ज्ञानादेव च वैराग्यं ज्ञानं वैराग्यपूर्वकम् ।।४ <br>
तद्गृहं यत्र वसतिस्तद्भोज्यं येन जीवति । <br>
यन्मुक्तये तदेवोक्तं ज्ञानमज्ञानमन्यथा ।।५ <br>
उपभोगेन पुण्यानामपुण्यानां च पार्थिव । <br>
कर्त्तव्यमिति नित्यानामकामकरणात्तथा ।।६ <br>
असञ्चयादपूर्वस्य क्षयात्पूर्वार्जितस्य च । <br>
कर्मणो बन्धमाप्नोति शरीरं च पुनः पुनः ।।७ <br>
कर्मणा मोक्षमाप्नोति वैपरीत्येन तस्य तु । <br>
एतत्ते कथितं ज्ञानं योगं चेमं निबोध मे ।। <br>
यं प्राप्य ब्रह्मणो योगी शाश्वतान्नान्यतां व्रजेत् ।।८<br>
प्रागेवात्मात्मना जेयो योगिनां स हि दुर्जयः । <br>
कुर्वीत तज्जये यत्नं तस्योपायं शृणुष्व मे । । ९ <br>
प्राणायामैर्दहेद्दोषान्धारणाभिश्च किल्बिषम् । <br>
प्रत्याहारेण विषयान्ध्यानेनानीश्वरान्गुणान् । । 39.१० <br>
यथा पर्वतधातूनां ध्मातानां दह्यते मलम् । <br>
तथेन्द्रियकृता दोषा दह्यन्ते प्राणनिग्रहात् । । ११ <br>
प्रथमं साधनं कुर्यात्प्राणायामस्य योगवित् । <br>
प्राणापाननिरोधस्तु प्राणायाम उदाहृतः । । १२ <br>
लघुमध्योत्तरीयाख्यः प्राणायामस्त्रिधोदितः । <br>
तस्य प्रमाणं वक्ष्यामि तदलर्क शृणुष्व मे । । १३ <br>
लघुर्द्वादशमात्रस्तु द्विगुणः स तु मध्यमः । <br>
त्रिगुणाभिस्तु मात्राभिरुत्तमः परिकीर्त्तितः । । १४ <br>
निमेषोन्मेषणे मात्रा कालो लघ्वक्षरस्तथा । <br>
प्राणायामस्य संख्यार्थं स्मृतो द्वादशमात्रिकः । । १५ <br>
प्रथमेन जयेत्स्वेदं मध्यमेन च वेपथुम् । <br>
विषादं हि तृतीयेन जयेद्दोषाननुक्रमात् । । १६ <br>
मृदुत्वं सेव्यमानास्तु सिंहशार्दूलकुञ्जराः । <br>
यथा यान्ति तथा प्राणो वश्यो भवति योगिनः । । १७ <br>
वश्यं मत्तं यथेच्छातो नागं नयति हस्तिपः । <br>
तथैव योगी छन्देन प्राणं नयति साधितम् । । १८ <br>
यथा हि साधितः सिंहो मृगान्हन्ति न मानवान् । <br>
तद्वन्निषिद्धपवनः किल्बिषं न नृणां तनुम् । । १९ <br>
तस्माद्युक्तः सदा योगी प्राणायामपरो भवेत् । <br>
श्रूयतां मुक्तिफलदं तस्यावस्थाचतुष्टयम् । । 39.२०<br>
ध्वस्तिः प्राप्तिस्तथा संवित्प्रसादश्च महीपते । <br>
स्वरूपं शृणु चैतेषां कथ्यमानमनुक्रमात् । । २१ <br>
कर्मणामिष्टदुष्टानां जायते फलसंक्षयः । <br>
चेतसोऽपकषायत्वं यत्र सा ध्वस्तिरुच्यते । । २२ <br>
ऐहिकामुष्मिकान्कामांल्लोभमोहात्मकात्स्वयम् । <br>
निरुध्यास्ते सदा योगी प्राप्तिः सा सार्वकालिकी । । २३ <br>
अतीतानागतानर्थान्विप्रकृष्टतिरोहितान् । <br>
विजानातीन्दुसूर्यर्क्षग्रहाणां ज्ञानसम्पदा । । २४ <br>
तुल्यप्रभावस्तु यदा योगी प्राप्नोति संविदम् । <br>
तदा संविदिति ख्याता प्राणायामस्य सा स्थितिः । । २५ <br>
यान्ति प्रसादं येनास्य मनः पञ्च च वायवः । <br>
इन्द्रियाणीन्द्रियार्थाश्च स प्रसाद इति स्मृतः । । २६ <br>
शृणुष्व च महीपाल प्राणायामस्य लक्षणम् । <br>
युञ्जतश्च सदा योगं यादृग्विहितमासनम्॥३९.२७॥<br>
<br>
पद्ममर्धासनञ्चापि तथा स्वस्तिकमासनम् ।<br>
आस्थाय योगं युञ्जीत कृत्वा च प्रणवं हृदि॥३९.२८॥<br>
<br>
समः समासनो भूत्वा संहृत्य चरणावुभौ ।<br>
संवृतास्यस्तथैवोरू सम्यग्विष्टभ्य चाग्रतः॥३९.२९॥<br>
<br>
पार्ष्णिभ्यां लिङ्गवृषणावस्पृशन् प्रयतः स्थितः ।<br>
किञ्चिदुन्नामितशिरा दन्तैर्दन्तान्न संस्पृशेत्॥३९.३०॥<br>
<br>
सम्पश्यन् नासिकाग्रं स्वं दिशश्चानवलोकयन् ।<br>
रजसा तमसो वृत्तिं सत्त्वेन रजसस्तथा॥३९.३१॥<br>
<br>
सञ्छाद्य निर्मले सत्त्वे स्थितो युञ्जीत योगवित् ।<br>
इन्द्रियाणीन्द्रियार्थेभ्यः प्राणादीन्मन एव च॥३९.३२॥<br>
<br>
निगृह्य समवायेन प्रत्याहारमुपक्रमेत् ।<br>
यस्तु प्रत्याहरेत्कामान सर्वाङ्गानीव कच्छपः॥३९.३३॥<br>
<br>
सदात्मरतिरेकस्थः वश्यत्यात्मानमात्मनि ।<br>
स बाह्याभ्यन्तरं शौचं निष्पाद्याकण्ठनाभितः॥३९.३४॥<br>
<br>
पूरयित्वा बुधो देहं प्रत्याहारमुपक्रमेत् ।<br>
प्राणायामा दश द्वौ च धारणा साभिधीयते॥३९.३५॥<br>
<br>
द्वे धारणे स्मृते योगे योगिभिस्तत्त्वदृष्टिभिः ।<br>
तथा वै योगयुक्तस्य योगिनो नियतात्मनः॥३९.३६॥<br>
<br>
सर्वे दोषाः प्रणश्यन्ति स्वस्थश्चैवोपजायते ।<br>
वीक्षते च परं ब्रह्म प्राकृतांश्च गुणान् पृथक्॥३९.३७॥<br>
<br>
व्योमादिपरमाणूंश्च तथात्मानमकल्मषम् ।<br>
इत्थं योगी यताहारः प्राणायामपरायणः॥३९.३८॥<br>
<br>
जितां जितां शनैर्भूमिमारोहेत यथा गृहम् ।<br>
दोषान् व्याधींस्तथा मोहमाक्रान्ता भूरनिर्जिता॥३९.३९॥<br>
<br>
विवर्धयति नारोहेत्तस्माद् भूमिमनिर्जिताम् ।<br>
प्राणानामुपसंरोधात् प्राणायाम इति स्मृतः॥३९.४०॥<br>
<br>
धारणेत्युच्यते चेयं धार्यते यन्मनो यथा ।<br>
शब्दादिभ्यः प्रवृत्तानि यदक्षाणि यतात्मभिः॥३९.४१॥<br>
<br>
प्रत्याह्रियन्ते योगेन प्रत्याहारस्ततः स्मृतः ।<br>
उपायश्चात्र कथितो योगिभिः परमर्षिभिः॥३९.४२॥<br>
<br>
येन व्याध्यादयो दोषा न जायन्ते हि योगिनः ।<br>
यथा तोयार्थिनस्तोयं यन्त्रनालादिभिः शनैः॥३९.४३॥<br>
<br>
आपिबेयुस्तथा वायुं पिबेद्योगी जितश्रमः ।<br>
प्राङ्नाभ्यां हृदये चात्र तृतीये च तथोरसि॥३९.४४॥<br>
<br>
कण्ठे मुखे नासिकाग्रे नेत्रभ्रूमध्यमूर्धसु ।<br>
किञ्च तस्मात्परस्मिंश्च धारणा परमा स्मृता॥३९.४५॥<br>
<br>
दशैता धारणा प्राप्य प्राप्रोत्यक्षरसाम्यताम् ।<br>
नाध्मातः क्षुधितः श्रान्तो न च व्याकुलचेतनः॥३९.४६॥<br>
<br>
युञ्जीत योगं राजेन्द्र&nbsp;! योगी सिद्ध्यर्थमादृतः ।<br>
नातिशीते न चोष्णे वै न द्वन्द्वे नानिलात्मके॥३९.४७॥<br>
<br>
कालेष्वेतेषु युञ्जीत न योगं ध्यानतत्परः ।<br>
सशब्दाग्निजालभ्यासे जीर्णगोष्ठे चतुष्पथे॥३९.४८॥<br>
<br>
शुष्कपर्णचये नद्यां श्मशाने ससरीसृपे ।<br>
सभये कूपतीरे वा चैत्यवल्मीकसञ्चये॥३९.४९॥<br>
<br>
देशेष्वेतेषु तत्त्वज्ञो योगाभ्यासं विवर्जयेत् ।<br>
सत्त्वस्यानुपपत्तौ च देशकालं विवर्जयेत्॥३९.५०॥<br>
<br>
नासतो दर्शनं योगे तस्मात्तत्परिवर्जयेत् ।<br>
देशानेताननादृत्य मूढत्वाद्यो युनक्ति वै॥३९.५१॥<br>
<br>
विघ्राय तस्य वै दोषा जायन्ते तन्निबोध मे ।<br>
बाधिर्यं जडता लोपः स्मृतेर्मूकत्वमन्धता॥३९.५२॥<br>
<br>
ज्वरश्च जायते सद्यस्तत्तदज्ञानयोगिनः ।<br>
प्रमादाद्योगिनो दोषा यद्येते स्युश्चिकित्सितम्॥३९.५३॥<br>
<br>
तेषां नाशाय कर्तव्यं योगिनां तन्निबोध मे ।<br>
स्त्रिग्धां यवागूमत्युष्णां भुक्त्वा तत्रैव धारयेत्॥३९.५४॥<br>
<br>
वात-गुल्मप्रशान्त्यर्थमुदावर्ते तथोदरे ।<br>
<br>
यवागूं वापि पवनं वायुग्रन्थिं प्रतिक्षिपेत्॥३९.५५॥<br>
<br>
तद्वत्कम्पे महाशैलं स्थिरं मनसि धारयेत् ।<br>
विघाते वचसो वाचं बाधिर्ये श्रवणेन्द्रियम्॥३९.५६॥<br>
<br>
यथैवाम्रफलं ध्यायेत् तृष्णार्तो रसनेन्द्रिये ।<br>
यस्मिन् यस्मिन् रुजा देहे तस्मिंस्तदुपकारिणीम्॥३९.५७॥<br>
<br>
धारयेद्धारणामुष्णे शीतां शीते च दाहिनीम् ।<br>
कीलं शिरसि संस्थाप्य काष्ठं काष्ठेन ताडयेत्॥३९.५८॥<br>
<br>
लुप्तस्मृतेः स्मृतिः सद्यो योगिनस्तेन जायते ।<br>
द्यावापृथिव्यौ वाय्वग्री व्यापिनावपि धारयेत्॥३९.५९॥<br>
<br>
अमानुषात् सत्त्वजाद्वा बाधास्त्वेताश्चिकित्सिताः ।<br>
अमानुषं सत्त्वमन्तर्योगिनं प्रविशेद्यदि॥३९.६०॥<br>
<br>
वाय्वग्रीधारणेनैनं देहसंस्थं विनिर्दहेत् ।<br>
एवं सर्वात्मना रक्षा कार्या योगविदा नृप&nbsp;!॥३९.६१॥<br>
<br>
धर्मार्थकाममोक्षाणां शरीरं साधनं यतः ।<br>
प्रवृत्तिलक्षणाख्यानाद्योगिनो विस्मयात्तथा ।<br>
विज्ञानं विलयं याति तस्माद् गोप्याः प्रवृत्तयः॥३९.६२॥<br>
<br>
आलोल्यमारोग्यमनिष्ठुरत्वं गन्धः शुभो मूत्रपुरीषमल्पम् ।<br>
कान्तिः प्रसादः स्वरसौम्यता च योगप्रवृत्तेः प्रथमं हि चिह्नम्॥३९.६३॥<br>
<br>
अनुरागी जनो याति परोक्षे गुणकीर्तनम् ।<br>
न बभ्यति च सत्त्वानि सिद्धेर्लक्षणमुत्तमम्॥३९.६४॥<br>
<br>
शीतोष्णादिभिरत्युग्रैर्यस्य बाधा न विद्यते ।<br>
न भीतिमेति चान्येभ्यस्तस्य सिद्धिरुपस्थिता॥३९.६५॥<br>
<br>
<br>
इति श्रीमार्कण्डेयपुराणे जडोपाख्याने योगाध्यायो नामैकोनचत्वारिंशोऽध्यायः<br>
<br>
40(37)<br>
चत्वारिंशोऽध्यायः<br>
<br>
दत्तात्रेय उवाच<br>
<br>
उपसर्गाः प्रवर्तन्ते दृष्टे ह्यात्मनि योगिनः ।<br>
ये तांस्ते संप्रवक्ष्यामि समासेन निबोध मे॥४०.१॥<br>
<br>
काम्याः क्रियास्तथा कामान् मानुषानभिवाञ्छति ।<br>
स्त्रियो दानफलं विद्यां मायां कुप्यं धनं दिवम्॥४०.२॥<br>
<br>
देवत्वममरेशत्वं रसायनचयाः क्रियाः ।<br>
मरुत्प्रपतनं यज्ञं जलग्न्यावेशनन्तथा॥४०.३॥<br>
<br>
श्राद्धानां सर्वदानानां फलानि नियमांस्तथा ।<br>
तथोपवासात् पूर्ताच्च देवताभ्यर्च्चनादपि॥४०.४॥<br>
<br>
तेभ्यस्तेभ्यश्च कर्मभ्य उपसृष्टोऽभिवाञ्छति ।<br>
चित्तमित्थं वर्तमानं यत्नाद्योगी निवर्तयेत्॥४०.५॥<br>
<br>
ब्रह्मसङ्गिमनः कुर्वन्नुपसर्गात् प्रमुच्यते ।<br>
उपसर्गैर्जितैरेभिरुपसर्गास्ततः पुनः॥४०.६॥<br>
<br>
योगिनः संप्रवर्तन्ते सात्त्वराजसतामसाः ।<br>
प्रातिभिः श्रावणो दैवो भ्रमावत्तौ तथापरौ॥४०.७॥<br>
<br>
पञ्चैते योगिनां योगविघ्राय कटुकोदयाः ।<br>
वेदार्थाः काव्यशास्त्रार्था विद्याशिल्पान्यशेषतः॥४०.८॥<br>
<br>
प्रतिभान्ति यदस्येति प्रातिभः स तु योगिनः ।<br>
शब्दार्थानाखिलान् वेत्ति शब्दं गृह्णाति चैव यत्॥४०.९॥<br>
<br>
योजनानां सहस्रेभ्यः श्रावणः सोऽभिधीयते ।<br>
ममन्ताद्वीक्षते चाष्टौ स यदा देवतोपमः॥४०.१०॥<br>
<br>
उपसर्गन्तमप्याहुर्दैवमुन्मत्तवद् बुधाः ।<br>
भ्राम्यते यन्निरालम्बं मनो दोषेण योगिनः॥४०.११॥<br>
<br>
समस्ताचारविभ्रांशाद् भ्रमः स परिकीर्तितः ।<br>
आवर्त इव तोयस्य ज्ञानावर्तो यदाकुलः॥४०.१२॥<br>
<br>
नाशयेच्चित्तमावर्त उपसर्गः स उच्यते ।<br>
एतैर्नाशितयोगास्तु सकला देवयोनयः॥४०.१३॥<br>
<br>
उपसर्गैर्महाघोरैरावर्तन्ते पुनः पुनः ।<br>
प्रावृत्य कम्बलं शुक्लं योगी तस्मान्मनोमयम्॥४०.१४॥<br>
<br>
चिन्तयेत् परमं ब्रह्म कृत्वा तत्प्रवणं मनः ।<br>
योगयुक्तः सदा योगी लघ्वाहारो जितेन्द्रियः॥४०.१५॥<br>
<br>
सूक्ष्मास्तु धारणाः सप्त भूराद्या मूर्घ्नि धारयेत् ।<br>
धरित्रीं धारयेद्योगी तत् सौक्ष्म्यं प्रतिपद्यते॥४०.१६॥<br>
<br>
आत्मानं मन्यते चोर्वों तद्गन्धञ्च जहाति सः ।<br>
यथैवाप्सु रसं सूक्ष्मं तद्वद्रूपञ्च तेजसि॥४०.१७॥<br>
<br>
स्पर्शं वायो तथा तद्वद्विभ्रतस्तस्य धारणाम् ।<br>
व्योम्रः सूक्ष्मां प्रवृत्तिञ्च शब्दं तद्वज्जहाति सः॥४०.१८॥<br>
<br>
मनसा सर्वभूतानां मनस्याविशते यदा ।<br>
मानसीं धारणां बिभ्रन्मनः सूक्ष्मञ्च जायते॥४०.१९॥<br>
<br>
तद्वद् बुद्धिमशेषाणां सत्त्वानामेत्य योगवित् ।<br>
परित्यजति सम्प्राप्य बुद्धिसौक्ष्म्यमनुत्तमम्॥४०.२०॥<br>
<br>
परित्यजति सूक्ष्माणि सप्त त्वेतानि योगवित् ।<br>
सम्यग्विज्ञाय योऽलर्क&nbsp;! तस्यावृत्तिर्न विद्यते॥४०.२१॥<br>
<br>
एतासां धारणानान्तु सप्तानां सौक्ष्म्यमात्मवान् ।<br>
दृष्ट्वा दृष्ट्वा ततः सिद्धिं त्यक्त्वा त्यक्त्वा परां व्रजेत्॥४०.२२॥<br>
<br>
यस्मिन् यस्मिंश्च कुरुते भूते रागं महीपते ।<br>
तस्मिंस्तस्मिन् समासक्तिं संप्राप्य स विनश्यति॥४०.२३॥<br>
<br>
तस्माद्विदित्वा सूक्ष्माणि संसक्तानि परस्परम् ।<br>
परित्यजति यो देही स परं प्राप्नुयात् पदम्॥४०.२४॥<br>
<br>
एतान्येव तु सन्धाय सप्त सूक्ष्माणि पार्थिव&nbsp;! ।<br>
भूतादीनां विरागोऽत्र सद्भावज्ञस्य मुक्तये॥४०.२५॥<br>
<br>
गन्धादिषु समासक्तिं सम्प्राप्य स विनश्यति ।<br>
पुनरावर्तते भूप&nbsp;! स ब्रह्मापरमानुषम्॥४०.२६॥<br>
<br>
सप्तैता धारणा योगी समतीत्य यदिच्छति ।<br>
तस्मिंस्तस्मिंल्लयं सूक्ष्मे भूते याति नरेश्वर&nbsp;!॥४०.२७॥<br>
<br>
देवानामसुराणां वा गन्धर्वोरगरक्षसाम् ।<br>
देहेषु लयमायाति सङ्गं नाप्रोति च क्वचित्॥४०.२८॥<br>
<br>
अणिमा लघिमा चैव महिमा प्राप्तिरेव च ।<br>
प्राकाम्यं च तथेशित्वं वशित्वञ्च तथापरम्॥४०.२९॥<br>
<br>
यत्रकामावसायित्वं गुणानेतांस्तथैश्वरान् ।<br>
प्राप्नोत्यष्टौ नरव्याघ्र&nbsp;! परं निर्वाणसूचकान्॥४०.३०॥<br>
<br>
सूक्ष्मात् सूक्ष्मतमोऽणीयान् शीघ्रत्वं लघिमा गुणः ।<br>
महिमाशेषपूज्यत्वात् प्राप्तिर्नाप्राप्यमस्य यत्॥४०.३१॥<br>
<br>
प्राकाम्यमस्य व्यापित्वादीशित्वञ्चेश्वरो यतः ।<br>
वखित्वाद्वशिमा नाम योगिनः सप्तमो गुणः॥४०.३२॥<br>
<br>
यत्रेच्छास्थानमप्युक्तं यत्रकामावसायिता ।<br>
ऐश्वर्यकारणैरेभिर्योगिनः प्रोक्तमष्टधा॥४०.३३॥<br>
<br>
मुक्तिसंसूचकं भूप&nbsp;! परं निर्वाणमात्मनः ।<br>
ततो न जायते नैव वर्धते न विनश्यति॥४०.३४॥<br>
<br>
नापि क्षयमवाप्रोति परिणामं न गच्छति ।<br>
छेदं क्लेदं तथा दाहं शोषं भूरादितो न च॥४०.३५॥<br>
<br>
भूतवर्गादवाप्नोति शब्दाद्यैः ह्रियते न च ।<br>
न चास्य सन्ति शब्दाद्यास्तद्भोक्ता तैर्न युज्यते॥४०.३६॥<br>
<br>
यथाहि कनकं खण्डमपद्रव्यवदग्निना ।<br>
दग्धदोषं द्वितीयेन खण्डेनैक्यं व्रजेन्नृप॥४०.३७॥<br>
<br>
न विशेषमवाप्रोति तद्वद्योगाग्निना यतिः ।<br>
निर्दग्धदोषस्तेनैक्यं प्रयाति ब्रह्मणा सह॥४०.३८॥<br>
<br>
यथाग्निरग्नौ संक्षिप्तः समानत्वमनुव्रजेत् ।<br>
तदाख्यस्तन्मयो भूतो न गृह्येत विशेषतः॥४०.३९॥<br>
<br>
परेण ब्रह्मणा तद्वत् प्राप्यैक्यं दग्धकिल्विषः ।<br>
योगी याति पृथग्भावं न कदाचिन्महीपते&nbsp;!॥४०.४०॥<br>
<br>
यथा जलं जलेनैक्यं निक्षिप्तमुपगच्छति ।<br>
तथात्मा साम्यमभ्येति योगिनः परमात्मनि॥४०.४१॥<br>
<br>
<br>
इति श्रीमार्कण्डेयपुराणे योगसिद्धिर्नाम चत्वारिंशोऽध्यायः<br>
</span>
</p>
</div>
<!-- 
NewPP limit report
Parsed by mw2367
Cached time: 20231003192753
Cache expiry: 1814400
Reduced expiry: false
Complications: []
CPU time usage: 0.015 seconds
Real time usage: 0.018 seconds
Preprocessor visited node count: 6/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 2/100
Expensive parser function count: 0/500
Unstrip recursion depth: 1/20
Unstrip post‐expand size: 65472/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:61001-0!canonical and timestamp 20231003192753 and revision id 130600. Rendering was triggered because: page-view
 -->
