<p>61(58)
एकषष्टितमोऽध्यायः- ६१
</p>
<dl><dt>क्रौष्टुकिरुवाच</dt></dl>
<p>कथितं भवता सम्यग् यत् पृष्टोऽसि महामुने ।<br>
भूसमुद्रादिसंस्थानं प्रमाणानि तथा ग्रहाः॥६१.१॥<br>
</p><p>तेषाञ्चैव प्रमाणञ्च नक्षत्राणाञ्च संस्थितिः ।<br>
भूरादयस्तथा लोकाः पातालान्यखिलान्यपि॥६१.२॥<br>
</p><p>स्वायम्भुवं तथा ख्यातं मुने&nbsp;! मन्वन्तरं मम ।<br>
तदन्तराण्यहं श्रोतुमिच्छे मन्वन्तराणि वै ।<br>
मन्वन्तराधिपान् देवानृषींस्तत्तनयान्नृपान्॥६१.३॥<br>
</p><p><br>
</p>
<dl><dt>मार्कण्डेय उवाच</dt></dl>
<p>मन्वन्तरं मयाख्यातं तव स्वायम्भुवं च यत् ।<br>
स्वारोचिषाख्यमन्यत् तु शृणु तस्मादनन्तरम्॥६१.४॥<br>
</p><p>कश्चिद् द्विजातिप्रवरः पुरेऽभूदरुणास्पदे ।<br>
वरुणायास्तटे विप्रो रूपेणात्यश्विनावपि॥६१.५॥<br>
</p><p>मृदुस्वभावः सद्वृत्तो वेदवेदाङ्गपारगः ।<br>
सदातिथिप्रियो रात्रावागतानां समाश्रयः॥६१.६॥<br>
</p><p>तस्य बुद्धिरियं त्वासीदहं पश्ये वसुन्धराम् ।<br>
अतिरम्यवनोद्यानां नानानगरशोभिताम्॥६१.७॥<br>
</p><p>अथागतो।ञतिथिः कश्चित् कदाचित्तस्य वेश्मनि ।<br>
नानौषधिप्रभावज्ञो मन्त्रविद्याविशारदः॥६१.८॥<br>
</p><p>अभ्यर्थितस्तु तेनासौ श्रद्धापूतेन चेतसा ।<br>
तस्याचख्यौ स देशांश्च रम्याणि नगराणि च॥६१.९॥<br>
</p><p>वनानि नद्यः शैलांश्च पुण्यान्यायतनानि च ।<br>
स ततो विस्मयाविष्टः प्राह तं द्विजसत्तमम्॥६१.१०॥<br>
</p><p>अनेकदेशदर्शित्वेनातिश्रमसमन्वितः ।<br>
त्वं नातिवृद्धो वयसा नातिवृत्तश्च यौवनात् ।<br>
कथमल्पेन कालेन पृथिवीमटसि द्विज॥६१.११॥<br>
</p><p><br>
</p>
<dl><dt>ब्राह्मण उवाच</dt></dl>
<p>मन्त्रौषधिप्रभावेण विप्राप्रतिहता गतिः ।<br>
योजनानां सहस्रं हि दिनार्धेन व्रजाम्यम्॥६१.१२॥<br>
</p><p><br>
</p>
<dl><dt>मार्कण्डेय उवाच</dt></dl>
<p>ततः स विप्रस्तं भूयः प्रत्युवाचेदमादरात् ।<br>
श्रद्धधानो वचस्तस्य ब्राह्मणस्य विपश्चितः॥६१.१३॥<br>
</p><p>मम प्रसादं भगवन्&nbsp;! कुरु मन्त्रप्रभावजम् ।<br>
द्रष्टुमेतां मम महीमतीवेच्छा प्रवर्तते॥६१.१४॥<br>
</p><p>प्रादात् स ब्राह्मणश्चास्मै पादलेपमुदारधीः ।<br>
अभिमन्त्रयामास दिशं तेनाख्याताञ्च यत्नतः॥६१.१५॥<br>
</p><p>तेनानुलिप्तपादोऽथ स द्विजो द्विजसत्तम ।<br>
हिमवन्तमगाद् द्रष्टुं नानाप्रस्त्रवणान्वितम्॥६१.१६॥<br>
</p><p>सहस्रं योजनानां हि दिनार्धेन व्रजामि यत् ।<br>
आयास्यामीति सञ्चिन्त्य तदर्धेनापरेण हि॥६१.१७॥<br>
</p><p>सम्प्राप्तो हिमवत्पृष्ठं नातिश्रान्ततनुर्द्विज ।<br>
विचचार ततस्तत्र तुहिनाचलभूतले॥६१.१८॥<br>
</p><p>पादाक्रान्तेन तस्याथ तुहिनेन विलीयता ।<br>
प्रक्षालितः पादलेपः परमौषधिसम्भः॥६१.१९॥<br>
</p><p>ततो जडगतिः सोऽथ इतश्चेतश्च पर्यटन् ।<br>
ददर्शातिमनोज्ञानि सानूनि हिमभूभृतः॥६१.२०॥<br>
</p><p>सिद्धगन्धर्वजुष्टानि किन्नराभिरतानि च ।<br>
क्रीडाविहाररम्याणि देवादीनामितस्ततः॥६१.२१॥<br>
</p><p>दिव्याप्सरोगणशतैराकीर्णान्यवलोकयन् ।<br>
नातृप्यत द्विजश्रेष्ठः प्रोद्भूतपुलको मुने॥६१.२२॥<br>
</p><p>क्वचित् प्रस्त्रवणाद् भ्रष्टजलपातमनोरमम् ।<br>
प्रनृत्यच्छिखिकेकाभिरन्यतश्च निनादितम्॥६१.२३॥<br>
</p><p>दात्यूहकोयष्टिकाद्यैः क्वचिच्चातिमनोहरैः ।<br>
पुंस्कोकिलकलालापैः श्रुतिहारिभिरन्वितम्॥६१.२४॥<br>
</p><p>प्रफुल्लतरुगन्धेन वासितानिलवीजितम् ।<br>
मुदा युक्तः स ददृशे हिमवन्तं महागिरिम्॥६१.२५॥<br>
</p><p>दृष्ट्वा चैतं द्विजसुतो हिमवन्तं महाचलम् ।<br>
श्वो द्रक्ष्यामीति संचिन्त्य मतिञ्चक्रे गृहं प्रति॥६१.२६॥<br>
</p><p>विभ्रष्टपादलेपोऽथ चिरेण जडितक्रमः ।<br>
चिन्तयामास किमिदं मयाज्ञानादनुष्ठितम्॥६१.२७॥<br>
</p><p>यदि प्रलेपो नष्टो मे विलीनो हिमवारिणा ।<br>
शैलोऽतिदुर्गमश्चायं दूरञ्चाहमिहागतः॥६१.२८॥<br>
</p><p>प्रयास्यामि क्रियाहानिमग्निशुश्रूषणादिकम् ।<br>
कथमत्र करिष्यामि सङ्कटं महदागतम्॥६१.२९॥<br>
</p><p>इदं रम्यमिदं रम्यमित्यस्मिन् वरपर्वते ।<br>
शक्तदृष्टिरहं तृप्तिं न यास्येऽब्दशतैरपि॥६१.३०॥<br>
</p><p>किन्नराणां कलालापाः समन्ताच्छ्रोत्रहारिणः ।<br>
प्रफुल्लतरुगन्धांश्च घ्राणमत्यन्तमृच्छति॥६१.३१॥<br>
</p><p>सुखस्पर्शस्तथा वायुः फलानि रसवन्ति च ।<br>
हरन्ति प्रसभं चेतो मनोज्ञानि सरांसि च॥६१.३२॥<br>
</p><p>एवं गते तु पश्येयं यदि कञ्चित् तपोनिधिम् ।<br>
स ममोपदिशेन्मार्गं गमनाय गृहं प्रति॥६१.३३॥<br>
</p><p><br>
</p>
<dl><dt>मार्कण्डेय उवाच</dt></dl>
<p>स एवं चिन्तयन् विप्रो बभ्राम च हिमाचले ।<br>
भ्रष्टपादौषधिबलो वैक्लवं परमं गतः॥६१.३४॥<br>
</p><p>तं ददर्श भ्रमन्तञ्च मुनिश्रेष्ठं वरूथिनी ।<br>
वराप्सरा महाभागा मौलेया रूपशालिनी॥६१.३५॥<br>
</p><p>तस्मिन् दृष्टे ततः साभूद् द्विजवर्ये वरूथिनी ।<br>
मदनाकृष्टहृदया सानुरागा हि तत्क्षणात्॥६१.३६॥<br>
</p><p>चिन्तयामास को न्वेष रमणीयतमाकृतिः ।<br>
सफलं मे भवेज्जन्म यदि मां नावमन्यते॥६१.३७॥<br>
</p><p>अहोऽस्य रूपमाधुर्यमहोऽस्य ललिता गतिः ।<br>
अहो गम्भीरता दृष्टेः कुतोऽस्य सदृशो भुवि॥६१.३८॥<br>
</p><p>दृष्टा देवास्तथा दैत्याः सिद्धगन्धर्वपन्नगाः ।<br>
कथमेकोऽपि नास्त्यस्य तुल्यरूपो महात्मनः॥६१.३९॥<br>
</p><p>यथाहमस्मिन्मय्येष सानुरागस्तथा यदि ।<br>
भवेदत्र मया कार्यस्तत्कृतः पुण्यसञ्चयः॥६१.४०॥<br>
</p><p>यद्येष मयि सुस्त्रिग्धां दृष्टिमद्य निपातयेत् ।<br>
कृतपुण्या न मत्तोऽन्या त्रैलोक्ये वनिता ततः॥६१.४१॥<br>
</p><p><br>
</p>
<dl><dt>मार्कण्डेय उवाच</dt></dl>
<p>एवं सञ्चिन्तयन्ती सा दिव्ययोषित् स्मरातुरा ।<br>
आत्मानं दर्शयामास कमनीयतराकृतिम्॥६१.४२॥<br>
</p><p>तान्तु दृष्ट्वा द्विजसुतश्चारुरूपां वरूथिनीम् ।<br>
सोपचारं समागम्य वाक्यमेतदुवाच ह॥६१.४३॥<br>
</p><p>का त्वं कमलगर्भाभे कस्य किं वानुतिष्ठसि ।<br>
ब्राह्मणोऽहमिहायातो नगरादरुणास्पदात्॥६१.४४॥<br>
</p><p>पादलेपोऽत्र मे ध्वस्तो विलीनो हिमवारिणा ।<br>
यस्यानुभावादत्राहमागतो मदिरेक्षणे॥६१.४५॥<br>
</p><p><br>
</p>
<dl><dt>वरूथिन्युवाच</dt></dl>
<p>मौलेयाहं महाभागा नाम्ना ख्याता वरूथिनी ।<br>
विचरामि सदैवात्र रमणीये महाचले॥६१.४६॥<br>
</p><p>साहं त्वद्दर्शनाद्विप्र&nbsp;! कामवक्तव्यताङ्गता ।<br>
प्रशाधि यन्मया कार्यं त्वदधीनास्मि साम्प्रतम्॥६१.४७॥<br>
</p><p><br>
</p>
<dl><dt>ब्राह्मण उवाच</dt></dl>
<p>येनोपायेन गच्छेयं निजगेहं शुचिस्मिते ।<br>
तन्ममाचक्ष्व कल्याणि हानिर्नोऽखिलकर्मणाम्॥६१.४८॥<br>
</p><p>नित्यनैमित्तिकानान्तु महाहानिर्द्विजन्मनः ।<br>
भवत्यतस्त्वं हे भद्रे&nbsp;! मामुद्धर हिमालयात्॥६१.४९॥<br>
</p><p>प्रशस्यते न प्रवासो ब्राह्मणानां कदाचम ।<br>
अपराद्धं न मे भीरु देशदर्शनकौतुकम्॥६१.५०॥<br>
</p><p>सतो गृहे द्विजाग्र्यस्य निष्पत्तिः सर्वकर्मणाम् ।<br>
नित्यनैमित्तिकानाञ्च हानिरेवं प्रवासिनः॥६१.५१॥<br>
</p><p>सा त्वं किं बहुनोक्तेन तथा कुरु यशस्विनि ।<br>
यथा नास्तं गेत सूर्ये पश्यामि निजमालयम्॥६१.५२॥<br>
</p><p><br>
</p>
<dl><dt>वरूथिन्युवाच</dt></dl>
<p>मैवं ब्रूहि महाभाग&nbsp;! मा भूत्स दिवसो मम ।<br>
मां परित्यज्य यत्र त्वं निजगेहमुपैष्यसि॥६१.५३॥<br>
</p><p>अहो रम्यतरः स्वर्गो न यतो द्विजनन्दन ।<br>
अतो वयं परित्यज्य तिष्ठामोऽत्र सुरालयम्॥६१.५४॥<br>
</p><p>स त्वं सह मया कान्त&nbsp;! कान्तेऽत्र तुहिनाचले ।<br>
रममाणो न मर्त्यानां बान्धवानां स्मरिष्यसि॥६१.५५॥<br>
</p><p>स्त्रजो वस्त्राण्यलङ्कारान् भोगभोज्यानुलेपनम् ।<br>
दास्याम्यत्र तथाहन्ते स्मरेण वशगा हृता॥६१.५६॥<br>
</p><p>वीणावेणुस्वनं गीतं किन्नराणां मनोरमम् ।<br>
अङ्गाह्लादकरो वायुरुष्णान्नमुदकं शुचि॥६१.५७॥<br>
</p><p>मनोभिलषिता शय्या सुगन्धमनुलेपनम् ।<br>
इहासतो महाभाग गृहे किन्ते निजेऽधिकम्॥६१.५८॥<br>
</p><p>इहासतो नैव जरा कदाचित्ते भविष्यति ।<br>
त्रिदशानामियं भूमिर्यौवनोपचयप्रदा॥६१.५९॥<br>
</p><p>इत्युक्त्वा सानुरागा सा सहसा कमलेक्षणा ।<br>
आलिलिङ्ग प्रसीदेति वदन्ती कलमुन्मनाः॥६१.६०॥<br>
</p><p><br>
</p>
<dl><dt>ब्राह्मण उवाच</dt></dl>
<p>मा मां स्प्राक्षीर्व्रजान्यत्र दुष्टे यः सदृशस्तव ।<br>
मयान्यथा याचिता त्वमन्यथैवाप्युपैषि माम्॥६१.६१॥<br>
</p><p>सायं प्रातर्हुतं हव्यं लोकान् यच्छति शाश्वतान् ।<br>
त्रैलोक्यमेतदखिलं मूढे इव्ये प्रतिष्ठितम्॥६१.६२॥<br>
</p><p><br>
</p>
<dl><dt>वरूथिन्युवाच</dt></dl>
<p>किं ते नाहं प्रिया विप्र&nbsp;! रमणीयो न किं गिरिः ।<br>
गन्धर्वान् किन्नरादींश्च त्यक्त्वाभीष्टो हि कस्तव॥६१.६३॥<br>
</p><p>निजमालयमप्यस्माद्भवान् यास्यत्यसंशयम् ।<br>
स्वल्पकालं मया सार्धं भुङ्क्षव भोगान् सुदुर्लभान्॥६१.६४॥<br>
</p><p><br>
</p>
<dl><dt>ब्राह्मण उवाच</dt></dl>
<p>अष्टावात्मगुणा ये हि तेषामादौ दया द्विज ।<br>
तां करोषि कथं न त्वं मयि सद्धर्मपालक॥६१.६६॥<br>
</p><p>त्वद्विमुक्ता न जीवामि तथा प्रीतिमती त्वयि ।<br>
नैतद्वदाम्यहं मिथ्या प्रसीद कुलनन्दन॥६१.६७॥<br>
</p><p><br>
</p>
<dl><dt>ब्राह्मण उवाच</dt></dl>
<p>यदि प्रीतिमती सत्यं नोपचाराद्ब्रवीषि माम् ।<br>
तदुपायं समाचक्ष्व येन यामि स्वमालयम्॥६१.६८॥<br>
</p><p><br>
</p>
<dl><dt>वरूथिन्युवाच</dt></dl>
<p>निजमालयमप्यस्माद्भवान् यास्यत्यसंशयम् ।<br>
स्वल्पकालं मया सार्धं भुङ्क्ष्व भोगान् सुदुर्लभान्॥६१.६९॥<br>
</p><p><br>
</p>
<dl><dt>ब्राह्मण उवाच</dt></dl>
<p>न भोगार्थाय विप्राणां शस्यते हि वरूथिनी ।<br>
इह क्लेशाय विप्राणां चेष्टा प्रेत्याफलप्रदा॥६१.७०॥<br>
</p><p><br>
</p>
<dl><dt>वरूथिन्युवाच</dt></dl>
<p>सन्त्राणं म्रियमाणाया मम कृत्वा परत्र ते ।<br>
पुण्यस्यैव फलं भावि भोगाश्चान्यत्र जन्मनि॥६१.७१॥<br>
</p><p>एवं च द्वयमप्यत्र तवोपचयकारणम् ।<br>
प्रत्याख्यानादहं मृत्युं त्वञ्च पापमवाप्स्यसि॥६१.७२॥<br>
</p><p><br>
</p>
<dl><dt>ब्राह्मण उवाच</dt></dl>
<p>परस्त्रियं नाभिलषेदित्युचुर्गुरवो मम ।<br>
तेन त्वां नाभिवाञ्छामि कामं विलप शुष्य वा॥६१.७३॥<br>
</p><p><br>
</p>
<dl><dt>मार्कण्डेय उवाच</dt></dl>
<p>इत्युक्त्वा स महाभागः स्पृष्ट्वापः प्रयतः शुचिः ।<br>
प्राहेदं प्रणिपत्याग्निं गार्हपत्यमुपांशुना॥६१.७४॥<br>
</p><p>भगवन्&nbsp;! गार्हपत्याग्ने योनिस्त्वं सर्वकर्मणाम् ।<br>
त्वत्त आहवनीयोऽग्निर्दक्षिणाग्निश्च नान्यतः॥६१.७५॥<br>
</p><p>युष्मदाप्यायनाद् देवा वृष्टिशस्यादिहेतवः ।<br>
भवन्ति शस्यादखिलं जगद्भवति नान्यतः॥६१.७६॥<br>
</p><p>एवं त्वत्तो भवत्येतद्येन सत्येन वै जगत् ।<br>
तथाहमद्य स्वं गेहं पश्येयं सति भास्करे॥६१.७७॥<br>
</p><p>यथा वै वैदिकं कर्म स्वकाले नोज्झितं मया ।<br>
तेन सत्येन पश्येयं गृहस्थोऽद्य दिवाकरम्॥६१.७८॥<br>
</p><p>यथा च न परद्रव्ये परदारे च मे मतिः ।<br>
कदाचित् साभिलाषाभूत्तथैतत् सिद्धिमेतु मे॥६१.७९॥<br>
</p><p><br>
इति श्रीमार्कण्डेयपुराणेठब्राह्मणवाक्यम्ऽ नामैकषष्टितमोऽध्यायः
</p><p>62(59)
</p><p>द्विषष्टितमोऽध्यायः- ६२
</p>
<dl><dt>मार्कण्डेय उवाच</dt></dl>
<p>एवन्तु वदतस्तस्य द्विजपुत्रस्य पावकः ।<br>
गार्हपत्यः शरीरे तु सन्निधानमथाकरोत्॥६२.१॥<br>
</p><p>तेन चाधिष्ठितः सोऽथ प्रभामण्डलमध्यगः ।<br>
व्यदीपयत तं देशं मूर्तिमानिव हव्यवाट्॥६२.२॥<br>
</p><p>तस्यास्तु सुतरां तत्र तादृग्रूपे द्विजन्मनि ।<br>
अनुरागोऽभवद्विप्रं पश्यन्त्या देवयोषितः॥६२.३॥<br>
</p><p>ततः सोऽधिष्ठितस्तेन हव्यवाहेन तत्क्षणात् ।<br>
यथापूर्वं तथा गन्तुं प्रवृत्तो द्विजनन्दनः॥६२.४॥<br>
</p><p>जगाम च त्वरायुक्तस्तया देव्या निरीक्षितः ।<br>
आदृष्टिपातात्तन्वङ्ग्या निश्वासोत्कम्पिकन्धरम्॥६२.५॥<br>
</p><p>ततः क्षणेनैव तदा निजगेहमवाप्य सः ।<br>
यथाप्रोक्तं द्विजश्रेष्ठश्चकार सकलाः क्रियाः॥६२.६॥<br>
</p><p>अथ सा चारुसर्वाङ्गी तत्रासक्तात्ममानसा ।<br>
निश्वासपरमा निन्ये दिनशेषं तथा निशाम्॥६२.७॥<br>
</p><p>निश्वसन्त्यनवद्याङ्गी हाहेति रुदती मुहुः ।<br>
मन्दभाग्येति चात्मानं निनिन्द मदिरेक्षणा॥६२.८॥<br>
</p><p>न विहारे न चाहारे रमणीये न वा वने ।<br>
न कन्दरेषु रम्येषु सा बबन्ध तदा रतिम्॥६२.९॥<br>
</p><p>चकार रममाणे च चक्रवाकयुगे स्पृहाम् ।<br>
मुक्ता तेन वरारोहा निनिन्द निजयौवनम्॥६२.१०॥<br>
</p><p>क्वागताहमिमं शैलं दुष्टदैवबलात्कृता ।<br>
क्व च प्राप्तः स मे दृष्टेर्गोचरं तादृशो नरः॥६२.११॥<br>
</p><p>यद्यद्य स महाभागो न मे सङ्गमुपैष्यति ।<br>
तत्कामाग्निरवश्यं मां क्षपयिष्यति दुः सहः॥६२.१२॥<br>
</p><p>रमणीयमभूद्यत्तत्पुंस्कोकिलनिनादितम् ।<br>
तेन हीनन्तदेवैतद्दहतीवाद्य मामलम्॥६२.१३॥<br>
</p><p><br>
</p>
<dl><dt>मार्कण्डेय उवाच</dt></dl>
<p>इत्थं सा मदनाविष्टा जगाम मुनिसत्तम ।<br>
ववृधे च तदा रागस्तस्यास्तस्मिन् प्रतिक्षणम्॥६२.१४॥<br>
</p><p>कलिर्नाम्ना तु गन्धर्वः सानुरागो निराकृतः ।<br>
तया पूर्वमभूत्सोऽथ तदवस्थां ददर्श ताम्॥६२.१५॥<br>
</p><p>स चिन्तयामास तदा किं न्वेषा गजगामिनी ।<br>
निश्वासपवनम्लाना गिरावत्र वरूथिनी॥६२.१६॥<br>
</p><p>मुनिशापक्षता किंनु केनचित् किं विमानिता ।<br>
वाष्पवारिपरिक्लिन्नमियन्धत्ते यतो मुखम्॥६२.१७॥<br>
</p><p>ततः स दध्यौ सुचिरं तमर्थं कौतुकात् कलिः ।<br>
ज्ञातवांश्च प्रभावेण समाधेः स यथातथम्॥६२.१८॥<br>
</p><p>पुनः स चिन्तयामास तद्विज्ञाय मुनेः कलिः ।<br>
ममोपपादितं साधु भाग्यैरेतत्पुराकृतैः॥६२.१९॥<br>
</p><p>मयैषा सानुरागेण बहुशः प्रार्थिता सती ।<br>
निराकृतवती सेयमद्य प्राप्या भविष्यति॥६२.२०॥<br>
</p><p>मानुषे सानुरागेयं तत्र तद्रूपधारिणि ।<br>
रंस्यते मय्यसन्दिग्धं किं कालेन करोमि तत्॥६२.२१॥<br>
</p><p><br>
</p>
<dl><dt>मार्कण्डेय उवाच</dt></dl>
<p>आत्मप्रभावेण ततस्तस्य रूपं द्विजन्मनः ।<br>
कृत्वा चचार यत्रास्ते निषण्णा सा वरूथिनी॥६२.२२॥<br>
</p><p>सा तं दृष्ट्वा वरारोहा किञ्चिदुत्फुल्ललोचना ।<br>
समेत्य प्राह तन्वङ्गी प्रसीदेति पुनः पुनः॥६२.२३॥<br>
</p><p>त्वया त्यक्ता न सन्देहः परित्यक्ष्यामि जीवितम् ।<br>
तत्राधर्मः कष्टतरः क्रियालोपो भविष्यति॥६२.२४॥<br>
</p><p>मया समेत्य रम्येऽस्मिन् महाकन्दरकन्दरे ।<br>
मत्परित्राणजं धर्ममवश्यं प्रतिपत्स्यसे॥६२.२५॥<br>
</p><p>आयुषः सावशेषं मे नृनमस्ति महामते ।<br>
निवृत्तस्तेन नूनं त्वं हृदयाह्लादकारकः॥६२.२६॥<br>
</p><p><br>
</p>
<dl><dt>कलिरुवाच</dt></dl>
<p>किं करोमि क्रियाहानिर्भवत्यत्र सतो मम ।<br>
त्वमप्येवंविधं वाक्यं ब्रवीषि तनुमध्यमे॥६२.२७॥<br>
</p><p>तदहं सङ्कटं प्राप्तो यद्ब्रवीमि करोषि तत् ।<br>
यदि स्यात् सङ्गमो मेऽद्य भवत्या सह नान्यथा॥६२.२८॥<br>
</p><p><br>
</p>
<dl><dt>वरूथिनी उवाच</dt></dl>
<p>प्रसीद यद्ब्रवीषि त्वं तत्करोमि न ते मृषा ।<br>
ब्रवीम्येतदनाशङ्कं यत्ते कार्यं मयाधुना॥६२.२९॥<br>
</p><p><br>
</p>
<dl><dt>कलिरुवाच</dt></dl>
<p>नाद्य संभोगसमये द्रष्टव्योऽहं त्वया वने ।<br>
निमीलिताक्ष्याः संसर्गस्तव सुभ्रु मया सह॥६२.३०॥<br>
</p><p><br>
</p>
<dl><dt>वरूथिन्युवाच</dt></dl>
<p>एवं भवतु भद्रन्ते यथेच्छसि तथास्तु तत् ।<br>
मया सर्वप्रकारं हि वशे स्थेयं तवाधुना॥६२.३१॥<br>
</p><p><br>
इति श्रीमार्कण्डेयपुराणे स्वारोचिषे मन्वन्तरे द्विषष्टितमोऽध्यायः ।<br>
</p><p>63(60)
</p><p>त्रिषष्टितमोऽध्यायः- ६३
</p>
<dl><dt>मार्कण्डेय उवाच</dt></dl>
<p>ततः सह तथा सोऽथ रराम गिरिसानुषु ।<br>
फुल्लकाननहृद्येषु मनोज्ञेषु सरः सु च॥६३.१॥<br>
</p><p>कन्दरेषु च रम्येषु निम्नगापुलिनेषु च ।<br>
मनोज्ञेषु तथान्येषु देशेषु मुदितो द्विज॥६३.२॥<br>
</p><p>वह्निनाधिष्ठितस्यासीद् यद्रूपन्तस्य तेजसा ।<br>
अचिन्तयद्भोगकाले निमीलितविलोचना॥६३.३॥<br>
</p><p>ततः कालेन सा गर्भमवाप मुनिसत्तम ।<br>
गन्धर्ववीर्यतो रूपचिन्तनाच्च द्विजन्मनः॥६३.४॥<br>
</p><p>तां गर्भधारिणीं सोऽथ सान्त्वयित्वा वरूथिनीम् ।<br>
विप्ररूपधरो यातस्तया प्रीत्या विसर्जितः॥६३.५॥<br>
</p><p>जज्ञे स बालो द्युतिमान ज्वलन्निव विभावसुः ।<br>
स्वरोचिभैर्यथा सूर्यो भासयन् सकला दिशः॥६३.६॥<br>
</p><p>स्वरोचिभिर्यतो भाति भास्वानिव स बालकः ।<br>
ततः स्वरोचिरित्येवं नाम्ना ख्यातो बभूत सः॥६३.७॥<br>
</p><p>ववृधे च महाभागो वयसानुदिनन्तथा ।<br>
गुणौघैश्च यथा बालः कलाभिः शशलाञ्छनः॥६३.८॥<br>
</p><p>स जग्राह धनुर्वेदं वेदांश्चैव यथाक्रमम् ।<br>
विद्याश्चैव महाभागस्तदा यौवनगोचरः॥६३.९॥<br>
</p><p>मन्दराद्रौ कदाचित् स विचरंश्चारुचेष्टितः ।<br>
ददर्शैकां तदा कन्यां गिरिप्रस्थे भयातुराम्॥६३.१०॥<br>
</p><p>त्रायस्वेति निरीक्ष्यैनं सा तदा वाक्यमब्रवीत् ।<br>
मा भैषीरिति स प्राह भयविप्लुतलोचनाम्॥६३.११॥<br>
</p><p>किमेतदिति तेनोक्ते वीरवाक्ये महात्मना ।<br>
ततः सा कथयामास श्वासाक्षेपप्लुताक्षरम्॥६३.१२॥<br>
</p><p><br>
</p>
<dl><dt>कन्योवाच</dt></dl>
<p>अहमिन्दीवराख्यस्य सुता विद्याधरस्य वै ।<br>
नाम्ना मनोरमा जाता सुतायां मरुधन्वनः॥६३.१३॥<br>
</p><p>मन्दारविद्याधरजा सखी मम विभावरी ।<br>
कलावती चाप्यपरा सुता पारस्य वै मुनेः॥६३.१४॥<br>
</p><p>ताभ्यां सह मया यातं कैलासतटमुत्तमम् ।<br>
तत्र दृष्टो मुनिः कश्चित्तपसातिकृशाकृतिः॥६३.१५॥<br>
</p><p>क्षुत्क्षामकण्ठो निस्तेजा दूरपाताक्षितारकः ।<br>
मयावहसितः क्रुद्धः स तदा मां शशाप ह॥६३.१६॥<br>
</p><p>क्षामक्षामस्वरः किञ्चित्कल्पिताधरपल्लवः ।<br>
त्वयावहसितो यस्मादनार्ये दुष्टतापसि॥६३.१७॥<br>
</p><p>तस्मात् त्वामचिरेणैव राक्षसोऽभिभविष्यसि ।<br>
दत्ते शापे मत्सखीभ्यां स तु निर्भत्सितो मुनिः॥६३.१८॥<br>
</p><p>धिक् ते ब्राह्मण्यमक्षान्त्या हृतन्ते निखिलन्तपः ।<br>
अमर्षणैर्धर्षितोऽसि तपसा नातिकर्षितः॥६३.१९॥<br>
</p><p>क्षान्त्यास्पदं वै ब्राह्मण्यं क्रोधसंयमनन्तपः ।<br>
एतच्छ्रुत्वा ददौ शापं तयोरप्यमितद्युतिः॥६३.२०॥<br>
</p><p>एकस्याः कुष्ठमङ्गेषु भाव्यन्यस्यास्तथा क्षयः ।<br>
तयोस्तथैव तज्जातं यथोक्तं तेन तत्क्षणात्॥६३.२१॥<br>
</p><p>ममाप्येवं महद्रक्षः समुपैति पदानुगम् ।<br>
न शृणोषि महानादं तस्यादूरेऽपि गर्जतः॥६३.२२॥<br>
</p><p>तृतीयमद्य दिवसं यन्मे पृष्ठन्न मुञ्चति ।<br>
अस्त्रग्रामस्य सर्वस्य हृदज्ञाहमद्य ते॥६३.२३॥<br>
</p><p>ते प्रयच्छामि मां रक्ष रक्षसोऽस्मान्महामते ।<br>
प्रादात् स्वायम्भुवस्यादौ स्वयं रुद्रः पिनाकधृक्॥६३.२४॥<br>
</p><p>स्वायम्भुवो वसिष्ठाय सिद्धवर्याय दत्तवान् ।<br>
तेनापि दत्तं मन्मातुः पित्रे चित्रायुधाय वै॥६३.२५॥<br>
</p><p>प्रादादौद्वाहिकं सोऽपि मत्पित्रे श्वशुरः स्वयम् ।<br>
मयापि शिक्षितं वीर&nbsp;! सकाशाद् बालया पितुः॥६३.२६॥<br>
</p><p>हृदयं सकलास्त्राणामशेषरिपुनाशनम् ।<br>
तदिदं गृह्यतां शीघ्रमशेषास्त्रपरायणम्॥६३.२७॥<br>
</p><p>ततो जहि दुरात्मानमेनं राक्षसमागतम्॥६३.२८॥<br>
</p><p><br>
</p>
<dl><dt>मार्कण्डेय उवाच</dt></dl>
<p>तथैत्युक्ते ततस्तेन वार्युपस्पृश्य तस्य तत् ।<br>
अस्त्राणां हृदयं प्रादात् सरहस्यनिवर्तनम्॥६३.२९॥<br>
</p><p>एतस्मिन्नन्तरे रक्षस्तत्तदा भीषणाकृति ।<br>
नर्दमानं महानादमाजगाम त्वरान्वितम्॥६३.३०॥<br>
</p><p>मयाभिभूता किं त्राणमुपैषि द्रुतमेहि मे ।<br>
भक्षामि किञ्चिरेणेति ब्रुवाणं तं ददर्श सः॥६३.३१॥<br>
</p><p>स्वरोचिश्चिन्तयामास दृष्ट्वा तं समुपागतम् ।<br>
गृह्णात्वेष वचः सत्यं तस्यास्त्विति महामुनेः॥६३.३२॥<br>
</p><p>जग्राह समुपेत्यैनां त्वरया सोऽपि राक्षसः ।<br>
त्राहि त्राहीति करुणं विलपन्तीं सुमध्यमाम्॥६३.३३॥<br>
</p><p>ततः स्वरोचिः संक्रुद्धश्चण्डास्त्रमतिभैरवम् ।<br>
दृष्ट्यां निवेश्य तद्रक्षो ददर्शानिमिषेक्षणः॥६३.३४॥<br>
</p><p>तदाभिभूतः स तदा तामुत्सृज्य निशाचरः ।<br>
प्रसीद शाम्यतामस्त्रं श्रूयताञ्चेत्यभाषत॥६३.३५॥<br>
</p><p>मोक्षितोषऽहं त्वया शापादतिघोरान्महाद्युते ।<br>
प्रदत्तादतितीव्रेण ब्रह्ममित्रेण धीमता॥६३.३६॥<br>
</p><p>उपकारी न मे त्वत्तो महाभागाधिकोऽपरः ।<br>
येनाहं सुमहाकष्टान्महाशापाद्विमोक्षितः॥६३.३७॥<br>
</p><p><br>
</p>
<dl><dt>स्वरोचिरुवाच</dt></dl>
<p>ब्रह्ममित्रेण मुनिना किन्निमित्तं महात्मना ।<br>
शप्तस्त्वं कीदृशश्चैव शापो दत्तोऽभवत् पुरा॥६३.३८॥<br>
</p><p><br>
</p>
<dl><dt>राक्षसा उवाच</dt></dl>
<p>ब्रह्ममित्रोऽष्टधा भिन्नमायुर्वेदमधीतवान् ।<br>
त्रयोदशाधिकारञ्च प्रगृह्याथर्वणो द्विजः॥६३.३९॥<br>
</p><p>अहञ्चेन्दीवराख्येति ख्यातोऽस्या जनकोऽभवम् ।<br>
विद्याधरपतेः पुत्रो नलनाभस्य खङ्गिनः॥६३.४०॥<br>
</p><p>मया च याचितः पुर्वं ब्रह्ममित्रोऽभवन्मुनिः ।<br>
आयुर्वेदमशेषं मे भगवन्&nbsp;! दातुमर्हसि॥६३.४१॥<br>
</p><p>यदा तु बहुशो वीर&nbsp;! प्रश्रयावनतस्य मे ।<br>
न प्रादाद्याचितो विद्यामायुर्वेदात्मिकां मम॥६३.४२॥<br>
</p><p>शिष्येभ्यो ददतस्तस्य मयान्तर्धानगेन हि ।<br>
आयुर्वेदात्मिका विद्या गृहीताभूत्तदानघ॥६३.४३॥<br>
</p><p>गृहीतायान्तु विद्यायां मासैरष्टाभिरन्तरात् ।<br>
ममातिहर्षादभवद्धासोऽतीव पुनः पुनः॥६३.४४॥<br>
</p><p>प्रत्यभिज्ञाय मां हासान्मुनिः कोपसमन्वितः ।<br>
विकम्पिकन्धरः प्राह मामिदं परुषाक्षरम्॥६३.४५॥<br>
</p><p>राक्षसेनैव यस्मान्मे त्वयादृश्येन दुर्मते ।<br>
हृता विद्यावहासश्च मामवज्ञाय वै कृतः॥६३.४६॥<br>
</p><p>तस्मात्त्वं राक्षसः पाप&nbsp;! मच्छापेन निराकृतः ।<br>
भविष्यसि न सन्देहः सप्तरात्रेण दारुणः॥६३.४७॥<br>
</p><p>इत्युक्ते प्रणिपाताद्यैरुपचारैः प्रसादितः ।<br>
स मामाह पुनर्विप्रस्तत्क्षणान्मृदुमानसः॥६३.४८॥<br>
</p><p>यन्मयोक्तमवश्यन्तद्भावि गन्धर्व&nbsp;! नान्यथा ।<br>
किन्तु त्वं राक्षसो भूत्वा पुनः स्वं प्राप्स्यसे वपुः॥६३.४९॥<br>
</p><p>नष्टस्मृतिर्यदा क्रुद्धः स्वमपत्यञ्चिखादिषुः ।<br>
निशाचरत्वं गन्तासि तदस्त्रानलतापितः॥६३.५०॥<br>
</p><p>पुनः संज्ञामवाप्य स्वामवाप्स्यसि निजं वपुः ।<br>
तथैव स्वमधिष्ठानं लोके गन्धर्वसंज्ञिते॥६३.५१॥<br>
</p><p>सोऽहं त्वया महाभाग&nbsp;! मोक्षितोऽस्मान्महाभयात् ।<br>
निशाचरत्वाद् यद्वीर&nbsp;! तेन मे प्रार्थनां कुरु॥६३.५२॥<br>
</p><p>इमान्ते तनयां भार्यां प्रयच्छामि प्रतीच्छ ताम् ।<br>
आयुर्वेदश्च सकलस्त्वष्टाङ्गो यो मया ततः ।<br>
मुनेः सकाशात् संप्राप्तस्तं गृह्णीष्व महामते॥६३.५३॥<br>
</p><p><br>
</p>
<dl><dt>मार्कण्डेय उवाच</dt></dl>
<p>इत्युक्त्वा प्रददौ विद्यां स च दिव्याम्बरोज्जवलः ।<br>
स्त्रग्भूषणधरो दिव्यं पुराणं वपुरास्थितः॥६३.५४॥<br>
</p><p>दत्त्वा विद्यां ततः कन्यां स दातुमुपचक्रमे ।<br>
तमाह सा तदा कन्या जनितारं स्वरूपिणम्॥६३.५५॥<br>
</p><p>अनुरागो ममाप्यत्र तातातीव महात्मनि ।<br>
दर्शनादेव संजातो विशेषेणोपकारिणि॥६३.५६॥<br>
</p><p>किन्त्वेषा मे सखी सा च मत्कृते दुः खपीडिते ।<br>
अतो नाभिलषे भोगान् भोक्तुमेतेन वै समम्॥६३.५७॥<br>
</p><p>पुरुषैरपि नो शक्या कर्तुमित्थं नृशंसता ।<br>
स्वभावरुचिरैर्मादृक् कथं योषित् करिष्यति॥६३.५८॥<br>
</p><p>साहं यथा ते दुः खार्ते मत्कृते कन्यके पितः ।<br>
तथा स्थास्यामि तद्दुः खे तच्छोकानलतापिता॥६३.५९॥<br>
</p><p><br>
</p>
<dl><dt>स्वरोचिरुवाच</dt></dl>
<p>आयुर्वेदप्रसादेन ते करिष्ये पुनर्नवे ।<br>
सख्यौ तव महाशोकं समुत्सृज सुमध्यमे॥६३.६०॥<br>
</p><p><br>
</p>
<dl><dt>मार्कण्डेय उवाच</dt></dl>
<p>ततः पित्रा स्वयं दत्तां तां कन्यां स विधानतः ।<br>
उपयेमे गिरौ तस्मिन् स्वरोचिश्चारुलोचवनाम्॥६३.६१॥<br>
</p><p>दत्तान्तु तां तदा कन्यामभिशान्त्य च भामिनीम् ।<br>
जगाम दिव्यया गत्यागन्धर्वः स्वपुरन्ततः॥६३.६२॥<br>
</p><p>स चापि सहितस्तन्व्या सदुद्यानन्तदा ययौ ।<br>
कन्यकायुगलं यत्र तच्छापोत्थगदातुरम्॥६३.६३॥<br>
</p><p>ततस्तयोः स तत्त्वज्ञो रोगघ्नैरौषधै रसैः ।<br>
चकार नीरुजौ देहौ स्वरोचिरपराजितः॥६३.६४॥<br>
</p><p>ततोऽतिशोभने कन्ये विमुक्ते व्याधितः शुभे ।<br>
स्वकान्त्योद्योति दिग्भागं चक्राते तन्महीधरम्॥६३.६५॥<br>
</p><p><br>
इति श्रीमार्कण्डेयपुराणे स्वारोचिषे मन्वन्तरे त्रिषष्टितमोऽध्यायः
</p><p>64(61)
</p><p>चतुः षष्टितमोऽध्यायः- ६४
</p>
<dl><dt>मार्कण्डेय उवाच</dt></dl>
<p>एवं विमुक्तरोगा तु कन्यका तं मुदान्विता ।<br>
स्वरोचिषमुवाचेदं शृणुष्व वचनं प्रभो॥६४.१॥<br>
</p><p>मन्दारविद्याधरजा नाम्ना ख्याता विभावरी ।<br>
उपकारिन्&nbsp;! स्वमात्मानं प्रयच्छामि प्रतीच्छ माम्॥६४.२॥<br>
</p><p>विद्याञ्च तुभ्यं दास्यामि सर्वबूतरुतानि ते ।<br>
ययाभिव्यक्तिमेष्यन्ति प्रसादपुरगो भव॥६४.३॥<br>
</p><p><br>
</p>
<dl><dt>मार्कण्डेय उवाच</dt></dl>
<p>एवमस्त्विति तेनोक्ते धर्मज्ञेन स्वरोचिषा ।<br>
द्वितीया तु तदा कन्या इदं वचनमब्रवीत्॥६४.४॥<br>
</p><p>कुमारब्रह्मचार्यासीत् पारो नाम पिता मम ।<br>
ब्रह्मर्षिः सुमहाभागो वेदवेदाङ्गपारगः॥६४.५॥<br>
</p><p>तस्य पुंस्कोकिलालापरमणीये मधौ पुरा ।<br>
आजगामाप्सराभ्यासं प्रख्याता पुञ्जिकास्तना॥६४.६॥<br>
</p><p>कामवक्तव्यतां नीतः स तदा मुनिपुङ्गवः ।<br>
तत्संयोगेऽहमुत्पन्ना तस्यामत्र महाचले॥६४.७॥<br>
</p><p>विहाय मां गता सा च मातास्मिन्निर्जने वने ।<br>
बालामेकां महीपृष्ठे व्यालश्वापदसंकुले॥६४.८॥<br>
</p><p>ततः कलाभिः सोमस्य वर्धन्तीभिरहः क्षये ।<br>
आप्याय्यमानाहरहो वृद्धिं यातास्मि सत्तम॥६४.९॥<br>
</p><p>ततः कलावतीत्येतन्मम नाम महात्मना ।<br>
गृहीतायः कृतं पित्रा गन्धर्वेण शुभानना॥६४.१०॥<br>
</p><p>न दत्ताहं तदा तेन याचितेन महात्मना ।<br>
देवारिणालिना सुप्तस्ततो मे घातितः पिता॥६४.११॥<br>
</p><p>ततोऽहमतिनिर्वेदादात्मव्यापादनोद्यता ।<br>
निवारिता शम्भुपत्न्या सत्या सत्यप्रतिश्रवा॥६४.१२॥<br>
</p><p>मा शुचः सुभ्रु&nbsp;! भर्ता ते महाभागो भविष्यति ।<br>
स्वरोचिर्नाम पुत्रश्च मनुस्तस्य भविष्यति॥६४.१३॥<br>
</p><p>आज्ञाञ्च निधयः सर्वे करिष्यन्ति तवादृताः ।<br>
यथाभिलषितं वित्तं प्रदास्यन्ति च ते शुभे॥६४.१४॥<br>
</p><p>यस्या वत्से प्रभावेण विद्यायास्तां गृहाण मे ।<br>
पद्मिनी नाम विद्येयं महापद्माभिपूजिता॥६४.१५॥<br>
</p><p>इत्याह मां दक्षसुता सती सत्यपरायणा ।<br>
स्वरोचिस्त्वं ध्रुवं देवी नान्यथा सा वदिष्यति॥६४.१६॥<br>
</p><p>साहं प्राणप्रदायाद्य तां विद्यां स्वं तथा वपुः ।<br>
प्रयच्छामि प्रतीच्छ त्वं प्रसादसुमुखो मम॥६४.१७॥<br>
</p><p><br>
</p>
<dl><dt>मार्कण्डेय उवाच</dt></dl>
<p>एवमस्त्विति तामाह स तु कन्यां कलावतीम् ।<br>
विभावर्याः कलावत्याः स्निग्धदृष्ट्यानुमोदितः॥६४.१८॥<br>
</p><p>जग्राह च ततः पाणी स तयोरमरद्युतिः ।<br>
नदत्सु देवतूर्येषु नृत्यन्तीष्वप्सरः सु च॥६४.१९॥<br>
</p><p><br>
इति श्रीमार्कण्जडेयपुराणेठस्वारोचिषे मन्वन्तरेऽ चतुः षष्टितमोऽध्यायः
</p><p>65(62)
</p><p>पञ्चषष्टितमोऽध्यायः- ६५
</p>
<dl><dt>मार्कण्डेय उवाच</dt></dl>
<p>ततः स ताभिः सहितः पत्नीभिरमरद्युतिः ।<br>
रराम तस्मिन् शैलेन्द्रे रम्यकानननिर्झरे॥६५.१॥<br>
</p><p>सर्वोपभोगरत्नानि मधूनि मधुराणि च ।<br>
निधयः समुपाजह्रुः पद्मिन्या वशवर्तिनः॥६५.२॥<br>
</p><p>स्त्रजो वस्त्राण्यलङ्कारान् गन्धाढ्यमनुलेपनम् ।<br>
आसनान्यतिशुभ्राणि काञ्चनानि यथेच्छया॥६५.३॥<br>
</p><p>सौवर्णानि महाभाग&nbsp;! करकान् भाजनानि च ।<br>
तथा शय्याश्च विविधा दिव्यैरास्तरणैर्युताः॥६५.४॥<br>
</p><p>एवं स ताभिः सहितो दिव्यगन्धाधिवासिते ।<br>
रराम स्वरुचिर्भाभिर्भासिते वरपर्वते॥६५.५॥<br>
</p><p>ताश्चापि सह तेनेति लेभिरे मुदमुत्तमाम् ।<br>
रममाणा यथा स्वर्गे तथा तत्र शिलोच्चये॥६५.६॥<br>
</p><p>कलहंसी जगादैकां चक्रवाकीं जले सतीम् ।<br>
तस्य तासाञ्च ललिते सम्बन्धे च स्पृहावती॥६५.७॥<br>
</p><p>धन्योऽयमतिपुण्योऽयं योऽय यौवनगोचरः ।<br>
दयिताभिः सहैताभिर्भुङ्क्ते भोगानभीप्सितान्॥६५.८॥<br>
</p><p>सन्ति यौवनिनः श्लाघ्यास्तत्पत्न्यो नातिशोभनाः ।<br>
जगत्यामल्पकाः पत्न्यः पतयश्चातिशोभनाः॥६५.९॥<br>
</p><p>अभीष्टा कस्यचित् कान्ता कान्तः कस्याश्चिदीप्सितः ।<br>
परस्परानुरागाढ्यं दाम्पत्यमतिदुर्लभम्॥६५.१०॥<br>
</p><p>धन्योऽयं दयिताभीष्टो ह्येताश्चास्यातिवल्लभाः ।<br>
परस्परानुरागो हि धन्यानामेव जायते॥६५.११॥<br>
</p><p>एतन्निशम्यवचनं कलहंसीसमीरितम् ।<br>
उवाच चक्रवाकी तां नातिविस्मितमानसा॥६५.१२॥<br>
</p><p>नायं धन्यो यतो लज्जा नान्यस्त्रीसन्निकर्षतः ।<br>
अन्यां स्त्रियमयं भुङ्क्ते न सर्वास्वस्य मानसम्॥६५.१३॥<br>
</p><p>चित्तानुराग एकस्मिन्नधिष्ठाने यतः सखि ।<br>
ततो हि प्रीतिमानेष भार्यासु भविता कथम्॥६५.१४॥<br>
</p><p>एता न दयिताः पत्युर्नैतासां दयितः पतिः ।<br>
विनोदमात्रमेवैता यथा परिजनोऽपरः॥६५.१५॥<br>
</p><p>एतासाञ्च यदिष्टोऽयं तत् किं प्राणान्न मुञ्चति ।<br>
आलिङ्गत्यपरां कान्तां ध्यातो वै कान्तयान्यया॥६५.१६॥<br>
</p><p>विद्याप्रदानमूल्येन विक्रीतो ह्येष भृत्यवत् ।<br>
प्रवर्तते न हि प्रेम समं बह्वीषु तिष्ठति॥६५.१७॥<br>
</p><p>कलहंसि&nbsp;! पतिर्धन्यो मम धन्याहमेव च ।<br>
यस्यैकस्याञ्चिरं चित्तं यस्याश्चैकत्र संस्थितम्॥६५.१८॥<br>
</p><p>सर्वसत्त्वरुतज्ञोऽसौ स्वरोचिरपराजितः ।<br>
निशम्य लज्जितो दध्यौ सत्यमेव हि नानृतम्॥६५.१९॥<br>
</p><p>ततो वर्षशते याते रममाणो महागिरौ ।<br>
रममाणः समं ताभिर्ददर्श पुरतो मृगम्॥६५.२०॥<br>
</p><p>सुस्निग्धपीनावयवं मृगयूथविहारिणम् ।<br>
वासिताभिः सुरूपाभिर्मृगीभिः परिवारितम्॥६५.२१॥<br>
</p><p>आकृष्टघ्राणपुटका जिघ्रन्तीस्तास्ततो मृगीः ।<br>
उवाच स मृगो रामा लज्जात्यागेन गम्यताम्॥६५.२२॥<br>
</p><p>नाहं स्वरोचिस्तच्छीलो न चैवाहं सुलोचनाः ।<br>
निर्लज्जा बहवः सन्ति तादृशास्तत्र गच्छतः॥६५.२३॥<br>
</p><p>एका त्वनेकानुगता यथा हासास्पदं जने ।<br>
अनेकाभिस्तथैवैको बोगदृष्ट्या निरीक्षितः॥६५.२४॥<br>
</p><p>तस्य धर्मक्रियाहानिरहन्यहनि जायते ।<br>
सक्तोऽन्यभार्यया चान्यकामासक्तः सदैव सः॥६५.२५॥<br>
</p><p>यस्तादृशोऽन्यस्तच्छीलः परलोकपराङ्मुखः ।<br>
तं कामयत भद्रं वो नाहं तुल्यः स्वरोचिषा॥६५.२६॥<br>
</p><p><br>
इति श्रीमार्कण्डेयपुराणे स्वारोचिषे मन्वन्तरे पञ्चषष्टितमोऽध्यायः
</p><p><br>
</p><p>Æञ्ःâå&gt;üúåßञादादनागतम् ।<br>
यथाहं समतीतञ्च वर्तमानञ्च सर्वतः॥६९.५३॥<br>
</p><p>आलोच्याज्ञापयेत्युक्ते ततो ज्ञातं मयापि तत् ।<br>
ततो न दत्तवानर्घमहं तुभ्यं विधानतः॥६९.५४॥<br>
</p><p>सत्यं राजन्&nbsp;! त्वमर्घार्हः कुले स्वायम्भुवस्य च ।<br>
तथापि नार्घयोग्यं त्वां मन्यामो वयमुत्तमम्॥६९.५५॥<br>
</p><p><br>
</p>
<dl><dt>राजोवाच</dt></dl>
<p>किं कृतं हि मया ब्रह्मन्&nbsp;! ज्ञानादज्ञानतोऽपि वा ।<br>
येन त्वत्तोर्ऽघमर्हामि नाहमभ्यागतश्चिरात्॥६९.५६॥<br>
</p><p><br>
</p>
<dl><dt>ऋषिरुवाच</dt></dl>
<p>किं विस्मृतन्ते यत्पत्नी त्वया त्यक्ता च कानने ।<br>
परित्यक्तस्तया सार्धं त्वया धर्मो नृपाखिलः॥६९.५७॥<br>
</p><p>पक्षेण कर्मणो हान्या प्रयात्यस्पर्शतां नरः ।<br>
विण्मूत्रैर्वार्षिकी यस्य हानिस्ते नित्यकर्मणः॥६९.५८॥<br>
</p><p>पत्न्यानुकूलया भाव्यं यथाशीलेऽपि भर्तरि ।<br>
दुः शीलापि तथा भार्या पोषणीया नरेश्वर॥६९.५९॥<br>
</p><p>प्रतिकूला हि सा पत्नी तस्य विप्रस्य या हृता ।<br>
तथापि धर्मकामोऽसौ त्वामुद्योतितवान् नृप॥६९.६०॥<br>
</p><p>चलतः स्थापयस्यन्यान् स्वधर्मेषु महीपते ।<br>
त्वां स्वधर्माद्विचलितं कोऽपरः स्थापयिष्यति॥६९.६१॥<br>
</p><p><br>
</p>
<dl><dt>मार्कण्डेय उवाच</dt></dl>
<p>विलक्ष्यः स महीपाल इत्युक्तस्तेन धीमता ।<br>
तथेत्युक्त्वा च पप्रच्छ हृतां पत्नीं द्विजन्मनः॥६९.६२॥<br>
</p><p>भगवन्&nbsp;! केन नीता सा पत्नी विप्रस्य कुत्र वा ।<br>
अतीतानागतं वेत्ति जगत्यवितथं भवान्॥६९.६३॥<br>
</p><p><br>
</p>
<dl><dt>ऋषिरुवाच</dt></dl>
<p>तां जहाराद्रितनयो बलाको नाम राक्षसः ।<br>
द्रक्ष्यसे चाद्य तां भूप&nbsp;! उत्पलावतके वने॥६९.६४॥<br>
</p><p>गच्छ संयोजयाशु त्वं भार्यया हि द्विजात्तमम् ।<br>
मा पापास्पदतां यातु त्वमिवासौ दिने दिने॥६९.६५॥<br>
</p><p><br>
इति श्रीमार्कण्डेयपुराणे औत्तममन्वन्तरे एकोनसप्ततितमोऽध्यायः
</p><p>70(67)
</p><p>सप्ततितमोऽध्यायः- ७०
</p>
<dl><dt>मार्कण्डेय उवाच</dt></dl>
<p>अथारुरोह स्वरथं प्रणिपत्य महामुनिम् ।<br>
तेनाख्यातं वनन्तच्च प्रययावुत्पलावतम्॥७०.१॥<br>
</p><p>यथाख्यातस्वरूपाञ्च भार्यां भर्त्रा द्विजस्य ताम् ।<br>
भक्षयन्तीं ददार्शाथ श्रीफलानि नरेश्वरः॥७०.२॥<br>
</p><p>पप्रच्छ च कथं भद्रे&nbsp;! त्वमेतद्वनमागता ।<br>
स्फुटं ब्रवीहि वैशालेरपि भार्या सुशर्मणः॥७०.३॥<br>
</p><p><br>
</p>
<dl><dt>ब्राह्मण्युवाच</dt></dl>
<p>सुताहमतिरात्रस्य द्विजस्य वनवासिनः ।<br>
पत्नी विशालपुत्रस्य यस्य नाम त्वयोदितम्॥७०.४॥<br>
</p><p>साहं हृता बलाकेन राक्षसेन दुरात्मना ।<br>
प्रसुप्ता भवनस्यान्ते भ्रातृमातृवियोजिता॥७०.५॥<br>
</p><p>भस्मीभवतु तद्रक्षो येनास्म्येवं वियोजिता ।<br>
मात्रा भ्रातृभिरन्यैश्च तिष्टाम्यत्र सुदुः खिता॥७०.६॥<br>
</p><p>अस्मिन् वनेऽतिगहने तेनानीयाहमुज्झिता ।<br>
न वेद्मि कारणं कि तन्नोपभुङ्क्ते न खादति॥७०.७॥<br>
</p><p><br>
</p>
<dl><dt>राजोवाच</dt></dl>
<p>अपि तज्ज्ञायते रक्षस्त्वामुत्सृज्य क्व वै गतम् ।<br>
अहं भर्त्रा तवैवात्र प्रेषितो द्विजनन्दिनि॥७०.८॥<br>
</p><p><br>
</p>
<dl><dt>ब्राह्मण्युवाच</dt></dl>
<p>अस्यैव काननस्यान्ते स तिष्ठति निशाचरः ।<br>
प्रविश्य पश्यतु भवान् न बिभेति ततो यदि॥७०.९॥<br>
</p><p><br>
</p>
<dl><dt>मार्कण्डेय उवाच</dt></dl>
<p>प्रविवेश ततः सोऽथ तया वर्त्मनि दर्शिते ।<br>
ददृशे परिवारेण समवेतञ्च राक्षसम्॥७०.१०॥<br>
</p><p>दृष्टमात्रे ततस्तस्मिन् त्वरमाणः स राक्षसः ।<br>
दूरादेव महीं मूर्ध्ना स्पृशन् पादान्तिकं ययौ॥७०.११॥<br>
</p><p><br>
</p>
<dl><dt>राक्षस उवाच</dt></dl>
<p>ममात्रागच्छता गेहं प्रसादस्ते महान् कृतः ।<br>
प्रशाधि किं करोम्येष वसामि विषये तव॥७०.१२॥<br>
</p><p>अर्घञ्चेमं प्रतीच्छ त्वं स्थीयताञ्चेदमासनम् ।<br>
वयं भृत्या भवान् स्वामी दृढमाज्ञापयस्व माम्॥७०.१३॥<br>
</p><p><br>
</p>
<dl><dt>राजोवाच</dt></dl>
<p>कृतमेव त्वया सर्वं सर्वामेवातिथिक्रियाम् ।<br>
किमर्थं ब्राह्मणवधूस्त्वयानीता निशाचर॥७०.१४॥<br>
</p><p>नेयं सुरूपा सन्त्यन्या भार्यार्थञ्चेद् हृता त्वया ।<br>
भक्ष्यार्थं चेत्कथं नात्ता त्वयैतत्कथ्यतां मम॥७०.१५॥<br>
</p><p><br>
</p>
<dl><dt>राक्षस उवाच</dt></dl>
<p>न वयं मानुषाहारा अन्ये ते नृप&nbsp;! राक्षसाः ।<br>
सुकृतस्य फलं यत्तु तदश्नीमो वयं नृप॥७०.१६॥<br>
</p><p>स्वभावञ्च मनुष्याणां योषिताञ्च विमानिताः ।<br>
मानिताश्च समश्नीमो न वयं जन्तुखादकाः॥७०.१७॥<br>
</p><p>यदस्माभिर्नृणां क्षान्तिर्भुक्ता क्रुध्यन्ति ते तदा ।<br>
भुक्ते दुष्टे स्वभावे च गुणवन्तो भवन्ति च॥७०.१८॥<br>
</p><p>सन्ति नः प्रमदा भूप&nbsp;! रूपेणाप्सरसां समाः ।<br>
राक्षस्यस्तासु तिष्ठत्सु मानुषीषु रतिः कथम्॥७०.१९॥<br>
</p><p><br>
</p>
<dl><dt>राजोवाच</dt></dl>
<p>यद्येषा नोपभोगाय नाहाराय निशाचर ।<br>
गृहं प्रविश्य विप्रस्य तत्किमेषा हृता त्वया॥७०.२०॥<br>
</p><p><br>
</p>
<dl><dt>राक्षस उवाच</dt></dl>
<p>मन्त्रवित् स द्विजश्रेष्ठो यज्ञे यज्ञे गतस्य मे ।<br>
रक्षोघ्नमन्त्रपठनात् करोत्युच्चाटनं नृप॥७०.२१॥<br>
</p><p>वयं बुभुक्षितास्तस्य मन्त्रोच्चाटनकर्मणा ।<br>
क्व यामः सर्वयज्ञेषु स ऋत्विग् भवति द्विजः॥७०.२२॥<br>
</p><p>ततोऽस्माभिरिदन्तस्य वैकल्यमुपपादितम् ।<br>
पत्न्या विना पुमानिज्याकर्मयोग्यो न जायते॥७०.२३॥<br>
</p><p><br>
</p>
<dl><dt>मार्कण्डेय उवाच</dt></dl>
<p>वैकल्योच्चारणात्तस्य ब्राह्मणस्य महामतेः ।<br>
ततः स राजातिभृशं विषण्णः समजायत॥७०.२४॥<br>
</p><p>वैकल्यमेवं विप्रस्य वदन्मामेव निन्दति ।<br>
अनर्हमर्घस्य च मां सोऽप्याह मुनिसत्तमः॥७०.२५॥<br>
</p><p>वैकल्यं तस्य विप्रस्य राक्षसोऽप्याह मे यथा ।<br>
अपत्नीकतया सोऽहं सङ्कटं महदास्थितः॥७०.२६॥<br>
</p><p><br>
</p>
<dl><dt>मार्कण्डेय उवाच</dt></dl>
<p>एवं चिन्तयतस्तस्य पुनरप्याह राक्षसः ।<br>
प्रणामनम्रो राजानं बद्धाञ्जलिपुटो मुने॥७०.२७॥<br>
</p><p>नरेन्द्राज्ञाप्रदानेन प्रसादः क्रियतां मम ।<br>
भृत्यस्य प्रणतस्य त्वं युष्मद्विषयवासिनः॥७०.२८॥<br>
</p><p><br>
</p>
<dl><dt>राजोवाच</dt></dl>
<p>स्वभावं वयमश्नीमस्त्वयोक्तं यन्निशाचर ।<br>
तदर्थिनो वयं येन कार्येण शृणु तन्मम॥७०.२९॥<br>
</p><p>अस्यास्त्वयाद्य ब्राह्मण्या दौः शील्यमुपभुज्यताम् ।<br>
येन त्वयात्तदौः शील्या तद्विनीता भवेदियम्॥७०.३०॥<br>
</p><p>नीयतां यस्य भार्येयं तस्य वेश्म निशाचर ।<br>
अस्मिन् कृते कृतं सर्वं गृहमभ्यागतस्य मे॥७०.३१॥<br>
</p><p><br>
</p>
<dl><dt>मार्कण्डेय उवाच</dt></dl>
<p>ततः स राक्षसस्तस्याः प्रविश्यान्तः स्वमायया ।<br>
भक्षयामास दौः शील्यं निजशक्त्या नृपाज्ञया॥७०.३२॥<br>
</p><p>दौः शील्येनातिरौद्रेण पत्नी तस्य द्विजन्मनः ।<br>
तेन सा संपरित्यक्ता तमाह जगतीपतिम्॥७०.३३॥<br>
</p><p>स्वकर्मफलपाकेन भर्तुस्तस्य महात्मनः ।<br>
वियोजिताहं तद्धेतुरयमासीन्निशाचरः॥७०.३४॥<br>
</p><p>नास्य दोषो न वा तस्य मम भर्तुर्महात्मनः ।<br>
ममैव दोषो नान्यस्य सुकृतं ह्युपभुज्यते॥७०.३५॥<br>
</p><p>अन्यजन्मनि कस्यापि विप्रयोगः कृतो मया ।<br>
सोऽयं ममाप्युपगतः को दोषोऽस्य महात्मनः॥७०.३६॥<br>
</p><p><br>
</p>
<dl><dt>राक्षस उवाच</dt></dl>
<p>प्रापयामि तवादेशादिमां भर्तृगृहं प्रभो ।<br>
यदन्यत्करणीयन्ते तदाज्ञापय पार्थिव॥७०.३७॥<br>
</p><p><br>
</p>
<dl><dt>राजोवाच</dt></dl>
<p>अस्मिन् कृते कृतं सर्वं त्वया मे रजनीचर ।<br>
आगन्तव्यञ्च ते वीर&nbsp;! कार्यकाले स्मृतेन मे॥७०.३८॥<br>
</p><p><br>
</p>
<dl><dt>मार्कण्डेय उवाच</dt></dl>
<p>नथेत्युक्त्वा तु तद्रक्षस्तामादाय द्विजाङ्गनाम् ।<br>
निन्ये भर्तृगृहं शुद्धां दौः शोल्यापगमात्तदा॥७०.३९॥<br>
</p><p><br>
इति श्रीमार्कण्डेयपुराणे औत्तममन्वन्तरे सप्ततितमोऽध्यायः
</p>
<!-- 
NewPP limit report
Parsed by mw2336
Cached time: 20231003163238
Cache expiry: 1814400
Reduced expiry: false
Complications: []
CPU time usage: 0.024 seconds
Real time usage: 0.026 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:14678-0!canonical and timestamp 20231003163238 and revision id 130563. Rendering was triggered because: page-view
 -->
