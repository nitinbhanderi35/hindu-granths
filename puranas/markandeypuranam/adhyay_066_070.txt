<div class="poem">
<p><span style="font-size: 14pt; line-height:200%">66(63)<br>
अथ त्रिषष्टितमोऽध्यायः<br>
ब्राह्मणवाक्यवर्णनम्<br>
मार्कण्डेय उवाच<br>
एवं निरस्यमानास्ता हरिणेन मृगाङ्गनाः । <br>
श्रुत्वा स्वरोचिरात्मानं मेने स पतितं यथा । । १ <br>
त्यागे चकार च मनः स तासां मुनिसत्तम । <br>
चक्रवाकीमृगप्रोक्तो मृगचर्याजुगुप्सितः । । २<br>
समेत्य ताभिर्भूयश्च वर्द्धमानमनोभवः । <br>
आक्षिप्तनिर्वेदकथो रेमे वर्षशतानि षट् । । ३ <br>
किन्तु धर्माविरोधेन कुर्वन्धर्माश्रिताः क्रियाः । <br>
भुङ्क्ते स्वरोचिर्विषयान्सह ताभिरुदारधीः । । ४ <br>
ततश्च जज्ञिरे तस्य त्रयः पुत्राः स्वरोचिषः । <br>
विजयो मेरुनन्दश्च प्रभावश्च महाबलः । । ५ <br>
मनोरमा च विजयं प्रासूतेन्दीवरात्मजा । <br>
विभावरी मेरुनन्दं प्रभावं च कलावती । । ६ <br>
पद्मिनी नाम या विद्या सर्वभोगोपपादिका । <br>
स तेषां तत्प्रभावेण पिता चक्रे पुरत्रयम् । । ७ <br>
प्राच्यां तु विजयं नाम कामरूपे नगोत्तमे । <br>
विजयाय सुतायादौ स ददौ पुरमुत्तमम् । । ८ <br>
उदीच्यां मेरुनन्दस्य पुरीं नन्दवतीमिति । <br>
ख्यातां चकार प्रोत्तुङ्गवप्रप्राकारमालिनीम् । । ९ <br>
कलावतीसुतस्यापि प्रभावस्य निवेशितम् । <br>
पुरं तालमिति ख्यातं दक्षिणापथमाश्रितम् । । 66.१० <br>
एवं निवेश्य पुत्रान्स पुरेषु पुरुषर्षभ । <br>
रेमे ताभिः समं विप्र मनोज्ञास्वद्रिभूमिषु । । ११ <br>
एकदा तु गतोऽरण्ये विहरन्स धनुर्द्धरः । <br>
चकर्ष  धनुरालोक्य वराहमतिदूरगम् । । १२ <br>
अथाह काचिदभ्येत्य तं तदा हरिणाङ्गना । <br>
मय्येव पात्यतां बाणः प्रसीदेति पुनः पुनः । । १३ <br>
किमनेन हतेनाद्य मामाशु विनिपातय । <br>
त्वया निपातितो बाणो दुःखान्मां मोक्षयिष्यति । । १४ <br>
स्वरोचिरुवाच<br>
न ते शरीरं सरुजमस्माभिरुपलक्ष्यते । <br>
किन्नु तत्कारणं येन त्वं प्राणान्हातुमिच्छसि । । १५<br>
मृग्युवाच<br>
अन्यास्वासक्तहृदये यस्मिंश्चेतः कृतास्पदम् । <br>
मम तेन विना मृत्युरौषधं किमिहापरम् । । १६ <br>
स्वरोचिरुवाच<br>
कस्त्वां नाभिलषेद्भीरु सानुरागासि कुत्र वा । <br>
यदप्रात्तौ निजान्प्राणान्परित्यक्तुं व्यवस्यसि । । १७ <br>
मृग्युवाच<br>
त्वामेवेच्छामि भद्रं ते त्वया मेऽपहृतं मनः । <br>
वृणोम्यहमतो मृत्युं मयि बाणो निपात्यताम् । । १८ <br>
स्वरोचिरुवाच<br>
त्वं मृगी चञ्चलापाङ्गी नररूपधरा वयम् । <br>
कथं त्वया समं योगो मद्विधस्य भविष्यति । । १९ <br>
मृग्युवाच<br>
यदि सापेक्षितं चित्तं मयि ते मां परिष्वज । <br>
यदि वाऽसाधु चित्तं ते करिष्यामि यथेप्सितम् । । 66.२० <br>
एतावताहं भवता भविष्याम्यतिमानिता । । <br>
मार्कण्डेय उवाच<br>
आलिलिङ्ग ततस्तां स स्वरोचिर्हरिणाङ्गनाम् । । २१ <br>
तेन चालिङ्गिता सद्यः साभूद्दिव्यवपुर्धरा । <br>
ततः सविस्मयाविष्टः का त्वमित्थभ्यभाषत । । २२ <br>
सा चास्मै कथयामास प्रेमलज्जाजडाक्षरम् । <br>
अहमम्यर्थिता देवैः काननस्यास्य देवता । । २३<br>
उत्पादनीयो हि मनुस्त्वया मयि महामते । <br>
प्रीतिमत्यां मयि सुतं भूर्लोकपरिपालकम् । । २४ <br>
तमुत्पादय देवानां त्वामहं वचनाद्वदे । । <br>
मार्कण्डेय उवाच<br>
ततः स तस्यां तनयं सर्वलक्षणलक्षितम् । । २५ <br>
तेजस्विनमिवात्मानं जनयामास तत्क्षणात् । <br>
जातमात्रस्य तस्याथ देववाद्यानि सस्वनुः । । <br>
जगुर्गन्धर्वपतयो ननृतुश्चाप्सरोगणाः । । २६ <br>
सिषिचुः शीकरैर्मेघा ऋषयश्च तपोधनाः । । २७ <br>
देवाश्च पुष्पवर्षं च मुमुचुश्च समन्ततः । <br>
तस्य तेजः समालोक्य नाम चक्रे पिता स्वयम् । । २८ <br>
द्युतिमानिति येनास्य तेजसा भासिता दिशः । <br>
स बालो द्युतिमान्नाम महाबलपराक्रमः । । २९ <br>
स्वरोचिषः सुतो यस्मात्तस्मात्स्वारोचिषोऽभवत् । <br>
स चापि विचरन्रम्ये कदाचिद्गिरिनिर्झरे । । 66.३० <br>
स्वरोचिर्ददृशे हंसं निजपत्नीसमन्वितम् । <br>
उवाच स तदा हंसी साभिलाषां पुनः पुनः । । ३१ <br>
उपसंह्रियतामात्मा चिरं ते क्रीडितं मया । <br>
किं सर्वकालं भोगैस्ते आसन्नं चरमं वयः । । ३२ <br>
परित्यागस्य कालो मे तव चापि जलेचरि<br>
हंस्युवाच<br>
अकालः को हि भोगानां सर्वं भोगात्मकं जगत् । । ३३ <br>
यज्ञाः क्रियन्ते भोगार्थं ब्राह्मणैः संयतात्मभिः । <br>
दृष्टादृष्टांस्तथा भोगान्वाञ्छमाना विवेकिनः । । ३४<br>
दानानि च प्रयच्छन्ति पूतान्धर्मांश्च कुर्वते । <br>
स त्वं नेच्छसि किं भोगान्भोगश्चेष्टफलं नृणाम् । । ३५ <br>
विवेकिनां तिरश्चां च किं पुनः संयतात्मनाम्<br>
हंस उवाच<br>
भोगेष्वासक्तचित्तानां परमार्थान्विता मतिः । <br>
भविष्यति कदा सङ्गमुपेतानां च बन्धुषु । । ३६ <br>
पुत्रमित्रकलत्रेषु सक्ताः सीदन्ति जन्तवः । <br>
सरःपङ्कार्णवे मग्ना जीर्णा वनगजा इव । । ३७ <br>
किं न पश्यसि वा भद्रे जातसङ्गं स्वरोचिषम् । <br>
आबाल्यात्कामसंसक्तं मग्नं स्नेहाम्बुकर्दमे । । ३८ <br>
यौवनेऽतीव भार्यासु साम्प्रतं पुत्रनप्तृषु । <br>
स्वरोचिषो मनो मग्नमुद्धारं प्राप्स्यते कुतः । । ३९ <br>
नाहं स्वरोचिषस्तुल्यः स्त्रीवश्यो वा जलेचरि । <br>
विवेकवांश्च भोगानां निवृत्तोऽस्मि च साम्प्रतम् । । 66.४० <br>
मार्कण्डेय उवाच<br>
स्वरोचिरेतदाकर्ण्य जातोद्वेगः खगेरितम् । <br>
आदाय भार्यास्तपसे ययावन्यत्तपोवनम् । । ४१ <br>
तत्र तप्त्वा तपो घोरं सह ताभिरुदारधीः । <br>
जगाम लोकानमलान्निवृत्ताखिलकल्मषः । । ४२ <br>
इति श्रीमार्कण्डेयपुराणे स्वारोचिषे मन्वन्तरे त्रिषष्टितमोऽध्यायः । ६३ ।<br>
67(64)<br>
अथ चतुःषष्टितमोऽध्यायः.<br>
स्वारोचिषमन्वन्तरवर्णनम्<br>
मार्कण्डेय उवाच<br>
ततः स्वारोचिषं नाम्ना द्युतिमन्तं प्रजापतिम् । <br>
मनुं चकार भगवांस्तस्य मन्वन्तरं शृणु । । १ <br>
तत्रान्तरे तु ये देवा मुनयस्तत्सुताश्च ये । <br>
भूपालाः क्रौष्टुके ये तान्गदतस्त्वं निशामय । । २ <br>
देवाः पारावतास्तत्र तथैव तुषिता द्विज । <br>
स्वारोचिषेऽन्तरे चेन्द्रो विपश्चिदिति विश्रुतः । । ३ <br>
ऊर्जस्तम्बस्तथा प्राणो दत्तोऽलिर्ऋषभस्तथा । <br>
निश्चरश्चार्ववीरश्च तत्र सप्तर्षयोऽभवम् । । ४ <br>
चैत्रकिंपुरुषाद्याश्च सुतास्तस्य महात्मनः । <br>
सप्तासन्सुमहावीर्याः पृथिवीपरिपालकाः । । ५ <br>
तस्य मन्वन्तरं यावत्तावत्तद्वंशविस्तरे । <br>
भुक्तेयमवनिः सर्वा द्वितीयं वै तदन्तरम् । । ६ <br>
स्वरोचिषस्तु चरितं जन्म स्वारोचिषस्य च । <br>
निशम्य मुच्यते पापैः श्रद्धधानो हि मानवः । । ७ <br>
इति श्रीमार्कण्डेयपुराणे स्वारोचिषसमाप्तिर्नाम चतुःषष्टितमोऽध्यायः । ६४ ।<br>
68(65)<br>
पञ्चषष्टितमोऽध्यायः<br>
निधिवर्णनम्<br>
क्रौष्टुकिरुवाच<br>
भगवन्कथितं सर्वं विस्तरेण त्वया मम । <br>
स्वरोचिषस्तु चरितं जन्म स्वारोचिषस्य तु । । १ <br>
या तु सा पद्मिनी नाम विद्या भोगोपपादिका । <br>
तत्संश्रया ये निधयस्तान्मे विस्तरतो वद । । २ <br>
अष्टौ ये निधयस्तेषां स्वरूपं द्रव्यसंस्थितिः । <br>
भवताभिहितं सम्यक्छ्रोतुमिच्छाम्यहं गुरो । । ३ <br>
मार्कण्डेय उवाच<br>
पद्मिनी नाम या विद्या लक्ष्मीस्तस्याश्च देवता । <br>
तदाधाराश्च निधयस्तन्मे निगदतः शृणु । । ४ <br>
यत्र पद्ममहापद्मौ तथा मकरकच्छपौ । <br>
मुकुन्दो नंदकश्चैव नीलः शङ्खोऽष्टमो निधिः । । ५ <br>
सत्यामृद्धौ भवन्त्येते सिद्धिस्तेषां हि जायते । <br>
एते ह्यष्टौ समाख्याता निधयस्तव क्रौष्टुके । । ६ <br>
देवतानां प्रसादेन साधुसंसेवनेन च । <br>
एभिरालोकितं वित्तं मानुषस्य सदा मुने । । ७ <br>
यादृक्स्वरूपं भवति तन्मे निगदतः शृणु । <br>
पद्मो नाम निधिः पूर्वं स यस्य भवति द्विज । । ८ <br>
स तस्य तत्सुतानां च तत्पौत्राणां च नित्यशः । <br>
दाक्षिण्यसारः पुरुषस्तेन चाधिष्ठितो भवेत् । । ९ <br>
सत्त्वाधारो महाभागो यतोऽसौ सात्त्विको निधिः । <br>
सुवर्णरूप्यताम्रादिधातूनां च परिग्रहम् । । 68.१०<br>
करोत्यतितरां सोऽथ तेषां च क्रयविक्रयम् । <br>
करोति च तथा यज्ञान्दक्षिणां च प्रयच्छति । । ११  <br>
(संपादयति कामांश्च सर्वानेव यथाक्रमम् । <br>
सभां देवनिकेतांश्च स कारयति तन्मनाः । । <br>
सत्त्वाधारो निधिश्चान्यो महापद्म इति श्रुतः । । १२ <br>
सत्त्वप्रधानो भवति तेन चाधिष्ठितो नरः । <br>
करोति पद्मरागादिरत्नानां च परिग्रहम् । । १३ <br>
मौक्तिकानां प्रवालानां तेषां च क्रयविक्रयान् । <br>
ददाति योगशीलेभ्यस्तेषामावसथांस्तथा । । १४ <br>
स कारयति तच्छीलः स्वयमेव च जायते । <br>
तत्प्रसूतास्तथाशीलाः पुत्रपौत्रक्रमेण च । । १५ <br>
पूर्वर्द्धिमात्रः सप्तासौ पुरुषांश्च न मुञ्चति । <br>
तामसो मकरो नाम निधिस्तेनावलोकितः । । १६ <br>
पुरुषोऽथ तमःप्रायः सुशीलोऽपि हि जायते । <br>
बाणखड्गर्ष्टि धनुषां चर्मणां च परिग्रहम् । । १७ <br>
दंशनानां च कुरुते योऽतिमैत्री च राजभिः । <br>
ददाति शौर्यवृत्तीनां भूभुजां ये च तत्प्रियाः । । १८ <br>
क्रयविक्रये च शस्त्राणां नान्यत्र प्रीतिमेति च । <br>
एकस्यैव भवत्येष नरस्य न सुतानुगः । । १९ <br>
द्रव्यार्थं दस्युतो नाशं संग्रामे वापि स व्रजेत् । <br>
कच्छपश्च निधिर्योऽसौ नरस्तेनाभिवीक्षितः । । 68.२० <br>
तमःप्रधानो भवति यतोऽसौ तामसो निधिः । <br>
व्यवहारानशेषांस्तु पुण्यजातैः करोति च । । २१ <br>
कर्मस्थानखिलांश्चैव न विश्वसिति कस्यचित् । <br>
समस्तानि यथाङ्गानि संहरत्येव कच्छपः । । २२ <br>
तथाविष्टभ्य रत्नानि तिष्ठत्याकुलमानसः । <br>
न ददाति न वा भुङ्क्ते तद्विनाशभयाकुलः । । २३<br>
निधानमुर्व्यां कुरुते निधिः सोऽप्येकपूरुषः । <br>
रजोगुणमयश्चान्यो मुकुन्दो नाम यो निधिः । । २४ <br>
नरोऽवलोकितस्तेन तद्गुणो भवति द्विज । <br>
वीणावेणुमृदङ्गानामातोद्यस्य परिग्रहम् । । २५ <br>
करोति गायतां वित्तं नृत्यतां च प्रयच्छति । <br>
बन्दिमागधसूतानां विटानां लास्यपाठिनाम् । । २६ <br>
ददात्यहर्निशं भोगान्भुङ्क्ते तैश्च समं द्विज । <br>
कुलटासु रतिश्चास्य भवत्यन्यैश्च तद्विधैः । । २७ <br>
प्रयाति सङ्गमेकं च यं निधिर्भजते नरम् । <br>
रजस्तमोमयश्चान्यो नन्दो नाम महानिधिः । । २८ <br>
उपैति स्तम्भमधिकं नरस्तेनावलोकितः । <br>
समस्तधातुरत्नानां पुण्यधान्यादिकस्य च । । २९ <br>
परिग्रहं करोत्येष तथैव क्रयविक्रयम् । <br>
आधारः स्वजनानां च आगताभ्यागतस्य च । । 68.३० <br>
सहते नापमानोक्तिं स्वल्पमपि महामुने । <br>
स्तूयमानश्च महतीं प्रीतिं बध्नाति यच्छति । । ३१ <br>
यं यमिच्छति .वै कामं मृदुत्वमुपयाति च । <br>
बह्व्यो भार्या भवन्त्यस्य सूतिमत्योऽतिशोभनाः । । ३२ <br>
भजते सप्त च नरान्निधिर्नन्दोऽनुवर्तते । <br>
प्रवर्द्धमानोऽथ नरमष्टभागेन सत्तम । । ३३ <br>
दीर्घायुष्ट्वं च सर्वेषां पुरुषाणां प्रयच्छति । <br>
बन्धूनामेव भरणं ये च दूरादुपागताः । । ३४ <br>
तेषां करोति वै नन्दः परलोके न चादृतः । <br>
भवत्यस्य न च स्नेहः सहवासिषु जायते । । ३५ <br>
पूर्वमित्रेषु शैथिल्यं प्रीतिमन्यैः करोति च । <br>
तथैव सत्त्वरजसी यो बिभर्ति महानिधिः । । ३६<br>
स नीलसंज्ञस्तत्सङ्गी नरस्तच्छीलवान्भवेत् । <br>
वस्त्रकार्पासधान्यादिफलपुष्पपरिग्रहम् । । ३७ <br>
मुक्ताविद्रुमशङ्खानां शुक्त्यादीनां तथा मुने । <br>
काष्ठादीनां करोत्येष यच्चान्यज्जलसम्भवम् । । ३८ <br>
क्रयविक्रयमन्येषां नान्यत्र रमते मनः । <br>
तडागान्पुष्करिण्योऽथ तथारामान्करोति च । । ३९ <br>
बन्धं च सरितां वृक्षांस्तथारोपयते नरः । <br>
अनुलेपनपुष्पादिभोगभुग्वाभिजायते । । 68.४० <br>
त्रिपौरुषश्चापि निधिर्नीलो नामैष जायते । <br>
रजस्तमोमयश्चान्यः शङ्खसंज्ञो हि यो निधिः । । ४१ <br>
तेनापि नीयते विप्र तद्गुणित्वं निधीश्वरः । <br>
एकस्यैव भवत्येष नरं नान्यमुपैति च । । ४२ <br>
यस्य शङ्खो निधिस्तस्य स्वरूपं क्रौष्टुके शृणु । <br>
एक एवात्मना सृष्टमन्नं भुङ्क्ते तथाम्बरम् । । ४३ <br>
कदन्नभुक्परिजनो न च शोभनवस्त्रधृक् । <br>
न ददाति सुहृद्भार्याभ्रातृपुत्रस्नुषादिषु । । ४४ <br>
स्वपोषणपरः शङ्खी नरो भवति सर्वदा । <br>
इत्येते निधयः ख्याता नराणामर्थदेवताः । । ४५ <br>
मिश्रावलोकनान्मिश्राः स्वभावफलदायिनः । <br>
यथाख्यातस्वभावस्तु भवत्येव विलोकनात् । । <br>
सर्वेषामाधिपत्ये च श्रीरेषां द्विजपद्मिनी । । ४६ <br>
इति श्रीमार्कण्डेयपुराणे निधिवर्णनं नाम पञ्चषष्टितमोऽध्यायः । ६५ ।<br>
69(66)<br>
षट्षष्टितमोऽध्यायः<br>
ऋषिदर्शनवर्णनम्<br>
क्रौष्टुकिरुवाच<br>
विस्तरात्कथितं ब्रह्मन्मम स्वारोचिषं त्वया । <br>
मन्वन्तरं तथैवाष्टौ ये पृष्टा निधयो मया । । १ <br>
स्वायम्भुवं पूर्वमेव मन्वन्तरमुदाहृतम् । <br>
मन्वन्तरं तृतीयं मे कथयौत्तमसंज्ञितम् । । २ <br>
मार्कण्डेय उवाच<br>
उत्तानपादपुत्रोऽभूदुत्तमो नाम नामतः । <br>
सुरुच्यास्तनयः ख्यातो महाबलपराक्रमः । । ३ <br>
धर्मात्मा च महात्मा च पराक्रमधनो नृपः । <br>
अतीत्य सर्वभूतानि बभौ भानुपराक्रमः । । ४ <br>
समः शत्रौ च मित्रे च परे पुत्रे च धर्मवित् । <br>
दुष्टे च यमवत्साधौ सोमवच्च महामुने । । ५ <br>
बाभ्रव्यां बहुलां नाम उपयेमे स धर्मवित् । <br>
उत्तानपादतनयः शचीमिन्द्र इवोत्तमः । । ६ <br>
तस्यामतीव तस्यासीद्द्विजवर्य मनः सदा । <br>
स्नेहवच्छशिनो यद्वद्रोहिण्यां निहितास्पदम् । । ७ <br>
अन्यप्रयोजनासक्तिमुपैति न हि तन्मनः । <br>
स्वप्ने चैव तदालम्बि मनोऽभूत्तस्य भूभृतः । । ८ <br>
स च तस्याः सुचार्वङ्ग्या दर्शनादेव पार्थिवः । <br>
ददाह लोचनैर्गात्रे गात्रस्पर्शश्च तन्मयः । । ९<br>
श्रोत्रोद्वेगकरं वाक्यं प्रियमप्यवनीपतेः । <br>
तस्यापि भूरि सन्मानं मेने परिभवं ततः ।। 69.१० <br>
अवमेने स्रजं दत्तां शुभान्याभरणानि च । <br>
उत्तस्थावर्धपीतेव पिबतोऽस्य वरासवम्. ।। ११ <br>
भुञ्जता च नरेन्द्रेण क्षणमात्रं करे धृता । <br>
बुभुजे स्वल्पकं भक्ष्यं द्विज नातिमुदावती ।। १२ <br>
एवं तस्यानुकूलस्य नानुकूला महात्मनः । <br>
प्रभूततरमत्यर्थं चक्रे रागं महीपतिः ।। १३ <br>
अथ पानगतो भूपः कदाचित्तां मनस्विनीम् । <br>
सुराभृतं पानपात्रं ग्राहयामास सादरः ।। १४ <br>
पश्यतां भूमिपालानां वारमुख्या समन्वितः । <br>
प्रगीयमानो मधुरैर्गेयगायनतत्परैः ।। १५ <br>
सा तु नेच्छति तत्पात्रमादातुं तत्पराङ्मुखी । <br>
समक्षमवनीशानां ततः क्रुद्धः स पार्थिवः ।। १६ <br>
उवाच द्वाःस्थमाहूय निश्वसन्नुरगो यथा । <br>
निराकृतस्तया देव्या प्रियया पतिरप्रियः ।। १७ <br>
द्वास्थैनां दुष्टहृदयामादाय विजने वने । <br>
परित्यज्याशु नैतत्ते विचार्यं वचनं मम ।। १८ <br>
मार्कण्डेय उवाच<br>
ततो नृपस्य वचनमविचार्यमवेक्ष्य सः । <br>
द्वाःस्थस्तत्याज तां सुभ्रूमारोप्य स्यन्दने वने ।। १९ <br>
सा च तं विपिने त्यागं नीता तेन महीभृता । <br>
अपश्यमाना तं मेने परं कृतमनुग्रहम् ।।69.२० <br>
सोऽपि तत्रानुरागार्तिदह्यमानात्ममानसः । <br>
औत्तानपादिर्भूपालो नान्यां भार्यामविन्दत ।।२ १<br>
सस्मार तां सुचार्वङ्गीमहर्निशमनिर्वृतः । <br>
चकार च निजं राज्यं प्रजाधर्मेण पालयन् । । २२ <br>
प्रजाः पालयतस्तस्य पितुः पुत्रानिवौरसान् । <br>
आगत्य ब्राह्मणः कश्चिदिदमाहार्त्तमानसः । । २३ <br>
ब्राह्मण उवाच<br>
महाराज भृशार्त्तोऽस्मि श्रूयतां गदतो मम । <br>
नृणामार्तिपरित्राणमन्यतो न नराधिपात् । । २४ <br>
मम भार्या प्रसुप्तस्य केनाप्यपहृता निशि । <br>
गृहद्वारमनुद्धाट्य तां समानेतुमर्हसि । । २५ <br>
राजोवाच<br>
न वेत्सि केनापहृता क्व वा नीता तु सा द्विज । <br>
यतामि विग्रहे कस्य कुतो वाप्यानयामि ताम् । । २६ <br>
ब्राह्मण उवाच<br>
तथैव स्थगिते द्वारि प्रसुप्तस्य गृहे मम । <br>
हृता हि भार्या किं केनेत्येतद्विज्ञायते भवान् । । २७ <br>
त्वं रक्षिता नो नृपते षड्भागादानवेतनः । <br>
धर्मस्य तेऽतो निश्चिन्ताः स्वपन्ति मनुजा निशि । । २८ <br>
राजोवाच<br>
न ते दृष्टा मया भार्या यादृग्रूपा च देहतः । <br>
वयश्चैव समाख्याहि किंशीला ब्राह्मणी च ते । । २९ <br>
ब्राह्मण उवाच<br>
कठोरनेत्रा सात्युच्चा ह्रस्वबाहुः कृशानना । <br>
( लम्बोदरीं हस्वस्फिजं तथा ह्रस्वस्तनीं नृप) । ।<br>
विरूपरूपा भूपाल न निन्दामि तथैव ताम् । । 69.३० <br>
वाचि भूपातिपरुषा न सौम्या सा च शीलतः । <br>
इत्याख्याता मया भार्या सा करालनिरीक्षणा । । ३१ <br>
मनागतीतं भूपाल तस्याश्च प्रथमं वयः । <br>
तादृग्रूपा हि मे भार्या सत्यमेतन्मयोदितम् । । ३२ <br>
राजोवाच<br>
अलं ते ब्राह्मण तया भार्यामन्यां ददामि ते । <br>
सुखाय भार्या कल्याणी दुःखहेतुर्हि तादृशी । । ३३ <br>
अल्पा कुरूपता विप्र कारणं शीलमुत्तमम् । <br>
रूपशीलविहीना या त्याज्या तेऽन्येन सा हृता । । ३४ <br>
ब्राह्मण उवाच<br>
रक्ष्या भार्या महीपाल इति च श्रुतिरुत्तमा । <br>
भार्यायां रक्ष्यमाणायां प्रजा भवति रक्षिता । । ३५ <br>
आत्मा हि जायते तस्य सा रक्ष्यातो नरेश्वर । <br>
प्रजायां रक्ष्यमाणायामात्मा भवति रक्षितः । । ३६ <br>
तस्यामरक्ष्यमाणायां भविता वर्णसङ्करः । <br>
स पातयेन्महीपाल पूर्वान्स्वर्गादधः पितॄन् । । ३७ <br>
अनुज्ञाय गुरुं राजन्दत्त्वान्यां जातवेदसे । । ३८ <br>
समिधं तु मया भार्या वृतेयं कर्कशा यतः । <br>
कथमेतां विहायान्यभार्यया सह सञ्चरे । । ३९ <br>
गृह्यधर्मो यतो ब्रह्म प्राप्यते शाश्वतं नरैः । <br>
पूर्वोढया तु धर्मेण गृही कुर्वन्न सीदति । । 69.४० <br>
त्यक्त्वा तां च क्रियां कुर्वन्नैव कर्मफलं लभेत् । <br>
अग्निना सह या नूनं सा जगाम गृहं शुभा । ।४ १<br>
धर्मस्य ग्रहणे सा तु पूर्वोढैव प्रशस्यते । <br>
शठायाचारणात्तस्या जायते वर्णसङ्करः । । ४२ <br>
धर्महानिश्चानुदिनमभार्यस्य भवेन्मम । <br>
नित्यक्रियाणां विभ्रंशात्स चापि पतनाय मे । । ४३ <br>
तस्यां च पृथिवीपाल भवित्री मम सन्ततिः । <br>
तव षड्भागदात्री सा भवित्री धर्महेतुकी । । ४४ <br>
तदेतत्ते मया ख्याता पत्नी या मे हृता प्रभो । <br>
तां समानय रक्षायां भवानधिकृतो यतः । । ४५ <br>
मार्कण्डेय उवाच<br>
स तस्यैवं वचः श्रुत्वा विमृश्य च नरेश्वरः । <br>
सर्वोपकरणैर्युक्तमारुरोह महारथम् । । ४६ <br>
इतश्चेतश्च तेनासौ परिबभ्राम मेदिनीम् । <br>
ददर्श च महारण्ये तापसाश्रममुत्तमम् । । ४७ <br>
अवतीर्य च तत्रासौ प्रविश्य ददृशे मुनिम् । <br>
कौश्यां बृष्यां समासीनं ज्वलन्तमिव तेजसा । । ४८ <br>
स दृष्ट्वा नृपतिं प्राप्य समुत्थाय त्वरान्वितः । <br>
सम्मान्य स्वागतेनैव शिष्यमाहार्घ्यमानय । । ४९ <br>
तमाह शिष्यः शनकैर्दातव्योऽर्घ्योऽस्य किं मुने । <br>
तदाज्ञापय सञ्चिन्त्य तवाज्ञां हि करोम्यहम् । । 69.५० <br>
ततोऽवगतवृत्तान्तो भूपतेस्तस्य स द्विजः । <br>
सम्भाषासनदानेन चक्रे सम्मानमात्मवान् । । ५१ <br>
ऋषिरुवाच<br>
किं निमित्तमिहायातो भवान्किं ते चिकिर्षितम् । <br>
उत्तानपादतनयं वेद्मि त्वामुत्तमं नृप । । ५२ <br>
राजोवाच<br>
ब्राह्मणस्य गृहाद्भार्या केनाप्यपहृता मुने । <br>
अविज्ञातस्यरूपेण तामन्वेष्टुमिहागतः । । ५३<br>
पृच्छामि यत्ते तन्मे त्वं प्रणतस्यानुकम्पया।। <br>
अभ्यागतस्याथ गृहं भगवन्वक्तुमर्हसि।।५३।। <br>
ऋषिरुवाच।। <br>
पृच्छ मामवनीपाल यत्प्रष्टव्यमशङिकितः।। <br>
वक्तव्यं चेत्तव मया कथयिष्यामि तत्त्वतः।।५४।।<br>
राजोवाच।। <br>
गृहागताय यो मह्यं प्रथमे दर्शने मुने।। <br>
त्वया समुद्यतो दातुं कथं सोऽर्घ्यो निवर्तितः।।५५।। <br>
ऋषिरुवाच।। <br>
त्वद्दर्शनेन रभसादज्ञप्तोऽयं मया नृप।। <br>
यदा तदाहमेतेन शिष्येण प्रतिबोधितः।।५६।। <br>
एष वेत्ति जगत्यत्र मत्प्रसादादनागतम्।। <br>
यथाहं समतीतञ्च वर्तमानञ्च सर्वतः  ॥ ६९.५३ ॥<br>
आलोच्याज्ञापयेत्युक्ते ततो ज्ञातं मयापि तत् ।<br>
ततो न दत्तवानर्घमहं तुभ्यं विधानतः॥६९.५४॥<br>
सत्यं राजन्&nbsp;! त्वमर्घार्हः कुले स्वायम्भुवस्य च ।<br>
तथापि नार्घयोग्यं त्वां मन्यामो वयमुत्तमम्॥६९.५५॥<br>
</span></p>
<dl><dt>राजोवाच<br></dt></dl>
<p>किं कृतं हि मया ब्रह्मन्&nbsp;! ज्ञानादज्ञानतोऽपि वा ।<br>
येन त्वत्तोर्ऽघमर्हामि नाहमभ्यागतश्चिरात्॥६९.५६॥<br>
</p>
<dl><dt>ऋषिरुवाच<br></dt></dl>
<p>किं विस्मृतन्ते यत्पत्नी त्वया त्यक्ता च कानने ।<br>
परित्यक्तस्तया सार्धं त्वया धर्मो नृपाखिलः॥६९.५७॥<br>
पक्षेण कर्मणो हान्या प्रयात्यस्पर्शतां नरः ।<br>
विण्मूत्रैर्वार्षिकी यस्य हानिस्ते नित्यकर्मणः॥६९.५८॥<br>
पत्न्यानुकूलया भाव्यं यथाशीलेऽपि भर्तरि ।<br>
दुः शीलापि तथा भार्या पोषणीया नरेश्वर॥६९.५९॥<br>
प्रतिकूला हि सा पत्नी तस्य विप्रस्य या हृता ।<br>
तथापि धर्मकामोऽसौ त्वामुद्योतितवान् नृप॥६९.६०॥<br>
चलतः स्थापयस्यन्यान् स्वधर्मेषु महीपते ।<br>
त्वां स्वधर्माद्विचलितं कोऽपरः स्थापयिष्यति॥६९.६१॥<br>
</p>
<dl><dt>मार्कण्डेय उवाच<br></dt></dl>
<p>विलक्ष्यः स महीपाल इत्युक्तस्तेन धीमता ।<br>
तथेत्युक्त्वा च पप्रच्छ हृतां पत्नीं द्विजन्मनः॥६९.६२॥<br>
भगवन्&nbsp;! केन नीता सा पत्नी विप्रस्य कुत्र वा ।<br>
अतीतानागतं वेत्ति जगत्यवितथं भवान्॥६९.६३॥<br>
</p>
<dl><dt>ऋषिरुवाच<br></dt></dl>
<p>तां जहाराद्रितनयो बलाको नाम राक्षसः ।<br>
द्रक्ष्यसे चाद्य तां भूप&nbsp;! उत्पलावतके वने॥६९.६४॥<br>
गच्छ संयोजयाशु त्वं भार्यया हि द्विजात्तमम् ।<br>
मा पापास्पदतां यातु त्वमिवासौ दिने दिने॥६९.६५॥<br>
इति श्रीमार्कण्डेयपुराणे औत्तममन्वन्तरे एकोनसप्ततितमोऽध्यायः<br>
<br>
70(67)<br>
<br>
सप्ततितमोऽध्यायः- ७०<br>
<br>
</p>
<dl><dt>मार्कण्डेय उवाच<br></dt></dl>
<p>अथारुरोह स्वरथं प्रणिपत्य महामुनिम् ।<br>
तेनाख्यातं वनन्तच्च प्रययावुत्पलावतम्॥७०.१॥<br>
यथाख्यातस्वरूपाञ्च भार्यां भर्त्रा द्विजस्य ताम् ।<br>
भक्षयन्तीं ददार्शाथ श्रीफलानि नरेश्वरः॥७०.२॥<br>
पप्रच्छ च कथं भद्रे&nbsp;! त्वमेतद्वनमागता ।<br>
स्फुटं ब्रवीहि वैशालेरपि भार्या सुशर्मणः॥७०.३॥<br>
</p>
<dl><dt>ब्राह्मण्युवाच<br></dt></dl>
<p>सुताहमतिरात्रस्य द्विजस्य वनवासिनः ।<br>
पत्नी विशालपुत्रस्य यस्य नाम त्वयोदितम्॥७०.४॥<br>
साहं हृता बलाकेन राक्षसेन दुरात्मना ।<br>
प्रसुप्ता भवनस्यान्ते भ्रातृमातृवियोजिता॥७०.५॥<br>
भस्मीभवतु तद्रक्षो येनास्म्येवं वियोजिता ।<br>
मात्रा भ्रातृभिरन्यैश्च तिष्टाम्यत्र सुदुः खिता॥७०.६॥<br>
अस्मिन् वनेऽतिगहने तेनानीयाहमुज्झिता ।<br>
न वेद्मि कारणं कि तन्नोपभुङ्क्ते न खादति॥७०.७॥<br>
</p>
<dl><dt>राजोवाच<br></dt></dl>
<p>अपि तज्ज्ञायते रक्षस्त्वामुत्सृज्य क्व वै गतम् ।<br>
अहं भर्त्रा तवैवात्र प्रेषितो द्विजनन्दिनि॥७०.८॥<br>
</p>
<dl><dt>ब्राह्मण्युवाच<br></dt></dl>
<p>अस्यैव काननस्यान्ते स तिष्ठति निशाचरः ।<br>
प्रविश्य पश्यतु भवान् न बिभेति ततो यदि॥७०.९॥<br>
</p>
<dl><dt>मार्कण्डेय उवाच<br></dt></dl>
<p>प्रविवेश ततः सोऽथ तया वर्त्मनि दर्शिते ।<br>
ददृशे परिवारेण समवेतञ्च राक्षसम्॥७०.१०॥<br>
दृष्टमात्रे ततस्तस्मिन् त्वरमाणः स राक्षसः ।<br>
दूरादेव महीं मूर्ध्ना स्पृशन् पादान्तिकं ययौ॥७०.११॥<br>
</p>
<dl><dt>राक्षस उवाच<br></dt></dl>
<p>ममात्रागच्छता गेहं प्रसादस्ते महान् कृतः ।<br>
प्रशाधि किं करोम्येष वसामि विषये तव॥७०.१२॥<br>
अर्घञ्चेमं प्रतीच्छ त्वं स्थीयताञ्चेदमासनम् ।<br>
वयं भृत्या भवान् स्वामी दृढमाज्ञापयस्व माम्॥७०.१३॥<br>
</p>
<dl><dt>राजोवाच<br></dt></dl>
<p>कृतमेव त्वया सर्वं सर्वामेवातिथिक्रियाम् ।<br>
किमर्थं ब्राह्मणवधूस्त्वयानीता निशाचर॥७०.१४॥<br>
नेयं सुरूपा सन्त्यन्या भार्यार्थञ्चेद् हृता त्वया ।<br>
भक्ष्यार्थं चेत्कथं नात्ता त्वयैतत्कथ्यतां मम॥७०.१५॥<br>
</p>
<dl><dt>राक्षस उवाच<br></dt></dl>
<p>न वयं मानुषाहारा अन्ये ते नृप&nbsp;! राक्षसाः ।<br>
सुकृतस्य फलं यत्तु तदश्नीमो वयं नृप॥७०.१६॥<br>
स्वभावञ्च मनुष्याणां योषिताञ्च विमानिताः ।<br>
मानिताश्च समश्नीमो न वयं जन्तुखादकाः॥७०.१७॥<br>
यदस्माभिर्नृणां क्षान्तिर्भुक्ता क्रुध्यन्ति ते तदा ।<br>
भुक्ते दुष्टे स्वभावे च गुणवन्तो भवन्ति च॥७०.१८॥<br>
सन्ति नः प्रमदा भूप&nbsp;! रूपेणाप्सरसां समाः ।<br>
राक्षस्यस्तासु तिष्ठत्सु मानुषीषु रतिः कथम्॥७०.१९॥<br>
</p>
<dl><dt>राजोवाच<br></dt></dl>
<p>यद्येषा नोपभोगाय नाहाराय निशाचर ।<br>
गृहं प्रविश्य विप्रस्य तत्किमेषा हृता त्वया॥७०.२०॥<br>
</p>
<dl><dt>राक्षस उवाच<br></dt></dl>
<p>मन्त्रवित् स द्विजश्रेष्ठो यज्ञे यज्ञे गतस्य मे ।<br>
रक्षोघ्नमन्त्रपठनात् करोत्युच्चाटनं नृप॥७०.२१॥<br>
वयं बुभुक्षितास्तस्य मन्त्रोच्चाटनकर्मणा ।<br>
क्व यामः सर्वयज्ञेषु स ऋत्विग् भवति द्विजः॥७०.२२॥<br>
ततोऽस्माभिरिदन्तस्य वैकल्यमुपपादितम् ।<br>
पत्न्या विना पुमानिज्याकर्मयोग्यो न जायते॥७०.२३॥<br>
</p>
<dl><dt>मार्कण्डेय उवाच<br></dt></dl>
<p>वैकल्योच्चारणात्तस्य ब्राह्मणस्य महामतेः ।<br>
ततः स राजातिभृशं विषण्णः समजायत॥७०.२४॥<br>
वैकल्यमेवं विप्रस्य वदन्मामेव निन्दति ।<br>
अनर्हमर्घस्य च मां सोऽप्याह मुनिसत्तमः॥७०.२५॥<br>
वैकल्यं तस्य विप्रस्य राक्षसोऽप्याह मे यथा ।<br>
अपत्नीकतया सोऽहं सङ्कटं महदास्थितः॥७०.२६॥<br>
</p>
<dl><dt>मार्कण्डेय उवाच<br></dt></dl>
<p>एवं चिन्तयतस्तस्य पुनरप्याह राक्षसः ।<br>
प्रणामनम्रो राजानं बद्धाञ्जलिपुटो मुने॥७०.२७॥<br>
नरेन्द्राज्ञाप्रदानेन प्रसादः क्रियतां मम ।<br>
भृत्यस्य प्रणतस्य त्वं युष्मद्विषयवासिनः॥७०.२८॥<br>
</p>
<dl><dt>राजोवाच<br></dt></dl>
<p>स्वभावं वयमश्नीमस्त्वयोक्तं यन्निशाचर ।<br>
तदर्थिनो वयं येन कार्येण शृणु तन्मम॥७०.२९॥<br>
अस्यास्त्वयाद्य ब्राह्मण्या दौः शील्यमुपभुज्यताम् ।<br>
येन त्वयात्तदौः शील्या तद्विनीता भवेदियम्॥७०.३०॥<br>
नीयतां यस्य भार्येयं तस्य वेश्म निशाचर ।<br>
अस्मिन् कृते कृतं सर्वं गृहमभ्यागतस्य मे॥७०.३१॥<br>
</p>
<dl><dt>मार्कण्डेय उवाच<br></dt></dl>
<p>ततः स राक्षसस्तस्याः प्रविश्यान्तः स्वमायया ।<br>
भक्षयामास दौः शील्यं निजशक्त्या नृपाज्ञया॥७०.३२॥<br>
दौः शील्येनातिरौद्रेण पत्नी तस्य द्विजन्मनः ।<br>
तेन सा संपरित्यक्ता तमाह जगतीपतिम्॥७०.३३॥<br>
स्वकर्मफलपाकेन भर्तुस्तस्य महात्मनः ।<br>
वियोजिताहं तद्धेतुरयमासीन्निशाचरः॥७०.३४॥<br>
नास्य दोषो न वा तस्य मम भर्तुर्महात्मनः ।<br>
ममैव दोषो नान्यस्य सुकृतं ह्युपभुज्यते॥७०.३५॥<br>
अन्यजन्मनि कस्यापि विप्रयोगः कृतो मया ।<br>
सोऽयं ममाप्युपगतः को दोषोऽस्य महात्मनः॥७०.३६॥<br>
</p>
<dl><dt>राक्षस उवाच<br></dt></dl>
<p>प्रापयामि तवादेशादिमां भर्तृगृहं प्रभो ।<br>
यदन्यत्करणीयन्ते तदाज्ञापय पार्थिव॥७०.३७॥<br>
</p>
<dl><dt>राजोवाच<br></dt></dl>
<p>अस्मिन् कृते कृतं सर्वं त्वया मे रजनीचर ।<br>
आगन्तव्यञ्च ते वीर&nbsp;! कार्यकाले स्मृतेन मे॥७०.३८॥<br>
</p>
<dl><dt>मार्कण्डेय उवाच<br></dt></dl>
<p>नथेत्युक्त्वा तु तद्रक्षस्तामादाय द्विजाङ्गनाम् ।<br>
निन्ये भर्तृगृहं शुद्धां दौः शोल्यापगमात्तदा॥७०.३९॥<br>
<br>
इति श्रीमार्कण्डेयपुराणे औत्तममन्वन्तरे सप्ततितमोऽध्यायः<br>
<br>

</p>
</div>
<!-- 
NewPP limit report
Parsed by mw2365
Cached time: 20231003163244
Cache expiry: 1814400
Reduced expiry: false
Complications: []
CPU time usage: 0.018 seconds
Real time usage: 0.021 seconds
Preprocessor visited node count: 6/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 2/100
Expensive parser function count: 0/500
Unstrip recursion depth: 1/20
Unstrip post‐expand size: 68422/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:60990-0!canonical and timestamp 20231003163244 and revision id 130566. Rendering was triggered because: page-view
 -->
