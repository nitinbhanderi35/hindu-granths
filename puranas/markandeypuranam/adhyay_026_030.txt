<div class="poem">
<p><span style="font-size: 14pt; line-height:200%">26(23)<br>
षड्विंशोऽध्यायः<br>
<br>
जड उवाच<br>
<br>
वर्धमानं सुतं सा तु राजपत्नी दिने दिने ।<br>
तमुल्लापादिना बोधमनयन्निर्ममात्मकम्॥२६.१॥<br>
<br>
यथायथं बलं लेभे यथा लेभे मतिं पितुः ।<br>
तथा तथात्मबोधञ्च सोऽवापन्मातृभाषितैः॥२६.२॥<br>
<br>
इत्थं तया स तनयो जन्मप्रभृति बोधितः ।<br>
चकार न मतिं प्राज्ञो गार्हस्थ्यं प्रति निर्ममः॥२६.३॥<br>
<br>
द्वितीयोऽस्याः सुतो जज्ञे तस्य नामाकरोत्पिता ।<br>
सुबाहुरयमित्युक्ते सा जाहस मदालसा॥२६.४॥<br>
<br>
तमप्येवं यथापूर्वं बालमुल्लापनादिना ।<br>
प्राह बाल्यात् स च प्राप तथा बोधं माहमतिः॥२६.५॥<br>
<br>
तृतीयं तनयं जातं स राजा शत्रुमर्दनम् ।<br>
यदाह तेन सा सुभ्रुर्जहासातिचिरं पुनः॥२६.६॥<br>
<br>
तथैव सोऽपि तन्वङ्ग्या बालत्वादवबोधितः ।<br>
क्रियाश्चकार निष्कामो न किञ्चिदुपकारकम्॥२६.७॥<br>
<br>
चतुर्थस्य सुतस्याथ चिकीर्षुर्नाम भूमिपः ।<br>
ददर्श तां शुभाचारामीषद्धासां मदालसाम् ।<br>
तामाह राजा हसतीं किञ्चित् कौतूहलान्वितः॥२६.८॥<br>
<br>
राजोवाच<br>
<br>
क्रियमाणेऽसकृन्नाम्नि कथ्यतां हास्यकारणम् ।<br>
विक्रान्तश्च सुबाहुश्च तथान्यः शत्रुमर्दनः॥२६.९॥<br>
<br>
शोभनानीति नामानि मया मन्ये कृतानि वै ।<br>
योग्यानि क्षत्रबन्धूनां शौर्याटोपयुतानि च॥२६.१०॥<br>
<br>
असन्त्येतानि चेद्भद्रे&nbsp;! यदि ते मनसि स्थितम् ।<br>
तदस्य क्रियतां नाम चतुर्थस्य सुतस्य मे॥२६.११॥<br>
<br>
<br>
मदालसौवाच<br>
<br>
मयाज्ञा भवतः कार्या महाराज&nbsp;! यथात्थ माम् ।<br>
तथा नाम करिष्यामि चतुर्थस्य सुतस्य ते॥२६.१२॥<br>
<br>
अलर्क इति धर्मज्ञः ख्यातिं लोके प्रयास्यति ।<br>
कनीयानेष ते पुत्रो मतिमांश्च भविष्यति॥२६.१३॥<br>
<br>
तच्छ्रुत्वा नाम पुत्रस्य कृतं मात्रा महीपतिः ।<br>
अलर्क इत्यसम्बद्धं प्रहस्येदमथाब्रवीत्॥२६.१४॥<br>
<br>
<br>
राजोवाच<br>
<br>
भवत्या यदिदं नाम मत्पुत्रस्य कृतं शुभे ।<br>
किमीदृशमसम्बद्धमर्थः कोऽस्य मदालसे॥२६.१५॥<br>
<br>
<br>
मदालसोवाच<br>
<br>
कल्पनेयं महाराज&nbsp;! कृता सा व्यावहारिको ।<br>
त्वत्कृतानां तथा नाम्नां शृणु भूप&nbsp;! निरर्थताम्॥२६.१६॥<br>
<br>
वदन्ति पुरुषाः प्राज्ञा व्यापिनं पुरुषं यतः ।<br>
क्रान्तिश्च गतिरुद्दिष्टा देशाद्देशान्तरन्तु या॥२६.१७॥<br>
<br>
सर्वगो न प्रयातीति व्यापी देहेश्वरो यतः ।<br>
ततो विक्रान्तसंज्ञेयं मता मम निरर्थिका॥२६.१८॥<br>
<br>
सुबाहुरिति या संज्ञा कृतान्यस्य सुतस्य ते ।<br>
निरर्था साप्यमूर्तत्वात् पुरुषस्य महीपते॥२६.१९॥<br>
<br>
पुत्रस्य यद् कृतं नाम तृतीयस्यारिमर्दनः ।<br>
मन्ये तदप्यसम्बद्धं शृणु चाप्यत्र कारणम्॥२६.२०॥<br>
<br>
एक एव शरीरेषु सर्वेषु पुरुषो यदा ।<br>
तदास्य राजन्&nbsp;! क शत्रुः को वा मित्रमिहेष्यते॥२६.२१॥<br>
<br>
भूतैर्भूतानि मृद्यन्ते अमूर्तो मृद्यते कथम् ।<br>
क्रोधादीनां पृथग्भावात् कल्पनेयं निरर्थिका॥२६.२२॥<br>
<br>
यदि संव्यवहारार्थमसन्नाम प्रकल्प्यते ।<br>
नाम्नि कस्मादलर्काख्ये नैरर्थ्यं भवतो मतम्॥२६.२३॥<br>
<br>
<br>
जड उवाच<br>
<br>
एवमुक्तस्तया साधु महीष्या स महीपतिः ।<br>
तथेत्याह महाबुद्धिर्दयितां तथ्यवादिनीम्॥२६.२४॥<br>
<br>
तञ्चापि सा सुतं सुभ्रूर्यथा पूर्वसुतांस्तथा ।<br>
प्रोवाच बोधजननं तामुवाच स पार्थिवः॥२६.२५॥<br>
<br>
करोषि किमिदं मूढे&nbsp;! ममाभावाय सन्ततेः ।<br>
दुष्टावबोधदानेन यथापूर्वं सुतेषु मे॥२६.२६॥<br>
<br>
यदि ते मत्प्रियं कार्यं यदि ग्राह्यं वचो मम ।<br>
तदेनं तनयं मार्गे प्रवृत्तेः सन्नियोजय॥२६.२७॥<br>
<br>
कर्ममार्गः समुच्छेदं नैवं देवि&nbsp;! गमिष्यति ।<br>
पितृपिण्डनिवृत्तिश्च नैवं साध्वि&nbsp;! भविष्यति॥२६.२८॥<br>
<br>
पितरो देवलोकस्थास्तथा तिर्यक्त्वमागताः ।<br>
तद्वन्मनुष्यतां याता भूतवर्गे च संस्थिताः॥२६.२९॥<br>
<br>
सपुण्यानसपुण्यांश्च क्षुत्क्षामान् तृट्परिप्लुतान् ।<br>
पिण्डोदकप्रदानेन नरः कर्मण्यवस्थितः॥२६.३०॥<br>
<br>
सदाप्यायते सुभ्रु&nbsp;! तद्वद्देवातिथोनपि ।<br>
देवैर्मनुष्यैः पितृभिः प्रेतैर्भूतैः सगुह्यकैः॥२६.३१॥<br>
<br>
वयोभिः कृमिकीटैश्च नर एवोपजीव्यते ।<br>
तस्मात् तन्वड्गि&nbsp;! पुत्रं यत्कार्यं क्षत्रयोनिभिः॥२६.३२॥<br>
<br>
ऐहिकामुष्मिकफलं तत् सम्यक् प्रतिपादय॥२६.३३॥<br>
<br>
<br>
जड उवाच<br>
<br>
तेनैवमुक्ता सा भर्त्रा वरनारी मदालसा ।<br>
अलर्कं नाम तनयमुवाचोल्लापवादिनी॥२६.३४॥<br>
<br>
पुत्र वर्धस्व मद्भर्तुर्मनो नन्दय कर्मभिः ।<br>
मित्राणामुपकाराय दुर्हृदां नाशनाय च॥२६.३५॥<br>
<br>
धन्योऽसि रे यो वसुधामशत्रुर् एकश्चिरं पालयितासि पुत्र ।<br>
तत्पालनादस्तु सुखोपभोगो धर्मात् फलं प्राप्स्यसि चामरत्वम्॥२६.३६॥<br>
<br>
धरामरान् पर्वसु तर्पयेथाः समीहितं बन्धुषु पूरयेथाः ।<br>
हितं परस्मै हृदि चिन्तयेथाः मनः परस्त्रीषु निवर्तयेथाः॥२६.३७॥<br>
<br>
यज्ञौरनेकैर्विबुधानजस्त्रम् अर्थैर्द्विजान् प्रीणय संश्रितांश्च ।<br>
स्त्रियश्च कामैरतुलैश्चिराय युद्धैश्चारींस्तोषयितासि वीर॥२६.३८॥<br>
<br>
बालो मनो नन्दय बान्धवानां गुरोस्तथाज्ञानकरणैः कुमारः ।<br>
स्त्रीणां युवा सत्कुलभूषणानां वृद्धो वने वत्स&nbsp;! वनेचराणाम्॥२६.३९॥<br>
<br>
राज्यं कुर्वन् सुहृदो नन्दयेथाः साधून् रक्षंस्तात&nbsp;! यज्ञैर्यजेथाः ।<br>
दुष्टान्निघ्रन् वैरिणश्चाजिमध्ये गोविप्रार्थे वत्स&nbsp;! मृत्युं व्रजेथाः॥२६.४०॥<br>
<br>
<br>
इति श्रीमार्कण्डेयपुराणे पुत्रानुशासनं नाम षड्विंशोऽध्यायः<br>
27(24)<br>
<br>
सप्तविंशोऽध्यायः<br>
<br>
जड उवाच<br>
<br>
एवमुल्लाप्यमानस्तु स तु मात्रा दिने दिने ।<br>
ववृधे वयसा बालो बुद्ध्या चालर्कसंज्ञितः॥२७.१॥<br>
<br>
स कौमारकमासाद्य ऋतध्वजसुतस्ततः ।<br>
कृतोपनयनः प्राज्ञः प्रणिपत्याह मातरम्॥२७.२॥<br>
<br>
मया यदत्र कर्तव्यमैहिकामुष्मिकाय वै ।<br>
सुखाय वद तत् सर्वं प्रश्रयावनतस्य मे॥२७.३॥<br>
<br>
<br>
मदालसोवाच<br>
<br>
वत्स&nbsp;! राज्येऽभिषिक्तेन प्रजारञ्जनमादितः ।<br>
कर्तव्यमविरोधेन स्वधर्मस्य महीभृता॥२७.४॥<br>
<br>
व्यसनानि परित्यज्य सप्त मूलहराणि वै ।<br>
आत्मा रिपुभ्यः संरक्ष्यो बहिर्मन्त्रविनिर्गमात्॥२७.५॥<br>
<br>
अष्टधा नाशमाप्नोति सुचक्रात् स्यन्दनाद्यथा ।<br>
तथा राजाप्यसन्दिग्धं बहिर्मन्त्रविनिर्गमात्॥२७.६॥<br>
<br>
दुष्टादुष्टांश्च जानीयादमात्यानरिदोषतः ।<br>
चरैश्चरास्तथा शत्रोरन्वेष्टव्याः प्रयत्नतः॥२७.७॥<br>
<br>
विश्वासो न तु कर्तव्यो राज्ञा मित्राप्तबन्धुषु ।<br>
कार्ययोगादमित्रेऽपि विश्वसीत नराधिपः॥२७.८॥<br>
<br>
स्थानवृद्धिक्षयज्ञेन षाड्गुण्यगुणितात्माना ।<br>
भवितव्यं नरेन्द्रेण न कामवशवर्तिना॥२७.९॥<br>
<br>
प्रागात्मा मन्त्रिणश्चैव ततो भृत्या महीभृता ।<br>
जेयाश्चानन्तरं पौरा विरुध्येत ततोऽरिभिः॥२७.१०॥<br>
<br>
यस्त्वेतानविजित्यैव वैरिणो विजिगीषते ।<br>
सोऽजितात्मा जितामात्यः शत्रुवर्गेण बाध्यते॥२७.११॥<br>
<br>
तस्मात् कामादयः पूर्वं जेयाः पुत्र&nbsp;! महीभुजा ।<br>
तज्जये हि जयोऽवश्यं राजा नश्यति तैर्जितः॥२७.१२॥<br>
<br>
कामः क्रोधश्च लोभश्च मदो मानस्तथैव च ।<br>
हर्षश्च शत्रवो ह्येते विनाशाय महीभृताम्॥२७.१३॥<br>
<br>
कामप्रसक्तमात्मानं स्मृत्वा पाण्डुं निपातितम् ।<br>
निवर्तयेत्तथा क्रोधादनुह्रादं हतात्मजम्॥२७.१४॥<br>
<br>
हतमैलं तथा लोभान्मदाद्वेनं द्विजैर्हतम् ।<br>
मानादनायुषापुत्रं बलिं हर्षात् पुरञ्जयम्॥२७.१५॥<br>
<br>
एभिर्जितैर्जितं सर्वं मरुत्तेन महात्मना ।<br>
स्मृत्वा विवर्जयेदेतान् दोषान् स्वीयान्महीपतिः॥२७.१६॥<br>
<br>
काककोकिलभृङ्गाणां मृगव्यालशिखण्डिनाम् ।<br>
हंसकुक्कुटलोहानां शिक्षेत चरित नृपः॥२७.१७॥<br>
<br>
कीटकस्य क्रियां कुर्यात् विपक्षे मनुजेश्वरः ।<br>
चेष्टां पिपीलिकानाञ्च काले भूपः प्रदर्शयेत्॥२७.१८॥<br>
<br>
ज्ञेयाग्निविस्फुलिङ्गानां बीजचेष्टा च शाल्मलेः ।<br>
चन्द्रसूर्यस्वरूपेण नीत्यर्थे पृथिवीक्षिता॥२७.१९॥<br>
<br>
बन्धकीपद्मशरभशूलिकागुर्विणीस्तनात् ।<br>
प्रज्ञा नृपेण चादेया तथा गोपालयोषितः॥२७.२०॥<br>
<br>
शक्रार्कयमसोमानां तद्वद्वायोर्महीपतिः ।<br>
रूपाणि पञ्च कुर्वोत महीपालनकर्मणि॥२७.२१॥<br>
<br>
यथेन्द्रश्चतुरो मासान् तोयोत्सर्गेण भूगतम् ।<br>
आप्याययेत्तथा लोकं परिहारैर्महीपतिः॥२७.२२॥<br>
<br>
मासानष्टौ यथा सूर्यस्तोयं हरति रश्मिभिः ।<br>
सूक्ष्मेणैवाभ्युपायेन तथा शुल्कादिकं नृपः॥२७.२३॥<br>
<br>
यथा यमः प्रियद्वेष्ये प्राप्तकाले नियच्छति ।<br>
तथा प्रियाप्रिये राजा दुष्टादुष्टे समो भवेत्॥२७.२४॥<br>
<br>
पूर्णेन्दुमालोक्य यथा प्रीतिमान् जायते नरः ।<br>
एवं यत्र प्रजाः सर्वा निर्वत्तास्तच्छशिव्रतम्॥२७.२५॥<br>
<br>
मारुतः सर्वभूतेषु निगूढश्चरते यथा ।<br>
एवं नृपश्चरेच्चारैः पौरामात्यादिबन्धुषु॥२७.२६॥<br>
<br>
न लोभाद्वा न कामाद्वा नार्थाद्वा यस्य मानसम् ।<br>
यथान्यैः कृष्यते वत्स&nbsp;! स राजा स्वर्गमृच्छति॥२७.२७॥<br>
<br>
उत्पथग्राहिणो मूढान् स्वधर्माच्चलतो नरान् ।<br>
यः करोति निजे धर्मे स राजा स्वर्गमृच्छति॥२७.२८॥<br>
<br>
वर्णधर्मा न सीदन्ति यस्य राज्ये तथाश्रमाः ।<br>
वत्स&nbsp;! तस्य सुखं प्रेत्य परत्रेह च शाश्वतम्॥२७.२९॥<br>
<br>
एतद्राज्ञः परं कृत्यं तथैतत् सिद्धिकारकम् ।<br>
स्वधर्मस्थापनं नृणां चाल्यन्ते ये कुबुद्धिभिः॥२७.३०॥<br>
<br>
पालनेनैव भूतानां कृतकृत्यो महीपतिः ।<br>
सम्यक् पालयिता भागं धर्मस्याप्नोति यत्नतः॥२७.३१॥<br>
<br>
<br>
इति श्रीमार्कण्डेयपुराणे पितापुत्रसंवादे आत्मविवेको नाम सप्तविंशोऽध्यायः<br>
28(25)<br>
<br>
अष्टाविंशोऽध्यायः<br>
<br>
जड उवाच<br>
<br>
तन्मातुर्वचनं श्रुत्वा सोऽलर्को मातरं पुनः ।<br>
पप्रच्छ वर्णधर्मांश्च धर्मा ये चाश्रमेषु च॥२८.१॥<br>
<br>
<br>
अलर्क उवाच<br>
<br>
कथितोऽयं महाभागे&nbsp;! राज्यतन्त्राश्रितस्त्वया ।<br>
धर्मं तमहमिच्छामि श्रोतुं वर्णाश्रमात्मकम्॥२८.२॥<br>
<br>
<br>
मदालसोवाच<br>
<br>
दानमध्ययनं यज्ञो ब्राह्मणस्य त्रिधा मतः ।<br>
नान्यश्चतुर्थो धर्मोऽस्ति धर्मस्तस्यापदं विना॥२८.३॥<br>
<br>
याजनाध्यापने शुद्धे तथा पूतप्रतिग्रहः ।<br>
एषा सम्यक् समाख्यता त्रिविधा चास्य जीविका॥२८.४॥<br>
<br>
दानमध्ययनं यज्ञः क्षत्रियस्याप्ययं त्रिधा ।<br>
धर्मः प्रोक्तः क्षिते रक्षा शस्त्राजीवञ्च जीविका॥२८.५॥<br>
<br>
दानमध्ययनं यज्ञो वैश्यस्यापि त्रिधैव सः ।<br>
वाणिज्यं पाशुपाल्यञ्च कृषिश्चैवास्य जीविका॥२८.६॥<br>
<br>
दानं यज्ञोऽथ शुश्रूषा द्विजातीनां त्रिधा मया ।<br>
व्याख्यातः शूद्रधर्मोऽपि जीविका कारुकर्म च॥२८.७॥<br>
<br>
तद्वद् द्विजातिशुश्रूषा पोषणं क्रयविक्रयौ ।<br>
वर्णधर्मास्त्विमे प्रोक्ताः श्रूयन्तां चाश्रमाश्रयाः॥२८.८॥<br>
<br>
स्ववर्णधर्मात् संसिद्धिं नरः प्राप्नोति न च्युतः ।<br>
प्रयाति नरकं प्रेत्य प्रतिषिद्धनिषेवणात्॥२८.९॥<br>
<br>
यावत्तु नोपनयनं क्रियते वै द्विजन्मनः ।<br>
कामचेष्टोक्तिभक्ष्यश्च तावद् भवति पुत्रक॥२८.१०॥<br>
<br>
कृतोपनयनः सम्यग् ब्रह्मचारी गुरुर्गृहे ।<br>
वसेत्तत्र च धर्मोऽस्य कथ्यते तं निबोध मे॥२८.११॥<br>
<br>
स्वाध्यायोऽथाग्रिशुश्रूषा स्नानं भिक्षाटनं तथा ।<br>
गुरोर्निवेद्य तच्चान्नमनुज्ञातेन सर्वदा॥२८.१२॥<br>
<br>
गुरोः कर्मणि सोद्योगः सम्यक् प्रीत्युपपादनम् ।<br>
तेनाहूतः पठेच्चैव तत्परो नान्यमानसः॥२८.१३॥<br>
<br>
एकं द्वौ सकलान् वापि वेदान् प्राप्य गुरोर्मुखात् ।<br>
अनुज्ञातोऽथ वन्दित्वा दक्षिणां गुरवे ततः॥२८.१४॥<br>
<br>
गार्हस्थ्याश्रमकामस्तु गृहस्थाश्रममावसेत् ।<br>
वानप्रस्थाश्रमं वापि चतुर्थं चेच्छयात्मनः॥२८.१५॥<br>
<br>
तत्रैव वा गुरोर्गेहे द्विजो निष्ठामवाप्नुयात् ।<br>
गुरोरभावे तत्पुत्रे तच्छिष्ये तत्सुतं विना॥२८.१६॥<br>
<br>
शुश्रूषुर्निरभिमानो ब्रह्मचार्याश्रमं वसेत् ।<br>
उपावृत्तस्ततस्तस्मात् गृहस्थाश्रमकाम्यया॥२८.१७॥<br>
<br>
ततोऽसमानर्षिकुलां तुल्यां भार्यामरोगिणीम् ।<br>
उद्वहेन्न्यायतोऽव्यङ्गां गृहस्थाश्रमकारणात्॥२८.१८॥<br>
<br>
स्वकर्मणा धनं लब्ध्वा पितृदेवातिथींस्तथा ।<br>
सम्यक् सम्प्रीणयन् भक्त्या पोषयेच्चाश्रितांस्तथा॥२८.१९॥<br>
<br>
भृत्यात्मजान् जामयोऽथ दीनान्धपतितानपि ।<br>
यथाशक्त्यान्नदानेन वयांसि पशवस्तथा॥२८.२०॥<br>
<br>
एष धर्मो गृहस्थस्य ऋतावभिगमस्तथा ।<br>
पञ्चयज्ञविधानन्तु यथाशक्त्या न हापयेत्॥२८.२१॥<br>
<br>
पितृदेवातिथिज्ञातिभुक्तशेषं स्वयं नरः ।<br>
भुञ्जीत च समं भृत्यैर्यथाविभवमादृतः॥२८.२२॥<br>
<br>
एष तूद्देशतः प्रोक्तो गृहस्थस्याश्रमो मया ।<br>
वानप्रस्थस्य धर्मं ते कथयाम्यवधार्यताम्॥२८.२३॥<br>
<br>
<br>
अपत्यसन्ततिं दृष्ट्वा प्राज्ञो चानतिम् ।<br>
वानप्रस्थाश्रमं गच्छेदात्मनः शुद्धिकारणात्॥२८.२४॥<br>
<br>
तत्रारण्योपभोगश्च तपोभिश्चानुकर्षणम् ।<br>
भूमौ शय्या ब्रह्मचर्यं पितृदेवातिथिक्रिया॥२८.२५॥<br>
<br>
होमस्त्रिषवणस्त्रानं जटावल्कलधारणम् ।<br>
योगाभ्यासः सदा चैव वन्यस्नेहनिषेवणम्॥२८.२६॥<br>
<br>
इत्येष पापशुद्ध्यर्थमात्मनश्चोपकारकः ।<br>
वानप्रस्थाश्रमस्तस्माद् भिक्षोस्तु चरमोऽपरः॥२८.२७॥<br>
<br>
चतुर्थस्य स्वरूपं तु श्रुयतामाश्रमस्य मे ।<br>
यः स्वधर्मोऽस्य धर्मज्ञैः प्रोक्तस्तात&nbsp;! महात्मभिः॥२८.२८॥<br>
<br>
सर्वसङ्गपरित्यागो ब्रह्मचर्यमकोपिता ।<br>
यतेन्द्रियत्वमावासे नैकस्मिन् वसतिश्चिरम्॥२८.२९॥<br>
<br>
अनारम्भस्तथाहारो भैक्षान्नेनैककालिना ।<br>
आत्मज्ञानावबोधेच्छा तथा चात्मावलोकनम्॥२८.३०॥<br>
<br>
चतुर्थे त्वाश्रमे धर्मो मयायं ते निवेदितः ।<br>
सामान्यमन्यवर्णानामाश्रमाणाञ्च मे शृणु॥२८.३१॥<br>
<br>
सत्यं शौचमहिंसा च अनसूया तथा क्षमा ।<br>
आनृशंस्यमकार्पण्यं सन्तोषश्चाष्टमो गुणः॥२८.३२॥<br>
<br>
एते संक्षेपतः प्रोक्ता धर्मा वर्णाश्रमेषु ते ।<br>
एतेषु च स्वधर्मेषु स्वेषु तिष्ठेत् समन्ततः॥२८.३३॥<br>
<br>
यश्चोल्लङ्घ्य स्वकं धर्मं स्ववर्णाश्रमसंज्ञितम् ।<br>
नरोऽन्यथा प्रवर्तेत स दण्ड्यो भूभृतो भवेत्॥२८.३४॥<br>
<br>
ये च स्वधर्मसन्त्यागात् पापं कुर्वन्ति मानवाः ।<br>
उपेक्षतस्तान् नृपतेरिष्टापूर्तं प्रणश्यति॥२८.३५॥<br>
<br>
तस्माद्राज्ञा प्रयत्नेन सर्वे वर्णाः स्वधर्मतः ।<br>
प्रवर्तन्तोऽन्यथा दण्ड्याः स्थाप्याश्चैव स्वकर्मसु॥२८.३६॥<br>
<br>
<br>
इति श्रीमार्कण्डेयपुराणे पुत्रानुशासने मदालसावाक्यं नामाष्टाविंशोऽध्यायः<br>
<br>
<br>
29(26)<br>
<br>
ऊनत्रिंशोऽध्यायः<br>
<br>
अलर्क उवाच<br>
<br>
यत् कार्यं पुरुषाणाञ्च गार्हस्थ्यमनुवर्तताम् ।<br>
बन्धश्च स्यादकरणे क्रियाया यस्य चोच्छ्रितिः॥२९.१॥<br>
<br>
उपकाराय यन्नृणां यच्च वर्ज्यं गृहे सता ।<br>
यथा च क्रियते तन्मे यथावत् पृच्छतो वद॥२९.२॥<br>
<br>
<br>
मदालसोवाच<br>
<br>
वत्स&nbsp;! गार्हस्थ्यमादाय नरः सर्वमिदं जगत् ।<br>
पुष्णाति तेन लोकांश्च स जयत्यभिवाञ्छितान्॥२९.३॥<br>
<br>
पितरो मुनयो देवा भूतानि मनुजास्तथा ।<br>
कृमिकीटपतङ्गाश्च वयांसि पशवोऽसुराः॥२९.४॥<br>
<br>
गृहस्थमुपजीवन्ति ततस्तृप्तिं प्रयान्ति च ।<br>
मुखं चास्य निरीक्षन्ते अपि नो दास्यतीति वै॥२९.५॥<br>
<br>
सर्वस्याधारभूतेयं वत्स&nbsp;! धेनुस्त्रयीमयी ।<br>
यस्यां प्रतिष्ठितं विश्वं विश्वहेतुश्च या मता॥२९.६॥<br>
<br>
ऋक्पृष्ठासौ यजुर्मध्या सामवक्त्रशिरोधरा ।<br>
इष्टापूर्तविषाणा च साधुसूक्ततनूरुहा॥२९.७॥<br>
<br>
शान्तिपुष्टिशकृन्मूत्रा वर्णपादप्रतिष्ठिता ।<br>
आजीव्यमाना जगतां साक्षया नापचीयते॥२९.८॥<br>
<br>
स्वाहाकारस्वधाकारौ वषट्कारश्च पुत्रक&nbsp;! ।<br>
हन्तकारस्तथा चान्यस्तस्याःस्तनचतुष्टयम्॥२९.९॥<br>
<br>
स्वाहाकारं स्तनं देवाः पितरश्च स्वधामयम् ।<br>
मुनयश्च वषट्कारं देवभूतसुरेतराः॥२९.१०॥<br>
<br>
हन्तकारं मनुष्याश्च पिबन्ति सततं स्तनम् ।<br>
एवमाप्याययत्येषा वत्स&nbsp;! धेनुस्त्रयीमयी॥२९.११॥<br>
<br>
तेषामुच्छेदकर्ता च यो नरोऽत्यन्तपापकृत् ।<br>
स तमस्यान्धतामिस्त्रे तामिस्त्रे च निमज्जति॥२९.१२॥<br>
<br>
यश्चेमां मानवो धेनुं स्वैर्वत्सैरमरादिभिः ।<br>
पाययत्युचिते काले स स्वर्गायोपपद्यते॥२९.१३॥<br>
<br>
तस्मात् पुत्र&nbsp;! मनुष्येण देवर्षिपितृमानवाः ।<br>
भूतानि चानुदिवसं पोष्याणि स्वतनुर्यथा॥२९.१४॥<br>
<br>
तस्मात् स्त्रातः शुचिर्भूत्वा देवर्षिपितृतर्पणम् ।<br>
प्रजापतेस्तथैवादिभः काले कुर्यात् समाहितः॥२९.१५॥<br>
<br>
सुमनोगन्धपुष्पैश्च देवानभ्यर्च्य मानवः ।<br>
ततोऽग्नेस्तर्पणं कुर्याद्देयाश्च बलयस्तथा॥२९.१६॥<br>
<br>
ब्रह्मणे गृहमध्ये तु विश्वेदेवेभ्य एव च ।<br>
धन्वन्तरिं समुद्दिश्य प्रागुदीच्यां बलिं क्षिपेत्॥२९.१७॥<br>
<br>
<br>
प्राच्यां शक्राय याम्यायां यमाय बलिमाहरेत् ।<br>
प्रतीच्यां वरुणायाथ सोमायोत्तरतो बलिम्॥२९.१८॥<br>
<br>
दद्याद्धात्रे विधात्रे बलिं द्वारे गृहस्य तु ।<br>
अर्यम्णेऽथ बहिर्दद्याद् गृहेभ्यश्च समन्ततः॥२९.१९॥<br>
<br>
नक्तञ्चरेभ्यो भूतेभ्यो बलिमाकाशतो हरेत् ।<br>
पितॄणां निर्वपेच्चैव दक्षिणाभिमुखस्थितः॥२९.२०॥<br>
<br>
गृहस्थस्तत्परो भूत्वा सुसमाहितमानसः ।<br>
ततस्तोयमुपादाय तेष्वेवाचमनाय वै॥२९.२१॥<br>
<br>
स्थानेषु निक्षिपेत् प्राज्ञस्तास्ता उद्दिश्य देवताः ।<br>
एवं गृहबलिं कृत्वा गृहे हृहपतिः शुचिः॥२९.२२॥<br>
<br>
आप्यायनाय भूतानां कुर्यादुत्सर्गमादरात् ।<br>
श्वभ्यश्च श्वपचेभ्यश्च वयोभ्यश्चावपेद् भुवि॥२९.२३॥<br>
<br>
वैश्वदेवं हि नामैतत् सायं प्रातरुदाहृतम् ।<br>
<br>
आचम्य च ततः कुर्यात् प्राज्ञो द्वारावलोकनम्॥२९.२४॥<br>
<br>
मुहूर्तस्याष्टमं भागमुदीक्ष्योऽप्यतिथिर्भवेत् ।<br>
अतिथिं तत्र सम्प्राप्तमन्नाद्येनोदकेन च॥२९.२५॥<br>
<br>
सम्पूजयेद्यथाशक्ति गन्धपुष्पादिभिस्तथा ।<br>
न मित्रमतिथिं कुर्यान्नैकग्रामनिवासिनम्॥२९.२६॥<br>
<br>
अज्ञातकुलनामानं तत्कालसमुपस्थितम् ।<br>
बुभुक्षुमागतं श्रान्तं याचमानमकिञ्चनम्॥२९.२७॥<br>
<br>
ब्राह्मणं प्राहुरतिथिं स पूज्यः शक्तितो बुधैः ।<br>
न पृच्छेद् गोत्रचरणं स्वाध्यायञ्चापि पण्डितः॥२९.२८॥<br>
<br>
शोभनाशोभनाकारं तं मन्येत प्रजापतिम् ।<br>
अनित्यं हि स्थितो यस्मात् तस्मादतिथिरुच्यते॥२९.२९॥<br>
<br>
तस्मिंस्तृप्ते नृयज्ञोत्थादृणान्मुच्येद् गृहाश्रमी ।<br>
तस्माद् अदत्त्वा यो भुङ्क्ते स्वयं किल्विषभुङ्नरः॥२९.३०॥<br>
<br>
स पापं केवलं भुङ्क्ते पुरीषञ्चान्यजन्मनि ।<br>
अतिथिर्यस्य भग्नाशो गृहात् प्रतिनिवर्तते॥२९.३१॥<br>
<br>
स दत्त्वा दुष्कृतं तस्मै पुण्यमादाय गच्छति ।<br>
अप्यम्बुशाकदानेन यद्वाप्यश्नाति स स्वयम्॥२९.३२॥<br>
<br>
पूजयेत् तु नरः शक्त्या तेनैवातिथिमादरात् ।<br>
कुर्याच्चाहरहः श्राद्धमन्नाद्येनोदकेन च॥२९.३३॥<br>
<br>
पितॄनुद्दिश्य विप्रांश्च भोजयेद्विप्रमेव वा ।<br>
अन्नस्याग्रं तदुद्धृत्य ब्राह्मणायोपपादयेत्॥२९.३४॥<br>
<br>
भिक्षाञ्च याचतां दद्यात् परिव्राड्ब्रह्मचारिणाम् ।<br>
ग्रासप्रमाणा भिक्षा स्यादग्रं ग्रासचतुष्टयम्॥२९.३५॥<br>
<br>
अग्रं चतुर्गुणं प्राहुर्हन्तकारं द्विजोत्तमाः ।<br>
भोजनं हन्तकारं वा अग्रं भिक्षामथापि वा॥२९.३६॥<br>
<br>
अदत्त्वा तु न भोक्तव्यं यथाविभवमात्मनः ।<br>
पूजयित्वातिथीनिष्टान् ज्ञातीन् बन्धूंस्तथार्थिनः॥२९.३७॥<br>
<br>
विकलान् बालवृद्धांश्च भोजयेच्चातुरांस्तथा ।<br>
वाञ्छते क्षुत्परीतात्मा यच्चान्योऽन्नमकिञ्चनः॥२९.३८॥<br>
<br>
कुटुम्बिना भोजनीयः समर्थे विभवे सति ।<br>
श्रीमन्तं ज्ञातिमासाद्य यो ज्ञातिरवसीदति॥२९.३९॥<br>
<br>
सीदता यद् कृतं तेन तत् पापं स समश्नुते ।<br>
सायं चैव विधिः कार्यः सूर्योढं तत्र चातिथिम्॥२९.४०॥<br>
<br>
पूजयीत यथाशक्ति शयनासनभोजनैः ।<br>
एवमुद्दवहतस्तात&nbsp;! गार्हस्थ्यं भारमाहितम्॥२९.४१॥<br>
<br>
<br>
स्कन्धे विधाता देवाश्च पितरश्च महर्षयः ।<br>
श्रेयोऽभिवर्षिणः सर्वे तथैवातिथिबान्धवाः॥२९.४२॥<br>
<br>
पशुपक्षिगणास्तृप्ता ये चान्ये सूक्ष्मकीटकाः ।<br>
गाथाश्चात्र महाभाग&nbsp;! स्वयमत्रिरगायत॥२९.४३॥<br>
<br>
ता शृणुष्व महाभाग&nbsp;! गृहस्थाश्रमसंस्थिताः ।<br>
देवान् पितॄंश्चातिथींश्च तद्वत् सम्पूज्य बान्धवान्॥२९.४४॥<br>
<br>
जामयश्च गुरुञ्चैव गृहस्थो विभवे सति ।<br>
श्वभ्यश्च श्वपचेभ्यश्च वयोभ्यश्चावपेद् भुवि॥२९.४५॥<br>
<br>
वैश्वदेवं हि नामैतत् कुर्यात् सायं तथा दिने ।<br>
मांसमन्नं तथा शाकं गृहे यच्चोपसाधितम् ।<br>
न च तत् स्वयमश्नीयाद्विधिवद्यन्न निर्वपेत्॥२९.४६॥<br>
<br>
<br>
इति श्रीमार्कण्डेयपुराणे मदालसोपदेशो नामोनत्रिंशोऽध्यायः<br>
30(27)<br>
<br>
त्रिंशोऽध्यायः<br>
<br>
मदालसोवाच<br>
<br>
नित्यं नैमित्तकञ्चैव नित्यनैमित्तिकं तथा ।<br>
गृहस्थस्य तु यत् कर्म तन्निशामय पुत्रक&nbsp;!॥३०.१॥<br>
<br>
पञ्चयज्ञाश्रितं नित्यं यदेतत् कथितं तव ।<br>
नैमित्तिकं तथैवान्यत् पुत्रजन्मक्रियादिकम्॥३०.२॥<br>
<br>
नित्यनैमित्तिकं ज्ञेयं पर्वश्राद्धादि पण्डितैः ।<br>
तत्र नैमित्तिकं वक्ष्ये श्राद्धमभ्युदयं तव॥३०.३॥<br>
<br>
पुत्रजन्मनि यत्कार्यं जातकर्मसमं नरैः ।<br>
विवाहादौ च कर्तव्यं सर्वं सम्यक् क्रिमोदितम्॥३०.४॥<br>
<br>
पितरश्चात्र सम्पूज्याः ख्याता नान्दीमुखास्तु ये ।<br>
पिण्डांश्च दधिसंमिश्रान् दद्याद् यवसमन्वितान्॥३०.५॥<br>
<br>
उदङ्मुखः प्राङ्मुखो वा यजमानः समाहितः ।<br>
वैश्वदेवविहीनं तत् केचिदिच्छन्ति मानवाः॥३०.६॥<br>
<br>
युग्माश्चात्र द्विजाः कार्यास्ते च पूज्याः प्रदक्षिणम् ।<br>
<br>
एतन्नैमित्तिकं वृद्धौ तथान्यच्चौर्ध्वदेहिकम्॥३०.७॥<br>
<br>
मृताहनि च कर्तव्यमेकोद्दिष्टं शृणुष्व तत् ।<br>
दैवहीनं तथा कार्यं तथैवैकपवित्रकम्॥३०.८॥<br>
<br>
आवाहनं न कर्तव्यमग्नौकरणवर्जितम् ।<br>
प्रेतस्य पिण्डमेकञ्च दद्यादुच्छिष्टसन्निधौ॥३०.९॥<br>
<br>
तिलोदकं चापसव्यं तन्नामस्मरणान्वितम् ।<br>
अक्षय्यममुकस्येति स्थाने विप्रविसर्जने॥३०.१०॥<br>
<br>
अभिरण्यतामिति ब्रूयाद् ब्रूयुस्तेऽभिरताः स्म ह ।<br>
प्रतिमासं भवेदेतत् कार्यमा वत्सरं नरैः॥३०.११॥<br>
<br>
अथ संवत्सरे पूर्णे यदा वा क्रियते नरैः ।<br>
सपिण्डीकरणं कार्यं तस्यापि विधिरुच्यते॥३०.१२॥<br>
<br>
तच्चापि दैवरहितमेकार्घ्यैकपवित्रकम् ।<br>
नैवाग्नौकरणं तत्र तच्चावाहनवर्जितम्॥३०.१३॥<br>
<br>
अपसव्यञ्च तत्रापि भोजयेदयुजो द्विजान् ।<br>
विशेषस्तत्र चान्योऽस्ति प्रतिमासं क्रियाधिकः॥३०.१४॥<br>
<br>
तं कथ्यमानमेकाग्रो वदन्त्या मे निशामय ।<br>
तिलगन्धोदकैर्युक्तं तत्र पात्रचतुष्टयम्॥३०.१५॥<br>
<br>
कुर्यात् पितॄणां त्रितयमेकं प्रेतस्य पुत्रक ।<br>
पात्रत्रये प्रेतपात्रमर्घ्यञ्चैव प्रसेचयेत्॥३०.१६॥<br>
<br>
ये समाना इति जपन् पूर्ववच्छेषमाचरेत् ।<br>
स्त्रीणामप्येवमेवैतदेकीद्दिष्टमुदाहृतम्॥३०.१७॥<br>
<br>
सपिण्डीकरणं तासां पुत्राभावे न विद्यते ।<br>
प्रतिसंवत्सरं कार्यमेकोद्दिष्टं नरैः स्त्रियाः॥३०.१८॥<br>
<br>
मृताहनि यथान्यायं नृणां यद्वदिहोदितम् ।<br>
पुत्राभावे सपिण्डास्तु तदभावे सहोदकाः॥३०.१९॥<br>
<br>
मातुः सपिण्डा ये च स्युर्ये च मातुः सहोदकाः ।<br>
कुर्युरेनं विधिं सम्यगपुत्रस्य सुतासुतः॥३०.२०॥<br>
<br>
कुर्युर्मातामहायैवं पुत्रिकास्तनयास्तथा ।<br>
द्व्यामुष्यायणसंज्ञास्तु मातामहपितामहान्॥३०.२१॥<br>
<br>
पूजयेयुर्यथान्यायं श्राद्धैर्नैमित्तिकैरपि ।<br>
सर्वाभावे स्त्रियः कुर्युः स्वभर्तॄणाममन्त्रकम्॥३०.२२॥<br>
<br>
तदभावे च नृपतिः कारयेत् स्वकुटुम्बिना ।<br>
तज्जातीयैर्नरैः सम्याग् दाहाद्याः सकलाः क्रियाः॥३०.२३॥<br>
<br>
सर्वेषामेव वर्णानां बान्धवो नृपतिर्यतः ।<br>
एतास्ते कथिता वत्स&nbsp;! नित्यनैमित्तकास्तथा॥३०.२४॥<br>
<br>
क्रियां श्राद्धाश्रयामन्यां नित्यनैमित्तिकीं शृणु ।<br>
दर्शस्तत्र निमित्तं वै कालश्चन्द्रक्षयात्मकः ।<br>
नित्यातां नियतः कालस्तस्याः संसूचयत्यथ॥३०.२५॥<br>
<br>
<br>
इति श्रीमार्कण्डेयपुराणे अलर्कानुशासने नैमित्तिकादिश्राद्धकल्पो नाम त्रिंशोऽध्यायः<br>
</span>
</p>
</div>
<!-- 
NewPP limit report
Parsed by mw2312
Cached time: 20231014130231
Cache expiry: 1814400
Reduced expiry: false
Complications: []
CPU time usage: 0.016 seconds
Real time usage: 0.019 seconds
Preprocessor visited node count: 6/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 2/100
Expensive parser function count: 0/500
Unstrip recursion depth: 1/20
Unstrip post‐expand size: 66906/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:61003-0!canonical and timestamp 20231014130231 and revision id 130602. Rendering was triggered because: page-view
 -->
