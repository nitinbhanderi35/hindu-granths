<p><br>
</p><p><br>
</p>
<div class="poem">
<p><span style="font-size: 14ptline-height: 200%"><br>
<br>
एकत्रिंशोऽध्यायः<br>
<br>
मदालसोवाच<br>
<br>
सपिण्डीकरणादूर्ध्वं पितुर्यः प्रपितामहः ।<br>
स तु लेपभुजो याति प्रलुप्तः पितृपिण्डतः॥३१.१॥ <br>
तेषामन्यश्चतुर्थो यः पुत्रलेपभुजान्नभुक् ।<br>
सोऽपि सम्बन्धतो हीनमुपभोगं प्रपद्यते॥३१.२॥ <br>
पिता पितामहश्चैव तथैव प्रपितामहः ।<br>
पिण्डसम्बन्धिनो ह्येते विज्ञेयाः पुरुषास्त्रयः॥३१.३॥ <br>
तेपसम्बन्धिनश्चान्ये पितामहपितामहात् ।<br>
प्रभृत्युक्तास्त्रयस्तेषां यजमानश्च सप्तमः॥३१.४॥ <br>
इत्येष मु नभिः प्रोक्तः सम्बन्धः साप्तपौरुषः ।<br>
यजमानात् प्रभृत्यूर्ध्वमनुलेपभुजस्तथा॥३१.५॥ <br>
ततोऽन्ये पूर्वजाः सर्वे ये चान्ये नरकौकसः ।<br>
ये च तिर्यक्त्वमापन्ना ये च भूतादिसंस्थिताः॥३१.६॥ <br>
तान् सर्वान् यजमानो वै श्राद्धं कुर्वन् यथाविधि ।<br>
समाप्याययते वत्स&nbsp;! येन येन शृणुष्व तत्॥३१.७॥ <br>
अन्नप्रकिरणं यत् तु मनुष्यैः क्रियते भुवि ।<br>
तेन तृत्पिमुपायान्ति ये पिशाचत्वमागताः॥३१.८॥ <br>
यदम्बु स्त्रानवस्त्रोत्थं भूमौ पतति पुत्रक&nbsp;! ।<br>
तेन ये तरुतां प्राप्तास्तेषां तृप्तिः प्रजायते॥३१.९॥ <br>
यास्तु गात्राम्बुकणिकाः पतन्ति धरणीतले ।<br>
ताभिराप्यायनं तेषां ये देवत्वं कुले गताः॥३१.१०॥ <br>
उद्धृतेष्वथ पिण्डेषु याश्चान्नकणिका भुवि ।<br>
ताभिराप्यायनं प्राप्ता ये तिर्यकत्वं कुले गताः॥३१.११॥ <br>
ये वादग्धाः कुले बालाः क्रियायोग्या ह्यसंस्कृताः ।<br>
विपन्नास्तेऽन्नविकिर-संमार्जनजलाशिनः॥३१.१२॥ <br>
भुक्त्वा चाचामतां यच्च जलं यच्चाङ्घ्रिसेचने ।<br>
ब्राह्मणानां तथैवान्ये तेन तृप्तिं प्रयान्ति वै॥३१.१३॥ <br>
एवं यो यजमानस्य यश्च तेषां द्विजन्मनाम् ।<br>
कश्चिज्जलान्नविक्षेपः शुचिरुच्छिष्ट एव वा॥३१.१४॥ <br>
तेनान्ये तत्कुले तत्र तत्तद्योन्यन्तरं गताः ।<br>
प्रयान्त्याप्यायनं वत्स&nbsp;! सम्यक् श्राद्धक्रियावताम्॥३१.१५॥ <br>
अन्यायोपार्जितैरर्थैर्यच्छ्राद्धं क्रियते नरैः ।<br>
तृप्यन्ते तेन चाण्डालपुक्कसाद्यासु योनिषु॥३१.१६॥ <br>
एवमाप्यायनं वत्स&nbsp;! बहूनामिह बान्धवैः ।<br>
श्राद्धं कुर्वदिभरन्नाम्बुबिन्दुक्षेपेण जायते॥३१.१७॥ <br>
तस्माच्छ्राद्धं नरो भक्त्या शाकैरपि यथाविधि ।<br>
कुर्वोत कुर्वतः श्राद्धं कुले कश्चिन्न सीदति॥३१.१८॥ <br>
तस्य कालानहं वक्ष्ये नित्यनैमित्तिकात्मकान् ।<br>
विधिना येन च नरैः क्रियते तन्निबोध मे॥३१.१९॥ <br>
कार्यं श्राद्धममावास्यां मासि मास्युडुपक्षये ।<br>
तथाष्टकास्वप्यवश्यमिच्छाकालं निबोध मे॥३१.२०॥ <br>
विशिष्टब्राह्मणप्राप्तौ सूर्येन्दुग्रहणेऽयने ।<br>
विषुवे रविसंक्रान्तौ व्यतिपाते च पुत्रक॥३१.२१॥ <br>
श्राद्धार्हद्रव्यसम्प्राप्तौ तथा दुःस्वप्नदर्शने ।<br>
जन्मर्क्षग्रहपीडासु श्राद्धं कुर्वोत चेच्छया॥३१.२२॥ <br>
विशिष्टः श्रोत्रियो योगी वेदविज्ज्येष्ठसामगः ।<br>
त्रिणाचिकेतस्त्रिमधुस्त्रिसुपर्णः षडङ्गवित्॥३१.२३॥ <br>
दौहित्रऋत्विग्जामातृस्वस्त्रीयाः श्वशुरस्तथा ।<br>
पञ्चाग्निकर्मनिष्ठश्च तपोनिष्ठोऽथ मातुलः॥३१.२४॥ <br>
मातापितृपराश्चैव शिष्यसम्बन्धिबान्धवाः ।<br>
एते द्विजोत्तमाः श्राद्धे समस्ताः केतनक्षमाः॥३१.२५॥ <br>
अवकीर्णो तथा रोगी न्यूने चाङ्गे तथाधिके ।<br>
पौनर्भवस्तथा काणः कुण्डो गोलोऽथ पुत्रक॥३१.२६॥ <br>
मित्रध्रुक् कुनखी क्लीबः श्यावदन्तो निराकृतिः ।<br>
अबिशस्तस्तु तातेन पिशुनः सोमविक्रयी॥३१.२७॥ <br>
कन्यादूषयिता वैद्यो गुरुपित्रोस्तथोज्झकः ।<br>
भृतकाध्यापकोऽमित्रः परपूर्वापतिस्तथा॥३१.२८॥ <br>
वेदोज्झोऽथाग्निसन्त्यागी वृषलीपतिदूषितः ।<br>
तथान्ये च विकर्मस्था वर्ज्याः पित्र्येषु वै द्विजाः॥३१.२९॥ <br>
निमन्त्रयेत पूर्वेद्युः पूर्वोक्तान् द्विजसत्तमान् ।<br>
दैवे नियोगे पित्र्ये च तांस्तथैवोपकल्पयेत्॥३१.३०॥ <br>
तैश्च संयतिभिर्भाव्यं यश्च श्राद्धं करिष्यति ।<br>
श्राद्धं दत्त्वा च भुक्त्वा च मैथुनं योऽनुगच्छति॥३१.३१॥ <br>
पितरस्तु तयोर्मासं तस्मिन रेतसि शेरते ।<br>
गत्वा च योषितं श्राद्धे यो भुङ्क्ते यश्च गच्छति॥३१.३२॥ <br>
रेतोमूत्रकृताहारास्तन्मासं पितरस्तयोः ।<br>
तस्मात्तु प्रथमं कार्यं प्राज्ञेनोपनिमन्त्रणम्॥३१.३३॥ <br>
अप्राप्तौ तद्दिने चापि वर्ज्या योषित्प्रसङ्गिनः ।<br>
भिक्षार्थमागतान् वापि काले संयमिनो यतीन्॥३१.३४॥ <br>
भोजयेत् प्रणिपाताद्यैः प्रासाद्य यतमानसः ।<br>
यथैव शुक्लपक्षाद्वै पितॄणामसितः प्रियः॥३१.३५॥ <br>
तथापराह्नः पूर्वाह्नात् पितॄणामतिरित्यते ।<br>
संपूज्य स्वागतेनैतानभ्युपेतान् गृहे द्विजान्॥३१.३६॥ <br>
पवित्रपाणिराचान्तानासनेषूपवेशयेत् ।<br>
पितॄणामयुजः कामं युग्मान् दैवे द्विजोत्तमान्॥३१.३७॥ <br>
एकैकं वा पितॄणाञ्च देवानाञ्च स्वशक्तितः ।<br>
तथा मातामहानाञ्च तुल्यं वा वैश्वदेविकम्॥३१.३८॥ <br>
पृथक् तयोस्तथा चान्ये केचिदिच्छन्ति मानवाः ।<br>
प्राङ्मुखान्दैवसङ्कल्पान् पैत्र्यान् कुर्यादुदङ्मुखान्॥३१.३९॥ <br>
तथैव मातामहानां विधिरुक्तो मनीषिभिः ।<br>
विष्टरार्थे कुशान् दत्त्वा पूज्य चार्घ्यादिना बुधः॥३१.४०॥ <br>
पवित्रकादि वै दत्त्वा तेभ्योऽनुज्ञामवाप्य च ।<br>
कुर्यादावाहनं प्राज्ञो देवानां मन्त्रतो द्विजः॥३१.४१॥ <br>
यवाम्भोभिस्तथा चार्घ्यं दत्त्वा वै वैश्वदेविकम् ।<br>
गन्धमाल्याम्बुधूपञ्च दत्त्वा सम्यक् सदिपकम्॥३१.४२॥ <br>
अपसव्यं पितॄणाञ्च सर्वमेवोपकल्पयेत् ।<br>
दर्भांश्च द्विगुणान् दत्त्वा तेभ्योऽनुज्ञामवाप्य च॥३१.४३॥ <br>
मन्त्रपूर्वं पितॄणाञ्च कुर्यादावाहनं बुधः ।<br>
अपसव्यं तथा चार्घ्यं यवार्थञ्च तथा तिलैः॥३१.४४॥ <br>
निष्पादयेन्महाभाग&nbsp;! पितॄणं प्रीणने रतः ।<br>
अग्नौ कार्यमनुज्ञातः कुरुष्वेति ततो द्विजैः॥३१.४५॥ <br>
जुहुयाद्व्यञ्जनक्षारवर्ज्यमन्नं यथाविधि ।<br>
अग्नये कव्यवाहाय स्वहेति प्रथमाहुतिः॥३१.४६॥ <br>
सोमाय वै पितृमते स्वाहेत्यन्या तथा भवेत् ।<br>
यमाय प्रेतपतये स्वाहेति त्रितयाहुतिः॥३१.४७॥ <br>
हुतावशिष्टं दद्याच्च भाजनेषु द्विजन्मनाम् ।<br>
भाजनालम्भनं कृत्वा दद्याच्चान्नं यथाविधि॥३१.४८॥ <br>
यथा सुखं जुषध्वं भो इति वाच्यमनिष्ठुरम् ।<br>
भुञ्जीरंश्च ततस्तेऽपि तच्चित्ता मौनिनः सुखम्॥३१.४९॥ <br>
यद्यदिष्टचतमं तेषां तत्तदन्नमसत्वरम् ।<br>
अक्रुध्यंश्च नरो दद्यात् सम्भवेन प्रलोभयन्॥३१.५०॥ <br>
रक्षोघ्रांश्च जपेन्मन्त्रांस्तिलैश्च विकिरेन्महीम् ।<br>
सिद्धार्थकैश्च रक्षार्थं श्राद्धं हि प्रचुरच्छलम्॥३१.५१॥ <br>
पृष्टैस्तृप्तैश्च तृप्ताः स्थ तृप्ताः स्म इति वादिभिः ।<br>
अनुज्ञातो नरस्त्वन्नं प्रकिरेत् भुवि सर्वतः॥३१.५२॥ <br>
तद्वदाचमनार्थाय दद्यादापः सकृत् सकृत् ।<br>
अनुज्ञाञ्च ततः प्राप्य यतवाक्कायमानसः॥३१.५३॥ <br>
सतिलेन ततोऽन्नेन पिण्डान् सव्येन पुत्रक&nbsp;! ।<br>
पितनुद्दिश्य दर्भेषु दद्यादुच्छिष्टसन्निधौ॥३१.५४॥ <br>
पितृतीर्थेन तोयञ्च दद्यात्तेभ्यः समाहितः ।<br>
पितॄनिद्दिश्य यद्भक्त्या यजमानो नृपात्मज॥३१.५५॥ <br>
तद्वन्मातामहानाञ्च दत्त्वा पिण्डान् यथाविधि ।<br>
गन्धमाल्यादिसंयुक्तं दद्यादाचमनं ततः॥३१.५६॥ <br>
दत्त्वा च तक्षिणां शक्त्या सुस्वधास्त्विति तान् वदेत् ।<br>
तैश्च तुष्टैस्तथेत्युक्त्वा वाचयेद्वैश्वदेविकान्॥३१.५७॥ <br>
प्रीयन्तामिति भद्रं वो विश्वेदेवा इतीरयेन् ।<br>
तथेति चोक्ते तैर्विप्रैः प्रार्थनीयास्तदाशिषः॥३१.५८॥ <br>
विसर्जयेत् प्रियाण्युक्त्वा प्रणिपत्य च भक्तितः ।<br>
आद्वारमनुगच्छेच्चागच्छेच्चानुप्रमोदितः॥३१.५९॥ <br>
ततो नित्यक्रियां कुर्याद् भोजयेच्च तथातिथीन् ।<br>
नित्यक्रियां पितॄणाञ्च केचिदिच्छन्ति सत्तमाः॥३१.६०॥ <br>
न पितॄणान्तथैवान्ये शेषं पूर्ववदाचरेत् ।<br>
पृथक् पाकेन नेत्यन्ये केचित् पूर्वञ्च पूर्ववत्॥३१.६१॥ <br>
ततस्तदन्नं भुञ्जीत सह भृत्यादिभिर्नरः ।<br>
एवं कुर्वोत धर्मज्ञः श्राद्धं पित्र्यं समाहितः॥३१.६२॥ <br>
यथा वा द्विजमुख्यानां परितोषोऽभिजायते ।<br>
त्रीणि श्राद्धे पवित्राणि दौहित्रं कुतपस्तिलाः॥३१.६३॥ <br>
वर्ज्यानि चाहुर्विप्रेन्द्र&nbsp;! कोपोऽध्वगमनं त्वरा ।<br>
राजतञ्च तथा पात्रं शस्तं श्राद्धेषु पुत्रक&nbsp;!॥३१.६४॥ <br>
रजतस्य तथा कार्यं दर्शनं दानमेव वा ।<br>
राजते हि स्वधा दुग्धा पितृभिः श्रूयते मही ।<br>
तस्मात् पितॄणां रजतमभीष्टं प्रीतिवर्धनम्॥३१.६५॥ <br>
<br>
इति श्रीमार्कण्डेयपुराणेऽलर्कानुशासने पार्वणश्राद्धकल्पोनाम एकत्रिंशोऽध्यायः<br>
<br>
<br>
<br>
द्वात्रिंशोऽध्यायः<br>
<br>
मदालसोवाच<br>
<br>
अतः परं शृणुष्वेमं पुत्र&nbsp;! भक्त्या यदाहृतम् ।<br>
पितॄणां प्रीतये यद्वा वर्ज्यं वा प्रीतिकारकम्॥३२.१॥ <br>
मासं पितॄणां तृप्तिश्च हविष्यान्नेन जायते ।<br>
मासद्वयं मत्स्यमांसैस्तृप्तिं यान्ति पितामहाः॥३२.२॥ <br>
त्रीन् मासान् हारिणां मांसं विज्ञेयं पितृतृप्तये ।<br>
चतुर्मासांस्तु पुष्णाति शशस्य पिशितं पितॄन्॥३२.३॥ <br>
शाकुनं पञ्च वै मासान् षण्मासान् शूकरामिषम् ।<br>
छागलं सप्त वै मासानैणेयञ्चाष्टमासिकीम्॥३२.४॥ <br>
करोति तृप्तिं नव वै रुरोर्मांसं न संशयः ।<br>
गवयस्यामिषं तृप्तिं करोति दशमासिकीम्॥३२.५॥ <br>
तथैकादशमासंस्तु औरभ्रं पितृतृप्तिदम् ।<br>
संवत्सरं तथा गव्यं पयः पायसमेव वा॥३२.६॥ <br>
वाध्रीणसामिषं लौहं कालशाकन्तथा मधु ।<br>
दौहित्रामिषमन्यच्च यच्चान्यत् स्वकुलोद्भवैः॥३२.७॥ <br>
अनन्तां वै प्रयच्छन्ति तृप्तिं गौरीसुतस्तथा ।<br>
पितॄणां नात्र सन्देहो गायाश्राद्धञ्च पुत्रक॥३२.८॥ <br>
श्यामाकराजश्यामाकौ तद्वच्चैव प्रसातिकाः ।<br>
नीवाराः पौष्कलाश्चैव धान्यानां पितृतृप्तये॥३२.९॥ <br>
यवव्रीहिसगोधूमतिला मुद्गाः ससर्षपाः ।<br>
प्रियङ्गवः कोविदारा निष्पावाश्चातिशोभनाः॥३२.१०॥ <br>
वर्ज्या मर्कटकाः श्राद्धे राजमाषास्तथाणवः ।<br>
विप्राषिका मसूराश्च श्राद्धकर्मणि गर्हिताः॥३२.११॥ <br>
लशुनं गृञ्जनञ्चैव पलाण्डं,पिण्डमूलकम् ।<br>
करम्भं यानि चान्यानि हीनानि रसवर्णतः॥३२.१२॥ <br>
गान्धारिकामलाबूनि लवणान्यूषराणि च ।<br>
आरक्ता ये च निर्यासाः प्रत्यक्षलवणानि च॥३२.१३॥ <br>
वर्ज्यान्येतानि वै श्राद्धे यच्च वाचा न शस्यते ।<br>
यच्चोत्कोचादिना प्राप्तं पतिताद्यदुपार्जितम्॥३२.१४॥ <br>
अन्यायकन्याशुल्कोत्थं द्रव्यञ्चात्र विगर्हितम् ।<br>
दुर्गन्धि फेनिलञ्चाम्बु तथैवाल्पतरोदकम्॥३२.१५॥ <br>
न लभेद्यत्र गौस्तृप्तिं नक्तं यच्चाप्युपाहृतम् ।<br>
यन्न सर्वापचोत्सृष्टं यच्चाभोज्यं निपानजम्॥३२.१६॥ <br>
तद्वर्ज्यं सलिलं तात&nbsp;! सदैव पितृकर्मणि ।<br>
मार्गमाविकमौष्ट्रञ्च सर्वमैकशफञ्च यत्॥३२.१७॥ <br>
माहिषञ्चामरञ्चैव धेन्वा गोश्चाप्यनिर्दशम् ।<br>
पित्रर्थं मे प्रयच्छस्वेत्युक्त्वा यच्चाप्युपाहृतम्॥३२.१८॥ <br>
वर्जनीयं सदा सदिभस्तत्पयः श्राद्धकर्मणि ।<br>
वर्ज्या जन्तुमती रूक्षा क्षितिः प्लुष्टा तथाग्निना॥३२.१९॥ <br>
अनिष्टदुष्टशब्दोग्रदुर्गन्धा चात्र कर्मणि ।<br>
कुलापमानकाः श्राद्धे व्यायुज्य कुलहिंसकाः॥३२.२०॥ <br>
नग्नाः पातकिनश्चैव हन्युर्दृष्ट्या पितृक्रियाम् ।<br>
अपुमानपविद्धश्च कुक्कुटो ग्रामशूकरः॥३२.२१॥ <br>
श्वा चैव हन्ति श्राद्धानि यातुधानाश्च दर्शनात् ।<br>
तस्मात् सुसंवृतो दद्यात्तिलैश्चावकिरन्महीम्॥३२.२२॥ <br>
एवं रक्षा भवेच्छ्राद्धे कृता तातोभयोरपि ।<br>
शावसूतकसंस्पृष्टं दीर्घरोगिभिरेव च॥३२.२३॥ <br>
पतितैर्मलिनैश्चैव न पुष्णाति पितामहान् ।<br>
वर्जनीयं तथा श्राद्धे तथोदक्याश्च दर्शनम्॥३२.२४॥ <br>
मुण्डशौण्डसमाभ्यासो यजमानेन यादरात् ।<br>
केशकीटावपन्नञ्च तथाश्वभिरवेक्षितम्॥३२.२५॥ <br>
पूति पर्युषितञ्चैव वार्ताक्यभिषवांस्तथा ।<br>
वर्जनीयानि वै श्राद्धे यच्च वस्त्रानिलाहतम्॥३२.२६॥ <br>
श्रद्धया परया दत्तं पितॄणां नामगोत्रतः ।<br>
यदाहारास्तु ते जातास्तदाहारत्वमेति तत्॥३२.२७॥ <br>
तस्मात् श्रद्धावता पात्रे यच्छस्तं पितृकर्मणि ।<br>
यथावच्चैव दातव्यं पितॄणां तृप्तिमिच्छता॥३२.२८॥ <br>
योगिनश्च सदा श्राद्धे भोजनीया विपश्चिता ।<br>
योगाधारा हि पिररस्तस्मात् तान् पूजयेत् सदा॥३२.२९॥ <br>
ब्राह्मणानां सहस्रेभ्यो योगी त्वग्राशनी यदि ।<br>
यजमानञ्च भोक्तॄंश्च नौरिवाम्भसि तारयेत्॥३२.३०॥ <br>
पितृगाथास्तथवात्र गीयन्ते ब्रह्मवादिभिः ।<br>
या गीताः पितृभिः पूर्वमैलस्यासीन्महीपतेः॥३२.३१॥ <br>
कदा नः सन्ततावग्र्यः कस्यचिद् भविता सुतः ।<br>
यो योगिभुक्तशोषान्नो भुवि पिण्डं प्रदास्यति॥३२.३२॥ <br>
गयायामथवा पिण्डं खड्गमांसं महाहविः ।<br>
कालशाकं तिलाढ्यं वा कृसरं मासतृप्तये॥३२.३३॥ <br>
वैश्वदेवञ्च सौम्यञ्च खड्गमांसं परं हविः ।<br>
विषाणवर्ज्यखड्गाप्त्या आसूर्यञ्चाश्नुवामहे॥३२.३४॥ <br>
दद्यात् श्राद्धं त्रयोदश्यां मघासु च यथाविधि ।<br>
मधुसर्पिः समायुक्तं पायसं दक्षिणायने॥३२.३५॥ <br>
तस्मात् सम्पूजयेत् भक्त्या स्वपितॄन् पुत्र मानवः ।<br>
कामानभीप्सन् सकलान् पापाच्चात्मविमोचनम्॥३२.३६॥ <br>
वसून् रुद्रांस्तथादित्यान्नक्षत्रग्रहतारकाः ।<br>
प्रीणयन्ति मनुष्याणां पितरः श्राद्धतर्पिताः॥३२.३७॥ <br>
आयुः प्रज्ञां धनं विद्यां स्वर्गं मोक्षं सुखानि च ।<br>
प्रयच्छन्ति तथा राज्यं पितरः श्राद्धतर्पिताः॥३२.३८॥ <br>
एतत् ते पुत्र&nbsp;! कथितं श्राद्धकर्म यथोदितम् ।<br>
काम्यानां श्रूयतां वत्स&nbsp;! श्राद्धानां तिथिकीर्तनम्॥३२.३९॥ <br>
<br>
इति श्रीमार्कण्डेयपुराणे श्राद्धकल्पो नाम द्वात्रिंशोऽध्यायः<br>
<br>
<br>
<br>
त्रयस्त्रिंशोऽध्यायः<br>
<br>
मदालसोवाच<br>
<br>
प्रतिपद्धनलाभाय द्वितीया द्विपदप्रदा ।<br>
वरार्थिनी तृतीया तु चतुर्थो शत्रुनाशिनी॥३३.१॥ <br>
श्रियं प्राप्रोति पञ्चम्यां षष्ठ्यां पूज्यो भवेन्नरः ।<br>
गणाधिपत्यं सप्तम्यामष्टम्यां वृद्धिमुत्तमाम्॥३३.२॥ <br>
स्त्रियो नवम्यां प्राप्रोति दशम्यां पूर्णकामताम् ।<br>
वेदांस्तथाप्नुयात् सर्वानेकादश्यां क्रियापरः॥३३.३॥ <br>
द्वादश्यां जयलाभञ्च प्राप्रोति पितृपूजकः ।<br>
प्रजां मेधां पशुं वृद्धिं स्वतन्त्र्यं पुष्टमुत्तमाम्॥३३.४॥ <br>
दीर्घमायुरथैश्वर्यं कुर्वाणस्तु त्रयोदशीम् ।<br>
अवाप्नोति न सन्देहः श्राद्धं श्रद्धापरो नरः॥३३.५॥ <br>
यथासम्भावितान्नेन श्राद्धसम्पत्समन्वितः ।<br>
युवानः पितरो यस्य मृताः शस्त्रेण वा हताः॥३३.६॥ <br>
तेन कार्यं चतुर्दश्यां तेषां प्रीतिमभीप्सता ।<br>
श्राद्धं कुर्वन्नमावास्यां यत्नेन पुरुषः शुचिः॥३३.७॥ <br>
सर्वान् कामानवाप्रोति स्वर्गञ्चानन्तमश्नुते ।<br>
कृत्तिकासु पितॄनर्च्य स्वर्गमाप्नोति मानवः॥३३.८॥ <br>
अपत्यकामो रोहिण्यां सौम्ये चौजस्वितां लभेत् ।<br>
शौर्यमार्द्रासु चाप्नोति क्षेत्रादि च पुनर्वसौ॥३३.९॥ <br>
पुष्टिं पुष्ये सदाभ्यर्च्य आश्लेषासु वरान् सुतान् ।<br>
मघासु स्वजनश्रैष्ठ्यं सौभाग्यं फाल्गुनीषु च॥३३.१०॥ <br>
प्रदानशीलो भवति सापत्यश्चोत्तरासु च ।<br>
प्रयाति श्रेष्ठतां सत्यं हस्ते श्राद्धप्रदो नरः॥३३.११॥ <br>
रूपयुक्तश्च चित्रासु तथापत्यान्यवाप्नुयात् ।<br>
वाणिज्यलाभदा स्वातिर्विशाखा पुत्रकामदा॥३३.१२॥ <br>
कुर्वन्तश्चानुराधासु लभन्ते चक्रवर्तिताम् ।<br>
आधिपत्यञ्च ज्येष्ठासु मूले चारोग्यमुत्तमम्॥३३.१३॥ <br>
आषाढासु यशः प्राप्तिरुत्तरासु विशोकता ।<br>
श्रवणे च शुभान् लोकान् धनिष्ठासु धनं महत्॥३३.१४॥ <br>
वेदवित्त्वमभिजिति भिषक्सिद्धन्तु वारुणे ।<br>
अजाविकं प्रौष्ठपदे विन्देद् गास्तु तथोत्तरे॥३३.१५॥ <br>
रेवतीषु तथा कुप्यमश्विनीषु तुरङ्गमान् ।<br>
श्राद्धं कुर्वंस्तथाप्नोति भरणीष्वायुरुत्तमम् ।<br>
तस्मात् काम्यानि कुर्वीत ऋक्षेष्वेतेषु तत्त्ववित्॥३३.१६॥ <br>
<br>
इति श्रीमार्कण्डेयपुराणे काम्यश्राद्धफलकथनं नाम त्रयस्त्रिंशोऽध्यायः<br>
<br>
<br>
<br>
चतुस्त्रिंशोऽध्यायः<br>
<br>
मदालसोवाच<br>
<br>
एवं पुत्र&nbsp;! गृहस्थेन देवताः पितरस्तथा ।<br>
संपूज्या हव्यकव्याभ्यामन्नेनातिथिबान्धवाः॥३४.१॥ <br>
भूतानि भृत्याः सकलाः पशुपक्षिपिपीलिकाः ।<br>
भिक्षवो याचमानाश्च ये चान्ये वसता गृहे॥३४.२॥ <br>
सदाचारवता तात&nbsp;! साधुना गृहमेधिना ।<br>
पापं भुङ्क्ते समुल्लङ्घ्य नित्यनैमित्तिकीः क्रियाः॥३४.३॥ <br>
<br>
अलर्क उवाच<br>
<br>
कथितं मे त्वया मातर्नित्य नैमित्तिकञ्च यत् ।<br>
नित्यनैमित्तिकञ्चैव त्रिविधं कर्म पौरुषम्॥३४.४॥ <br>
सदाचारमहं श्रोतुमिच्छामि कुलनन्दिनि ।<br>
यत् कुर्वन् सुखमाप्रोति परत्रेह च मानवः॥३४.५॥ <br>
<br>
मदालसोवाच<br>
<br>
गृहस्थेन सदा कार्यमाचारपरिपालनम् ।<br>
न ह्याचारविहीनस्य सुखमत्र परत्र वा॥३४.६॥ <br>
यज्ञदानतपांसीह पुरुषस्य च भूतये ।<br>
भवन्ति यः सदाचारं समुल्लङ्घ्य प्रवर्तते॥३४.७॥ <br>
दुराचारो हि पुरुषो नेहायुर्विन्दते महत् ।<br>
कार्यो यत्नः सदाचारे आचारो हन्त्यलक्षणम्॥३४.८॥ <br>
तस्य स्वरूपं वक्ष्यामि सदाचारस्य पुत्रक ।<br>
तन्ममैकमनाः श्रुत्वा तथैव परिपालय॥३४.९॥ <br>
त्रिवर्गसाधने यत्नः कर्तव्यो गृहमेधिना ।<br>
तत्संसिद्धो गृहस्थस्य सिद्धिरत्र परत्र च॥३४.१०॥ <br>
पादेनार्थस्य पारत्र्यं कुर्यात् सञ्चयमात्मवान् ।<br>
अर्धेन चात्मभरणन्नित्यनैमित्तिकान्वितम्॥३४.११॥ <br>
पादञ्चात्मार्थमायस्य मूलभूतं विवर्धयेत् ।<br>
एवमाचरतः पुत्र&nbsp;! अर्थः साफल्यमर्हति॥३४.१२॥ <br>
तद्वत् पापनिषेधार्थं धर्मः कार्यो विपश्चिता ।<br>
परत्रार्थं तथैवान्यः काम्योऽत्रैव फलप्रदः॥३४.१३॥ <br>
प्रत्यवायभयात् काम्यस्तथान्यश्चाविरोधवान् ।<br>
<br>
द्विधा कामोऽपि गदितस्त्रिवर्गस्याविरोधतः॥३४.१४॥ <br>
परम्परानुबन्धांश्च धर्मादींस्तान् शृणुष्व मे॥३४.१५॥ <br>
धर्मो धर्मानुबन्धार्थो धर्मो नात्मार्थबाधकः ।<br>
उभाभ्याञ्च द्विधा कामस्तेन तौ च द्विधा पुनः॥३४.१६॥ <br>
बाह्मे मुहूर्ते बुध्येत धर्मार्थौ चापि चिन्तयेत् ।<br>
समुत्थाय तथाचम्य प्राङ्मुखो नियतः शुचिः॥३४.१७॥ <br>
पूर्वां सन्ध्यां सनक्षत्रां पश्चिमां सदिवाकराम् ।<br>
उपासीत यथान्यायं नैनां जह्यादनापदि॥३४.१८॥ <br>
असत्प्रलापमनृतं वाक्पारुष्यञ्च वर्जयेत् ।<br>
असच्छास्त्रमसद्वादमसत्सेवाञ्च पुत्रक&nbsp;!॥३४.१९॥ <br>
सायं प्रापतस्तथा होमं कुर्वोत नियतात्मवान् ।<br>
नोदयास्तमने बिम्बमुदीक्षेत विवस्वतः॥३४.२०॥ <br>
केशप्रसाधनादर्शदर्शनं दन्तधावनम् ।<br>
पूर्वाह्न एव कार्याणि देवतानाञ्च तर्पणम्॥३४.२१॥ <br>
ग्रामावसथतीर्थानां क्षेत्राणाञ्चैव वर्त्मनि ।<br>
विण्मूत्रं नानुतिष्ठेत न कृष्टे न च गोव्रजे॥३४.२२॥ <br>
नग्नां परस्त्रियं नेक्षेन्न पश्येदात्मनः सकृत् ।<br>
उदक्या दर्शनां स्पर्शो वर्ज्यं सम्भाषणन्तथा॥३४.२३॥ <br>
नाप्सु मूत्रं पुरीषं वा मैथुनं वा समाचरेत् ।<br>
नाधितिष्ठेच्छकृन्मूत्रकेशभस्मकपालिकाः॥३४.२४॥ <br>
तुषाङ्गारास्थिशीर्णानि रज्जुवस्त्रादिकानि च ।<br>
नाधितिष्ठेत्तथा प्राज्ञः पथि चैवन्तथा भुवि॥३४.२५॥ <br>
पितृदेवमनुष्याणां भूतानाञ्च तथार्च्चनम् ।<br>
कृत्वा विभवतः पश्चाद् गृहस्थो भोक्तुमर्हति॥३४.२६॥ <br>
प्राङ्मुखोदङ्मुखो वापि स्वाचान्तो वाग्यतः शुचिः ।<br>
भुञ्जीतान्नञ्च तच्चित्तो ह्यन्तर्जानुः सदा नरः॥३४.२७॥ <br>
उपगातादृते दोषं नान्यस्योदीरयेद् बुधः ।<br>
प्रत्यक्षलवणं वर्ज्यमन्नमत्युष्णमेव च॥३४.२८॥ <br>
न गच्छन्न च तिष्ठन् वै विण्मूत्रोत्सर्गमात्मवान् ।<br>
कुर्वोत नैव चाचामन् यत् किञ्चिदपि भक्षयेत्॥३४.२९॥ <br>
उच्छिष्टो नालपेत् किञ्चित् स्वाध्यायञ्च विवर्जयेत् ।<br>
गां ब्राह्मणं तथा चाग्निं स्वमूर्धानञ्च न स्पृशेत्॥३४.३०॥ <br>
न च पश्येद्रविं नेन्दुं न नक्षत्राणि कामतः ।<br>
भिन्नासनं तथा शय्यां भाजनञ्च विवर्जयेत्॥३४.३१॥ <br>
गुरूणामासनं देयमभ्युत्थानादिसत्कृतम् ।<br>
अनुकूलं तथालापमभिवादनपूर्वकम्॥३४.३२॥ <br>
तथानुगमनं कुर्यात् प्रतिकूलं न संजयेत् ।<br>
नैकवस्त्रश्च भुञ्जीत न कुर्याद्देवतार्चनम्॥३४.३३॥ <br>
न वाहयेद् द्विजान्नाग्नौ मेहं कुर्वोत् बुद्धिमान् ।<br>
स्नायीत न नरो नग्नो न शयीत कदाचन॥३४.३४॥ <br>
न पाणिभ्यामुभाभ्याञ्च कण्डूयेत शिरस्तथा ।<br>
न चाभीक्ष्णं शिरः स्त्रानं कार्यं निष्कारणं नरैः॥३४.३५॥ <br>
शिरः स्त्रातश्च तैलेन नाङ्गं किञ्चिदपि स्पृशेत् ।<br>
अनध्यायेषु सर्वेषु स्वाध्यायञ्च विवर्जयेत्॥३४.३६॥ <br>
ब्राह्मणानिलगोसूर्यान् न मेहेत कदाचन ।<br>
उदङ्मुखो दिवा रात्रावुत्सर्गं दक्षिणामुखः॥३४.३७॥ <br>
<br>
आबाधाषु यथाकामं कुर्यान्मूत्रपुरीषयोः ।<br>
दुष्कृतं न गुरोर्ब्रूयात् क्रुद्धं चैनं प्रसादयेत्॥३४.३८॥ <br>
परिवादं न शृणुयादन्येषामपि कुर्वताम् ।<br>
पन्था देयो ब्राह्मणानां राज्ञो दुः खातुरस्य च॥३४.३९॥ <br>
विद्याधिकस्य गुर्विण्या भारार्तस्य यवीयसः ।<br>
मूकान्धबधिराणाञ्च मत्तस्योन्मत्तकस्य च॥३४.४०॥ <br>
पुंश्चल्याः कृतवैरस्य बालस्य पतितस्य च ।<br>
देवालकं चैत्यतरुं तथैव च चतुष्पथम्॥३४.४१॥ <br>
विद्याधिकं गुरुं देवं बुधः कुर्यात् प्रदक्षिणम् ।<br>
उपानद्वस्त्रमाल्यादि धृतमन्यैर्न धारयेत्॥३४.४२॥ <br>
उपवीतमलङ्कारं करकञ्चैव वर्जयेत् ।<br>
चतुर्दश्यान्तथाष्टम्यां पञ्चदश्याञ्च पर्वसु॥३४.४३॥ <br>
तैलाभ्यङ्गं तथा भोगं योषितश्च विवर्जयेत् ।<br>
न क्षिप्तपादजङ्घश्च प्राज्ञस्तिष्ठेत् कदाचन॥३४.४४॥ <br>
न चापि विक्षिपेत् पादौ पादं पादेन नाक्रमेत् ।<br>
मर्माभिघातमाक्रोशं पैशुन्यञ्च विवर्जयेत्॥३४.४५॥ <br>
दम्भाभिमानतीक्ष्णानि न कुर्वोत विचक्षणः ।<br>
मूर्खोन्मत्तव्यसनिनो विरूपान्मायिनस्तथा॥३४.४६॥ <br>
न्यूनाङ्गांश्चाधिकाङ्गांश्च नोपहासैर्विदूषयेत् ।<br>
परस्य दण्डं नोद्यच्छेच्छिक्षार्थं पुत्रशिष्ययोः॥३४.४७॥ <br>
तद्वन्नोपविशेत् प्राज्ञः पादेनाक्रम्य चासनम् ।<br>
संयावं कृषरं मांसं नात्मार्थमुपसाधयेत्॥३४.४८॥ <br>
सायं प्रातश्च भोक्तव्यं कृत्वा चातिथिपूजनम् ।<br>
प्राङ्मुखोदङ्मुको वापि वाग्यतो दन्तधावनम्॥३४.४९॥ <br>
कुर्वोत सततं वत्स&nbsp;! वर्जयेद्वर्ज्यवीरुधः ।<br>
नोदक्शिराः स्वपेज्जातु न चप्रत्यक्शिरा नरः॥३४.५०॥ <br>
शिरस्यगस्त्यमास्थाय शयीताथ पुरन्दरम् ।<br>
न तु गन्धवतीष्वप्सु स्नायीत न तथा निशि॥३४.५१॥ <br>
उपरागे परं स्नानमृते दिनमुदाहृतम् ।<br>
अपमृज्यान्न चास्नातो गात्राण्यम्बरपाणिभिः॥३४.५२॥ <br>
न चापि धूनयेत् केशान् वाससी न च धूनयेत् ।<br>
नानुलेपनमादद्यादस्नातः कर्हिचिद् बुधः॥३४.५३॥ <br>
न चापि रक्तवासाः स्याच्चित्रासितधरोऽपि वा ।<br>
न च कुर्याद्विपर्यासं वाससोर्नापि भूषणे॥३४.५४॥ <br>
वर्ज्यञ्च विदशं वस्त्रमत्यन्तोपहतञ्च यत् ।<br>
केशकीटावपन्नञ्च क्षुण्णं श्वभिरवेक्षितम्॥३४.५५॥ <br>
अवलीढावपन्नञ्च सारोद्धरणदूषितम् ।<br>
पृष्ठमांसं वृथामांसं वर्ज्यमांसञ्च पुत्रक&nbsp;!॥३४.५६॥ <br>
न भक्षयीत सततं प्रत्यक्षलवणानि च ।<br>
वर्ज्यं चिरोषितं पुत्र&nbsp;! भक्तं पर्युषितञ्च यत्॥३४.५७॥ <br>
पिष्टशाकेक्षुपयसां विकारान्नृपनन्दन! ।<br>
तथा मांसविकारांश्च ते च वर्ज्याश्चिरोषिताः॥३४.५८॥ <br>
उदयास्तमने भानोः शयनञ्च विवर्जयेत् ।<br>
<br>
नास्नातो नैव संविष्टो न चैवान्यमना नरः॥३४.५९॥ <br>
न चैव शयने नोर्व्यामुपविष्टो न शब्दवत् ।<br>
न चैकवस्त्रो न वदन् प्रेक्षतामप्रदाय च॥३४.६०॥ <br>
भुञ्जीत पुरुषः स्नातः सायं प्रातर्यथाविधि ।<br>
परदारा न गन्तव्याः पुरुषेण विपश्चिता॥३४.६१॥ <br>
इष्टापूर्तायुषां हन्त्री परदारगतिर्नृणाम् ।<br>
न हीदृशमनायुष्यं लोके किञ्चन विद्यते॥३४.६२॥ <br>
यादृशं पुरुषस्येह परदाराभिमर्षणम् ।<br>
देवार्चनाग्निकार्याण तथा गुर्वभिवादनम्॥३४.६३॥ <br>
कुर्वोत सम्यगाचम्य तद्वदन्नभुजिक्रियाम् ।<br>
अफेनाभिरगन्धाभिरद्भरच्छाभिरादरात्॥३४.६४॥ <br>
आचामेत् पुत्र&nbsp;! पुण्याभिः प्राङ्मुखोदङ्मुखोऽपि वा ।<br>
अन्तर्जलादावसथाद्वल्मीकान्मूषिकस्थलात्॥३४.६५॥ <br>
कृतशौचावशिष्टाश्च वर्जयेत् पञ्च वै मृदः ।<br>
प्रक्षाल्य हस्तौ पादौ च समभ्युक्ष्य समाहितः॥३४.६६॥ <br>
अन्तर्जानुस्तथाऽचामेत् त्रिश्चतुर्वा पिबेदपः ।<br>
परिमृज्य द्विरास्यान्तं खानि मूर्धानमेव च॥३४.६७॥ <br>
सम्यगाचम्य तोयेन क्रियां कुर्वोत वै शुचिः ।<br>
देवतानामृषीणाञ्च पितॄणाञ्चैव यत्नतः॥३४.६८॥ <br>
समाहितमना भूत्वा कुर्वोत सततं नरः ।<br>
क्षुत्त्वा निष्ठीव्य वासश्च परिधायाचमेद् बुधः॥३४.६९॥ <br>
क्षुतेऽवलीढे वान्ते च तथा निष्ठीवनादिषु ।<br>
कुर्यादाचमनं स्पर्शं गोपृष्ठस्यार्कदर्शनम्॥३४.७०॥ <br>
कुर्वोतालम्बनं चापि दक्षिणश्रवणस्य वै ।<br>
यथाविभवतो ह्येतत् पूर्वाभावे ततः परम्॥३४.७१॥ <br>
अविद्यमाने पूर्वोक्ते उत्तरप्राप्तिरिष्यते ।<br>
न कुर्याद् दन्तसङ्घर्षं नात्मनो देहताडनम्॥३४.७२॥ <br>
स्वप्नाध्ययनभोज्यानि सन्ध्ययोश्च विवर्जयेत् ।<br>
सन्ध्यायां मैथुनञ्चापि तथा प्रस्थानमेव च॥३४.७३॥ <br>
पूर्वाह्ने तात&nbsp;! देवानां मनुष्याणाञ्च मध्यमे ।<br>
भक्त्या तथापराह्ने च कुर्वोत पितृपूजनम्॥३४.७४॥ <br>
शिरः स्नातश्च कुर्वोत दैवं पैत्र्यमथापि वा ।<br>
प्राङ्मुखोदङ्मुखो वापि श्मश्रुकर्म च कारयेत्॥३४.७५॥ <br>
व्यङ्गिनीं वर्जयेत् कन्यां कुलजामपि रोगिणीम् ।<br>
विकृतां पिङ्गलाञ्चैव वाचाटां सर्वदूषिताम्॥३४.७६॥ <br>
अव्यङ्गीं सौम्यनासाञ्च स्रवलक्षणलक्षिताम् ।<br>
तादृशीमुद्वहेत् कन्यां श्रेयः कामो नरः सदा॥३४.७७॥ <br>
उद्वहेत् पितृमात्रोश्च सप्तमीं पञ्चमीन्तथा ।<br>
रक्षेद्दारान् त्यजेदीर्ष्यां दिवा च स्वप्नमैथुने॥३४.७८॥ <br>
परोपतापकं कर्म जन्तुपीडाञ्च वर्जयेत् ।<br>
उदक्या सर्ववर्णानां वर्ज्या रात्रिचतुष्टयम्॥३४.७९॥ <br>
स्त्रीजन्मपरिहारार्थं पञ्चमीमपि वर्जयेत् ।<br>
ततः षष्ठ्यां व्रजेद्रात्र्यां श्रेष्ठा युगमासु पुत्रक॥३४.८०॥ <br>
युग्मासु पुत्रा जायन्ते स्त्रियोऽयुग्मासु रात्रिषु ।<br>
तस्माद्युग्मासु पुत्रार्थो संविशेत सदा नरः॥३४.८१॥ <br>
विधर्मिणोऽह्नि पूर्वाख्ये सन्ध्याकाले च षण्डकाः ।<br>
क्षुरकर्मणि वान्ते च स्त्रीसम्भोगे च पुत्रक॥३४.८२॥ <br>
स्नायीत चेलवान् प्राज्ञः कटभूमिमुपेत्य च ।<br>
देववेदद्विजातीनां साधुसत्यमहात्मनाम्॥३४.८३॥ <br>
गुरोः पतिव्रतानाञ्च तया यज्वितपस्विनाम् ।<br>
परिवादं न कुर्वोत परिहासञ्च पुत्रक॥३४.८४॥ <br>
कुर्वतामविनीतानां न श्रोतव्यं कथञ्चन ।<br>
नोत्कृष्टशय्यासनयोर्नापकृष्टस्य चारुहेत्॥३४.८५॥ <br>
न चामङ्गल्यवेशः स्यान्न चामङ्गल्यवाग्भवेत् ।<br>
धवलाम्भरसंवीतः सितपुष्पविभूषितः॥३४.८६॥ <br>
नोद्धूतोन्मत्तमूढैश्च नाविनीतैश्च पण्डितः ।<br>
<br>
गच्छेन्मैत्रीं न चाशीलैर्न च चौर्यादिदूषितैः॥३४.८७॥ <br>
न चातिव्ययशीलैश्च न लुब्धैर्नापि वैरिभिः ।<br>
न बन्धकीभिर्न न्यूनैर्बन्धकीपतिभिस्तथा॥३४.८८॥ <br>
सार्धं न बलिभिः कुर्यान्न च न्यूनैर्न निन्दितैः ।<br>
न सर्वशङ्किभिर्नित्यं न च दैवपरैर्नरैः॥३४.८९॥ <br>
कुर्वोत साधुभिर्मैत्रीं सदाचारावलम्बिभिः ।<br>
प्राज्ञैरपिशुनैः शक्तैः कर्मण्युद्योगभागिभिः॥३४.९०॥ <br>
सुहृद्दीक्षितभूपालस्नातकश्वशुरैः सह ।<br>
ऋत्विगादीन् षडर्घार्हानर्चयेच्च गृहागतान्॥३४.९१॥ <br>
यथाविभवतः पुत्र&nbsp;! द्विजान् संवत्सरोषितान् ।<br>
अर्चयेन्मधुपर्केण यथाकालमतन्द्रितः॥३४.९२॥ <br>
तिष्ठेच्च शासने तेषां श्रेयस्कामो द्विजोत्तमः ।<br>
न च तान् विवदेद्वीमानाक्रुष्टश्चापि तैः सदा॥३४.९३॥ <br>
सम्यग्गृहार्चनं कृत्वा यथास्थानमनुक्रमात् ।<br>
संपूजयेत्ततो वह्निं दद्याच्चैवाहुतीः क्रमात्॥३४.९४॥ <br>
प्रथमां ब्रह्मणे दद्यात् प्रजानांपतये ततः ।<br>
तृतीयाञ्चैव गुह्येभ्यः कश्यपाय तथापराम्॥३४.९५॥ <br>
ततोऽनुमतये दत्त्वा दद्याद् गृहबलिन्ततः ।<br>
पूर्वाख्यातं मया यत्ते नित्यकर्मक्रियाविधौ॥३४.९६॥ <br>
वैश्वदेवन्ततः कुर्याद्धलयस्तत्र मे शृणु ।<br>
यथास्थानविभागन्तु देवानुद्दिश्य वै पृथके॥३४.९७॥ <br>
पर्जन्याय धरित्रीणां दद्याच्च माणके त्रयम् ।<br>
वायवे च प्रतिदिशं दिग्भ्यः प्राच्यादितः क्रमात्॥३४.९८॥ <br>
ब्रह्मणे चान्तरीक्षाय सूर्याय च यथाक्रमम ।<br>
विश्वेभ्यश्चैव देवेभ्यो विश्वबूतभ्य एव च॥३४.९९॥ <br>
उषसे भूतपतये दद्याच्चोत्तरतस्ततः ।<br>
स्वधा नम इतीत्युक्त्वा पितृभ्यश्चापि दक्षिणे॥३४.१००॥ <br>
कृत्वापसव्यं वायव्यां यक्ष्मैतत्तेति भाजनात् ।<br>
अन्नावशेषमिच्छन् वै तोयं दद्याद्यथाविधि॥३४.१०१॥ <br>
ततोऽन्नाग्रं समुद्धृत्य हन्तकारोपकल्पनम् ।<br>
यथाविधि यथान्यायं ब्राह्मणायोपपादयेत्॥३४.१०२॥ <br>
कुर्यात् कर्माणि तीर्थेन स्वेन स्वेन यथाविधि ।<br>
देवादीनान्तथा कुर्याद् ब्राह्मेणाचमनक्रियाम्॥३४.१०३॥ <br>
अङ्गुष्ठोत्तरतो रेखा पाणेर्या दक्षिणस्य तु ।<br>
एतद् ब्राह्ममिति ख्यातं तीर्थमाचमनाय वै॥३४.१०४॥ <br>
तर्जन्यङ्गुष्ठयोरन्तः पैत्र्यं तीर्थमुदाहृतम् ।<br>
पितॄणां तेन तोयादि दद्यान्नान्दीमुखादृते॥३४.१०५॥ <br>
अङ्गुल्यग्रे तथा दैवं तेन दिव्यक्रियाविधिः ।<br>
तीर्थ कनिष्ठिकामूले कायं तेन प्रजापतेः॥३४.१०६॥ <br>
एवमेभिः सदा तीर्थैर्देवानां पितृभिः सह ।<br>
सदा कार्याणि कुर्वोत नान्यतीर्थेन कर्हिचित्॥३४.१०७॥ <br>
ब्राह्मेणाचमनं शस्तं पित्र्यं पैत्र्येण सर्वदा ।<br>
<br>
देवतीर्थेन देवानां प्राजापत्यं निजेन च॥३४.१०८॥ <br>
नान्दीमुखानां कुर्वोत प्राज्ञः पिण्डोदकक्रियाम् ।<br>
प्राजापत्येन तीर्थेन यच्च किञ्चित् प्रजापतेः॥३४.१०९॥ <br>
युगपज्जलमग्निञ्च बिभृयान्न विचक्षणः ।<br>
गुरुदेवान् प्रति तथा न च पादौ प्रसारयेत्॥३४.११०॥ <br>
नाचक्षीत धयन्तीं गां जलं नाञ्जलिना पिबेत् ।<br>
शौचकालेषु सर्वेषु गुरुष्वल्पेषु वा पुनः॥३४.१११॥ <br>
न विलम्बेत शौचार्थं न मुखेनानलं धमेत् ।<br>
तत्र पुत्र&nbsp;! न वस्तव्यं यत्र नास्ति चतुष्टयम्॥३४.११२॥ <br>
ऋणप्रदाता वैद्यश्च श्रोत्रियः सजला नदी ।<br>
जितामित्रो नृपो यत्र बलवान् धर्मतत्परः॥३४.११३॥ <br>
तत्र नित्यं वसेत् प्राज्ञः कुतः कुनृपतौ सुखम् ।<br>
यत्राप्रधृष्यो नृपतिर्यत्र शस्यवती मही॥३४.११४॥ <br>
पौराः सुसंयता यत्र सततं न्यायवर्तिनः ।<br>
यत्रामत्सरिणो लोकास्तत्र वासः सुखोदयः॥३४.११५॥ <br>
यस्मिन् कृषीबला राष्ट्रे प्रायशो नातिभोगिनः ।<br>
यत्रौषधन्यशेषाणि वसेत्तत्र विचक्षणः॥३४.११६॥ <br>
तत्र पुत्र न&nbsp;! वस्तव्यं यत्रैतत् त्रितयं सदा ।<br>
जिगीषुः पूर्ववैरश्च जनश्च सततोत्सवः॥३४.११७॥ <br>
वसेन्नित्यं सुशीलेषु सहवासिषु पण्डितः ।<br>
इत्येतत् कथितं पुत्र&nbsp;! मया ते हितकाम्यया॥३४.११८॥ <br>
<br>
इति श्रीमार्कण्डेयपुराणे अलर्कानुशासने सदाचारकथनं नाम चतुस्त्रिंशोऽध्यायः<br>
<br>
<br>
<br>
पञ्चत्रिंशोऽध्यायः<br>
<br>
मदालसोवाच<br>
<br>
अतः परं शृणुष्व त्वं वर्ज्यावर्ज्यप्रतिक्रियाम् ।<br>
भोज्यमन्नं पर्युषितं स्नेहाक्तं चिरसंभृतम्॥३५.१॥ <br>
अस्नेहाश्चापि गोधूमयवगोरसविक्रियाः ।<br>
<br>
शशकः कच्छपो गोधा श्वावित् खड्गोऽथ पुत्रक॥३५.२॥ <br>
भक्ष्या ह्येते तथा वर्ज्यौ ग्रामशूकरकुक्कुटौ ।<br>
पितृदेवादिशेषश्च श्राद्धे ब्राह्मणकाम्यया॥३५.३॥ <br>
प्रोक्षितञ्चौषधार्थञ्च खादन्मांसं न दुष्यति ।<br>
शङ्खाश्मस्वर्णरूप्याणां रज्जूनामथ वाससाम्॥३५.४॥ <br>
शाकमूलफलानाञ्च तथा विदलचर्मणाम् ।<br>
मणिवज्रप्रवालानान्तथा मुक्ताफलस्य च॥३५.५॥ <br>
गात्राणाञ्च मनुष्याणामम्बुना शौचमिष्यते ।<br>
यथायसानां तोयेन ग्राव्णः सङ्घर्षणेन च॥३५.६॥ <br>
सस्त्रेहानाञ्च भाण्डानां शुद्धिरुष्णेन वारिणा ।<br>
शूर्पधान्याजिनानाञ्च मुषलोलूखलस्य च॥३५.७॥ <br>
संहतानाञ्च वस्त्राणां प्रोक्षणात् सञ्चयस्य च ।<br>
वल्कलानामशेषाणामम्बुमृच्छौचमिष्यते॥३५.८॥ <br>
तृणकाष्ठौषधीनाञ्च प्रोक्षणात् शुद्धिरिष्यते ।<br>
आविकानां समस्तानां केशानाञ्चापि मेध्यता॥३५.९॥ <br>
सिद्धार्थकानां कल्केन तिलकल्केन वा पुनः ।<br>
साम्बुना तात&nbsp;! भवति उपघातवतां सदा॥३५.१०॥ <br>
तथा कार्पासिकानाञ्च विशुद्धिर्जलभस्मना ।<br>
दारुदन्तास्थिशृङ्गाणां तक्षणाच्छुद्धिरिष्यते॥३५.११॥ <br>
पुनः पाकेन भाण्डानां पार्थिवानाञ्च मेध्यता ।<br>
शुचिर्भैक्षं कारुहस्तः पण्यं योषिन्मुखं तथा॥३५.१२॥ <br>
रथ्यागतमविज्ञातं दासवर्गादिनाहृतम् ।<br>
वाक्रप्रशास्तं चिरातीतमनेकान्तरितं लघु॥३५.१३॥ <br>
अतिप्रभूतं बालञ्च वृद्धातुरविचेष्टितम् ।<br>
कर्मान्ताङ्गाराशालाश्च स्तनन्धयसुताः स्त्रियः॥३५.१४॥ <br>
शुचिन्यश्च तथैवापः स्त्रन्त्योऽगन्धबुद्बुदाः ।<br>
भूमिर्विशुध्यते कालाद्दाहमार्जनगोक्रमैः॥३५.१५॥ <br>
लेपादुल्लेखनात् सेकाद्वेश्मसंमार्जनार्चनात् ।<br>
केशकीटावपन्ने च गोघ्राते मक्षिकान्विते॥३५.१६॥ <br>
मृदम्बुभस्मना तात&nbsp;! प्रोक्षितव्यं विशुद्धये ।<br>
औदुम्बराणामम्लेन क्षारेण त्रपुसीसयोः॥३५.१७॥ <br>
भस्माम्बुभिश्च कांस्यानां शुद्धिः प्लावाद् द्रवस्य च ।<br>
अमेध्याक्तस्य मृत्तोयैर्गन्धापहरणेन च॥३५.१८॥ <br>
अन्येषाञ्चैव तद्द्रव्यैर्वर्णगन्धापहारतः ।<br>
शुचि गोतृप्तिकृत्तोयं प्रकृतिस्थं महीगतम्॥३५.१९॥ <br>
तथा मांसञ्च चण्डालक्राव्यादादिनिपातितम् ।<br>
रथ्यागतञ्च चेलादि तात&nbsp;! वातात् शुचि स्मृतम्॥३५.२०॥ <br>
रजोऽग्निरश्वो गौश्छाया रश्मयः पवनो मही ।<br>
विप्रुषो मक्षिकाद्याश्च दुष्टसङ्गाददोषिणः॥३५.२१॥ <br>
अजाश्वौ मुखतो मेध्यौ न गोर्वत्सस्य चाननम् ।<br>
मातुः प्रस्त्रवणं मेध्यं शकुनिः फलपातने॥३५.२२॥ <br>
आसनं शयनं यानं नावः पथि तृणानि च ।<br>
सोमसूर्यांशुपवनैः शुध्यन्ते तानि पण्यवत्॥३५.२३॥ <br>
रथ्यावसर्पण-स्त्रान-क्षुत्पान-म्लानकर्मसु ।<br>
आचामेत यथान्यायं वासो विपरिधाय च॥३५.२४॥ <br>
स्पृष्टानामप्यसंसर्गैर्विरथ्याकर्दमाम्भसाम् ।<br>
पक्वेष्टरचितानाञ्च मेध्यता वायुसङ्गमात्॥३५.२५॥ <br>
प्रभूतोपहतादन्नादग्रमुद्धृत्य सन्त्यजेत् ।<br>
शेषस्य प्रोक्षणं कुर्यादाचम्यादिभस्तथा मृदा॥३५.२६॥ <br>
उपवासस्त्रिरात्रन्तु दुष्टभक्ताशिनो भवेत् ।<br>
अज्ञाते ज्ञानपूर्वन्तु तद्दोषोपशमेन तु॥३५.२७॥ <br>
उदक्याश्वशृगालादीन् सूतिकान्त्यावसायिनः ।<br>
स्पृष्ट्वा स्नायीत शौचार्थं तथैव मृतहारिणः॥३५.२८॥ <br>
नारं स्पृष्ट्वास्थि सस्त्रेहं स्त्रातः शुध्यति मानवः ।<br>
आचम्यैव तु निः स्त्रेहं गामालभ्यार्कमीक्ष्य वा॥३५.२९॥ <br>
न लङ्घयेत् तथैवासृक्ष्ठीवनोद्वर्तनानि च ।<br>
नोद्यानादौ विकालेषु प्राज्ञस्तिष्ठेत् कदाचन॥३५.३०॥ <br>
न चालपेज्जनद्विष्टां वीरहीनान्तथा स्त्रियम् ।<br>
गृहादुच्छिष्टविण्मूत्रपादाम्भांसि क्षिपेद्वहिः॥३५.३१॥ <br>
पञ्च पिण्डाननुधृत्य न स्त्रायात् परवारिणि ।<br>
स्त्रायीत देवखातेषु गङ्गा-ह्रदृसरित्सु च॥३५.३२॥ <br>
देवता-पितृ-सच्छास्त्र-यज्ञ-मन्त्रादिनिन्दकैः ।<br>
कृत्वा तु स्पर्शनालापं शुध्येतार्कावलोकनात्॥३५.३३॥ <br>
अवलोक्य तथोदक्यामन्त्यजं पतितं शवम् ।<br>
विधर्मि-सूतिका-षण्ड-विवस्त्रान्त्यावसायिनः॥३५.३४॥ <br>
सूतनिर्यातकांश्चैव परदाररताश्च ये ।<br>
एतदेव हि कर्तव्यं प्राज्ञैः शोधनमात्मनः॥३५.३५॥ <br>
अभोज्यं सूतिका-षण्ड-मार्जाराखुश्वकुक्कुटान् ।<br>
पतिताविद्धचण्डाल-मृतहारांश्च धर्मवित्॥३५.३६॥ <br>
संस्पृश्य शुध्यते स्त्रानादुदक्या ग्रामशूकरौ ।<br>
तद्वच्च सूतिकाशौचदूषितौ पुरुषावपि॥३५.३७॥ <br>
यस्य चानुदिनं हानिर्गृहे नित्यस्य कर्मणः ।<br>
यश्च ब्राह्मणसन्त्यक्तः किल्विषी स नराधमः॥३५.३८॥ <br>
नित्यस्य कर्मणो हानिं न कुर्वोत कदाचन ।<br>
तस्य त्वकरणे बन्धः केवलं मृतजन्मसु॥३५.३९॥ <br>
दशाहं ब्राह्मणस्तिष्ठेद्दानहोमादिवर्जितः ।<br>
क्षत्रियो द्वादशाहञ्च वैश्यो मासार्धमेव च॥३५.४०॥ <br>
शूद्रस्तु मासमासीत निजकर्मविवर्जितः ।<br>
ततः परं निजं कर्म कुर्युः सर्वे यथोदितम्॥३५.४१॥ <br>
प्रोताय सलिलं देयं बहिर्दग्ध्वा तु गोत्रिकैः ।<br>
प्रथमेऽह्नि चतुर्थे च सप्तमे नवमे तथा॥३५.४२॥ <br>
भस्मास्थिचयनं कार्यं चतुर्थे गोत्रिकैर्दिने ।<br>
उर्ध्वं संचयनात् तेषामङ्गस्पर्शो विधीयते॥३५.४३॥ <br>
सोदकैस्तु क्रियाः सर्वाः कार्याः संचयनात्परम् ।<br>
स्पर्श एव सपिण्डानां मृताहनि तथोभयोः॥३५.४४॥ <br>
अन्वेकमृक्षमाशस्त्र-तोयोद्बन्धन-वह्निषु ।<br>
विषप्रपातादिमृते प्रायोनाशकयोरपि॥३५.४५॥ <br>
बाले देशान्तरस्थे च तथा प्रव्रजिते मृते ।<br>
सद्यः शौचमथान्यैश्च त्र्यहमुक्तमशौचकम्॥३५.४६॥ <br>
सपिण्डानां सपिण्डस्तु मृतेऽन्यस्मिन्मृतो यदि ।<br>
पूर्वाशौचसमाख्यातैः कार्यास्त्वत्र दिनैः क्रियाः॥३५.४७॥ <br>
एष एव विधिर्दृष्टो जन्मन्यपि हि सूतके ।<br>
सपिण्डानां सपिण्डेषु यथावत्सोदकेषु च॥३५.४८॥ <br>
जाते पुत्रे पितुः स्त्रानं सचेलन्तु विधीयते ।<br>
तत्रापि यदि चान्यस्मिन् जाते जायेत चापरः॥३५.४९॥ <br>
तत्रापि शुद्धिरुद्दिष्टा पूर्वजन्मवतो दिनैः ।<br>
दशद्वादशमासार्ध-माससंख्यैर्दिनैर्गतैः॥३५.५०॥ <br>
स्वाः स्वाः कर्मक्रियाः कुर्युः सर्वे वर्णा यथाविधि ।<br>
प्रेतमुद्दिश्य कर्तव्यमेकोद्दिष्टं ततः परम्॥३५.५१॥ <br>
दाननि चैव देयानि ब्राह्मणेभ्यो मनीषिभिः ।<br>
यद्यदिष्टतमं लोके यच्चापि ययितं गृहे॥३५.५२॥ <br>
तत्तद् गुणवते देयं तदेवाक्षयमिच्छता ।<br>
पूर्णैस्तु दिवसैः स्पृष्ट्वा सलिलं वाहनायुधम्॥३५.५३॥ <br>
प्रतोददण्डौ च तथा सम्यग्वर्णाः कृतक्रियाः ।<br>
स्ववर्णधर्मनिर्दिष्टमुपादानं तथा क्रियाः॥३५.५४॥ <br>
कुर्युः समस्ताः शुचिनः परत्रेह च भूतिदाः ।<br>
अध्येतव्या त्रयी नित्यं भवितव्यं विपश्चिता॥३५.५५॥ <br>
धर्मतो धनमाहार्यं यष्टव्यञ्चापि यत्नतः ।<br>
यच्चापि कुर्वतो नात्मा जुगुप्सामेति पुत्रक&nbsp;!॥३५.५६॥ <br>
तत्कर्तव्यमशङ्केन यन्न गोप्यं महाजने ।<br>
एवमाचरतो वत्स&nbsp;! पुरुषस्य गृहे सतः ।<br>
धर्मार्थकामसंप्राप्त्या परत्रेह च शोभनम्॥३५.५७॥ <br>
<br>
इति श्रीमार्कण्डेयपुराणेऽलर्कानुशासने वर्ज्यावर्ज्यनामा पञ्चत्रिंशोऽध्यायः<br>
</span>
</p>
</div>
<!-- 
NewPP limit report
Parsed by mw2273
Cached time: 20231005063414
Cache expiry: 1814400
Reduced expiry: false
Complications: []
CPU time usage: 0.021 seconds
Real time usage: 0.024 seconds
Preprocessor visited node count: 6/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 2/100
Expensive parser function count: 0/500
Unstrip recursion depth: 1/20
Unstrip post‐expand size: 98365/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:14675-0!canonical and timestamp 20231005063414 and revision id 367069. Rendering was triggered because: page-view
 -->
