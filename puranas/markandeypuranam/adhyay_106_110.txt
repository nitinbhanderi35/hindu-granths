<div id="ws-data" class="ws-noexport" style="display:none; speak:none">
<p><span id="ws-title"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></span>
<span id="ws-author">वेदव्यासः</span>
<span id="ws-year"></span>
</p>
</div>
<table style="width:100%; margin-bottom:5px; border: 1px solid #ADA; background-color: #FFFFFF; text-align:center; font-size:0.9em;">

<tbody><tr>
<td style="width:20%; text-align:left; font-size:0.9em;">←&nbsp;<a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A6%E0%A5%A7-%E0%A5%A7%E0%A5%A6%E0%A5%AB" title="मार्कण्डेयपुराणम्/अध्यायाः १०१-१०५">अध्यायाः १०१-१०५</a>
</td>
<td style="width:60%;"><span style="font-size:110%"><b><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></b></span><br>अध्यायाः १०६-११०<br> <a href="/wiki/%E0%A4%B2%E0%A5%87%E0%A4%96%E0%A4%95%E0%A4%83:%E0%A4%B5%E0%A5%87%E0%A4%A6%E0%A4%B5%E0%A5%8D%E0%A4%AF%E0%A4%BE%E0%A4%B8%E0%A4%83" title="लेखकः:वेदव्यासः">वेदव्यासः</a>
</td>
<td style="width:200%; text-align:right;font-size:0.9em;"><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%BE%E0%A4%83_%E0%A5%A7%E0%A5%A7%E0%A5%A7-%E0%A5%A7%E0%A5%A7%E0%A5%AB" title="मार्कण्डेयपुराणम्/अध्यायाः १११-११५">अध्यायाः १११-११५</a>&nbsp;→
</td></tr></tbody></table>
<table style="width:100%; border-bottom:1px solid #A88; background:#FFFFFF; font-size:0.9em;">

<tbody><tr>
<td>
</td></tr></tbody></table>
<div class="poem">
<p><span style="font-size: 14pt; line-height:200%">106<br>
अथ षडधिकशततमोऽध्यायः<br>
भानुस्तववर्णनम्<br>
क्रौष्टुकिरुवाच<br>
भगवन्कथितः सम्यग्भानोः सन्ततिसम्भवः । <br>
माहात्म्यमादिदेवस्य स्वरूपं चातिविस्तरात् । । १ <br>
भूयोऽपि भास्वतः सम्यङ्माहात्म्यं मुनिसत्तम । <br>
श्रोतुमिच्छाम्यहं तन्मे प्रसन्नो वक्तुमर्हसि । । २ <br>
मार्कण्डेय उवाच<br>
श्रूयतामादिदेवस्य माहात्म्यं कथयामि ते । <br>
विवस्वतो यच्चकार पूर्वमाराधितो जनैः । । ३ <br>
दमस्य पुत्रो विख्यातो राजाभूद्राज्यवर्धनः । <br>
स सम्यक्पालनं चक्रे पृथिव्या पृथिवीपतिः । । ४ <br>
धर्मतः पाल्यमानं तु तेन राष्ट्रं महात्मना । <br>
ववृधेऽनुदिनं विप्र जनेन च धनेन च । । ५ <br>
हृष्टपुष्टमतीवासीत्तस्मिन्राजन्यशेषतः । <br>
निर्भयः सकलश्चोर्व्यां पौरजानपदो जनः । । ६ <br>
नोपसर्गो न च व्याधिर्न च व्यालोद्भवं भयम् । <br>
न चावृष्टिभयं तत्र दमपुत्रे महीपतौ । । ७ <br>
स ईजे च महायज्ञैर्ददौ दानानि चार्थिनाम् । <br>
सुधर्मस्याविरोधेन बुभुजे विषयानपि । । ८ <br>
तस्यैवं कुर्वतो राज्यं सम्यक्पालयतः प्रजाः । <br>
सप्त वर्षसहस्राणि जग्मुरेकमहर्यथा । । ९ <br>
विदूरथस्य तनया दाक्षिणात्यस्य भूभृतः । <br>
तस्य पत्नी बभूवाथ मानिनी नाम मानिनी । । 106.१०<br>
कदाचित्तस्य सा सुभ्रुः शिरसोऽभ्यञ्जनादृता । <br>
पश्यतो राजलोकस्य मुमोचाश्रूणि मानिनी । । ११ <br>
तदश्रुबिन्दवो गात्रे यदा तस्य महीपतेः । <br>
तदा वीक्ष्याश्रुवदनां तामपृच्छत मानिनीम् । । १२ <br>
निःशब्दमश्रुमोक्षेण रुदन्तीं तां विलोक्य वै । <br>
किमेतदिति पप्रच्छ मानिनीं राज्यवर्धनः । । १३ <br>
पृष्टा सा तु ततस्तेन भर्त्रा प्राह मनस्विनी । <br>
न किञ्चिदिति तां भूयः पप्रच्छ स महीपतिः । । १४ <br>
बहुशः पृच्छतस्तस्य भूभृतः सा सुमध्यमा । <br>
(न किञ्चिदिति होवाच सा भूयो राज्यवर्धनम् । । <br>
किमेतदिति पप्रच्छ मानिनीं पार्थिवः पुनः । <br>
बहुशः प्रेरिता तेन सा भर्त्रा तत्र भामिनी । ।)<br>
दर्शयामास पलितं केशभारान्तरोद्भवम् । । १५ <br>
एतत्पश्येति भूपाल किमन्यन्मन्युकारणम् । <br>
ममातिमन्दभाग्याया जहासाथ नृपस्ततः । । १६ <br>
स विहस्याह तां पत्नीं शृण्वतां सर्वभूभृताम् । <br>
पौराणां च महीपाला ये तत्रासन्समावृताः । । १७ <br>
शोकेनालं विशालाक्षि रोदितव्यं न ते शुभे । <br>
जन्मर्द्धिपरिणामाद्या विकाराः सर्वजन्तुषु । । १८ <br>
अधीताः सकला वेदा इष्टा यज्ञाः सहस्रशः । <br>
दत्तं द्विजानां पुत्राश्च समुत्पन्ना वरानने । । १९ <br>
भुक्ता भोगस्त्वया सार्द्धं ये मर्त्यैरतिदुर्लभाः । <br>
सभ्यञ्च पालिता पृथ्वी शौर्यं युद्धेष्वनुष्ठितम् । । 106.२० <br>
मित्रैः सहेष्टैर्हसितं विहृतं च वनान्तरे । <br>
किमन्यत्र कृतं भद्रे पलितेभ्यो बिभेषि यत् । । २१ <br>
भवन्तु केशाः पलिता वलयः सन्तु मे शुभे । <br>
शैथिल्यमेतु मे कायः कृतकृत्योऽस्मि मानिनि । । २२ <br>
मूर्ध्नि यद्दर्शितं भद्रे भवत्या पलितं मम । <br>
चिकित्सामेव तस्याहं करोमि वनसंश्रयात् । । २३<br>
बाल्ये बालक्रियापूर्वं तद्वत्कौमारके च या । <br>
यौवने चापि या योग्या वार्द्धके वनसंश्रया ॥२४ <br>
एवं मत्पूर्वजैर्भद्रे कृतं त्वत्पूर्वजैश्च यत् । <br>
अतो न तेऽश्रुपातस्य किञ्चित्पश्यामि कारणम् ॥२५ <br>
अलं ते मन्युना भद्रे नन्वभ्युदयकारि मे । <br>
दर्शनं पलितस्यास्य मा रोदीर्निष्प्रयोजनम् ॥२६ <br>
मार्कण्डेय उवाच<br>
ततः प्रणम्य तं भूपाः पौराश्चैव समीपगाः । <br>
साम्ना प्रोचुर्महीपाला महर्षे राज्यवर्धनम् ॥२७ <br>
न रोदितव्यमनया तव पत्न्या नराधिप । <br>
रोदितव्यमिहास्माभिरथवा सर्वजन्तुभिः ॥२८ <br>
त्वं ब्रवीषि यथा नाथ वनवासाश्रितं वचः । <br>
पतन्ति तेन नः प्राणा लालितानां त्वया नृप ॥२९ <br>
सर्वे यास्यामहे भूप यदि याति भवान्वनम् । <br>
ततोऽशेषक्रियाहानिः सर्वपृथ्वीनिवासिनाम् ॥106.३० <br>
भविष्यति न सन्देहस्त्वयि नाथ वनाश्रमे । <br>
सा च धर्मोपघाताय यदि तत्प्रविमुच्यताम् ॥३ १ <br>
सप्त वर्षसहस्राणि त्वयेयं पालिता मही । <br>
तत्समुत्थं महापुण्यमालोकय नराधिप ॥३२ <br>
वने वसन्महाराज त्वं करिष्यसि यत्तपः । <br>
तन्महीपालनस्यास्य कलां नार्हन्ति षोडशीम् ॥३ ३ <br>
राजोवाच<br>
सप्त वर्षसहस्राणि मयेयं पालिता मही । <br>
इदानीं वनवासस्य मम कालोऽयमागतः ॥ ३४ <br>
ममापत्यानि जातानि दृष्ट्वा मेऽपत्यसन्ततीः । <br>
स्वल्पैरेवमहोभिर्मे ह्यन्तको न सहिष्यति ।३५<br>
यदेतत्पलितं मूर्ध्नि तद्विजानीत नागराः । <br>
दूतभूतमनार्यस्य मृत्योरत्युग्रकर्मणः । । ३६ <br>
सोऽहं राज्ये सुतं कृत्वा भोगांस्त्यक्त्वा वनाश्रयः । <br>
तपस्तप्स्ये समायान्ति न यावद्यमसैनिकाः । । ३७ <br>
मार्कण्डेय उवाच<br>
ततो यियासुः स वनं दैवज्ञानवनीपतिः । <br>
पुत्रराज्याऽभिषेकाय दिनलग्नान्यपृच्छत । । ३८ <br>
श्रुत्वा च ते तु नृपतेर्वचो व्याकुलचेतसः । <br>
दिनं लग्नं च होराश्च न विदुः शास्त्रदृष्टयः । । ३९ <br>
ऊचुश्च तं महीपालं दैवज्ञा बाष्पगद्गदम् । <br>
ज्ञानानि नः प्रणष्टानि श्रुत्वैतत्ते वचो नृप । । 106.४० <br>
ततोऽन्यनगरेभ्यश्च भृत्यै राष्ट्रेभ्य एव च । <br>
ततस्तस्माच्च नगरात्प्राचुर्येणाभ्युपागमन् । । ४१ <br>
समुत्पत्य महीपालं तं यियासुं मुने वनम् । <br>
प्रकम्पिशिरसो भूत्वा प्रोचुर्ब्राह्मणसत्तमाः । । ४२ <br>
प्रसीद पाहि नो राजन्पालिताः स्म यथा पुरा । <br>
सीदिष्यत्यखिलो लोकस्त्वयि भूप वनाश्रये । । ४३ <br>
त्वं कुरुष्व तथा राजन्यथा नो सीदते जगत् । <br>
यावज्जीवामहे वीर स्वल्पकालमिमे वयम् । । <br>
नेच्छामश्च भवच्छून्यं द्रष्टुं सिंहासनं विभो । । ४४ <br>
मार्कण्डेय उवाच<br>
इत्येवं तैस्तथान्यैश्च द्विजैः पौरपुरःसरैः । <br>
भूपैर्भृत्यैरमात्यैश्च राजा प्रोक्तः पुनः पुनः । । ४५ <br>
वनवासविनिर्बन्धं नोपसंहरते यदा । <br>
क्षमिष्यत्यन्तको नेति ददौ स च तदोत्तरम् । । ४६<br>
ततोऽमात्याश्च भूपाश्च पौरवृद्धास्तथा द्विजाः । <br>
समेत्य मन्त्रयामासुः किमत्र क्रियतामिति । । ४७ <br>
तेषां मन्त्रयतां विप्र निश्चयोऽयमजायत । <br>
अनुरागवतां तत्र महीपालेऽतिधार्मिके । । ४८ <br>
सम्यग्ध्यानपरा भूत्वा प्रार्थयामः समाहिताः । <br>
तपसाराध्य भास्वन्तमायुरस्य महीपतेः । । ४९ <br>
तत्रैकनिश्चयाः कार्ये केचिद्गेहे च भास्करम् । <br>
सम्यगर्घोपचाराद्यैरुपहारैरपूजयन् । । 106.५० <br>
अपरे मौनिनो भूत्वा ऋग्जापेन तथापरे । <br>
यजुषामथ साम्नां च तोषयाञ्चक्रिरे रविम् । । ५१ <br>
अपरे च निराहारा नदीपुलिनशायिनः । <br>
तपांसि चक्रुरिच्छंतो भास्कराराधनं द्विजाः । । ५२ <br>
अग्निहोत्रपराश्चान्ये रविसूक्तान्यहर्निशम् । <br>
जेपुस्तत्रापरे तस्थुर्भास्करे न्यस्तदृष्टयः । । ५३ <br>
इत्येवमतिनिर्बन्धं भास्कराराधनं प्रति । <br>
बहुप्रकारं चक्रुस्ते तं तं विधिमुपाश्रिताः । । ५४ <br>
तथा तु यततां तेषां भास्कराराधनं प्रति । <br>
सुदामा नाम गन्धर्व उपगम्येदमब्रवीत् । । ५५ <br>
यद्याराधनमिष्टं वो भास्करस्य द्विजातयः । <br>
तदेतत्क्रियतां येन भानुः प्रीतिमुपैष्यति । । ५६ <br>
तस्माद्गुरुविशालाख्यं वनं सिद्धनिषेवितम् । <br>
कामरूपे महाशैले गम्यतां तत्र वै लघु । । ५७ <br>
तस्मिन्नाराधनं भानोः क्रियतां सुसमाहितैः । <br>
सिद्धक्षेत्रं हितं तत्र सर्वकामानवाप्स्यथ । । ५८ <br>
मार्कण्डेय उवाच<br>
इति ते तद्वचः श्रुत्वा गत्वा तत्काननं द्विजाः । <br>
ददृशुर्भास्वतस्तत्र पुण्यमायतनं शुभम् । । ५९ <br>
तत्र ते नियताहारा वर्णा विप्रादयो द्विज । <br>
धूपपुष्पोपहाराढ्या पूजां चक्रुरतन्द्रिताः । । 106.६०<br>
पुष्पानुलेपनाद्यैश्च धूपगन्धादिकैस्तथा । <br>
जपहोमान्नदानाद्यं पूजनं ते समाहिताः । । <br>
कुर्वन्तस्तुष्टुवुर्ब्रह्मन्विवस्वन्तं द्विजातयः । । ६१ <br>
ब्राह्मणा ऊचुः<br>
देवदानवयक्षाणां ग्रहाणां ज्योतिषामपि । <br>
तेजसाभ्यधिकं देवं व्रजाम शरणं रविम् । । ६२ <br>
दिवि स्थितं च देवेशं द्योतयन्तं समन्ततः । <br>
वसुधामन्तरिक्षं च व्याप्नुवन्तं मरीचिभिः । । ६३ <br>
आदित्यं भास्करं भानुं सवितारं दिवाकरम् । <br>
पूषाणमर्यमाणं च स्वर्भानुं दीप्तदीधितिम् । । ६४ <br>
चतुर्युगान्तकालाग्निदुष्प्रेक्ष्यं प्रलयान्तगम् । <br>
योगीश्वरमनन्तं च रक्तं पीतं सितासितम् । । ६५ <br>
ऋषीणामग्निहोत्रेषु यज्ञदेवेष्ववस्थितम् । <br>
व्रजाम शरणं देवं तेजोराशिं तमच्युतम् । । <br>
अक्षरं परमं गुह्यं मोक्षद्वारमनुत्तमम् । । ६६ <br>
छन्दोभिरश्वरूपैश्च सकृद्युक्तैर्विहङ्गमम् । <br>
उदयास्तमने युक्तं सदा मेरोः प्रदक्षिणे । । ६७ <br>
अनृतं च ऋतं चैव पुण्यतीर्थं पृथग्विधम् । <br>
विश्वस्थितिचिन्त्यं च प्रपन्नाः स्म प्रभाकरम् । । ६८ <br>
यो ब्रह्मा यो महादेवो यो विष्णुर्यः प्रजापतिः । <br>
वायुराकाशमापश्च पृथिवीगिरिसागराः । । ६९ <br>
ग्रहनक्षत्रचन्द्राद्या वानस्पत्यं द्रुमौषधम् । <br>
व्यक्ताव्यक्तेषु भूतेषु धर्माधर्मप्रवर्त्तकः । । 106.७० <br>
ब्राह्मी माहेश्वरी चैव वैष्णवी चैव ते तनुः । <br>
त्रिधा यस्य स्वरूपं तु भानोर्भास्वान्प्रसीदतु । । ७१ <br>
यस्य सर्वमयस्येदमङ्गभूतं जगत्प्रभोः । <br>
स नः प्रसीदतां भास्वाञ्जगतां यश्च जीवनम् । । ७२ <br>
यस्यैकमक्षरं रूपं प्रभामण्डलदुर्दृशम् । <br>
द्वितीयमैन्दवं सौम्यं स नो भास्वान्प्रसीदतु । । ७३<br>
ताभ्यां च तस्य रूपाभ्यामिदं विश्वं विनिर्मितम् । <br>
अग्नीषोममयं भास्वान्स नो देवः प्रसीदतु । । ७४ <br>
मार्कण्डेय उवाच<br>
इत्थं स्तुत्या तदा भक्त्या सम्यक्पूजाविधानतः । <br>
तुतोष भगवान्भास्वांस्त्रिभिर्मासैर्द्विजोत्तम । । ७५ <br>
ततः स मण्डलादुद्यन्निजबिम्बसमप्रभः । <br>
अवतीर्य ददौ तेभ्यो दुर्दृशो दर्शनं रविः । । ७६ <br>
ततस्ते स्पष्टरूपं तं सवितारमजं जनाः । <br>
पुलकोत्कम्पिनो विप्रा भक्तिनम्राः प्रणेमिरे । । ७७ <br>
नमो नमस्तेऽस्तु सहस्ररश्मे सर्वस्य हेतुस्त्वमशेषकेतुः ।<br>
पाता त्वमीड्योऽखिलयज्ञधामध्येयस्तथा योगविदां प्रसीद । । ७८<br>
इति श्रीमार्कण्डेयपुराणे भानुस्तवो नाम षडधिकशततमोऽध्यायः । १०६ ।<br>
107<br>
अथ सप्ताधिकशततमोऽध्यायः<br>
भानोर्माहात्म्यवर्णनम्<br>
मार्कण्डेय उवाच<br>
ततः प्रसन्नो भगवान्भानुराहाखिलाञ्जनान् । <br>
व्रियतां यदभिप्रेतं मत्तः प्राप्तुं द्विजादयः । । १ <br>
मार्कण्डेय उवाच<br>
ततस्ते प्रणिपत्योचुर्विप्रक्षत्रादयो जनाः । <br>
ससाध्वसमशीतांशुमवलोक्य पुरः स्थितम् । । २<br>
प्रजा ऊचुः<br>
भगवन्यदि नो भक्त्या प्रसन्नस्तिमिरापह । । ३ <br>
दश वर्षसहस्राणि ततो नो जीवतां नृपः । <br>
निरामयो जितारातिः सुकोशः स्थिरयौवनः । । ४ <br>
मार्कण्डेय उवाच<br>
तथेत्युक्त्वा जनान्भास्वानदृश्योऽभून्महामुने । <br>
तेऽपि लब्धवरा हृष्टाः समाजग्मुर्जनेश्वरम् । । ५ <br>
यथा वृत्तं च ते तस्मै नरेन्द्राय न्यवेदयन् । <br>
वरं लब्ध्वा सहस्रांशो सकाशादखिलं द्विज । । ६ <br>
तच्छ्रुत्वा जहृषे तस्य सा पत्नी मानिनी द्विज । <br>
(प्रहर्षं परमं याता हर्षोद्गततनूरुहा) । । <br>
स च राजा चिरं दध्यौ नाह किञ्चिच्च तं जनम् । । ७ <br>
ततः सा मानिनी भूपं हर्षापूरितमानसा । <br>
दिष्ट्याऽऽयुषा महीपाल वर्द्धस्वेत्याह तं पतिम् । । ८ <br>
तथा तया मुदा भर्ता मानिन्याथ सभाजितः । <br>
नाहं किञ्चिन्महीपालश्चिन्ताजडमनाद्विज । । ९ <br>
सा पुनः प्राह भर्त्तारं चिन्तयानमधोमुखम् । <br>
कस्मान्न हर्षमभ्येषि परमाभ्युदये नृप । । 107.१० <br>
दशवर्षसहस्राणि नीरुजः स्थिरयौवनः । <br>
भावी त्वमद्यप्रभृति किं तथापि न हृष्यसे । । ११ <br>
किन्तु तत्कारणं ब्रूहि यच्चिन्ताकृष्टमानसः । <br>
परमाभ्युदयेऽपि त्वं सम्प्राप्ते पृथिवीपते । । १२ <br>
राजोवाच<br>
कथमभ्युदयो भद्रे किं सभाजयसे च माम् । <br>
प्राप्तो दुःखसहस्राणां किं सभाजनमिष्यते । । १३<br>
दशवर्षसहस्राणि जीविष्याम्यहमेककः । <br>
न त्वं तव विपत्तौ मे किन्न दुःखं भविष्यति । । १४ <br>
पुत्रान्पौत्रान्प्रपौत्रांश्च तथान्यानिष्टबान्धवान् । <br>
पश्यतो मे मृतान्दुःखं किमल्पं हि भविष्यति । । १५ <br>
भृत्येषु चातिभक्तेषु मित्रवर्गे तथा मृते । <br>
भद्रे दुःखमपारं मे भविष्यति तु सन्ततम् । । १६ <br>
यैर्मदर्थं तपस्तप्तं कृशैर्धमनिसन्ततैः । <br>
ते मरिष्यन्त्यहं भोगी जीविष्यामीति धिक्करम् । । १७ <br>
सेयमापद्वरारोहे प्राप्ता नाभ्युदयो मम । <br>
कथं वा मन्यसे न त्वं यत्सभाजयसेऽद्य माम् । । १८ <br>
मानिन्युवाच<br>
महाराज यथात्थ त्वं तथैतन्नात्र संशयः । <br>
मया पौरैश्च दोषोऽयं प्रीत्या नालोकितस्तव । । १९ <br>
एवं गतेऽत्र किं कार्यं नरनाथ विचिन्त्यताम् । <br>
नान्यथा भावि यत्प्राह प्रसन्नौ भगवान्रविः । । 107.२० <br>
राजोवाच<br>
उपकारः कृतः पौरैः प्रीत्या भृत्यैश्च यो मम । <br>
कथं भोक्ष्याम्यहं भोगान्गत्वा तेषामनिष्कृतिम् । । २१ <br>
सोऽहमद्यप्रभृत्यद्रिं गत्वा नियतमानसः । <br>
( पौरलोकहितार्थं च तोषयिष्यामि भास्करम् । । <br>
यथा पौरा मम कृते बान्धवाश्च समन्ततः । <br>
आराधनाय देवेशं तथाहमपि साम्प्रतम्) । । <br>
तपस्तप्स्ये निराहारो भानोराराधनोद्यतः । । २२ <br>
दशवर्षसहस्राणि यथाहं स्थिरयौवनः । <br>
तस्य प्रसादाद्देवस्य जीविष्यामि निरामयः । । २३<br>
तथा यदि प्रजाः सर्वा भृत्यास्त्वं च सुताश्च मे । <br>
पुत्रा पौत्रा प्रपौत्राश्च सुहृदश्च वरानने । । २४ <br>
जीवन्त्येतं प्रसादं च करोति भगवान्रविः । <br>
ततोऽहं भविता राज्ये भोक्ष्ये भोगांस्तथा मुदा । । २५ <br>
न चेदेवं करोत्यर्कस्तदाद्रौ तत्र मानिनि । <br>
तपस्तप्स्ये निराहारो यावज्जीवितसंक्षयः । । २६ <br>
मार्कण्डेय उवाच<br>
इत्युक्ता सा तदा तेन तथेत्याह नराधिपम् । <br>
जगाम तेन च समं साऽपि तं धरणीधरम् । । २७ <br>
स तदायतनं गत्वा भार्यया सह पार्थिवः । <br>
भानोराराधनं चक्रे शुश्रूषानिरतो द्विज । । २८ <br>
निराहारा कृशा सा च यथासौ पृथिवीपतिः । <br>
तेपे तपस्तथैवोग्रं शीतवातातपक्षमा । । २९ <br>
तस्य पूजयतो भानुं तप्यतश्च तपो महत् । <br>
साग्रे सम्वत्सरे याते ततः प्रीतो दिवाकरः । । 107.३० <br>
समस्तभृत्यपौरादिपुत्राणां च कृते द्विज । <br>
ददौ यथाभिलषितं वरं द्विजवरोत्तम । । ३१ <br>
लब्ध्वा वरं स नृपतिः समभ्येत्यात्मनः पुरम् । <br>
चकार मुदितो राज्यं प्रजा धर्मेण पालयन् । । ३२ <br>
ईजे यज्ञान्स च बहून्ददौ दानान्यहर्निशम् । <br>
मानिन्या सहितो भोगान्बुभुजे च स धर्मवित् । । ३३ <br>
दश वर्षसहस्राणि पुत्रपौत्रादिभिः सह । <br>
भृत्यैः पौत्रैः प्रमुदितः सोऽभवत्स्थिरयौवनः । । ३४ <br>
तस्येति चरितं दृष्ट्वा प्रमतिर्नाम भार्गवः । <br>
विस्मयाकृष्टहृदयो गाथामेतामगायत । । ३५ <br>
भानुभक्तेरहो शक्तिर्यद्राजा राज्यवर्द्धनः । <br>
आयुषो वर्द्धने जातः स्वजनस्य तथात्मनः । । ३६<br>
इति ते कथितं विप्र यत्पृष्टोऽहं त्वयोदितः । <br>
आदिदेवस्य माहात्म्यमादित्यस्य विवस्वतः । । ३७ <br>
विप्रैतदखिलं श्रुत्वा भानोर्माहात्म्यमुत्तमम् । <br>
पठंश्च मुच्यते पापैः सप्तरात्रकृतैर्नरः । । ३८ <br>
अरोगी धनवानाढ्यः कुले महति धीमताम् । <br>
जायते च महाप्राज्ञो यश्चैतद्धारयेद्बुधः । । ३९  <br>
( यजते च महायज्ञैः समाप्तवरदक्षिणः । <br>
श्रुत्वा चरितमेतद्धि समानं लभते फलम् । । <br>
मन्त्राश्च येऽत्राभिहिता भास्वतो मुनिसत्तम । <br>
जपः प्रत्येकमेतेषां त्रिसंध्यं पातकापहः । । 107.४० <br>
समस्तमेतन्माहात्म्यं यत्र चायतने रवेः । <br>
पठ्यते तत्र भगवान्सान्निध्यं न विमुञ्चति । । ४१ <br>
तस्मादेतत्त्वया ब्रह्मन्भानोर्माहात्म्यमुत्तमम् । <br>
धार्यं मनसि जाप्यं च महत्पुण्यमभीप्सता । । ४२ <br>
सुवर्णशृङ्गीमतिशोभनाङ्गीं पयस्विनीं गां प्रददाति यो हि ।<br>
शृणोति चैतत्त्र्यहमात्मवान्नरः समं तयोः पुण्यफलं द्विजाग्र्य । । ४३<br>
इति श्रीमार्कण्डेयपुराणे भानोर्माहात्म्यवर्णनं नाम सप्ताधिकशततमोऽध्यायः । १०७ ।<br>
108<br>
अथाष्टाधिकशततमोऽध्यायः<br>
वंशानुक्रमवर्णनम्<br>
मार्कण्डेय उवाच<br>
एवंप्रभावो भगवाननादिनिधनो रविः । <br>
यस्य त्वं क्रौष्टुके भक्त्या माहात्म्यं परिपृच्छसि । । १<br>
परमात्मा स योगिनां युञ्जतां चेतसां लयम् । <br>
क्षेत्रज्ञः सांख्ययोगानां यज्ञेशो यज्विनामपि । । २ <br>
सूर्याधिकारं वहतो विष्णोरीशस्य वेधसः । <br>
मनुस्तस्याभवत्पुत्रश्छिन्नसर्वार्थसंशयः । । ३ <br>
मन्वन्तराधिपो विप्र यस्य सप्तममन्तरम् । <br>
इक्ष्वाकुर्नाभगो रिष्टो महाबलपराक्रमः । । ४ <br>
नरिष्यन्तोऽथ नाभागः पृषध्रो धृष्ट एव च । <br>
एते पुत्रा मनोस्तस्य पृथग्राज्यस्य पालकाः । । ५ <br>
विख्यातकीर्त्तयः सर्वे सर्वे शस्त्रास्त्रपारगाः । <br>
विशिष्टतरमन्विच्छन्मनुः पुत्रं तथा पुनः । । ६ <br>
मित्रावरुणयोरिष्टिं चकार कृतिनां वरः । <br>
यत्र चापहुते होतुरपचारान्महामुने । । ७ <br>
इला नाम समुत्पन्ना मनोः कन्या सुमध्यमा । <br>
तां दृष्ट्वा कन्यकां तत्र समुत्पन्नां ततो मनुः । । ८ <br>
तुष्टाव मित्रावरुणौ वाक्यं चेदमुवाच ह । <br>
भवत्प्रसादात्तनयो विशिष्टो मे भवेदिति । । ९ <br>
कृते मखे समुत्पन्ना तनया मम धीमतः । <br>
यदि प्रसन्नौ वरदौ तदियं तनया मम । । 108.१० <br>
प्रसादाद्भवतो पुत्रो भवत्वतिगुणान्वितः । <br>
तथेति चाभ्यामुक्ते देवाभ्यां सैव कन्यका । । ११ <br>
इला समभवत्सद्यः  सुद्युम्न इति विश्रुतः । <br>
पुनश्चेश्वरकोपेन मृगयामटता वने । । १२ <br>
स्त्रीत्वमासादितं तेन मनुपुत्रेण धीमता । <br>
पुरूरवसनामानं चक्रवर्तिनमूर्जितम् । । १३ <br>
जनयामास तनयं यत्र सोमसुतो बुधः । <br>
जाते सुते पुनः कृत्वा सोऽश्वमेधं महाक्रतुम् । । १४ <br>
पुरुषत्वमनुप्राप्तः सुद्युम्नः पार्थिवोऽभवत् । <br>
सुद्युम्नस्य त्रयः पुत्रा उत्कलो विनयो गयः । । १५ <br>
पुरुषत्वे महावीर्या यज्विनः पृथुलौजसः । <br>
पुरुषत्वे तु ये जातास्तस्य राज्ञस्त्रयः सुताः । । १६<br>
बुभुजुस्ते महीमेतां धर्मे नियतचेतसः । <br>
स्त्रीभूतस्य तु यो जातस्तस्य राज्ञः पुरूरवाः । । १७ <br>
न स लेभे महाभागं यतो बुधसुतो हि सः । <br>
ततो वसिष्ठवचनात्प्रतिष्ठानं पुरोत्तमम् । । <br>
तस्मै दत्तं स राजाभूत्तत्रातीव मनोहरे । । १८ <br>
इति श्रीमार्कण्डेयपुराणे वंशानुक्रमो नामाष्टाधिकशततमोऽध्यायः । १०८ ।<br>
109<br>
अथ नवाधिकशततमोऽध्यायः<br>
पृषध्रोपाख्यानवर्णनम्<br>
मार्कण्डेय उवाच<br>
पृषध्राख्यो मनोः पुत्रो मृगयामगमद्वनम् । <br>
तत्र चंक्रममाणोऽसौ विपिने निर्जने वने । । १ <br>
नाससाद मृगं कञ्चिद्भानुदीधितितापितः । <br>
क्षुत्तृट्तापपरीताङ्गः इतश्चेतश्च चंक्रमन् । । २ <br>
स ददर्श तदा तत्र होमधेनुं मनोहराम् । <br>
लतान्तर्देहछिन्नार्धां ब्राह्मणस्याग्निहोत्रिणः । । ३ <br>
स मन्यमानो गवयमिषुणा तामताडयत् । <br>
पपात सापि तद्बाणविभिन्नहृदया भुवि । । ४ <br>
ततोऽग्निहोत्रिणः पुत्रो ब्रह्मचारी तपोरतिः । <br>
शप्तवान्स पितुर्दृष्ट्वा होमधेनुं निपातिताम् । । ५ <br>
गोपालः प्रेषितः पुत्रो बाभ्रव्यो नाम नामतः । <br>
कोपामर्षपराधीनचित्तवृत्तिस्ततो मुने । । ६ <br>
चुकोप विगलत्स्वेदजललोलाविलेक्षणः । <br>
तं क्रुद्धं प्रेक्ष्य स नृपः पृषध्रो मुनिदारकम् । । ७<br>
प्रसीदेति जगौ कस्माच्छूद्रवत्कुरुषे रुषम् । <br>
न क्षत्रियो न वा वैश्य एवं क्रोधमुपैति वै । । <br>
यथा त्वं शूद्रवज्जातो विशिष्टे ब्रह्मणः कुले । । ८ <br>
मार्कण्डेय उवाच<br>
इति निर्भत्सितस्तेन स राज्ञा मौलिनः सुतः । <br>
शशाप तं दुरात्मानं शूद्र एव भविष्यसि । । ९ <br>
प्रयास्यति क्षयं ब्रह्मन्यत्तेऽधीतं गुरोर्मुखात् । <br>
होमधेनुर्मम गुरोर्यदियं हिंसिता त्वया । । 109.१० <br>
एवं शप्तो नृपः क्रुद्धस्तच्छापपरिपीडितः । <br>
प्रतिशापपरो विप्र तोयं जग्राह पाणिना । । ११ <br>
सोऽपि राज्ञो विनाशाय कोपं चक्रे द्विजोत्तमः । <br>
तमभ्येत्य त्वरायुक्तो वारयामास वै पिता । । १२ <br>
वत्सालमलमत्यर्थं कोपेनातीव वैरिणा । <br>
ऐहिकामुष्मिकहितः शम एव द्विजन्मनाम् । । १३ <br>
कोपस्तपो नाशयति क्रुद्धो भ्रश्यत्यथायुषः । <br>
क्रुद्धस्य गलते ज्ञानं क्रुद्धश्चार्थाच्च हीयते । । १४ <br>
न धर्मः क्रोधशीलस्य नार्थं चाप्नोति रोषणः । <br>
नालं सुखाय कामास्ति कोपेनाविष्टचेतसाम् । । १५ <br>
यदि राज्ञा हता धेनुरियं विज्ञानिना सता । <br>
युक्तमत्र दयां कर्तुमात्मनो हितबोधिना । । १६ <br>
अथवाऽजानता धेनुरियं व्यापादिता मम । <br>
तत्कथं शापयोग्योऽयं दुष्टं नास्य मनो यतः । । १७ <br>
आत्मनो हितमन्विच्छन्बाधते योऽपरं नरः । <br>
कर्तव्या मूढविज्ञाने दया तत्र दयालुभिः । । १८ <br>
अज्ञानतः कृते दण्डं पातयन्ति बुधा यदि । <br>
बुधेभ्यस्तमहं मन्ये वरमज्ञानिनो नराः । । १९ <br>
नाद्य शापस्त्वया देयः पार्थिवस्यास्य पुत्रक । <br>
स्वकर्मणैव पतिता गौरेषा दुःखमृत्युना । । 109.२०<br>
मार्कण्डेय उवाच<br>
पृषध्रोऽपि मुनेः पुत्रं प्रणम्यानम्रकन्धरः । <br>
प्रसीदेति जगादोच्चैरज्ञानाद्घातितेति च ॥२ १ <br>
मया गवयबुद्ध्या गौरवध्या घातिता मुने । <br>
अज्ञानाद्धोमधेनुस्ते प्रसीद त्वं च नो मुने ॥२२ <br>
ऋषिपुत्र उवाच<br>
आजन्मनो महीपाल न मया व्याहतं मृषा । <br>
क्रोधश्चाद्य महाभाग नान्यथा मे कदाचन ॥२३ <br>
तन्नाहमेनं शक्नोमि शापं कर्तुं नृपान्न्यथा । <br>
यस्ते समुद्यतः शापो द्वितीयः स निवर्तितः ॥२४ <br>
इत्युक्तवन्तं तं बालमादाय स पिता ततः । <br>
जगाम स्वाश्रमं सोऽपि पृषध्रः शूद्रतामगात् ॥२५ <br>
इति श्रीमार्कण्डेयपुराणे वंशानुचरिते पृषध्रोपाख्याने नवाधिकशततमोऽध्यायः । १ ०९।<br>
110<br>
अथ दशाधिकशततमोऽध्यायः<br>
नाभागाख्यानवर्णनम्<br>
मार्कण्डेय उवाच<br>
कारुषाः क्षत्रियाः शूराः करुषस्याभवन्सुताः । <br>
ते तु सप्तशतं वीरास्तेभ्यश्चान्ये सहस्रशः ॥ १ <br>
दिष्टपुत्रस्तु नाभागः स्थितः प्रथमयौवने । <br>
ददर्श वैश्यतनयामतीव सुमनोहराम् ॥२ <br>
तस्यां संदृष्टमात्रायां मदनाक्षिप्तमानसः । <br>
बभूव भूपतनयो निःश्वासाक्षेपतत्परः ॥३<br>
तस्याः स गत्वा जनकं वव्रे तां वैश्यकन्यकाम् । <br>
ततोऽनङ्गपराधीनमनोवृत्तिं नृपात्मजम् । । ४ <br>
तं चाह स पिता तस्या राजपुत्रं कृताञ्जलिः । <br>
बिभ्यत्तस्य पितुर्विप्र प्रश्रयावनतं वचः । । ५ <br>
भवन्तो भूभुजो भृत्या वयं वः करदायकाः । <br>
कथं सम्बन्धमसमैरस्माभिरभिवाच्छसि । । ६ <br>
राजपुत्र उवाच<br>
साम्यं मानुषदेहस्य काममोहादिभिः कृतम् । <br>
तथापि काले तैरेव योज्यते मानुषं वपुः । । ७ <br>
तथैव चोपकाराय जायन्ते तस्य तान्यपि । <br>
अन्यानि चान्ये जीवन्ति भिन्नजातिमतां सताम् । । ८ <br>
तथान्यान्यप्ययोग्यानि योग्यतां यान्ति कालतः । <br>
योग्यान्ययोग्यतां यान्ति कालवश्या हि योग्यता । । ९ <br>
आप्याय्यते यच्छरीरमाहारादिभिरीप्सितैः । <br>
कालं ज्ञात्वा तथा भुक्तं तदेव परिशिष्यते । । 110.१० <br>
इत्थं ममैषाभिमता तनया दीयतां त्वया । <br>
अन्यथा मच्छरीरस्य विपत्तिरुपलक्ष्यते । । ११ <br>
वैश्य उवाच<br>
परतन्त्रा वयं त्वं च परतन्त्रो महीभुजः । <br>
पित्रा तेनाभ्यनुज्ञातस्त्वं गृहाण ददाम्यहम् । । १२ <br>
राजपुत्र उवाच<br>
प्रष्टव्या सर्वकार्येषु गुरवो गुरुवर्तिभिः । <br>
न त्वीदृशेष्वकार्येषु गुरूणां वाक्यगोचरः । । १३<br>
क्व मन्मथ कथालापो गुरूणां श्रवणं क्व च  । <br>
विरुद्धमेतदन्यत्र प्रष्टव्या गुरवो नृभिः । । १४ <br>
वैश्य उवाच<br>
एवमेतत्स्मरालापस्तवायं पृच्छ मा गुरुम् । <br>
अहं पृच्छामि नालापो मम कामकथाश्रयः । । १५ <br>
मार्कण्डेय उवाच<br>
इत्युक्तः सोऽभवन्मौनी राजपुत्रः स चापि तत् । <br>
तत्पित्रे सर्वमाचष्ट राजपुत्रस्य यन्मतम् । । १६ <br>
ततस्तस्य पिता विप्रानृचीकादीन्द्विजोत्तमान् । <br>
प्रवेश्य राजपुत्रं च यथाख्यानं न्यवेदयत् । । १७ <br>
निवेद्य च ततः प्राह मुनीनेवं व्यवस्थिते । <br>
यत्कर्तव्यं तदादेष्टुमर्हन्ति द्विजसत्तमाः । । १८ <br>
ऋषयः ऊचु<br>
राजपुत्रानुरागस्ते यद्यस्यां वैश्यसन्ततौ । <br>
तदस्तु धर्म एवैष किं तु न्यायक्रमेण सः । । १९ <br>
मूर्धाभिषिक्ततनयापाणिग्राहोत्सवः पुरा । <br>
भवत्वनन्तरं चेयं तव भार्या भविष्यति । । 110.२० <br>
एवं न दोषो भवति तथेमामुपभुञ्जतः । <br>
अन्यथाऽभ्येति ते जातिरुत्कृष्टा बालकानयात् । । २१ <br>
मार्कण्डेय उवाच<br>
इत्युक्तस्तदपास्येव वचस्तेषां महात्मनाम् । <br>
विनिष्क्रम्य गृहीत्वा तामुद्यतासिरथाब्रवीत् । । २२ <br>
राक्षसेन विवाहेन मया वैश्यसुता हृता । <br>
यस्य सामर्थ्यमत्रास्ति स एतां मोचयत्विति । । २३<br>
ततः स वैश्यस्तां दृष्ट्वा गृहीतां तनयां द्रुतम् । <br>
त्राहीति पितरं तस्य प्रययौ शरणं द्विज । । २४ <br>
ततस्तस्य पिता क्रुद्ध आदिदेश बलं महत् । <br>
हन्यतां हन्यतां दुष्टो नाभागो धर्मदूषकः । । २५ <br>
ततस्तद्युयुधे सैन्यं तेन भूभृत्सुतेन वै । <br>
कृतास्त्रेण तदास्त्रेण तत्प्राचुर्येण पातितम् । । २६ <br>
स श्रुत्वा निहतं सैन्यं राजपुत्रेण भूपतिः । <br>
स्वयमेव ययौ योद्धुं स्वसैन्यपरिवारितः । । २७ <br>
ततो युद्धमभूत्तस्य भूभुजः स्वसुतेन यत् । <br>
राजपुत्रेण शस्त्रास्त्रैस्तत्रातिशयितः पिता । । २८ <br>
ततोऽन्तरिक्षादागत्य परिव्राट् सहसा मुनिः । <br>
प्रत्युवाच महीपालं विरमस्वेति संयुगात् । । २९ <br>
त्वत्पुत्रस्य महाभाग विधर्मोऽयं महात्मनः । <br>
तवापि वैश्येन सह न युद्धं धर्मवन्नृप । । 110.३० <br>
ब्राह्मण्या ब्राह्मणः पूर्वं कुर्वन्दारपरिग्रहम् । <br>
ब्राह्मण्यात्सर्ववर्णेषु न हानिमुपगच्छति । । ३१ <br>
तथैव क्षत्रियसुतां क्षत्रियः पूर्वमुद्वहन् । <br>
इतरे च ततो राजंश्च्यवते न स्वधर्मतः । । ३२ <br>
पूर्वं वैश्यस्तथा वैश्यां पश्चाच्छूद्रकुलोद्भवाम् । <br>
न हीयते वैश्यकुलादयं न्यायः क्रमोदितः । । ३३ <br>
ब्राह्मणः क्षत्रिया वैश्याः सवर्णापाणिसंग्रहम् । <br>
अकृत्वाऽन्यभवापाणेः पतन्ति नृप संग्रहात् । । ३४ <br>
यस्या यस्या हि हीनाया कुरुते पाणिसंग्रहम् । <br>
अकृत्वा वर्णसयोगं सोऽपि तद्वर्णभाग्भवेत् । । ३५ <br>
सोऽयं वैश्यत्वमापन्नस्तव पुत्रः सुमन्दधीः । <br>
नास्याधिकारो युद्धाय क्षत्रियेण त्वया सह । । ३६ <br>
वयमेतन्न जानीमः कारणं नृपनन्दन । <br>
यथा भविष्यतीदं च निवर्त्त रणकर्मतः । । ३७ <br>
इति श्रीमार्कण्डेयपुराणे वंशानुचरिते नाभागाख्यानं नाम दशाधिकशततमोऽध्यायः । ११० ।<br>
<br>
</span>
</p>
</div>
<!-- 
NewPP limit report
Parsed by mw2431
Cached time: 20231020124735
Cache expiry: 1814400
Reduced expiry: false
Complications: []
CPU time usage: 0.015 seconds
Real time usage: 0.020 seconds
Preprocessor visited node count: 65/1000000
Post‐expand include size: 1379/2097152 bytes
Template argument size: 1294/2097152 bytes
Highest expansion depth: 4/100
Expensive parser function count: 0/500
Unstrip recursion depth: 1/20
Unstrip post‐expand size: 68039/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    2.271      1 फलकम्:Header
100.00%    2.271      1 -total
-->

<!-- Saved in parser cache with key sawikisource:pcache:idhash:60392-0!canonical and timestamp 20231020124735 and revision id 130432. Rendering was triggered because: page-view
 -->
