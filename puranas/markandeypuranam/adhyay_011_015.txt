<p><b><a href="/wiki/%E0%A4%AE%E0%A4%BE%E0%A4%B0%E0%A5%8D%E0%A4%95%E0%A4%A3%E0%A5%8D%E0%A4%A1%E0%A5%87%E0%A4%AF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D" title="मार्कण्डेयपुराणम्">मार्कण्डेयपुराणम्</a></b>
</p><p>एकादशोऽध्यायः
</p>
<dl><dt>पुत्र उवाच</dt></dl>
<p>निषेकं मानवं स्त्रीणां बीजं प्राप्तं रजस्यथ ।<br>
विमुक्तमात्रो नरकात् स्वर्गाद्वापि प्रपद्यते॥११.१॥<br>
</p><p>तेनाभिभूतं तत् स्थैर्यं याति बीजद्वयं पितः ।<br>
कललत्वं बुद्बुदत्वं ततः पेषित्वमेव च॥११.२॥<br>
</p><p>पेष्यां यथाणुबीजं स्यादह्कुरस्तद्वदुच्यते ।<br>
अङ्गानां च तथोत्पत्तिः पञ्चानामनुभागशः॥११.३॥<br>
</p><p>उपाङ्गान्यङ्गुली-नेत्र-नासास्य-श्रवणानि च ।<br>
प्ररोहं यान्ति चाङ्गेभ्यस्तद्वत् तेभ्यो नखादिकम्॥११.४॥<br>
</p><p>त्वचि रोमाणि जायन्ते केशाश्चैव ततः परम् ।<br>
समं समृद्धिमायाति तेनैवोद्भवकोषकम्॥११.५॥<br>
</p><p>नारिकेलफलं यद्वत् सकोषं वृद्धिमृच्छति ।<br>
तद्वत् प्रयात्यसौ वृद्धिं सकोषोऽधोमुखः स्थितः॥११.६॥<br>
</p><p>तले तु जानु-पार्श्वाभ्यां करौ न्यस्य स वर्धते ।<br>
अङ्गुष्ठो चोपरि न्यस्तौ जान्वोरग्रे तथाङ्गुली॥११.७॥<br>
</p><p>जानुपृष्ठे तथा नेत्रे जानुमध्ये च नासिका ।<br>
स्फिचौ पार्ष्णिद्वयस्थे च बाहुजङ्घे बहिः स्थिते॥११.८॥<br>
</p><p>एवं वृद्धिं क्रमाद्याति जन्तुः स्त्रीगर्भसंस्थितः ।<br>
अन्यसत्त्वोदरे जन्तोर्यथा रूपं तथा स्थितिः॥११.९॥<br>
</p><p>काठिन्यमग्निना याति भुक्तपीतेन जीवति ।<br>
पुण्यापुण्याश्रयमयी स्थितिर्जन्तोस्तथोदरे॥११.१०॥<br>
</p><p>नाडी चाप्यायनी नाम नाभ्यां तस्य निबध्यते ।<br>
स्त्रीणां तथान्त्रसुषिरे सा निबद्धोपजायते॥११.११॥<br>
</p><p>क्रामन्ति भुक्तपीतानि स्त्रीणां गर्भोदरे यथा ।<br>
तैराप्यायितदेहोऽसौ जन्तुर्वृद्धिमुपैति वै॥११.१२॥<br>
</p><p>स्मृतीस्तस्य प्रयान्त्यस्य बह्व्यः संसारभूमयः ।<br>
ततो निर्वेदमायाति पीड्यमान इतस्ततः॥११.१३॥<br>
</p><p>पुनर्नैवं करिष्यामि मुक्तमात्र इहोदरात् ।<br>
तथा तथा यतिष्यामि गर्भं नाप्स्याम्यहं यथा॥११.१४॥<br>
</p><p>इति चिन्तयते स्मृत्वा जन्मदुः खशतानि वै ।<br>
यानि पूर्वानुभूतानि दैवभूतानि यानि वै॥११.१५॥<br>
</p><p>ततः कालक्रमाज्जन्तुः परिवर्तत्यधोमुखः ।<br>
नवमे दशमे वापि मासि सज्जयते यतः॥११.१६॥<br>
</p><p>निष्क्रम्यमाणो वातेन प्राजापत्येन पीड्यते ।<br>
निष्क्राम्यते च विलपन् हृदि दुः खनिपीडितः॥११.१७॥<br>
</p><p>निष्क्रान्तश्चोदरान्मूर्च्छामसह्यां प्रतिपद्यते ।<br>
प्राप्नोति चेतनां चासौ वायुस्पर्शसमन्वितः॥११.१८॥<br>
</p><p>ततस्तं वैष्णवी माया समास्कन्दति मोहिनी ।<br>
तया विमोहितात्मासौ ज्ञानभ्रंशमवाप्नुते॥११.१९॥<br>
</p><p>भ्रष्टज्ञानो बालभावं ततो जन्तुः प्रपद्यते ।<br>
ततः कौमारकावस्थां यौवनं वृद्धतामपि॥११.२०॥<br>
</p><p>पुनश्च मरणं तद्वज्जन्म चाप्नोति मानवः ।<br>
ततः संसारचक्रेऽस्मिन् भ्राम्यते घटियन्त्रवत्॥११.२१॥<br>
</p><p>कदाचित् स्वर्गमाप्नोति कदाचिन्निरयं नरः ।<br>
नरकं चैव स्वर्गं च कदाचिच्च मृतोऽश्नुते॥११.२२॥<br>
</p><p>कदाचिदत्रैव पुनर्जातः स्वं कर्म सोऽश्नुते ।<br>
कदाचिद्भुक्तकर्मा च मृतः स्वल्पेन गच्छति॥११.२३॥<br>
</p><p>कदाचिदल्पैश्च ततो जायतेऽत्र शुभाशुभैः ।<br>
स्वर्लोके नरके चैव भुक्तप्रायो द्विजोत्तम॥११.२४॥<br>
</p><p>नरकेषु महद्दुः खमेतद् यत् स्वर्गवासिनः ।<br>
दृश्यन्ते तात मोदन्ते पात्यमानाश्च नारकाः॥११.२५॥<br>
</p><p>स्वर्गेऽपि दुः खमतुलं यदारोहणकालतः ।<br>
प्रभृत्यहं पतिष्यामीत्येतन्मनसि वर्तते॥११.२६॥<br>
</p><p>नारकांश्चैव संप्रेक्ष्य महद्दुः खमवाप्यते ।<br>
एतां गतिमहं गन्तेत्यहर्निशमनिर्वृतः॥११.२७॥<br>
</p><p>गर्भवासे महद्दुः खं जायमानस्य योनितः ।<br>
जातस्य बलाभावे च वृद्धत्वे दुः खमेव च॥११.२८॥<br>
</p><p>कामेर्ष्या-क्रोधसम्बन्धं यौवने चातिदुः सहम् ।<br>
दुः खप्राया वृद्धता च मरणे दुः खमुत्तमम्॥११.२९॥<br>
</p><p>कृष्णमाणस्य याम्यैश्च नरकेषु च पात्यतः ।<br>
पुनश्च गर्भो जन्माथ मरणं नरकस्तथा॥११.३०॥<br>
</p><p>एवं संसारचक्रेऽस्मिन् जन्तवो घटियन्त्रवत् ।<br>
भ्राम्यन्ते प्राकृतैर्बन्धैर्बद्ध्वा बाध्यन्ति चासकृत्॥११.३१॥<br>
</p><p>नास्ति तात&nbsp;! सुखं किञ्चिदत्र दुः खशताकुले ।<br>
तस्मान्मोक्षाय यतता कथं सेव्या मया त्रयी॥११.३२॥<br>
</p><p><br>
इति श्रीमार्कण्डेयपुराणेठपित्रापुत्रसंवादोऽ नाम एकादशोऽध्यायः
</p><p><br>
</p><p>द्वादशोऽध्यायः
</p>
<dl><dt>पितोवाच</dt></dl>
<p>साधु वत्स&nbsp;! त्वयाख्यातं संसारगहनं परम् ।<br>
ज्ञानप्रदानसम्भूतं समाश्रित्य महाफलम्॥१२.१॥<br>
</p><p>तत्र ते नरकाः सर्वे यथा वै रौरवस्तथा ।<br>
वर्णितास्तान् समाचक्ष्व विस्तरेण महामते॥१२.२॥<br>
</p><p><br>
</p>
<dl><dt>पुत्र उवाच</dt></dl>
<p>रौरवस्ते समाख्यातः प्रथमं नरको मया ।<br>
महारौरवसंज्ञं तु शृणुष्व नरकं पितः॥१२.३॥<br>
</p><p>योजनानां सहस्राणि सप्त पञ्च समन्ततः ।<br>
तत्र ताम्रमयी भूमिरधस्तस्य हुताशनः॥१२.४॥<br>
</p><p>तत्तापतप्ता सर्वाशा प्रोद्यदिन्दुसमप्रभा ।<br>
विभात्यतिमहारौद्रा दर्शनस्पर्शनादिषु॥१२.५॥<br>
</p><p>तस्यां बद्धः कराभ्याञ्च पद्भ्याञ्चैव यमानुगैः ।<br>
मुच्यते पापकृन्मध्ये लुठमानः स गच्छति॥१२.६॥<br>
</p><p>काकैर्वकैर्वृकोलूकैर्वृश्चिकैर्मशकैस्तथा ।<br>
भक्ष्यमाणस्तथा गृध्रैर्द्रुतं मार्गे विकृष्यते॥१२.७॥<br>
</p><p>दह्यमानः पितर्मातर्भ्रातस्तातेति चाकुलः ।<br>
वदत्यसकृदुद्विग्नो न शान्तिमधिगच्छति॥१२.८॥<br>
</p><p>एवं तस्मान्नरैमर्मोक्षो ह्यतिक्रान्तैरवाप्यते ।<br>
वर्षायुतायुतैः पापं यैः कृतं दुष्टबुद्धिभिः॥१२.९॥<br>
</p><p>तथान्यस्तु तमो नाम सोऽतिशीतः स्वभावतः ।<br>
महारौरववद् दीर्घस्तथा स तमसा वृतः॥१२.१०॥<br>
</p><p>शीतार्तास्तत्र धावन्तो नरास्तमसि दारुणे ।<br>
परस्परं समासाद्य परिरभ्याश्रयन्ति च॥१२.११॥<br>
</p><p>दन्तास्तेषाञ्च भज्यन्ते शीतार्तिपरिकम्पिताः ।<br>
क्षुत्तृष्णाप्रबलास्तत्र तथैवान्येऽप्युपद्रवाः॥१२.१२॥<br>
</p><p>हिमखण्डवहो वायुर्भिनत्त्यस्थीनि दारुणः ।<br>
मज्जासृग्गलितं तस्मादश्नुवन्ति क्षुधान्विताः॥१२.१३॥<br>
</p><p>लेलिह्यमाना भ्राम्यन्ते परस्परसमागमे ।<br>
एवं तत्रापि सुमहान् क्लेशस्तमसि मानवैः॥१२.१४॥<br>
</p><p>प्राप्यते ब्राह्मणश्रेष्ठ यावद्दुष्कृतसंक्षयः ।<br>
निकृन्तन इति ख्यातस्ततोऽन्यो नरकोत्तमः॥१२.१५॥<br>
</p><p>तस्मिन् कुलालचक्राणि भ्राम्यन्त्यविरतं पितः ।<br>
तेष्वारोप्य निकृत्यन्ते कालसूत्रेण मानवाः॥१२.१६॥<br>
</p><p>यमानुगाङ्गुलिस्थेन आपादतलमस्तकम् ।<br>
न चैषां जीवितभ्रंशो जायते द्विजसत्तम॥१२.१७॥<br>
</p><p>छिन्नानि तेषां शतशः खण्डान्यैक्यं व्रजन्ति च ।<br>
एवं वर्षसहस्राणि छिद्यन्ते पापकर्मिणः॥१२.१८॥<br>
</p><p>तावद् यावदशेषं वै तत्पापं हि क्षयं गतम् ।<br>
अप्रतिष्ठञ्च नरकं शृणुष्व गदतो मम॥१२.१९॥<br>
</p><p>अत्रस्थैर्नारकैर्दुः खमसह्यमनुभूयते ।<br>
तान्येव यत्र चक्राणि घटीयन्त्राणि चान्यतः॥१२.२०॥<br>
</p><p>दुः खस्य हेतुभूतानि पापकर्मकृतां नृणाम् ।<br>
चक्रेष्वारोपिताः केचिद् भ्राम्यन्ते तत्र मानवाः॥१२.२१॥<br>
</p><p>यावद्वर्षसहस्राणि न तेषां स्थितिरन्तरा ।<br>
घटीयन्त्रेषु चैवान्यो बद्धस्तोये यथा घटी॥१२.२२॥<br>
</p><p>भ्राम्यन्ते मानवा रक्तमुदिगरन्तः पुनः पुनः ।<br>
अस्त्रैर्मुखविनिष्क्रान्तैः नेत्रैरश्रुविलम्बिभिः॥१२.२३॥<br>
</p><p>दुः खानि ते प्राप्नुवन्ति यान्यसह्यानि जन्तुभिः ।<br>
असिपत्रवनं नाम नरकं शृणु चापरम्॥१२.२४॥<br>
</p><p>योजनानां सहस्रं यो ज्वलदग्न्यास्तृतावनिः ।<br>
तप्ताः सूर्यकरैश्चण्डैर्यत्रातीव सुदारुणैः॥१२.२५॥<br>
</p><p>प्रपतन्ति सदा तत्र प्राणिनो नरकौकसः ।<br>
तन्मध्ये च वनं रम्यं स्निग्धपत्रं विभाव्यते॥१२.२६॥<br>
</p><p>पत्राणि तत्र खङ्गानां फलानि द्विजसत्तमम् ।<br>
श्वानश्च तत्र सबलाः स्वनन्त्ययुतशोभिताः॥१२.२७॥<br>
</p><p>महावक्त्रा महादंष्ट्रा व्याघ्रा इव भयानकाः ।<br>
ततस्तद्वनमालोक्य शिशिरच्छायमग्रतः॥१२.२८॥<br>
</p><p>प्रयान्ति प्राणिनस्तत्र तीव्रतृट्परिपीडिताः ।<br>
हा मातर्हा तात&nbsp;! इति क्रान्दन्तोऽतीव दुः खिता॥१२.२९॥<br>
</p><p>दह्यमानाङ्घ्रयुगला धरणीस्थेन वह्निना ।<br>
तेषां गतानां तत्रासिपत्रपाती समीरणः॥१२.३०॥<br>
</p><p>प्रवाति तेन पात्यन्ते तेषां खड्गान्यथोपरि ।<br>
ततः पतन्ति ते भूमौ ज्वलत्पवकसञ्चये॥१२.३१॥<br>
</p><p>लेलिह्यमाने चान्यत्र व्याप्ताशेषमहीतले ।<br>
सारमेयास्ततः शीघ्रं शातयन्ति शरीरतः॥१२.३२॥<br>
</p><p>तेषामङ्गानि रुदतामनेकान्यतिभीषणाः ।<br>
असिपत्रवनं तात&nbsp;! मयैतत् कीर्तितं तव॥१२.३३॥<br>
</p><p>अतः परं भीमतरं तप्तकुम्भं निबोध मे ।<br>
समन्ततस्तप्तकुम्भा वह्निज्वालासमावृताः॥१२.३४॥<br>
</p><p>ज्वलदग्निचयोद्वृत्ततैलायश्चूर्णपूरिताः ।<br>
तेषु दुष्कृतकर्माणो याम्यैः क्षिप्ता ह्यधोमुखाः॥१२.३५॥<br>
</p><p>क्वाथ्यन्ते विस्फुटद्गात्र-गलन्मज्जजलाविलाः ।<br>
स्फुरत्कपालनेत्रास्थिच्छिद्यमाना विभीषणैः॥१२.३६॥<br>
</p><p>गृध्रैरुत्पाट्य मुच्यन्ते पुनस्तेष्वेव वेगितैः ।<br>
पुनः सिमसिमायन्ते तैलेनैक्यं व्रजन्ति च॥१२.३७॥<br>
</p><p>द्रवीभूतैः शिरोगात्र-स्नायु-मांस-त्वगस्थिभिः ।<br>
ततो याम्यैर्नरैराशु दर्व्या घट्टनघट्टिताः॥१२.३८॥<br>
</p><p>कृतावर्ते महातैले मथ्यन्ते पापकर्मिणः ।<br>
एष ते विस्तरेणोक्तस्तप्तकुम्भो मया पितः॥१२.३९॥<br>
</p><p><br>
इति श्रीमार्कण्डेयपुराणे पिताः पुत्रसंवादे महारौरवादिनरकाख्यानं नाम द्वादशोऽध्यायः
</p><p><br>
</p><p>त्रयोदशोऽध्यायः
</p>
<dl><dt>पुत्र उवाच</dt></dl>
<p>अहं वैश्यकुले जातो जन्मन्यस्मात्तु सप्तमे ।<br>
समतीते गवां रोधं निपाने कृतवान् पुरा॥१३.१॥<br>
</p><p>विपाकात् कर्मणस्तस्य नरकं भृशदारुणम् ।<br>
सम्प्राप्तोऽग्निशिखाघोरमयोमुखखगाकुलम्॥१३.२॥<br>
</p><p>यन्त्रपीडनगात्रासृक्-प्रवाहोद्भूतकर्दमम् ।<br>
विशस्यमानदुष्कर्मि-तन्निपातरवाकुलम्॥१३.३॥<br>
</p><p>पात्यमानस्य मे तत्र साग्रं वर्षशतं गतम् ।<br>
महातापार्तितप्तस्य तृष्णादाहान्वितस्य च॥१३.४॥<br>
</p><p>तत्राह्लादकरः सद्यः पवनः सुखशीतलः ।<br>
करम्भ-बालुकाकुम्भ-मध्यस्थो मे समागतः॥१३.५॥<br>
</p><p>तत्सम्पर्कादशेषाणां नाभवद्यातना नृणाम् ।<br>
मम चापि यथा स्वर्गे स्वर्गिणां निर्वृतिः परा॥१३.६॥<br>
</p><p>किमेतदिति चाह्लाद-विस्तारस्तिमितेक्षणैः ।<br>
दृष्टमस्माभिरासन्नं नररत्नमनत्तमम्॥१३.७॥<br>
</p><p>याम्यश्च पुरुषो घोरो दण्डहस्तोऽशनिप्रभः ।<br>
पुरतो दर्शयन् मार्गमिति एहीति वगथ॥१३.८॥<br>
</p><p>पुरुषः स तदा दृष्ट्वा यातनाशतसंकुलम् ।<br>
नरकं प्राह तं याम्यं किङ्करं कृपयान्वितः॥१३.९॥<br>
</p><p><br>
</p>
<dl><dt>पुरुष उवाच</dt></dl>
<p>भो याम्यपुरुषाचक्ष्व किं मया दुष्कृतं कृतम् ।<br>
येनेदं यातनाभीम् प्राप्तोऽस्मि नरकं परम्॥१३.१०॥<br>
</p><p>विपश्चिदिति विख्यातो जनकानामहं कुले ।<br>
जातो विदेहविषये सम्यङ्मनुजपालकः॥१३.११॥<br>
</p><p>यज्ञैर्मयेष्टं बहुभिर्धर्मतः पालिता मही ।<br>
नोत्सृष्टश्चैव संग्रामो नातिथिर्विमुखो गतः॥१३.१२॥<br>
</p><p>पितृ-देवर्षि-भृत्याश्च न चापचरिता मया ।<br>
कृता स्पृहा च न मया परस्त्रीविभवादिषु॥१३.१३॥<br>
</p><p>पर्वकालेषु पितरस्तिथिकालेषु देवताः ।<br>
पुरुषं स्वयमायान्ति निपानमिव धेनवः॥१३.१४॥<br>
</p><p>यतस्ते विमुखा यान्ति निश्वस्य गृहमेधिनः ।<br>
तस्मादिष्टश्च पूर्तश्च धमौ द्वावपि नश्यतः॥१३.१५॥<br>
</p><p>पितृनिश्वासविध्वस्तं सप्तजन्मार्जितं शुभम् ।<br>
त्रिजन्मप्रभवं दैवो निश्वासो हन्त्यसंशयम्॥१३.१६॥<br>
</p><p>तस्माद् दैवे च पित्र्ये च नित्यमेवोद्यतोऽभवम् ।<br>
सोऽहं कथमिमं प्राप्तो नरङ्क भृशदारुणम्॥१३.१७॥<br>
</p><p><br>
इति श्रीमार्कण्डेयपुराणे पिता-पुत्रसंवादो नाम त्रयोदशोऽध्यायः
</p><p><br>
</p><p>चतुर्दशोऽध्यायः
</p>
<dl><dt>पुत्र उवाच</dt></dl>
<p>इति पृष्टस्तदा तेन शृण्वतां नो महात्मना ।<br>
उवाच पुरुषो याम्यो घोरोऽपि प्रसृतं वचः॥१४.१॥<br>
</p><p><br>
</p>
<dl><dt>यमकिङ्कर उवाच</dt></dl>
<p>महाराज&nbsp;! यथात्थ त्वं तथैतन्नात्र संशयः ।<br>
किन्तु स्वल्पं कृतं पापं भवता स्मारयामि तत्॥१४.२॥<br>
</p><p>वैदर्भो तव या पत्नी पीवरी नाम नामतः ।<br>
ऋतुमत्या ऋतुर्वन्ध्यस्त्वया तस्याः कृतः पुरा॥१४.३॥<br>
</p><p>शुशोभनायां कैकेय्यामासक्तेन ततो भवान् ।<br>
ऋतुव्यतिक्रमात् प्राप्तो नरकं घोरमीदृशम्॥१४.४॥<br>
</p><p>होमकाले यथा वह्निराज्यपातमवेक्षते ।<br>
ऋतौ प्रजापतिस्तद्वद् बीजपातमवेक्षते॥१४.५॥<br>
</p><p>यस्तमुल्लङ्घ्य धर्मात्मा कामेष्वासक्तिमान् भवेत् ।<br>
स तु पित्र्यादृणात् पापमवाप्य नरकं पतेत्॥१४.६॥<br>
</p><p>एतावदेव ते पापं नान्यत् किञ्चन विद्यते ।<br>
तदेहि गच्छ पुण्यानामुपभोगाय पार्थिव॥१४.७॥<br>
</p><p><br>
</p>
<dl><dt>राजोवाच</dt></dl>
<p>यास्यामि देवानुचर यत्र त्वं मां नयिष्यसि ।<br>
किञ्चित् पृच्छामि तन्मे त्वं यथावद्वक्तुमर्हसि॥१४.८॥<br>
</p><p>वज्रतुण्डास्त्वमी काकाः पुंसां नयनहारिणः ।<br>
पुनः पुनश्च नेत्राणि तद्वदेषां भवन्ति हि॥१४.९॥<br>
</p><p>किं कर्म कृतवन्तश्च कथयैतज्जुगुप्सितम् ।<br>
हरन्त्येषां तथा जिह्वां जायमानां पुनर्नवाम्॥१४.१०॥<br>
</p><p>परपत्रेण पाट्यन्ते कस्मादेतेऽतिदुः खिताः ।<br>
करम्भवालुकास्वेते पच्यन्ते तैलगोचराः॥१४.११॥<br>
</p><p>अयोमुखैः खगैश्चैते कृष्यन्ते किंविधा वद ।<br>
विश्र्लिष्टदेहबन्धार्ति-महारावविराविणः॥१४.१२॥<br>
</p><p>अयश्चञ्चुनिपातेन सर्वाङ्गक्षतदुः खिताः ।<br>
किमेतेऽनिष्टकर्तारस्तुद्यन्तेऽहर्निशं नराः॥१४.१३॥<br>
</p><p>एताश्चान्याश्च दृश्यन्ते यातनाः पापकर्मिणाम् ।<br>
येन कर्मविपाकेण तन्ममाशेषतो वद॥१४.१४॥<br>
</p><p><br>
</p>
<dl><dt>यमकिङ्कर उवाच</dt></dl>
<p>यन्मां पृच्छसि भूपाल&nbsp;! पापकर्मफलोदयम् ।<br>
तत् तेऽहं सम्प्रवक्ष्यामि संक्षेपेण यथातथम्॥१४.१५॥<br>
</p><p>पुण्यापुण्ये हि पुरुषः पर्यायेण समश्नते ।<br>
भुञ्जतश्च क्षयं याति पापं पुण्यमथापि वा॥१४.१६॥<br>
</p><p>न तु भोगादृते पुण्यं किञ्चिद्वा कर्म मानवम् ।<br>
पापकं वा पुनात्याशु क्षयो भोगात् प्रजायते॥१४.१७॥<br>
</p><p>परित्यजति भोगाच्च पुण्यापुण्ये निबोध मे ।<br>
दुर्भिक्षादेव दुर्भिक्षं क्लेशात् क्लेशं भयाद्भयम्॥१४.१८॥<br>
</p><p>मृतेभ्यः प्रमृता यान्ति दरिद्राः पापकर्मिणः ।<br>
गतिं नानाविधां यान्ति जन्तवः कर्मबन्धनात्॥१४.१९॥<br>
</p><p>उत्सवादुत्सवं यान्ति स्वर्गात् स्वर्गं सुखात् सुखम् ।<br>
श्रद्धधानाश्च शान्ताश्च धनदाः शुभकारिणः॥१४.२०॥<br>
</p><p>व्यालकुञ्जरदुर्गाणि सर्पचौरभयानि तु ।<br>
हताः पापेन गच्छन्ति पापिनः किमतः परम्॥१४.२१॥<br>
</p><p>अनेकशतसाहस्त्र-जन्मसंचयसञ्चितम् ।<br>
पुण्यापुण्यं नृणां तद्वत् सुखदुः खाङ्कुरोद्भवम्॥१४.२३॥<br>
</p><p>यथा बीजं हि भूपाल&nbsp;! पयांसि समवेक्षते ।<br>
पुण्यापुण्ये तथा कालदेशान्यकर्मकारकम्॥१४.२४॥<br>
</p><p>स्वल्पं पापं कृतं पुंसा देशकालोपपादितम् ।<br>
पादन्यासकृतं दुः खं कण्टकोत्थं प्रयच्छति॥१४.२५॥<br>
</p><p>तत् प्रभूततरं स्थूलं शूलकीलकसम्भवम् ।<br>
दुः खं यच्छति तद्वच्च शिरोरोगादि दुः सहम्॥१४.२६॥<br>
</p><p>अपथ्याशनशीतोष्ण-श्रमतापादिकारकम् ।<br>
तथान्योऽन्यमपेक्षन्ते पापानि फलसङ्गमे॥१४.२७॥<br>
</p><p>एवं महान्ति पापानि दीर्घरोगादिविक्रियाम् ।<br>
तद्वच्छस्त्राग्निकृच्छ्रार्ति-बन्धनादिफलाय वै॥१४.२८॥<br>
</p><p>स्वल्पं पुण्यं शुभं गन्धं हेलया सम्प्रयच्छिति ।<br>
स्पर्श वाप्यथवा शब्दं रसं रूपमथापि वा॥१४.२९॥<br>
</p><p>चिराद् गुरुतरं तद्वन्महान्तमपि कालजम् ।<br>
एवञ्च सुखदुः खानि पुण्यापुण्योद्भवानि वै॥१४.३०॥<br>
</p><p>भुञ्जानोऽनेकसंसार-सम्भवानीह तिष्ठति ।<br>
जाति देशावरुद्धानि ज्ञानाज्ञानफलानि च॥१४.३१॥<br>
</p><p>तिष्णन्ति तत्र युक्तानि लिङ्गमात्रेण चात्मनि ।<br>
वपुषा मनसा वाचा न कदाचित् क्वचिन्नरः॥१४.३२॥<br>
</p><p>अकुर्वन् पापकं कर्म पुण्यं वाप्यवतिष्ठते ।<br>
यद् यत् प्राप्नोति पुरुषो दुः खं सुखमथापि वा॥१४.३३॥<br>
</p><p>प्रभूतमथवा स्वल्पं विक्रियाकारि चेतसः ।<br>
तावता तस्य पुण्यं वा पापं वाप्यथ चेतरत्॥१४.३४॥<br>
</p><p>उपभोगात् क्षयं याति भुज्यमानमिवाशनम् ।<br>
एवमेते महापापं यातनाभिरहर्निशम्॥१४.३५॥<br>
</p><p>क्षपयन्ति नरा घोरं नरकान्तर्विवर्तिनः ।<br>
तथैव राजन्&nbsp;! पुण्यानि स्वर्गलोकेऽमरैः सह॥१४.३६॥<br>
</p><p>गन्धर्वसिद्धाप्सरसां गीताद्यैरुपभुञ्जते ।<br>
देवत्वे मानुषत्वे च तिर्यक्त्वे च शुभाशुभम्॥१४.३७॥<br>
</p><p>पुण्यपापोद्भवं भुङ्क्ते सुखदुः खोपलक्षणम् ।<br>
यद् त्वं पृच्छसि मां राजन्&nbsp;! यातनाः पापकर्मिणाम् ।<br>
केन केनेति पापेन तत् ते वक्ष्याम्यशेषतः॥१४.३८॥<br>
</p><p>दुष्टेन चक्षुषा दृष्टाः परदारा नराधमैः ।<br>
मानसेन च दुष्टेन परद्रव्यञ्च सस्पृहैः॥१४.३९॥<br>
</p><p>वज्रतुण्डाः खगास्तेषां हरन्त्येते विलोचने ।<br>
पुनः पुनश्च सम्भूतिरक्ष्णोरेषां भवत्यथ॥१४.४०॥<br>
</p><p>यावतोऽक्षिनिमेषांस्तु पापमेभिर्नृभिः कृतम् ।<br>
तावद्वर्षसहस्राणि नेत्रात्ति प्राप्नुवन्त्युत॥१४.४१॥<br>
</p><p>असच्छास्त्रोपदेशास्तु यैर्दत्ता यैश्च मन्त्रिताः ।<br>
सम्यग्दृष्टेर्विनाशाय रिपूणामपि मानवैः॥१४.४२॥<br>
</p><p>यैः शास्त्रमन्यथा प्रोक्तं यैरसद्वागुदाहृता ।<br>
वेददेवद्विजातीनां गुरोर्निन्दा च यैः कृता॥१४.४३॥<br>
</p><p>हरन्ति तेषां जिह्वाश्च जायमानाः पुनः पुनः ।<br>
तावतो वत्सरानेते वज्रतुण्डाः सदारुणाः॥१४.४४॥<br>
</p><p>मित्रभेदं तथा पित्रा पुत्रस्य स्वजनस्य च ।<br>
याज्योपाध्याययोर्मात्रा सुतस्य सहचारिणः॥१४.४५॥<br>
</p><p>भार्यापत्योश्च ये केचिद् भेदं चक्रुर्नराधमाः ।<br>
त हमे पश्य पाट्यन्ते करपत्रेण पार्थिव॥१४.४६॥<br>
</p><p>परोपतापका ये च ये चाह्लादनिषेधकाः ।<br>
तालवृन्तानिलस्थान-चन्दनोशीरहारिणः॥१४.४७॥<br>
</p><p>प्राणान्तिकं ददुस्तापमदुष्टानाञ्च येऽधमाः ।<br>
करम्भवालुकासंस्थास्त इमे पापभागिनः॥१४.४८॥<br>
</p><p>भुङ्क्ते श्राद्धन्तु योऽन्यस्य नरोऽन्येन निमन्त्रितः ।<br>
दैवे वाप्यथवा पित्र्ये स द्विधा कृष्यते खगैः॥१४.४९॥<br>
</p><p>मर्माणि यस्तु साधूनामसद्वाग्भिर्निकृन्तति ।<br>
तमिमे तुदमानास्तु खगास्तिष्ठन्त्यवारिता॥१४.५०॥<br>
</p><p>यः करोति च पैशुन्यमन्यवागन्यथामतिः ।<br>
पाट्यते हि द्विधा जिह्वा तस्येत्थं निशितैः क्षुरैः॥१४.५१॥<br>
</p><p>माता-पित्रोर्गुरूणाञ्च येऽवज्ञां चक्रुरुद्धताः ।<br>
त इमे पूयविण्मूत्र-गर्ते मज्जन्त्यधोमुखाः॥१४.५२॥<br>
</p><p>देवतातिथिभूतेषु भृत्येष्वभ्यागतेषु च ।<br>
अभुक्तवत्सु येऽश्नन्ति तद्वत् पित्रग्निपक्षिषु॥१४.५३॥<br>
</p><p>दुष्टास्ते पूयनिर्यास-भुजः सूचीमुखास्तु ते ।<br>
जायन्ते गिरिवर्ष्माणः पश्यैते यादृशा नराः॥१४.५४॥<br>
</p><p>एकपङ्क्त्या तु ये विप्रमथवेतरवर्णजम् ।<br>
विषमं बोजयन्तीह विड्भुजस्त इमे यथा॥१४.५५॥<br>
</p><p>एकसार्थप्रयातं ये निः स्वमर्थार्थिनं नरम् ।<br>
अपास्य स्वान्नमश्नन्ति त इमे श्लेष्मभोजिनः॥१४.५६॥<br>
</p><p>गोबाह्मणाग्नयः स्पृष्टा यैरुच्छिष्टैर्नरेश्वर ।<br>
तेषामेतेऽग्निकुम्भेषु लेलिह्यन्त्याहिताः कराः॥१४.५७॥<br>
</p><p>सूर्येन्दुतारका दृष्टा यैरुच्छिष्टैस्तु कामतः ।<br>
तेषां याम्यैर्नरैर्नेत्रे न्यस्तो वह्निः समेध्यते॥१४.५८॥<br>
</p><p>गावोऽग्निर्जननी विप्रोज्येष्ठभ्राता पिता स्वसा ।<br>
जामयो गुरवो वृद्धा यैः स्पृष्टास्तु पदा नृभिः॥१४.५९॥<br>
</p><p>बद्धाङ्घ्रयस्ते निगडैलौहैरग्निप्रतापितैः ।<br>
अङ्गारराशिमध्यस्थास्तिष्ठन्त्याजानुदाहिनः॥१४.६०॥<br>
</p><p>पायसं कृशरं छागो देवान्नानि च यानि वै ।<br>
भुक्तानि यैरसंस्कृत्य तेषां नेत्राणि पापिनाम्॥१४.६१॥<br>
</p><p>निपातितानां भूपृष्ठे उद्वृत्ताक्षि निरीक्षताम् ।<br>
सन्दंशैः पश्य कृष्यन्ते नरैर्याम्यैर्मुखात् ततः॥१४.६२॥<br>
</p><p>गुरु-देव-द्विजातीनां वेदानाञ्च नराधमैः ।<br>
निन्दा निशामिता यैश्च पापानामभिनन्दताम्॥१४.६३॥<br>
</p><p>तेषामयोमयान् कीलानग्निवर्षान् पुनः पुनः ।<br>
कर्णेषु प्रेरयन्त्येते याम्या विलपतामपि॥१४.६४॥<br>
</p><p>यैः प्रपा-देवविप्रौको-देवालयसभाः शुभाः ।<br>
भङ्क्त्वा विध्वंसमानीताः क्रोधलोभानुवर्तिभिः॥१४.६५॥<br>
</p><p>तेषामेतैः शितैः शस्त्रैर्मुहुर्विलपतां त्वचः ।<br>
पृथक् कुर्वन्ति वै याम्याः शरीरादतिदारुणाः॥१४.६६॥<br>
</p><p>गोब्राह्मणार्कमार्गेषु येऽवमेहन्ति मानवाः ।<br>
तेषामेतानि कृष्यन्ते गुदेनान्त्राणि वायसैः॥१४.६७॥<br>
</p><p>दत्त्वा कन्यां च एकस्मै द्वितीयाय प्रयच्छति ।<br>
स त्वेवं नैकधाच्छिन्नः क्षारनद्यां प्रवाह्यते॥१४.६८॥<br>
</p><p>स्वपोषणपरो यस्तु परित्यजति मानवः ।<br>
पुत्र-भृत्य-कलत्रादि-बन्धुवर्गमकिञ्चिनम्॥१४.६९॥<br>
</p><p>दुर्भिक्षे सम्भ्रमे वापि सोऽप्येवं यमकिङ्करैः ।<br>
उत्कृत्य दत्तानि मुखे स्वमांसान्यश्नुते क्षुधा॥१४.७०॥<br>
</p><p>शरणागतान् यस्त्यजति लोभाद् वृत्त्युपजीविनः ।<br>
सोऽप्येवं यन्त्रपीडाभिः पीड्यते यमकिङ्करैः॥१४.७१॥<br>
</p><p>सुकृतं ये प्रयच्छन्ति यावज्जन्म कृतं नराः ।<br>
ते पिष्यन्ते शिलापेषैर्यथैते पापकर्मिणः॥१४.७२॥<br>
</p><p>न्यासापहारिणो बद्धाः सर्वगात्रेषु बन्धनैः ।<br>
कृमिवृश्चिककाकोलैर्भुज्यन्तेऽहर्निशं नराः॥१४.७३॥<br>
</p><p>क्षुत्क्षामास्तृट्पतज्जिह्वा-तालवो वेदनातुराः ।<br>
दिवामैथुनिनः पापाः परदारभुजश्च ये॥१४.७४॥<br>
</p><p>तथैव कण्टकैर्देर्घैरायसैः पश्य शाल्मलिम् ।<br>
आरोपिता विभिन्नाङ्गाः प्रभूतासृक्स्त्रवाविलाः॥१४.७५॥<br>
</p><p>मूषायामपि पश्यैतान् नाश्यमानान् यमानुगैः ।<br>
पुरुषैः पुरुषाव्याघ्र&nbsp;! परदारावमर्षिणः॥१४.७६॥<br>
</p><p>उपाद्यायमधः कृत्वा स्तब्धो योऽध्ययनं नरः ।<br>
गृह्णाति शिल्पमथवा सोऽप्येवं शिरसा शिलाम्॥१४.७७॥<br>
</p><p>बिभ्रत् क्लेशमवाप्नोति जनमार्गेऽतिपीडितः ।<br>
क्षुत्क्षामोऽहर्निशं भारपीडाव्यथितमस्तकः॥१४.७८॥<br>
</p><p>मूत्र-श्लेष्म-पूरीषाणि यैरुत्सृष्टानि वारिणि ।<br>
त इमे श्लेष्मविण्मूत्र-दुर्गन्धं नरकं गताः॥१४.७९॥<br>
</p><p>परस्परञ्च मांसानि भक्ष्यन्ति क्षुधान्विताः ।<br>
भुक्तं नातिथ्यविधिना पूर्वमेभैः परस्परम्॥१४.८०॥<br>
</p><p>अपविद्धास्तु यैर्वेदा वहनयश्चाहिताग्निभिः ।<br>
त इमे शालशृङ्गाग्रात् पात्यन्तेऽधः पुनः पुनः॥१४.८१॥<br>
</p><p>पुनर्भूपतयो जीर्णा यावज्जीवन्ति ये नराः ।<br>
इमे कृमित्वमापन्ना भक्ष्यन्तेऽत्र पिपीलिकैः॥१४.८२॥<br>
</p><p>पतितप्रतिग्रहादानाद्यजनान्नित्यसेवनात् ।<br>
पाषाणमध्यकीटत्वं नरः सततमश्नुते॥१४.८३॥<br>
</p><p>पश्यतो भृत्यवर्गस्य मित्राणामतिथेस्तथा ।<br>
एको मिष्टान्नभुग् भुङ्क्ते ज्वलदङ्गारसञ्चयम्॥१४.८४॥<br>
</p><p>वृकैर्भयङ्करैः पृष्ठं नित्यमस्योपभुज्यते ।<br>
पृष्ठमांसं नृपैतेन यतो लोकस्य भक्षितम्॥१४.८५॥<br>
</p><p>अन्धोऽथ बधिरो मूको भ्राम्यतेऽयं क्षुधातुरः ।<br>
अकृतज्ञोऽधमः पुंसामुपकारेषु वर्तताम्॥१४.८६॥<br>
</p><p>अयं कृतघ्रो मित्राणामपकारी सुदुर्मतिः ।<br>
तत्पकुम्भे निपतति ततो यास्यति पेषणम्॥१४.८७॥<br>
</p><p>करम्भवालुकां तस्मात् ततो यन्त्रानपीडनम् ।<br>
असिपत्रवनं तस्मात् करपत्रेण पाटनम्॥१४.८८॥<br>
</p><p>कालसूत्रे तथा छेदमनेकाश्चैव यातनाः ।<br>
प्राप्य निष्कृतिमेतस्मान्न वेद्मि कथमेष्यति॥१४.८९॥<br>
</p><p>श्राद्धसङ्गतिनो विप्राः समुत्पत्य परस्परम् ।<br>
दुष्टा हि निः सृतं फेनं सर्वाङ्गेभ्यः पिबन्ति वै॥१४.९०॥<br>
</p><p>सुवर्णस्तेयी विप्रघ्रः सुरापी गुरुतल्पगः ।<br>
अधश्चोर्ध्वञ्च दीप्ताग्नौ दह्यमानाः समन्ततः॥१४.९१॥<br>
</p><p>तिष्ठन्त्यब्दसहस्राणि सुबहूनि ततः पुनः ।<br>
जायन्ते मानवाः कुष्ठ-क्षयरोगादिचिह्नताः॥१४.९२॥<br>
</p><p>मृताः पुनश्च नरकं पुनर्जाताश्च तादृशम् ।<br>
व्याधिमृच्छन्ति कल्पान्तपरिमाणं नराधिप॥१४.९३॥<br>
</p><p>गोघ्रो न्यूरतरं याति नरकेऽथ त्रिजन्मनि ।<br>
तथोपपातकानाञ्च सर्वेषामिति निश्चयः॥१४.९४॥<br>
</p><p>नरकप्रच्युता यानि यैर्यैर्विहितपातकैः ।<br>
प्रयान्ति योनिजातानि तन्मे निगदतः शृणु॥१४.९५॥<br>
</p><p><br>
इति श्रीमार्कण्डेयपुराणे जडोपाख्याने यमकिङ्करसंवादो नाम चतुर्दशोऽध्यायः
</p><p><br>
</p><p>पञ्चदशोऽध्यायः
</p>
<dl><dt>यमकिङ्कर उवाच</dt></dl>
<p>पतितात् प्रतिगृह्यार्थं खरयोनिं व्रजेद् द्विजः ।<br>
नरकात् प्रतिमुक्तस्तु कृमिः पतितयाजकः॥१५.१॥<br>
</p><p>उपाध्यायव्यलीकन्तु कृत्वा श्वा भवति द्विजः ।<br>
तज्जायां मनसावाञ्छन् तद्द्रव्यञ्चाप्यसंशयम्॥१५.२॥<br>
</p><p>गर्दभो जायते जन्तुः पित्रोश्चाप्यवमानकः ।<br>
मातापितरावाक्रुश्य शारिका सम्प्रजायते॥१५.३॥<br>
</p><p>भ्रातुः पत्न्यवमन्ता च कपोतत्वं प्रपद्यते ।<br>
तामेव पीडयित्वा तु कच्छपत्वं प्रपद्यते॥१५.४॥<br>
</p><p>भर्तृपिण्डमुपाश्नन् यस्तदिष्टं न निषेवते ।<br>
सोऽपि मोहसमापन्नो जायते वानरो मृतः॥१५.५॥<br>
</p><p>न्यासापहर्ता नरकाद्विमुक्तो जायते कृमिः ।<br>
असूयकश्च नरकान्मुक्तो भवति राक्षसः॥१५.६॥<br>
</p><p>विश्वासहन्ता च नरो मीनयोनौ प्रजायते ।<br>
धान्यं यवांस्तिलान् माषान् कुलत्थान् सर्षपांश्चणान्॥१५.७॥<br>
</p><p>कलायान कलमान् मुद्गान् गोधूमानतसीस्तथा ।<br>
शस्यान्यन्यानि वा हृत्वा मोहाज्जन्तुरचेतनः॥१५.८॥<br>
</p><p>सञ्जायते महावक्त्रो मूषिको बभ्रुसन्निभः ।<br>
परदाराभिमर्षात्तु वृको घोरोऽभिजायते॥१५.९॥<br>
</p><p>श्वा शृगालो वको गृध्रो व्याडः कङ्कस्तथा क्रमात् ।<br>
भ्रातृभार्याञ्च दुर्बुद्धिर्यो धर्षयति पापकृत्॥१५.१०॥<br>
</p><p>पुंस्कोकिलत्वमाप्नोति स चापि नरकाच्च्युतः ।<br>
सखिभार्यां गुरोर्भार्यां राजभार्याञ्च पापकृत्॥१५.११॥<br>
</p><p>प्रधर्षयित्वा कामात्मा शूकरो जायते नरः ।<br>
यज्ञ-दान-विवाहानां विघ्रकर्ता भवेत् कृमिः॥१५.१२॥<br>
</p><p>पुनर्दात् च कन्यायाः कृमिरेवोपजायते ।<br>
देवता-पितृ-विप्राणामदत्वा योऽन्नमश्नुते॥१५.१३॥<br>
</p><p>प्रमुक्तो नरकात् सोऽपि वायसः सम्प्रजायते ।<br>
ज्येष्ठं पितृसमं वापि भ्रातरं योऽवमन्यते॥१५.१४॥<br>
</p><p>नरकात् सोऽपि विभ्रष्टः क्रौञ्चयोनौ प्रजायते ।<br>
शूद्रश्च ब्राह्मणरिं गत्वा कृमियोनौ प्रजायते॥१५.१५॥<br>
</p><p>तस्यामपत्यमुत्पाद्य काष्ठान्तः कीटको भवेत् ।<br>
शूकरः कृमिको मद्गुश्चण्डालश्च प्रजायते॥१५.१६॥<br>
</p><p>अकृतज्ञोऽधमः पुंसां विमुक्तो नरकान्नरः ।<br>
कृतघ्रः कृमिकः कीटः पतङ्गो वृश्चिकस्तथा॥१५.१७॥<br>
</p><p>मत्स्यस्तु वायसः कूर्मः पुक्कसो जायते ततः ।<br>
अशस्त्रं पुरुषं हत्वा नरः सञ्जायते खरः॥१५.१८॥<br>
</p><p>कृमिः स्त्रीवधकर्ता च बालहन्ता च जायते ।<br>
भोजनं चोरयित्वा तु मक्षिका जायते नरः॥१५.१९॥<br>
</p><p>तत्राप्यस्ति विशेषो वै भोजनस्य शृणुष्व तत् ।<br>
ह्त्वान्नन्तु स मार्जारो जायते नरकाच्च्युतः॥१५.२०॥<br>
</p><p>तिलपिण्याकसंमिश्रमन्नं हृत्वा तु मूषिकः ।<br>
घृतं हृत्वा च नकुलः काको मद्गुरजामिषम्॥१५.२१॥<br>
</p><p>मत्स्यमांसापहृत् काकः श्येनो मार्गामिषापहृत् ।<br>
वीचीकाकस्त्वपहृते लवणे दधनि कृमिः॥१५.२२॥<br>
</p><p>चोरयित्वा पयश्चापि बलाका सम्प्रजायते ।<br>
यस्तु चोरयते तैलं तैलपायी स जायते॥१५.२३॥<br>
</p><p>मधु हृत्वा नरो दंशः पूपं हृत्वा पिपीलिकः ।<br>
चोरयित्वा तु निष्पावान् जायते गृहगोलकः॥१५.२४॥<br>
</p><p>आसवं चोरयित्वा तु तित्तिरित्वमवाप्नुयात् ।<br>
अयो हृत्वा तु पापात्मा वायसः सम्प्रजायते॥१५.२५॥<br>
</p><p>हृते कांस्ये च हारीतः कपोतो रुप्यभाजने ।<br>
हृत्वा तु काञ्चनं भाण्डं कृमियोनौ प्रजायते॥१५.२६॥<br>
</p><p>पत्रोर्णं चोरयित्वा तु क्रकरत्वञ्च गच्छति ।<br>
कोषकारश्च कौषेये हृते वस्त्रेऽभिजायते॥१५.२७॥<br>
</p><p>दुकूले शार्ङ्गकः पापो हृते चैवांशुके शुकः ।<br>
तथैवाजाविकं हृत्वा वस्त्रं क्षौमं च जायते॥१५.२८॥<br>
</p><p>कार्पासिके हृते क्रौञ्चो वाल्कहर्ता बकस्तथा ।<br>
मयूरो वर्णकान् हृत्वा शाकपत्रं च जायते॥१५.२९॥<br>
</p><p>जीवज्जीवकतां याति रक्तवस्त्रापहृन्नरः ।<br>
छुच्छुन्दरिः शुभान् गन्धान् वासो हृत्वा शशो भवेत्॥१५.३०॥<br>
</p><p>षण्ढः फलापहरणात् काष्ठस्य घुणकीटकः ।<br>
पुष्पापहृद् दरिद्रश्च पङ्गुर्यानापहृन्नरः॥१५.३१॥<br>
</p><p>शाकहर्ता च हारीतस्तोयहर्ता च चातकः ।<br>
भूहर्ता नरकान् गत्वा रौरवादीन् सुदारुणान्॥१५.३२॥<br>
</p><p>तृण-गुल्म-लता-वल्लि-त्वक्सारतरुतां क्रमात् ।<br>
प्राप्य क्षीणाल्पपापस्तु नरो भवति वै ततः॥१५.३३॥<br>
</p><p>कृमिः कीटः पतङ्गोऽथ पक्षी तोय चरो मृगः ।<br>
गोत्वं प्राप्य च चण्डाल-पुक्कसादि जुगुप्सितम्॥१५.३४॥<br>
</p><p>पङ्ग्वन्धो वधिरः कुष्ठी यक्ष्मणा च प्रपीडितः ।<br>
मुखरोगाक्षिरोगैश्च गुदरोगैश्च बाध्यते॥१५.३५॥<br>
</p><p>अपस्मारी च भवति शूद्रत्वं च स गच्छति ।<br>
एष एव क्रमो दृष्टो गोसुवर्णापहारिणाम्॥१५.३६॥<br>
</p><p>विद्यापहारिणश्चोग्रा निष्क्रयभ्रंशिनो गुरोः ।<br>
जायामन्यस्य पुरुषः पारख्यां प्रतिपादयन्॥१५.३७॥<br>
</p><p>प्राप्नोति षण्ढतां मूढो यातनाभ्यः परिच्युतः ।<br>
यः करोति नरो होममसमिद्धे विभावसौ॥१५.३८॥<br>
</p><p>सोऽजिर्णव्याधिदुः खार्तो मन्दाग्निः संप्रजायते ।<br>
परनिन्दा कृतघ्रत्वं परमर्मावघट्टनम्॥१५.३९॥<br>
</p><p>नैष्ठुर्यं निर्घृणत्वञ्च परदारोपसेवनम् ।<br>
परस्वहरणाशौचं देवतानाञ्च कुत्सनम्॥१५.४०॥<br>
</p><p>निकृत्या कञ्चनं नृणां कार्पण्यं च नृणां वधः ।<br>
यानि च प्रतिषिद्धानि तत्प्रवृत्तिश्च सन्तता॥१५.४१॥<br>
</p><p>उपलक्ष्याणि जानीयान्मुक्तानां नरकादनु ।<br>
दया भूतेषु संवादः परलोकप्रतिक्रिया॥१५.४२॥<br>
</p><p>सत्यं भूतहितार्थोक्तिर्वेदप्रामाण्यदर्शनम् ।<br>
गुरु-देवर्षि-सिद्धर्षिपूजनं साधुसङ्गमः॥१५.४३॥<br>
</p><p>सत्क्रियाभायसनं मैत्रीमिति बुध्यते पण्डितः ।<br>
अन्यानि चैव सद्धर्मङ्क्रियाभूतानि यानि च॥१५.४४॥<br>
</p><p>स्वर्गच्युतानां लिङ्गानि पुरुषाणामपापिनाम् ।<br>
एतदुद्देशतो राजन् भवतः कथितं मया॥१५.४५॥<br>
</p><p>स्वकर्मफलभोक्तॄणां पुण्यानां पापिनां तथा ।<br>
तदेह्यन्यत्र गच्छामो दृष्टं सर्वं त्वयाधुना ।<br>
त्वया दृष्टो हि नरकस्तदेह्यन्यत्र गम्यताम्॥१५.४६॥<br>
</p><p><br>
</p>
<dl><dt>पुत्र उवाच</dt></dl>
<p>ततस्तमग्रतः कृत्वा स राजा गन्तुमुद्यतः ।<br>
ततश्च सर्वैरुत्क्रुष्टं यातनास्थायिभिर्नृभिः॥१५.४७॥<br>
</p><p>प्रसादं कुरु भूपेति तिष्ठ तावन्मुहूर्तकम् ।<br>
त्वदङ्गसङ्गी पवनो मनो ह्लादयते हि नः॥१५.४८॥<br>
</p><p>परितापञ्च गात्रेभ्यः पीडाबाधाश्च कृत्स्नशः ।<br>
अपहन्ति नरव्याघ्र यदां कुर महीपते॥१५.४९॥<br>
</p><p>एतच्छ्रुत्वा वचस्तेषां तं याम्यपुरुषं नृपः ।<br>
पप्रच्छ कथमेतेषामाह्लादो मयि तिष्ठति॥१५.५०॥<br>
</p><p>किं मया कर्म तत् पुण्यं मर्त्यलोके महत् कृतम् ।<br>
आह्लाददायिनी व्युष्टिर्येनेयं तदुदीरय॥१५.५१॥<br>
</p><p><br>
</p>
<dl><dt>यमपुरुष उवाच</dt></dl>
<p>पितृदेवातिथिप्रैष्य-शिष्टेनान्नेन ते तनुः ।<br>
पुष्टिमभ्यागता यस्मात् तद्गतं च मनो यतः॥१५.५२॥<br>
</p><p>ततस्त्वद्गात्रसंसर्गो पवनो ह्लाददायकः ।<br>
पापकर्मकृतो राजन् यातना न प्रबाधते॥१५.५३॥<br>
</p><p>अश्वमेधादयो यज्ञास्त्वयेष्टा विधिवद्यतः ।<br>
ततस्त्वद्दर्शनाद्याम्या यन्त्रशस्त्राग्निवायसाः॥१५.५४॥<br>
</p><p>पीडन-च्छेद-दाहादि-महादुः खस्य हेतवः ।<br>
मृदुत्वमागता राजन् तेजसापहतास्तव॥१५.५५॥<br>
</p><p><br>
</p>
<dl><dt>राजोवाच</dt></dl>
<p>न स्वर्गे ब्रह्मलोके वा तत् सुखं प्राप्यते नरैः ।<br>
यदार्तजन्तुनिर्वाण-दानोत्थमिति मे मतिः॥१५.५६॥<br>
</p><p>यदि मत्सन्निधावेतान् यातना न प्रबाधते ।<br>
ततो भद्रमुखात्राहं स्थास्ये स्थाणुरिवाचलः॥१५.५७॥<br>
</p><p><br>
</p>
<dl><dt>यमपुरुष उवाच</dt></dl>
<p>एहि राजन् प्रगच्छामो निजपुण्यसमर्जितान् ।<br>
भुङ्क्ष्व भोगानपास्येह यातनाः पापकर्मणाम्॥१५.५८॥<br>
</p><p><br>
</p>
<dl><dt>राजोवाच</dt></dl>
<p>तस्मान्न तावद्यास्यामि यावदेते सुदुः खिताः ।<br>
मत्सन्निधानात् सुखिनो भवन्ति नरकौकसः॥१५.५९॥<br>
</p><p>धिक् तस्य जीवनं पुंसः शरणार्थिनमातुरम् ।<br>
यो नार्तमनुगृह्णाति वैरिपक्षमपि ध्रुवम्॥१५.६०॥<br>
</p><p>यज्ञ-दान-तपांसीह परत्र च न भूतये ।<br>
भवन्ति तस्य यस्यार्त-परित्राणे न मानसम्॥१५.६१॥<br>
</p><p>नरस्य यस्य कठिनं मनो बालातुरादिषु ।<br>
वृद्धेषु च न तं मन्ये मानुषं राक्षसो हि सः॥१५.६२॥<br>
</p><p>एतेषां सन्निकर्षात् तु यद्यग्निपरितापजम् ।<br>
तथोग्रगन्धजं वापि दुः खं नरकसम्भवम्॥१५.६३॥<br>
</p><p>क्षुत्पिपासाभवं दुः खं यच्च मूर्च्छाप्रदं महत् ।<br>
एतेषां त्राणदानन्तु मन्ये स्वर्गसुखात् परम्॥१५.६४॥<br>
</p><p>प्राप्स्यन्त्यार्ता यदि सुखं बहवो दुः खिते मयि ।<br>
किन्नु प्राप्तं मया न स्यात् तस्मात् त्वं व्रज माचिरम्॥१५.६५॥<br>
</p><p><br>
</p>
<dl><dt>यमपुरुष उवाच</dt></dl>
<p>एष धर्मश्च शक्रश्च त्वां नेतुं समुपागतौ ।<br>
अवश्यमस्माद् गन्तव्यं तस्मात् पार्थिव&nbsp;! गम्यताम्॥१५.६६॥<br>
</p><p><br>
</p>
<dl><dt>धर्म उवाच</dt></dl>
<p>नयामि त्वामहं स्वर्गं त्वया सम्यगुपासितः ।<br>
विमानमेतदारुह्य मा विलम्बस्व गम्यताम्॥१५.६७॥<br>
</p><p><br>
</p>
<dl><dt>राजोवाच</dt></dl>
<p>नरके मानवा धर्म पीड्यन्तेऽत्र सहस्रशः ।<br>
त्राहीति चार्ताः क्रन्दन्ति मामतो न व्रजाम्यहम्॥१५.६८॥<br>
</p><p><br>
</p>
<dl><dt>इन्द्र उवाच</dt></dl>
<p>कर्मणा नरकप्राप्तिरेतेषां पापकर्मिणाम् ।<br>
स्वर्गस्त्वयापि गन्तव्यो नृप&nbsp;! पुण्येन कर्मणा॥१५.६९॥<br>
</p><p><br>
</p>
<dl><dt>राजोवाच</dt></dl>
<p>यदि जानासि धर्म&nbsp;! त्वं त्वं वा शक्र&nbsp;! शचीपते ।<br>
मम यावत् प्रमाणन्तु शुभं तद्वक्तुमर्हथः॥१५.७०॥<br>
</p><p><br>
</p>
<dl><dt>धर्म उवाच</dt></dl>
<p>अब्बिन्दवो यथाम्भोधौ यथा वा दिवि तारकाः ।<br>
यथा वा वर्षता धारा गड्गायां सिकता यथा॥१५.७१॥<br>
</p><p>असंख्येया महाराज यथा बिन्द्वादयो ह्यपाम् ।<br>
तथा तवापि पुण्यस्य संख्या नैवोपपद्यते॥१५.७२॥<br>
</p><p>अनुकम्पामिमामद्य नारकेष्विह कुर्वतः ।<br>
तदेव शतसाहस्त्रं संख्यामुपगतं तव॥१५.७३॥<br>
</p><p>तद् गच्छ त्वं नृपश्रेष्ठ तद्भाक्तुममरालयम् ।<br>
एतेऽपि पापं नरके क्षपयन्तु स्वकर्मजम्॥१५.७४॥<br>
</p><p><br>
</p>
<dl><dt>राजोवाच</dt></dl>
<p>कथं स्पृहां करिष्यन्ति मत्सम्पर्केषु मानवाः ।<br>
यदि सत्सन्निधावेषामुकत्कर्षो नोपजायते॥१५.७५॥<br>
</p><p>तस्माद्यत् सुकृतं किञ्चिन्ममास्ति त्रिदशाधिप ।<br>
तेन मुच्यन्तु नरकात् पापिनो यातनां गताः॥१५.७६॥<br>
</p><p><br>
</p>
<dl><dt>इन्द्र उवाच</dt></dl>
<p>एवमूर्ध्वतरं स्थानं त्वयावाप्तं महीपते ।<br>
एतांश्च नरकात् पश्य विमुक्तान् पापकारिणः॥१५.७७॥<br>
</p><p><br>
</p>
<dl><dt>पुत्र उवाच</dt></dl>
<p>ततोऽपतत् पुष्पवृष्टिस्तस्योपरि महीपतेः ।<br>
विमानञ्चाधिरोप्यैनं स्वर्लोकमनयद्धरिः॥१५.७८॥<br>
</p><p>अहञ्चान्ये च ये तत्र यातनाभ्यः परिच्युताः ।<br>
स्वकर्मफलनिर्दिष्टं ततो जात्यन्तरं गताः॥१५.७९॥<br>
</p><p>एवमेते समाख्याता नरका द्विजसत्तम ।<br>
येन येन च पापेन यां यां योनिमुपैति वै॥१५.८०॥<br>
</p><p>तत् तत् सर्वं समाख्यातं यथा दृष्टं मया पुरा ।<br>
पुरानुभवजं ज्ञानमवाप्यावितथं तव ।<br>
अतः परं महाभाग किमन्यत् कथयामि ते॥१५.८१॥<br>
</p><p><br>
इति श्रीमार्कण्डेयपुराणे पितापुत्रसंवादो नाम पञ्चदशोऽध्यायः
</p>
<!-- 
NewPP limit report
Parsed by mw2312
Cached time: 20231003163052
Cache expiry: 1814400
Reduced expiry: false
Complications: []
CPU time usage: 0.030 seconds
Real time usage: 0.034 seconds
Preprocessor visited node count: 1/1000000
Post‐expand include size: 0/2097152 bytes
Template argument size: 0/2097152 bytes
Highest expansion depth: 1/100
Expensive parser function count: 0/500
Unstrip recursion depth: 0/20
Unstrip post‐expand size: 0/5000000 bytes
Number of Wikibase entities loaded: 0/400
-->
<!--
Transclusion expansion time report (%,ms,calls,template)
100.00%    0.000      1 -total
-->

<!-- Saved in parser cache with key sawikisource:pcache:idhash:14673-0!canonical and timestamp 20231003163052 and revision id 130611. Rendering was triggered because: page-view
 -->
