अथ दक्षकन्याख्यातिवंशः<br>
<br>
सूत उवाच ।<br>
भृगोः ख्यात्यां समुत्पन्ना लक्ष्मीर्नारायणप्रिया ।<br>
देवौ धाताविधातारौ मेरोर्जामातरौ शुभौ ।। १३.१<br>
<br>
आयतिर्नियतिश्चैव र्मेरोः कन्ये महात्मनः ।<br>
धाताविधात्रोस्ते भार्य्ये तयोर्जातौ सुतावुभौ ।। १३.२<br>
<br>
प्राणश्चैव मृकण्डुश्च मार्कण्डेयो मृकण्डुतः ।<br>
तथा वेदशिरा नाम प्राणस्य द्युतिमान् सुतः ।। १३.३<br>
<br>
मरीचेरपि संभूतिः पौर्णमासमसूयत ।<br>
कन्याचतुष्टयं चैव सर्वलक्षणसंयुतम् ।। १३.४<br>
<br>
तुष्टिर्ज्येष्ठा तथा वृष्टिः कृष्टिश्चापचितिस्तथा ।<br>
विरजाः पर्वश्चैव पौर्णमासस्य तौ सुतौ ।। १३.५<br>
<br>
क्षमा तु सुषुवे पुत्रान् पुलहस्य प्रजापतेः ।<br>
कर्दमं च वरीयांसं सहिष्णुं मुनिसत्तमम् ।। १३.६<br>
<br>
तथैव च कनीयासं तपोनिर्द्धूतकल्पषम् ।<br>
अनसूया तथैवात्रेर्जज्ञे पुत्रानकल्पषान् ।। १३.७<br>
<br>
सोमं दुर्वाससं चैव दत्तात्रेयं च योगिनम् ।<br>
स्मृतिश्चाङ्गिरसः पुत्रीर्जज्ञे लक्षणसंयुताः ।। १३.८<br>
<br>
सिनीवालीं कुहूं चैव राकामनुमतीमपि ।<br>
प्रीत्यां पुलस्त्यो भगवान् दम्भोजिमसृजत् प्रभुः ।। १३.९<br>
<br>
पूर्वजन्मनि सोऽगस्त्यः स्मृतः स्वायंभुवेऽन्तरे ।<br>
वेदबाहुस्तथा कन्या सन्नति नाम नामतः ।। १३.१०<br>
<br>
पुत्राणां षष्टिसाहस्त्रं संततिः सुषुवे क्रतोः ।<br>
ते चोर्ध्वरेतसः सर्वे वालखिल्या इति स्मृताः ।। १३.११<br>
<br>
वसिष्ठश्च तथोर्ज्जायां सप्तपुत्रानजीजनत् ।<br>
कन्यां च पुण्डरीकाक्षां सर्वेशोभासमन्विताम् ।। १३.१२<br>
<br>
रजोमात्रोर्द्ध्वबाहुश्च सवनश्चानगस्तथा ।*<br>
सुतपाः शुक्र इत्येते सप्त पुत्रा महौजसः ।। १३.१३<br>
<br>
योऽसौ रुद्रात्मको वह्निर्ब्रह्मणस्तनयो द्विजाः ।<br>
स्वाहा तस्मात् सुतान् लेभे त्रीनुदारान् महौजसः ।। १३.१४<br>
<br>
पावकः पवमानश्च शुचिरग्निश्च ते त्रयः ।<br>
निर्मथ्यः पवमानः स्याद्‌ वैद्युतः पावकः स्मृतः ।। १३.१५<br>
<br>
यश्चासौ तपते सूर्यः शुचिरग्निस्त्वसौ स्मृतः ।<br>
तेषां तु संततावन्ये चत्वारिंशच्च पञ्च च ।। १३.१६<br>
<br>
पावकः पवमानश्च शुचिस्तेषां पिता च यः ।<br>
एते चैकोनपञ्चाशद्‌ वह्नयः परिकीर्तिताः ।। १३.१७<br>
<br>
सर्वे तपस्विनः प्रोक्ताः सर्वे यज्ञेषु भागिनः ।<br>
रुद्रात्मकाः स्मृताः सर्वे त्रिपुण्ड्राङ्कितमस्तकाः ।। १३..१८<br>
<br>
अयज्वानश्च यज्वानः पितरो ब्रह्मणः सुताः ।<br>
अग्निष्वात्ता बर्हिषदो द्विधा तेषां व्यवस्थितिः ।। १३.१९<br>
<br>
तेभ्यः स्वधा सुतां जज्ञे मेनां वैतरणीं तथा ।<br>
ते उभे ब्रह्मवादिन्यौ योगिन्यौ मुनिसत्तमाः ।। १३.२०<br>
<br>
असूत मेना मैनाकं क्रौञ्चं तस्यानुजस्तथा ।<br>
गङ्गा हिमवतो जज्ञे सर्वलोकैकपावनी ।। १३.२१<br>
<br>
स्वयोगाग्निबलाद् देवीं पुत्रीं लेभे महेश्वरीं ।<br>
यथावत् कथितं पूर्वं देव्या माहात्म्यमुत्तमम् ।। १३.२२<br>
<br>
धारिणी मेरुराजस्य पत्नी पद्मसमानना।<br>
देवौ दाताविधातारौ मेरोर्जामातरावुभौ।।१३.२३<br>
<br>
एषा दक्षस्य कन्यानां मय़पत्यानुसंततिः ।<br>
व्याख्याता भवतामद्य मनोः सृष्टिं निबोधत ।। १३.२४<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे त्रयोद्दशोऽध्यायः।<br>
<br>
