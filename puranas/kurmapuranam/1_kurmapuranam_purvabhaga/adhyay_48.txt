सूत उवाच ।<br>
हेमकूटगिरेः श्रृङ्गे महाकूटैः सुशोभनम् ।<br>
स्फाटिकं देवदेवस्य विमानं परमेष्ठिनः ॥ ४८.१<br>
<br>
तत्र देवादिदेवस्य भूतेशस्य त्रिशूलिनः ।<br>
देवाः सिद्धगणा यक्षाः पूजां नित्यं प्रकुर्वते ॥ ४८.२<br>
<br>
स देवो गिरिशः सार्द्धं महादेव्या महेश्वरः ।<br>
भूतैः परिवृतो नित्यं भाति तत्र पिनाकधृक् ॥ ४८.३<br>
<br>
विभक्तचारुशिखरः कैलासो यत्र पर्वतः ।<br>
निवासः कोटियक्षाणां कुबेरस्य च धीमतः ।४८.४<br>
<br>
तत्रापि देवदेवस्य भवस्यायतनं महत् ।<br>
मन्दाकिनी तत्र दिव्या रम्या सुविमलोदका ।४८.५<br>
<br>
नदी नानाविधैः पद्मैरनेकैः समलंकृता ।<br>
देवदानवगन्धर्वयक्षराक्षसकिन्नरैः ।४८.६<br>
<br>
उपस्पृष्टजला नित्यं सुपुण्या सुमनोरमा ।<br>
अन्याश्च नद्यः शतशः स्वर्णपद्मैरलंकृताः ।४८.७<br>
<br>
तासां कूले तु देवस्य स्थानानि परमेष्ठिनः ।<br>
देवर्षिगणजुष्टानि तथा नारायणस्य तु॥ ४६.८<br>
<br>
सितान्तशिखरे चापि पारिजातवनं शुभम् ।<br>
तत्र शक्रस्य विपुलं भवनं रत्नमण्डितम् ।४८.९<br>
<br>
स्फाटिकस्तम्भसंयुक्तं हेमगोपुरसंयुतम् ।<br>
तत्राथ देवदेवस्य विष्णोर्विश्वात्मनः प्रभोः ।४८.१०<br>
<br>
सुपुण्यं भवनं रम्यं सर्वरत्नोपशोभितम् ॥<br>
तत्र नारायणः श्रीमान् लक्ष्म्या सह जगत्पतिः ।४८.११<br>
<br>
आस्ते सर्वामरश्रेष्ठः पूज्यमानः सनातनः ।<br>
तथा च वसुधारे तु वसूनां रत्नमण्डितम् ।४८.१२<br>
स्थानानामुत्तमं पुण्यं दुराधर्षं सुरद्विषाम् ।<br>
रत्नधारे गिरिवरे सप्तरर्षीणां महात्मनाम् ।४८.१३<br>
<br>
सप्ताश्रमाणि पुण्यानि सिद्धावासैर्युतानि च ॥<br>
तत्र हैमं चतुर्द्वारं वज्रनीलादिमण्डितम् ।४८.१४<br>
<br>
सुपुण्यं सुमहत् स्थानं ब्रह्मणोऽव्यक्तजन्मनः ।<br>
तत्र देवर्षयो विप्राः सिद्धा ब्रह्मर्षयोऽपरे ।४८.१५<br>
<br>
उपासते सदा देवं पितामहमजं परम् ॥<br>
स तैः संपूजितो नित्यं देव्या सह चतुर्मुखः ।४८.१६<br>
<br>
आस्ते हिताय लोकानां शान्तानां परमा गतिः ।<br>
तस्यैकश्रृङ्गशिखरे महापद्मैरलङ्‌कृते ।४८.१<br>
<br>
स्वच्छामृतजलं पुण्यं सुगन्धं सुमहत् सरः ।<br>
जैगीषव्याश्रमं तत्र योगीन्द्रैरुपशोभितम् ।४८.१८<br>
<br>
तत्रासौ भगवान् नित्यमास्ते शिष्यैः समावृतः ।<br>
प्रशान्तदोषैरक्षुद्रैर्ब्रह्मविद्भिर्महात्मभिः ॥४८.१९<br>
<br>
शङ्खो मनोहरश्चैव कौशिकः कृष्ण एव च ।<br>
सुमना वेदनादश्च शिष्यास्तस्य प्रधानतः ॥ ४८.२०<br>
<br>
सर्वे योगरताः शान्ता भस्मोद्धूलितविग्रहाः ।<br>
उपासते महावीर्या ब्रह्मविद्यापरायणाः ॥ ४८.२१<br>
<br>
तेषामनुग्रहार्थाय यतीनां शान्तचेतसाम् ।<br>
सान्निध्यं कुरुते भूयो देव्या सह महेश्वरः ॥ ४८.२२<br>
<br>
अन्यानिचाश्रमाणि स्युस्तस्मिन् गिरिवरोत्तमे ।<br>
मुनीनां युक्तमनसां सरांसि सरितस्तथा ॥ ४८.२३<br>
<br>
तेषु योगरता विप्रा जापकाः संयतेन्द्रियाः ।<br>
ब्रह्मण्यासक्तमनसो रमन्ते ज्ञानतत्पराः ॥ ४८.२४<br>
<br>
आत्मन्यात्मानमाधाय शिखान्तान्तरसंस्थितम् ।<br>
धायायन्ति देवमीशानं येन सर्वमिदं ततम् ॥ ४८.२५<br>
<br>
सुमेघे वासवस्थानं सहस्रादित्यसंनिभम् ।<br>
तत्रास्ते भगवानिन्द्रः शच्या सह सुरेश्वरः ॥ ४८.२६<br>
<br>
गजशैले तु दुर्गाया भवनं मणितोरणम् ।<br>
आस्ते भगवती दुर्गा तत्र साक्षान्महेश्वरी ॥ ४८.२७<br>
<br>
उपास्यमाना विविधैः शक्तिभेदैरितस्ततः ।<br>
पीत्वा योगामृतं लब्ध्वा साक्षादानन्दमैश्वरम् ॥ ४८.२८<br>
<br>
सुनीलस्य गिरेः श्रृङ्गे नानाधातुसमुज्ज्वले ।<br>
राक्षसानां पुराणि स्युः सरांसि शतशो द्विजाः ॥ ४८.२९<br>
<br>
तथा पुरशतं विप्राः शतश्रृङ्गे महाचले ।<br>
स्फाटिकस्तम्भसंयुक्तं यक्षाणाममितौजसाम् ॥ ४८.३०<br>
<br>
श्वेतोदरगिरेः श्रृङ्गे सुपर्णस्य महात्मनः ।<br>
प्राकारगोपुरोपेतं मणितोरणमण्डितम् ॥ ४८.३१<br>
<br>
स तत्र गरुडः श्रीमान् साक्षाद् विष्णुरिवापरः ।<br>
ध्यात्वास्ते तत् परं ज्योतिरात्मानं विष्णुमव्ययम् ॥ ४८.३२<br>
<br>
अन्यच्च भवनं पुण्यं श्रीश्रृङ्गे मुनिपुंगवाः ।<br>
श्रीदेव्याः सर्वरत्नाढ्यं हैमं सुमणितोरणम् ॥ ४८.३३<br>
<br>
तत्र सा परमा शक्तिर्विष्णोरतिमनोरमा ।<br>
अनन्तविभवा लक्ष्मीर्जगत्संमोहनोत्सुका ॥ ४८.३४<br>
<br>
अध्यास्ते देवगन्धर्वसिद्धचारणवन्दिता ।<br>
विचिन्त्या जगतो योनिः स्वशक्तिकिरणोज्ज्वला ॥ ४८.३५<br>
<br>
तत्रैव देवदेवस्य विष्णोरायतनं महत् ।<br>
सरांसि तत्र चत्वारि विचित्रकमलाश्रया ॥ ४८.३६<br>
<br>
तथा सहस्रशिखरे विद्याधरपुराष्टकम् ।<br>
रत्नसोपानसंयुक्तं सरोभिश्चोपशोभितम् ॥ ४८.३७<br>
<br>
नद्यो विमलपानीयाश्चित्रनीलोत्पलाकराः ।<br>
कर्णिकारवनं द्विव्यं तत्रास्ते शंकरोऽम्बया ॥ ४८.३८<br>
<br>
परिपात्रे महाशैले महालक्ष्म्याः पुरं शुभम् ।<br>
रम्यप्रासादसंयुक्तं घण्टाचामरभूषितम् ॥ ४८.३९<br>
<br>
नृत्यद्भिरप्सरः सङ्घैरितश्चेतश्च शोभितम् ।<br>
मृदङ्गपणवोद्‌घुष्टं वीणावेणुनिनादितम् ॥ ४८.४०<br>
<br>
गन्धर्वकिन्नराकीर्णं संवृतं सिद्धपुंगवैः ।<br>
भास्वद्भित्तिसमाकीर्णं महाप्रासादसंकुलम् ॥ ४८.४१<br>
<br>
गणेश्वराङ्गनाजुष्टं धार्मिकाणां सुदर्शनम् ।<br>
तत्र सा वसते देवी नित्यं योगपरायणा ॥ ४८.४२<br>
<br>
महालक्ष्मीर्महादेवी त्रिशूलवरधारिणी ।<br>
त्रिनेत्रा सर्वशक्त्यौघा संवृता सदसन्मया ।४८.४३<br>
<br>
पश्यन्ति तत्र मुनयः सिद्धा ये ब्रह्मवादिनः ।<br>
सुपार्श्वस्योत्तरे भागे सरस्वत्याः पुरोत्तमम् ।४८.४४<br>
<br>
सरांसि सिद्धजुष्टानि देवभोग्यानि सत्तमाः ।<br>
पाण्डुरस्य गिरेः श्रृङ्गे विचित्रद्रुमसंकुले ।४८.४५<br>
<br>
गन्धर्वाणां पुरशतं दिव्यस्त्रीभिः समावृतम् ।<br>
तेषु नित्यं मदोत्सिक्ता नरानार्यस्तथैव च ।४८.४६<br>
<br>
क्रीडन्ति मुदिता नित्यं विलासैर्भोगतत्पराः ।<br>
अञ्जनस्य गिरेः श्रृङ्गे नारीणां पुरमुत्तमम् ।४८.४७<br>
<br>
वसन्ति तत्राप्सरसो रम्भाद्या रतिलालसाः ।<br>
चित्रसेनादयो यत्र समायान्त्यर्थिनः सदा ।४८.४८<br>
<br>
सा पुरी सर्वरत्नाढ्या नैकप्रस्रवणैर्युता ॥<br>
अनेकानि पुराणि स्युः कौमुदे चापि सुव्रताः ।४८.४९<br>
<br>
रुद्राणां शान्तरजसामीश्वरार्पितचेतसाम् ।<br>
तेषु रुद्रा महायोगा महेशान्तरचारिणः ।४८.५०<br>
<br>
समासते पुरं ज्योतिरारूढाः स्थानमुत्तमम्।<br>
पिञ्जरस्य गिरेः श्रृङ्गे गणेशानां पुरत्रयम् ।४८.५१<br>
<br>
नन्दीश्वरस्य कपिला तत्रास्ते समहामतिः ।<br>
तथा च जारुधेः श्रृङ्गे देवदेवस्य धीमतः ।४८.५२<br>
<br>
दीप्तमायतनं पुण्यं भास्करस्यामितौजसः ।<br>
तस्यैवोत्तरदिग्भागे चन्द्रस्थानमनुत्तमम् ।४८.५३<br>
<br>
रमते तत्र रम्योऽसौ भगवान् शीतदीधितिः ।<br>
अन्यच्च भवनं दिव्यं हंसशैले महर्षयः ।४८.५४<br>
<br>
सहस्रयोजनायामं सुवर्णमणितोरणम् ।<br>
तत्रास्ते भगवान् ब्रह्मा सिद्धसङ्घैरभिष्टुतः ।४८.५५<br>
<br>
सावित्र्या सह विश्वात्मा वासुदेवादिभिर्युतः ।<br>
तस्य दक्षिणदिग्भागे सिद्धानां पुरमुत्तमम् ।४८.५६<br>
<br>
सनन्दनादयो यत्र वसन्ति मुनिपुंगवाः ॥<br>
पञ्चशैलस्य शिखरे दानवानां पुरत्रयम् ।४८.५७<br>
<br>
नातिदूरेण तस्माच्च दैत्याचार्यस्य धीमतः ।<br>
सुगन्धशैलशिखरे सरिद्भिरुपशोभितम् ।४८.५८<br>
<br>
कर्दमस्याश्रमं पुण्यं तत्रास्ते भगवानृषिः ।<br>
तस्यैव पूर्वदिग्भागे किञ्चिद् वै दक्षिणाश्रिते ।४८.५९<br>
<br>
सनत्कुमारो भगवांस्तत्रास्ते ब्रह्मवित्तमः ।<br>
सर्वेष्वेतेषु शैलेषु ततान्येषु मुनीश्वराः ।४८.६०<br>
<br>
सरांसि विमला नद्यो देवानामालयानि च ।<br>
सिद्धलिङ्गानि पुण्यानि मुनिभिः स्थापितानि तु ।४८.६१<br>
<br>
वन्यान्याश्रमवर्याणि संख्यातुं नैव शक्यते ।<br>
एष संक्षेपतः प्रोक्तो जम्बूद्वीपस्य विस्तरः ।<br>
न शक्यं विस्तराद् वक्तुं मया वर्षशतैरपि ॥४८.६२<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे अष्ट्‌चत्वारिशोऽध्यायः ॥ ४८ ॥<br>
