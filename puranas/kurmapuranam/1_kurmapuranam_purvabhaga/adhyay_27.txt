सूत उवाच ।<br>
ततो लब्धवरः कृष्णो जाम्बवत्यां महेश्वरात् ।<br>
अजीजनन्महात्मानं साम्बमात्मजमुत्तमम् ।। २७.१<br>
<br>
प्रद्युम्नस्याप्यभूत् पुत्रो ह्यनिरुद्धो महाबलः ।<br>
तावुभौ गुणसंपन्नौ कृष्णस्यैवापरे तनू ।। २७.२<br>
<br>
हत्वा च कंसं नरकमन्यांश्च शतशोऽसुरान् ।<br>
विजित्य लीलया शक्रं जित्वा बाणं महासुरम् ।। २७.३<br>
<br>
स्थापयित्वा जगत् कृत्स्नं लोके धर्मांश्च शाश्वतान् ।<br>
चक्रे नारायणो गन्तुं स्वस्थानं बुद्धिमुत्तमाम् ।। २७.४<br>
<br>
एतस्मिन्नन्तरे विप्रा भृग्वाद्याः कृष्णमीश्वरम् ।<br>
आजग्मुर्द्वारकां द्रष्टुं कृतकार्यं सनातनम् ।। २७.५<br>
<br>
स तानुवाच विश्वात्मा प्रणिपत्याभिपूज्य च ।<br>
आसनेषूपविष्टान् वै सह रामेण धीमता ।। २७.६<br>
<br>
गमिष्ये तत् परं स्थानं स्वकीयं विष्णुसंज्ञितम् ।<br>
कृतानि सर्वकार्याणि प्रसीदध्वं मुनीश्वराः ।। २७.७<br>
<br>
इदं कलियुगं घोरं संप्राप्तमधुनाऽशुभम् ।<br>
भविष्यन्ति जनाः सर्वे ह्यस्मिन् पापानुवर्त्तिनः ।। २७.८<br>
<br>
प्रवर्त्तयध्वं विज्ज्ञानं ब्राह्मणानांच हितावहम् ।<br>
येनेमे कलिजैः पापैर्मुच्यन्ते हि द्विजोत्तमाः ।। २७.९<br>
<br>
ये मां जनाः संस्मरन्ति कलौ सकृदपि प्रभुम् ।<br>
तेषां नश्यतु तत् पापं भक्तानां पुरुषोत्तमे ।। २७.१०<br>
<br>
येऽर्चयिष्यन्तिमां भक्त्या नित्यं कलियुगे द्विजाः ।<br>
विधाना वेददृष्टेन ते गमिष्यन्ति तत् पदम् ।। २७.११<br>
<br>
ये ब्राह्मणा वंशजाता युष्माकं वै सहस्रशः ।<br>
तेषां नारायणे भक्तिर्भविष्यति कलौ युगे ।। २७.१२<br>
<br>
परात् परतरं यान्ति नारायणपरा जनाः ।<br>
न ते तत्र गमिष्यन्ति ये द्विषन्ति महेश्वरम् ।। २७.१३<br>
<br>
ध्यानं होमं तपस्तप्तं ज्ञानं यज्ञादिको विधिः ।<br>
तेषां विनश्यति क्षिप्रं ये निन्दन्ति पिनाकिनम् ।। २७.१४<br>
<br>
यो मां समाश्रयेन्नित्यमेकान्तं भावमाश्रितः ।<br>
विनिन्दन् देवमीशानं स याति नरकायुतम् ।। २७.१५<br>
<br>
तस्मात् सा परिहर्त्तव्या निन्दा पशुपतेर्द्विजाः ।<br>
कर्मणा मनसा वाचा मद्भक्तेष्वपि यत्नतः ।। २७.१६<br>
<br>
ये तु दक्षाध्वरे शप्ता दधीचेन द्विजोत्तमाः ।<br>
भविष्यन्ति कलौ भक्तैः परिहार्याः प्रयत्नतः ।। २७.१७<br>
<br>
द्विषन्तो देवमीशानं युष्माकं वंशसंभवाः ।<br>
शप्ताश्च गौतमेनोर्व्यां न संभाष्या द्विजोत्तमैः ।। २७.१८<br>
<br>
इत्येवमुक्ताः कृष्णेन सर्वे ते वै महर्षयः ।<br>
ओमित्युक्त्वा ययुस्तूर्णं स्वानि स्थानानि सत्तमाः ।। २७.१९<br>
<br>
ततो नारायणः कृष्णो लीलयैव जगन्मयः ।<br>
संहृत्य स्वकुलं सर्वं ययौ तत् परमं पदम् ।। २७.२०<br>
<br>
इत्येष वः समासेन राज्ञां वंशोऽनुकीर्त्तितः ।<br>
न शक्यो विस्तराद् वक्तुं किं भूयः श्रोतुमिच्छथ ।। २७.२१<br>
<br>
यः पठेच्छृणुयाद् वापि वंशानां कथनं शुभम् ।<br>
सर्वपापविनिर्मुक्तः स्वर्गलोके महीयते ।। २७.२२<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे सप्तविंशोऽध्यायः ।।<br>
