<font size="4.9"><br>
अथ काल संख्याविवरणम्<br>
<br>
श्रीकूर्म उवाच ।<br>
स्वयंभुवो विवृत्तस्य कालसंख्या द्विजोत्तमाः ।<br>
न शक्यते समाख्यातुं बहुवर्षैरपि स्वयम् ॥ ५.१<br>
<br>
कालसंख्या समासेन परार्द्धद्वयकल्पिता ।<br>
स एव स्यात् परः कालः तदन्ते प्रतिसृज्यते ॥ ५.२<br>
<br>
निजेन तस्य मानेन चातुर्वर्षशतं स्मृतम् ।<br>
तत् परार्द्धं तदर्द्धं वा परार्द्धमभिदीयते ॥ ५.३<br>
<br>
काष्ठा पञ्चदश ख्याता निमेषा द्विजसत्तमाः ।<br>
काष्ठास्त्रिंशत्‌ कला त्रिंशत् कला मौहूर्त्तिकी गतिः ॥ ५.४<br>
<br>
तावत्‌संख्यैरहोरात्रं मुहूर्त्तैर्मानुषं स्मृतम् ।<br>
अहोरात्राणि तावन्ति मासः पक्षद्वयात्मकः ॥ ५.५<br>
<br>
तैः षड्‌भिरयनं वर्षं द्वेऽयने दक्षिणोत्तरे ।<br>
अयनं दक्षिणं रात्रिर्देवानामुत्तरं दिनम् ॥ ५.६<br>
<br>
दिव्यैर्वर्षसहस्त्रैस्तु कृतत्रेतादिसंज्ञितम् ।<br>
चतुर्युगं द्वादशभिः तद्विभागं निबोधत ॥ ५.७<br>
<br>
चत्वार्याहुः सहस्त्राणि वर्षाणां तत्कृतं युगम् ।<br>
तस्य तावच्छती सन्ध्या सन्ध्यांशश्च कृतस्य तु ॥ ५.८<br>
<br>
त्रिशती द्विशती सन्ध्या तथा चैकशती क्रमात् ।<br>
अंशकं षट्‌शतं तस्मात् कृसन्ध्यांशकै विना ॥ ५.९<br>
<br>
त्रिद्व्येकसाहस्त्रमितो विना सन्ध्यांशकेन तु ।<br>
त्रेताद्वापरतिष्याणां कालज्ञाने प्रकीर्त्तितम् ॥ ५.१०<br>
<br>
एतद् द्वादशसाहस्त्रं साधिकं परिकल्पितम् ।<br>
तदेकसप्ततिगुणं मनोरन्तरमुच्यते ॥ ५.११<br>
<br>
ब्रह्मणो दिवसे विप्रा मनवः स्युश्चतुर्द्दश ।<br>
स्वायंभुवादयः सर्वे ततः सावर्णिकादयः ॥ ५.१२<br>
<br>
तैरियं पृथिवी सर्वा सप्तद्वीपा सपर्वता ।<br>
पूर्णं युगसहस्त्रं वै परिपाल्या नरेश्वरैः ॥ ५.१३<br>
<br>
मन्वन्तरेण चैकेन सर्वाण्येवान्तराणि वै ।<br>
व्याख्यातानि न संदेहः कल्पि कल्पे न चैव हि ॥ ५.१४<br>
<br>
ब्राह्ममेकमहः कल्पस्तावती रात्रिरिष्यते ।<br>
चतुर्युगसहस्त्रं तु कल्पमाहुर्मनीषिणः ॥ ५.१५<br>
<br>
त्रीणि कल्पशतानि स्युः तथा षष्टिर्द्विजोत्तमाः ।<br>
ब्रह्मणः कथितं वर्षं परार्द्धं तच्छतं विदुः ॥ ५.१६<br>
<br>
तस्यान्ते सर्वसत्त्वानां सहेतौ प्रकृतौ लयः ।<br>
तेनायं प्रोच्यते सद्भिः प्राकृतः प्रतिसंचरः ॥ ५.१७<br>
<br>
ब्रह्मनारायणेशानां त्रयाणां प्रकृतौ लयः ।<br>
प्रोच्यते कालयोगेन पुनरेव च संभवः ॥ ५.१८<br>
<br>
एवं ब्रह्मा च भूतानि वासुदेवोऽपि शंकरः ।<br>
कालेनैव तु सृज्यन्ते स एव ग्रसते पुनः ॥ ५.१९<br>
<br>
अनादिरेष भगवान् कालोऽनन्तोऽजरोऽमरः ।<br>
सर्वगत्वात् स्वतन्त्रत्वात् सर्वात्मत्वान्महेश्वरः ॥ ५.२०<br>
<br>
ब्रह्माणो बहवो रुद्रा ह्यन्ये नारायणादयः ।<br>
एको हि भगवानीशः कालः कविरिति श्रुति ॥ ५.२१<br>
<br>
एकमत्र व्यतीतं तु परार्द्धं ब्रह्मणो द्विजाः ।<br>
सांप्रतं वर्त्तते त्वर्द्धं तस्य कल्पोऽयमग्रतः ॥ ५.२२<br>
<br>
योऽतीतः सोऽन्तिमः कल्पः पाद्म इत्युच्यते बुधैः ।<br>
वाराहो वर्त्तते कल्पः तस्य वक्ष्यामि विस्तरम् ॥ ५.२३<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे पञ्चमोऽध्यायः॥५॥<br>
<br>
</font>
