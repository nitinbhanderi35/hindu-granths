<br>
<b>सूत उवाच</b><br>
एवमेष महादेवो देवदेवः पितामहः ।<br>
करोति नियतं कालं कालात्मा ह्यैश्वरी तनुः ।। ४३.१<br>
<br>
तस्य ये रश्मयो विप्राः सर्वलोकप्रदीपकाः ।<br>
तेषां श्रेष्ठाः पुनः सप्त रश्मयो ग्रहयोनयः ।। ४३.२<br>
<br>
सुषुम्नो हरिकेशश्च विश्वकर्मा तथैव च ।<br>
विश्वश्रवाः पुनश्चान्यः संयद्वसुरतः परः ।। ४३.३<br>
<br>
अर्वावसुरिति ख्यातः स्वरकः सप्त कीर्तिताः ।<br>
सुषुम्नः सूर्यरश्मिस्तु पुष्णाति शिशिरद्युतिम् ।। ४३.४<br>
<br>
तिर्यगूर्ध्वप्रचारोऽसौ सुषुम्नः परिपठ्यते ।<br>
हरिकेशस्तु यः प्रोक्तो रश्मिर्नक्षत्रपोषकः ।। ४३.५<br>
<br>
विश्वकर्मा तथा रश्मिर्बुधं पुष्णाति सर्वदा ।<br>
विश्वश्रवास्तु यो रश्मिः शुक्रं पुष्णाति नित्यदा ।। ४३.६<br>
<br>
संयद्वसुरिति ख्यातः यः पुष्णाति स लोहितम् ।<br>
बृहस्पतिं सुपुष्णाति रश्मिरर्वावसुः प्रभुः ।४३.७<br>
<br>
शनैश्चरं प्रपुष्णाति सप्तमस्तु सुराट् तथा ।<br>
एवं सूर्यप्रभावेन सर्वा नक्षत्रतारकाः ।४३.८<br>
<br>
वर्धन्ते वर्धिता नित्यं नित्यमाप्याययन्ति च ।<br>
दिव्यानां पार्थिवानां च नैशानां चैव सर्वशः ।४३.९<br>
<br>
आदानान्नित्यमादित्यस्तेजसां तमसामपि ।<br>
आदत्ते स तु नाडीनां सहस्रेण समंततः ।४३.१०<br>
<br>
नादेयांश्चैव सामुद्रं कौप्यंश्चैव सहस्रदृक् ।<br>
स्थावरंञ्जङ्गमञ्चैव यच्च कुल्यादिकं पयः ।। ४३.११<br>
<br>
तस्य रश्मिसहस्रंन्तु शीतवर्षोष्णनिस्रवम् ।<br>
तासां चतुः शता नाड्यो वर्षन्ते चित्रमूर्तयः ।। ४३.१३<br>
<br>
चन्द्रनाश्चैव गाहाश्च केतला भूतलास्तथा ।<br>
अमृता नामतः सर्वा रश्मयो वृष्टिसर्जनाः ।। ४३.१४<br>
<br>
हिमोद्वाताश्च ता नाड्यो रश्मय निसृताः पुनः ।<br>
रश्म्यो मेष्यश्च पौष्यश्च ह्लादिन्यो सर्जनास्तथा ।४३.१५<br>
<br>
चन्द्रास्ता नामतः सर्वाः पीताभाः स्युर्गभस्तयः ।।<br>
शुक्राश्च ककुभश्चैव गावो विश्वभृतस्तथा ।४३.१६<br>
<br>
शुक्लास्ता नामतः सर्वास्त्रिविधा घर्मसर्जनाः ।<br>
समं बिभर्ति ताभिः स मनुष्यपितृदेवताः ।४३.१७<br>
<br>
मनुष्यानौषधेनेह स्वधया च पितॄनपि ।<br>
अमृतेन सुरान् सर्वांस्त्रींस्त्रिभिस्तर्पयत्यसौ ।। ४३.१८<br>
<br>
वसन्ते ग्रैष्मिके चैव षड्भिः स तपति प्रभुः।<br>
शरद्यपि च वर्षासु चतुर्भिः संप्रवर्षति ।४३.१९<br>
<br>
हेमन्ते शिशिरे चैव हिममुत्सृजति त्रिभिः ।।<br>
वरुणो माघमासे तु सूर्यः पूषा तु फल्गुने ।४३.२०<br>
<br>
चैत्रे मासे स देवेशो धाता वैशाखतापनः ।।<br>
ज्येष्ठामूले पतेदिन्द्रः आषाढे तपते रविः ।४३.२१<br>
<br>
विवस्वान् श्रावणे मासि प्रौष्ठपद्यां भगः स्मृतः ।<br>
पर्जन्योऽश्वयुजि त्वष्टाकार्तिके मासि भास्करः ।४३.२२<br>
<br>
मार्गशीर्षे भवेन्मित्रः पौषे विष्णुः सनातनः ।<br>
पञ्चरश्मिसहस्राणि वरुणस्यार्ककर्मणि ।४३.२३<br>
<br>
षड्‌भिः सहस्रैः पूषा तु देवोंशः सप्तभिस्तथा ।।<br>
धाताऽष्टभिः सहस्रैस्तु नवभिस्तु शतक्रतुः ।४३.२४<br>
<br>
विवस्वान् दशभिः पाति पात्येकादशभिर्भगः ।<br>
सप्तभिस्तपते मित्रस्त्वष्टा चैवाष्टभिस्तपेत् ।४३.२५<br>
<br>
अर्यमा दशभिः पाति पर्जन्यो नवभिस्तथा।<br>
षड्‌भी रश्मिसहस्रैस्तु विष्णुस्तपति विश्वसृक् ।। ४३.२६<br>
<br>
वसन्ते कपिलः सूर्यो ग्रीष्मे काञ्चनसप्रभः ।<br>
श्वेतो वर्षासु वर्णेन पाण्डुरः शरदि प्रभुः ।४३.२७<br>
<br>
हेमन्ते ताम्रवर्णः स्याच्छिशिरे लोहितो रविः ।<br>
औषधीषु कलां धत्ते स्वधामपि पितृष्वथ ।४३.२८<br>
<br>
सूर्योऽमरत्वममृते त्रयं त्रिषु नियच्छति ।।<br>
अन्ये चाष्टौ ग्रहा ज्ञेयाः सूर्येणाधिष्ठिता द्विजाः ।४३.२९<br>
<br>
चन्द्रमाः सोमपुत्रश्च शुक्रश्चैव बृहस्पतिः ।<br>
भौमो मन्दस्तथा राहुः केतुमानपि चाष्टमः ।। ४१.३०<br>
<br>
सर्वे ध्रुवे निबद्धा वै ग्रहास्ते वातरश्मिभिः ।<br>
भ्राम्यमाणा यथायोगं भ्रमन्त्यनुदिवाकरम् ।। ४३.३१<br>
<br>
अलातचक्रवद् यान्ति वातचक्रेरितास्तथा ।<br>
यस्माद् वहति तान् वायुः प्रवहस्तेन स स्मृतः ।। ४३.३२<br>
<br>
रथस्त्रिचक्रः सोमस्य कुन्दाभास्तस्य वाजिनः ।<br>
वामदक्षिणतो युक्ता दश तेन निशाकरः ।। ४३.३३<br>
<br>
वीथ्याश्रयाणि चरति नक्षत्राणि रविर्यथा ।<br>
ह्रासवृद्धी च विप्रेन्द्रा ध्रुवाधाराणि सर्वदा ।। ४३.३४<br>
<br>
स सोमः शुक्लपक्षे तु भास्करे परतः स्थिते ।<br>
आपूर्यते परस्यान्ते सततं दिवसक्रमात् ।। ४३.३५<br>
<br>
क्षीणायितं सुरैः सोममाप्याययति नित्यदा ।<br>
एकेन रश्मिना विप्राः सुषुम्नाख्येन भास्करः ।। ४३.३६<br>
<br>
एषा सूर्यस्य वीर्येण सोमस्याप्यायिता तनुः ।<br>
पौर्णमास्यां स दृश्येत संपूर्णे दिवसक्रमात् ।। ४३.३७<br>
<br>
संपूर्णमर्धमासेन तं सोमममृतात्मकम् ।<br>
पिबन्ति देवता विप्रा यतस्तेऽमृतभोजनाः ।। ४३.३७<br>
<br>
ततः पञ्चदशे भागे किंचिच्छिष्टे कलात्मके ।<br>
अपराह्णे पितृगणा जघन्यं पर्युपासते ।। ४३.३८<br>
<br>
पिबन्ति द्विकलं कालं शिष्टा तस्य कला तु या ।<br>
सुधामृतमयीं पुण्यां तामन्दोरमृतात्मिकाम् ।। ४३.३९<br>
<br>
निः सृतं तदमावास्यां गभस्तिभ्यः स्वधामृतम् ।<br>
मासतृप्तिमवाश्यन्ति पितरः सन्ति निर्वृताः ।। ४३.४०<br>
<br>
न सोमस्य विनाशः स्यात् सुधा देवैस्तु पीयते ।<br>
एवं सूर्यनिमित्तोऽस्य क्षयो वृद्धिश्च सत्तमाः ।। ४३.४१<br>
<br>
सोमपुत्रस्य चाष्टाभिर्वाजिभिर्वायुवेगिभिः ।<br>
वारिजैः स्यन्दनो युक्तस्तेनासौ याति सर्वतः ।। ४३.४२<br>
<br>
शुक्रस्य भूमिजैरश्वैः स्यन्दनो दशभिर्वृतः ।<br>
अष्टभिश्चापि भौमस्य रथो हैमः सुशोभनः ।। ४३.४३<br>
<br>
बृहस्पतेरथोऽष्टाश्वः स्यन्दनो हेमनिर्मितः ।<br>
रथो रूप्यमयोऽष्टाश्वो मन्दस्यायसनिर्मितः ।४३.४४<br>
<br>
स्वर्भानोर्भास्करारेश्च तथाष्टाभिर्हयैर्वृतः ।<br>
एते महाग्रहाणां वै समाख्याता रथाश्च वै ।४३.४५<br>
<br>
सर्वे ध्रुवे महाभागा निबद्धा वातरश्मिभिः ।<br>
ग्रहर्क्षताराधिष्ण्यानि ध्रुवे बद्धान्येशेषतः ।<br>
भ्रमन्ति भ्रामयन्त्येनं सर्वाण्यनिलरश्मिभिः ।। ४३.४६<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे त्रिचत्वारिंशोऽध्यायः ।। ४३ ।।<br>
