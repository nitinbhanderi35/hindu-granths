अथ वर्णाश्रमवर्णनम्।<br>
श्रीकूर्म उवाच ।<br>
श्रृणुध्वमृषयः सर्वे यत्पृष्टोऽहं जगद्धितम् ।<br>
वक्ष्यमाणं मया सर्वमिन्द्रद्युम्नाय भाषितम् ॥ २.१<br>
<br>
भूतैर्भव्यैर्भविष्यद्भिश्चरितैरुपबृंहितम् ।<br>
पुराणं पुण्यदं नृणां मोक्षधर्मानुकीर्तनम् ॥ २.२<br>
<br>
अहं नारायणो देवः पूर्वमासं न मे परम् ।<br>
उपास्य विपुलां निद्रां भोगिशय्यां समाश्रितः ॥ २.३<br>
<br>
चिन्तयामि पुनः सृष्टिं निशान्ते प्रतिबुध्य तु ।<br>
ततो मे सहसोत्पन्नः प्रसादो मुनिपुंगवा ॥ २.४<br>
<br>
चतुर्मुखस्ततो जातो ब्रह्मा लोकपितामहः ।<br>
तदन्तरेऽभवत् क्रोधः कस्माच्चित् कारणात् तदा ॥ २.५<br>
<br>
आत्मनो मुनिशार्दूलास्तत्र देवो महेश्वरः ।<br>
रुद्रः क्रोधात्मको जज्ञे शूलपाणिस्त्रिलोचनः ।२.६<br>
<br>
तेजसा सूर्यसंकाशस्त्रैलोक्यं संदहन्निव ।<br>
ततः श्रीरभवद् देवि कमलायतलोचना ।२.७<br>
<br>
सुरूपा सौम्यवदना मोहिनी सर्वदेहिनाम् ।<br>
शुचिस्मिता सुप्रसन्ना मङ्गला महिमास्पदा ॥२.८<br>
<br>
दिव्यकान्तिसमायुक्ता दिव्यमाल्योपशोभिता । <br>
नारायणी महामाया मूलप्रकृतिरव्यया ॥ २.९<br>
<br>
स्वधाम्ना पूरयन्तीदं मत्पार्श्वं समुपाविशत् ।<br>
तां दृष्टवा भगवान् ब्रह्मा मामुवाच जगत्पतिम् ॥<br>
<br>
मोहायाशेषभूतानां नियोजय सुरूपिणीम् ।<br>
येनेयं विपुला सृष्टिर्वर्द्धते मम माधव ॥ २.११<br>
<br>
तथोक्तोऽहं श्रियं देवीमब्रवं प्रहसन्निव ।<br>
देवीदमखिलं विश्वं सदेवासुरमानुषम् ॥२.१२<br>
<br>
मोहयित्वा ममादेशात् संसारे विनिपातय ।<br>
ज्ञानयोगरतान् दान्तान्‌ ब्रह्मिष्ठान् ब्रह्मवादिनः ॥२.१३<br>
<br>
अक्रोधनान् सत्यपरान् दूरतः परिवर्जय ॥ <br>
ध्यायिनो निर्ममान् शान्तान् धार्मिकान् वेदपारगान् ॥२.१४<br>
<br>
।याजिनस्तापसान् विप्रान् दूरतः परिवर्जय ।<br>
वेदवेदान्तविज्ञानसंछिन्नाशेषसंशयान् ॥२.१५<br>
<br>
महायज्ञपरान् विप्रान् दूरतः परिवर्जय ।<br>
ये यजन्ति जपैर्होमैर्देवदेवं महेश्वरम् ॥ २.१६<br>
<br>
स्वाध्यायेनेज्यया दूरात् तान् प्रयत्नेन वर्जय ।<br>
भक्तियोगसमायुक्तानीश्वरार्पितमानसान् ॥ २.१७<br>
<br>
प्राणायामादिषु रतान् दूरात् परिहरामलान् ।<br>
प्रणवासक्तमनसो रुद्रजप्यपरायणान् ॥ २.१८<br>
<br>
अथर्वशिरसोऽध्येतृन् धर्मज्ञान् परिवर्जय ।<br>
बहुनाऽत्र किमुक्तेन स्वधर्मपरिपालकान् ॥ २.१९<br>
<br>
ईश्वराराधनरतान् मन्नियोगान्न मोहय ।<br>
एवं मया महामाया प्रेरिता हरिवल्लभा ॥ २.२०<br>
<br>
यथादेशं चकारासौ तस्माल्लक्ष्मीं समर्चयेत् ।<br>
श्रियं ददाति विपुलां पुष्टिं मेधां यशो बलम् ॥२.२१<br>
<br>
अर्चिता भगवत्पत्नी तस्माल्लक्ष्मीं समर्चयेत् ।<br>
ततोऽसृजत् स भगवान् ब्रह्मा लोकपितामहः ॥२.२२<br>
<br>
चराचराणि भूतानि यथापूर्वं ममाज्ञया ।<br>
मरीचिभृग्वङ्गिरसं पुलस्त्यं पुलहं क्रतुम् ॥ २.२३<br>
<br>
दक्षमत्रिं वसिष्ठं च सोऽसृजद् योगविद्यया ।<br>
नवैते ब्रह्मणः पुत्रा ब्रह्मणा ब्राह्मणोत्तमाः । २.२४<br>
<br>
ब्रह्मवादिन एवैते मरीच्याद्यास्तु साधकाः ।<br>
ससर्ज ब्राह्मणान् वक्त्रात् क्षत्रियांश्च भुजाद् विभुः॥२.२५<br>
<br>
वैश्यानूरुद्वयाद् देवः पादार्च्छूद्रान् पितामहः ।<br>
यज्ञनिष्पत्तये ब्रह्मा शूद्रवर्जं ससर्ज ह ॥२.२६<br>
<br>
गुप्तये सर्ववेदानां तेभ्यो यज्ञो हि निर्बभौ ।<br>
ऋचो यजूंषि सामानि तथैवाथर्वणानि च ।२.२७<br>
<br>
ब्रह्मणः सहजं रूपं नित्यैषा शक्तिरव्यया ।<br>
अनादिनिधना दिव्या वागुत्सृष्टा स्वयंभुवा ॥२.२८<br>
<br>
आदौ वेदमयी भूता यतः सर्वाः प्रवृत्तयः ।<br>
अतोऽन्यानितु शास्त्राणिपृथिव्यांयानिकानिचित् ॥२.२९<br>
<br>
न तेषु रमते धीरः पाषण्डी तेन जायते ।<br>
वेदार्थवित्तमैः कार्यं यत्स्मृतं मुनिभिः पुरा ॥२.३०<br>
<br>
स ज्ञेयः परमो धर्मो नान्यशास्त्रेषु संस्थितः ।<br>
या वेदबाह्याः स्मृतयो याश्च काश्च कुदृष्टयः ॥२.३१<br>
<br>
सर्वास्ता निष्फलाः प्रेत्यतमोनिष्ठाहिताः स्मृताः ।<br>
पूर्वकल्पे प्रजा जाताः सर्वबादाविवर्जिताः ॥२.३२<br>
<br>
शुद्धान्तः करणाः सर्वाः स्वधर्मनिरताः सदा ।<br>
ततः कालवशात् तासां रागद्वेषादिकोऽभवत् ॥२.३३<br>
<br>
अधर्मो मुनिशार्दूलाः स्वधर्मप्रतिबन्धकः ।<br>
ततः सा सहजा सिद्धिस्तासां नातीव जायते ।<br>
<br>
रजोमात्रात्मिकास्तासां सिद्धयोऽन्यास्तदाभवन् ॥ २.३३<br>
तासु क्षीणास्वशेषासु कालयोगेन ताः पुनः ।<br>
<br>
वार्त्तोपायं पुनश्चक्रुर्हस्तसिद्धिं च कर्मजाम् ।<br>
ततस्तासां विभुर्ब्रह्मा कर्माजीवमकल्पयत् ॥ २.३४<br>
<br>
स्वायंभुवो मनुः पूर्वं धर्मान् प्रोवाच धर्मदृक् ।<br>
साक्षात् प्रजापतेर्मूर्तिर्निसृष्टा ब्रह्मणा द्विजाः ।<br>
भृग्वादयस्तद्वदनाच्छ्रुत्वा धर्मानथोचिरे ॥ २.३५<br>
<br>
यजनं याजनं दानं ब्राह्मणस्य प्रतिग्रहमः ।<br>
अध्यापनं चाध्ययनं षट्‌ कर्माणि द्विजोत्तमाः ॥ २.३६<br>
<br>
दानमध्ययनं यज्ञो धर्मः क्षत्रियवैश्ययोः ।<br>
दण्डो युद्धं क्षत्रियस्य कृषिर्वैश्यस्य शस्यते ॥ २.३७<br>
<br>
शुश्रूषैव द्विजातीनां शूद्राणां धर्मसाधनम् ।<br>
कारुकर्म तथाजीवः पाकयज्ञाऽदि धर्मतः ॥ २.३८<br>
<br>
ततः स्थितेषु वर्णेषु स्थापयामास चाश्रमान् ।<br>
गृहस्थं च वनस्थं च भिक्षुकं ब्रह्मचारिणम् ॥ २.३९<br>
<br>
अग्नयोऽतिथिशुश्रूषा यज्ञो दानं सुरार्चनम् ।<br>
गृहस्थस्य समासेन धर्मोऽयं मुनिपुंगवाः ॥ २.४०<br>
<br>
होमो मूलफलाशित्वं स्वाध्यायस्तप एव च ।<br>
संविभागो यथान्यायं धर्मोऽयं वनवासिनाम् ॥ २.४१<br>
<br>
भैक्षाशनं च मौनित्वं तपो ध्यानं विशेषतः ।<br>
सम्यग्ज्ञानं च वैराग्यं धर्मोऽयं भिक्षुके मतः ॥ २.४२<br>
<br>
भिक्षाचर्या च शुश्रूषा गुरोः स्वाध्याय एव च ।<br>
सन्ध्याकर्माग्निकार्यं च धर्मोऽयं ब्रह्मचारिणाम् ॥ २.४३<br>
<br>
ब्रह्मचारिवनस्थानां भिक्षुकाणां द्विजोत्तमाः ।<br>
साधारणं ब्रह्मचर्यं प्रोवाच कमलोद्भवः ॥ २.४४<br>
<br>
ऋतुकालाभिगामित्वं स्वदारेषु न चान्यतः ।<br>
पर्ववर्जं गृहस्थस्य ब्रह्मचर्यमुदाहृतम् ॥ २.४५<br>
<br>
आगर्भधारणादाज्ञा कार्या तेनाप्रमादतः ।<br>
अकुर्वाणस्तु विप्रेन्द्रा भ्रूणहा तु प्रजायते ॥ २.४६<br>
<br>
वेदाभ्यासोऽन्वहं शक्त्या श्राद्धं चातिथिपूजनम् ।<br>
गृहस्थस्य परो धर्मो देवताभ्यर्चनं तथा ॥ २.४७<br>
<br>
वैवाह्ममग्निमिन्धीत सायं प्रातर्यथाविधि ।<br>
देशान्तरगतो वाऽथ मृतपत्नीक एव च ॥ २.४८<br>
<br>
त्रयाणामाश्रमाणां तु गृहस्थो योनिरुच्यते ।<br>
अन्ये तमुपजीवन्ति तस्माच्छ्रेयान् गृहाश्रमी ॥ २.४९<br>
<br>
ऐकाश्रम्यं गृहस्थस्य चतुर्णां श्रुतिदर्शनात् ।<br>
तस्माद् गार्हस्थ्यमेवैकं विज्ञेयं धर्मसाधनम् ॥ २.५०<br>
<br>
परित्यजेदर्थकामौ यौ स्यातां धर्मवर्जितौ ।<br>
सर्वलोकविरुद्धं च धर्ममप्याचरेन्न तु ॥ २.५१<br>
<br>
धर्मात् संजायते ह्यर्थो धर्मात् कामोऽभिजायते ।<br>
धर्म एवापवर्गाय तस्माद् धर्मं समाश्रयेत् ॥ २.५२<br>
<br>
धर्मश्चार्थश्च कामश्च त्रिवर्गस्त्रिगुणो मतः ।<br>
सत्त्वं रजस्तमश्चेति तस्माद्धर्मं समाश्रयेत् ॥ २.५३<br>
<br>
ऊर्ध्वं गच्छन्ति सत्त्वस्था मध्ये तिष्ठन्ति राजसाः ।<br>
जघन्यगुणवृत्तिस्था अधो गच्छन्ति तामसाः ॥ २.५४<br>
<br>
यस्मिन् धर्मसमायुक्तावर्थकामौ व्यवस्थितौ<br>
इह लोके सुखी भूत्वा प्रेत्यानन्त्याय कल्पते ॥ २.५५<br>
<br>
धर्मात् संजायते मोक्षो ह्यर्थात् कामोऽभिजायते ।<br>
एवं साधनसाध्यत्वं चातुर्विध्ये प्रदर्शितम् ॥ २.५६<br>
<br>
य एवं वेद धर्मार्थकाममोक्षस्य मानवः ।<br>
माहात्म्यं चानुतिष्ठेत स चानन्त्याय कल्पते ॥ २.५७<br>
<br>
तस्मादर्थं च कामं च त्यक्त्वा धर्मं समाश्रयेत् ।<br>
धर्मात् संजायते सर्वमित्याहुर्ब्रह्मवादिनः ॥ २.५८<br>
<br>
धर्मेण धार्यते सर्वं जगत् स्थावरजङ्गमम् ।<br>
अनादिनिधना शक्तिः सैषा ब्राह्मी द्विजोत्तमाः ॥ २.५९<br>
<br>
कर्मणा प्राप्यते धर्मो ज्ञानेन च न संशयः ।<br>
तस्माज्ज्ञानेन सहितं कर्मयोगं समाचरेत् ॥ २.६०<br>
<br>
प्रवृत्तं च निवृत्तं च द्विविधं कर्म वैदिकम् ।<br>
ज्ञानपूर्वं निवृत्तं स्यात् प्रवृत्तं यदतोऽन्यथा ॥ २.६१<br>
<br>
निवृत्तं सेवमानस्तु याति तत् परमं पदम् ।<br>
तस्मान्निवृत्तं संसेव्यमन्यथा संसरेत् पुनः ॥ २.६२<br>
<br>
क्षमा दमो दया दानमलोभस्त्याग एव च ।<br>
आर्जवं चानसूया च तीर्थानुसरणं तथा ॥ २.६३<br>
<br>
सत्यं सन्तोषमास्तिक्यं श्रद्धा चेन्द्रियनिग्रहः ।<br>
देवताभ्यर्चनं पूजा ब्राह्मणानां विशेषतः ॥ २.६४<br>
<br>
अहिंसा प्रियवादित्वमपैशुन्यमकल्कता ।<br>
सामासिकमिमं धर्मं चातुर्वर्ण्येऽब्रवीन्मनुः ॥ २.६५<br>
<br>
प्राजापत्यं ब्राह्मणानां स्मृतं स्थानं क्रियावताम् ।<br>
स्थानमैन्द्रं क्षत्रियाणां संग्रामेष्वपलायिनाम् ॥ २.६६<br>
<br>
वैश्यानां मारुतं स्थानं स्वधर्ममनुवर्तताम् ।<br>
गान्धर्वं शूद्रजातीनां परिचारेण वर्तताम् ॥ २.६७<br>
<br>
अष्टाशीतिसहस्त्राणामृषीणामूर्ध्वरेतसाम् ।<br>
स्मृतं तेषां तु यत्स्थानं तदेव गुरुवासिनाम् ॥ २.६८<br>
<br>
सप्तर्षीणान्तु यत्स्थानं स्मृतं तद् वै वनौकसाम् ।<br>
प्राजापत्यं गृहस्थानां स्थानमुक्तं स्वयंभुवा ॥ २.६९<br>
<br>
यतीनां जितचित्तानां न्यासिनामूर्ध्वरेतसाम् ।<br>
हैरण्यगर्भं तत्स्थानं यस्मान्नावर्त्तते पुनः ॥ २.७०<br>
<br>
योगिनाममृतं स्थानं व्योमाख्यं परमक्षरम् ।<br>
आनन्दमैश्वरं धाम सा काष्ठा सा परागतिः ॥ २.७१<br>
<br>
ऋषच ऊचुः ।<br>
भगवन् देवतारिघ्न हिरण्याक्षनिषूदन ।<br>
चत्वारो ह्याश्रमाः प्रोक्ता योगिनामेक उच्यते ॥ २.७२<br>
<br>
श्रीकूर्म ऊवाच ।<br>
सर्वकर्माणि संन्यस्य समाधिमचलं श्रितः ।<br>
य आस्ते निश्चलो योगी स संन्यासी न पञ्चमः ॥ २.७३<br>
<br>
सर्वेषामाश्रमाणां तु द्वैविध्यं श्रुतिदर्शितम् ।<br>
ब्रह्मचार्युपकुर्वाणो नैष्ठिको ब्रह्मतत्परः ॥ २.७४<br>
<br>
योऽधीत्यविधिवद्‌वेदान् गृहस्थाश्रममाव्रजेत् ।<br>
उपकुर्वाणको ज्ञेयो नैष्ठिको मरणान्तिकः ॥ २.७५<br>
<br>
उदासीनः साधकश्च गृहस्थो द्विविधो भवेत् ।<br>
कुटुम्बभरणा यत्तः साधकोऽसौ गृही भवेत् ॥ २.७६<br>
<br>
ऋणानित्रीण्यपाकृत्य त्यक्त्वा भार्याधनादिकम् ।<br>
एकाकी यस्तु विचरेदुदासीनः स मौक्षिकः ॥ २.७७<br>
<br>
तपस्तप्यति योऽरण्ये यजेद् देवान् जुहोति च ।<br>
स्वाध्याये चैव निरतो वनस्थस्तापसो मतः ॥ २.७८<br>
<br>
तपसा कर्षितोऽत्यर्थं यस्तु ध्यानपरो भवेत् ।<br>
सांन्यासिकः स विज्ञेयो वानप्रस्थाश्रमे स्थितः ॥ २.७९<br>
<br>
योगाभ्यासरतो नित्यमारुरुक्षुर्जितेन्द्रियः ।<br>
ज्ञानाय वर्तते भिक्षुः प्रोच्यते पारमेष्ठिकः ॥ २.८०<br>
<br>
यस्त्वात्मरतिरेव स्यान्नित्यतृप्तो महामुनिः ।<br>
सम्यग् दर्शनसंपन्नः स योगी भिक्षुरुच्यते ॥ २.८१<br>
<br>
ज्ञानसंन्यासिनः केचिद् वेदसंन्यासिनोऽपरे ।<br>
कर्मसन्यासिनः केचित् त्रिविधाः पारमेष्ठिकाः ॥ २.८२<br>
<br>
योगी च त्रिविधो ज्ञेयो भौतिकः सांख्य एव च ।<br>
तृतीयोह्याश्रमी प्रोक्तो योगमुत्तममाश्रितः ॥ २.८३<br>
<br>
प्रथमा भावना पूर्वे सांख्ये त्वक्षरभावना ।<br>
तृतीये चान्तिमा प्रोक्ता भावना पारमेश्वरी ॥ २.८४<br>
<br>
तस्मादेतद् विजानीध्वमाश्रमाणां चतुष्टयम् ।<br>
सर्वेषु वेदशास्त्रेषु पञ्चमो नोपपद्यते ॥ २.८५<br>
<br>
एवं वर्णाश्रमान् सृष्ट्वा देवदेवो निरञ्जनः ।<br>
दक्षादीन् प्राह विश्वात्मा सृजध्वं विविधाः प्रजाः ॥ २.८६<br>
<br>
ब्रह्मणो वचनात् पुत्रा दक्षाद्या मुनिसत्तमाः ।<br>
असृजन्त प्रजाः सर्वे देवमानुषपूर्विकाः ॥ २.८७<br>
<br>
इत्येवं भगवान् ब्रह्मा स्रष्टुत्वे संव्यवस्थितः ।<br>
अहं वै पालयामीदं संहरिष्यति शूलभृत् ॥ २.८८<br>
<br>
तिस्त्रस्तु मूर्त्तयः प्रोक्ता ब्रह्मविष्णुमहेश्वराः ।<br>
रजः सत्त्वतमोयोगात् परस्य परमात्मनः ॥ २.८९<br>
<br>
अन्योन्यमनुरक्तास्ते ह्यन्योन्यमुपजीविनः ।<br>
अन्योन्यप्रणताश्चैव लीलया परमेश्वराः ॥ २.९०<br>
<br>
ब्राह्मी माहेश्वरी चैव तथैवाक्षरभावना ।<br>
तिस्रस्तु भावना रुद्रे वर्तन्ते सततं द्विजाः ॥ २.९१<br>
<br>
प्रवर्तते मय्यजस्त्रमाद्या त्वक्षरभावना ।<br>
द्वितीया ब्रह्मणः प्रोक्ता देवस्याक्षरभावना ॥ २.९२<br>
<br>
अहं चैव महादेवो न भिन्नः परमार्थतः ।<br>
विभज्यस्वेच्छयात्मानं सोऽन्तर्यामीश्वरः स्थितः ॥ २.९३<br>
<br>
त्रैलोक्यमखिलं स्रष्टुं सदेवासुरमानुषम् ।<br>
पुरुषः परतोऽव्यक्तो ब्रह्मत्वं समुपागमत् ॥ २.९४<br>
<br>
तस्माद्‌ ब्रह्मा महादेवो विष्णुर्विश्वेश्वरः परः ।<br>
एकस्यैव स्मृतास्तिस्रस्तद्वत्कार्यवशात् प्रभोः ॥ २.९५<br>
<br>
तस्मात् सर्वप्रयत्नेन वन्द्याः पूज्याः विशेषतः । <br>
यदीच्छेदचिरात् स्थानं यत्तन्मोक्षाख्यमव्ययम् ॥ २.९६<br>
<br>
वर्णाश्रमप्रयुक्तेन धर्मेण प्रीतिसंयुतः ।<br>
पूजयेद् भावयुक्तेन यावज्जीवं प्रतिज्ञया ॥ २.९७<br>
<br>
चतुर्णामाश्रमाणां तु प्रोक्तोऽयं विधिवद्‌द्विजाः ।<br>
आश्रमो वैष्णवो ब्राह्मो हराश्रम इति त्रयः ॥ २.९८<br>
<br>
तल्लिंगधारी नियतं तद्‌भक्तजनवत्सलः ।<br>
ध्यायेदथार्चयेदेतान् ब्रह्मविद्यापरायणः ॥ २.९९<br>
<br>
सर्वेषामेव भक्तानां शंभोर्लिगमनुत्तमम् ।<br>
सितेन भस्मना कार्यं ललाटे तु त्रिपुण्ड्रकम् ॥ २.१००<br>
<br>
यस्तु नारायणं देवं प्रपन्नः परमं पदम् ।<br>
धारयेत् सर्वदा शूलं ललाटे गन्धवारिभिः ॥ २.१०१<br>
<br>
प्रपन्ना ये जगद्‌बीजं ब्रह्माणं परमेष्ठिनम् ।<br>
तेषां ललाटे तिलकं धारणीयं तु सर्वदा ॥ २.१०२<br>
<br>
योऽसावनादिर्भूतादिः कालात्माऽसौ धृतो भवेत् ।<br>
उपर्यधो भावयोगात् त्रिपुण्ड्रस्य तु धारणात् ॥ २.१०३<br>
<br>
यत्तत् प्रधानं त्रिगुणं ब्रह्मविष्णुशिवात्मकम् ।<br>
धृतंन्तु त्रिशूलधरणाद् भवत्येव न संशयः ॥ २.१०४<br>
<br>
ब्रह्मतेजोमयं शुक्लं यदेतन् मण्डलं रवेः ।<br>
भवत्येव धृतं स्थानमैश्वरं तिलके कृते ॥ २.१०५<br>
<br>
तस्मात् कार्यं त्रिशूलांकं तथा च तिलकं शुभम् ।<br>
आयुष्यञ्चापि भक्तानां त्रयाणां विधिपूर्वकम् ॥ २.१०६<br>
<br>
यजेत जुहुयादग्नौ जपेद् दद्याज्जितेन्द्रियः ।<br>
शान्तो दान्तो जितक्रोधो वर्णाश्रमविधानवित् ॥ २.१०७<br>
<br>
एवं परिचरेद् देवान् यावज्जीवं समाहितः ।<br>
तेषां संस्थानमचलं सोऽचिरादधिगच्छति ॥ २.१०८<br>
<br>
इति श्रीकूर्मपुराणे वर्णाश्रमवर्णनं नाम<br>
षट्‌साहस्त्र्यां संहितायां पूर्वविभागे द्वितीयोऽध्यायः ॥ २ ॥<br>
