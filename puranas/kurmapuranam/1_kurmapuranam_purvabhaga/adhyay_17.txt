श्रीकूर्म उवाच ।<br>
अन्दके निगृहीते वै प्रह्लादस्य महात्मनः ।<br>
विरोचनो नाम सुतो बभूव नृपतिः सुतः ।। १७.१<br>
<br>
देवाञ्जित्वा सदेवेन्द्रान बहून् वर्षान् महासुरः ।<br>
पालयामास धर्मेण त्रैलोक्यं सचराचरम् ।। १७.२<br>
<br>
तस्यैवं वर्तमानस्य कदाचिद् विष्णुचोदितः ।<br>
सनत्कुमारो भगवान् पुरं प्राप महामुनिः ।। १७.३<br>
<br>
दृष्ट्वा सिहासनगतो ब्रह्मपुत्रं महासुरः ।<br>
ननामोत्थाय शिरसा प्राञ्जलिर्वाक्यमब्रवीत् ।। १७.४<br>
<br>
धन्योऽस्म्यनुगृहीतोऽस्मि संप्राप्तो मे पुरातनः ।<br>
योगीश्वरोऽद्य भगवान् यतोऽसौ ब्रह्मवित् स्वयम् ।। १७.५<br>
<br>
किमर्थमागतो ब्रह्मन् स्वयं देवः पितामहः ।<br>
ब्रूहि मे ब्रह्मणः पुत्र किं कार्यं करवाण्यहम् ।। १७.६<br>
<br>
सोऽब्रवीद् भगवान् देवो धर्मयुक्तं महासुरम् ।<br>
द्रष्टुमभ्यागतोऽहं वै भवन्तं भाग्यवानसि ।। १७.७<br>
<br>
सुदुर्लभा नीतिरेषा दैत्यानां दैत्यसत्तम ।<br>
त्रिलोके धार्मिको नूनं त्वादृशोऽन्यो न विद्यते ।। १७.८<br>
<br>
इत्युक्तोऽसुरराजस्तु पुनः प्राह महामुनिम् ।<br>
धर्माणां परमं धर्मं ब्रूहि मे ब्रह्मवित्तम ।। १७.९<br>
<br>
सोऽब्रवीद् भगवान् योगी दैत्येन्द्राय महात्मने ।<br>
सर्वगुह्यतमं धर्ममात्मज्ञानमनुत्तमम् ।। १७.१०<br>
<br>
स लब्ध्वा परमं ज्ञानं दत्त्वा च गुरुदक्षिणाम् ।<br>
निधाय पुत्रे तद्राज्यं योगाभ्यासरतोऽभवत् ।। १७.११<br>
<br>
स तस्य पुत्रो मतिमान् बलिर्नाम महासुरः ।<br>
ब्रह्मण्यो धार्मिकोऽत्यर्थं विजिग्येऽथ पुरंदरम् ।। १७.१२<br>
<br>
कृत्वा तेन महद् युद्धं शक्रः सर्वामरैर्वृतः ।<br>
जगाम निर्जितो विष्णुं देवं शरणमच्युतम् ।। १७.१३<br>
<br>
तदन्तरेऽदितिर्देवी देवमाता सुदुः खिता ।<br>
दैत्येन्द्राणां वधार्थाय पुत्रो मे स्यादिति स्वयम् ।। १७.१४<br>
<br>
तताप सुमहद् घोरं तपोराशिस्तपः परम् ।<br>
प्रपन्ना विष्णुमव्यक्तं शरण्यं शरणं हरिम् ।। १७.१५<br>
<br>
कृत्वा हृत्पद्मकिञ्जल्के निष्कलं परमं पदम् ।<br>
वासुदेवमनाद्यन्तमानन्दं व्योम केवलम् ।। १७.१६<br>
<br>
प्रसन्नो भगवान् विष्णुः शङ्खचक्रगदाधरः ।<br>
आविर्बभूव योगात्मा देवमातुः पुरो हरिः ।। १७.१७<br>
<br>
दृष्ट्वा समागतं विष्णुमदितिर्भक्तिसंयुता ।<br>
मेने कृतार्थमात्मानं तोषयामास केशवम् ।। १७.१८<br>
<br>
अदितिरुवाच ।<br>
जयाशेषदुःखौघनाशैकहेतो <br>
जयानन्तमाहात्म्ययोगाभियुक्त ।<br>
जयानादिमध्यान्तविज्ञानमूर्त्ते<br>
जयाशेषकल्पामलानन्दरूप ।। १७.१९<br>
<br>
नमो विष्णवे कालरूपाय तुभ्यं<br>
नमो नारसिंहाय शेषाय तुभ्यम् ।<br>
नमः कालरुद्राय संहारकर्त्रे <br>
नमो वासुदेवाय तुभ्यं नमस्ते ।। १७.२०<br>
<br>
नमो विश्वमायाविधानाय तुभ्यं <br>
नमो योगगम्याय सत्याय तुभ्यम् ।<br>
नमो धर्मविज्ञाननिष्ठाय तुभ्यं<br>
नमस्ते वराहाय भूयो नमस्ते ।। १७.२१<br>
<br>
नमस्ते सहस्त्रार्कचन्द्राभमूर्त्ते<br>
नमो वेदविज्ञानधर्माभिगम्य ।<br>
नमो देवदेवादिदेवाय तुभ्यं<br>
प्रभो विश्वयोनेऽथ भूयो नमस्ते ।। १७.२२<br>
<br>
नमः शंभवे सत्यनिष्ठाय तुभ्यं<br>
नमो हेतवे विश्वरूपाय तुभ्यम् ।<br>
नमो योगपीठान्तरस्थाय तुभ्यं <br>
शिवायैकरूपाय भूयो नमस्ते ।। १७.२३<br>
<br>
एवं स भगवान् कृष्णो देवमात्रा जगन्मयः ।<br>
तोषितश्छंदयामास वरेण प्रहसन्निव ।। १७.२४<br>
<br>
प्रणम्य शिरसा भूमौ सा वब्रे वरमुत्तमम् ।<br>
त्वामेव पुत्रं देवानां हिताय वरये वरम् ।। १७.२५<br>
<br>
तथास्त्वित्याह भगवान् प्रपन्नजनवत्सलः ।<br>
दत्त्वा वरानप्रमेयस्तत्रैवान्तरधीयत ।। १७.२६<br>
<br>
ततो बहुतिथे काले भगवन्तं जनार्दनम् ।<br>
दधार गर्भं देवानां माता नारायणं स्वयम् ।। १७.२७<br>
<br>
समाविष्टे हृषीकेशे देवमातुरथोदरम् ।<br>
उत्पाता जज्ञिरे घोरा बलेर्वैरोचनेः पुरे ।। १७.२८<br>
<br>
निरीक्ष्य सर्वानुत्पातान् दैत्येन्द्रो भयविह्वलः ।<br>
प्रह्लादमसुरं वृद्धं प्रणम्याह पितामहम् ।। १७.२९<br>
<br>
बलिरुवाच ।<br>
पितामह महाप्राज्ञ जायन्तेऽस्मत्पुरेऽधुना ।<br>
किमुत्पातो भवेत् कार्यमस्माकं किंनिमित्तकाः ।। १७.३०<br>
<br>
निशम्य तस्य वचनं चिरं ध्यात्वा महासुरः ।<br>
नमस्कृत्य हृषीकेशमिदं वचनमब्रवीत् ।। १७.३१<br>
<br>
प्रह्लाद उवाच ।<br>
यो यज्ञैरिज्यते विष्णुर्यस्य सर्वमिदं जगत् ।<br>
दधारासुरनाशार्थं माता तं त्रिदिवौकसाम् ।। १७.३२<br>
<br>
यस्मादभिन्नं सकलं भिद्यते योऽखिलादपि ।<br>
स वासुदेवो देवानां मातुर्देहं समाविशत् ।। १७.३३<br>
<br>
न यस्य देवा जानन्ति स्वरूपं परमार्थतः ।<br>
स विष्णुरदितेर्देहं स्वेच्छयाऽद्य समाविशत् ।। १७.३४<br>
<br>
यस्माद् भवन्ति भूतानि यत्र संयान्ति संक्षयम् ।<br>
सोऽवतीर्णो महायोगी पुराणपुरुषो हरिः ।। १७.३५<br>
<br>
न यत्र विद्यते नामजात्यादिपरिकल्पना ।<br>
सत्तामात्रात्मरूपोऽसौ विष्णुरंशेन जायते ।। १७.३६<br>
<br>
यस्य सा जगतां माता शक्तिस्तद्धर्मधारिणी ।<br>
माया भगवती लक्ष्मीः सोऽवतीर्णो जनार्दनः ।। १७.३७<br>
<br>
यस्य सा तामसी मूर्त्तिः शंकरो राजसी तनुः ।<br>
ब्रह्मा संजायते विष्णुरंशेनैकेन सत्त्वभृत् ।। १७.३८<br>
<br>
इत्थं विचिन्त्य गोविन्दं भक्तिनम्रेण चेतसा ।<br>
तमेव गच्छ शरणं ततो यास्यसि निर्वृतिम् ।। १७.३९<br>
<br>
ततः प्रह्लादवचनाद् बलिर्वैरोचनिर्हरिम् ।<br>
जगाम शरणं विश्वं पालयामास धर्मतः ।। १७.४०<br>
<br>
काले प्राप्ते महाविष्णुं देवानां हर्षवर्द्धनम् ।<br>
असूत कश्यपाच्चैनं देवमाताऽदितिः स्वयम् ।। १७.४१<br>
<br>
चतुर्भुजं विशालाक्षं श्रीवत्साङ्कितवक्षसम् ।<br>
नीलमेघप्रतीकाशं भ्राजमानं श्रियावृतम् ।। १७.४२<br>
<br>
उपतस्थुः सुराः सर्वे सिद्धाः साध्याश्च चारणाः ।<br>
उपेन्द्र इन्द्रप्रमुखा ब्रह्मा चर्षिगणैर्वृतः ।। १७.४३<br>
<br>
कृतोपनयनो वेदानध्यैष्ट भगवान् हरिः ।<br>
समाचारं भरद्वाजात् त्रिलोकाय प्रदर्शयन् ।। १७.४४<br>
<br>
एवं हि लौकिकं मार्गं प्रदर्शयति स प्रभुः ।<br>
स यत् प्रमाणं कुरुते लोकस्तदनुवर्तते ।। १७.४५<br>
<br>
ततः कालेन मतिमान् बलिर्वैरोचनिः स्वयम् ।<br>
यज्ञैर्यज्ञेश्वरं विष्णुमर्चयामास सर्वगम् ।। १७.४६<br>
<br>
ब्राह्मणान् पूजयामास दत्त्वा बहुतरं धनम् ।<br>
ब्रह्मर्षयः समाजग्मुर्यज्ञवाटं महात्मनः ।। १७.४७<br>
<br>
विज्ञाय विष्णुर्भगवान् भरद्वाजप्रचोदितः ।<br>
आस्थाय वामनं रूपं यज्ञदेशमथागमत् ।। १७.४८<br>
<br>
कृष्णाजिनोपवीताङ्ग आषाढेन विराजितः ।<br>
ब्राह्मणो जटिलो वेदानुद्‌गिरन् भस्ममण्डितः ।। १७.४९<br>
<br>
संप्राप्यासुरराजस्य समीपं भिक्षुको हरिः ।<br>
स्वपद्भ्यां क्रमितं देशमयाचत बलिं त्रिभिः ।। १७.५०<br>
<br>
प्रक्षाल्य चरणौ विष्णोर्बलिर्भावसमन्वितः ।<br>
आचामयित्वा भृङ्गारमादाय स्वर्णनिर्मितम् ।। १७.५१<br>
<br>
दास्ये तवेदं भवते पदत्रयं<br>
प्रीणातु देवो हरिरव्ययाकृतिः ।<br>
विचिन्त्य देवस्य कराग्रपल्लवे <br>
निपातयामास जलं सुशीतलम् ।। १७.५२<br>
<br>
विचक्रमे पृथिवीमेष चैता-<br>
मथान्तरिक्षं दिवमादिदेवः ।<br>
व्यपेतरागं दितिजेश्वरं तं <br>
प्रकर्तुकामः शरणं प्रपन्नम् ।। १७.५३<br>
<br>
आक्रम्य लोकत्रयमीशपादः<br>
प्राजापत्याद् ब्रह्मलोकं जगाम ।<br>
प्रणेमुरादित्यसहस्त्रकल्पं<br>
ये तत्र लोके निवसन्ति सिद्धाः ।। १७.५४<br>
<br>
अथोपतस्थे भगवाननादिः<br>
पितामहास्तोषयामास विष्णुम् ।<br>
भित्त्वा तदण्डस्य कपालमूर्ध्वं<br>
जगाम दिव्याभरणानि भूयः ।। १७.५५<br>
<br>
अथाण्डभेदान्निपपात शीतलं <br>
महाजलं तत् पुण्यकृद्भिश्चजुष्टम् ।<br>
प्रवर्तते चापि सरिद्वरा तदा <br>
गङ्गेत्युक्त्वा ब्रह्मणा व्योमसंस्था ।। १७.५६<br>
<br>
गत्वा महान्तं प्रकृतिं प्रधानं<br>
ब्रह्माणमेकं पुरुषं स्वबीजम् ।<br>
अतिष्ठदीशस्य पदं तदव्ययं<br>
दृष्ट्वा देवास्तत्र तत्र स्तुवन्ति ।। १७.५७<br>
<br>
आलोक्य तं पुरुषं विश्वकायं <br>
महान् बलिर्भक्तियोगेन विष्णुम् ।<br>
ननाम नारायणमेकमव्ययं<br>
स्वचेतसा यं प्रणमन्ति वेदाः ।। १७.५८<br>
<br>
तमब्रवीद् भगवानादिकर्त्ता<br>
भूत्वा पुनर्वामनो वासुदेवः ।<br>
ममैव दैत्याधिपतेऽधुनेदं<br>
लोकत्रयं भवता भावदत्तम् ।। १७.५९<br>
<br>
प्रणम्य मूर्ध्ना पुनरेव दैत्यो<br>
निपातयामास जलं कराग्रे ।<br>
दास्ये तवात्मानमनन्तधाम्ने <br>
त्रिविक्रमायामितविक्रमाय ।। १७.६०<br>
<br>
प्रगृह्य सूनोरपि संप्रदत्तं <br>
प्रह्लादसूनोरथ शङ्खपाणिः ।<br>
जगाद दैत्यं जगदन्तरात्मा<br>
पातालमूलं प्रविशेति भूयः ।। १७.६१<br>
<br>
समास्यतां भवता तत्र नित्यं <br>
भुक्त्वा भोगान् देवतानामलभ्यान् ।<br>
ध्यायस्व मां सततं भक्तियोगात् <br>
प्रवेक्ष्यसे कल्पदाहे पुनर्माम् ।। १७.६२<br>
<br>
उक्त्वैवं दैत्यसिंहं तं विष्णुः सत्यपराक्रमः ।<br>
पुरंदराय त्रैलोक्यं ददौ विष्णुरुरुक्रमः ।। १७.६३<br>
<br>
संस्तुवन्ति महायोगं सिद्धा देवर्षिकिन्नराः ।<br>
ब्रह्मा शक्रोऽथ भगवान् रुद्रादित्यमरुद्‌गणाः ।। १७.६४<br>
<br>
कृत्वैतदद्‌भुतं कर्म विष्णुर्वामनरूपधृक् ।<br>
पश्यतामेव सर्वेषां तत्रैवान्तरधीयत ।। १७.६५<br>
<br>
सोऽपि दैत्यवरः श्रीमान् पातालं प्राप चोदितः ।<br>
प्रह्लादेनासुरवरैर्विष्णु भक्तस्तुतत्परः ।। १७.६६<br>
<br>
अपृच्छद् विष्णुमाहात्मयं भक्तियोगमनुत्तमम् ।<br>
पूजाविधानं प्रह्लादं तदाहासौ चकार सः ।। १७.६७<br>
<br>
अथ रथचरणंसशङ्खपाणिं<br>
सरसिजोलचनमीशमप्रमेयम् ।<br>
शरणमुपपयौ स भावयोगात् <br>
प्रणयगतिं प्रणिधाय कर्मयोगम् ।। १७.६८<br>
<br>
एष वः कथितो विप्रा वामनस्य पराक्रमः ।<br>
स देवकार्याणि सदा करोति पुरुषोत्तमः ।। १७.६९<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे सप्तदशोऽध्याय।।<br>
