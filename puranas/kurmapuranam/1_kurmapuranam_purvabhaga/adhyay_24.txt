<span style="font-size: 14pt; line-height: 200%">सूत उवाच ।<br>
क्रोष्टोरेकोऽभवत् पुत्रो वज्रवानिति विश्रुतः ।<br>
तस्य पुत्रोऽभवतच्छान्तिः कुशिकस्तत्सुतोऽभवत् ॥ २४.१<br>
<br>
उशद्गोरभवत् पुत्रो नाम्ना चित्ररथो बली ।<br>
अथ चैत्ररथिर्लोके शशबिन्दुरिति स्मृतः ॥ २४.२<br>
<br>
तस्य पुत्रः पृथुयशा राजाऽभूद् धर्मतत्परः ।<br>
पृथुकर्मा च तत्पुत्रस्तस्मात् पृथुजयोऽभवत् ॥ २४.३<br>
<br>
पृथुकीर्तिरभूत् तस्मात् पृथुदानस्ततोऽभवत् ।<br>
पृथुश्रवास्तस्य पुत्रस्तस्यासीत् पृथुसत्तमः ॥ २४.४<br>
<br>
उशनास्तस्य पुत्रोऽभूच्छतेषुस्तत्सुतोऽभवत् ।<br>
तस्याभूद् रुक्मकवचः परावृतश्च तत्सुतः ॥ २४.५<br>
<br>
परावृतः सुतो जज्ञे यामघो लोकविश्रुतः ।<br>
तस्माद् विदर्भः संजज्ञे विदर्भात् क्रथकैशिकौ ॥ २४.६<br>
<br>
रोमपादस्तृतीयस्तु बभ्रुस्तस्यात्मजो नृपः ।<br>
धृतिस्तस्याभवत् पुत्रः संन्तस्तस्याप्यभूत् सुतः ॥ २४.७<br>
<br>
संन्तस्य पुत्रो बलवान् नाम्ना विश्वसहः स्मृतः।<br>
तस्य पुत्रो महावीर्यः प्रजावान् कौशिक स्मृतः।२४.८<br>
<br>
अभूत् तस्य सुतो धीमान् सुमन्तुस्तत्सुतोऽनलः ।<br>
कैशिकस्य सुतश्चेदिश्चैद्यास्तस्याभवन् सुताः ।२४.९<br>
<br>
तेषां प्रधानो द्युतिमान् वपुष्मांस्तत्सुतोऽभवत् ॥ <br>
वपुष्मतो बृहन्मेधा श्रीदेवस्तत्सुतोऽभवत् ॥२४.१०<br>
<br>
तस्य वीतरथो विप्रा रुद्रभक्तो महाबलः ।<br>
क्रथस्याप्यभवत् कुन्ती वृष्णी तस्याभवत् सुतः ।२४.११<br>
<br>
तस्मान्नवरथो नाम बभुव सुमहाबलः।.<br>
कदाचिन्मृगयां यातो दृष्ट्वा राक्षसमूर्जितम् ।२४.१२<br>
<br>
दुद्राव महातविष्टो भयेन मुनिपुंगवाः ।<br>
अन्वधावत संक्रुद्धो राक्षसस्तं महाबलः ।२४.१३<br>
<br>
दुर्योधनोऽग्निसंकाशः शूलासक्तमहाकरः ।<br>
राजा नवरथो भीत्या नातिदूरादवस्थितम् ।२४.१४<br>
<br>
अपश्यत् परमं स्थानं सरस्वत्या सुगोपितम् ॥ <br>
स तद्वेगेन महता संप्राप्य मतिमान् नृपः ।२४.१५<br>
<br>
ववन्दे शिरसा दृष्ट्वा साक्षाद् देवीं सरस्वतीम् ।<br>
तुष्टाव वाग्भिरिष्टाभिर्बद्धाञ्जलिरमित्रजित् ।२४.१६<br>
<br>
पपात दण्डवद् भूमौ त्वामहं शरणं गतः ।<br>
नमस्यामि महादेवीं साक्षाद् देवीं सरस्वतीम् ।२४.१७<br>
<br>
वाग्देवतामनाद्यन्तामीश्वरीं ब्रह्मचारिणीम् ।<br>
नमस्ये जगतां योनिं योगिनीं परमां कलाम् ।२४.१८<br>
<br>
हिरण्यगर्भमहिषीं त्रिनेत्रां चन्द्रशेखराम् ।<br>
नमस्ये परमानन्दां चित्कलां ब्रह्मरूपिणीम् ।२४.१९<br>
<br>
पाहि मां परमेशानि भीतं शरणमागतम् ॥ <br>
एतस्मिन्नन्तरे क्रुद्धो राजानं राक्षसेश्वरः ।२४.२०<br>
<br>
हन्तुं समागतः स्थानं यत्र देवी सरस्वती ।<br>
समुद्यम्य तदा शूलं प्रवेष्टुं बलदर्पितः ।२४.२१<br>
<br>
त्रिलोकमातुस्तत्स्थानं शशाङ्कादित्यसंन्निभम् ॥<br>
तदन्तरे महद्भूतं युगान्तादित्यसन्निभम् ।२४.२२<br>
<br>
शूलेनोरसि निर्भिद्य पातयामास तं भुवि ।<br>
गच्छेत्याह महाराज न स्थातव्यं त्वया पुनः ।२४.२३<br>
<br>
इदानीं निर्भयस्तूर्णं स्थानेऽस्मिन् राक्षसो हतः ।<br>
ततः प्रणम्य हृष्टात्मा राजा नवरथः पराम् ।२४.२४<br>
<br>
पुरीं जगाम विप्रेन्द्राः पुरंदरपुरोपमाम् ।<br>
स्थापयामास देवेशीं तत्र भक्तिसमन्वितः ।२४.२५<br>
<br>
ईजे च विविधैर्यज्ञैर्होमैर्देवीं सरस्वतीम् ॥ <br>
तस्य चासीद् दशरथः पुत्रः परमधार्मिकः ।२४.२६<br>
<br>
देव्या भक्तो महातेजाः शकुनिस्तस्य चात्मजः ।<br>
तस्मात् करम्भः संभूतो देवरातोऽभवत् ततः ।२४.२७<br>
<br>
ईजे स चाश्वमेधेन देवक्षत्रश्च तत्सुतः ।<br>
मधुस्तस्य तु दायादस्तस्मात् कुरुवशोऽभवत् ।२४.२८<br>
<br>
पुत्रद्वयमभूत् तस्य सुत्रामा चानुरेव च ।<br>
अनोस्तु पुरुकुत्सोऽभूदंशुस्तस्य च रिक्थभाक् ।२४.२९<br>
<br>
अथांशोःरन्धको नाम विष्णुभक्तः प्रतापवान् ।<br>
महात्मा दाननिरतो धनुर्वेदविदां वरः ॥ २४.३०<br>
<br>
स नारदस्य वचनाद् वासुदेवार्चने रतः ।<br>
शास्त्रं प्रवर्तयामास कुण्डगोलादिभिः श्रुतम् ॥ २४.३१<br>
<br>
तस्य नाम्ना तु विख्यातं सात्त्वतं नाम शोभनम् ।<br>
प्रवर्तते महाशास्त्रं कुण्डादीनां हितावहम् ॥ २४.३२<br>
<br>
सात्त्वतस्तस्य पुत्रोऽभूत् सर्वशास्त्रविशारदः ।<br>
पुण्यश्लोको महाराजस्तेन वै तत्प्रवर्तितम् ॥ २४.३३<br>
<br>
सात्त्वतः सत्त्वसंपन्नः कौशल्यां सुषुवे सुतान् ।<br>
अन्धकं वै महाभोजं वृष्णिं देवावृधं नृपम् ।२४.३४<br>
<br>
ज्येष्ठं च भजमानाख्यं धनुर्वेदविदां वरम् ।<br>
तेषां देवावृधो राजा चचार परमं तपः ।२४.३५<br>
<br>
पुत्रः सर्वगुणोपेतो मम भूयादिति प्रभुः ।<br>
तस्य बभ्रुरिति ख्यातः पुण्यश्लोकोऽभवन्नृपः ।२४.३६<br>
<br>
धार्मिको रूपसंपन्नस्तत्त्वज्ञानरतः सदा ।<br>
भजमानस्य मृञ्जय्यां भजमानाद्विजज्ञिरे ।२४.३७<br>
<br>
तेषां प्रधानौ विख्यातौ निमिः कृकण एव च ।<br>
महाभोजकुले जाता भोजा वैमातृकास्तथा ।२४.३८<br>
<br>
वृष्णेः सुमित्रो बलवाननमित्रस्तिमिस्तथा ।<br>
अनमित्रादभून्निघ्नो निघ्नस्य द्वौ बभूवतुः ।२४.३९<br>
<br>
प्रसेनस्तु महाभागः सत्राजिन्नाम चोत्तमः ॥<br>
अनमित्राच्छिनिर्जज्ञे कनिष्ठाद् वृष्णिनन्दनात् ।२४.४०<br>
<br>
सत्यवान् सत्यसंपन्नः सत्यकस्तत्सुतोऽभवत् ॥<br>
सात्यकिर्युयुधानस्तु तस्यासङ्गोऽभवत् सुतः ।२४.४१<br>
<br>
कुणिस्तस्य सुतो धीमांस्तस्य पुत्रो युगंधरः ।<br>
माद्र्या वृष्णेः सुतो जज्ञे वृष्णेर्वै यदुनन्दनः ।२४.४२<br>
<br>
जज्ञाते तनयौ पृश्नेः श्वफल्कश्चित्रकश्च हि ।<br>
श्वफल्कः काशिराजस्यसुतां भार्यामविन्दत।२४.४३।<br>
<br>
तस्यामजनयत् पुत्रमक्रूरं नाम धार्मिकम् ।<br>
उपमङ्‌गुस्तथा मङ्‌गुरन्ये च बहवः सुताः ॥ २४.४४<br>
<br>
अक्रूरस्य स्मृतः पुत्रो देववानिति विश्रुतः ।<br>
उपदेवश्च पुण्यात्मा तयोर्विश्वप्रमाथिनौ ॥ २४.४५<br>
<br>
चित्रकस्याभवत् पुत्रः पृथुर्विपृथुरेव च ।<br>
अश्वग्रीवः सुबाहुश्च सुपार्श्वकगवेषणौ ॥ २४.४६<br>
<br>
अन्धकात् कास्यदुहिता लेभे च चतुरः सुतान् ।<br>
कुकुरं भजमानं च शमीकं बलगर्वितम्॥ २४.४७<br>
<br>
कुकुरस्य सुतो वृष्णिर्वृष्णेस्तु तनयोऽभवत् ।<br>
कपोतरोमा विपुलस्तस्य पुत्रो विलोमकः ॥ २४.४८<br>
<br>
तस्यासीत् तुम्बुरुसखा विद्वान् पुत्रस्तलः किल ।<br>
स्थीयते तस्यनाम्नातु तयोरानकदुन्दुभिः ॥ २४.४९<br>
<br>
स गोवर्धनमासाद्य तताप विपुलं तपः ।<br>
वरं तस्मै ददौ देवो ब्रह्मा लोकमहेश्वरः ॥ २४.५०<br>
<br>
वंशस्य चाक्षयां कीर्ति ज्ञानयोगमनुत्तमम् ।<br>
गुरोरप्यधिकं विप्राः कामरूपित्वमेव च ॥ २४.५१<br>
<br>
स लब्ध्वा वरमव्यग्रो वरेण्यं वृषवाहनम् ।<br>
पूजयामास गानेन स्थाणुं त्रिदशपूजितम् ॥ २४.५२<br>
<br>
तस्य गानरतस्याथ भगवानम्बिकापतिः ।<br>
कन्यारत्नं ददौ देवो दुर्लभं त्रिदशैरपि ॥ २४.५३<br>
<br>
तया स सङ्गतो राजा गानयोगमनुत्तमम् ।<br>
अशिक्षयदमित्रघ्नः प्रियां तां भ्रान्तलोचनाम् ॥ २४.५४<br>
<br>
तस्यामुत्पादयामास सुभुजं नाम शोभनम् ।<br>
रूपलावण्यसंपन्नां ह्रीमतीमपि कन्यकाम् ॥ २४.५५<br>
<br>
ततस्तं जननी पुत्रं बाल्ये वयसि शोभनम् ।<br>
शिक्षयामास विधिवद् गानविद्यां च कन्यकाम् ॥ २४.५६<br>
<br>
कृतोपनयनो वेदानधीत्य विधिवद् गुरोः ।<br>
उद्ववाहात्मजां कन्यां गन्धर्वाणां तु मानसीम् ॥ २४.५७<br>
<br>
तस्यामुत्पादयामास पञ्च पुत्राननुत्तमान् ।<br>
वीणावादनतत्त्वज्ञान् गानशास्त्रविशारदान् ॥ २४.५८<br>
<br>
पुत्रैः पौत्रैः सपत्नीको राजा गानविशारदः ।<br>
पूजयामास गानेन देवं त्रिपुरनाशनम् ॥ २४.५९<br>
<br>
ह्रीमती चापि या कन्या श्रीरिवायतलोचना ।<br>
सुबाहुर्नाम गन्धर्वस्तामादाय ययौ पुरीम् ॥ २४.६०<br>
<br>
तस्यामप्यभवन् पुत्रा गन्धर्वस्य सुतेजसः ।<br>
सुषेणधीरसुग्रीवसुभोजनरवाहनाः ॥२४.६१<br>
<br>
अथासीदभिजित् पुत्रो वीरस्त्वानकदुन्दुभेः ।<br>
पुनर्वसुश्चाभिजितः संबभूवाहुकस्ततः ॥ २४.६२<br>
<br>
आहुकस्योग्रसेनश्च देवकश्च द्विजोत्तमाः ।<br>
देवकस्य सुता वीरा जज्ञिरे त्रिदशोपमाः ॥ २४.६३<br>
<br>
देववानुपदेवश्च सुदेवो देवरक्षितः ।<br>
तेषां स्वसारः सप्तासन् वसुदेवाय ता ददौ ॥ २४.६४<br>
<br>
वृकदेवोपदेवा च तथान्या देवरक्षिता ।<br>
श्रीदेवा शान्तिदेवा च सहदेवा च सुव्रता ।२४.६५<br>
<br>
देवकी चापि तासां तु वरिष्ठाऽभूत् सुमध्यमा ।<br>
उग्रसेनस्य पुत्रोऽभून्न्यग्रोधः कंस एव च ।२४.६६<br>
<br>
सुभूमी राष्ट्रपालश्च तुष्टिमाञ्छङ्कुरेव च ।<br>
भजमानादबूत् पुत्रः प्रख्यातोऽसौ विदूरथः ।२४.६७<br>
<br>
तस्य सूरसमस्तस्मात् प्रतिक्षत्रस्ततोऽभवत् ।<br>
स्वयंभोजस्ततस्तस्माद् हृदिकः शत्रुतापनः ।२४.६८<br>
<br>
कृतवर्माऽथ तत्पुत्रो देवलस्तत्सुतः स्मृतः ।<br>
स शूरस्तत्सुतो धीमान् वसुदेवोऽथ तत्सुतः ॥ २४.६९<br>
<br>
वसुदेवावन्महाबाहुर्वासुदेवो जगद्गुरुः ।<br>
बभूव देवकीपुत्रो देवैरभ्यर्थितो हरिः ॥ २४.७०<br>
<br>
रोहिणी च महाभागा वसुदेवस्य शोभना ।<br>
असूत पत्नी संकर्षं रामं ज्येष्ठं हलायुधम् ॥ २४.७१<br>
<br>
स एव परमात्माऽसौ वासुदेवो जगन्मयः ।<br>
हलायुधः स्वयं साक्षाच्छेषः संकर्षणः प्रभुः ॥ २४.७२<br>
<br>
भृगुशापच्छलेनैव मानयन् मानुषीं तनुम् ।<br>
बभूत तस्यां देवक्यां रोहिण्यामपि माधवः ॥ २४.७३<br>
<br>
उमादेहसमुद्भूता योगनिद्रा च कौशीकी ।<br>
नियोगाद् वासुदेवस्य यशोदातनया ह्यभूत् ॥ २४.७४<br>
<br>
ये चान्ये वसुदेवस्य वासुदेवाग्रजाः सुताः ।<br>
प्रागेव कंसस्तान् सर्वान् जघान मुनिपुंगवाः ॥ २४.७५<br>
<br>
सुषेणश्च तथोदायी भद्रसेनो महाबलः ।<br>
ऋजुदासो भद्रदासः कीर्तिमानपि पूर्वजः ॥ २४.७६<br>
<br>
हतेष्वेतेषु सर्वेषु रोहिणी वसुदेवतः ।<br>
असूत रामं लोकेशं बलभद्रं हलायुधम् ॥ २४.७७<br>
<br>
जातेऽथ रामे देवानामादिमात्मानमच्युतम् ।<br>
असूत देवकी कृष्णं श्रीवत्साङ्कितवक्षसम् ॥ २४.७८<br>
<br>
रेवती नाम रामस्य भार्यासीत् सुगुणान्विता ।<br>
तस्यामुत्पादयामास पुत्रौ द्वौ निशितोल्मुकौ ॥ २४.७९<br>
<br>
षोडशस्त्रीसहस्त्राणि कृष्णस्याक्लिष्टकर्मणः ।<br>
बभूवुरात्मजास्तासु शतशोऽथ सहस्त्रशः ॥ २४.८०<br>
<br>
चारुदेष्णः सुचारुश्च चारुवेषो यशोधरः ।<br>
चारुश्रवाश्चारुयशाः प्रद्युम्नः शंख एव च ॥ २४.८१<br>
<br>
रुक्मिण्यां वासुदेवस्य महाबलपराक्रमाः ।<br>
विशिष्टाः सर्वपुत्राणां संबभूवुरिमे सुताः ॥ २४.८२<br>
<br>
तान् दृष्ट्वा तनयान् वीरान् रौक्मिणेयाञ्जनार्दनात् ।<br>
जाम्बवत्यब्रवीत् कृष्णं भार्या तस्य शुचिस्मिता ॥ २४.८३<br>
<br>
मम त्वं पुण्डरीकाक्ष विशिष्टं गुणवत्तमम् ।<br>
सुरेशसदृशं पुत्रं देहि दानवसूदन ॥ २४.८४<br>
<br>
जाम्बवत्या वचः श्रुत्वा जगन्नाथः स्वयं हरिः ।<br>
समारेभे तपः कर्त्तुं तपोनिधिररिंदमः ॥ २४.८५<br>
<br>
तच्छृणुध्वं मुनिश्रेष्ठा यथाऽसौ देवकीसुतः ।<br>
दृष्ट्वा लेभे सुतं रुद्रं तप्त्वा तीव्रं महत् तपः ॥ २४.८६<br>
<br>
इति श्रीकूर्मपुराणे षट्साहस्त्र्यां संहितायां पूर्वविभागे चतुर्विंशोऽध्यायः॥<br>
</span>
