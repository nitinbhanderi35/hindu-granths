ऋषय ऊचुः ।<br>
प्राप्य वाराणसीं दिव्यां कृष्णद्वैपायनो मुनिः ।<br>
किमकार्षीन्महाबुद्धिः श्रोतुं कौतूहलं हि नः ॥ ३१.१<br>
<br>
सूत उवाच ।<br>
प्राप्य वाराणसीं दिव्यामुपस्पृश्य महामुनिः ।<br>
पूजयामास जाह्नव्यां देवं विश्वेश्वरं शिवम् ॥ ३१.२<br>
<br>
तमागतं मुनिं दृष्ट्वा तत्र ये निवसन्ति वै ।<br>
पूजयाञ्चक्रिरे व्यासं मुनयो मुनिपुंगवम् ॥ ३१.३<br>
<br>
पप्रच्छुः प्रणताः सर्वे कथाः पापविनाशनीम् ।<br>
महादेवाश्रयाः पुण्यां मोक्षधर्मान् सनातनान् ॥ ३९.४<br>
<br>
स चापि कथयामास सर्वज्ञो भगवानृषिः ।<br>
माहात्म्यं देवदेवस्य धर्मान् वेदनिदर्शितान् ॥ ३१.५<br>
<br>
तेषां मध्ये मुनीन्द्राणां व्यासशिष्यो महामुनिः ।<br>
पृष्टवान् जैमिनिर्व्यासं गूढमर्थं सनातनम् ॥ ३१.६<br>
<br>
जैमिनिरुवाच ।<br>
भगवन् संशयञ्चैकं छेत्तुमर्हसि तत्त्ववित् ।<br>
न विद्यते ह्यविदितं भवता परमर्षिणः ॥ ३१.७<br>
<br>
केचिद् ध्यानं प्रशंसन्ति धर्ममेवापरे जनाः ।<br>
अन्ये सांख्यं तथा योगं तपस्त्वन्ये महर्षयः ॥ ३१.८<br>
<br>
ब्रह्मचर्यमथो मौनमन्ये प्राहुर्महर्षयः ।<br>
अहिंसां सत्यमप्यन्ये संन्यासमपरे विदुः ॥ ३१.९<br>
<br>
केचिद् दयां प्रशंसन्ति दानमध्ययनं तथा ।<br>
तीर्थयात्रां तथा केचिदन्ये चेन्द्रियनिग्रहम् ॥ ३१.१०<br>
<br>
किमेतेषां भवेज्ज्यायः प्रब्रूहि मुनिपुंगव ।<br>
यदि वा विद्यतेऽप्यन्यद् गुह्यं तद्वक्तुमर्हसि ॥ ३१.११<br>
श्रुत्वा स जैमिनेर्वाक्यं कृष्णद्वैपायनो मुनिः ।<br>
प्राह गम्भीरया वाचा प्रणम्य वृषकेतनम् ॥ ३१.१२<br>
<br>
साधु साधु महाभाग यत्पृष्टं भवता मुने ।<br>
वक्ष्ये गुह्यतमाद् गुह्यं श्रुण्वन्त्वन्ये महर्षयः ॥ ३१.१३<br>
<br>
ईश्वरेण पुरा प्रोक्तं ज्ञानमेतत् सनातनम् ।<br>
गूढमप्राज्ञविद्विष्टं सेवितं सूक्ष्मदर्शिभिः ॥ ३१.१४<br>
<br>
नाश्रद्दधाने दातव्यं नाभक्ते परमेष्ठिनः ।<br>
न वेदविदुषे देयं ज्ञानानां ज्ञानमुत्तमम् ॥ ३१.१५<br>
<br>
मेरुश्रृङ्गे महा देवंमीशानं त्रिपुरद्विषम् ।<br>
देवासनगता देवी महादेवमपृच्छत ॥ ३१.१६<br>
<br>
देव्युवाच ।<br>
देवदेव महादेव भक्तानामार्त्तिनाशन ।<br>
कथं त्वां पुरुषो देवमचिरादेव पश्यति ॥ ३१.१७<br>
<br>
सांख्ययोगस्तथा ध्यानं कर्मयोगोऽथ वैदिकः ।<br>
आयासबहुलान्याहुर्यानि चान्यानि शंकर ॥ ३१.१८<br>
<br>
येन विब्रान्तचित्तानां योगिनां कर्मिणामपि ।<br>
दृश्यो हि भगवान् सूक्ष्मः सर्वेषामपि देहिनाम् ॥ ३१.१९<br>
<br>
एतद् गुह्यतमं ज्ञानं गूढं ब्रह्मादिसेवितम ।<br>
हिताय सर्वभक्तानां ब्रूहि कामाङ्गनाशन ॥ ३१.२०<br>
<br>
ईश्वर उवाच ।<br>
अवाच्यमेतद् विज्ञानं ज्ञानमज्ञैर्बहिष्कृ ।<br>
वक्ष्ये तव यथा तत्त्वं यदुक्तं परमर्षिभिः ॥ ३१.२१<br>
<br>
परं गुह्यतमं क्षेत्रं मम वाराणसी पुरी ।<br>
सर्वेषामेव भूतानां संसारार्णवतारिणी ॥ ३१.२२<br>
<br>
तत्र भक्ता महादेवि मदीयं व्रतमास्थिताः ।<br>
निवसन्ति महात्मानः परं नियममास्थिताः ॥ ३१.२३<br>
<br>
उत्तमं सर्वतीर्थानां स्थानानामुत्तमं च तत् ।<br>
ज्ञानानामुत्तमं ज्ञानमविमुक्तं परं मम ॥ ३१.२४<br>
<br>
स्थानान्तरं पवित्राणि तीर्थान्यायतनानि च ।<br>
श्मशानेसंस्थितान्येव दिव्यभूमिगतानि च ॥ ३१.२५<br>
<br>
भूर्लोके नैव संलग्नमन्तरिक्षे ममालयम् ।<br>
अयुक्तास्तन्न पश्यन्ति युक्ताः पश्यन्ति चेतसा ॥ ३१.२६<br>
<br>
श्मसानमेतद् विख्यातमविमुक्तमिति श्रुतम् ।<br>
कालो भूत्वा जगदिदं संहराम्यत्र सुन्दरि ॥ ३१.२७<br>
<br>
देवीदं सर्वगुह्यानां स्थानं प्रियतमं मम ।<br>
मद्भक्तास्तत्र गच्छन्ति मामेव प्रविशन्तते ॥ ३१.२८<br>
<br>
दत्तं जप्तं हुतं चेष्टं तपस्तप्तं कृतं च यत् ।<br>
ध्यानमध्ययनं ज्ञानं सर्वं तत्राक्षयं भवेत् ॥ ३१.२९<br>
<br>
जन्मान्तरसहस्रेषु यत्पापं पूर्वसंचितम् ।<br>
अविमुक्तं प्रविष्टस्य तत्सर्वं व्रजति क्षयम् ॥ ३१.३१<br>
<br>
ब्राह्मणाः क्षत्रिया वैश्याः शूद्रा ये वर्णसंकराः ।<br>
स्त्रियो म्लेच्छाश्च ये चान्ये संकीर्णाः पापयोनयः ॥ ३१.३१<br>
<br>
कीटाः पिपीलिकाश्चैव ये चान्ये मृगपक्षिणः ।<br>
कालेन निधनं प्राप्ता अविमुक्ते वरानने ॥ ३१.३२<br>
<br>
चन्द्रार्द्धमौलयस्त्र्यक्षा महावृषभवाहनाः ।<br>
शिवे मम पुरे देवि जायन्ते तत्र मानवाः ॥ ३१.३३<br>
<br>
नाविमुक्ते मृतः कश्चिन्नरकं याति किल्बिषः।<br>
ईश्वरानुगृहीता हि सर्वे यान्ति परां गतिम् ॥ ३१.३४<br>
मोक्षं सुदुर्लभं मत्वा संसारं चातिभीषणम् ।<br>
अश्मना चरणौ हत्वा वाराणस्यां वसेन्नरः ॥ ३१.३५<br>
<br>
दुर्लभा तपसा चापि पूतस्य परमेश्वरि ।<br>
यत्र तत्र विपन्नस्य गतिः संसारमोक्षणी ॥ ३१.३६<br>
<br>
प्रसादाज्जायते ह्येतन्मम शैलेन्द्रनन्दिनि ।<br>
अप्रबुद्धा न पश्यन्ति मम मायाविमोहिताः ॥ ३१.३७<br>
<br>
अविमुक्तं न सेवन्ति मूढा ये तमसावृताः ।<br>
विण्मूत्ररेतसां मध्ये संवसन्ति पुनः पुनः ॥ ३१.३८<br>
<br>
हन्यमानोऽपि यो विद्वान् वसेद् विघ्नशतैरपि ।<br>
स याति परमं स्थानं यत्र गत्वा न शोचति ॥ ३१.३९<br>
<br>
जन्ममृत्युजरामुक्तं परं याति शिवालयम् ।<br>
अपुनर्मरणानां हि सा गतिर्मोक्षकाङिक्षणाम् ।३१.४०<br>
<br>
यां प्राप्य कृतकृत्यः स्यादिति मन्यन्ति पण्डतः ।<br>
न दानैर्न तपोभिश्च न यज्ञैर्नापि विद्यया ।३१.४१<br>
<br>
प्राप्यते गतिरुत्कृष्टा याऽविमुक्ते तु लभ्यते ।<br>
नानावर्णा विवर्णाश्च चण्डालाद्या जुगुप्सिताः ।३१.४२<br>
<br>
किल्बिषैः पूर्णदेहा ये विशिष्टैः पातकैस्तथा ।<br>
भेषजं परमं तेषामविमुक्तं विदुर्बुधाः ॥ २९.४३<br>
<br>
अविमुक्तं परं ज्ञानमविमुक्तं परं पदम् ।<br>
अविमुक्तं परं तत्त्वमविमुक्तं परं शिवम् ॥ ३१.४४<br>
<br>
कृत्वा वै नैष्ठिकीं दीक्षामविमुक्ते वसन्ति ये ।<br>
तेषां तत्परमं ज्ञानं ददाम्यन्ते परं पदम् ॥ ३१.४५<br>
<br>
प्रायागं नैमिषं पुण्यं श्रीशैलोऽथ महालयः ।<br>
केदारं भद्रकर्णं च गया पुष्करमेव च ॥ ३१.४६<br>
कुरुक्षेत्रं रुद्रकोटिर्नर्मदाहाटकेश्वरम् ।<br>
शालिग्रामं च पुष्पाग्रं वंशं कोकामुखं तथा।३१.४७<br>
<br>
प्रभासं विजयेशानं गोकर्णं शङ्कुकर्णकम् ।<br>
एतानि पुण्यस्थानानि त्रैलोक्ये विश्रुतानि ह ।३१.४८<br>
<br>
न यास्यन्ति परं मोक्षं वाराणस्यां यथा मृताः ॥<br>
वाराणस्यां विशेषेण गङ्गा त्रिपथगामिनी ।३१.४९<br>
<br>
प्रविष्टा नाशयेत् पापं जन्मान्तरशतैः कृतम् ।<br>
अन्यत्र सुलभा गङ्गा श्राद्धं दानं तथा जपः ।३१.५०<br>
<br>
व्रतानि सर्वमेवैतद् वाराणस्यां सुदुर्लभम् ।<br>
यजेत जुहुयान्नित्यं ददात्यर्चयतेऽमरान् ।३१.५१<br>
<br>
वायुभक्षश्च सततं वाराणस्यां स्तितो नरः ॥<br>
यदि पापो यदि शठो यदि वाऽधार्मिको नरः ।३१.५२<br>
<br>
वाराणसीं समासाद्य पुनाति सकुलत्रयं ॥<br>
वाराणस्यां महादेवं येऽर्चयन्ति स्तुवन्ति वै ।३१.५३<br>
<br>
सर्वपापविनिर्मुक्तास्ते विज्ञेया गणेश्वराः ।<br>
अन्यत्र यागज्ज्ञानाद्वा संन्यासादथवाऽन्यतः ।३१.५४<br>
<br>
प्राप्यते तत् परं स्थानं सहस्रेणैव जन्मना ॥<br>
ये भक्ता देवदेवेशे वाराणस्यां वसन्ति वै ।३१.५५<br>
<br>
ते विन्दन्ति परं मोक्षमेकेनैव तु जन्मना ।<br>
यत्र योगस्तथा ज्ञानं मुक्तिरेकेन जन्मना ।३१.५६<br>
<br>
अविमुक्तं समासाद्य नान्यद् गच्छेत् तपोवनम् ।<br>
यतो मया न मुक्तं तदविमुक्तं ततः स्मृतम् ।३१.५७<br>
<br>
तदेव गुह्यं गुह्यानामेतद् विज्ञाय मुच्यते ।<br>
ज्ञानध्यानाभिनिष्ठानां परमानन्दमिच्छताम् ।३१.५८<br>
या गतिर्विहिता सुभ्रु साविमुक्ते मृतस्य तु ।<br>
यानि कान्यविमुक्तानि देवैरुक्तानि नित्यशः ।३१.५९<br>
<br>
पुरी वाराणसी तेभ्यः स्थानेभ्यो ह्यधिकाशुभा ।<br>
यत्र साक्षान्महादेवो देहान्ते स्वयमीश्वरः ।३१.६०<br>
<br>
व्याचष्टे तारकं ब्रह्म तत्रैव ह्यविमुक्तकम् ।<br>
यत् तत् परतरं तत्त्वमविमुक्तमिति श्रुतम् ।३१.६१<br>
<br>
एकेन जन्मना देवि वाराणस्यां तदाप्नुयात् ।<br>
भ्रूमध्ये नाभिमध्ये च हृदये चैव मूर्द्धनि ।३१.६२<br>
<br>
यथाऽविमुक्तादित्ये वाराणस्यां व्यवस्थितम् ।<br>
वरणायास्तथा चास्या मध्ये वाराणसी पुरी ।३१.६३<br>
<br>
तत्रैव संस्थितं तत्त्वं नित्यमेवाविमुक्तकम् ।<br>
वाराणस्याः परं स्थानं न भूतं न भविष्यति ।३१.६४<br>
<br>
यत्र नारायणो देवो महादेवादिवेश्वरात् ।<br>
तत्र देवाः सगन्धर्वाः सयक्षोरगराक्षसाः ।३१.६५<br>
<br>
उपासते मां सततं देवदेवः पितामहः ।<br>
महापातकिनो ये च ये तेभ्यः पापकृत्तमाः ।३१.६६<br>
<br>
वाराणसीं समासाद्य ते यान्ति परमां गतिम् ।<br>
तस्मान्मुमुक्षुर्नियतो वसेच्चामरणान्तिकम् ।३१.६७<br>
<br>
वाराणस्यां महादेवाज्ज्ञानं लब्ध्वा विमुच्यते ।<br>
किन्तु विघ्ना भविष्यन्ति पापोपहतचेतसः ।३१.६८<br>
<br>
ततो नैव चरेत् पापं कायेन मनसा गिरा ।<br>
एतद् रहस्यं वेदानां पुराणानां द्विजोत्तमाः ।३१.६९<br>
<br>
अविमुक्ताश्रयं ज्ञानं न कश्चिद् वेत्ति तत्त्वतः ।<br>
देवतानामृषीणां च श्रृण्वतां परमेष्ठिनाम् ।३१.७०<br>
देव्यै देवेन कथितं सर्वपापविनाशनम् ।<br>
यथा नारायणः श्रेष्ठो देवानां पुरुषोत्तमः ।३१.७१<br>
<br>
यथेश्वराणां गिरिशः स्थानानां चैतदुत्तमम् ।<br>
यैः समाराधितो रुद्रः पूर्वस्मिन्नेव जन्मनि ।३१.७२<br>
<br>
तं विन्दन्ति परं क्षेत्रमविमुक्तं शिवालयम् ।<br>
कलिकल्मषसंभूता येषामुपहता मतिः ।३१.७३<br>
<br>
न तेषां वेदितुं शक्यं स्थानं तत् परमेष्ठिनः ।<br>
ये स्मरन्ति सदा कालं विन्दन्ति च पुरीमिमाम् ।३१.७४<br>
<br>
तेषां विनश्यति क्षिप्रमिहामुत्र च पातकम्।<br>
यानि चेह प्रकुर्वन्ति पातकानि कृतालयाः ।३१.७५<br>
<br>
नाशयेत् तानि सर्वाणि देवः कालतनुः शिवः ।<br>
आगच्छतामिदं स्थानं सेवितुं मोक्षकाङ्‌क्षिणाम् ।३१.७६<br>
<br>
मृतानां च पुनर्जनम् न भूयो भवसागरे ।<br>
तस्मात् सर्वप्रयत्नेन वाराणस्यां वसेन्नरः ।३१.७७<br>
<br>
योगी वाप्यथवाऽयोगी पापी वा पुण्यकृत्तमः ।<br>
न वेदवचनात् पित्रोर्न चैव गुरुवादतः ।३१.७८<br>
<br>
मतिरुत्क्रमणीया स्यादविमुक्तागतिं प्रति ।३१.७९<br>
<br>
सूत उवाच <br>
इत्येवमुक्त्वा भगवान् व्यासो वेदविदां वरः ।<br>
सहैव शिष्यप्रवरैर्वाराणस्यां चचार ह ॥ ३१.८०<br>
<br>
इति श्रीकूर्मपुराणे षट्‌साहस्त्र्यां संहितायां पूर्वंविभागे एकत्रिशोऽध्यायः ॥<br>
<br>
