सूत उवाच ।<br>
समाभाष्य मुनीन् धीमान् देवदेवस्य शूलिनः ।<br>
जगाम लिङ्गं तद् द्रष्टुं कपर्दीश्वरमव्ययम् ।। ३३.१<br>
<br>
स्नात्वा तत्र विधानेन तर्पयित्वा पितॄन् द्विजाः ।<br>
पिशाचमोचने तीर्थे पूजयामास शूलिनम् ।। ३३.२<br>
<br>
तत्राश्चर्यमपश्यंस्ते मुनयो गुरुणा सह ।<br>
मेनिरे क्षेत्रमाहात्म्यं प्रणेमुर्गिरिशं हरम् ।। ३३.३<br>
<br>
कश्चिदभ्याजगामेमं शार्दूलो घोररूपधृक् ।<br>
मृगीमेकां भक्षयितुं कपर्दीश्वरमुत्तमम् ।। ३३.४<br>
<br>
तत्र सा भीतहृदया कृत्वा कृत्वा प्रदक्षिणम् ।<br>
धावमाना सुसंभ्रान्ता व्याघ्रस्य वशमागता ।। ३३.५<br>
<br>
तां विदार्य नखैस्तीक्ष्णैः शार्दूलः सुमहाबलः ।<br>
जगाम चान्यद्विजनं देशं दृष्ट्वा मुनीश्वरान् ।। ३३.६<br>
<br>
मृतमात्रा च सा बाला कपर्दीशाग्रतो मृगी ।<br>
अदृश्यत महाज्वाला व्योम्नि सूर्यसमप्रभा ।। ३३.७<br>
<br>
त्रिनेत्रा नीलकण्ठा च शशाङ्काङ्कितमूर्धजा ।<br>
वृषाधिरूढा पुरुषैस्तादृशैरेव संयता ।। ३३.८<br>
<br>
पुष्पवृष्टिं विमुञ्चिन्ति खेचरास्तस्य मूर्धनि ।<br>
गणेश्वरः स्वयं भूत्वा न दृष्टस्तत्क्षणात् ततः ।। ३३.९<br>
<br>
दृष्ट्‌वैतदाश्चर्यवरं जैमिनिप्रमुखा तदा ।<br>
कपर्दीश्वरमाहात्म्यं पप्रच्छुर्गुरुमच्युतम् ।। ३३.१०<br>
<br>
तेषां प्रोवाच भगवान् देवाग्रे चोपविश्य सः ।<br>
कपर्दीशस्य माहात्म्यं प्रणम्य वृषभध्वजम् ।। ३३.११<br>
<br>
इदं देवस्य तल्लिङ्गं कपर्द्दीश्वरमुत्तमम् ।<br>
पूजितव्यं प्रयत्नेन स्तोतव्यं वैदिकैः स्तवैः ।३३.१२<br>
<br>
ध्यायतामत्र नियतं योगिनां शान्तचेतसाम् ।<br>
जायते योगसिद्धिःश्च षण्मासेन न संशयः ।। ३३.१३<br>
<br>
ब्रह्महत्यादिपापानि विनश्यन्त्यस्य पूजनात् ।<br>
पिशाचमोचने कुण्डे स्नातस्यात्र समीपतः ।। ३३.१४<br>
<br>
अस्मिन् क्षेत्रे पुरा विप्रास्तपस्वी शंसितव्रतः ।<br>
शङ्‌कुकर्ण इति ख्यातः पूजयामास शंकरम् ।३३.१५<br>
<br>
जजाप रुद्रमनिशं प्रणवं रुद्ररूपिणम् ।<br>
पुष्पधूपादिभिः स्तोत्रैर्नमस्कारैः प्रदक्षिणैः ।३३.१६<br>
<br>
उवाच तत्र योगात्मा कृत्वा दीक्षां तु नैष्ठिकीम्।<br>
कदाचिदागतं प्रेतं पश्यति स्म क्षुधान्वितम् ।३३.१७<br>
<br>
अस्थिचर्मपिनद्धाङ्गं निःश्वसन्तं मुहुर्मुहुः ।<br>
तं दृष्ट्वा स मुनिश्रेष्ठः कृपया परया युतः ।३३.१८<br>
<br>
प्रोवाच को भवान् कस्माद् देशाद् देशमिमंगतः ।<br>
तस्मै पिशाच क्षुधया पीड्यमानोऽब्रवीद् वचः ।३३.१९<br>
<br>
पूर्वजन्मन्यहं विप्रो धनधान्यसमन्वितः ।<br>
पुत्रपौत्रादिभिर्युक्तः कुटुम्बभरणोत्सुकः ।। ३३.२०<br>
<br>
न पूजिता मया देवा गावोऽप्यतिथयस्तथा ।<br>
न कदाचित् कृतं पुण्यमल्पं वा स्वल्पमेव वा ।। ३३.२१<br>
<br>
एकदा भगवान् देवो गोवृषेश्वरवाहनः ।<br>
विश्वेश्वरो वाराणस्यां दृष्टः स्पृष्टो नमस्कृतः ।। ३३.२२<br>
<br>
तदाऽचिरेण कालेन पञ्चत्वमहमागतः ।<br>
न दृष्टं तन्महाघोरं यमस्य वदनं मुने ।। ३३.२३<br>
<br>
ईदृशीं योनिमापन्नः पैशाचीं क्षुधयाऽन्वितः ।<br>
पिपासयाऽधुनाक्रान्तो न जानामि हिताहितम् ।। ३३.२४<br>
<br>
यदि कंचित् समुद्धर्तुमुपायं पश्यसि प्रभो ।<br>
कुरुष्व तं नमस्तुभ्यं त्वामहं शरणं गतः ।। ३३.२५<br>
<br>
इत्युक्तः शङ्‌कुकर्णोऽथ पिशाचमिदमब्रवीत् ।<br>
त्वादृशो न हि लोकेऽस्मिन् विद्यते पुण्यकृत्तमः ।। ३३.२६<br>
<br>
यत्त्वया भगवान् पूर्वं दृष्टो विश्वेश्वरः शिवः ।<br>
संस्पृष्टो वन्दितो भूयः कोऽन्यस्त्वत्सदृशो भुवि ।। ३३.२७<br>
<br>
तेन कर्मविपाकेन देशमेतं समागतः ।<br>
स्नानं कुरुष्व शीघ्रं त्वमस्मिन् कुण्डे समाहितः ।।३३.२८<br>
<br>
येनेमां कुत्सितां योनिं क्षिप्रमेव प्रहास्यसि ।३३.२९<br>
<br>
स एवमुक्तो मुनिना पिशाचो <br>
दयालुना देववरं त्रिनेत्रम् ।<br>
स्मृत्वा कपर्दीश्वरमीशितारं<br>
चक्रे समाधाय मनोऽवगाहम् ।। ३३.३०<br>
<br>
तदाऽवगाढो मुनिसंनिधाने <br>
ममार दिव्याभरणोपपन्नः ।<br>
अदृश्यतार्कप्रतिमे विमाने<br>
शशाङ्कचिह्नाङ्कितचारुमौलिः ।। ३३.३१<br>
<br>
विभाति रुद्रैरुदितो दिविस्थैः <br>
समावृतो योगिभिरप्रमेयैः ।<br>
सवालखिल्यादिभिरेष देवो <br>
यथोदये भानुरशेषदेवः ।। ३३.३२<br>
<br>
स्तुवन्ति सिद्धा दिवि देवसङ्घा<br>
नृत्यन्ति दिव्याप्सरसोऽभिरामाः ।<br>
मुञ्चन्ति वृष्टिं कुसुमाम्बुमिश्रां<br>
गन्धर्वविद्याधरकिंनराद्याः ।। ३३.३३<br>
<br>
संस्तूयमानोऽथ मुनीन्द्रसङ्‌घै-<br>
रवाप्य बोधं भगवात्प्रसादात् ।<br>
समाविशन्मण्डलमेतदग्र्यं<br>
त्रयीमयं यत्र विभाति रुद्रः ।। ३३.३४<br>
<br>
दृष्ट्वा विमुक्तं स पिशाचभूतं<br>
मुनिः प्रहृष्टो मनसा महेशम् ।<br>
विचिन्त्य रुद्रं कविमेवमग्र्यं<br>
प्रणम्य तुष्टाव कपर्दिनं तम् ।। ३३.३५<br>
<br>
शङ्‌कुकर्ण उवाच ।<br>
कपर्दिनं त्वां परतः परस्ताद् <br>
गोप्तारमेकं पुरुषं पुराणम् ।<br>
व्रजामि योगेश्वरमीशितार-<br>
मादित्यमग्निं कपिलाधिरूढम् ।। ३३.३६<br>
<br>
त्वां ब्रह्मपारं हृदि सन्निविष्टं<br>
हिरण्मयं योगिनमादिमन्तम् ।<br>
व्रजामि रुद्रं शरणं दिविस्थं<br>
महामुनिं ब्रह्ममयं पवित्रम् ।। ३३.३७<br>
<br>
सहस्रपादाक्षिशिरोऽभियुक्तं<br>
सहस्रबाहुं तमसः परस्तात् ।<br>
त्वां ब्रह्मपारं प्रणमामि शंभुं<br>
हिरण्यगर्भाधिपतिं त्रिनेत्रम् ।। ३३.३८<br>
<br>
&nbsp;यतः प्रसूतिर्जगतो विनाशो<br>
येनावृतं सर्वमिदं शिवेन ।<br>
तं ब्रह्मपारं भगवन्तमीशं<br>
प्रणम्य नित्यं शरणं प्रपद्ये ।। ३३.३९<br>
<br>
अलिङ्गमालोकविहीनरूपं<br>
स्वयंप्रभुं चित्पतिमैकरुद्रम् ।<br>
तं ब्रह्मपारं परमेश्वरं त्वां<br>
नमस्करिष्ये न यतोऽन्यदस्ति ।। ३३.४०<br>
<br>
यं योगिनस्त्यक्तसबीजयोगा <br>
लब्ध्वा समाधिं परमात्मभूताः ।<br>
पश्यन्ति देवं प्रणतोऽस्मि नित्यं<br>
तं ब्रह्मपारं भवतः स्वरूपम् ।। ३३.४१<br>
<br>
न यत्र नामानिविशेषतृप्ति-<br>
र्न संदृशे तिष्ठति यत्स्वरूपम् ।<br>
तं ब्रह्मपारं प्रणतोऽस्मि नित्यं <br>
स्वयंभुवं त्वां शरणं प्रपद्ये ।। ३३.४२<br>
<br>
यद् वेदवेदाभिरता विदेहं<br>
सब्रह्मविज्ञानमभेदमेकम् ।<br>
पश्यन्त्यनेकं भवतः स्वरूपं<br>
तद्ब्रह्मपारं प्रणतोऽस्मि नित्यम् ।। ३३.४३<br>
<br>
यतः प्रधानं पुरुषः पुराणो <br>
विवर्त्तते यं प्रणमन्ति देवाः ।<br>
नमामि तं ज्योतिषि संनिविष्टं<br>
कालं बृहन्तं भवतः स्वरूपम् ।। ३३.४४<br>
<br>
व्रजामि नित्यं शरणं गुहेशं<br>
स्थाणुं प्रपद्ये गिरिशं पुराणम् ।<br>
शिवं प्रपद्ये हरमिन्दुमौलिं<br>
पिनाकिनं त्वां शरणं व्रजामि ।। ३३.४५<br>
<br>
स्तुत्वैवं शङ्‌कुकर्णोऽसौ भगवन्तं कपर्दिनम् ।<br>
पपात दण्डवद् भूमौ प्रोच्चरन् प्रणवं परम् ।। ३३.४६<br>
<br>
तत्क्षणात् परमं लिङ्गं प्रादुर्भूतं शिवात्मकम् ।<br>
ज्ञानमानन्दमद्वैतं कोटिकालाग्निसन्निभम् ।। ३३.४७<br>
<br>
शङ्‌कुकर्णोऽथ मुक्तात्मा तदात्मा सर्वगोऽमलः ।<br>
निनिल्ये विमले लिङ्गे तद्‌भुतमिवाभवत् ।। ३३.४८<br>
<br>
एतद् रहस्यमाख्यातं माहात्म्यं च कपर्दिनः ।<br>
न कश्चिद् वेत्ति तमसा विद्वानप्यत्र मुह्यति ।। ३३.४९<br>
<br>
य इमां श्रृणुयान्नित्यं कथां पापप्रणाशिनीम् ।<br>
भक्तः पापविशुद्धात्मा रुद्रसामीप्यमाप्नुयात् ।। ३३.५०<br>
<br>
पठेच्च सततं शुद्धो ब्रह्मपारं महास्तवम् ।<br>
प्रातर्मध्याह्नसमये स योगं प्राप्नुयात् परम् ।। ३३.५१<br>
<br>
इहैव नित्यं वत्स्यामो देवदेवं कपर्दिनम् ।<br>
द्रक्ष्यामः सततं देवं पूजयामोऽथ शूलिनम् ।। ३३.५२<br>
<br>
इत्युक्त्वा भगवान् व्यासः शिष्यैः सह महामुनिः ।<br>
उवास तत्र युक्तात्मा पूजयन् वै कपर्दिनम् ।। ३३.५३<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागेत्रयस्त्रिंशोध्यायः ।।<br>
<br>
