सूत उवाच ।<br>
जम्बूद्वीपस्य विस्ताराद् द्विगुणेन समन्ततः ।<br>
संवेष्टयित्वा क्षीरोदं प्लक्षद्वीपो व्यवस्थितः ।। ४९.१<br>
<br>
प्लक्षद्वीपे च विप्रेन्द्राः सप्तासन् कुलपर्वताः ।<br>
सिद्धायुताः सुपर्वाणः सिद्धसङ्घनिषेविताः ।। ४९.२<br>
<br>
गोमेदः प्रथमस्तेषां द्वितीयश्चन्द्र उच्यते ।<br>
नारादो दुन्दुभिश्चैव सोमस्य ऋषभस्तथा ।४९.३<br>
<br>
वैभ्राजः सप्तमः प्रोक्तो ब्रह्मणोऽत्यन्तवल्लभः ।<br>
तत्र देवर्षिगन्धर्वैः सिद्धैश्च भगवानजः ।४९.४<br>
<br>
उपास्यते स विश्वात्मा साक्षी सर्वस्य विश्वसृक् ।<br>
तेषु पुण्या जनपदा आधयो व्याधयो न च ।४९.५<br>
<br>
न तत्र पापकर्त्तारः पुरुषा वा कथञ्चन ।<br>
तेषां नद्यश्च सप्तैव वर्षाणां तु समुद्रगाः ।४९.६<br>
<br>
तासु ब्रह्मर्षयो नित्यं पितामहपुपासते ।<br>
अनुतप्ता शिखे चैव विपापा त्रिदिवा कृता ।४९.७<br>
<br>
अमृता सुकृता चैव नामतः परिकीर्त्तिताः ।।<br>
क्षुद्रनद्यस्त्वसंख्याताः सरांसि सुबहून्यपि ।४९.८<br>
<br>
न चैतेषु युगावस्था पुरुषा वै चिरायुषः ।<br>
आर्यकाः कुरराश्चैव विदशा भाविनस्तथा ।४९.९<br>
<br>
ब्रह्मक्षत्रियविट्‌शूद्रास्तस्मिन् द्वीपे प्रकीर्त्तिताः ।<br>
इज्यते भगवान् सोमो वर्णैस्तत्र निवासिभिः ।४९.१०<br>
<br>
तेषां च सोमसायुज्यं सारूप्यं मुनिपुंगवाः ।।<br>
सर्वे धर्मपरा नित्यं नित्यं मुदितमानसाः ।४९.११<br>
<br>
पञ्चवर्षसहस्राणि जीवन्ति च निरामयाः ।<br>
प्लक्षद्वीपप्रमाणं तु द्विगुणेन समन्ततः ।४९.१२<br>
<br>
संवेष्ट्येक्षुरसाम्भोधिं शाल्मलिः संव्यवस्थितः ।<br>
सप्त वर्षाणि तत्रापि सप्तैव कुलपर्वताः ।४९.१३<br>
<br>
ऋज्वायताः सुपर्वाणः सप्त नद्यश्च सुव्रताः ।<br>
कुमुदश्चोन्नदश्चैव तृतीयश्च बलाहकः ।४९.१४<br>
<br>
द्रोणः कंसस्तु महिषः ककुद्वान् सप्त पर्वताः ।<br>
योनी तोया वितृष्णा च चन्द्रा शुक्ला विमोचनी ।४९.१५<br>
<br>
निवृत्तिश्चैति ता नद्यः स्मृता पापहरा नृणाम् ।<br>
न तेषु विद्यते लोभः क्रोधो वा द्विजसत्तमाः ।४९.१६<br>
<br>
न चैवास्ति युगावस्था जना जीवन्त्यनामयाः ।<br>
यजन्ति सततं तत्र वर्णा वायुं सनातनम् । ४९.१७<br>
<br>
तेषां तस्याथ सायुज्यं सारूप्यं च सलोकता ।<br>
कपिला ब्राह्मणाः प्रोक्ता राजानश्चारुणास्तथा ।४९.१८<br>
<br>
पीता वैश्याः स्मृताः कृष्णा द्वीपेऽस्मिन् वृषला द्विजाः ।<br>
शाल्मलस्य तु विस्ताराद् द्विगुणेन समन्ततः ।४९.१९<br>
<br>
संवेष्ट्य तु सुरोदाब्धिं कुशद्वीपो व्यवस्थितः ।<br>
विद्रुमश्चैव हेमश्च द्युतिमान् पुष्पवांस्तथा ।४९.२०<br>
<br>
कुशेशयो हरिश्चाथ मन्दरः सप्त पर्वताः ।<br>
धुतपापा शिवा चैव पवित्रा संमिता तथा ।४९.२१<br>
<br>
विद्युदन्ता मही चेति नद्यस्तत्र जलावहाः ।<br>
अन्याश्च शतशोविप्रा नद्यो मणिजलाः शुभाः ।४९.२२<br>
<br>
तासु ब्रह्माणमीशानं देवाद्याः पर्युपासते ।<br>
ब्राह्मणा द्रविणो विप्राः क्षत्रियाः शुष्मिणस्तथा ।४९.२३<br>
<br>
वैश्याः स्नेहास्तु मन्देहाः शूद्रास्तत्र प्रकीर्त्तिताः ।<br>
सर्वे विज्ञानसंपन्ना मैत्रादिगुणसंयुताः ।४९.२४<br>
<br>
यथोक्तकारिणः सर्वे सर्वे भूतहिते रताः ।<br>
यजन्ति विविधैर्यज्ञैर्ब्रह्माणं परमेष्ठिनम् ।४९.२५<br>
<br>
तेषां च ब्रह्मसायुज्यं सारूप्यं च सलोकता ।<br>
कुशद्वीपस्य विस्ताराद् द्विगुणेन समन्ततः ।४९.२६<br>
<br>
क्रौञ्चद्वीपस्ततो विप्रा वेष्टयित्वा घृतोदधिम् ।<br>
क्रौञ्चो वामनकश्चैव तृतीयश्चाधिकारिकः ।४९.२७<br>
<br>
देवाब्दश्च विवेदश्च पुण्डरीकस्तथैव च ।<br>
नाम्ना च सप्तमः प्रोक्तः पर्वतो दुन्दुभिस्वनः ।। ४९.२८<br>
<br>
गौरी कुमुद्विती चैव संध्या रात्रिर्मनोजवा ।<br>
कोभिश्च पुण्डरीकाच नद्यः प्राधान्यतः स्मृताः ।। ४९.२९<br>
<br>
पुष्कराः पुष्कला धन्यास्तिष्या वर्णा क्रमेण वै ।<br>
ब्राह्मणाः क्षत्रिया वैश्याः शूद्राश्चैव द्विजोत्तमाः ।। ४९.३०<br>
<br>
अर्चयन्ति महादेवं यज्ञदानसमाधिभिः ।<br>
व्रतोपवासैर्विविधैर्होमैः स्वाध्यायतर्पणैः ।। ४९.३१<br>
<br>
तेषां वै रुद्रसायुज्यं सारूप्यं चातिदुर्लभम् ।<br>
सलोकता च सामीप्यं जायते तत्प्रसादतः ।। ४९.३२<br>
<br>
क्रौञ्चद्वीपस्य विस्ताराद् द्विगुणेन समन्ततः ।<br>
शाकद्वीपः स्थितो विप्रा आवेष्ट्य दधिसागरम् ।। ४९.३३<br>
<br>
उदयो रैवतश्चैव श्यामाकोऽस्तगिरिस्तथा ।<br>
आम्बिकेयस्तथा रम्यः केशरी चेति पर्वताः ।। ४९.३४<br>
<br>
सुकुमारी कुमारी च नलिनी रेणुका तथा ।<br>
इक्षुका धेनुका चैव गभस्तिश्चेति निम्नगाः ।। ४९.३५<br>
<br>
आसां पिबन्तः सलिलं जीवन्ते तत्र मानवाः ।<br>
अनामयाश्चाशोकाश्च रागद्वेषविवर्जिताः ।। ४९.३६<br>
<br>
मृगाश्च मगधाश्चैव मानवा मन्दगास्तथा ।<br>
ब्राह्मणाः क्षत्रिया वैश्याः शूद्राश्चात्र क्रमेण तु ।। ४९.३७<br>
<br>
यजन्ति सततं देवं सर्वलोकैकसाक्षिणम् ।<br>
व्रतोपवासैर्विविधैर्देवदेवं दिवाकरम् ।। ४९.३८<br>
<br>
तेषां सूर्येण सायुज्यं सामीप्यं च सरूपता ।<br>
सलोकता च विप्रेन्द्रा जायते तत्प्रसादतः ।। ४९.३९<br>
<br>
शाकद्वीपं समावृत्य क्षीरोदः सागरः स्थितः ।<br>
श्वेतद्वीपश्च तन्मध्ये नारायणपरायणाः ।। ४९.४०<br>
<br>
तत्र पुण्या जनपदा नानाश्चर्यसमन्विताः ।<br>
श्वेतास्तत्र नरा नित्यं जायन्ते विष्णुतत्पराः ।। ४९.४१<br>
<br>
नाधयो व्याधयस्तत्र जरामृत्युभयं न च ।<br>
क्रोधलोभविनिर्मुक्ता मायामात्सर्यवर्जिताः ।। ४९.४२<br>
<br>
नित्यपुष्टा निरातङ्का नित्यानन्दाश्च भोगिनः ।<br>
नारायणपराः सर्वे नारायणपरायणाः ।। ४९.४३<br>
<br>
केचिद् ध्यानपरा नित्यं योगिनः संयतेन्द्रियाः ।<br>
केचिज्जपन्ति तप्यन्ति केचिद् विज्ञानिनोऽपरे ।। ४९.४४<br>
<br>
अन्ये निर्बीजयोगेन ब्रह्मभावेन भाविताः ।<br>
ध्यायन्ति तत् परं ब्रह्म वासुदेवं परं पदम् ।। ४९.४५<br>
<br>
एकान्तिनो निरालम्बा महाभागवताः परे ।<br>
पश्यन्ति परमं ब्रह्म विष्णवाख्यं तमसः परं ।। ४९.४६<br>
<br>
सर्वे चतुर्भुजाकाराः शङ्खचक्रगदाधराः ।<br>
सुपीतवाससः सर्वे श्रीवत्साङ्कितवक्षसः ।। ४९.४७<br>
<br>
अन्ये महेश्वरपरास्त्रिपुण्ड्राङ्कितमस्तकाः ।<br>
सुयोगोद्‌भूतिकरणा महागरुडवाहनाः ।। ४९.४८<br>
<br>
सर्वशक्तिसमायुक्ता नित्यानन्दाश्च निर्मलाः ।<br>
वसन्ति तत्र पुरुषा विष्णोरन्तरचारिणः । ४९.४९<br>
<br>
तत्र नारायणस्यान्यद् दुर्गमं दुरतिक्रमम् ।<br>
नारायणं नाम पुरं व्यासाद्यैरुपशोभितम् ।। ४९.५०<br>
<br>
हेमप्राकारसंसुक्तं स्फाटिकैर्मण्डपैर्युतम् ।<br>
प्रभासहस्रकलिलं दुराधर्षं सुशोभनम् ।४९.५१<br>
<br>
हर्म्यप्राकारसंयुक्तमट्टालकसमाकुलम् ।<br>
हेमगोपुरसाहस्त्रैर्नानारत्नोपशोभितैः ।४९.५२<br>
<br>
शुभ्रास्तरणसंयुक्तै विचित्रैः समलंकृतम् ।<br>
नन्दनैर्विविधाकारैः स्रवन्तीभीश्च शोभितम् ।४९.५३<br>
<br>
सरोभिः सर्वतो युक्तं वीणावेणुनिनादितम् ।<br>
पताकाभिर्विचित्राभिरनेकाभिश्च शोभितम् ।४९.५४<br>
<br>
वीथीभिः सर्वतो युक्तं सोपानै रत्नभूषितैः ।<br>
नारीशतसहस्राढ्यं दिव्यगोयसमन्वितम् ।४९.५५<br>
<br>
हंसकारण्डवाकीर्णं चक्रवाकोपशोभितम् ।<br>
चतुर्द्वारमनौपम्यमगम्यं देवविद्विषाम् ।। ४९.५६<br>
<br>
तत्र तत्राप्सरः सङ्‌धैर्नृत्यद्भिरुपशोभितम् ।<br>
नानागीतविधानज्ञैर्देवानामपि दुर्लभैः ।। ४९.५७<br>
<br>
नानाविलाससंपन्नैः कामुकैरतिकोमलैः ।<br>
प्रभूतचन्द्रवदनैर्नूपुरारावसंयुतैः ।। ४९.५८<br>
<br>
ईषत्‌स्मितैः सुबिम्बोष्ठैर्बालमुग्धमृगेक्षणैः ।<br>
अशेषविभवोपेतैर्भूषितैस्तनुमध्य विभूषितैः ।। ४९.५९<br>
<br>
सुराजहंसचलनैः सुवेषैर्मधुरस्वनैः ।<br>
संलापालापकुशलैर्दिव्याभरणभूषितैः ।। ४९.६०<br>
<br>
स्तनभारविनम्रैश्च मदघूर्णितलोचनैः ।<br>
नानावर्णविचित्राङ्गैर्नानाभोगरतिप्रियैः ।। ४९.६१<br>
<br>
प्रफुल्लकुसुमोद्यानैरितश्चेतश्च शोभितम् ।<br>
असंख्येयगुणं शुद्धमागम्यं त्रिदशैरपि ।। ४९.६२<br>
<br>
श्रीमत्पवित्रं देवस्य श्रीपतेरमितौजसः ।<br>
तस्य मध्येऽतितेजस्कमुद्यत्प्राकारतोरणम् ।। ४९.६३<br>
<br>
स्थानं तद् वैष्णवं दिव्यं योगिनां सिद्धिदायकम् ।<br>
तन्मध्ये भगवानेकः पुण्डरीकदलद्युतिः ।४९.६४<br>
<br>
शेतेऽशेषजगत्सूतिः शेषाहिशयने हरिः ।<br>
विचिन्त्यमानो योगीन्द्रैः सनन्दनपुरोगमैः ।४९.६५<br>
<br>
स्वात्मानन्दामृतं पीत्वा पुरस्तात् तमसः परः ।<br>
सुपीतवसनोऽनन्तो महामायो महाभुजः ।४९.६६<br>
<br>
क्षीरोदकन्यया नित्यं गृहीतचरणद्वयः ।<br>
सा च देवी जगद्वन्द्या पादमूले हरिप्रिया ।४९.६७<br>
<br>
समास्ते तन्मना नित्यं पीत्वा नारायणामृतम् ।<br>
न तत्राधार्मिका यान्ति न च देवान्तराश्रयाः ।४९.६८<br>
<br>
वैकुण्ठं नाम तत् स्थानं त्रिदशैरपि वन्दितम् ।<br>
न मेऽत्र भवति प्रज्ञा कृत्स्नशास्त्रन्निरूपणे ।४९.६९<br>
<br>
एतावच्छक्यते वक्तुं नारायणपुरं हि तत् ।<br>
स एव परमं ब्रह्म वासुदेवः सनातनः ।४९.७०<br>
<br>
शेते नारायणः श्रीमान् मायया मोहयञ्जगत् ।४९.७१<br>
नारायणादिदं जातं तस्मिन्नेव व्यवस्थितम् ।<br>
तमेवाभ्येति कल्पान्ते स एव परमा गतिः ।४९.७२<br>
<br>
इति श्रीकूर्मपुराणे षट्‌साह्स्त्र्यां संहितायां पूर्वविभागे अष्टचत्वारिंशत्तमोऽध्यायः ।।<br>
<br>
