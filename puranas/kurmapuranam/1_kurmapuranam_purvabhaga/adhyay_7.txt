<span style="font-size: 14pt; line-height: 200%"><br>
श्रीकूर्म उवाच ।<br>
सृष्टिं चिन्तयतस्तस्य कल्पादिषु यथा पुरा ।<br>
अबुद्धिपूर्वकः सर्गः प्रादुर्भूतस्तमोमयः ॥ ७.१<br>
तमोमोहो महामोहस्तामिस्त्रश्चान्धसंज्ञितः ।<br>
अविद्या पञ्चपर्वैषा प्रादुर्भूता महात्मनः ॥ ७.२<br>
पञ्चधावस्थितः सर्गो ध्यायतः सोऽभिमानिनः ।<br>
संवृतस्तमसा चैव बीजकुम्भवदावृतः ॥ ७.३<br>
बहिरन्तश्चाप्रकाशः स्तब्धो निःसंग एव च ।<br>
मुक्या नगा इति प्रोक्ता मुख्यसर्गस्तु स स्मृतः ॥ ७.४<br>
तं दृष्ट्वाऽसाधकं सर्गममन्यदपरं प्रभुः ।<br>
तस्याभिध्यायतः सर्गंस्तिर्यक्‌स्रोतोऽभ्यवर्तत ॥ ७.५<br>
यस्मात् तिर्यक् प्रवृत्तः स तिर्यक्‌स्रोतः ततः स्मृतः ।<br>
पश्वादयस्ते विख्याता उत्पथग्राहिणो द्विजाः ॥ ७.६<br>
तमप्यसाधकं ज्ञात्वा सर्गमन्यं ससर्ज ह ।<br>
ऊर्ध्वस्रोत इति प्रोक्तो देवसर्गस्तु सात्त्विकः ॥ ७.७<br>
ते सुखप्रीतिबहुला बहिरन्तस्त्वनावृताः ।<br>
प्रकाशा बहिरन्तश्च स्वभावाद् देवसंज्ञिताः ॥ ७.८<br>
ततोऽबिधायायतस्तस्य सत्याभिध्यायिनस्तदा ।<br>
प्रादुरासीत् तदाऽव्यक्तादर्वाक्‌स्रोतस्तु साधकः ॥ ७.९<br>
तत्र प्रकाशबहुलास्तमोद्रिक्ता रजोधिकाः ।<br>
दुःखोत्कटाः सत्त्वयुता मनुष्याः परिकीर्तिता ॥ ७.१०<br>
तं दृष्ट्वा चापरं सर्गममन्यद् भगवानजः ।<br>
तस्याभिध्यायतः सर्गं सर्गो भूतादिकोऽभवत् ॥ ७.११<br>
त परिग्राहिणः सर्वे संविभागरताः पुनः।<br>
स्वादिनाश्चाप्यशीलाश्च भूताद्याः परिकीर्तिताः ।७.१२<br>
इत्येते पञ्च कथिताः सर्गा वै द्विजपुंगवाः ॥ <br>
प्रथमो महतः सर्गो विज्ञेयो ब्रह्मणस्तु सः ।७.१३<br>
तन्मात्राणां द्वितीयस्तु भूतसर्गो हि स स्मृतः ॥ <br>
वैकारिकस्तृतीयस्तु सर्ग ऐन्द्रियकः स्मृतः ।७.१४<br>
इत्येष प्राकृतः सर्गः संभूतोऽबुद्धिपूर्वकः ॥ <br>
मुख्यसर्गश्चतुर्थस्तु मुख्या वै स्थावराः स्मृताः ।७.१५<br>
तिर्यक्स्रोतस्तु यः प्रोक्तस्तिर्यग्योन्यः स पञ्चमः ॥ <br>
तथोर्ध्स्रोतसां षष्ठो देवसर्गस्तु स स्मृतः ।७.१६<br>
ततोऽर्वाक्स्रोतसां सर्गः सप्तमः स तु मानुषु ॥ <br>
अष्टमो भौतिकः सर्गो भूतादीनां प्रकीर्तितः ।७.१७<br>
नवमश्चैव कौमारः प्राकृता वैकृतास्त्विमे ॥ <br>
प्राकृतास्तु त्रयः पूर्वे सर्गास्ते बुद्धिपूर्वकाः ।७.१८<br>
बुद्धिपूर्वं प्रवर्त्तन्ते मुख्याद्या मुनिपुंगवाः ॥ <br>
अग्रे ससर्ज वै ब्रह्मा मानसानात्मनः समान् ।७.१९<br>
सनकं सनातनं चैव तथैव च सनन्दनम् ।<br>
ऋभुं सनात्कुमारं च पूर्वमेव प्रजापतिः ॥ ७.२०<br>
पञ्चैते योगिनो विप्राः परं वैराग्यमाश्रिताः ।<br>
ईश्वरासक्तमनसो न सृष्टौ दधिरे मतिम् ॥ ७.२१<br>
तेष्वेवं निरपेक्षेषु लोकसृष्टौ प्रजापतिः ।<br>
मुमोह मायया सद्यो मायिनः परमेष्ठिनः ॥ ७.२२<br>
तं बोधयामास सुतं जगन्मायो महामुनिः ।<br>
नारायणो महायोगी योगिचित्तानुरञ्जनः ॥ ७.२३<br>
बोधितस्तेन विश्वात्मा तताप परमं तपः ।<br>
स तप्यमानो भगवान् न किञ्चित् प्रतिपद्यत ॥ ७.२४<br>
ततो दीर्घेण कालेन दुखात् क्रोधोऽभ्यजायत ।<br>
क्रोधाविष्टस्य नेत्राभ्यां प्रापतन्नश्रुबिन्दवः ॥ ७.२५<br>
भ्रुकुटीकुटिलात् तस्य ललाटात् परमेष्टिनः ।<br>
समुत्पन्नो महादेवः शरण्यो नीललोहितः ॥ ७.२६<br>
स एव भगवानीशस्तेजोराशिः सनातनः ।<br>
यं प्रपश्यन्ति विद्वांसः स्वात्मस्थं परमेश्वरम् ॥ ७.२७<br>
ओंकारं समनुस्मृत्य प्रणम्य च कृताञ्जलिः ।<br>
तमाह भगवान् ब्रह्मा सृजेमा विविधाः प्रजाः ॥ ७.२८<br>
निशम्य भगवान् वाक्यं शंकरो धर्मवाहनः ।<br>
स्वात्मना सद्‌शान् रुद्रान् ससर्ज मनसा शिवः ।<br>
कपर्दिनो निरातङ्कांस्त्रिनेत्रान् नीललोहितान् ॥ ७.२९<br>
तं प्राह भगवान् ब्रह्मा जन्ममृत्युयुताः प्रजाः ।<br>
सृजेति सोऽब्रवीदीशो नाहं मृत्युजरान्विताः ।७.३०<br>
प्रजाः स्त्रक्ष्ये जगन्नाथ सृज त्वमशुभाः प्रजाः ॥ <br>
निवार्य स तदा रुद्रं ससर्ज कमलोद्भवः ।७.३१<br>
स्थानाभिमानिनः सर्वान् गदतस्तान् निबोधत ॥ <br>
अपोऽग्निरन्तरिक्षं च द्यौर्वायुः पृथिवी तथा ।७.३२<br>
नद्यः समुद्राः शैलाश्च वृक्षा वीरुध एव च ॥ <br>
लवाः काष्ठाः कलाश्चैव मुहूर्ता दिवसाः क्षपाः ।७.३३<br>
अर्द्धमासाश्च मासाश्च अयनाब्दयुगादयः ॥ <br>
स्थानाबिमानिनः सृष्ट्वा साधकानसृजत् पुनः ।७.३४<br>
मरीचिभृग्वङ्गिरसः पुलस्त्यं पुलहं क्रतुम् ।<br>
दक्षमत्रिं वसिष्ठं च धर्मं संकल्पमेव च ॥ ७.३५<br>
प्राणाद् ब्रह्माऽसृजद् दक्षं चक्षुषश्च मरीचिनम् ।<br>
शिरसोऽङ्गिरसं देवो हृदयाद् भृगुमेव च ॥ ७.३६<br>
नेत्राभ्यामत्रिनामानं धर्मं च व्यवसायतः ।<br>
संकल्पं चैव संकल्पात् सर्वलोकपितामहः ॥ ७.३७<br>
पुलस्त्यं च तथोदानाद् व्यानाच्च पुलहं मुनिम् ।<br>
अपानात् क्रतुमव्यग्रं समानाच्च वसिष्ठकम् ॥ ७.३८<br>
इत्येते ब्रह्मणा सृष्टाः साधका गृहमेधिनः ।<br>
आस्थाय मानवं रूपं धर्मस्तैः संप्रवर्त्तितः ॥ ७.३९<br>
ततो देवासुरपितृन् मनुष्यांश्च चतुष्टयम् ।<br>
सिसृक्षुर्भगवानेतान् स्वमात्मानमयूयुजत् ॥ ७.४०<br>
युक्तात्मनस्तमोमात्रा ह्युद्रिक्ताभूत् प्रजापतेः ।<br>
ततोऽस्य जघनात् पूर्वमसुरा जज्ञिरे सुताः ॥ ७.४१<br>
उत्ससर्जासुरान् सृष्ट्वा तां तनुं पुरुषोत्तमः ।<br>
सा चोत्सृष्ट्रा तनुस्तेन सद्यो रात्रिरजायत ।७.४२<br>
सा तमोबहुला यस्मात् प्रजास्तस्यांस्वपन्त्यतः ॥ <br>
सत्त्वमात्रत्मिकां देवस्तनुमन्यामगृह्णत ।७.४३<br>
ततोऽस्य मुखतो देवा दीव्यतः संप्रजज्ञिरे ॥ <br>
त्यक्ता साऽपि तनुस्तेन सत्त्वप्रायमभूद् दिनम् ।७.४४<br>
तस्मादहो धर्मयुक्ता देवताः समुपासते ॥ <br>
सत्त्वमात्रात्मिकामेव ततोऽन्यां जगृहे तनुम् ।७.४५<br>
पितृवन्मन्यमानस्य पितरः संप्रजज्ञिरे ॥ <br>
उत्ससर्ज पितृन् सृष्ट्वा ततस्तामपि विश्वसृक् ।७.४६<br>
साऽपविद्धा तनुस्तेन सद्यः सन्ध्या व्यजायत ॥ <br>
तस्मादहर्देवतानां रात्रिः स्याद् देवविद्विषाम् ।७,४७<br>
तयोर्मध्ये पितॄणां तु मूर्तिः सन्ध्या गरीयसी ॥ <br>
तस्माद् देवासुराः सर्वे मुनयो मानवास्तथा ।७.४८<br>
उपासते तदा युक्ता रात्र्यह्नोर्मध्यमां तनुम् ॥ <br>
रजोमात्रात्मिकां ब्रह्मा तनुमन्यामगृह्णत ।७.४९<br>
ततोऽस्य जज्ञिरे पुत्रा मनुष्या रजसावृताः ॥ <br>
तामप्याशु स तत्याज तनुं सद्यः प्रजापतिः ।७.५०<br>
ज्योत्स्ना सा चाभवद्विप्राः प्राक्सन्ध्या याऽभिधीयते ॥ <br>
ततः स भगवान् ब्रह्मा संप्राप्य द्विजपुंगवाः ।७.५१<br>
मूर्ति तमोरजः प्रायां पुनरेवाभ्ययूयुजत् ॥ <br>
अन्धकारे क्षुधाविष्टा राक्षसास्तस्य जज्ञिरे ।७.५२<br>
पुत्रास्तमोरजः प्राया बलिनस्ते निशाचराः ॥ <br>
सर्पा यक्षास्तथा बूता गन्धर्वाः संप्रजज्ञिरे ॥ ७.५३<br>
रजस्तमोभ्यामाविष्टांस्ततोऽन्यानसृजत् प्रभुः ॥ <br>
वयांसि वयसः सृष्ट्वा अवीन्वै वक्षसोऽसृजत् ।७.५४<br>
मुखतोऽजान् ससर्जान्यान् उदराद्‌गाश्चनिर्ममे ॥ <br>
पद्भ्यांचाश्वान् समातङ्गान् रासभान् गवयान् मृगान् ।७.५५<br>
उष्ट्रानश्वतरांश्चैव न्यङ्‌कूनन्यांश्व जातयः ।<br>
ओषध्यः फलमूलिन्यो रोमभ्यस्तस्य जज्ञिरे ॥ ७.५६<br>
गायत्रं च ऋचश्चैव त्रिवृत्‌स्तोंम रथन्तरम् ।<br>
अग्निष्टोमं च यज्ञानां निर्ममे प्रथमान्मुखात् ॥ ७.५७<br>
यजूंषि त्रैष्टुभं छन्दः स्तोमं पञ्चदशं तथा ।<br>
बृहत्साम तथोक्थं च दक्षिणादसृजन्मुखात् ॥ ७.५८<br>
सामानि जागतं छन्दस्तोमं सप्तदशं तथा ।<br>
वैरूपमतिरात्रं च पश्चिमादसृजन्मुखात् ॥ ७.५९<br>
एकविशमथर्वाणमाप्तोर्यामाणमेव च ।<br>
अनुष्टुभं सवैराजमुत्तरादसृजन्मुखात् ॥ ७.६०<br>
उच्चावचानि भूतानि गात्रेभ्यस्तस्य जज्ञिरे ।<br>
ब्रह्मणो हि प्रजासर्गं सृजतस्तु प्रजापतेः ॥ ७.६१<br>
यक्षान् पिशाचान् गन्धर्वांस्तथैवाप्सरसः शुभाः।<br>
सृष्ट्वा चतुष्टयं सर्गं दवर्षिपितृमानुषम्॥७.६२<br>
ततो सृजच्च भूतानि स्थावराणिचराणिच।<br>
नरकिन्नररक्षांसि वयः पशुमृगोरगान् ।७.६३<br>
अव्ययं च व्ययं चैव द्वयं स्थावरजङ्गमम् ॥ <br>
तेषां ये यानि कर्माणि प्राक्‌सृष्टौ प्रतिपेदिरे ।७.६४<br>
तान्येव ते प्रपद्यन्ते सृज्यमानाः पुनः पुनः ॥ <br>
हिंस्राहिंस्रे मृदुक्रूरे धर्माधर्मावृतानृते ।७.६५<br>
तद्भाविताः प्रपद्यन्ते तस्मात् तत्तस्य रोचते ॥<br>
महाभूतेषु नानात्वमिन्द्रियार्थेषु मूर्तिषु ।७.६६<br>
विनियोगं च भूतानां धातैव व्यदधात् स्वयम् ॥ <br>
नामरूपं च भूतानां कृत्यानां च प्रपञ्चनम् ।७.६७<br>
वेदशब्देभ्य एवादौ निर्ममे स महेश्वरः ।<br>
आर्षाणि चैव नामानि याश्च वेदेषु सृष्टयः ।७.६८<br>
शर्वर्यन्ते प्रसूतानां तान्येवैभ्यो ददात्यजः ॥ <br>
यथर्त्तावृतुलिङ्गानि नानारूपाणि पर्यये ।७.६९<br>
दृश्यन्ते तानि तान्येव तथा भावा युगादिषु ॥७.७०<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे सप्तमोऽध्यायः॥७॥<br>
<br>
</span>
