श्रीकूर्म उवाच ।<br>
गते महेश्वरे देवे सोधिवासं पितामहः ।<br>
तदेव सुमहत्पद्मं भेजे नाभिसमुत्थितम् ॥ १०.१<br>
<br>
अथ दीर्घेण कालेन तत्राप्रतिमपौरुषौ ।<br>
महासुरौ समायातौ भ्रातरौ मधुकैटभौ ॥ १०.२<br>
<br>
क्रोधेन महताविष्टौ महापर्वतविग्रहौ ।<br>
कर्णान्तरसमुद्‌भूतौ देवदेवस्य शार्ङ्गिणः ॥ १०.३<br>
<br>
तावागतौ समीक्ष्याह नारायणमजो विभुः ।<br>
त्रैलोक्यकण्टकावेतावसुरौ हन्तुमर्हसि ॥ १०.४<br>
<br>
तदस्य वचनं श्रुत्वा हरिर्नारायणः प्रभुः ।<br>
आज्ञापयामास तयोर्वधार्थं पुरुषावुभौ ॥ १०.५<br>
<br>
तदाज्ञया महद्युद्धं तयोस्ताभ्यामभूद् द्विजाः ।<br>
व्यजयत् कैटभं जिष्णुः विष्णुश्च व्यजयन्मधुम् ॥ १०.६<br>
<br>
ततः पद्मासनासीनं जगन्नाथं पितामहम् ।<br>
बभाषे मधुरं वाक्यं स्नेहाविष्टमना हरिः ॥ १०.७<br>
<br>
अस्मान्मयोह्यमानस्त्वं पद्मादवतर प्रभो ।<br>
नाहं भवन्तं शक्नोमि वोढुं तेजोमयं गुरुम् ॥ १०.८<br>
<br>
ततोऽवतीर्य विश्वात्मा देहमाविश्य चक्रिणः ।<br>
अवाच वैष्णवीं निद्रामेकीभूतोऽथ विष्णुना ॥ १०.९<br>
<br>
सहस्त्रशीर्षनयनः शङ्खचक्रगदाधरः ।<br>
ब्रह्मा नारायणाख्योऽसौ सुष्वाप सलिले तदा ॥ १०.१०<br>
<br>
सोऽनुभूय चिरं कालमानन्दं परमात्मनः ।<br>
अनाद्यनन्तमद्वैतं स्वात्मानं ब्रह्मसंज्ञितम् ॥ १०.११<br>
<br>
ततः प्रभाते योगात्मा भूत्वा देवश्चतुर्मुखः ।<br>
ससर्ज सृष्टिं तद्रूपां वैष्णवं भावमाश्रितः ॥ १०.१२<br>
<br>
पुरस्तादसृजद्देवः सनन्दं सनकं तथा ।<br>
ऋभुं सनत्कुमारं च पुर्वजं तं सनातनम् ॥ १०.१३<br>
<br>
ते द्वन्द्वमोहनिर्मुक्ताः परं वैराग्यमास्थिताः ।<br>
विदित्वा परमं भावं न सृष्टौ दधिरे मतिम् ॥ १०.१४<br>
<br>
तेष्वेवं निरपेक्षेषु लोकसृष्टौ पितामहः ।<br>
बभूव नष्टचेता वै मायया परमेष्ठिनः ॥ १०.१५<br>
<br>
ततः पुराणपुरुषो जगन्मूर्ति सनातनः।<br>
व्याजहारात्मनः पुत्रं मोहनाशाय पद्मजम् ॥ १०.१६<br>
विष्णुरुवाच ।<br>
कच्चिन्न विस्मृतो देवः शूलपाणिः सनातनः ।<br>
यदुक्तवानात्मनोऽसौ पुत्रत्वे तव शंकरः ॥ १०.१७<br>
<br>
प्रयुक्तवान् मनो योऽसौ पुत्रत्वेन तु शङ्करः<br>
अवाप संज्ञां गोविन्दात् पद्मयोनिः पितामहः ।१०.१८<br>
<br>
प्रजाः स्त्रष्टुमनास्तेपे तपः परमदुश्चरम् ॥ <br>
तस्यैवं तप्यमानस्य न किञ्चित् समवर्तत ।१०.१९<br>
<br>
ततो दीर्घेण कालेन दुःखात्क्रोधोऽभ्यजायत ।<br>
क्रोधाविष्टस्य नेत्राभ्यां प्रापतन्नश्रुबिन्दवः ।१०.२०<br>
<br>
ततस्तेभ्योऽश्रुबिन्दुभ्य भूताः प्रेतास्तथाभवन् ।<br>
सर्वांस्तान्ग्रतो दृष्ट्वा ब्रह्मात्मानमनिन्दत।१०.२१<br>
<br>
जहौ प्राणांश्च भगवान् क्रोधाविष्टः प्रजापतिः ॥ <br>
तदा प्राणमयो रुद्रः प्रादुरसीत् प्रभोर्मुखात् ।१०.२२<br>
<br>
सहस्त्रादित्यसंकाशो युगान्तदहनोपमः ॥ <br>
रुरोद सुस्वरं घोरं देवदेवः स्वयं शिवः ।१०.२३<br>
<br>
रोदमानं ततो ब्रह्मा मा रोदीरित्यभाषत ।<br>
रोदनाद् रुद्र इत्येवं लोके ख्यातिं गमिष्यसि ॥ १०.२४<br>
<br>
अन्यानि सप्त नामानि पत्नीः पुत्रांश्चशाश्वतान् ।<br>
स्थानानि तेषामष्टानां ददौ लोकपितामहः ॥ १०.२५<br>
<br>
भवः शर्वस्तथेशानः पशूनां पतिरेव च ।<br>
भीमश्चोग्रो महादेवस्तानि नामानि सप्त वै ॥ १०.२६<br>
<br>
सूर्यो जलं मही वह्निर्वायुराकाशमेव च ।<br>
दीक्षितो ब्राह्मणश्चन्द्र इत्येता अष्टमूर्त्तयः ॥ १०.२७<br>
<br>
स्थानेष्वेतेषु ये रुद्रान् ध्यायन्ति प्रणमन्ति च ।<br>
तेषामष्टतनुर्देवो ददाति परमं पदम् ॥ १०.२८<br>
<br>
सुवर्चला तथैवोमा विकेशी च शिवा तथा ।<br>
स्वाहा दिशश्च दीक्षा च रोहिणी चेति पत्नयः ॥ १०.२९<br>
<br>
शनैश्चरस्तथा शुक्रो लोहिताङ्गो मनोजवः ।<br>
स्कन्दः सर्गोऽथ सन्तानो बुधश्चैषां सुताः स्मृताः ॥ १०.३०<br>
<br>
एवंप्रकारो भगवान् देवदेवो महेश्वरः ।<br>
प्रजाधर्मं च काम च त्यक्त्वा वैराग्यमाश्रितः ॥ १०.३१<br>
<br>
आत्मन्याधाय चात्मानमैश्वरं भावमास्थितः ।<br>
पीत्वा तदक्षरं ब्रह्म शाश्वतं परमामृतम् ॥ १०.३२<br>
<br>
प्रजाः सृजति चादिष्टो ब्रह्मणा नीललोहितः ।<br>
स्वात्मना सदृशान् रुद्रान् ससर्ज मनसा शिवः ॥ १०.३३<br>
<br>
कपरछ्दिनो निरातङ्कान् नीलकण्ठान् पिनाकिनः ।<br>
त्रिशूलहस्तानुद्रिक्तान् महानन्दांस्त्रिलोचनान् ॥ १०.३४<br>
<br>
जरामरणनिर्मुक्तान् महावृषभवाहनान् ।<br>
वीतरागांश्च सर्वज्ञान् कोटिकोटिशतान्प्रभुः ॥ १०.३५<br>
<br>
तान्दृष्ट्वा विविधान्रुद्रान्निर्मलान्नीललोहितान् ।<br>
जरामरणनिर्मुक्तान् व्याजहर हरं गुरुः । १०.३६<br>
<br>
मा स्राक्षीरीदृशीर्देव प्रजा मृत्युविवर्जिताः ।<br>
अन्याः सृजस्व भूतेश जन्ममृत्युसमन्विताः ॥ १०.३७<br>
<br>
ततस्तमाह भगवान् कपर्दी कामशासनः ।<br>
नास्ति मे तादृशः सर्गः सृज त्वमशुभाः प्रजाः ॥ १०.३८<br>
<br>
ततः प्रभृति देवोऽसौ न प्रसूतेऽशुभाः प्रजाः ।<br>
स्वात्मजैरेव तै रुद्रैर्निवृत्तात्मा ह्यतिष्ठत ।१०.३९<br>
<br>
स्थाणुत्वं तेन तस्यासीद् देवदेवस्य शूलिनः ॥ <br>
ज्ञानं वैराग्यमैश्वर्यं तपः सत्यं क्षमा धृतिः । १०.४०<br>
<br>
द्रष्टृत्वमात्मसंबोधो ह्यधिष्ठातृत्वमेव च ॥ <br>
अव्ययानि दशैतानि नित्यं तिष्ठन्ति शंकरे ।१०.४१<br>
<br>
एवं स शंकरः साक्षात्पिनाकी परमेश्वरः ॥ <br>
ततः स भगवान् ब्रह्मा वीक्ष्य देवं त्रिलोचनम् ।१०.४२<br>
<br>
सहैव मानसैः रुद्रैः प्रीतिविस्फारलोचनः ॥ <br>
ज्ञात्वा परतरं भावमैश्वरं ज्ञानचक्षुषा ।१०.४३<br>
<br>
तुष्टाव जगतामीशं कृत्वा शिरसि चाञ्जलिम् ॥ <br>
ब्रह्मोवाच ।<br>
नमस्तेऽस्तु महादेव नमस्ते परमेश्वर।१०.४४<br>
<br>
नमः शिवाय देवाय नमस्ते ब्रह्मरूपिणे ॥ <br>
नमोऽस्तु ते महेशाय नमः शान्ताय हेतवे ।१०.४५<br>
<br>
प्रधानपुरुषेशाय योगाधिपतये नमः ॥ <br>
नमः कालाय रुद्राय महाग्रासाय शूलिने ।१०.४६<br>
<br>
नमः पिनाकहस्ताय त्रिनेत्राय नमो नमः ॥ <br>
नमस्त्रिमूर्त्तये तुभ्यं ब्रह्मणो जनकाय ते ।१०.४७<br>
<br>
ब्रह्मविद्याधिपतये ब्रह्मविद्याप्रदायिने ॥ <br>
नमो वेदरहस्याय कालकालाय ते नमः ।१०.४८<br>
<br>
वेदान्तसारसाराय नमो वेदात्ममूर्त्तये ॥ <br>
नमो बुद्धाय शुद्धाय योगिनां गुरवे नमः ।१०.४९<br>
<br>
प्रहीणशोकैर्विविधैर्भूतैः वरिवृताय ते ॥ <br>
नमो ब्रह्मण्यदेवाय ब्रह्माधिपतये नमः ।१०.५०<br>
<br>
त्र्यम्बकायदिदेवाय नमस्ते परमेष्ठिने ॥ <br>
नमो दिग्वाससे तुभ्यं नमो मुण्डाय दण्डिने ।१०.५१<br>
<br>
अनादिमलहीनाय ज्ञानगम्याय ते नमः ॥ <br>
नमस्ताराय तीर्थाय नमो योगर्द्धिहेतवे ।११०.५२<br>
<br>
नमो धर्माधिगम्याय योगगम्याय ते नमः ॥ <br>
नमस्ते निष्प्रपञ्चाय निराभासाय ते नमः।१०.५३<br>
<br>
ब्रह्मणे विश्वरूपाय नमस्ते परमात्मने ॥ <br>
त्वयैव सृष्टमखिलं त्वय्येव सकलं स्थितम् ।१०.५४<br>
<br>
त्वया संह्रियते विश्वं प्रधानाद्यं जगन्मय ।<br>
त्वमीश्वरो महादेवः परं ब्रह्म महेश्वरः ।१०.५५<br>
<br>
परमेष्ठी शिवः शान्तः पुरुषो निष्कलो हरः ॥ <br>
त्वमक्षरं परं ज्योतिस्त्वं कालः परमेश्वरः ।१०.५६<br>
<br>
त्वमेव पुरुषोऽनन्तः प्रधानं प्रकृतिस्तथा ॥ <br>
भूमिरापोऽनलो वायुर्व्योमाहङ्कार एव च ।१०.५७<br>
<br>
यस्य रूपं नमस्यामि भवन्तं ब्रह्मसंज्ञितम् ॥ <br>
यस्य द्यौरभवन्मूर्द्धा पादौ पृथ्वी दिशो भुजाः ।१०.५८<br>
<br>
आकाशमुदरं तस्मै विराजे प्रणमाम्यहम् ॥ <br>
संतापयति यो नित्यं स्वभाभिर्भासयन् दिशः ।१०.५९<br>
<br>
ब्रह्मतेजोमयं वश्वं तस्मै सूर्यात्मने नमः ॥ <br>
हव्यं वहति यो नित्यं रौद्री तेजोमयी तनुः ।१०.६०<br>
<br>
कव्यं पितृगणानां च तस्मै वह्न्यात्मने नमः ॥ <br>
आप्यायति यो नित्यं स्वधाम्ना सकलं जगत् ।१०.६१<br>
<br>
पीयते देवतासङ्‌घैस्तस्मै सोमात्मने नमः॥ <br>
विभर्त्त्यशेषभूतानि यान्तश्चरति सर्वदा ।१०.६२<br>
<br>
शक्तिर्माहेश्चरी तुभ्यं तस्मै वाय्वात्मने नमः ॥ <br>
सृजत्यशेषमेवेदं यः स्वकर्मानुरूपतः ।१०.६३<br>
<br>
आत्मन्यवस्थितस्तस्मै चतुर्वक्त्रात्मने नमः ॥ <br>
यः शते शेषशयने विश्वमावृत्य मायया ।११०.६४<br>
<br>
स्वात्मानुभूतियोगेन तस्मै विश्वात्मने नमः ।<br>
विभर्त्ति शिरसा नित्यं द्विसप्तभुवनात्मकम् ।१०.६५<br>
<br>
ब्रह्माण्डं योऽखिलाधारस्तस्मै शेषात्मने नमः ॥<br>
यः परान्ते परानन्दं पीत्वा देव्यैकसाक्षिकम् ।१०.६६<br>
<br>
नृत्यत्यनन्तमहिमा तस्मै रुद्रात्मने नमः ॥ <br>
योऽन्तरा सर्वभूतानां नियन्ता तिष्ठतीश्वरः ।१०.६७<br>
<br>
यस्य केशेषु जीमूताः नद्यः सर्वांगसन्धिषु।<br>
कुक्षौ समुद्रश्चत्वारस्तस्मै तोयात्मने नमः।१०.६८<br>
<br>
तं सर्वसाक्षिणं देवं नमस्ये विश्वतस्तनुम् ॥ <br>
यं विनिन्द्रा जितश्वासाः संतुष्टाः समदर्शिनः ।१०.६९<br>
<br>
ज्योतिः पश्यन्ति युञ्जानास्तस्मै योगात्मने नमः ॥ <br>
यया संतरते मायां योगी संक्षीणकल्मषः ।१०.७०<br>
<br>
अपारतरपर्यन्तां तस्मै विद्यात्मने नमः ॥ <br>
यस्य भासा विभातीदमद्वयं तमसः परम् ।१०.७१<br>
<br>
प्रपद्ये तत् परं तत्त्वं तद्रूपं पारमेश्वरम् ॥ <br>
नित्यानन्दं निराधारं निष्कलं परमं शिवम् ।१०.७२<br>
<br>
प्रपद्ये परमात्मानं भवन्तं परमेश्वरम् ॥ <br>
एवं स्तुत्वा महादेवं ब्रह्मा तद्भावभावितः ।१०.७३<br>
<br>
प्राञ्जलिः प्रणतस्तस्थौ गृणन् ब्रह्म सनातनम् ॥ <br>
ततस्तस्मै महादेवो दिव्यं योगमनुत्तमम् ।१०.७४<br>
<br>
ऐश्वरं ब्रह्मसद्भावं वैराग्यं च ददौ हरः ॥ <br>
कराभ्यां कोमलाभ्यां च संस्पृश्य प्रणतार्तिहा ।१०.७५<br>
<br>
व्याजहरा स्वयं देवः सोऽनुगृह्य पितामहम् ॥<br>
यत्त्वयाऽभ्यर्थितं ब्रह्मन् पुत्रत्वे भवता मम ।१०.७६<br>
<br>
कृतं मया तत्सकलं सृजस्व विविधं जगत् ॥ <br>
त्रिधा भिन्नोऽस्म्यहं ब्रह्मन् ब्रह्मविष्णुहराख्यया ।१०.७७<br>
<br>
सर्गरक्षालयगुणैर्निष्कलः परमेश्वरः ।<br>
स त्वं ममाग्रजः पुत्रः सृष्टिहेतोर्विनिर्मितः ।१०.७८<br>
<br>
ममैव दक्षिणादङ्गाद् वामाङ्गात् पुरुषोत्तमः ।<br>
तस्य देवादिदेवस्य शंभोर्हृदयदेशतः ।१०.७९<br>
<br>
संबभूवाथ रुद्रो वा सोहं तस्य परा तनुः ।<br>
ब्रह्मविष्णुशिवा ब्रह्मन् सर्गस्थित्यन्तहेतवः ।१०.८०<br>
<br>
विभज्यात्मानमेकोऽपि स्वेच्छया शंकरः स्थितः ।<br>
तथान्यानि च रूपाणि मम मायाकृतानि च ।१०.८१<br>
<br>
निरूपः केवलः स्वच्छो महादेवः स्वभावतः ।<br>
एभ्यः परतरो देवस्त्रिमूर्तिः परमा तनुः ।१०.८२<br>
<br>
माहेश्वरी त्रिनयना योगिनां शान्तिदा सदा ।<br>
तस्या एव परां मूर्ति मामवेहि पितामह ।१०.८३<br>
<br>
शाश्वतैश्वर्यविज्ञानतेजोयोगसमन्विताम् ।<br>
सोऽहं ग्रसामि सकलमधिष्ठाय तमोगुणम् ।१०.८४<br>
<br>
कालो भूत्वा न मनसा मामन्योऽभिभविष्यति ।<br>
यदा यदा हि मां नित्यं विचिन्तयसि पद्मज ।१०.८५<br>
<br>
तदा तदा मे सान्निध्यं भविष्यति तवानघ ।<br>
एतावदुक्त्वा ब्रह्माणं सोऽभिवन्द्य गुरुं हरः ।१०.८६<br>
<br>
सहैव मानसैः पुत्रैः क्षणादन्तरधीयत ।<br>
सोऽपि योगं समास्थाय ससर्ज विविधं जगत् ।११०.८७<br>
<br>
नारायणाख्यो भगवान् यथापूर्वं प्रिजापतिः ।<br>
मरीचिभृग्वङ्गिरसः पुलस्त्यं पुलहं क्रतुम् ।१०.८८<br>
<br>
दक्षमत्रिं वसिष्ठं च सोऽसृजद् योगविद्यया ।<br>
नव ब्रह्माण इत्येते पुराणे निश्चयं गताः ।१०.८९<br>
<br>
सर्वे ते ब्रह्मणा तुल्याः साधका ब्रह्मवादिनः ॥ <br>
संकल्पंचैव धर्मंच युगधर्मांश्च शाश्वतान् ।१०.९०<br>
<br>
स्थानाभिमानिनः सर्वान्यथा ते कथितं पुरा ।<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे देशमोऽध्यायः ॥१०॥<br>
