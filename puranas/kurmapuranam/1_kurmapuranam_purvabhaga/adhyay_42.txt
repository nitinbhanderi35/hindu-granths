<b>सूत उवाच</b><br>
स रथोऽधिष्ठितो देवैरादित्यैर्वसुभिस्तथा ।<br>
गन्धर्वैरप्सरोभिश्च ग्रामणीसर्पराक्षसैः ।। ४२.१<br>
<br>
धाताऽर्यमा च मित्रश्च वरुणः शक्र एव च ।<br>
विवस्वानथ पूषा च पर्जन्यश्चांशुरेव च ।। ४२.२<br>
<br>
भगस्त्वष्टा च विष्णुश्च द्वादशैते दिवाकराः ।<br>
आप्याययति वै भानुः वसन्तादिषु वै क्रमात् ।। ४२.३<br>
<br>
पुलस्त्यः पुलहश्चात्रिर्वसिष्ठश्चाङ्गिरा भृगुः ।<br>
भरद्वाजो गौतमश्च कश्यपः क्रतुरेव च ।। ४२.४<br>
<br>
जमदग्निः कौशिकश्च मुनयो ब्रह्मवादिनः ।<br>
स्तुवन्ति देवं विविधैश्छन्दोभिस्ते यथाक्रमम् ।। ४२.५<br>
<br>
रथकृच्च रथौजाश्च रथचित्रः सुबाहुकः ।<br>
रथस्वनोऽथ वरुणः सुषेणः सेनजित्तथा ।। ४२.६<br>
<br>
तार्क्ष्यश्चारिष्टनेमिश्च रथजित् सत्यजित् तथा।<br>
ग्रामण्यो देवदेवस्य कुर्वतेऽभीषुसंग्रहम् ।। ४२.७<br>
<br>
अथ हेतिः प्रहेतिश्च पौरुषेयो वधस्तथा ।<br>
सर्पो व्याघ्रस्तथापश्च वातो विद्युद्दिवाकरः ।। ४२.८<br>
<br>
ब्रह्मोपेतश्च विप्रेन्द्रा यज्ञोपेतस्तथैव१च ।<br>
राक्षसप्रवरा ह्येते प्रयान्ति पुरतः क्रमात् ।। ४२.९<br>
<br>
वासुकिः कङ्कनीरश्च तक्षकः सर्पपुंगवः ।<br>
एलापत्रः शङ्खपालस्तथैरावतसंज्ञितः ।। ४२.१०<br>
<br>
धनंजयो महापद्मस्तथा कर्कोटको द्विजाः ।<br>
कम्बलाश्वतरश्चैव वहन्त्येनं यथाक्रमम् ।। ४२.११<br>
<br>
तुम्बुरुर्नारदो हाहा हूहूर्विश्वावसुस्तथा ।<br>
उग्रसेनोऽथ सुरूचिरर्वावसुरथापरः ।। ४२.१२<br>
<br>
चित्रसेनस्तथोर्णायुर्धृतराष्ट्रो द्विजोत्तमाः ।<br>
सूर्यवर्चा द्वादशैते गन्धर्वा गायतां वराः ।४२.१३<br>
<br>
गायन्ति विविधैर्गानैर्भानुं षड्‌जादिभिः क्रमात् ।<br>
ऋतुस्थलाप्सरोवर्या तथान्या पुञ्जिकस्थला ।४२.१४<br>
<br>
मेनका सहजन्या च प्रम्लोचा च द्विजोत्तमाः ।<br>
अनुम्लोचा घृतीची च विश्वाची चोर्वशी तथा ।४२.१५<br>
<br>
अन्या च पूर्वचित्तिः स्याद्रम्भा चैव तिलोत्तमा ।<br>
ताण्डवैर्विविधैरेनं वसन्तादिषु वै क्रमात् ।४२.१६<br>
<br>
तोषयन्ति महादेवं भानुमात्मानमव्ययम् ।<br>
एवं देवा वसन्त्यर्के द्वौ द्वौ मासौ क्रमेण तु ।४२.१७<br>
<br>
सूर्यमाप्याययन्त्येते तेजसा तेजसां निधिम् ।।<br>
ग्रथितैः स्वैर्वचोभिस्तु स्तुवन्ति मुनयो रविम् ।४२.१८<br>
<br>
गन्धर्वाप्सरसश्चैनं नृत्यगेयैरुपासते ।<br>
ग्रामणीयक्षभूतानि कुर्वतेऽभीषुसंग्रहम् ।४२.१९<br>
<br>
सर्पा वहन्ति देवेशं यातुधानाः प्रयान्ति च ।<br>
वालखिल्या नयन्त्यस्तं परिवार्योदयाद् रविम् ।४२.२०<br>
<br>
एते तपन्ति वर्षन्ति भान्ति वान्ति सृजन्ति च ।<br>
भूतानामशुभं कर्म व्यपोहन्तीह कीर्त्तिताः ।। ४२.२१<br>
<br>
एते सहैव सूर्येण भ्रमन्ति दिवि भानुगाः ।<br>
विमाने च स्थितो नित्यं कामगे वातरंहसि ।। ४२.२२<br>
<br>
वर्षन्तश्च तपन्तश्च ह्लादयन्तश्च वै प्रजाः ।<br>
गोपयन्तीह भूतानि सर्वाणीहायुगक्रमात्।। ४२.२३<br>
<br>
एतेषामेव देवानां यथावीर्यं यथातपः ।<br>
यथायोगं यथासत्त्वं स एष तपति प्रभुः ।। ४२.२४<br>
<br>
अहोरात्रव्यवस्थानकारणं स प्रजापतिः ।<br>
पितृदेवमनुष्यादीन् स सदाप्याययद्रविः ।। ४२.२५<br>
<br>
तत्र देवो महादेवो भास्वान् साक्षान्महेश्वरः ।<br>
भासते वेदविदुषां नीलग्रीवः सनातनः ।। ४२.२६<br>
<br>
स एष देवो भगवान् परमेष्ठी प्रजापतिः ।<br>
स्थानं तद्‌ विदुरादित्ये वेदज्ञा वेदविग्रहाः ।। ४२.२७<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे द्वाचत्वारिंशोऽध्यायः ।। ४२ ।।<br>
