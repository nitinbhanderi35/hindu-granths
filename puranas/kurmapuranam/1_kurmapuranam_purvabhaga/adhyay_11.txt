श्रीकूर्म उवाच ।<br>
एवं सृष्ट्वा मरीच्यादीन्देवदेवः पितामहः ।<br>
सहैव मानसैः पुत्रैस्तताप परमं तपः ।। ११.१<br>
<br>
तस्यैवं तपतो वक्राद् रुद्रः कालाग्निसम्भवः .<br>
त्रिशूलपाणिरीशानः प्रदुरासीत्त्रिलोचनः ।। ११.२<br>
<br>
अर्द्धनारीनरवपुः दुष्प्रेक्ष्योऽतिभयंकरः ।<br>
विभजात्मानमित्युक्त्वा ब्रह्मा चान्तर्दधे भयात् ।। ११.३<br>
<br>
तथोक्तोऽसौ द्विधा स्त्रीत्वं पुरुषत्वम् तथाकरोत् ।<br>
बिभेद पुरुषत्वं च दशधा चैकधा पुनः ।। ११.४<br>
<br>
एकादशैते कथिता रुद्रास्त्रिभुवनेश्वराः ।<br>
कपालीशादयो विप्रा देवकार्ये नियोजिताः ।। ११.५<br>
<br>
सौम्यासौम्यैस्तथा शान्ताशान्तैः स्त्रीत्वं च स प्रभुः ।<br>
बिभेद बहुधा देवः स्वरूपैरसितैः सितैः ।। ११.६<br>
<br>
ता वै विभूतयो विप्रा विश्रुताः शक्तयो भुवि ।<br>
लक्ष्म्यादयो याभिरीशा विश्वंव्याप्नोति शांकरी ।। ११.७<br>
<br>
विभज्य पुररीशानं आत्मानं शंकराद् विभोः ।<br>
महादेवनियोगेन पितामहमुपस्थिता ।। ११.८<br>
<br>
तामाह भगवान् ब्रह्मा दक्षस्य दुहिता भव ।<br>
साऽपि तस्य नियोगेन प्रादुरासीत्प्रजापतेः ।। ११.९<br>
<br>
नियोगाद् ब्रह्मणो देवीं ददौ रुद्राय तां सतीम् ।<br>
दक्षात् रुद्रोऽपि जग्राह स्वकीयामेव शूलभृत् ।। ११.१०<br>
<br>
प्रजापति विनिर्दैशात्कालेन परमेश्वरी ।<br>
विभज्य पुनरीशानि आत्मानं शंकराद्विभोः।११.११<br>
<br>
मेनायामभवत्पुत्री तदा हिमवतः सती ।। <br>
स चापि पर्वतवरो ददौ रुद्राय पार्वतीम् ।११.१२<br>
<br>
हिताय सर्वदेवानां त्रिलोकस्यात्मनोऽपि च ।<br>
सैषा माहेश्वरी देवी शंकरार्द्धशरीरिणी ।११.१३<br>
<br>
शिवा सती हैमवती सुरासुरनमस्कृता । <br>
तस्याः प्रभावमतुलं सर्वे देवाः सवासवाः ।११.१४<br>
<br>
विन्दन्ति मुनयो वेत्ति शंकरो वा स्वयं हरिः ।<br>
एतद्वः कथितं विप्राः पुत्रत्वं परमेष्ठिनः ।११.१५<br>
<br>
ब्रह्मणः पद्मयोनित्वं शंकरस्यामितौजसः ।<br>
इति श्रीकूर्मपुराणे देव्यवतारे एकादशोऽध्यायः।११.१६<br>
