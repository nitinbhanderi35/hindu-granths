<span style="font-size: 14pt; line-height: 200%"><br>
मार्कण्डेय उवाच ।<br>
कथयिष्यामि ते वत्स तीर्थयात्राविधिक्रमम् ।<br>
आर्षेण तु विधानेन यथा दृष्टं यथा श्रुतम् ।। ३७.१<br>
<br>
प्रयागतीर्थयात्रार्थी यः प्रयाति नरः क्वचित् ।<br>
बलीवर्दं समारूढः श्रृणु तस्यापि यत्फलम् ।। ३७.२<br>
<br>
नरके वसते घोरे समाः कल्पशतायुतम् ।<br>
ततो निवर्त्तते घोरो गवां क्रोधो हि दारुणः ।३७.३<br>
<br>
सलिलं च न गृह्णन्ति पितरस्तस्य देहिनः ।<br>
यस्तु पुत्रांस्तथा बालान् अन्नहीनान्प्रमुञ्चति ।३७.४<br>
<br>
यथात्मानं तथा सर्वान् दानं विप्रेषु दापयेत् ।<br>
ऐश्वर्याल्लोभमोहाद् वा गच्छेद् यानेन यो नरः ।३७.५<br>
<br>
निष्फलं तस्य तत् तीर्थं तस्माद्‌यानं विवर्जयेत् ।<br>
गङ्‌गायमुनयोर्मध्ये यस्तु कन्यां प्रयच्छति ।३७.६<br>
<br>
आर्षेण तु विधानेन यथा विभवविस्तरम् ।<br>
न स पश्यति तं घोरं नरकं तेन कर्मणा ।३७.७<br>
<br>
उत्तरान् स कुरून् गत्वा मोदते कालमव्ययम् ।<br>
वटमूलं समाश्रित्य यस्तु प्राणान् परित्यजेत् ।३७.८<br>
<br>
सर्वलोकानतिक्रम्य रुद्रलोकं स गच्छति ।<br>
तत्र ब्रह्मादयो देवा दिशश्च सदिगीश्वराः ।३७.९<br>
<br>
लोकपालाश्च सिद्धाश्च पितरो लोकसंमताः ।<br>
सनत्कुमारप्रमुखास्तथा ब्रह्मर्षयोऽपरे ।३७.१०<br>
<br>
नागाः सुपार्णाः सिद्धाश्च तथा नित्यं समासते ।<br>
हरिश्च भगवानास्ते प्रजापतिपुरस्कृतः ।। ३७.११<br>
<br>
गङ्गायमुनयोर्मध्ये पृथिव्या जघनं स्मृतम् ।<br>
प्रयागं राजशार्दूल त्रिषु लोकेषु विश्रुतम् ।। ३७.१२<br>
<br>
तत्राभिषेकं यः कुर्यात् संगमे शंसितव्रतः ।<br>
तुल्यं फलवाप्नोति राजसूयाश्वमेधयोः ।। ३७.१३<br>
<br>
न मातृवचनात् तात न लोकवचनादपि ।<br>
मतिरुत्क्रमणीया ते प्रयागगामनं प्रति ।। ३७.१४<br>
<br>
दश तीर्थ सहस्राणि षष्टिकोट्यस्तथापराः ।<br>
तेषां सान्निध्यमत्रैव तीर्थानां कुरुनन्दन ।। ३७.१५<br>
<br>
या गतिर्योगयुक्तस्य सत्त्वस्थस्य मनीषिणः ।<br>
सा गतिस्त्यजतः प्राणान् गङ्गायमुनसंगमे ।। ३७.१६<br>
<br>
न ते जीवन्ति लोकेऽस्मिन् यत्र तत्र युधिष्ठिर ।<br>
ये प्रयागं न संप्राप्तास्त्रिषु लोकेषु विश्रुतम् ।। ३७.१७<br>
<br>
एवं दृष्ट्वा तु तत् तीर्थं प्रयागं परमं पदम् ।<br>
मुच्यते सर्वपापेभ्यः शशाङ्क इव राहुणा ।। ३७.१८</span>
