<b>सूत उवाच</b><br>
एतच्छ्रुत्वा तु वचनं नारदाद्या महर्षयः ।<br>
प्रणम्य वरदं विष्णुं पप्रच्छुः संशयान्विता ॥ ९.१<br>
<br>
<b>मुनयः ऊचुः</b><br>
कथितो भवता सर्गो मुख्यादीनां जनार्दन ।<br>
इदानीं संशयं चेममस्माकं छेत्तुमर्हसि ॥ ९.२<br>
<br>
कथं स भगवानीशः पूर्वजोऽपि पिनाकधृक् ।<br>
पुत्रत्वमगच्छंभुर्ब्रह्मणोऽव्यक्तजन्मनः ॥ ९.३<br>
<br>
कथं च भगवाञ्जज्ञे ब्रह्मा लोकपितामहः ।<br>
अण्डजो जगतामीशस्तन्नो वक्तुमिहार्हसि ॥ ९.४<br>
<br>
	श्रीकूर्म उवाच ।<br>
श्रृणुध्वमृषयः सर्वे शंकरस्यामितौजसः ।<br>
पुत्रत्वं ब्रह्मणस्तस्य पद्मयोनित्वमेव च ॥ ९.५<br>
<br>
अतीतकल्पावसाने तमोभूतं जगत्त्रयम् ।<br>
आसीदेकार्णवं सर्वं न देवाद्या न चर्षयः ॥ ९.६<br>
<br>
तत्र नारायणो देवो निर्जने निरुपप्लवे ।<br>
आश्रित्य शेषशयनं सुष्वाप पुरुषोत्तमः ॥ ९.७<br>
<br>
सहस्रशीर्षा भूत्वा स सहस्राक्षः सहस्रपात् ।<br>
सहस्रबाहुः सर्वज्ञश्चिन्त्यमानो मनीषिभिः ॥ ९.८<br>
<br>
पीतवासा विशालाक्षो नीलजीमूतसन्निभः ।<br>
महाविभूतिर्योगात्मा योगिनां हृदयालयः ॥ ९.९<br>
<br>
कदाचित् तस्य सुप्तस्य लीलार्थं दिव्यमद्‌भुतम् ।<br>
त्रैलोक्यसारं विमलं नाभ्यां पङ्कजमुद्वभौ ॥ ९.१०<br>
<br>
शतयोजनविस्तीर्णं तरुणादित्यसन्निभम् ।<br>
दिव्यगन्धमयं पुण्यं कर्णिकाकेसरान्वितम् ॥ ९.११<br>
<br>
तस्यैवं सुचिरं कालं वर्तमानस्य शार्ङ्गिणः । <br>
हिरण्यगर्भो भगवांस्तं देशमुपचक्रमे ॥ ९.१२<br>
<br>
स तं करेण विश्वात्मा समुत्थाप्य सनातनम् ।<br>
प्रोवाच मधुरं वाक्यं मायया तस्य मोहितः ॥ ९.१३<br>
<br>
अस्मिन्नेकार्णवे घोरे निर्जने तमसावृते ।<br>
एकाकी को भवाञ्छेते ब्रूहि मे पुरुषर्षभ ॥ ९.१४<br>
<br>
तस्य तद् वचनं श्रुत्वा विहस्य गरुडध्वजः ।<br>
उवाच देवं ब्रह्माणं मेघगम्भीरनिःस्वनः ॥ ९.१५<br>
<br>
भो भो नारायणं देवं लोकानां प्रभवाव्ययम् ।<br>
महायोगीश्वरं मां त्वं जानीहि पुरुषोत्तमम् ॥ ९.१६<br>
<br>
मयि पश्य जगत् कृत्स्नं त्वां च लोकपितामहम् ।<br>
सपर्वतमहाद्वीपं समुद्रैः सप्तभिर्वृतम् ॥ ९.१७<br>
<br>
एवमाभाष्य विश्चात्मा प्रोवाच पुरुषं हरिः ।<br>
जानन्नपि महायोगी को भवानिति वेधसम् ॥ ९.१८<br>
<br>
ततः प्रहस्य भगवान् ब्रह्मा वेदनिधिः प्रभुः ।<br>
प्रत्युवाचाम्बुजाभाक्षं सस्मितं श्लक्ष्णया गिरा ॥ ९.१९<br>
<br>
अहं धाता विधाता च स्वयंभूः प्रपितामहः ।<br>
मय्येव संस्थितं विश्वं ब्रह्माऽहं विश्वतोमुखः ॥ ९.२०<br>
<br>
श्रुत्वा वाचं स भगवान् विष्णुः सत्यपराक्रमः ।<br>
अनुज्ञाप्याथ योगेन प्रविष्टो ब्रह्मणस्तनुम् ॥ ९.२१<br>
<br>
त्रलोक्यमेतत् सकलं सदेवासुरमानुषम् ।<br>
उदरे तस्य देवस्य दृष्ट्वा विस्मयमागतः ॥ ९.२२<br>
<br>
तदास्य वक्त्रान्निष्क्रम्य पन्नगेन्द्रनिकेतनः ।<br>
अजातश्मश्रुर्भगवान् पितामहमथाब्रवीत् ॥ ९.२३<br>
<br>
भवानप्येवमेवाद्य शाश्वतं हि ममोदरम् ।<br>
प्रविश्य लोकान् पश्यैतान् विचित्रान् पुरुषर्षभ ॥ ९.२४<br>
<br>
ततः प्रह्लादनीं वाणी श्रुत्वा तस्याभिनन्द्य च ।<br>
श्रीपतेरुदरं भूयः प्रविवेश कुशध्वजः ॥ ९.२५<br>
<br>
तानेव लोकान् गर्भस्थानपश्यत् सत्यविक्रमः ।<br>
पर्यटित्वाथ देवस्य ददृशेऽन्तं न वै हरेः ॥ ९.२६<br>
<br>
ततो द्वाराणि सर्वाणि पिहितानि महात्मना ।<br>
जनार्दनेन ब्रह्माऽसौ नाभ्यां द्वारमविन्दत ॥ ९.२७<br>
<br>
तत्र योगबलेनासौ प्रविश्य कनकाण्डजः ।<br>
उज्जहारात्मनो रूपं पुष्कराच्चतुराननः ॥ ९.२८<br>
<br>
विरराजारविन्दस्थः पद्मगर्भसमद्युतिः ।<br>
ब्रह्मा स्वयंभूर्भगवान् जगद्योनिः पितामहः ॥ ९.२९<br>
<br>
समन्यमानो विश्वेशमात्मानं परमं पदम् ।<br>
प्रोवाच पुरुषं विष्णुं मेघगम्भीरया गिरा ॥ ९.३०<br>
<br>
कृतं किं भवतेदानीमात्मनो जयकाङ्‌क्षया ।<br>
एकोऽहं प्रबलो नान्यो मां वै कोऽभिभविष्यति ॥ ९.३१<br>
<br>
श्रुत्वा नारायणो वाक्यं ब्रह्मणो लोकमन्त्रिणः ।<br>
सान्त्वपूर्वमिदं वाक्यं बभाषे मधुरं हरिः ॥ ९.३२<br>
<br>
भवान् धाता विधाता च स्वयंभूः प्रपितामहः ।<br>
न मात्सर्याभियोगेन द्वाराणि पिहितानि मे ॥ ९.३३<br>
<br>
किन्तु लीलार्थमेवैतन्न त्वां बाधितुमिच्छया ।<br>
को हि बाधितुमन्विच्छेद्‌ देवदेवं पितामहम् ॥ ९.३४<br>
<br>
न तेऽन्यथाऽवमन्तव्यं मान्यो मे सर्वथा भवान् ।<br>
सर्वमन्वय कल्याणं यन्मयाऽपहृतं तव ॥ ९.३५<br>
<br>
अस्माच्च कारणाद्‌ ब्रह्मन् पुत्रो भवतु मे भवान् ।<br>
पद्मयोनिरिति ख्यातो मत्प्रियार्थं जगन्मय ॥ ९.३६<br>
<br>
ततः स भगवान् देवो वरं दत्त्वा किरीटिने ।<br>
प्रहर्षमतुलं गत्वा पुनर्विष्णुमभाषत ॥ ९.३७<br>
<br>
भवान् सर्वात्मकोऽनन्तः सर्वेषां परमेश्वरः ।<br>
सर्वभूतान्तरात्मा वै परं बह्म सनातनम् ॥ ९.३८<br>
<br>
अहं वै सर्वलोकानामात्मा लोकोमहेश्वरः ।<br>
मन्मयं सर्वमेवेदं ब्रह्माऽहं पुरुषः परः ॥ ९.३९<br>
<br>
नावाभ्यां विद्यते ह्यन्यो लोकानां परमेश्वरः ।<br>
एका मूर्तिर्द्विधा भिन्ना नारायणपितामहौ ॥ ९.४०<br>
<br>
तेनैवमुक्तो ब्रह्माणं वासुदेवोऽब्रवीदिदम् ।<br>
इयं प्रतिज्ञा भवतो विनाशाय भविष्यति ॥ ९.४१<br>
<br>
किं न पश्यसि योगेशं ब्रह्माधिपतिमव्ययम् ।<br>
प्रधानपुरुषेशानं वेदाहं परमेश्वरम् ॥ ९.४२<br>
<br>
यं न पश्यन्ति योगीन्द्राः सांख्या अपि महेश्वरम् ।<br>
अनादिनिधनं ब्रह्म तमेव शरणं व्रज ॥ ९.४३<br>
<br>
ततः क्रुद्धोऽम्बुजाभाक्षं ब्रह्मा प्रोवाच केशवम् ।<br>
भवान्न नूनमात्मानं वेद्मि तत्परमाक्षरम् ॥ ९.४४<br>
<br>
ब्रह्माणं जगतामेकमात्मानं परमं पदम् ।<br>
नावाभ्यां विद्यते ह्यन्यो लोकानां परमेश्वरः ॥ ९.४५<br>
<br>
संत्यज्य निद्रां विपुलां स्वमात्मानं विलोकय ।<br>
तस्य तत्क्रोधजं वाक्यं श्रुत्वा विष्णुरभाषत ॥ ९.४६<br>
<br>
मामैवं वद कल्याण परिवादं महात्मनः ।<br>
न मेह्‌यविदितं ब्रह्मन् नान्यथाऽहं वदामि ते ॥ ९.४७<br>
<br>
किन्तु मोहयति ब्रह्मन् भवन्तं पारमेश्वरी ।<br>
मायाशेषविशेषाणां हेतुरात्मसमुद्भवा ॥ ९.४८<br>
<br>
एतावदुक्त्वा भगवान् विष्णुस्तूष्णीं बभूव ह ।<br>
ज्ञात्वा तत् परमं तत्त्वं स्वमात्मानं महेश्वरम् ॥ ९.४९<br>
<br>
कुतोह्‌यपरिमेयात्मा भूतानां परमेश्वरः ।<br>
प्रसादं ब्रह्मणे कर्तुं प्रादुरासीत्ततो हरः ॥ ९.५०<br>
<br>
ललाटनयनोऽनन्तो जटामण्डलमण्डितः ।<br>
त्रिशूलपाणिर्भगवांस्तेजसां परमो निधिः ॥ ९.५१<br>
<br>
दिव्यां विशालां ग्रथितां ग्रहैः सार्केन्दुतारकैः ।<br>
मालामत्यद्‌भुताकारां धारयन्पादलम्बिनीम् ॥ ९.५२<br>
<br>
तं दृष्ट्वा देवमीशानं ब्रह्मा लोकपितामहः ।<br>
मोहितो माययात्यर्थं पीतवासलमब्रवीत्‌ ॥ ९.५३<br>
<br>
क एष पुरुषोऽनन्तः शूलपाणिस्त्रिलोचनः ।<br>
तेजोराशिरमेयात्मा समायाति जनार्दन ॥ ९.५४<br>
<br>
तस्य तद्वचनं श्रुत्वा विष्णुर्दानवमर्दनः ।<br>
अपश्यदीश्वरं देवं ज्वलन्तं विमलेऽम्भसि ॥ ९.५५<br>
<br>
ज्ञात्वा तं परमं भावमैश्वरं ब्रह्मभावनम् ।<br>
प्रोवाचोत्थाय भगवान् देवदेवं पितामहम् ॥ ९.५६<br>
<br>
अयं देवो महादेवः स्वयंज्योतिः सनातनः ।<br>
अनादिनिधनोऽचिन्त्यो लोकानामीश्वरो महान् ॥ ९.५७<br>
<br>
शंकरः शंभुरीशानः सर्वात्मा परमेश्वरः ।<br>
भूतानामधिपो योगी महेशो विमलः शिवः ॥ ९.५८<br>
<br>
एष धाता विधाता च प्रधानपुरुषेश्वरः ।<br>
यं प्रपश्यन्ति यतयो ब्रह्मभावेन भाविताः ॥ ९.५९<br>
<br>
सृजत्येष जगत् कृत्स्नं पाति संहरते तथा ।<br>
कालो भूत्वा महादेवः केवलो निष्कलः शिवः ॥ ९.६०<br>
<br>
ब्रह्माणं विदधे पूर्वं भवन्तं यः सनातनः ।<br>
वेदांश्च प्रददौ तुभ्यं सोऽयमायाति शंकरः ॥ ९.६१<br>
<br>
अस्यैव चापरां मूर्ति विश्वयोनिं सनातनीम् ।<br>
वासुदेवाभिधानां मामवेहि प्रपितामह ॥ ९.६२<br>
<br>
किं न पश्यसि योगेशं ब्रह्माधिपतिमव्ययम् ।<br>
दिव्यं भवतु ते चक्षुर्येन द्रक्ष्यसि तत्परम् ॥ ९.६३<br>
<br>
लब्ध्वा शैवं तदा चक्षुर्विष्णोर्लोकपितामहः ।<br>
बुबुधे परमेशानं पुरतः समवस्थितम् ॥ ९.६४<br>
<br>
स लब्ध्वा परमं ज्ञानमैश्वरं प्रपितामहः ।<br>
प्रपेदे शरणं देवं तमेव पितरं शिवम् ॥ ९.६५<br>
<br>
ओंकारं समनुस्मृत्य संस्तभ्यात्मानमात्मना ।<br>
अथर्वशिरसा देवं तुष्टाव च कृताञ्जलिः ॥ ९.६६<br>
<br>
संस्तुतस्तेन। भगवान् ब्रह्मणा परमेश्वरः ।<br>
अवाप परमां प्रीतिं व्याजहार स्मयन्निव ॥ ९.६७<br>
<br>
मत्समस्त्वं न संदेहो मद्भक्तश्च यतो भवान् ।<br>
मयैवोत्पादितः पूर्वं लोकसृष्ट्यर्थमव्ययम् ॥ ९.६८<br>
<br>
त्वमात्मा ह्यादिपुरुषो मम देहसमुद्भवः ।<br>
वरं वरय विश्वात्मन् वरदोऽहं तवानघ ॥ ९.६९<br>
<br>
स देवदेववचनं निशम्य कमलोद्भवः ।<br>
निरीक्ष्य विष्णुं पुरुषं प्रणम्याह वृषध्वजम् ॥ ९.७०<br>
<br>
भगवन् भूतभव्येश महादेवाम्बिकापते ।<br>
त्वामेव पुत्रमिच्छामि त्वया वा सदृशं सतम् ॥ ९.७१<br>
<br>
मोहितोऽस्मि महादेव मायया सूक्ष्मया त्वया ।<br>
न जाने परमं भावं याथातथ्येन ते शिव ॥ ९.७२<br>
<br>
त्वमेव देव भक्तानां भ्राता माता पिता सुहृत् ।<br>
प्रसीद तव पादाब्जं नमामि शरणागतः ॥ ९.७३<br>
<br>
स तस्य वचनं श्रुत्वा जगन्नाथो वृषध्वजः ।<br>
व्याजहार तदा पुत्रं समालोक्य जनार्दनम् ॥ ९.७४<br>
<br>
यदर्थितं भगवता तत्करिष्यामि पुत्रक ।<br>
विज्ञानमैश्वरं दिव्यमुत्पत्स्यति तवानघ ॥ ९.७५<br>
<br>
त्वमेव सर्वभूतानामादिकर्ता नियोजितः ।<br>
तथा कुरुष्व देवेश मयां लोकपितामह ॥ ९.७६<br>
<br>
एष नारायणोऽनन्तो ममैव परमा तनुः ।<br>
भविष्यति तवेशानो योगक्षेमवहो हरिः ॥ ९.७७<br>
<br>
एवं व्याहृत्य हस्ताभ्यां प्रीतात्मा परमेश्वरः ।<br>
संस्पृश्य देवं ब्रह्माणं हरिं वचनमब्रवीत् ॥ ९.७८<br>
<br>
तृष्टोऽस्मि सर्वथाऽहंते भक्त्या तव जगन्मय ।<br>
वरं वृणीष्वं न ह्यावां विभिन्नौ परमार्थतः ॥ ९.७९<br>
<br>
श्रुत्वाऽथ देववचनं विष्णुर्विश्वजगन्मयः ।<br>
प्राह प्रसन्नया वाचा समालोक्य चतुर्मुखम् ॥ ९.८०<br>
<br>
एष एव वरः श्लाघ्यो यदहं परमेश्वरम् ।<br>
पश्यामि परमात्मानं भक्तिर्भवतु मे त्वयि ॥ ९.८१<br>
<br>
तथेत्युक्त्वा महादेवः पुनर्विष्णुमभाषत ।<br>
भवान् सर्वस्य कार्यस्य कर्ताह़मधिदैवतम् ॥ ९.८२<br>
<br>
त्वन्मयं मन्मयं चैव सर्वमेतन्न संशयः ।<br>
भवान् सोमस्त्वहं सूर्यो भवान् रात्रिरहं दिनम् ॥ ९.८३<br>
<br>
भवान् प्रकृतिरव्यक्तमहं पुरुष एव च ।<br>
भवान् ज्ञानमहं ज्ञाता भवान् मायाहमीश्वरः ॥ ९.८४<br>
<br>
भवान् विद्यात्मिका शक्तिः शक्तिमानहमीश्वरः ।<br>
योऽहं सनिष्कलो देवः सोऽपि नारायणः परः ॥ ९.८५<br>
<br>
एकीभावेन पश्यन्ति योगिनो ब्रह्मवादिनः ।<br>
त्वामनाश्रित्य विश्वात्मन् न योगी मामुपैष्यति ।<br>
पालयैतज्जगत् कृत्स्नं सदेवासुरमानुषम् ॥ ९.८६<br>
<br>
इतीदमुक्त्वा भगवाननादिः<br>
स्वमायया मोहितभूतभेदः <br>
जगाम जन्मर्द्धिविनाशहीनं<br>
धामैकमव्यक्तमनन्तशक्तिः ॥ ९.८७<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे नवमोऽध्यायः ॥ ९ ॥<br>
