सूत उवाच ।<br>
श्रुत्वाऽऽश्रमविधिं कृत्स्नमृषयो। हृष्टमानसाः ।<br>
नमस्कृत्य हृषीकेशं पुनर्वचनमब्रुवन् ॥ ४.१<br>
<br>
मुनय ऊचुः ।<br>
भाषितं भवता सर्वं चातुराश्रम्यमुत्तमम् ।<br>
इदानीं श्रोतुमिच्छामो यथा संभवते जगत् ॥ ४.२<br>
<br>
कुतः सर्वमिदं जातं कस्मिंश्च लयमेष्यति ।<br>
नियन्ता कश्च सर्वेषां वदस्व पुरुषोत्तम ॥ ४.३<br>
<br>
श्रुत्वा नारायणो वाक्यमृषीणां कूर्मरूपधृक् ।<br>
प्राह गम्भीरया वाचा भूतानां प्रभवोव्ययः ॥ ४.४<br>
श्रीकूर्म उवाच ।<br>
महेश्वरः परोऽव्यक्तश्चतुर्व्यूहः सनातनः ।<br>
अनन्तश्चाप्रमेयश्च नियन्ता विश्वतोमुखः ॥ ४.५<br>
<br>
अव्यक्तं कारणं यत्तन्नित्यं सदसदात्मकम् ।<br>
प्रधानं प्रकृतिश्चेति यदाहुस्तत्त्वचिन्तकाः ॥ ४.६<br>
<br>
गन्धवर्णरसैर्हीनं शब्दस्पर्शविवर्जितम् ।<br>
अजरं ध्रुवमक्षय्यं नित्यं स्वात्मन्यवस्थितम् ॥ ४.७<br>
<br>
जगद्योनिर्महाभूतं परं ब्रह्म सनातनम् ।<br>
विग्रहः सर्वभूतानामात्मनाऽधिष्ठितं महत् ॥ ४.८<br>
<br>
अनाद्यन्तमजं सूक्ष्मं त्रिगुणं प्रभवाप्ययम् ।<br>
असांप्रतमविज्ञेयं ब्रह्माग्रे समवर्त्तत ॥ ४.९<br>
<br>
गुणसाम्ये तदा तस्मिन् पुरुषे चात्मनि स्थिते ।<br>
प्राकृतः प्रलयो ज्ञेयो यावद् विश्वसमुद्भवः ॥ ४.१०<br>
<br>
ब्राह्मी रात्रिरियं प्रोक्ता अहः सृष्टिरुदाहृता ।<br>
अहर्न विद्यते तस्य न रात्रिर्ह्युपचारतः ॥ ४.११<br>
<br>
निशान्ते प्रतिबुद्धोऽसौ जगदादिरनादिमान् । <br>
सर्वभूतमयोऽव्यक्ता दन्तर्यामीश्वरः परः ॥ ४.१२<br>
<br>
प्रकृतिं पुरुषं चैव प्रविश्याशु महेश्वरः ।<br>
क्षोभयामास योगेन परेण परमेश्वरः ॥ ४.१३<br>
<br>
यथा मदो नरस्त्रीणां यथा वा माधवोऽनिलः ।<br>
अनुप्रविष्टः क्षोभाय तथासौ योगमूर्तिमान् ॥ ४.१४<br>
<br>
स एव क्षोभको विप्राः क्षोभ्यश्च परमेश्वरः ।<br>
स संकोचविकासाभ्यां प्रधानत्वे व्यवस्थितः ॥ ४.१५<br>
<br>
प्रधानात् क्षोभ्यमानाच्च तथा पुंसः पुरातनात् ।<br>
प्रादुरासीन्महद्बीजं प्रधानपुरुषात्मकम् ॥ ४.१६<br>
<br>
महानात्मा मतिर्ब्रह्मा प्रबुद्धिः ख्यातिरीश्वरः ।<br>
प्रज्ञाधृतिः स्मृतिः संविदेतस्मादिति तत्स्मृतम् ॥ ४.१७<br>
<br>
वैकारिकस्तैजसश्च भूतादिश्चैव तामसः ।<br>
त्रिविधोऽयमहंकारो महतः संबभूव ह ॥ ४.१८<br>
<br>
अहंकारोऽबिमानश्च कर्त्ता मन्ता च स स्मृतः ।<br>
आत्मा च पुद्गलो जीवो गतः सर्वाः प्रवृत्तयः ॥ ४.१९<br>
<br>
पञ्चभूतान्यहंकारात् तन्मात्राणि च जज्ञिरे ।<br>
इन्द्रियाणि तथा देवाः सर्वं तस्यात्मजं जगत् ॥ ४.२०<br>
<br>
मनस्त्वव्यक्तजं प्रोक्तं विकारः प्रथमः स्मृतः ।<br>
येनासौ जायते कर्त्ता भूतादींश्चानुपश्यति ॥ ४.२१<br>
<br>
वैकारिकादहंकारात् सर्गो वैकारिकोऽभवत् ।<br>
तैजसानीन्द्रियाणि स्युर्देवा वैकारिका दश ॥ ४.२२<br>
<br>
एकादशं मनस्तत्र स्वगुणेनोभयात्मकम् ।<br>
भूततन्मात्रसर्गोऽयं भूतादेरभवद्विजाः ॥ ४.२३<br>
<br>
भूतादिस्तु विकुर्वाणः शब्दमात्रं ससर्ज ह ।<br>
आकाशं सुषिरं तस्मादुत्पन्नं शब्दलक्षणम् ॥ ४.२४<br>
<br>
आकाशस्तु विकुर्वाणः स्पर्शमात्रं ससर्ज ह ।<br>
वायुरुत्पद्यते तस्मात् तस्य स्पर्शो गुणं विदुः ॥ ४.२५<br>
<br>
वायुश्चापि विकुर्वाणो रूपमात्रं ससर्ज ह ।<br>
ज्योतिरुत्पद्यते वायोस्तद्रूपगुणमुच्यते ॥ ४.२६<br>
<br>
ज्योतिश्चापि विकुर्वाणं रसमात्रं ससर्ज ह ।<br>
संभवन्ति ततोऽम्भांसि रसाधाराणि तानि तु ॥ ४.२७<br>
<br>
आपश्चापि विकुर्वत्यो गन्धमात्रं ससर्जिरे ।<br>
संघातो जायते तस्मात् तस्य गन्धो गुणो मतः ॥ ४.२८<br>
<br>
आकाशं शब्दमात्रं यत् स्पर्शमात्रं समावृणोत् ।<br>
द्विगुणस्तु ततो वायुः शब्दस्पर्शात्मकोऽभवत् ॥ ४.२९<br>
<br>
रूपं तथैवाविशतः शब्दस्पर्शौ गुणावुभौ ।<br>
त्रिगुणः स्यात् ततो वह्निः स शब्दस्पर्शरूपवान् ॥ ४.३०<br>
<br>
शब्द स्पर्शश्च रूपं च रसमात्रं समाविशन् ।<br>
तस्माच्चतुर्गुणा आपो विज्ञेयास्तु रसात्मिकाः ॥ ४.३१<br>
<br>
शब्दः स्पर्शश्च रूपं च रसो गन्धं समाविशन् ।<br>
तसमात् पञ्चगुणा भूमिः स्थूला भूतेषु शब्द्यते ॥ ४.३२<br>
<br>
शान्ता घोराश्च मूढाश्च विशेषास्तेन ते स्मृताः ।<br>
परस्परानुप्रवेशाद् धारयन्ति परस्परम् ॥ ४.३३<br>
<br>
एते सप्त महात्मानो ह्यन्योन्यस्य समाश्रयात् ।<br>
नाशक्नुवन् प्रजाः स्त्रष्टुमसमागम्य कृत्स्नशः ॥ ४.३४<br>
<br>
पुरुषाधिष्ठितत्वाच्च अव्यक्तानुग्रहेण च ।<br>
महादादयो विशेषान्ता ह्मण्डमुत्पादयन्ति ते ॥ ४.३५<br>
<br>
एककालसमुत्पन्नं जलबुद्‌बुदवच्च तत् ।<br>
विशेषेभ्योऽण्डमभवद् बृहत् तदुदकेशयम् ॥ ४.३६<br>
<br>
तस्मिन् कार्यस्य करणं संसिद्धिः परमेष्ठिनः ।<br>
प्राकृतेऽण्डे विवृद्धे तु क्षेत्रज्ञो ब्रह्मसंज्ञितः ॥ ४.३७<br>
<br>
स वै शरीरी प्रथमः स वै पुरुष उच्यते ।<br>
आदिकर्त्ता स भूतानां ब्रह्माग्रे समवर्त्तत ॥ ४.३८<br>
<br>
यमाहुः पुरुषं हंसं प्रधानात् परतः स्थितम् ।<br>
हिरण्यगर्भं कपिलं छन्दोमूर्ति सनातनम् ॥ ४.३९<br>
<br>
मेरुरुल्बमभूत् तस्य जरायुश्चापि पर्वताः ।<br>
गर्भोदकं समुद्राश्च तस्यासन् परमात्मनः ॥ ४.४०<br>
<br>
तस्मिन्नण्डेऽभवद् विश्वं सदेवासुरमानुषम् ।<br>
चन्द्रादित्यौ सनक्षत्रौ सग्रहौ सह वायुना ॥ ४.४१<br>
<br>
अद्भिर्दशगुणाभिश्च बाह्यतोऽण्डं समावृतम् ।<br>
आपो दशगुणेनैव तेजसा बाह्यतो वृताः ॥ ४.४२<br>
<br>
तेजो दशगुणेनैव बाह्यतो वायुनावृतम् ।<br>
आकाशेनावृतो वायुः खं तु भूतादिनावृतम् ॥ ४.४३<br>
<br>
भूतादिर्महता तद्वदव्यक्तेनावृतो महान् ।<br>
एते लोका महात्मनः सर्वतत्त्वाभिमानिनः ॥ ४.४४<br>
<br>
वसन्ति तत्र पुरुषास्तदात्मानो व्यवस्थिताः ।<br>
ईश्वरा योगधर्माणो ये चान्ये तत्त्वचिन्तकाः ॥ ४.४५<br>
<br>
सर्वज्ञाः शान्तरजसो नित्यं मुदितमानसाः ।<br>
एतैरावरणैरण्डं प्राकृतै सप्तभिर्वृतम् ॥ ४.४६<br>
<br>
एतावच्छक्यते वक्तुं मायैषा गहना द्विजाः ।<br>
एतत् प्राधानिकं कार्यं यन्मया बीजमीरितम् ॥ ४.४७<br>
<br>
प्रजापतेः परा मूर्त्तिरितीयं वैदिकी श्रुतिः ।<br>
ब्रह्माण्डमेतत् सकलं सप्तलोकतलान्वितम् ॥ ४.४८<br>
<br>
द्वितीयं तस्य देवस्य शरीरं परमेष्ठिनः ।<br>
हिरण्यगर्भो भगवान् ब्रह्मा वै कनकाण्डजः ॥ ४.४९<br>
<br>
तृतीयं भगवद्रूपं प्राहुर्वेदार्थवेदिनः ।<br>
रजोगुणमयं चान्यद् रूपं तस्यैव धीमतः ॥ ४.५०<br>
<br>
चतुर्मुखः स भगवान् जगत्सृष्टौ प्रवर्त्तते ।<br>
सृष्टं च पाति सकलं विश्वात्मा विश्वतोमुखः ॥ ४.५१<br>
<br>
सत्त्वं गुणमुपाश्रित्य विष्णुर्विश्वेश्वरः स्वयम् ।<br>
अन्तकाले स्वयं देवः सर्वात्मा परमेश्वरः ॥ ४.५२<br>
<br>
तमोगुणं समाश्रित्य रुद्रः संहरते जगत् ।<br>
एकोऽपि सन्महादेवस्त्रिधाऽसौ समवस्थितः ।<br>
सर्गरक्षालयगुणैर्निर्गुणोऽपि निरञ्जनः ।<br>
एकधा स द्विधा चैव त्रिधा च बहुधा गुणैः ॥ ४.५३<br>
<br>
योगेश्वरः शरीराणि करोति विकरोति च ।<br>
नानाकृतिक्रियारूपनामवन्ति स्वलीलया ॥ ४.५४<br>
<br>
हिताय चैव भक्तानां स एव ग्रसते पुनः ।<br>
त्रिधा विभज्य चात्मानं त्रैकाल्ये संप्रवर्तते ।<br>
सृजते ग्रसते चैव वीक्षते च विशेषतः ॥ ४.५५<br>
<br>
यस्मात् सृष्ट्वाऽनुगृह्णाति ग्रसते च पुनः प्रजाः ।<br>
गुणात्मकत्वात् त्रैकाल्ये तस्मादेकः स उच्यते ॥ ४.५६<br>
<br>
अग्रे हिरण्यगर्भः स प्रादुर्भूतः सनातनः ।<br>
आदित्वादादिदेवोऽसौ अजातत्वादजः स्मृतः ॥ ४.५७<br>
<br>
पाति यस्मात् प्रजाः सर्वाः प्रजापतिरिति स्मृतः ।<br>
देवेषु च महादेवो महादेव इति स्मृतः ॥ ४.५८<br>
<br>
बृहत्त्वाच्च स्मृतो ब्रह्मा परत्वात् परमेश्वरः ।<br>
वशित्वादप्यवश्यत्वादीश्वरः परिभाषितः ॥ ४.५९<br>
<br>
ऋषिः सर्वत्रगत्वेन हरिः सर्वहरो यतः ।<br>
अनुत्पादाच्च पूर्वत्वात् स्वयंभूरिति स स्मृतः ॥ ४.६०<br>
<br>
नराणामयनं यस्मात् तेन नारायणः स्मृतः ।<br>
हरः संसारहरणाद् विभुत्वाद् विष्णुरुच्यते ॥ ४.६१<br>
<br>
भगवान् सर्वविज्ञानादवनादोमिति स्मृतः ।<br>
सर्वज्ञः सर्वविज्ञानात् सर्वः सर्वमयो यतः ॥ ४.६२<br>
<br>
शिवः स्यात् निर्मलो यस्माद् विभुः सर्वगतो यतः ।<br>
तारणात् सर्वदुःखानां तारकः परिगीयते ॥ ४.६३<br>
<br>
बहुनाऽत्र किमुक्तेन सर्वं ब्रह्ममयं जगत् ।<br>
अनेकभेदभिन्नस्तु क्रीडते परमेश्वरः ॥ ४.६४<br>
<br>
इत्येष प्राकृतः सर्गः संक्षेपात् कथितो मया ।<br>
अबुद्धिपूर्विकां विप्रा ब्राह्मीं सृष्टिं निबोधत ॥ ४.६५<br>
<br>
इति श्रीकूर्मपुराणे षट्‌साहस्त्र्यां संहितायां पूर्वंविभागे चतुर्थोऽध्यायः॥४॥<br>
