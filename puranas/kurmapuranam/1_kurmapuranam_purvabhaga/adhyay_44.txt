सूत उवाच ।<br>
ध्रुवादूर्ध्वं महर्लोकः कोटियोजनविस्तृतः ।<br>
कल्पाधिकारिणस्तत्र संस्थिता द्विजपुंगवाः ॥ ४४.१<br>
<br>
जनलोको महर्लोकात् तथा कोटिद्वयातमकः ।<br>
सनकाद्यास्तथा तत्र संस्थिता ब्रह्मणः सुताः ॥ ४४.२<br>
<br>
जलोकात् तपोलोकः कोटित्रयसमन्वितः ।<br>
वैराजास्तत्र वै देवाः स्थिता दाहविवर्जिताः ॥ ४४.३<br>
<br>
प्राजापत्यात् सत्यलोकः कोटिषट्‌केन संयुतः ।<br>
अपुनर्मारकास्तत्र ब्रह्मलोकस्तु स स्मृतः ॥ ४४.४<br>
<br>
अत्र लोकगुरुर्ब्रह्मा विश्वात्मा विश्वतोमुखः ।<br>
आस्ते स योगिभिर्नित्यं पीत्वा योगामृतं परम् ॥ ४४.५<br>
<br>
विशन्ति यतयः शान्ता नैष्ठिका ब्रह्मचारिणः ।<br>
योगिनस्तापसाः सिद्धा जापकाः परमेष्ठिनः ॥ ४४.६<br>
<br>
द्वारं तद्योगिनामेकं गच्छतां परमं पदम् ।<br>
तत्र गत्वा न शोचन्ति स विष्णुः स च शंकरः ॥ ४४.७<br>
<br>
सूर्यकोटिप्रतीकाशं पुरं तस्य दुरासदम् ।<br>
न मे वर्णयितुं शक्यं ज्वालामालासमाकुलम् ॥ ४४.८<br>
<br>
तत्र नारायणस्यापि भवनं ब्रह्मणः पुरे ।<br>
शेते तत्र हरिः श्रीमान् योगी मायामयः परः ॥ ४४.९<br>
<br>
स विष्णुलोकः कथितः पुनरावृत्तिवर्जितः ।<br>
यान्ति तत्र महात्मानो ये प्रपन्ना जनार्दनम् ॥ ४४.१०<br>
<br>
ऊर्ध्वं तद् ब्रह्मसदनात् पुरं ज्योतिर्मयं शुभम् ।<br>
वह्निना च परिक्षिप्तं तत्रास्ते भगवान् भवः ॥ ४४.११<br>
<br>
देव्या सह महादेवश्चिन्त्यमानो मनीषिभिः ।<br>
योगिभिः शतसाहस्रैर्भूतै रुद्रैश्च संवृतः ॥ ४४.१२<br>
<br>
तत्र ते यान्ति निरता द्विजा वै ब्रह्मचारिणः ।<br>
मदादेवपराः शान्तास्तापसा सत्यवादिनः ॥ ४४.१३<br>
<br>
निर्ममा निरहंकाराः कामक्रोधविवर्जिताः ।<br>
द्रक्ष्यन्ति ब्रह्मणा युक्ता रुद्रलोकः स वै स्मृतः ॥ ४४.१४<br>
<br>
एते सप्त महालोकाः पृथिव्याः परिकीर्त्तितः।<br>
महातलादयश्चाधः पातालाः सन्ति वै द्विजाः ॥ ४४.१५<br>
<br>
महातलं च पातालं सर्वरत्नोपशोभितः।<br>
प्रासादैर्विविधैः शुभ्रैर्देवतायतनैर्युतम् ॥ ४४.१६<br>
<br>
अनन्तेन च संयुक्तं मुचुकुन्देन धीमता।<br>
नृपेण बलिना चैव पातालस्वर्गवासिना ॥ ४४.१७<br>
<br>
शैलं रसातलं विप्राः शार्करं हि तलातलम् ।<br>
पीतं सुतलमित्युक्तं वितलं विद्रुमप्रभम् ।<br>
सितं हि वितलं प्रोक्तं तलं चैव सितेतरम् ॥ ४४.१८<br>
<br>
सुपर्णेन मुनिश्रेष्ठास्तथा वासुकिना शुभम् ।<br>
रसातलमिति ख्यातं तथान्यैश्च निषेवितम् ॥ ४४.१९<br>
<br>
विरोचनहिरण्याक्षतक्षकाद्यैश्च सेवितम् ।<br>
तलातलमिति ख्यातं सर्वशोभासमन्वितम् ॥ ४४.२०<br>
<br>
वैनतेयादिभिश्चैव कालनेमिपुरोगमैः ।<br>
पूर्वदेवैः समाकीर्णं सुतलं च तथापरैः ॥ ४४.२१<br>
<br>
वितलं यवनाद्यैश्च तारकाग्निमुखैस्तथा ।<br>
महान्तकाद्यैर्नागैश्च प्रह्लादेनासुरेण च ॥ ४४.२२<br>
<br>
वितलं चैव विख्यातं कम्बलाहीन्द्रसेवितम् ।<br>
महाजम्भेन वीरेण हयग्रीवेण वै तथा ॥ ४४.२३<br>
<br>
शङ्‌कुकर्णेन संभिन्नं तथा नमुचिपूर्वकैः ।<br>
तथान्यैर्विवधैर्नागैस्तलं चैव सुशोभनम् ॥ ४४.२४<br>
<br>
तेषामधस्तान्नरका मायाद्याः परिकीर्त्तिताः ।<br>
पापिनस्तेषु पच्यन्ते न ते वर्णयितुं क्षमाः ॥ ४४.२५<br>
<br>
पातालानामधश्चास्ते शेषाख्या वैष्णवी तनुः ।<br>
कालाग्निरुद्रो योगात्मा नारसिंहोऽपि माधवः ॥ ४४.२६<br>
<br>
योऽनन्तः पठ्यते देवो नागरूपी जनार्दनः ।<br>
तदाधारमिदं सर्वं स कालाग्निं समाश्रितः ॥ ४४.२७<br>
<br>
तमाविश्य महायोगी कालस्तद्वदनोत्थितः ।<br>
विषज्वालामयोऽन्तेऽसौ जगत् संहरति स्वयम् ॥ ४४.२८<br>
<br>
सहस्त्रमायोऽप्रतिमः संहर्त्ता शंकरो भवः ।<br>
तामसी शांभवी मूर्तिः कालो लोकप्रकालनः ॥ ४४.२९<br>
<br>
इती श्रीकूर्मपुराणे षट्‌साहस्त्र्यां संहितायां पूर्वविभागे चत्ष्चत्वारिंशोऽध्यायः ॥<br>
