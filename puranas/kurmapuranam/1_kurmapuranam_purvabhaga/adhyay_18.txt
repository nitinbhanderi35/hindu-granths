सूत उवाच ।<br>
बलेः पुत्रशतं त्वासीन्महाबलपराक्रमम् ।<br>
तेषां प्रधानो द्युतिमान् बाणो नाम महाबलः ॥ १८.१<br>
<br>
सोऽतीव शंकरे भक्तो राजा राज्यमपालयत् ।<br>
त्रैलोक्यं वशमानीय बाधयामास वासवम् ॥ १८.२<br>
<br>
ततः शक्रादयो देवा गत्वोचुः कृत्तिवाससम् ।<br>
त्वदीयो बाधते ह्यस्मान् बाणो नाम महासुरः ॥ १८.३<br>
<br>
व्याहृतो दैवतैः सर्वैर्देवदेवो महेश्वरः ।<br>
ददाह बाणस्य पुरं शरेणैकेन लीलया ॥ १८.४<br>
<br>
दह्यमाने पुरे तस्मिन् बाणो रुद्रं त्रिशूलिनम् ।<br>
ययौ शरणमीशानं गोपतिं नीललोहितम् ॥ १८.५<br>
<br>
मूर्द्धन्याधाय तल्लिङ्गं शांभवं भीतवर्जितः ।<br>
निर्गत्य तु पुरात् तस्मात् तुष्टाव परमेश्वरम् ॥ १८.६<br>
<br>
संस्तुतो भगवानीशः शंकरो नीललोहितः ।<br>
गाणपत्येन बाणं तं योजयामास भावतः ॥ १८.७<br>
<br>
अथाभवन् दनोः पुत्रास्ताराद्या श्चातिभीषणाः ।<br>
तारस्तथा शम्बरश्च कपिलः शंकरस्तथा ।<br>
स्वर्भानुर्वृषपर्वा च प्राधान्येन प्रकीर्तिताः ॥ १८.८<br>
<br>
सुरसायाः सहस्रं तु सर्पाणामभवद् द्विजाः ।<br>
अनेकशिरसां तद्वत् खेचराणां महात्मनाम् ॥ १८.९<br>
<br>
अरिष्टा जनयामास गन्धर्वाणां सहस्रकम् ।<br>
अनन्ताद्या महानागाः काद्रवेयाः प्रकीर्तिताः ॥ १८.१०<br>
<br>
ताम्रा च जनयामास षट् कन्या द्विजपुंगवाः ।<br>
शुकीं श्येनीं च भासीं च सुग्रीवां ग्रन्थिकां शुचिम् ॥ १८.११<br>
<br>
गास्तथा जनयामास सुरभिर्महिषीस्तथा ।<br>
इरा वृक्षलतावल्लीस्तृणजातीश्च सर्वशः ॥ १८.१२<br>
<br>
तथा वै यक्षरक्षांसि मुनिरप्सरसस्तथा ।<br>
रक्षोगणं क्रोधवशाज्जनयामास सत्तमाः ॥ १८.१३<br>
<br>
विनतायाश्च पुत्रौ द्वौ प्रख्यातौ गरुडारुणौ ।<br>
तयोश्च गरुडो धीमान् तपस्तप्त्वा सुदुश्चरम् ।<br>
प्रसादाच्छूनिलः प्राप्तो वाहनत्वं हरेः स्वयम् ॥ १८.१४<br>
<br>
आराध्य तपसा रुद्रं महादेवं तथाऽरुणः ।<br>
सारथ्ये कल्पितः पूर्वं प्रीतेनार्कस्य शंभुना ॥ १८.१५<br>
<br>
एते कश्यपदायादाः कीर्त्तिताः स्थाणुजङ्गमाः ।<br>
वैवस्वतेऽन्तरेह्यस्मिञ्छृण्वतां पापनाशनाः ॥ १८.१६<br>
<br>
सप्तविंशतसुताः प्रोक्ताः सोमपत्न्याश्च सुव्रताः ।<br>
अरिष्टनेमिपत्नीनामपत्यानीह षोडश ॥ १८.१७<br>
<br>
बहुपुत्रस्य विदुषश्चतस्त्रो विद्युतः स्मृताः ।<br>
तद्वदङ्गिरसः पुत्रा ऋषयो ब्रह्मसत्कृताः ॥ १८.१८<br>
<br>
कुशाश्वस्य तु देवर्षेर्देवप्रहरणाः सुताः ।<br>
एते युगसहस्त्रान्ते जायन्ते पुनरेव हि ।<br>
मन्वन्तरेषु नियतं तुल्य कार्यैः स्वनामभिः ॥ १८.१९<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे अष्टादशोऽध्यायः॥<br>
<br>
