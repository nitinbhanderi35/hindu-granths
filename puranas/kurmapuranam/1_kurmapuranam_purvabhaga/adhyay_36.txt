<span style="font-size: 14pt; line-height: 200%"><br>
ऋषय ऊचुः ।<br>
माहात्म्यमविमुक्तस्य यथावत् तदुदीरितम् ।<br>
इदानीं तु प्रयागस्य माहात्म्यं ब्रूहि सुव्रत ॥ ३६.१<br>
यानि तीर्थानि तत्रैव विश्रुतानि महान्ति वै ।<br>
इदानीं कथयास्माकं सूत सर्वार्थविद् भवान् ॥ ३६.२<br>
सूत उवाच ।<br>
श्रृणुध्वमृषयः सर्वे विस्तरेण ब्रवीमि वः ।<br>
प्रयागस्य च माहात्म्यं यत्र देवः पितामहः ॥ ३६.३<br>
मार्कण्डेयेन कथितं कौन्तेयाय महात्मने ।<br>
यथा युधिष्ठिरायैतत् तद्वक्ष्ये भवतामहम् ॥ ३६.४<br>
निहत्य कौरवान् सर्वान् भ्रातृभिः सह पार्थिवः ।<br>
शोकेन महाताविष्टा मुमोह स युधिष्ठिरः ॥ ३६.५<br>
अचिरेणाथ कालेन मार्कण्डेयो महातपाः ।<br>
संप्राप्तो हास्तिनपुरं राजद्वारे स तिष्ठति ॥ ३६.६<br>
द्वारपालोऽपि तं दृष्ट्वा राज्ञः कथितवान् द्रुतम् ।<br>
मार्कण्डेयो द्रष्टुमिच्छंस्त्वामास्ते द्वार्यसौ मुनिः ॥ ३६.७<br>
त्वरितो धर्मपुत्रस्तु द्वारमेत्याह तत्परम् ।<br>
द्वारमभ्यागतस्येह स्वागतं ते महामुने ॥ ३६.८<br>
अद्य मे सफलं जन्म अद्य मे तारितं कुलम् ।<br>
अद्य मे पितरस्तुष्टास्त्वयि तुष्टे महामुने ॥ ३६.९<br>
सिंहासनमुपस्थाप्य पादशौचार्चनादिभिः ।<br>
युधिष्ठिरो महात्मेति पूजयामास तं मुनिम् ॥ ३४.१०<br>
मार्कण्डेयस्ततस्तुष्टः प्रोवाच स युधिष्ठिरम् ।<br>
किमर्थं मुह्यसे विद्वन् सर्वं ज्ञात्वाऽहमागतः ॥ ३४.११<br>
ततो युधिष्ठिरो राजा प्रणम्याह महामुनिम् ।<br>
कथय त्वं समासेन येन मुच्येत किल्बिषैः ॥ ३४.१२<br>
निहता वहवो युद्धे पुंसो निरपराधिनः ।<br>
अस्माभिः कौरवैः सार्द्धं प्रसङ्गान्मुनिपुंगव ॥ ३४.१३<br>
येन हिंसासमुद्‌भूताज्जन्मान्तरकृतादपि ।<br>
मुच्यते पातकादस्मात् तद् भवान् वक्तुमर्हति ॥ ३४.१४<br>
मार्कण्डेय उवाच ।<br>
श्रृणु राजन् महाभाग यन्मां पृच्छसि भारत् ।<br>
प्रयागगमनं श्रेष्ठं नराणां पापनाशनम् ॥ ३४.१५<br>
तत्र देवो महादेवो रुद्रो रुद्रोवात्सीन्नरेश्वर ।<br>
समास्ते भगवान् ब्रह्मा स्वयंभूरपि दैवतैः ॥ ३४.१६<br>
युधिष्ठिर उवाच ।<br>
भगवञ्च्छ्रोतुमिच्छामि प्रयागगमने फलम् ।<br>
मृतानां का गतिस्तत्र स्नातानामपि किं फलम् ॥ ३४.१७<br>
ये वसन्ति प्रयागे तु ब्रूहि तेषां तु किं फलम् ।<br>
भवता विदितं ह्येतत् तन्मे ब्रूहि नमोऽस्तु ते ॥ ३४.१८<br>
मार्कण्डेय उवाच ।<br>
कथयिष्यामि ते वत्स या चेष्टा यच्च तत्फलम् ।<br>
पुरा महर्षिभिः सम्यक् कथ्यमानं मया श्रुतम् ॥ ३४.१९<br>
एतत् प्रजापतेः क्षेत्रं त्रिषु लोकेषु विश्रुतम् ।<br>
अत्र स्नात्वा दिवं यान्ति ये मृतास्तेऽपुनर्भवाः ॥ ३४.२०<br>
तत्र ब्रह्मादयो देवा रक्षां कुर्वन्ति संगताः ।<br>
बहून्यन्यानि तीर्थानि सर्वपापापहानि तु ॥ ३४.२१<br>
कथितुं नेह शक्नोमि बहुवर्षशतैरपि ।<br>
संक्षेपेण प्रवक्ष्यामि प्रयागस्येह कीर्तनम् ॥ ३४.२२<br>
षष्टिर्धनुः सहस्राणि यानि रक्षन्ति जाह्नवीम् ।<br>
यमुनां रक्षति सदा सविता सप्तवाहनः ॥ ३४.२३<br>
प्रयागे तु विशेषेण स्वयं वसति वासवः ।<br>
मण्डलं रक्षति हरिः सर्वदेवैश्च सम्मितम् ॥ ३४.२४<br>
न्यग्रोधं रक्षते नित्यं शूलपाणिर्महेश्वरः ।<br>
स्थानं रक्षन्ति वै देवाः सर्वपापहरं शुभम् ॥ ३४.२५<br>
स्वकर्मणावृतो लोको नैव गच्छति तत्पदम् ।<br>
स्वल्पं स्वल्पतरं पापं यदा तस्य नराधिप ।३६.२६<br>
प्रयागं स्मरमाणस्य सर्वमायाति संक्षयम् ॥<br>
दर्शनात् तस्य तीर्थस्य नाम संकीर्तनादपि ।३६.२७<br>
मृत्तिकालम्भनाद् वापि नरः पापात् प्रमुच्यते ॥<br>
पञ्च कुण्डानि राजेन्द्र येषां मध्ये तु जाह्नवी ।३६.२८<br>
प्रयागं विशतः पुंसः पापं नश्यति तत्क्षणात् ।<br>
योजनानां सहस्रेषु गङ्‌गां यः स्मरते नरः ।३६.२९<br>
अपि दुष्कृतकर्माऽसौ लभते परमां गतिम् ।<br>
कीर्त्तनान्मुच्यते पापाद् दृष्ट्वा भद्राणि पश्यति ।३६.३०<br>
तथोपस्पृश्य राजेन्द्र स्वर्गलोके महीयते ।<br>
व्याधितो यदि वा दीनः क्रूद्धो वाऽपि भवेन्नरः ।३६.३१<br>
पितॄणां तारकञ्चैव सर्वपापप्रणाशनम्।<br>
यैः प्रयागे कृतो वासः उत्तीर्णो भवसागरः॥३६.३२<br>
गङ्‌गायमुनमासाद्य त्यजेत् प्राणान् प्रयत्नतः ।<br>
ईप्सिताँल्लभते कामान्वदन्ति मुनिपुङ्गवाः.।३६.३३<br>
दीप्तकाञ्चनवर्णाभैर्विमानैर्भानुवर्णिभिः ।<br>
सर्वरत्नमयैर्दिव्यैर्नानाध्वजसमाकुलैः ।३६.३४<br>
वराङ्गनासमाकीर्णैर्मोदते शुभलक्षणः ।<br>
गीतवादित्रनिर्घोषैः प्रसुप्तः प्रतिबुध्यते ।३६.३५<br>
यावन्न स्मरते जन्म तापत् स्वर्गे महीयते ।<br>
तस्मात् स्वर्गात् परिभ्रष्टः क्षीणकर्मा नरोत्तम ।३६.३६<br>
हिरण्यरत्नसंपूर्णे समृद्धे जायते कुले ।<br>
तदेव स्मरते तीर्थं स्मरणात् तत्र गच्छति ।३६.३७<br>
देश वा यदि वाऽरण्ये विदेशे यदि वा गृहे ।<br>
प्रयागं स्मरमाणस्तु यस्तु प्राणान् परित्यजेत् ।३६.३८<br>
ब्रह्मलोकमवाप्नोति वदन्ति मुनिपुंगवाः ।<br>
सर्वकामफला वृक्षा मही यत्र हिरण्मयी ।३६.३९<br>
ऋषयो मुनयः सिद्धास्तत्र लोके स गच्छति ।<br>
स्त्रीसहस्राकुले रम्ये मन्दाकिन्यास्तटे शुभे ।३६.४०<br>
मोदते मुनिभिः सार्द्धं स्वकृतेनेह कर्मणा ।<br>
सिद्धचारणगन्धर्वैः पूज्यते दिवि दैवतैः ।३६.४१<br>
ततः स्वर्गात् परिभ्रष्टो जम्बुद्वीपपतिर्भवेत् ।<br>
ततः शुभानि कर्माणि चिन्तयानः पुनः पुनः ।३६.४२<br>
गुणवान् वृत्तसंपन्नो भवतीह न संशयः ।<br>
कर्मणा मनसा वाचा सत्यधर्मप्रतिष्ठितः ॥ ३६.४३<br>
गङ्‌गायमुनयोर्मध्ये यस्तु ग्रामं प्रतीच्छति ।<br>
सुवर्णमथ मुक्तां वा तथैवान्यत् प्रतिग्रहम् ॥ ३६.४४<br>
स्वकार्ये पितृकार्ये वा देवताभ्यर्चनेऽपि वा ।<br>
निष्फलं तस्य तत् तीर्थं यावत् तत्फलमश्नुते ॥ ३६.४५<br>
अतस्तीर्थे न गृह्णीयात् पुण्येष्वायतनेषु च ।<br>
निमित्तेषु च सर्वेषु अप्रमत्तो द्विजो भवेत् ॥ ३६.४६<br>
कपिलां पाटलां धेनुं यस्तु कृष्णां प्रयच्छति ।<br>
स्वर्णश्रृङ्‌गीं रौप्यखुरां चैलकर्णीं पयस्विनीम् ॥ ३६.४७<br>
तस्य यावन्ति लोमानि सन्ति गात्रेषु सत्तम ।<br>
तावद् वर्षसहस्त्राणि रुद्रलोके महीयते ॥ ३६.४८<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे षट्त्रिंशोऽध्यायः ॥<br>
</span>
