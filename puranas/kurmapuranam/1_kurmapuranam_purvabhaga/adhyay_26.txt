सूत उवाच ।<br>
प्रविश्य मेरुशिखरं कैलासं कनकप्रभम् ।<br>
रराम भगवान् सोमः केशवेन महेश्वरः ।। २६.१<br>
<br>
अपश्यंस्ते महात्मानं कैलासगिरिवासिनः ।<br>
पूजयाञ्चक्रिरे कृष्णं देवदेवमथाच्युतम् ।। २६.२<br>
<br>
चतुर्बाहुमुदाराङ्गं कालमेघसमप्रभम् ।<br>
किरीटिनं शार्ङ्गपाणि श्रीवत्साङ्कितवक्षसम् ।। २६.३<br>
<br>
दीर्घबाहुं विशालाक्षं पीतवाससमच्युतम् ।<br>
दधानमुरसा मालां वैजयन्तीमनुत्तमाम् ।। २६.४<br>
<br>
भ्राजमानं श्रिया दिव्यं युवानमतिकोमलम् ।<br>
पद्माङ्‌घ्रिं पद्मनयनं सस्मितं सुगतिप्रदम् ।। २६.५<br>
<br>
कदाचित् तत्र लीलार्थं देवकीनन्दवर्द्धनः ।<br>
भ्राजमानः श्रीया कृष्णश्चचार गिरिकन्दरे ।। २६.६<br>
<br>
गन्धर्वाप्सरसां मुख्या नागकन्याश्च कृत्स्नशः ।<br>
सिद्धा यक्षाश्च गन्धर्वास्तत्र तत्र जगन्मयम् ।। २६.७<br>
<br>
दृष्ट्वाश्चर्यं परं गत्वा हर्षादुत्फुल्लोचनाः ।<br>
मुमुचुः पुष्पवर्षाणि तस्य मूर्ध्नि महात्मनः ।। २६.८<br>
<br>
गन्धर्वकन्यका दिव्यास्तद्वदप्सरसां वराः ।<br>
दृष्ट्वा चकमिरे कृष्णं स्त्रस्तवस्त्रविभूषणाः ।। २६.९<br>
<br>
काश्चिद् गायन्ति विविधां गीतिं गीतविशारदाः ।<br>
संप्रेक्ष्य देवकीसूनुं सुन्दरं काममोहिताः ।। २६.१०<br>
<br>
काश्चिद्विलासबहुला नृत्यन्ति स्म तदग्रतः ।<br>
संप्रेक्ष्य सस्मितं काश्चित् पपुस्तद्वदनामृतम् ।। २६.११<br>
<br>
काश्चिद् भूषणवर्याणि स्वाङ्गादादाय सादरम् ।<br>
भूषयाञ्चक्रिरे कृष्णं कामिन्यो लोकभूषणम् ।। २६.१२<br>
<br>
काश्चिद् भूषणवर्याणि समादाय तदङ्गतः ।<br>
स्वात्मानं बूषयामासुः स्वात्मकैरपि माधवम् ।। २६.१३<br>
<br>
काश्चिदागत्य कृष्णस्य समीपं काममोहिता ।<br>
चुचुम्ब वदनाम्भोजं हरेर्मुग्धमृगेक्षणा ।। २६.१४<br>
<br>
प्रगृह्य काश्चिद् गोविन्दं करेण भवनं स्वकम् ।<br>
प्रापयामासर्लोकादिं मायया तस्य मोहिता ।। २६.१५<br>
<br>
तासां स भगवान् कृष्णः कामान् कमललोचनः ।<br>
बहूनि कृत्वा रूपाणि पूरयामास लीलया ।। २६.१६<br>
<br>
एवं वै सुचिरं कालं देवदेवपुरे हरिः ।<br>
रेमे नारायणः श्रीमान् मायया मोहयञ्जगत् ।। २६.१७<br>
<br>
गते बहुतिथे काले द्वारवत्यां निवासिनः ।<br>
बभूवुर्विह्वला भीता गोविन्दविरहे जनाः ।। २६.१८<br>
<br>
ततः सुपर्णो बलवान् पूर्वमेव विसर्जितः ।<br>
कृष्णेन मार्गमाणस्तं हिमवन्तं ययौ गिरिम् ।। २६.१९<br>
<br>
अदृष्ट्वा तत्र गोविन्दं प्रणम्य शिरसा मुनिम् ।<br>
आजगामोपमन्युं तं पुरीं द्वारवतीं पुनः ।। २६.२०<br>
<br>
तदन्तरे महादैत्या राक्षसाश्चातिभीषणाः ।<br>
आजग्मुर्द्वारकां शुभ्रां भीषयन्तः सहस्त्रशः ।। २६.२१<br>
<br>
स तान् सुपर्णो बलवान् कृष्णतुल्यपराक्रमः ।<br>
हत्वा युद्धेन महता रक्षति स्म पुरीं शुभाम् ।। २६.२२<br>
<br>
एतस्मिन्नेव काले तु नारदो भगवानृषिः ।<br>
दृष्ट्वा कैलासशिखरे कृष्णं द्वारवतीं गतः ।। २६.२३<br>
<br>
तं दृष्ट्वा नारदमृषिं सर्वे तत्र निवासिनः ।<br>
प्रोचुर्नारायणो नाथः कुत्रास्ते भगवान् हरिः ।। २६.२४<br>
<br>
स तानुवाच भगवान् कैलसशिखरे हरिः ।<br>
रमतेऽद्य महायोगीं तं दृष्ट्वाऽहमिहागतः ।। २६.२५<br>
<br>
तस्योपश्रुत्य वचनं सुपर्णः पततां वरः ।<br>
जगामाकाशगो विप्राः कैलासं गिरिमुत्तमम् ।। २६.२६<br>
<br>
ददर्श देवकीसूनुं भवने रत्नमण्डिते ।<br>
वरासनस्थं गोविन्दं देवदेवान्तिके हरिम् ।। २६.२७<br>
<br>
उपास्यमानममरैर्दिव्यस्त्रीभिः समन्ततः ।<br>
महादेवगणैः सिद्धैर्योगिभिः परिवारितम् ।। २६.२८<br>
<br>
प्रणम्य दण्डवद् भूमौ सुपर्णः शंकरं शिवम् ।<br>
निवेदयामास हरिं प्रवृत्तिं द्वारकापुरे ।। २६.२९<br>
<br>
ततः प्रणम्य शिरसा शंकरं नीललोहितम् ।<br>
आजगाम पुरीं कृष्णः सोऽनुज्ञातो हरेण तु ।। २६.३०<br>
<br>
आरुह्य कश्यपसुतं स्त्रीगणैरभिपूजितः ।<br>
वचोभिरमृतास्वादैर्मानितो मधुसूदनः ।। २६.३१<br>
<br>
वीक्ष्य यान्तममित्रघ्नं गन्धर्वाप्सरसां वराः ।<br>
अन्वगच्छन् महोयोगं शङ्खचक्रगदाधरम् ।। २६.३२<br>
<br>
विसर्जयित्वा विश्वात्मा सर्वा एवाङ्गना हरिः ।<br>
ययौ स तूर्णं गोविन्दो दिव्यां द्वारवतीं पुरीम् ।। २६.३३<br>
<br>
गते मुररिपौ नैव कामिन्यो मुनिपुंगवाः ।<br>
निशेव चन्द्ररहिता विना तेन चकाशिरे ।। २६.३४<br>
<br>
श्रुत्वा पौरजनास्तूर्णं कृष्णागमनमुत्तमम् ।<br>
मण्डयाञ्चक्रिरे दिव्यां पुरीं द्वारवतीं शुभाम् ।। २६.३५<br>
<br>
पताकाभिर्विशालाभिर्ध्वजै रत्नपरिष्कृतैः ।<br>
लाजादिभिः पुरीं रम्यां भूषयाञ्चक्रिरे जनाः ।। २६.३६<br>
<br>
अवादयन्त विविधान् वादित्रान् मधुरस्वनान् ।<br>
शंखान् सहस्रशो दध्मुर्वीणावादान् वितेनिरे ।। २६.३७<br>
<br>
प्रविष्टमात्रे गोविन्दे पुरीं द्वारवतीं शुभाम् ।<br>
अगायन् मधुरं गानं स्त्रियो यौवनशालिनः ।। २६.३८<br>
<br>
दृष्ट्वा ननृतुरीशानं स्थिताः प्रासादमूर्द्धसु ।<br>
मुमुचुः पुष्पवर्षाणि वसुदेवसुतोपरि ।। २६.३९<br>
<br>
प्रविश्य भवनं कृष्ण आशीर्वादाभिवर्द्धितः ।<br>
वरासने महायोगी भाति देवीभिरन्वितः ।। २६.४०<br>
<br>
सुरम्ये मण्डपे शुभ्रे शङ्खाद्यैः परिवारितः ।<br>
आत्मजैरभितो मुख्यैः स्त्रीसहस्रैश्च संवृतः ।<br>
<br>
तत्रासनवरे रम्ये जाम्बवत्या सहाच्युतः ।२६.४१<br>
भ्राजते चोमया देवो यथा देव्या समन्वितः ।। २६.४२<br>
<br>
आजग्मुर्देवगन्धर्वा द्रष्टुं लोकादिमव्ययम् ।<br>
महर्षयः पूर्वजाता मार्कण्डेयादयो द्विजाः ।। २६.४३<br>
<br>
ततः स भगवान् कृष्णो मार्कण्डेयं समागतम् ।<br>
ननामोत्थाय शिरसा स्वासनं च ददौ हरिः ।। २६.४४<br>
<br>
संपूज्य तानृषिगणान् प्रणामेन महाभुजः ।<br>
विसर्जयामास हरिर्दत्त्वा तदभिवाञ्छितान् ।। २६.४५<br>
<br>
तदा मध्याह्नसमये देवदेवः स्वयं हरिः ।<br>
स्नात्वा शुक्लाम्बरो भानुमुपतिष्ठन् कृताञ्जलिः ।। २६.४६<br>
<br>
जजाप जाप्यं विधिवत् प्रेक्षमाणो दिवाकरम् ।<br>
तर्पयामास देवेशो देवान् मुनिगणान् पितॄन् ।। २६.४७<br>
<br>
प्रविश्य देवभवनं मार्कण्डेयेन चैव हि ।<br>
पूजयामास लिङ्गस्थं भूतेशं भूतिभूषणम् ।। २६.४८<br>
<br>
समाप्य नियमं सर्वं नियन्ताऽसौ नृणां स्वयम् ।<br>
भोजयित्वा मुनिवरं ब्राह्मणानभिपूज्य च ।। २६.४९<br>
<br>
कृत्वात्मयोगं विप्रेन्द्रा मार्कण्डेयेन चाच्युतः ।<br>
कथाः पौराणिकीं पुण्याश्चक्रे पुत्रादिभिर्वृतः ।। २६.५०<br>
<br>
अथैतत् सर्वमखिलं दृष्ट्वा कर्म महामुनिः ।<br>
मार्कण्डेयो हसन् कृष्णं बभाषे मधुरं वचः ।। २६.५१<br>
<br>
मार्कण्डेय उवाच ।<br>
कः समाराध्यते देवो भवता कर्मभिः शुभैः ।<br>
ब्रूहि त्वं कर्मभिः पूज्यो योगिनां ध्येय एव च ।। २६.५२<br>
<br>
त्वं हि तत् परमं ब्रह्म निर्वाणममलं पदम् ।<br>
भारावतरणार्थाय जातो वृष्णिकुले प्रभुः ।। २६.५३<br>
<br>
तमब्रवीन्महाबाहुः कृष्णो ब्रह्मविदां वरः ।<br>
श्रृण्वतामेव पुत्राणां सर्वेषां प्रहसन्निव ।। २६.५४<br>
<br>
श्रीभगवानुवाच ।<br>
भवता कथितं सर्वं तथ्यमेव न संशयः ।<br>
तथापि देवमीशानं पूजयामि सनातनम् ।। २६.५५<br>
<br>
न मे विप्रास्ति कर्त्तव्यं नानवाप्तं कथंचन ।<br>
पूजयामि तथापीशं जानन्नैतत् परं शिवम् ।। २६.५६<br>
<br>
न वै पश्यन्ति तं देवं मायया मोहिता जनाः ।<br>
ततोऽहं स्वात्मनो मूलं ज्ञापयन् पूजयामि तम् ।। २६.५७<br>
<br>
न च लिङ्गार्चनात् पुण्यं लोकेस्मिन् भीतिनाशनम् ।<br>
तथा लिङ्गे हितायैषां लोकानां पूजयेच्छिवम् ।। २६.५८<br>
<br>
योऽहं तल्लिङ्गमित्याहुर्वेदवादविदो जनाः ।<br>
ततोऽहमात्ममीशानं पूजयाम्यात्मनैव तत् ।। २६.५९<br>
<br>
तस्यैव परमा मूर्त्तिस्तन्मयोऽहं न संशयः ।<br>
नावयोर्द्यिते भेदो वेदेष्वेवं विनिश्चयः ।। २६.६०<br>
<br>
एष देवो महादेवः सदा संसारभीरुभिः ।<br>
ध्येयः पूज्यश्च वन्द्यश्च ज्ञेयो लिङ्गे महेश्वरः ।। २६.६१<br>
<br>
मार्कण्डेय उवाच ।<br>
किं तल्लिङ्गं सुरश्रेष्ठ लिङ्गे संपूज्यते च कः ।<br>
ब्रूहि कृष्ण विशालाक्ष गहनं ह्येतदुत्तमम् ।। २६.६२<br>
<br>
अव्यक्तं लिङ्गमित्याहुरानन्दं ज्योतिरक्षरम् ।<br>
वेदा महेस्वरं देवमाहुर्लिङ्गिनमव्ययम् ।<br>
पुरा चैकार्णवे घोरे नष्टे स्थावरजङ्गमे ।२६.६३<br>
<br>
प्रबोधार्थं ब्रह्मणो मे प्रादुर्भूतः स्वयं शिवः ।<br>
तस्मात् कालात् समारभ्य ब्रह्मा चाहं सदैव हि ।<br>
पूजयावो महादेवं लोकानां हितकाम्यया ।। २६.६४<br>
<br>
मार्कण्डेय उवाच ।<br>
कथं लिङ्गमभूत् पूर्वमैश्वरं परमं पदम् ।<br>
प्रबोधार्थं स्वयं कृष्ण वक्तुमर्हसि सांप्रतम् ।। २६.६५<br>
<br>
श्रीभगवानुवाच ।<br>
आसीदेकार्णवं घोरमविभागं तमोमयम् ।<br>
मध्ये चैकार्णवे तस्मिन् शङ्खचक्रगदाधरः ।<br>
सहस्रशीर्षा भूत्वाऽहं सहस्राक्षः सहस्रपात् ।२६.६६<br>
<br>
सहस्रबाहुर्युक्तात्मा शयितोऽहं सनातनः ।<br>
एतस्मिन्नन्तरे दूरे पश्यमि ह्यमितप्रभम् ।<br>
कोटिसूर्यप्रतीकाशं भ्राजमानं श्रियावृतम् ।। २६.६७<br>
चतुर्वरक्रं महायोगं पुरुषं काञ्चनप्रभम् ।<br>
कृष्णाजिनधरं देवमृग्यजुः सामभिः स्तुतम् ।। २६.६८<br>
<br>
निमेषमात्रेण स मां प्राप्तो योगविदां वरः ।<br>
व्याजहार स्वयं ब्रह्मा स्मयमानो महाद्युतिः ।। २६.६९<br>
<br>
कस्त्वं कुतो वा किं चेह तिष्ठसे वह मे प्रभो ।<br>
अहं कर्त्ता हि लोकानां स्वयंभूः प्रपितामहः ।। २६.७०<br>
<br>
एवमुक्तस्तदा तेन ब्रह्मणाऽहमुवाच ह ।<br>
अहं कर्त्ताऽस्मि लोकानां संहर्ता च पुनः पुनः ।। २६.७१<br>
<br>
एवं विवादे वितते मायया परमेष्ठिनः ।<br>
प्रबोधार्थं परं लिङ्गं प्रादुर्भूतं शिवात्मकम् ।। २६.७२<br>
<br>
कालानलसमप्रख्यं ज्वालामालासमाकुलम् ।<br>
क्षयवृद्धिविनिर्मुक्तमादिमध्यान्तवर्जितम् ।। २६.७३<br>
<br>
ततो मामाह भगवानधो गच्छ त्वमाशु वै ।<br>
अन्तमस्य विजानीम ऊर्ध्वं गच्छेऽहमित्यजः ।। २६.७४<br>
<br>
तदाशु समयं कृत्वा गतावूर्ध्वमधश्च द्वौ ।<br>
पितामहोऽप्यहं नान्तं ज्ञातवन्तौ समाः शतम् ।। २६.७५<br>
<br>
ततो विस्मयमापन्नौ भीतौ देवस्य शूलिनः ।<br>
मायया मोहितौ तस्य ध्यायन्तौ विश्वमीश्वरम् ।। २६.७६<br>
<br>
प्रोच्चरन्तौ महानादमोङ्कारं परमं पदम् ।<br>
तं प्राञ्जलिपुटौभूत्वा शंभुं तष्टुवतुः परम् ।। २६.७७<br>
<br>
ब्रह्मविष्णू ऊचतुः ।<br>
अनादिमूलसंसाररागेवैद्याय शंभवे ।<br>
नमः शिवाय शान्ताय ब्रह्मणे लिङ्गमूर्त्तये ।। २६.७८<br>
<br>
प्रलयार्णवसंस्थाय प्रलयोद्‌भूतिहेतवे ।<br>
नमः शिवाय शान्ताय ब्रह्मणे लिङ्गमूर्त्तये ।। २६.७९<br>
<br>
ज्वालामालावृताङ्गाय ज्वलनस्तम्भरूपिणे ।<br>
नमः शिवाय शान्ताय ब्रह्मणे लिङ्गमूर्त्तये ।। २६.८०<br>
<br>
आदिमध्यान्तहीनाय स्वबावामलदीप्तये ।<br>
नमः शिवायानन्ताय ब्रह्मणे लिङ्गमूर्त्तये ।। २६.८१<br>
<br>
प्रधानपुरुषेशाय व्योमरूपाय वेधसे <br>
नमः शिवाय शान्ताय ब्रह्मणे लिङ्गमूर्त्तये ।। २६.८२<br>
<br>
निर्विकाराय सत्याय नित्यायामलतेजसे ।<br>
वेदान्तसाररुपाय कालरुपाय ते नमः।।२६.८३<br>
<br>
नमः शिवाय शान्ताय ब्रह्मणे लिङ्गमूर्त्तये ।<br>
एवं संस्तूयमानस्तु व्यक्तो भूत्वा महेश्वरः ।२६.८४<br>
<br>
भाति देवो महायोगी सूर्यकोटिसमप्रभः ।<br>
वक्त्रकोटिसहस्त्रेण ग्रसमान इवाम्बरम् ।२६.८५<br>
<br>
सहस्त्रहस्तचरणः सूर्यसोमाग्निलोचनः ।<br>
पिनाकपाणिर्भगवान् कृत्तिवासास्त्रिशूलभृत् ।२५,८६<br>
<br>
व्यालयज्ञोपवीतश्च मेघदुन्दुभिनिः स्वनः ।<br>
अथोवाच महादेवः प्रीतोऽहं सुरसत्तमौ ।२६.८७<br>
<br>
पश्येतं मां महादेवं भयं सर्वं प्रमुच्यताम् ।<br>
युवां प्रसूतौ गात्रेभ्यो मम पूर्वं सनातनौ ।२६.८८<br>
<br>
अयं मे दक्षिणे पार्श्वे ब्रह्मा लोकपितामहः ।<br>
वामपार्श्वे च मे विष्णुः पालको हृदये हरः ।। २६.८९<br>
<br>
प्रीतोऽहं युवयोः सम्यक् वरं दद्मि यथेप्सितम् ।<br>
एवमुक्त्वाऽथ मां देवो महादेवः स्वयं शिवः ।२६.९०<br>
<br>
आलिङ्‌ग्य देवं ब्रह्माणं प्रसादाभिमुखोऽभवत्।<br>
ततः प्रहृष्टमनसौ प्रणिपत्य महेश्वरम् ।२६.९१<br>
<br>
ऊचतुः प्रेक्ष्य तद्वक्त्रं नारायणपितामहौ ।<br>
यदि प्रीतिः समुत्पन्ना यदि देयो वरो हि न।२६.९२<br>
<br>
भक्तिर्भवतु नौ नित्यं त्वयि देव महेश्वरे ।<br>
ततः स भगवानीशः प्रहसन् परमेश्वरः ।२६.९३<br>
<br>
उवाच मां महादेवः प्रीतः प्रीतेन चेतसा।<br>
देवदेव उवाच ।<br>
प्रलयस्थितिसर्गाणां कर्त्ता त्वं धरणीपते ।२६.९४<br>
<br>
वत्स वत्स हरे विश्वं पालयैतच्चराचरम् ।<br>
त्रिधा भिन्नोऽस्म्यहं विष्णो ब्रह्मविष्णुहराख्यया ।२६.९५<br>
<br>
सर्गरक्षालयगुणैर्निर्गुणोऽपि निरञ्जनः ।<br>
संमोहं त्यज भो विष्णो पालयैनं पितामहम् ।२६.९६<br>
<br>
भविष्यत्येव भगवांस्तव पुत्रः सनातनः ।<br>
अहं च भवतो वक्त्रात् कल्पादौ सुररूपधृक् ।२६.९७<br>
<br>
शूलपाणिर्भविष्यामि क्रोधजस्तव पुत्रकः ।<br>
एवमुक्त्वा महादेवो ब्रह्माणं मुनिसत्तम ।२६.९८<br>
<br>
अनुगृह्य च मां देवस्तत्रैवान्तरधीयत ।<br>
ततः प्रभृति लोकेषु लिङ्गार्चा सुप्रतिष्ठिता ।२६.९९<br>
<br>
लिङ्गं तत्तु यतो ब्रह्मन् ब्रह्मणः परमं वपुः ।<br>
एतल्लिङ्गस्य माहात्म्यं भाषितं ते मयाऽनघ ।२६.१००<br>
<br>
एतद् बुध्यन्ति योगज्ञा न देवा न च दानवाः ।<br>
एतद्धि परमं ज्ञानमव्यक्तं शिवसंज्ञितम् ।२६.१०१<br>
<br>
येन सूक्ष्ममचिन्त्यं तत् पश्यन्ति ज्ञान चक्षुषः ।<br>
तस्मै भगवते नित्यं नमस्कारं प्रकुर्महे ।२६.१०२<br>
<br>
महादेवाय रुद्राय देवदेवाय लिङ्गिने ।<br>
नमो वेदरहस्याय नीलकण्ठाय ते नमः ।२६.१०३<br>
<br>
विभीषणाय शान्ताय स्थाणवे हेतवे नमः ।<br>
ब्रह्मणे वामदेवाय त्रिनेत्राय महीयसे ।२६.१०४<br>
<br>
शंकराय महेशाय गिरीशाय शिवाय च ।<br>
नमः कुरुष्व सततं ध्यायस्व मनसा हरम् ।२६.१०५<br>
<br>
संसारसागरादस्मादचिरादुद्धरिष्यसि ।<br>
एवं स वासुदेवेन व्याहृतो मुनिपुंगवः ।२६.१०६<br>
<br>
जगाम मनसा देवमीशानं विश्वतोमुखम् ।<br>
प्रणम्य शिरसा कृष्णमनुज्ञातो महामुनिः ।२६.१०७<br>
<br>
जगाम चेप्सितं देशं देवदेवस्य शूलिनः ।<br>
य इमं श्रावयेन्नित्यं लिङ्गाध्यायमनुत्तमम् ।२६.१०८<br>
<br>
श्रृणुयाद् वा पठेद्वापि सर्वपापैः प्रमुच्यते ।<br>
श्रुत्वा सकृदपि ह्येतत् तपश्चरणमुत्तमम् ।२६.१०९<br>
<br>
वासुदेवस्य विप्रेन्द्राः पापं मुञ्चिति मानवः ।<br>
जपेद् वाहरहर्नित्यं ब्रह्मलोके महीयते ।<br>
<br>
एवमाह महायोगी कृष्णद्वैपायनः प्रभुः ।। २६.११०<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे षड्विंशोऽध्यायः ।।<br>
