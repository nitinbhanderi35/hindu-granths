<font size="4.9"><br>
सूत उवच ।<br>
चतुर्दशसहस्रणि योजनानां महापुरी ।<br>
मेरोरुपरि विख्याता देवदेवस्य वेधसः ॥ ४६.१<br>
<br>
तत्रास्ते भगवान् ब्रह्मा विश्वात्मा विश्वभावनः ।<br>
उपास्यमानो योगीन्द्रैर्मुनीन्द्रोपेन्द्रशंकरैः ॥ ४६.२<br>
<br>
तत्र देवेश्वरेशानं विश्वात्मानं प्रजापतिम् ।<br>
सनत्कुमारो भगवानुपास्ते नित्यमेव हि ॥ ४६.३<br>
<br>
स सिद्धऋषिगन्धर्वैः पूज्यमानः सुरैरपि ।<br>
समास्ते योगयुक्तत्मा पीत्वा तत्परमामृतम् ॥ ४६.४<br>
<br>
तत्र देवादिदेवस्य शंभोरमिततेजसः ।<br>
दीप्तमायतनं शुभ्रं पुरस्ताद् ब्रह्मणः स्थितम् ॥ ४६.५<br>
<br>
दिव्यकान्तिसमायुक्तं चतुर्द्धारं सुशोभनम् ।<br>
महर्षिगणसंकीर्णं ब्रह्मविद्भिर्निषेवितम् ॥ ४६.६<br>
<br>
देव्या सह महादेवः शशाङ्कार्काग्निलोचनः ।<br>
रमते तत्र विश्वेशः प्रमथैः प्रमथेश्वरः ॥ ४६.७<br>
<br>
तत्र वेदविदः शान्ता मुनयो ब्रह्मचारिणः ।<br>
पूजयन्ति महादेवं तापसाः सत्यवादिनः ॥ ४६.८<br>
<br>
तेषां साक्षान्महादेवो मुनीनां ब्रह्मवादिनाम् ।<br>
गृह्णाति पूजां शिरसा पार्वत्या परमेश्वरः ॥४६.९<br>
<br>
तत्रैव पर्वतवरे शक्रस्य परमा पुरी ।<br>
नाम्नाऽमरावती पूर्वे सर्वशोभासमन्विता ॥ ४६.१०<br>
<br>
तत्र चाप्सरसः सर्वा गन्धर्वा गीततत्पराः ।<br>
उपासते सहस्राक्षं देवास्तत्र सहस्रशः ॥ ४६.११<br>
<br>
ये धार्मिका वेदविदो यागहोमपरायणाः ।<br>
तेषां तत् परमं स्थानं देवानामपि दुर्लभम् ॥ ४६.१२<br>
<br>
तस्य दक्षिणदिग्भागे वह्नेरमिततेजसः ।<br>
तेजोवती नाम पुरी दिव्याश्चर्यसमन्विता ॥ ४६.१३<br>
<br>
तत्रास्ते भगवान् वह्निर्भ्राजमानः स्वतेजसा ।<br>
जपिनां होमिनां स्थानं दानवानां दुरासदम् ॥ ४६.१४<br>
<br>
दक्षिणे पर्वतवरे यमस्यापि महापुरी ।<br>
नाम्ना संयमनी दिव्या सिद्धगन्धर्वसेविता ॥ ४६.१५<br>
<br>
तत्र वैवस्वतं देवं देवाद्याः पर्युपासते ।<br>
स्थानं तत् सत्यसंधानां लोके पुण्यकृतां नृणाम् ॥ ४६.१६<br>
<br>
तस्यास्तु पश्चिमे भागे निर्ऋतेस्तु महात्मनः ।<br>
रक्षोवती नाम पुरी राक्षसैः सर्वतो वृता ॥ ४६.१७<br>
<br>
तत्र ते निर्ऋतिं देवं राक्षसाः पर्युपासते ।<br>
गच्छन्ति तां धर्मरता ये वै तामसवृत्तयः ॥ ४६.१८<br>
<br>
पश्चिमे पर्वतवरे वरुणस्य महापुरी ।<br>
नाम्ना शुद्धवती पुण्या सर्वकामर्द्धिसंयुता ॥ ४६.१९<br>
<br>
तत्राप्सरोगणैः सिद्धैः सेव्यमानोऽमराधिपैः ।<br>
आस्ते स वरुणो राजा तत्र गच्छन्ति येऽम्बुदाः ।४६.२०<br>
<br>
तस्या उत्तरदिग्भागे वायोरपि महापुरी ।<br>
नाम्ना गन्धवती पुण्या तत्रास्तेऽसौ प्रभञ्जनः ॥ ४६.२१<br>
<br>
अप्सरोगणगन्धर्वैः सेव्यमानोऽमरप्रभुः ।<br>
प्राणायामपरामर्त्यास्थानंतद्‌यान्ति शाश्वतम् ॥ ४६.२२<br>
<br>
तस्याः पूर्वेण दिग्भागे सोमस्य परमा पुरी ।<br>
नाम्ना कान्तिमती शुभ्रा तत्र सोमो विराजते ॥ ४६.२३<br>
<br>
तत्र ये भोगनिरता स्वधर्मं पुर्यपासते ।<br>
तेषां तदुचितं स्थानं नानाभोगसमन्वितम् ॥ ४६.२४<br>
<br>
तस्याश्च पूर्वदिग्भागे शंकरस्य महापुरी ।<br>
नाम्ना यशोवती पुण्या सर्वेषां सा दुरासदा ॥ ४६.२५<br>
<br>
तत्रेशानस्य भवनं रुद्रेणाधिष्टितं शुभम् ।<br>
घमेश्वरस्य विपुलं तत्रास्ते स गणावृतः ॥ ४६.२६<br>
<br>
तत्र भोगाभिलिप्सूनां भक्तानां परमेष्ठिनः ।<br>
निवासः कल्पितः पूर्वं देवदेवेन शूलिना ॥ ४६.२७<br>
<br>
विष्णुपादाद् विनिष्क्रान्ता प्लावयित्वेन्दुमण्डलम् ।<br>
समन्ताद् ब्रह्मणः पुर्यां गङ्गा पतति वै ततः ॥ ४६.२८<br>
<br>
सा तत्र पतिता दिक्षु चतुर्धा ह्यभवद् द्विजाः ।<br>
सीता चालकनन्दा च सुचक्षुर्भद्रनामिका ॥ ४६.२९<br>
<br>
पूर्वेण शैवाच्छैलं तु सीता यात्यन्तरिक्षगा ।<br>
ततश्च पूर्ववर्षेण भद्राश्वाद्याति चार्णवम् ॥ ४६.३०<br>
<br>
तथैवालकनन्दा च दक्षिणादेत्य भारतम् ।<br>
प्रयाति सागरं भित्त्वा सप्तभेदा द्विजोत्तमाः ॥ ४६.३१<br>
<br>
सुचक्षुः पश्चिमगिरीनतीत्य सकलांस्तथा ।<br>
पश्चिमं केतुमालाख्यं वर्षं गत्वैति चार्णवम् ॥ ४६.३२<br>
<br>
भद्रा तथोत्तरगिरीनुत्तरांश्च तथा कुरून् ।<br>
अतीत्य चोत्तराम्भोधिं समभ्येति महर्षयः ॥ ४६.३३<br>
<br>
आनीलनिषधायामौ माल्यवद्गन्धमादनौ ।<br>
तयोर्मध्यगतो मेरुः कर्णिकाकारसंस्थितः ॥ ४६.३४<br>
<br>
भारताः केतुमालाश्च भद्राश्वाः कुरवस्तथा ।<br>
पत्राणि लोकपद्मस्य मर्यादाशैलबाह्यतः ॥ ४६.३५<br>
जठरो देवकूटश्च मर्यादापर्वतावुभौ ।<br>
दक्षिणोत्तरमायातावानीलनिषधायतौ ॥ ४६.३६<br>
<br>
गन्धमादनकैलासौ पूर्वपश्चायतावुभौ ।<br>
अशीतियोजनायामावर्णवान्तर्व्यवस्थितौ ॥ ४६.३७<br>
<br>
निषधः पारियात्रश्च मर्यादापर्वताविमौ ।<br>
मेरोः पश्चिमदिग्भागे यथापूर्व व्यवस्थितौ ॥ ४६.३८<br>
<br>
त्रिश्रृङ्गो जारुधिस्तद्वदुत्तरे वर्षपर्वतौ ।<br>
पूर्वपश्चायतावेतौ अर्णवान्तर्व्यवस्थितौ ॥ ४६.३९<br>
<br>
मर्यादापर्वताः प्रोक्ता अष्टाविह मया द्विजाः ।<br>
जठराद्याः स्थिता मेरोश्चतुर्दिक्षु महर्षयः ॥ ४६.४०<br>
<br>
इती श्रीकूर्मपुराणे षट्‌साहस्त्र्यां संहितायां पूर्वविभागे षट्चत्वारिंशोऽध्यायः ॥<br>
<br>
</font>
