अथ देवीमाहात्म्यम्<br>
<br>
<b>सूत उवाच</b><br>
इत्याकर्ण्याथ मुनयः कूर्मरूपेण भाषितम् ।<br>
विष्णुना पुनरेवैनं प्रणता हरिम् ॥ १२.१<br>
<br>
<b>ऋषयः ऊचुः</b><br>
कैषा भगवती देवी शंकरार्द्धशरीरिणी ।<br>
शिवा सती हैमवती यथावद्‌ब्रूहि पृच्छताम् ॥ १२.२<br>
<br>
तेषां तद्वचनं श्रुत्वा मुनीनां पुरुषोत्तमः ।<br>
प्रत्युवाच महायोगी ध्यात्वा स्वं परमं पदम् ॥ १२.३<br>
<br>
<b>श्रीकूर्म उवाच</b><br>
पुरा पितामहेनोक्तं मेरुपृष्ठे सुशोभने ।<br>
रहस्यमेतद् विज्ञानं गोपनीयं विशेषतः ॥ १२.४<br>
<br>
सांख्यानां परमं सांख्यं ब्रह्मविज्ञानमुत्तमम् ।<br>
संसारार्णवमग्नानां जन्तूनामेकमोचनम् ॥ १२.५<br>
<br>
या सा माहेश्वरी शक्तिर्ज्ञानरूपाऽतिलालसा ।<br>
व्योमसंज्ञा परा काष्ठा सेयं हैमवती मता ॥ १२.६<br>
<br>
शिवा सर्वगताऽनान्ता गुणातीतातिनिष्कला ।<br>
एकानेकविभागस्था ज्ञानरूपाऽतिलालसा ॥ १२.७<br>
<br>
अनन्या निष्कले तत्त्वे संस्थिता तस्य तेजसा । <br>
स्वाभाविकी च तन्मूला प्रभा भानोरिवामला ॥ १२.८<br>
<br>
एका माहेश्वरी शक्तिरनेकोपाधियोगतः ।<br>
परावरेण रूपेण क्रीडते तस्य सन्निधौ ॥ १२.९<br>
<br>
सेयं करोति सकलं तस्याः कार्यमिदं जगत् ।<br>
न कार्यं नापि करणमीश्वरस्येति सूरयः ॥ १२.१०<br>
<br>
चतस्रः शक्तयो देव्याः स्वरूपत्वेन संस्थिताः ।<br>
अधिष्ठानवशात्तस्याः श्रृणुध्वं मुनिपुंगवाः ॥ १२.११<br>
<br>
शान्तिर्विद्या प्रतिष्ठा च निवृत्तिश्चेति ताः स्मृताः ।<br>
चतुर्व्यूहस्ततो देवः प्रोच्यते परमेश्वरः ॥ १२.१२<br>
<br>
अनया परया देवः स्वात्मानन्दं समश्नुते ।<br>
चतुर्ष्वपि च वेदेषु चतुर्मूर्तिर्महेश्वरः ॥ १२.१३<br>
<br>
अस्यास्त्वनादिसंसिद्धमैश्वर्यमतुलं महत् ।<br>
तत्सम्बन्धादनन्ताया रुद्रेण परमात्मना ॥ १२.१४<br>
<br>
सैषा सर्वेश्वरी देवी सर्वभूतप्रवर्तिका ।<br>
प्रोच्यते भगवान् कालो हरिः प्राणो महेश्वरः ॥ १२.१५<br>
<br>
तत्र सर्वमिदं प्रोतमोतंचैवाखिलं जगत् ।<br>
स कालोऽग्निर्हरो रुद्रो गीयते वेदवादिभिः ॥ १२.१६<br>
<br>
कालः सृजति भूतानि कालः संहरते प्रजाः ।<br>
सर्वे कालस्य वशगा न कालः कस्यचिद्‌ वशे ॥ १२.१७<br>
<br>
प्रधानं पुरुषस्तत्त्वं महानात्मा त्वहंकृतिः ।<br>
कालेनान्यानि तत्त्वानि समाविष्टानि योगिना ॥ १२.१८<br>
<br>
तस्य सर्वजगन्मूर्तिः शक्तिर्मायेति विश्रुता ।<br>
तदेयं भ्रामयेदीशो मायावी पुरुषोत्तमः ॥ १२.१९<br>
<br>
सैषा मायात्मिका शक्तिः सर्वाकारा सनातनी ।<br>
वैश्वरूपं महेशस्य सर्वदा संप्रकाशयेत् ॥ १२.२०<br>
<br>
अन्याश्च शक्तयो मुख्यास्तस्य देवस्य निर्मिताः ।<br>
ज्ञानशक्तिः क्रियाशक्तिः प्राणशक्तिरिति त्रयम् ॥ १२.२१<br>
<br>
सर्वासामेव शक्तीनां शक्तिमन्तो विनिर्मिताः ।<br>
माययैवाथ विप्रेन्द्राः सा चानादिरनश्वराः॥१२.२२<br>
<br>
सर्वशक्त्यात्मिका माया दुर्निवारा दुरत्यया ।<br>
मायावी सर्वशक्तीशः कालः कालकारः प्रभुः ॥ १२.२३<br>
<br>
करोति कालः सकलं संहरेत् काल एव हि ।<br>
कालः स्थापयते विश्वं कालाधीनमिदं जगत् ॥ १२.२४<br>
<br>
लब्ध्वा देवाधिदेवस्य सन्निधिं परमेष्ठिनः ।<br>
अनन्तस्याखिलेशस्य शंभोः कालात्मनः प्रभोः ॥ १२.२५<br>
<br>
प्रधानं पुरुषो माया माया चैवं प्रपद्यते ।<br>
एका सर्वगतानन्ता केवला निष्कला शिवा ॥ १२.२६<br>
<br>
एका शक्तिः शिवैकोऽपि शक्तिमानुच्यते शिवः ।<br>
शक्तयः शक्तिमन्तोऽन्ये सर्वशक्तिसमुद्भवाः ॥ १२.२७<br>
<br>
शक्तिशक्तिमतोर्भेदं वदन्ति परमार्थतः ।<br>
अभेदंचानुपश्यन्ति योगिनस्तत्त्वचिन्तकाः ॥ १२.२८<br>
<br>
शक्तयो गिरजा देवी शक्तिमानथ शंकरः ।<br>
विशेषः कथ्यते चायं पुराणे ब्रह्मवादिभिः ॥ १२.२९<br>
<br>
भोग्या विश्वेश्वरी देवी महेश्वरपतिव्रता ।<br>
प्रोच्यते भगवान् भोक्ता कपर्दी नीललोहितः ॥ १२.३०<br>
<br>
मन्ता विश्वेश्वरो देवः शंकरो मन्मथान्तकः ।<br>
प्रोच्यते मतिरीशानी मन्तव्या च विचारतः ॥ १२.३१<br>
<br>
इत्येतदखिलं विप्राः शक्तिशक्तिमदुद्भवम् ।<br>
प्रोच्यते सर्ववेदेषु मुनिभिस्तत्त्वदर्शिभिः ॥ १२.३२<br>
<br>
एतत्प्रदर्शितं दिव्यं देव्या माहात्म्यमुत्तमम् ।<br>
सर्ववेदान्तवीदेषु निश्चितं ब्रह्मवादिभिः ॥ १२.३३<br>
<br>
एकं सर्वगतं सूक्ष्मं कूटस्थमचलं ध्रुवम् ।<br>
योगिनस्तत्प्रपश्यन्ति महादेव्याः परं पदम् ॥ १२.३४<br>
<br>
आनन्दमक्षरं ब्रह्म केवलं निष्कलं परम् ।<br>
योगिनस्तत्प्रपश्यन्ति महादेव्याः परं पदम् ॥ १२.३५<br>
<br>
परात्परतरं तत्त्वं शाश्वतं शिवमच्युतम् ।<br>
अनन्तप्रकृतौ लीनं देव्यास्तत्परमं पदम् ॥ १२.३६<br>
<br>
शुभं निरञ्जनं शुद्धं निर्गुणं द्वैतवर्जितम् ।<br>
आत्मोपलब्धिविषयं देव्यास्ततपरमं पदम् ॥ १२.३७<br>
<br>
सैषा धात्री विधात्री च परमानन्दमिच्छताम् ।<br>
संसारतापानखिलान्निहन्तीश्वरसंश्रया ॥ १२.३८<br>
<br>
तस्माद्विमुक्तिमन्विच्छन् पार्वतीं परमेश्वरीम् ।<br>
आश्रयेत्सर्वभूतानामात्मभूतां शिवात्मिकाम् ॥ १२.३९<br>
<br>
लब्ध्वा च पुत्रीं शर्वाणीं तपस्तप्त्वा सुदुश्चरन् ।<br>
सभार्यः शरणं यातः पार्वतीं परमेश्वरीम् ॥ १२.४०<br>
<br>
तां दृष्ट्वा जायमानां च स्वेच्छयैव वराननाम् ।<br>
मेना हिमवतः पत्नी प्राहेदं पर्वतेश्वरम् ॥ १२.४१<br>
<br>
<b>मेनोवाच</b><br>
पश्य बालामिमां राजन्राजीवसदृशाननाम् ।<br>
हिताय सर्वभूतानां जाता च तपसावयोः ॥ १२.४२<br>
<br>
सोऽपि दृष्ट्वा ततः देवीं तरुणादित्यसन्निभाम् ।<br>
कपर्दिनीं चतुर्वक्रां त्रिनेत्रामतिलालसाम् ॥ १२.४३<br>
<br>
अष्टहस्तां विशालाक्षीं चन्द्रावयवभूषणाम् ।<br>
निर्गुणां सगुणां साक्षात्सदसद्‌व्यक्तिवर्जिताम् ॥ १२.४४<br>
<br>
प्रणम्य शिरसा भूमौ तेजसा चातिविह्वलः ।<br>
भीतः कृताञ्जलिस्तस्याः प्रोवाच परमेश्वरीम् ॥ १२.४५<br>
<br>
<b>हिमवानुवाच</b><br>
का त्वं देवि विशालाक्षि शशाङ्कावयवाङ्किते ।<br>
न जाने त्वामहं वत्से यथावद्ब्रूहि पृच्छते ॥ १२.४६<br>
<br>
गिरीन्द्रवचनं श्रुत्वा ततः सा परमेश्वरी ।<br>
व्याजहार महाशैलं योगिनामभयप्रदा ॥ १२.४७<br>
<br>
<b>देव्युवाच</b><br>
मां विद्धि परमां शक्तिं परमेश्वरसमाश्रयाम् ।१२.४८<br>
अनन्यामव्ययामेकां यां पश्यन्ति मुमुक्षवः ॥<br>
<br>
अहं वै सर्वभावानात्मा सर्वान्तरा शिवा ।१२.४९<br>
<br>
शाश्वतैश्वर्यविज्ञानमूर्तिः सर्वप्रवर्तिका ॥ <br>
अनन्ताऽनन्तमहिमा संसारार्णवतारिणी ।१२.५०<br>
<br>
दिव्यं ददामि ते चक्षुः पश्य मे रूपमैश्वरम् ।<br>
एतावदुक्त्वा विज्ञानं दत्त्वा हिमवते स्वयम् ।१२.५१<br>
<br>
स्वं रूपं दर्शयामास दिव्यं तत् पारमेश्वरम् ।<br>
कोटिसूर्यप्रितीकाशं तेजोबिम्बं निराकुलम् ।१२.५२<br>
<br>
ज्वालामालासहस्राढ्यं कालानलशतोपमम्।<br>
दंष्ट्राकरालं दुर्द्धर्षं जटामणडलमण्डितम्॥१२.५३<br>
<br>
किरीटिनं गदाहस्तं शङ्कचक्रधरं तथा।<br>
त्रिशूलवरहस्तं च घोररूपं भयानकम् ॥१२.५४<br>
<br>
प्रशान्तं सोम्यवदनमनन्ताश्चर्यसंयुतम्।<br>
चन्द्रावयवलक्ष्माणं चन्द्रकोटिसमप्रभम् ॥ १२.५५<br>
<br>
किरीटिनं गदाहस्तं नूपुरैरुपशोभितम् ।<br>
दिव्यमाल्याम्बरधरं दिव्यगन्धानुलेपनम् ॥ १२.५६<br>
<br>
शङ्खचक्रधरं काम्यं त्रिनेत्रं कृत्तिवाससम् ।<br>
अण्डस्थं चाण्डबाह्यस्थं बाह्यमाभ्यन्तरं परम् ॥ १२.५७<br>
<br>
सर्वशक्तिमयं शुभ्रं सर्वाकारं सनातनम् ।<br>
ब्रह्मोन्द्रोपेन्द्रयोगीन्द्रैर्वन्द्यमानपदाम्बुजम् ॥ १२.५८<br>
<br>
सर्वतः पाणिपादान्तं सर्वतोऽक्षिशिरोमुखम् ।<br>
सर्वमावृत्य तिष्ठन्तं ददर्श परमेश्वरम् ॥ १२.५९<br>
<br>
दृष्ट्वा तदीदृशं रूपं देव्या माहेश्वरं परम् ।<br>
भयेन च समाविष्टः स राजा हृष्टमानसः ॥ १२.६०<br>
<br>
आत्मन्याधाय चात्मानमोङ्कारं समनुस्मरन् ।<br>
नाम्नामष्टसहस्रेण तुष्टाव परमेश्वरीम् ॥ १२.६१<br>
<br>
<b>हिमवानुवाच</b><br>
शिवोमा परमा शक्तिरनन्ता निष्कलामला ।<br>
शान्ता माहेश्वरी नित्या शाश्वती परमाक्षरा ॥ १२.६२<br>
<br>
अचिन्त्या केवलाऽनन्त्या शिवात्मा परमात्मिका ।<br>
अनादिरव्यया शुद्धा देवात्मा सर्वगाऽचला ॥ १२.६३<br>
<br>
एकानेकविभागस्था मायातीता सुनिर्मला ।<br>
महामाहेश्वरी सत्या महादेवी निरञ्जना ॥ १२.६४<br>
<br>
काष्ठा सर्वान्तरस्था च चिच्छक्तिरतिलालसा ।<br>
नन्दा सर्वात्मिका विद्या ज्योतीरूपाऽमृताक्षरा ॥ १२.६५<br>
<br>
शान्तिः प्रतिष्ठा सर्वेषां निवृत्तिरमृतप्रदा ।<br>
व्योममूर्तिर्व्योमलया व्योमाधाराऽच्युताऽमरा ॥ १२.६६<br>
<br>
अनादिनिधनाऽमोघा कारणात्माकुलाकुला ।<br>
स्वतः प्रथमजानाभिरमृतस्यात्मसंश्रया ॥ १२.६७<br>
<br>
प्राणेश्वरप्रिया माता महामहिषघातिनी ।<br>
प्राणेश्वरी प्राणरूपा प्रधानपुरुषेश्वरी ॥ १२.६८<br>
<br>
महामाया सुदुष्पूरा मूलप्रकृतिरीश्वरी<br>
सर्वशक्तिकलाकारा ज्योत्स्ना द्योर्महिमास्पदा ।१२.६९<br>
<br>
सर्वकार्यनियन्त्री च सर्वभूतेश्वरेश्वरी ।<br>
संसारयोनिः सकला सर्वशक्तिसमुद्भवा।१२.७०<br>
<br>
संसारपोता दुर्वारा दुर्निरीक्ष्य दुरासदा ।<br>
प्राणशक्तिः प्राणविद्या योगनीपरमा कला।१२.७१<br>
<br>
महविभूतिदुर्दर्षा मूलप्रकृतिसम्भवा।<br>
अनाद्यनन्तविभवा परमाद्यापकर्षिणी।१२.७२<br>
<br>
सर्गस्थित्यन्तकरणी सुदुर्वाच्यादुरत्यया।<br>
शब्दयोनिः शब्दमयी नादाख्या नादविग्रहा।१२.७३<br>
<br>
अनादिरव्यक्तगुणा महानन्दा सनातनी ।<br>
आकाशयोनिर्योगस्था महायोगेश्वरेश्वरी ॥ १२.७४<br>
<br>
महामाया सुदुष्पारा मूलप्रकृतिरीश्वरी<br>
प्रधानपुरुषातीता प्रधानपुरुषात्मिका।१२.७५<br>
<br>
पुराणी चिन्मयी पुंसामादिः पुरुषरूपिणी ।<br>
भूतान्तरात्मा कूटस्था महापुरुषसंज्ञिता ।१२.७६<br>
<br>
जन्ममृत्युजरातीता सर्वशक्तिसमन्विता ।<br>
व्यापिनी चानवच्छिन्ना प्रधानानुप्रवेशिनी ।१२.७७<br>
<br>
क्षेत्रज्ञशक्तिरव्यक्तलक्षणा मलवर्जिता ॥<br>
अनादिमायासंभिन्ना त्रितत्त्वा प्रकृतिग्रहा।१२.७८<br>
<br>
महामायासमुत्पन्ना तामसी पौरुषी ध्रुवा ।<br>
व्यक्ताव्यक्तात्मिका कृष्णा रक्ता शुक्ला प्रसूतिका ।१२.७९<br>
<br>
अकार्या कार्यजननी नित्यं प्रसवधर्मिणी।<br>
सर्गप्रलयनिर्मुक्ता सृष्टिस्थित्यन्तधर्मिणी ।१२.८०<br>
<br>
ब्रह्मगर्भा चतुर्विशा पद्मनाभाऽच्युतात्मिका ।<br>
वैद्युती शाश्वती योनिर्जगन्मातेश्वरप्रिया ।१२.८१<br>
<br>
सर्वाधारा महारूपा सर्वैश्वर्यसमन्विता ॥<br>
विश्वरूपा महागर्भा विश्वेशेच्छानुवर्तिनी ।१२.८२<br>
<br>
महीयसी ब्रह्मयोनिः महालक्ष्मीसमुद्भवा <br>
महाविमानमध्यस्था महानिद्रात्महेतुका ।१२.८३<br>
<br>
सर्वसाधारणी सूक्ष्मा ह्यविद्या पारमार्थिका ।<br>
अनन्तरूपाऽनन्तस्था देवी पुरुषमोहिनी ।१२.८४<br>
<br>
अनेकाकारसंस्थाना कालत्रयविवर्जिता ।<br>
ब्रह्मजन्मा हरेर्मूर्तिर्ब्रह्मविष्णुशिवात्मिका ।१२.८५<br>
<br>
ब्रह्मेशविष्णुजननी ब्रह्माख्या ब्रह्मसंश्रया ।<br>
व्यक्ता प्रथमजा ब्राह्मी महती ज्ञानरूपिणी ।१२.८६<br>
<br>
वैराग्यैश्वर्यधर्मात्मा ब्रह्ममूर्तिर्हृदिस्थिता ।<br>
अपांयोनिः स्वयंभूतिर्मानसी तत्त्वसंभवा ॥१२.८७<br>
<br>
ईश्वराणी च शर्वाणी शंकरार्द्धशरीरिणी ।<br>
भवानी चैव रुद्राणी महालक्ष्मीरथाम्बिका ॥ १२.८८<br>
<br>
महेश्वरसमुत्पन्ना भुक्तिमुक्तिफलप्रदा ।<br>
सर्वेश्वरी सर्ववन्द्या नित्यं मुदितमानसा ।१२.८९<br>
<br>
ब्रह्मेन्द्रोपेन्द्रनमिता शंकरेच्छानुवर्तिनी ।<br>
ईश्वरार्द्धासनगता महेश्वरपतिव्रता ॥ १२.९०<br>
<br>
सकृद्‌विभाता सर्वार्ति समुद्रपरिशोषिणी ।<br>
पार्वती हिमवत्पुत्री परमानन्ददायिनी ॥ १२.९१<br>
<br>
गुणाढ्या योगजा योग्या ज्ञानमूर्तिर्विकासिनी ।<br>
सावित्रीकमला लक्ष्मीः श्रीरनन्तोरसि स्थिता ॥ १२.९२<br>
<br>
सरोजनिलया मुद्रा योगनिद्रा सुरार्दिनी ।<br>
सरस्वती सर्वविद्या जगज्ज्येष्ठा सुमङ्गला ।१२.९३<br>
<br>
वाग्देवी वरदा वाच्या कीर्तिः सर्वार्थसाधिका ।<br>
योगीश्वरी ब्रह्मविद्या महाविद्या सुशोभना ॥ १२.९४<br>
<br>
गुह्यविद्यात्मविद्या च धर्मविद्यात्मभाविता ।<br>
स्वाहा विश्वंभरा सिद्धिः स्वधा मेधा धृतिः श्रुतिः ॥ १२.९५<br>
<br>
नीतिः सुनीतिः सुकृतिर्माधवी नरवाहिनी ।<br>
पूज्या विभावरी सौम्या भोगिनी भोगशायिनी।१२.९६<br>
<br>
शोभा वंशकरी लोला मालिनी परमेष्ठिनी ।<br>
त्रैलोक्यसुन्दरी रम्या सुन्दरी कामचारिणी ॥ १२.९७<br>
<br>
महानुभावा सत्त्वस्था महामहिषमर्दिनी ।<br>
पद्ममाला पापहरा विचित्रा मुकुटानना ॥ १२.९८<br>
<br>
कान्ता चित्राम्बरधरा दिव्याबरणभूषिता।<br>
हंसाख्या व्योमनिलया जगत्सृष्टिविवर्द्धिनी।१२.९९<br>
<br>
निर्यन्त्रा यन्त्रवाहस्था नन्दिनी भद्रकालिका ।<br>
आदित्यवर्णा कौमारी मयूरवरवाहना।१२.१००<br>
<br>
वृषासनगता गौरी महाकाली सुरार्चिता ।<br>
अदितिर्नियता रौद्रा पद्मगर्भा विवाहना ॥ १२.१०१<br>
<br>
विरूपाक्षी लेलिहाना महापुरनिवासिनी ।<br>
महाफलाऽनवद्याङ्गी कामरुपा विभावरी ।१२.१०२<br>
<br>
विचित्ररत्नमुकुटा प्रणतार्तिप्रभञ्जनी ।<br>
कौशिकी कर्षणी रात्रिस्त्रिदशार्तिविनाशिनी ॥ १२.१०३<br>
<br>
बहुरूपा स्वरूपा च विरूपा रूपवर्जिता ।<br>
भक्तार्तिशमनी भव्या भवभारविनाशनी ॥ १२.१०४<br>
<br>
निर्गुणा नित्यविभवा निःसारा निरपत्रपा ।<br>
यशस्विनी सामगीतिर्भवाङ्गनिलयालया ॥ १२.१०५<br>
<br>
दीक्षा विद्याधरी दीप्ता महेन्द्रविनिपातिनी ।<br>
सर्वातिशायिनी विश्वा सर्वसिद्धिप्रदायिनी ॥ १२.१०६<br>
<br>
सर्वेश्वरप्रिया भार्या समुद्रान्तरवासिनी ।<br>
अकलङ्का निराधारा नित्यसिद्धा निरामया ॥ १२.१०७<br>
<br>
कामधेनुर्बृहद्‌गर्भा धीमती मोहनाशिनी ।<br>
निःसङ्कल्पा निरातङ्का विनया विनयप्रिया ॥ १२.१०८<br>
<br>
ज्वालामालासहस्त्राढ्या देवदेवी मनोमयी ।<br>
महाभगवती भर्गा वासुदेवसमुद्भवा ॥ १२.१०९<br>
<br>
महेन्द्रोपेन्द्रभगिनी भक्तिगम्या परावरा ।<br>
ज्ञानज्ञेया जरातीता वेदान्तविषया गतिः ॥ १२.११०<br>
<br>
दक्षिणा दहना माया सर्वभूतनमस्कृता ।<br>
योगमाया विभागज्ञा महामोहा महीयसी ॥ १२.१११<br>
<br>
संध्या सर्वसमुद्‌भूतिर्ब्रह्मवृक्षाश्रयानतिः । <br>
बीजाङ्‌कुरसमुद्‌भूतिर्महाशक्तिर्महामतिः ॥ १२.११२<br>
<br>
ख्यातिः प्रज्ञा चितिः संच्चिन्महाभोगीन्द्रशायिनी ।<br>
विकृतिः शांसरी शास्तिर्गणगन्धर्वसेविता ॥ १२.११३<br>
<br>
वैश्वानरी महाशाला देवसेना गुहप्रिया ।<br>
महारात्रिः शिवामन्दा शची दुःस्वप्ननाशिनी ॥ १२.११४<br>
<br>
इज्या पूज्या जगद्धात्री दुर्विज्ञेया सुरूपिणी ।<br>
तपस्विनी समाधिस्था त्रिनेत्रा दिवि संस्थिता।१२.११५<br>
<br>
गुहाम्बिका गुणोत्पत्तिर्महापीठा मरुत्सुता ॥ <br>
हव्यवाहान्तरागादिः हव्यवाहसमुद्भवा ।१२.११६<br>
<br>
जगद्‌योनिर्जगन्माता जन्ममृत्युजरातिगा ।<br>
बुद्धिमाता बुद्धिमती पुरुषान्तरवासिनी ।१२.११७<br>
<br>
तरस्विनी समाधिस्था त्रिनेत्रा दिविसंस्थिता ।<br>
सर्वेन्द्रियमनोमाता सर्वभूतहृदि स्थिता ।१२.११८<br>
<br>
संसारतारिणी विद्या ब्रह्मवादिमनोलया ।<br>
ब्रह्माणी बृहती ब्राह्मी ब्रह्मभूता भवारणी।१२.११९<br>
<br>
हिरण्मयी महारात्रिः संसारपरिवर्त्तिका ।<br>
सुमालिनी सुरूपा च भाविनी तारिणी प्रभा ।१२.१२०<br>
<br>
उन्मीलनी सर्वसहा सर्वप्रत्ययसाक्षिणी ।<br>
सुसौम्या चन्द्रवदना ताण्डवासक्तमानसा ।१२.१२१<br>
<br>
सत्त्वशुद्धिकरी शुद्धिर्मलत्रयविनाशिनी ।<br>
जगत्प्रिया जगन्मूर्तिस्त्रिमूर्तिरमृताश् ।१२.१२२<br>
<br>
निराश्रया निराहारा निरङ्‌कुरवनोद्भवा ।<br>
चन्द्रहस्ता विचित्राङ्गी स्रग्विणी पद्मधारिणी ।१२.१२३<br>
<br>
परावरविधानज्ञा महापुरुषपूर्वजा ।<br>
विद्येश्वरप्रिया विद्या विद्युज्जिह्वा जितश्रमा ।१२.१२४<br>
<br>
विद्यामयी सहस्त्राक्षी सहस्त्रवदनात्मजा ।<br>
सहस्त्ररश्मिः सत्त्वस्था महेश्वरपदाश्रया ।१२.१२५<br>
<br>
क्षालिनी सन्मयी व्याप्ता तैजसी पद्मबोधिका ।<br>
महामायाश्रया मान्या महादेवमनोरमा ।१२.१२६<br>
<br>
व्योमलक्ष्मीः सिहरथा चेकितानामितप्रभा ।<br>
वीरेश्वरी विमानस्था विशोकाशोकनाशिनी ।१२.१२७<br>
<br>
अनाहता कुण्डलिनी नलिनी पद्मवासिनी ।<br>
सदानन्दा सदाकीर्तिः सर्वभूताश्रयस्थिता ।१२.१२८<br>
<br>
वाग्देवता ब्रह्मकला कलातीता कलारणी ।<br>
ब्रह्मश्रीर्ब्रह्महृदया ब्रह्मविष्णुशिवप्रिया ।१२.१२९<br>
<br>
व्योमशक्तिः क्रियाशक्तिर्ज्ञानशक्तिः परागतिः ।<br>
क्षोभिका बन्धिका भेद्या भेदाभेदविवर्जिता ।१२.१३०<br>
<br>
अभिन्नाभिन्नसंस्थाना वंशिनी वंशहारिणी ।<br>
गुह्यशक्तिर्गुणातीता सर्वदा सर्वतोमुखी ।१२.१३१<br>
<br>
भगिनी भगवत्पत्नी सकला कालकारिणी ।<br>
सर्ववित् सर्वतोभद्रा गुह्यातीता गुहावलिः ।१२.१३२<br>
<br>
प्रक्रिया योगमाता च गङ्गा विश्वेश्वरेश्वरी ।<br>
कपिला कापिला कान्ताकनकाभाकलान्तरा ।१२.१३३<br>
<br>
पुण्या पुष्करिणी भोक्त्री पुरंदरपुरस्सरा ।<br>
पोषणी परमैश्वर्यभूतिदा भूतिभूषणा ।१२.१३४<br>
<br>
पञ्चब्रह्मसमुत्पत्तिः परमार्थार्थविग्रहा ।<br>
धर्मोदया भानुमती योगिज्ञेय मनोजवा ।१२.१३५<br>
<br>
मनोहरा मनोरस्था तापसी वेदरूपिणी ।<br>
वेदशक्तिर्वेदमाता वेदविद्याप्रकाशिनी ।१२.१३६<br>
<br>
योगेश्वरेश्वरी माता महाशक्तिर्मनोमयी ।<br>
विश्वावस्था वियन्मूर्त्तिर्विद्युन्माला विहायसी ।१२.१३७<br>
<br>
किंनरी सुरभिर्वन्द्या नन्दिनी नन्दिवल्लभा ।<br>
भारती परमानन्दा परापरविभेदिका ।१२.१३८<br>
<br>
सर्वप्रहरणोपेता काम्या कामेश्वरेश्वरी ।<br>
अचिन्त्याऽचिन्त्यविभवा हृल्लेखा कनकप्रभा १२.१३९<br>
<br>
कूष्माण्डी धनरत्नाढ्या सुगन्धा गन्धायिनी ।<br>
त्रिविक्रमपदोद्‌भूता धनुष्पाणिः शिवोदया ।१२.१४०<br>
<br>
सुदुर्लभा धनाद्यक्षा धन्या पिङ्गललोचना ।<br>
शान्तिः प्रभावती दीप्तिः पङ्कजायतलोचना ।१२.१४१<br>
<br>
आद्या हृत्कमलोद्‌भूता गवां मता रणप्रिया ।<br>
सत्क्रिया गिरिजा शुदिर्नित्यपुष्टा निरन्तरा ।१२.१४२<br>
<br>
दुर्गाकात्यायनीचण्डी चर्चिका शान्तविग्रहा ।<br>
हिरण्यवर्णा रजनी जगद्यन्त्रप्रवर्तिका ।१२.१४३<br>
<br>
मन्दराद्रिनिवासा च शारदा स्वर्णमालिनी ।<br>
रत्नमाला रत्नगर्भा पृथ्वी विश्वप्रमाथिनी ।१२.१४४<br>
<br>
पद्मानना पद्मनिभा नित्यतुष्टाऽमृतोद्भवा ।<br>
धुन्वती दुःप्रकम्पा च सूर्यमाता दृषद्वती ।१२.१४५<br>
<br>
महेन्द्रभगिनी मान्या वरेण्या वरदयिका ।<br>
कल्याणी कमलावासा पञ्चचूडा वरप्रदा ।१२.१४६<br>
<br>
वाच्या वरेश्वरी वन्द्या दुर्जया दुरतिक्रमा ।<br>
कालरात्रिर्महावेगा वीरभद्रप्रिया हिता ।१२.१४७<br>
<br>
भद्रकाली जगन्माता भक्तानां भद्रदायिनी ।<br>
कराला पिङ्गलाकारा कामभेदाऽमहामदा ।१२.१४८<br>
<br>
यशस्विनी यशोदा च षडध्वपरिवर्त्तिका ।<br>
शङ्खिनी पद्मिनी सांख्या सांख्ययोगप्रवर्तिका ।१२.१४९<br>
<br>
चैत्रा संवत्सरारूढा जगत्संपूरणीध्वजा ।<br>
शुम्भारिः खेचरीस्वस्था कम्बुग्रीवाकलिप्रिया ।१२.१५०<br>
<br>
खगध्वजा खगारूढा परार्या परमालिनी ।<br>
ऐश्वर्यपद्मनिलया विरक्ता गरुडासना ।१२.१५१<br>
<br>
जयन्ती हृद्‌गुहा गम्या गह्वरेष्ठा गणाग्रणीः ।<br>
संकल्पसिद्धा साम्यस्था सर्वविज्ञानदायिनी ।१२.१५२<br>
<br>
कलिकल्पविहन्त्री च गुह्योपनिषदुत्तमा ।<br>
निष्ठा दृष्टिः स्मृतिर्व्याप्तिः पुष्टिस्तुष्टिः क्रियावती ।१२.१५३<br>
<br>
विश्वामरेश्वरेशाना भुक्तिर्मुक्तिः शिवाऽमृता ।<br>
लोहिता सर्पमाला च भीषणी वनमालिनी ।१२.१५४<br>
<br>
अनन्तशयनाऽनन्ता नरनारायणोद्भवा ।<br>
नृसिंही दैत्यमथनी शङ्खचक्रगदाधरा ।१२.१५५<br>
<br>
संकर्षणसमुत्पत्तिरम्बिकापादसंश्रया ।<br>
महाज्वाला महामूर्त्तिः सुमूर्त्तिः सर्वकामधुक् ।१२.१५६<br>
<br>
सुप्रभा सुस्तना सौरी धर्मकामार्थमोक्षदा ।<br>
भ्रूमध्यनिलया पूर्वा पुराणपुरुषारणिः ।१२.१५७<br>
<br>
महाविभूतिदा मध्या सरोजनयना समा ।<br>
अष्टादशभुजानाद्या नीलोत्पलदलप्रभ१२.१५८<br>
<br>
सर्वशक्त्यासनारूढा सर्वधर्मार्थवर्जिता ।<br>
वैराग्यज्ञाननिरता निरालोका निरिन्द्रिया ।१२.१५९<br>
<br>
विचित्रगहनाधारा शाश्वतस्थानवासिनी ।<br>
स्थानेश्वरी निरानन्दा त्रिशूलवरधारिणी ।१२.१६०<br>
<br>
अशेषदेवतामूर्त्तिर्देवता वरदेवता ।<br>
गणाम्बिका गिरेः पुत्री निशुम्भविनिपातिनी ॥ १२.१६१<br>
<br>
अवर्णा वर्णरहिता त्रिवर्णा जीवसंभवा ।<br>
अनन्तवर्णाऽनन्यस्था शंकरी शान्तमानसा ॥ १२.१६२<br>
<br>
अगोत्रा गोमती गोप्त्री गुह्यरूपा गुणोत्तरा ।<br>
गौर्गीर्गव्यप्रिया गौणी गणेश्वरनमस्कृता ॥ १२.१६३<br>
<br>
सत्यमाता सत्यसंधा त्रिसंध्या संधिवर्जिता ।<br>
सर्ववादाश्रया सांख्या सांख्ययोगसमुद्‌भवा ॥ १२.१६४<br>
<br>
असंख्येयाऽप्रमेयाख्या शून्या शुद्धकुलोद्भवा ।<br>
बिन्दुनादसमुत्पत्तिः शंभुवामा शशिप्रभा ॥ १२.१६५<br>
<br>
पिषङ्गा भेदरहिता मनोज्ञा मधुसूदनी ।<br>
महाश्रीः श्रीसमुत्पत्तिस्तमःपारे प्रतिष्ठिता ॥ १२.१६६<br>
<br>
त्रितत्त्वमाता त्रिविधा सुसूक्ष्मपदसंश्रया ।<br>
शन्ता भीता मलातीता निर्विकारा निराश्रया ॥ १२.१६७<br>
<br>
शिवाख्या चित्तनिलया शिवज्ञानस्वरूपिणी ।<br>
दैत्यदानवनिर्मात्री काश्यपी कालकर्णिका ॥ १२.१६८<br>
<br>
शास्त्रयोनिः क्रियामूर्तिश्चतुर्वर्गप्रदर्शिका ।<br>
नारायणी नरोद्‌भूतिः कौमुदी लिङ्गधारिणी ॥ १२.१६९<br>
<br>
कामुकी ललिताभावा परापरविभूतिदा ।<br>
परान्तजातमहिमा बडवा वामलोचना ॥ १२.१७०<br>
<br>
सुभद्रा देवकी सीता वेदवेदाङ्गपारगा ।<br>
मनस्विनी मन्युमाता महामन्युसमुद्भवा ॥ १२.१७१<br>
<br>
अमृत्युरमृतास्वादा पुरुहूता पुरुष्टुता ।<br>
अशोच्या भिन्नविषया हिरण्यरजतप्रिया ॥ १२.१७२<br>
<br>
हिरण्या राजती हैमा हेमाभरणभूषिता ।<br>
विभ्राजमाना दुर्ज्ञेया ज्योतिष्टोमफलप्रदा ॥ १२.१७३<br>
<br>
महानिद्रासमुद्‌भूतिरनिद्रा सत्यदेवता ।<br>
दीर्घाककुद्मिनी हृद्या शान्तिदा शान्तिवर्द्धिनी ॥ १२.१७४<br>
<br>
लक्ष्म्यादिशक्तिजननी शक्तिचक्रप्रवर्तिका ।<br>
त्रिशक्तिजननी जन्या षडूर्मिपरिवर्जिता ॥ १२.१७५<br>
<br>
सुधामा कर्मकरणी युगान्तदहनात्मिका ।<br>
संकर्षणी जगद्‌धात्री कामयोनिः किरीटिनी ॥ १२.१७६<br>
<br>
ऐन्द्री त्रैलोक्यनमिता वैष्णवी परमेश्वरी ।<br>
प्रद्युम्नदयिता दात्री युग्मदृष्टिस्त्रिलोचना ॥ १२.१७७<br>
<br>
मदोत्कटा हंसगतिः प्रचण्डा चण्डविक्रमा ।<br>
वृषावेशा वियन्माता विन्ध्यपर्वतवासिनी ॥ १२.१७८<br>
<br>
हिमवन्मेरुनिलया कैलासगिरिवासिनी ।<br>
चाणूरहन्तृतनया नीतिज्ञा कामरूपिणी ॥ १२.१७९<br>
<br>
वेदविद्याव्रतस्नाता धर्मशीलाऽनिलाशना ।<br>
वीरभद्रप्रिया वीरा महाकामसमुद्भवा ॥ १२.१८०<br>
<br>
विद्याधरप्रिया सिद्धा विद्याधरनिराकृतिः ।<br>
आप्यायनी हरन्ती च पावनी पोषणी कला ॥ १२.१८१<br>
<br>
मातृका मन्मथोद्‌भूता वारिजा वाहनप्रिया ।<br>
करीषिणी सुधावाणी वीणावादनतत्परा ॥ १२.१८२<br>
<br>
सेविता सेविका सेव्या सिनीवाली गरुत्मती ।<br>
अरुन्धती हिरण्याक्षी मृगांका मानदायिनी ॥ १२.१८३<br>
<br>
वसुप्रदा वसुमती वसोर्द्धारा वसुंधरा ।<br>
धाराधरा वरारोहा वरावरसहस्त्रदा ॥ १२.१८४<br>
<br>
श्रीफला श्रीमती श्रीशा श्रीनिवासा शिवप्रिया ।<br>
श्रीधरा श्रीकरी कल्या श्रीधरार्द्धशरीरिणी ॥ १२.१८५<br>
<br>
अनन्तदृष्टिरक्षुद्रा धात्रीशा धनदप्रिया ।<br>
निहन्त्री दैत्यसङ्घानां सिहिका सिहवाहना ॥ १२.१८६<br>
<br>
सुषेणा चन्द्रनिलया सुकीर्तिश्छिन्नसंशया ।<br>
रसज्ञा रसदा रामा लेलिहानामृतस्रवा ॥ १२.१८७<br>
<br>
नित्योदिता स्वयंज्योतिरुत्सुका मृतजीवना ।<br>
वज्रदण्डा वज्रजिह्वा वैदेही वज्रविग्रहा ॥ १२.१८८<br>
<br>
मङ्गल्या मङ्गला माला मलिना मलहारिणी ।<br>
गान्धर्वी गारुडी चान्द्री कम्बलाश्वतरप्रिया ॥ १२.१८९<br>
<br>
सौदामिनी जनानन्दा भ्रुकुटीकुटिलानना ।<br>
कर्णिकारकरा कक्ष्या कंसप्राणापहारिणी ॥ १२.१९०<br>
<br>
युगंधरा युगावर्त्ता त्रिसंध्या हर्षवर्द्धनी ।<br>
प्रत्यक्षदेवता दिव्या दिव्यगन्धा दिवा परा ॥ १२.१९१<br>
<br>
शक्रासनगता शाक्री सान्ध्या चारुशरासना ।<br>
इष्टा विशिष्टा शिष्टेष्टा शिष्टाशिष्टप्रपूजिता ॥ १२.१९२<br>
<br>
शतरूपा शतावर्त्ता विनता सुरभिः सुरा ।<br>
सुरेन्द्रमाता सुद्युम्ना सुषुम्ना सूर्यसंस्थिता ॥ १२.१९३<br>
<br>
समीक्ष्या सत्प्रतिष्ठा च निवृत्तिर्ज्ञानपारगा ।<br>
धर्मशास्त्रार्थकुशला धर्मज्ञा धर्मवाहना ॥ १२.१९४<br>
<br>
धर्माधर्मविनिर्मात्री धार्मिकाणां शिवप्रदा ।<br>
धर्मशक्तिर्धर्ममयी विधर्मा विश्वधर्मिणी ॥ १२.१९५<br>
<br>
धर्मान्तरा धर्ममयी धर्मपूर्वा धनावहा ।<br>
धर्मोपदेष्ट्री धर्मत्मा धर्मगम्या धराधरा ॥ १२.१९६<br>
<br>
कापाली शकला मूर्त्तिः कला कलितविग्रहा ।<br>
सर्वशक्तिविनिर्मुक्ता सर्वशक्त्याश्रयाश्रया ॥ १२.१९७<br>
<br>
सर्वा सर्वेश्वरी सूक्ष्मा सूक्ष्माज्ञानस्वरूपिणी ।<br>
प्रधानपुरुषेशेषा महादेवैकसाक्षिणी ।१२.१९८<br>
<br>
सदाशिवा वियन्मूर्त्तिर्विश्वमूर्त्तिरमूर्त्तिका ।<br>
एवं नाम्नां सहस्त्रेण स्तुत्वाऽसौ हिमवान् गिरिः ।१२.१९९<br>
<br>
भूयः प्रणम्य भीतात्मा प्रोवाचेदं कृताञ्जलिः ।<br>
यदेतदैश्वरं रूपं घोरं ते परमेश्वरि ।१२.२००<br>
<br>
भीतोऽस्मि साम्प्रतं दृष्ट्वा रूपमन्यत् प्रदर्शय ।<br>
एवमुक्ताऽथ सा देवी तेन शैलेन पार्वती ।१२.२०१<br>
<br>
संहृत्य दर्शयामास स्वरूपमपरं पुनः ।<br>
नीलोत्पलदलप्रख्यं नीलोत्पलसुगन्धिकम् ।१२.२०२<br>
<br>
द्विनेत्रं द्विभुजं सौम्यं नीलालकविभूषितम् ।<br>
रक्तपादाम्बुजतलं सुरक्तकरपल्लवम् ।१२.२०३<br>
<br>
श्रीमद्विशालसंवृत्तंललाटतिलकोज्ज्वलम् ।<br>
भूषितं चारुसर्वाङ्गं भूषणैरतिकोमलम् ।१२.२०४<br>
<br>
दधानमुरसा मालां विशालां हेमनिर्मिताम् ।<br>
ईषत्स्मितं सुबिम्बोष्ठं नूपुरारावसंयुतम् ।१२.२०५<br>
<br>
प्रसन्नवदनं दिव्यमनन्तमहिमास्पदम् ।<br>
तदीदृशं समालोक्य स्वरूपं शैलसत्तमः ।१२.२०६<br>
<br>
भीतिं संत्यज्य हृष्टात्मा बभाषे परमेश्वरीम् ।<br>
<br>
<b>हिमवानुवाच</b><br>
अद्य मे सफलं जन्म अद्य मे सफलं तपः ।१२.२०७<br>
<br>
यन्मे साक्षात्त्वमव्यक्ता प्रसन्ना दृष्टिगोचरा ।<br>
त्वया सृष्टं जगत् सर्वं प्रधानाद्यं त्वयि स्थितम् ।१२.२०८<br>
<br>
त्वय्येव लीयते देवि त्वमेव च परा गतिः ॥<br>
वदन्ति केचित् त्वामेव प्रकृतिं प्रकृतेः पराम् ।१२.२०९<br>
<br>
अपरे परमार्थज्ञाः शिवेति शिवसंश्रयात् ।<br>
त्वयि प्रधानं पुरुषो महान् ब्रह्मा तथेश्वरः ।१२.२१०<br>
<br>
अविद्या नियतिर्माया कलाद्याः शतशोऽभवन् ।<br>
त्वं हि सा परमा शक्तिरनन्ता परमेष्ठिनी ।१२.२११<br>
<br>
सर्वभेदविनिर्मुक्ता सर्वेभेदाश्रयाश्रया ।<br>
त्वामधिष्ठाय योगेशि महादेवो महेश्वरः ।१२.२१२<br>
<br>
प्रधानाद्यं जगत् कृत्स्नं करोति विकरोति च ।<br>
त्वयैव संगतो देवः स्वमानन्दं समश्नुते ।१२.२१३<br>
<br>
त्वमेव परमानन्दस्त्वमेवानन्ददायिनी ।<br>
त्वमक्षरं परं व्योम महज्ज्योतिर्निरञ्जनम् ।१२.२१४<br>
<br>
शिवं सर्वगतं सूक्ष्मं परं ब्रह्म सनातनम् ।<br>
त्वं शक्रः सर्वदेवानां ब्रह्मा ब्रह्मविदामसि ।१२.२१५<br>
<br>
वायुर्बलवतां देवि योगिनां त्वं कुमारकः।<br>
ऋषीणां च वसिष्ठस्त्वं व्यासो वेदविदामसि ।१२.२१६<br>
<br>
सांख्यानां कपिलो देवो रुद्राणामसि शंकरः ।<br>
आदित्यानामुपेन्द्रस्त्वं वसूनां चैव पावकः ।१२.२१७<br>
<br>
वेदानां सामवेदस्त्वं गायत्री छन्दसामसि ।<br>
अध्यात्मविद्या विद्यानां गतीनां परमा गतिः ।१२.२१८<br>
<br>
माया त्वं सर्वशक्तीनां कालः कलयतामसि ।<br>
ओङ्कारः सर्वगुह्यानां वर्णानां च द्विजात्तमः ।१२.२१९<br>
<br>
आश्रमाणां च गार्हस्थ्यमीश्वराणां महेश्वरः ।<br>
पुंसां त्वमेकः पुरुषः सर्वभूतहृदि स्थितः ।१२.२२०<br>
<br>
सर्वोपनिषदां देवि गुह्योपनिषदुच्यते ।<br>
ईशानश्चासि कल्पानां युगानां कृतमेव च ।१२.२२१<br>
<br>
आदित्यः सर्वमार्गाणां वाचां देवि सरस्वती ।<br>
त्वं लक्ष्मीश्चारुरूपाणां विष्णुर्मायाविनामसि ।१२.२२२<br>
<br>
अरुन्धती सतीनां त्वं सुपर्णः पततामसि ।<br>
सूक्तानां पौरुषं सूक्तं साम ज्येष्टं च सामसु ।१२.२२३<br>
<br>
सावित्री चासि जाप्यानां यजुषां शतरुद्रियम् ।<br>
पर्वतानां महामेरुरनन्तो भोगिनामसि ।१२.२२४<br>
<br>
सर्वेषां त्वं परं ब्रह्म त्वन्मयं सर्वमेव हि ।१२.२२५<br>
<br>
रूपं तवाशेषकलाविहीन-<br>
मगोचरं निर्मलमेकरूपम् ।<br>
अनादिमध्यान्तमनन्तामाद्यं <br>
नमामि सत्यं तमसः परस्तात् ॥ १२.२२६<br>
<br>
यदेव पश्यन्ति जगत्प्रसूतिं<br>
वेदान्तविज्ञानविनिश्चितार्थाः ।<br>
आनन्दमात्रं प्रणवाभिधानं<br>
तदेव रूपं शरणं प्रपद्ये ॥ १२.२२७<br>
<br>
अशेषभूतान्तरसन्निविष्टं<br>
प्रधानपुंयोगवियोगहेतुम् ।<br>
तेजोमयं जन्मविनाशहीनं<br>
प्राणाभिधानं प्रणतोऽस्मि रूपम् ॥ १२.२२८<br>
<br>
आद्यन्तहीनं जगदात्मभूतं<br>
विभिन्नसंस्थं प्रकृतेः परस्तात् ।<br>
कूटस्थमव्यक्तवपुस्तथैव<br>
नमामि रूपं पुरुषाभिधानम् ॥ १२.२२९<br>
<br>
सर्वाश्रयं सर्वजगद्विधानं<br>
सर्वत्रगं जन्मविनाशहीनम् ।<br>
सूक्ष्मं विचित्रं त्रिगुणं प्रधानं<br>
नतोऽस्मि ते रूपमरूपभेदम् ॥ १२.२३०<br>
<br>
आद्यं महान्तं पुरुषात्मरूपं<br>
प्रकृत्यवस्थं त्रिगुणात्मबीजम् ।<br>
ऐश्वर्यविज्ञानविरागधर्मैः<br>
समन्वितं देवि नतोऽस्मि रूपम् ॥ १२.२३१<br>
<br>
द्विसप्तलोकात्मकमम्बुसंस्थं<br>
विचित्रभेदं पुरुषैकनाथम् ।<br>
अनन्तभूतैरधिवासितं ते <br>
नतोऽस्मि रूपं जगदण्डसंज्ञम् ॥ १२.२३१<br>
<br>
अशेषवेदात्मकमेकमाद्यं <br>
स्वतेजसा पूरितलोकभेदम् ।<br>
त्रिकालहेतुं परमेष्ठिसंज्ञं<br>
नमामि रूपं रविमण्डलस्थम् ॥ १२.२३२<br>
<br>
सहस्त्रमूर्धानमनन्तशक्तिं<br>
सहस्रबाहुं पुरुषं पुराणम् ।<br>
शयानमन्तः सलिले तथैव<br>
नारायणाख्यं प्रणतोऽस्मि रूपम् ॥ १२.२३३<br>
<br>
दंष्ट्राकरालं त्रिदशाभिवन्द्यं<br>
युगान्तकालानलकल्परूपम् ।<br>
अशेषभूताण्डविनाशहेतुं<br>
नमामि रूपं तव कालसंज्ञम् ॥ १२.२३४<br>
<br>
फणासहस्त्रेण विराजमानं<br>
भोगीन्द्रमुख्यैरभिपूज्यमानम् ।<br>
जनार्दनारूढतनुं प्रसुप्तं <br>
नतोऽस्मि रूपं तव शेषसंज्ञम् ॥ १२.२३५<br>
<br>
अव्याहतैश्वर्यमयुग्मनेत्रं<br>
ब्रह्मामृतानन्दरसज्ञमेकम् ।<br>
युगान्तशेषं दिवि नृत्यमानं<br>
नतोऽस्मि रूपं तव रुद्रसंज्ञम् ॥ १२.२३६<br>
<br>
प्रहीणशोकं विमलं पवित्रं<br>
सुरासुरैरर्चितापादपद्मम् ।<br>
सुकोमलं देवि विभासि शुभ्रं<br>
नमामि ते रूपमिदं भवानि ॥ १२.२३७<br>
<br>
ॐ नमस्तेऽस्तु महादेवि नमस्ते परमेश्वरि ।<br>
नमो भगवतीशानि शिवायै ते नमो नमः ॥ १२.२३८<br>
<br>
त्वन्मयोऽहं त्वदाधारस्त्वमेव च गतिर्मम ।<br>
त्वामेव शरणं यास्ये प्रसीद परमेश्वरि ॥ १२.२३९<br>
<br>
मया नास्ति समो लोके देवो वा दानवोऽपि वा ।<br>
जगन्मातैव मत्पुत्री संभूता तपसा यतः ॥ १२.२४०<br>
<br>
एषा तवाम्बिका देवि किलाभूत्पितृकन्यका ।<br>
मेनाऽशेषजगन्मातुरहो पुण्यस्य गौरवम् ॥ १२.२४१<br>
<br>
पाहि माममरेशानि मेनया सह सर्वदा ।<br>
नमामि तव पादाब्जं व्रजामि शरणं शिवाम् ॥ १२.२४२<br>
<br>
अहो मे सुमहद् भाग्यं महादेवीसमागमात् ।<br>
आज्ञापय महादेवि किं करिष्यामि शंकरि ॥ १२.२४३<br>
<br>
एतावदुक्त्वा वचनं तदा हिमगिरीश्वरः ।<br>
संप्रेक्षणमाणो गिरिजां प्राञ्जलिः पार्श्वतोऽभवत् ॥ १२.२४४<br>
<br>
अथ सा तस्य वचनं निशम्य जगतोऽरणिः ।<br>
सस्मितं प्राह पितरं स्मृत्वा पशुपतिं पतिम् ॥ १२.२४६<br>
<b>देव्युवाच</b><br>
श्रृणुष्व चैतत् प्रथमं गुह्यमीश्वरगोचरम् ।<br>
उपदेशं गिरिश्रेष्ठ सेवितं ब्रह्मवादिभिः ॥ १२.२४७<br>
<br>
यन्मे साक्षात् परं रूपमैश्वरं दृष्टमद्‌भुतम् ।<br>
सर्वशक्तिसमायुक्तमनन्तं प्रेरकं परम् ॥ १२.२४८<br>
<br>
शान्तः समाहितमना दम्भाहंकारवर्जितः ।<br>
तन्निष्ठस्तत्परो भूत्वा तदेव शरणं व्रज ॥ १२.२४९<br>
<br>
भक्त्या त्वनन्यया तात पद्भावं परमाश्रितः ।<br>
सर्वयज्ञतपोदानैस्तदेवार्च्चय सर्वदा ॥ १२.२५०<br>
<br>
तदेव मनसा पश्य तद् ध्यायस्व यजस्व च ।<br>
ममोपदेशात्संसारं नाशयामि तवानघ ॥ १२.२५१<br>
<br>
अहं वै मत्परान् भक्तानैश्वरं योगमास्थितान् ।<br>
संसारसागरादस्मादुद्‌धराम्यचिरेण तु ॥ १२.२५२<br>
<br>
ध्यानेन कर्मयोगेन भक्त्या ज्ञानेन चैव हि ।<br>
प्राप्याऽहं ते गिरिश्रेष्ठ नान्यथा कर्मकोटिभिः ॥ १२.२५३<br>
<br>
श्रुतिस्मृत्युदितं सम्यक् कर्म वर्णाश्रमात्मकम् ।<br>
अध्यात्मज्ञानसहितं मुक्तये सततं कुरु ॥ १२.२५४<br>
<br>
धर्मात्संजायते भक्तिर्भक्त्या संप्राप्यते परम् ।<br>
श्रुतिस्मृतिभ्यामुदितो धर्मो यज्ञादिको मतः ॥ १२.२५५<br>
<br>
नान्यतो जायते धर्मो वेदाद् धर्मो हि निर्बभौ ।<br>
तस्मान्मुमुक्षुर्धर्मार्थी मद्रूपं वेदमाश्रयेत् ॥ १२.२५६<br>
<br>
ममैवैषा परा शक्तिर्वेदसंज्ञा पुरातनी ।<br>
ऋग्यजुः सामरूपेण सर्गादौ संप्रवर्त्तते ॥ १२.२५७<br>
<br>
तेषामेव च गुप्त्यर्थं वेदानां भगवानजः ।<br>
ब्राह्मणादीन् ससर्जाथ स्वे स्वे कर्मण्ययोजयत् ॥ १२.२५८<br>
<br>
ये न कुर्वन्ति तद् धर्मं तदर्थं ब्रह्मनिर्मिताः ।<br>
तेषामधस्ताद् नरकांस्तामिस्त्रादीनकल्पयत् ॥ १२.२५९<br>
<br>
न च वेदादृते किञ्चिच्छास्त्रं धर्माभिधायकम् ।<br>
योऽन्यत्ररमतेसोऽसौ न संभाष्यो द्विजातिभिः ॥ १२.२६०<br>
<br>
यानि शास्त्राणि दृश्यन्ते लोकेऽस्मिन् विविधानितु ।<br>
श्रुतिस्मृतिविरुद्धानि निष्ठा तेषां हि तामसी ॥ १२.२६१<br>
<br>
कापालं पञ्चरात्रं च यामलं वाममार्हतम् ।<br>
एवंविधानि चान्यानि मोहनार्थानि तानि तु ॥ १२.२६२<br>
<br>
ये कुशास्त्राभियोगेन मोहयन्तीह मानवान् ।<br>
मया सृष्टानि शास्त्राणि मोहायैषां भवान्तरे ॥ १२.२६३<br>
<br>
वेदार्थवित्तमैः कार्यं यत् स्मृतं कर्म वैदिकम् ।<br>
तत्प्रयत्नेन कुर्वन्ति मत्प्रियास्ते हि ये नराः ॥ १२.२६४<br>
<br>
वर्णानामनुकम्पार्थं मन्नियोगाद्विराट् स्वयम् ।<br>
स्वायंभुवो मनुर्धार्मान् मुनीनां पूर्वमुक्तवान् ॥ १२.२६५<br>
<br>
श्रुत्वा चान्येऽपि मुनयस्तन्मुखाद् धर्ममुत्तमम् ।<br>
चक्रुर्धर्मप्रतिष्ठार्थं धर्मशास्त्राणि चैव हि ॥ १२.२६६<br>
<br>
तेषु चान्तर्हितेष्वेवं युगान्तेषु महर्षयः ।<br>
ब्रह्मणो वचनात्तानि करिष्यन्ति युगे युगे ॥ १२.२६७<br>
<br>
अष्टादश पुराणानि व्यासेन कथितानि तु ।<br>
नियोगाद् ब्रह्मणो राजंस्तेषु धर्मः प्रतिष्ठितः ॥ १२.२६८<br>
<br>
अन्यान्युपपुराणानि तच्छिष्यैः कथितानि तु ।<br>
युगे युगेऽत्र सर्वेषां कर्ता वै धर्मशास्त्रवित् ॥ १२.२६९<br>
<br>
शिक्षा कल्पो व्याकरणं निरुक्तं छन्द एव च ।<br>
ज्योतिः शास्त्रं न्यायविद्या मीमांसा चोपबृंहणम् ॥ १२.२७०<br>
<br>
एवं चतुर्दशैतानि विद्यास्थानानि सत्तम ।<br>
चतुर्वेदैः सहोक्तानि धर्मो नान्यत्र विद्यते ॥ १२.२७१<br>
<br>
एवं पैतामहं धर्मं मनुव्यासादयः परम् ।<br>
स्थापयन्ति ममादेशाद् यावदाभूतसंप्लवम् ॥ १२.२७२<br>
<br>
ब्रह्मणा सह ते सर्वे संप्राप्ते प्रतिसंचरे ।<br>
परस्यान्ते कृतात्मानः प्रविशन्ति परं पदम् ॥ १२.२७३<br>
<br>
तस्मात् सर्वप्रयत्नेन धर्मार्थं वेदमाश्रयेत् ।<br>
धर्मेण सहितं ज्ञानं परं ब्रह्म प्रकाशयेत् ॥ १२.२७४<br>
<br>
ये तु सङ्गान् परित्यज्य मामेव शरणं गताः ।<br>
उपासते सदा भक्त्या योगमैश्वरमास्थिताः ॥ १२.२७५<br>
<br>
सर्वभूतदयावन्तः शान्ता दान्ता विमत्सराः ।<br>
अमानिनो बुद्धिमन्तस्तापसाः शंसितव्रताः ॥ १२.२७६<br>
<br>
मच्चित्ता मद्‌गतप्राणा मज्ज्ञानकथने रताः ।<br>
संन्यासिनो गृहस्थाश्च वनस्था ब्रह्मचारिणः ॥ १२.२७७<br>
<br>
तेषां नित्याभियुक्तानां मायातत्त्वं समुत्थितम् ।<br>
नाशयामि तमः कृत्स्नं ज्ञानदीपेन मा चिरात् ॥ १२.२७८<br>
<br>
ते सुनिर्धूततमसो ज्ञानेनैकेन मन्मयाः ।<br>
सदानन्दास्तु संसारे न जायन्ते पुनः पुनः ॥ १२.२७९<br>
<br>
तस्मात् सर्वप्रकारेण मद्‌भक्तो मत्परायणः ।<br>
मामेवार्चय सर्वत्र मनसा शरणं गतः ॥ १२.२८०<br>
<br>
अशक्तो यदि मे ध्यातुमैश्वरं रूपमव्ययम् ।<br>
ततो मे सकलं रूपं कालाद्यं शरणं व्रज ॥ १२.२८१<br>
<br>
यद्यत् स्वरूपं मे तात मनसो गोचरं तव ।<br>
तन्निष्ठस्तत्परो भूत्वा तदर्चनपरो भव ॥ १२.२८२<br>
<br>
यत्तु मे निष्कलं रूपं चिन्मात्रं केवलं शिवम् ।<br>
सर्वोपाधिविनिर्मुक्तमनन्तममृतं परम् ॥ १२.२८३<br>
<br>
ज्ञानेनैकेन तल्लभ्यं क्लेशेन परमं पदम् ।<br>
ज्ञानमेव प्रपश्यन्तो मामेव प्रविशन्ति ते ॥ १२.२८४<br>
<br>
तद्‌बुद्‌धयस्तदात्मानस्तन्निष्ठास्तत्परायणाः ।<br>
गच्छन्त्यपुनरावृत्तिं ज्ञाननिर्धूतकल्मषाः ॥ १२.२८५<br>
<br>
मामनाश्रित्य परमं निर्वाणममलं पदम् ।<br>
प्राप्यते न हि राजेन्द्र ततो मां शरणं व्रज ॥ १२.२८६<br>
<br>
एकत्वेन पृथक्त्वेन तथा चोभयथापि वा ।<br>
मामुपास्य महाराज ततो यास्यासि तत्पदम् ॥ १२.२८७<br>
<br>
मामनाश्रित्य तत्तत्त्वं स्वभावविमलं शिवम् ।<br>
ज्ञायते न हि राजेन्द्र ततो मां शरणं व्रज ॥ १२.२८८<br>
<br>
तस्मात् त्वमक्षरं रूपं नित्यं चारूपमैश्वरम् ।<br>
आराधय प्रयत्नेन ततो बन्धं प्रहास्यसि ॥ १२.२८९<br>
<br>
कर्मणा मनसा वाचा शिवं सर्वत्र सर्वदा ।<br>
समाराधय भावेन ततो यास्यसि तत्पदम् ॥ १२.२९०<br>
<br>
न वै पश्यन्ति तत्तत्त्वं मोहिता मम मायया ।<br>
अनाद्यनन्तं परमं महेश्वरमजं शिवम् ॥ १२.२९१<br>
<br>
सर्वभूतात्मभूतस्थं सर्वाधारं निरञ्जनम् ।<br>
नित्यानन्दं निराभासं निर्गुणं तमसः परम् ॥ १२.२९२<br>
<br>
अद्वैतमचलं ब्रह्म निष्कलं निष्प्रपञ्चकम् ।<br>
स्वसंवेद्यमवेद्यं तत् परे व्योम्नि व्यवस्थितम् ॥ १२.२९३<br>
<br>
सूक्ष्मेण तमसा नित्यं वेष्टिता मम मायया ।<br>
संसारसागरे घोरे जायन्ते च पुनः पुनः ॥ १२.२९४<br>
<br>
भक्त्या त्वनन्यया राजन् सम्यग्‌ ज्ञानेन चैव हि ।<br>
अन्वेष्टव्यं हि तद् ब्रह्म जन्मबन्धनिवृत्तये ॥ १२.२९५<br>
<br>
अहंकारं च मात्सर्यं कामं क्रोधपरिग्रहम् ।<br>
अधर्माभिनिवेशं च त्यक्त्वा वैराग्यमास्थितः ॥ १२.२९६<br>
<br>
सर्वभूतेषु चात्मानं सर्वभूतानि चात्मनि ।<br>
अन्वीक्ष्य चात्मनात्मानं ब्रह्मभूयाय कल्पते ॥ १२.२९७<br>
<br>
ब्रह्मभूतः प्रसन्नात्मा सर्वभूताभयप्रदः ।<br>
ऐश्वरीं परमां भक्तिं विन्देतानन्यगामिनीम् ॥ १२.२९८<br>
<br>
वीक्षते तत्परं तत्त्वमैश्वरं ब्रह्मनिष्कलम् ।<br>
सर्वसंसारनिर्मुक्तो ब्रह्मणेयवावतिष्ठते ॥ १२.२९९<br>
<br>
ब्रह्मणो हि प्रतिष्ठाऽयं परस्य परमः शिवः ।<br>
अनन्यश्चाव्ययस्चैकश्चात्माधारो महेश्वरः ॥ १२.३००<br>
<br>
ज्ञानेन कर्मयोगेन भक्तियोगेन वा नृप ।<br>
सर्वसंसारमुक्त्यर्थमीश्वरं शरणं व्रज॥ १२.३०१<br>
<br>
एष गुह्योपदेशस्ते मया दत्तो गिरीश्वर ।<br>
अन्वीक्ष्य चैतदखिलं यथेष्टं कर्त्तुमर्हसि ॥ १२.३०२<br>
<br>
अहं वै याचिता देवैः संजाता परमेश्वरात् ।<br>
विनिन्द्य दक्षं पितरं महेश्वरविनिन्दकम् ॥ १२.३०३<br>
<br>
धर्मसंस्थापनार्थाय तवाराधनकारणात् ।<br>
मेनादेहसमुत्पन्ना त्वामेव पितरं श्रिता ॥ १२.३०४<br>
<br>
स त्वं नियोगाद्देवस्य ब्रह्मणः परमात्मनः ।<br>
प्रिदास्यसे मां रुद्राय स्वयंवरसमागमे ॥ १२.३०५<br>
<br>
तत्संबन्धाच्च ते राजन् सर्वे देवाः सवासवाः ।<br>
त्वां नमस्यन्ति वै तात प्रसीदति च शंकरः ॥ १२.३०६<br>
<br>
तस्मात्सर्वप्रयत्नेन मां विद्धीश्वरगोचराम् ।<br>
संपूज्य देवमीशानं शरण्यं शरणं व्रज ॥ १२.३०७<br>
<br>
स एवमुक्तो भगवान् देवदेव्या गिरीश्वरः ।<br>
प्रणम्य शिरसा देवीं प्राञ्जलिः पुनरब्रवीत् ॥ १२.३०८<br>
<br>
विस्तरेण महेशानि योगं माहेश्वरं परम् ।<br>
ज्ञानं वै चात्मनो योगं साधनानि प्रचक्ष्व मे ॥ १२.३०९<br>
<br>
तस्यैतत् परमं ज्ञानमात्मयोगमुत्तमम् ।<br>
यथावद् व्याजहारेशासाधनानिच विस्तरात् ॥ १२.३१०<br>
<br>
निशम्य वदनाम्भोजाद् गिरीन्द्रो लोकपूजितः ।<br>
लोकमातुः परं ज्ञानं योगासक्तोऽभवत्पुनः ॥ १२.३११<br>
<br>
प्रददौ च महेशाय पार्वतीं भाग्यगौरवात् ।<br>
नियोगाद्ब्रह्मणः साध्वीं देवानां चैव संनिधौ ॥ १२.३१२<br>
<br>
य इमं पठतेऽध्यायं देव्या माहात्म्यकीर्तनम् ।<br>
शिवस्य संनिधौ भक्त्या सुचिस्तद्‌भावभावितः ॥ १२.३१३<br>
<br>
सर्वपापविनिर्मुक्तो दिव्ययोगसमन्वितः ।<br>
उल्लङ्घ्य ब्रह्मणो लोकं देव्याः स्थानमवाप्नुयात् ॥ १२.३१४<br>
<br>
यश्चैतत् पठति स्तोत्रं ब्राह्मणानां समीपतः ।<br>
समाहितमनाः सोऽपि सर्वपापैः प्रमुच्यते ॥ १२.३१५<br>
<br>
नाम्नामष्टसहस्रं तु देव्या यत् समुदीरितम् ।<br>
ज्ञात्वाऽर्कमण्डलगतां संभाव्य परमेश्वरीम् ॥ १२.३१६<br>
<br>
अभ्यर्च्य गन्धपुष्पाद्यैर्भक्तियोगसमन्वितः । <br>
संस्मरन्परमं भावं देव्या माहेश्वरं परम् ॥ १२.३१७<br>
<br>
अनन्यमानसो नित्यं जपेदामरणाद् द्विजः ।<br>
सोऽन्तकाले स्मृतिं लब्ध्वा परं ब्रह्माधिगच्छति ॥ १२.३१८<br>
<br>
अथवा जायते विप्रो ब्राह्मणानां कुले शुचौ ।<br>
पूर्वसंस्कारमाहात्म्याद् ब्रह्मविद्यामवाप्नुयात् ॥ १२.३१९<br>
<br>
संप्राप्य योगं परमं दिव्यं तत् पारमेश्वरम् ।<br>
शान्तः सर्वगातो भूत्वा शिवसायुज्यमाप्नुयात् ॥ १२.३२०<br>
<br>
प्रत्येकं चाथ नामानि जुहुयात् सवनत्रयम् ।<br>
पूतनादिकृतैर्दोषैर्ग्रहदोषैश्च मुच्यते ॥ १२.३२१<br>
<br>
जपेद् वाऽहरहर्नित्यं संवत्सरमतन्द्रितः ।<br>
श्रीकामः पार्वतीं देवीं पूजयित्वा विधानतः ॥ १२.३२२<br>
<br>
संपूज्य पार्श्वतः शंभुं त्रिनेत्रं भक्तिसंयुतः ।<br>
लभते महतीं लक्ष्मीं महादेवप्रसादतः ॥ १२.३२३<br>
<br>
तस्मात् सर्वप्रयत्नेन जप्तव्यं हि द्विजातिभिः ।<br>
सर्वपापापनोदार्थं देव्या नाम सहस्त्रकम् ॥ १२.३२४<br>
<br>
प्रसङ्गात् कथितं विप्रा देव्या माहात्म्यमुत्तमम् ।<br>
अतः परं प्रजासर्गं भृग्वादीनां निबोधत ॥ १२.३२५<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे द्वादशोऽध्यायः ॥१२॥<br>
