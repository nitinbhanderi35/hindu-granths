<b>सूतः उवाच</b><br>
प्रजाः सृजेति व्यादिष्टः पूर्वं दक्षः स्वयंभुवा ।<br>
ससर्ज देवान् गन्धर्वान् ऋषींश्चैवासुरोरगान् ॥ १६.१<br>
<br>
यदास्य सृजमानस्य न व्यवर्द्धन्त ताः प्रजाः ।<br>
तदा ससर्ज भूतानि मैथुनेनैव धर्मतः ॥ १६.२<br>
<br>
अशिक्न्यां जनयामास वीरणस्य प्रजापतेः ।<br>
सुतायां धर्मयुक्तायां पुत्राणां तु सहस्त्रकम् ॥ १६.३<br>
<br>
तेषु पुत्रेषु नष्टेषु मायया नारदस्य तु ।<br>
षष्टिं दक्षोऽसृजत् कन्या वैरण्यां वै प्रजापतिः ॥ १६.४<br>
<br>
ददौ स दश धर्माय कश्यपाय त्रयोदश ।<br>
विंशत् सप्त च सोमाय चतस्त्रोऽरिष्टनेमिने ॥ १६.५<br>
<br>
द्वे चैव बहुपुत्राय द्वे कृशाश्वाय धीमते ।<br>
द्वे चैवाङ्गिरसे तद्वत् तासां वक्ष्येऽथ विस्तरम् ॥ १६.६<br>
<br>
अरुन्धती वसुर्यामी लम्बा भानुर्मरुत्वती ।<br>
संकल्पा च मुहूर्ता च साध्या विश्वा च भामिनी ॥ १६.७<br>
<br>
धर्मपत्न्यो दश त्वेतास्तासां पुत्रान् निबोधत ।<br>
विश्वदेवास्तु विश्वायां साध्या साध्यानजीजनत् ॥ १६.८<br>
<br>
मरुत्वन्तो मरुत्वत्यां वसवोऽष्टौ वसोः सुताः ।<br>
भानोस्तु भानवाश्चैव मुहूर्तास्तु मुहूर्तजाः ॥ १६.९<br>
<br>
लम्बायाश्चाथ घोषो वै नागवीथी तु यामिजा ।<br>
पृथिवीविषयं सर्वमरुन्दत्यामजायत ।१६.१०<br>
<br>
संकल्पायास्तु संकल्पो धर्मपुत्रा दश स्मृताः ।<br>
येत्वनेकवसुप्राणा देवा ज्योतिः पुरोगमाः।१६.११<br>
<br>
वसवोऽष्टौ समाख्यातास्तेषां वक्ष्यामि विस्तरम्।<br>
आपो ध्रुवश्च सोमश्च धरश्चैवानिलोऽनलः ।१६.१२<br>
<br>
प्रत्यूषश्च प्रभासश्च वसवोऽष्टौ प्रकीर्तिताः ।<br>
आपस्य पुत्रो वैतण्ड्यः श्रमः श्रान्तो धुनिस्तथा ।१६.१३<br>
<br>
ध्रुवस्य पुत्रो भगवान् कालो लोकप्रकाशनः ॥<br>
सोमस्य भगवान् वर्चा धरस्य द्रविणः सुतः ।१६.१४<br>
<br>
पुरोजवोऽनिलस्यासीदविज्ञातगतिस्तथा ।<br>
कुमारो ह्यनलस्यासीत् सेनापतिरिति स्मृतः ।१६.१५<br>
<br>
देवलो भगवान् योगी प्रत्यूषस्याभवत् सुतः ।<br>
विश्वकर्मा प्रभासस्य शिल्पकर्ता प्रजापतिः ॥ १६.१६<br>
<br>
अदितिर्दितिदनुस्तद्वदरिष्टा सुरसा तथा ।<br>
सुरभिर्विनता चैव ताम्र क्रोधवशा त्विरा ।१६.१७<br>
<br>
कद्रुर्मुनिश्च धर्मज्ञा तत्पुत्रान् वै निबोधत ॥ <br>
अंशो धाता भगस्त्वष्टा मित्रोऽथ वरुणोऽर्यमा ।१६.१८<br>
<br>
विवस्वान् सविता पूषा ह्यंशुमान् विष्णुरेव च ।<br>
तुषिता नाम ते पूर्वं चाक्षुषस्यान्तरे मनोः ।१६.१९<br>
<br>
वैवस्वतेऽन्तरे प्रोक्ता आदित्याश्चादितेः सुताः ॥<br>
दितिः पुत्रद्वयं लेभे कश्यपाद् वलसंयुतम् ।१६.२०<br>
<br>
हिरण्यकशिपुं ज्येष्ठं हिरण्याक्षं तथापरम् ।<br>
हिरण्यकशिपुर्दैत्यो महाबलपराक्रमः ।१६.२१<br>
<br>
आराध्य तपसा देवं ब्रह्माणं परमेष्ठिनम् ।<br>
दृष्ट्वालेभेवरान् दिव्यान् स्तुत्वाऽसौ विविधैः स्तवै ॥ १६.२२<br>
<br>
अथ तस्य बलाद् देवाः सर्व एव सुरर्षयः ।<br>
बाधितास्ताडिता जग्मुर्देवदेवं पितामहम् ॥ १६.२३<br>
<br>
शरण्यं शरणं देवं शंभुं सर्वजगन्मयम् ।<br>
ब्रह्माणं लोककर्त्तारं त्रातारं पुरुषं परम् ।१६.२४<br>
<br>
कूटस्थं जगतामेकं पुराणं पुरुषोत्तमम् ।<br>
स याचितो देववरैर्मुनिभिश्च मुनीश्वराः ।१६.२५<br>
<br>
सर्वदेवहितार्थाय जगाम कमलासनः ।<br>
संस्तूयमानः प्रणतैर्मुनीन्द्रैरमरैरपि ।१६.२६<br>
<br>
क्षीरोदस्योत्तरं कूलं यत्रास्ते हरिरीश्वरः ।<br>
दृष्ट्वा देवं जगद्योनिं विष्णुं विश्वगुरुं शिवम् ।१६.२७<br>
<br>
ववन्दे चरणौ मूर्ध्ना कृताञ्जलिरभाषत ।<br>
<b>ब्रह्मोवाच</b><br>
त्वं गतिः सर्वभूतानामनन्तोऽस्यखिलात्मकः ।१६.२८<br>
<br>
व्यापी सर्वामरवपुर्महायोगी सनातनः ।<br>
त्वमात्मा सर्वभूतानां प्रधानं प्रकृतिः परा ।११६.२९<br>
<br>
वैराग्यैश्वर्यनिरतो वागतीतो निरञ्जनः ।<br>
त्वं कर्ता चैव भर्ता च विहन्ता सुरविद्विषाम् ।१६.३०<br>
<br>
त्रातुमर्हस्यनन्तेश त्रातासि परमेश्वरः ।<br>
इत्थं स विष्णुर्भगवान् ब्रह्मणा संप्रबोधितः ।१६.३१<br>
<br>
प्रोवाचोन्निद्रपद्माक्षः पीतवासा सुरान्द्विजाः।<br>
किमर्थं सुमहावीर्याः सप्रजापतिकाः सुराः ।१६.३२<br>
<br>
इमं देशमनुप्राप्ताः किं वा कार्यं करोमि वः ।<br>
<b>देवा ऊचुः</b><br>
हिरण्यकशिपुर्नाम ब्रह्मणो वरदर्पितः ।१६.३३<br>
<br>
बाधते भगवन् दैत्यो देवान् सर्वान् सहर्षिभिः ।<br>
अवध्यः सर्वभूतानां त्वामृते पुरुषोत्तम ।१६.३४<br>
<br>
हन्तुमर्हसि सर्वेषां त्वं त्राताऽसि जगन्मय ।<br>
श्रुत्वा तद्दैवतैरुक्तं स विष्णुर्लोकभावनः ।१६.३५<br>
<br>
वधाय दैत्यमुख्यस्य सोऽसृजत् पुरुषं स्वयम् ।<br>
मेरुपर्वतवर्ष्माणँ घोररूपं भयानकम् ।१६.३६<br>
<br>
शङ्खचक्रगदापाणिं तं प्राह गरुडध्वजः ।<br>
हत्वा तं दैत्यराजानं हिरण्यकशिपुं पुनः ।१६.३७<br>
<br>
इमं देशं समागन्तुं क्षिप्रमर्हसि पौरुषात् ।<br>
निशम्य वैष्णवं वाक्यं प्रणम्य पुरुषोत्तमम् ॥१६.३८<br>
<br>
महापुरुषमव्यक्तं ययौ दैत्यमहापुरम् ।<br>
विमुञ्चन् भैरवं नादं शङ्खचक्रगदाधरः ॥१६.३९<br>
<br>
आरुह्य गरुडं देवो महामेरुरिवापरः ।<br>
आकर्ण्य दैत्यप्रवरा महामेघरवोपमम् ।१६.४०<br>
<br>
समाचचक्षिरे नादं तथा दैत्यपतेर्भयात् ।<br>
<b>असुरा ऊचुः</b><br>
कश्चिदागच्छति महान् पुरुषो देवचोदितः ।१६.४१<br>
<br>
विमुञ्चन् भैरवं नादं तं जानीमो जनार्दनम्।<br>
ततः सहासुरवरैर्हिरण्यकशिपुः स्वयम् ।१६.४२<br>
<br>
संनद्धैः सायुधैः पुत्रैः प्रह्रादाद्यैस्तदा ययौ ॥<br>
दृष्ट्वा तं गरुडासीनं सूर्यकोटिसमप्रभम् ।१६.४३<br>
<br>
पुरुषं पर्वताकारं नारायणमिवापरम् ।<br>
दुद्रुवुः केचिदन्योन्ममूचुः संभ्रान्तलोचनाः ।१६.४४<br>
<br>
अयं स देवो देवानां गोप्ता नारायणो रिपुः ।<br>
अस्माकमव्ययो नूनं तत्सुतो वा समागतः ।१६.४५<br>
<br>
इत्युक्त्वा शस्त्रवर्षाणि ससृजुः पुरुषाय ते ।<br>
तानि चाशेषतो देवो नाशयामास लीलया ॥ १६.४६<br>
<br>
तदा हिरण्यकशिपोश्चत्वारः प्रथितौजसः ।<br>
पुत्रं नारायणोद्‌भूतं युयुधुर्मेघनिः स्वनाः ।१६.४७<br>
<br>
प्रह्रादश्चानुह्रादः संह्रादो ह्राद एव च ।<br>
प्रह्रादः प्राहिणोद्‌ ब्राह्ममनुह्रादोऽथ वैष्णवम् ।१६.४८<br>
<br>
संह्रादश्चापि कौमारमाग्नेयं ह्राद एव च ।<br>
तानि तं पुरुषं प्राप्य चत्वार्यस्त्राणि वैष्णवम् ।१६.४९<br>
<br>
न शेकुर्बाधितुं विष्णुं वासुदेवं यथा तथं ।<br>
अथासौ चतुरः पुत्रान् महाबाहुर्महाबलः ।१६.५०<br>
<br>
प्रगृह्य पादेषु करैः चिक्षेप च ननाद च<br>
विमुक्तेष्वथ पुत्रेषु हिरण्यकशिपुः स्वयम् ।१६.५१<br>
<br>
पादेन ताडयामास वेगेनोरसि तं बली ॥ <br>
स तेन पीडितोऽत्यर्थं गरुडेन यथाऽऽशुगः ।१६.५२<br>
<br>
अदृश्यः प्रययौ तूर्णं यत्र नारायणः प्रभुः ।<br>
गत्वा विज्ञापयामास प्रवृत्तमखिलं तदा ॥ १६.५३<br>
<br>
संचिन्त्य मनसा देवः सर्वज्ञानमयोऽमलः ।<br>
नरस्यार्धतनुं कृत्वा सिंहस्यार्धतनुं तथा ॥ १६.५४<br>
<br>
नृसिंहवपुरव्यक्तो हिरण्यकशिपोः पुरे ।<br>
आविर्बभूव सहसा मोहयन् दैत्यपुंगवान् ॥ १६.५५<br>
<br>
दंष्ट्राकरालो योगात्मा युगान्तदहनोपमः ।<br>
समारुह्यात्मनः शक्तिं सर्वसंहारकारिकाम् ।१६.५६<br>
<br>
भाति नारायणोऽनन्तो यथा मध्यंदिने रविः ।<br>
दृष्ट्वा नृसिंहवपुषं प्रह्रादं ज्येष्ठपुत्रकम् ।१६.५७<br>
<br>
वधाय प्रेरयामास नरसिहस्य सोऽसुरः ।<br>
इमं नृसिंहवपुषं पूर्वस्माद् उग्रशक्तिकम् ।१६.५८<br>
<br>
सहैव तनुजैः सर्वैर्नाशयाशु मयेरितः ।<br>
तत्संनियोगादसुरः प्रह्रादो विष्णुमव्ययम् ।१६.५९<br>
<br>
युयुधे सर्वयत्नेन नरसिंहेन निर्जितः ।<br>
ततः संचोदितो दैत्यो हिरण्याक्षस्तदानुजः ।१६.६०<br>
<br>
ध्यात्वा पशुपतेरस्त्रं ससर्ज च ननाद च ।<br>
तस्य देवाधिदेवस्य विष्णोरमिततेजसः ।१६.६१<br>
<br>
न हानिमकरोदस्त्रं तथा देवस्य शूलिनः ।<br>
दृष्ट्वा पराहतं त्वस्त्रं प्रह्रादो भाग्यगौरवात् ।१६.६२<br>
<br>
मेने सर्वात्मकं देवं वासुदेवं सनातनम् ।<br>
संत्यज्य सर्वशस्त्राणि सत्त्वयुक्तेन चेतसा ।१६.६३<br>
<br>
ननाम शिरसा देवं योगिनां हृदयेशयम् ।<br>
स्तुत्वा नारायणैः स्तोत्रैः ऋग्यजुः सामसंभवैः ।१६.६४<br>
<br>
निवार्य पितरं भ्रातृन् हिरण्याक्षं तदाऽब्रवीत् ।<br>
अयं नारायणोऽनन्तः शाश्वतो भगवानजः ।१६.६५<br>
<br>
पुराणपुरुषो देवो महायोगी जगन्मयः ।<br>
अयं धाता विधाता च स्वयंज्योतिर्निरञ्जनः ।१६.६६<br>
<br>
प्रधानपुरुषस्तत्त्वं मूलप्रकृतिरव्ययः ।<br>
ईश्वरः सर्वभूतानामन्तर्यामी गुणातिगः ।१६.६७<br>
<br>
गच्छध्वमेनं शरणं विष्णुमव्यक्तमव्ययम् ।<br>
एवमुक्ते सुदुर्बुद्धिर्हिरण्यकशिपुः स्वयम् ।१६.६८<br>
<br>
प्रोवाच पुत्रमत्यर्थं मोहितो विष्णुमायया ।<br>
अयं सर्वात्मना वध्यो नृसिंहोऽल्पपराक्रमः ।१६.६९<br>
<br>
समागतोऽस्मद्भवनमिदानीं कालचोदितः ।<br>
विहस्य पितरं पुत्रो वचः प्राह महामतम्।१६.७०<br>
<br>
मा निन्दस्वैनमीशानं भूतानामेकमव्ययम् ।<br>
कथं देवो महादेवः शाश्वतः कालवर्जितः ।१६.७१<br>
<br>
कालेन हन्यते विष्णुः कालात्मा कालरूपधृक् ।<br>
ततः सुवर्णकशिपुर्दुरात्मा विधिचोदितः ।१६.७२<br>
<br>
निवारितोऽपि पुत्रेण युयोध हरिमव्ययम् ।<br>
संरक्तनयनोऽन्तो हिरण्यनयनाग्रजम् ।१६.७३<br>
<br>
नखैर्विदारयामास प्रह्रादस्यैव पश्यतः ।<br>
हते हिरण्यकशिपौ हिरण्याक्षो महाबलः ।१६.७४<br>
<br>
विसृज्य पुत्रं प्रह्रादं दुद्रुवे भयविह्वलः ।<br>
अनुह्रादादयः पुत्रा अन्ये च शतशोऽसुराः ।१६.७५<br>
<br>
नृसिंहदेहसंभूतैः सिंहैर्नीता यमालयम् ।<br>
ततः संहृत्य तद्रूपं हरिर्नारायणः प्रभुः ।१६.७६<br>
<br>
स्वमेव परमं रूपं ययौ नारायणाह्वयम् ।<br>
गते नारायणे दैत्यः प्रह्रादोऽसुरसत्तमः ।१६.७७<br>
<br>
अभिषेकेण युक्तेन हिरण्याक्षमयोजयत् ।<br>
स बाधयामास सुरान् रणे जित्वा मुनीनपि ।१६.७८<br>
<br>
लब्ध्वाऽन्धकं महापुत्रं तपसाराध्य शंकरम् ।<br>
देवाञ्जित्वा सदेवेन्द्रान् बध्वाच धरणीमिमाम् ।१६.७९<br>
<br>
नीत्वा रसातलं चक्रे वन्दीमिन्दीवरप्रभाम् ।<br>
ततः सब्रह्मका देवाः परिम्लानमुखश्रियः ।१६.८०<br>
<br>
गत्वा विज्ञापयामासुर्विष्णवे हरिमन्दिरम् ।<br>
स चिन्तयित्वा विश्वात्मा तद्वधोपायमव्ययः ।१६.८१<br>
<br>
सर्वेदेवमयं शुभ्रं वाराहं वपुरादधे ।<br>
गत्वा हिरण्यनयनं हत्वा तं पुरुषोत्तमः ।१६.८२<br>
<br>
दंष्ट्रयोद्धारयामास कल्पादौ धरणीमिमाम् ।<br>
त्यक्त्वा वराहसंस्थानं संस्थाप्य च सुरद्विजान् १६.८३<br>
<br>
स्वामेव प्रकृतिं दिव्यां ययौ विष्णुः परं पदम् ॥<br>
तस्मिन् हतेऽमररिपौ प्रह्रादौ विष्णुतत्परः ।१६.८४<br>
<br>
अपालयत् स्वकंराज्यं भावं त्यक्त्वा तदाऽऽसुरम् ।<br>
इयाज विधिवद् देवान् विष्णोराराधने रतः ।१६.८५<br>
<br>
निः सपत्नं सदा राज्यं तस्यासीद् विष्णुवैभवात् ।<br>
ततः कदाचिदसुरो ब्राह्मणं गृहमागतम् ।१६.८६<br>
<br>
तापसं नार्चयामास देवानां चैव मायया ।<br>
स तेन तापसोऽत्यर्थं मोहितेनावमानितः ।१६.८७<br>
<br>
शशापासुरराजानं क्रोधसंरक्तलोचनः ।<br>
यत्तद्वलं समाश्रित्य ब्राह्मणानवमन्यसे ।१६.८८<br>
<br>
सा भक्तिर्वैष्णवी दिव्या विनाशं ते गमिष्यति ।<br>
इत्युक्त्वा प्रययौ तूर्णं प्रह्रादस्य गृहाद् द्विजः ।१६.८९<br>
<br>
मुमोह राज्यसंसक्तः सोऽपि शापबलात् ततः ।<br>
बाधयामास विप्रेन्द्रान् न विवेद जनार्दनम् ।१६.९०<br>
<br>
पितुर्वधमनुस्मृत्य क्रोधं चक्रे हरिं प्रति ॥<br>
तयोः समभवद् युद्धं सुघोरं रोमहर्षणम् ।१६.९१<br>
<br>
नारायणस्य देवस्य प्रह्रादस्यामरद्विषः ।<br>
कृत्वा स सुमहद् युद्धं विष्णुना तेन निर्जितः ।१६.९२<br>
<br>
पुर्वसंस्कारमाहात्म्यात् परस्मिन् पुरुषे हरौ।<br>
संजातं तस्य विज्ञानं शरण्यं शरणं ययौ ॥ १६.९३<br>
<br>
ततः प्रभृति दैत्येन्द्रो ह्यनन्यां भक्तिमुद्वहन् ।<br>
नारायणे महायोगमवाप पुरुषोत्तमे ॥ १६.९४<br>
<br>
हिरण्यकशिपोः पुत्रे योगसंसक्तचेतसि ।<br>
अवाप तन्महद् राज्यमन्धकोऽसुरपुंगवः ॥ १६.९५<br>
<br>
हिरण्यनेत्रतनयः शंभोर्देहसमुद्भवः ।<br>
मन्दरस्थामुमां देवीं चकमे पर्वतात्मजाम् ॥ १६.९६<br>
<br>
पुरा दारुवने पुण्ये मुनयो गृहमेधिनः ।<br>
ईश्वराराधनार्थाय तपश्चेरुः सहस्त्रशः ॥ १६.९७<br>
<br>
ततः कदाचिन्महति कालयोगेन दुस्तरा ।<br>
अनावृष्टिरतीवोग्रा ह्यासीद् भूतविनाशिनी ॥ १६.९८<br>
<br>
समेत्य सर्वे मुनयो गौतमं तपसां निधिम् ।<br>
अयाचन्त क्षुधाविष्टा आहारं प्राणधारणम् ॥ १६.९९<br>
<br>
स तेभ्यः प्रददावन्नं मृष्टं बहुतरं बुधः ।<br>
सर्वे बुबुजिरे विप्रा निर्विशङ्केन चेतसा ॥ १६.१००<br>
<br>
गते च द्वादशे वर्षे कल्पान्त इव शंकरी ।<br>
बभूव वृष्टिर्महती यथापूर्वमभूज्जगत् ॥ १६.१०१<br>
<br>
ततः सर्वे मुनिवराः समामन्त्र्य परस्परम् ।<br>
महर्षि गौतमं प्रोचुर्गच्छाम इति वेगतः ॥ १६.१०२<br>
<br>
निवारयामास च तान् कंचित् कालं यथासुखम् ।<br>
उषित्वा मद्‌गृहेऽवश्यं गच्छध्वमिति पण्डिताः ॥ १६.१०३<br>
<br>
ततो मायामयीं सृष्ट्वा कृशांगां सर्व एव ते ।<br>
समीपं प्रापयामासुगौतमस्य महात्मनः ॥ १६.१०४<br>
<br>
सोऽनुवीक्ष्य कृपाविष्टस्तस्याः संरक्षणोत्सुकः ।<br>
गोष्ठे तां बन्धयामास स्पृष्टमात्रा ममार सा ॥ १६.१०५<br>
<br>
स शोकेनाभिसंतप्तः कार्याकार्यं महामुनिः ।<br>
न पश्यति स्म सहसा तादृशं मुनयोऽब्रुवन् ॥ १६.१०६<br>
<br>
गोवध्येयं द्विजश्रेष्ठ यावत् तव शरीरगा ।<br>
तावत् तेऽन्नं न भोक्तव्यं गच्छामो वयमेव हि ॥ १६.१०७<br>
<br>
तेनातोऽनुमताः सन्तो देवदारुवनं शुभम् ।<br>
जग्मुः पापवशं नीतास्तपश्चर्तुं यथा पुरा ॥ १६.१०८<br>
<br>
स तेषां मायया जातां गोवध्यां गौतमो मुनिः ।<br>
केनापि हेतुना ज्ञात्वा शशापातीवकोपतः ॥ १६.१०९<br>
<br>
भविष्यन्ति त्रयीबाह्या महापातकिभिः समाः ।<br>
बभूवुस्ते तथा शापाज्जायमानाः पुनः पुनः ॥ १६.११०<br>
<br>
सर्वे संप्राप्य देवेशं शंकरं विष्णुमव्ययम् ।<br>
अस्तुवन् लौकिकैः स्तोत्रैरुच्छिष्टा इव सर्वगौ ॥ १६.१११<br>
<br>
देवदेवौ महादेवौ भक्तानामार्तिनाशनौ ।<br>
कामवृत्त्या महायोगौ पापान्नस्त्रातुमर्हतः ॥ १६.११२<br>
<br>
तदा पार्श्वस्थितं विष्णुं संप्रेक्ष्य वृषभध्वजः ।<br>
किमेतेषां भवेत् कार्यं प्राह पुण्यैषिणामिति ॥ १६.११३<br>
<br>
ततः स भगवान् विष्णुः शरण्यो भक्तवत्सलः ।<br>
गोपतिं प्राह विप्रेन्द्रानालोक्य प्रणतान् हरिः ॥ १६.११४<br>
<br>
न वेदबाह्ये पुरुषे पुण्यलेशोऽपि शंकर ।<br>
संगच्छते महादेव धर्मो वेदाद् विनिर्बभौ ॥ १६.११५<br>
<br>
तथापि भक्तवात्सल्याद् रक्षितव्या महेश्वर ।<br>
अस्माभिः सर्व एवेमे गन्तारो नरकानपि ॥ १६.११६<br>
<br>
तस्माद् वै वेदबाह्यानां रक्षणार्थाय पापिनाम् ।<br>
विमोहनाय शास्त्राणि करिष्यामो वृषध्वज ॥ १६.११७<br>
<br>
एवं संबोधितो रुद्रो माधवेन मुरारिणा ।<br>
चकार मोहशास्त्राणि केशवोऽपि शिवेरितः ॥ १६.११८<br>
<br>
कापालं नाकुलं वामं भैरवं पूर्वपश्चिमम् ।<br>
पञ्चरात्रं पाशुपतं तथान्यानि सहस्रशः ॥ १६.११९<br>
<br>
सृष्ट्वा तावूचतुर्देवौ कुर्वाणाः शास्रचोदितम् ।<br>
पतन्तो निरये घोरे बहून् कल्पान् पुनः पुनः ॥ १६.१२०<br>
<br>
जायन्तो मानुषे लोके क्षीणपापचयास्ततः ।<br>
ईश्वराराधनबलाद् गच्छध्वं सुकृतां गतिम् ।१६.१२१<br>
<br>
वर्तध्वं मत्प्रसादेन नान्यथा निष्कृतिर्हि वः ।<br>
एवमीश्वरविष्णुभ्यां चोदितास्ते महर्षयः ।१६.१२२<br>
<br>
आदेशं प्रत्यपद्यन्त शिरसाऽसुरविद्विषः ।<br>
चक्रुस्तेऽन्यानि शास्त्राणि तत्र तत्र रताः पुनः ।१६.१२३<br>
<br>
शिष्यानध्यापयामासुर्दर्शयित्वा फलानि च ।<br>
मोहयन्त इमं लोकमवतीर्य महीतले ।१६.१२४<br>
<br>
चकार शंकरो भिक्षां हितायैषां द्विजैः सह ।<br>
कपालमालाभरणः प्रेतभस्मावगुण्ठितः ।१६.१२५<br>
<br>
विमोहयँल्लोकमिमं जटामण्डलमण्डितः ।<br>
निक्षिप्य पार्वतीं देवीं विष्णावमिततेजसि ।१६.१२६<br>
<br>
नियोज्य भगवान् रुद्रो भैरवं दुष्टनिग्रहे ।<br>
दत्त्वा नारायणे देवीं नन्दिनं कुलनन्दनम् ।१६.१२७<br>
<br>
संस्थाप्य तत्र च गणान् देवानिन्द्रपुरोगमान् ।<br>
प्रस्थिते च महादेवे विष्णुर्विश्वतनुः स्वयम् ।१६.१२८<br>
<br>
स्त्रीरूपधारी नियतं सेवते स्म महेश्वरीम् ।<br>
ब्रह्मा हुताशनः शक्रो यमोऽन्ये सुरपुंगवाः ।१६.१२९<br>
<br>
सिषेविरे महादेवीं स्त्रीवेशं शोभनं गताः ॥<br>
नन्दीश्वरश्च भगवान् शंभोरत्यन्तवल्लभः ।१६.१३०<br>
<br>
द्वारदेशे गणाध्यक्षो यथापूर्वमतिष्ठत ।<br>
एतस्मिन्नन्तरे दैत्यो ह्यन्धको नाम दुर्मतिः ।१६.१३१<br>
<br>
आहर्तुकामो गिरिजामाजगामाथ मन्दरम् ।<br>
संप्राप्तमन्धकं दृष्ट्वा शंकरः कालभैरवः ।१६.१३२<br>
<br>
न्यषेधयदमेयात्मा कालरूपधरो हरः ।<br>
तयोः समभवद् युद्धं सुघोरं रोमहर्षणम् ।१६.१३३<br>
<br>
शूलेनोरसि तं दैत्यमाजघान वृषध्वजः ।<br>
ततः सहस्रशो दैत्यः ससर्जान्धकसंज्ञिताः ।१६.१३४<br>
<br>
नन्दीश्वरादयो दैत्यैरन्धकैरभिनिर्जिताः ।<br>
घण्टाकर्णो मेघनादश्चण्डेशश्चण्डतापनः ।१६.१३५<br>
<br>
विनायको मेघवाहः सोमनन्दी च वैद्युतः ।<br>
सर्वेऽन्धकं दैत्यवरं संप्राप्यातिबलान्विताः ।१६.१३६<br>
<br>
युयुधुः शूलशक्त्यृष्टिगिरिकूटपरश्वधैः ।<br>
भ्रामयित्वा तु हस्ताभ्यां गृहीतचरणद्वय ।१६.१३७<br>
<br>
दैत्येन्द्रेणातिबलिना क्षिप्तास्ते शतयोजनम् ।<br>
ततोऽन्धकनिसृष्टास्ते शतशोऽथ सहस्त्रशः ।१६.१३८<br>
<br>
कालसूर्यप्रतीकाशा भैरवं त्वभिदुद्रुवुः ।<br>
हाहेति शब्दः सुमहान् बभूवातिभयंकरः ।१६.१३९<br>
<br>
युयोध भैरवो रुद्रः शूलमादाय भीषणम् ।<br>
दृष्ट्वाऽन्धकानां सुबलं दुर्जयं निर्जितो हरः ।१६.१४०<br>
<br>
जगाम शरणन्देवं वासुदेवमजं विभुम् ॥<br>
सोऽसृजद् भगवान् विष्णुर्देवीनां शतमुत्तमम् ।१६.१४१<br>
<br>
देवीपार्श्वस्थितो देवो विनाशायामरद्विषाम् ॥<br>
तदान्धकसहस्रं तु देवीभिर्यमसादनम् ।१६.१४२<br>
<br>
नीतं केशवमाहात्म्याल्लीलयैव रणाजिरे ।<br>
दृष्ट्वा पराहतं सैन्यमन्धकोऽपि महासुरः ।१६.१४३<br>
<br>
पराङ्‌मुखो रणात् तस्मात् पलायत महाजवः ।<br>
ततः क्रीडां महादेवः कृत्वा द्वादशवार्षिकीम् ।१६.१४४<br>
<br>
हिताय लोके भक्तानामाजगामाथ मन्दरम् ।<br>
संप्राप्तमीश्वरं ज्ञात्वा सर्व एव गणेश्वराः ।१६.१४५<br>
<br>
समागम्योपतिष्टन्त भानुमन्तमिव द्विजाः ।<br>
प्रविश्य भवनं पुण्यमयुक्तानां दुरासदम् ।१६.१४६<br>
<br>
ददर्श नन्दिनं देवं भैरवं केशवं शिवः ।<br>
प्रणामप्रवणं देवं सोऽनुगृह्याथ नन्दिनम् ।१६.१४७<br>
<br>
आघ्राय मूर्द्धमीशानः केशवं परिषस्वजे ।<br>
दृष्ट्वा देवी महादेवं प्रीतिविस्फारितेक्षणाम् ।१६.१४८<br>
<br>
ननाम शिरसा तस्य पादयोरीश्वरस्य च ।<br>
निवेद्य विजयं तस्मै शंकरायाथ शंकरः ।११६.१४९<br>
<br>
भैरवो विष्णुमाहात्म्यं प्रणतः पार्श्वगोऽभवत् ।<br>
श्रुत्वा तं विजयं शंभुर्विक्रमं केशवस्य च ।१६.१५०<br>
<br>
समास्ते भगवानीशो देव्या सह वरासने ।<br>
ततो देवगणाः सर्वे मरीचिप्रमुखा द्विजाः ।१६.१५१<br>
<br>
आजग्मुर्मन्दरं द्रुष्टुं देवदेवं त्रिलोचनम् ।<br>
येन तद् विजितं पूर्वं देवीनां शतमुत्तमम् ।१६.१५२<br>
<br>
समागतं दैत्यसैन्यमीश्दर्शनवाञ्छया ।<br>
दृष्ट्वा वरासनासीनं देव्या चन्द्रविभूषणम् ।१६.१५३<br>
<br>
प्रणेमुरादराद् देव्यो गायन्ति स्मातिलालसाः ।<br>
प्रणेमुर्गिरिजां देवीं वामपार्श्वे पिनाकिनः ।१६.१५४<br>
<br>
देवासनगतं देवं नारायणमनामयम् ।<br>
दृष्ट्वा सिंहासनासीनं देव्या नारायणेन च ।१६.१५५<br>
<br>
प्रणम्य देवमीशानं पृष्टवत्यो वराङ्‌गनाः ।<br>
<b>कन्या ऊचुः</b><br>
कस्त्वं विभ्राजसे कान्त्या केयं बालारविप्रभा ।१६.१५६<br>
<br>
कोऽन्वयं भाति वपुषा पङ्कजायतलोचनः ॥<br>
निशम्य तासां वचनं वृषेन्द्रवरवाहनः ।११६.१५७<br>
<br>
व्याजहार महायोगी भूताधिपतिरव्ययः ।<br>
अहं नारायणो गौरी जगन्माता सनातनः ।१६.१५८<br>
<br>
विभज्य संस्थितो देवः स्वात्मानं बहुधेश्वरः ।<br>
न मे विदुः परं तत्त्वं देवाद्या न महर्षयः ।१६.१५९<br>
<br>
एकोऽयं वेद विश्वात्मा भवानी विष्णुरेव च ।<br>
अहं हि निष्क्रियः शान्तः केवलो निष्परिग्रहः ।१६.१६०<br>
<br>
मामेव केशवं प्राहुर्लक्ष्मीं र्देवीमथाम्बिकाम् ।<br>
एष धाता विधाता च कारणं कार्यमेव च ।१६.१६१<br>
<br>
कर्ता कारयिता विष्णुर्भुक्तिमुक्तिफलप्रदः ।<br>
भोक्ता पुमानप्रमेयः संहर्ता कालरूपधृक् ।१६.१६२<br>
<br>
स्रष्टा पाता वासुदेवो विश्वात्मा विश्वतोमुखः ।<br>
कृटस्थो ह्यक्षरो व्यापी योगी नारायणा ह्वयम् ।१६.१६३<br>
<br>
तारकः पुरुषो ह्यात्मा केवलं परमं पदम् ।<br>
सैषा माहेश्वरी गौरी मम शक्तिर्निरञ्जना ।१६.१६४<br>
<br>
शान्ता सत्या सदानन्दा परं पदमिति श्रुतिः ।<br>
अस्यां सर्वमिदं जातमत्रैव लयमेष्यति ।१६.१६५<br>
<br>
एषैव सर्वभूतानां गतीनामुत्तमा गतिः ।<br>
तयाहं संगतो देव्या केवलो निष्कलः परः ।१६.१६६<br>
<br>
पश्याम्यशेषमेवेदं यस्तद् परमात्मानमव्ययम् ।<br>
तस्मादनादिमद्वैतं विष्णुमात्मानमीश्वरम् ।१६.१६७<br>
<br>
एकमेव विजानीथ ततो यास्यथ निर्वृतिम् ।<br>
मन्यन्ते विष्णुमव्यक्तमात्मानं श्रद्धयाऽन्विताः ।१६.१६८<br>
<br>
ये भिन्नदृष्ट्यापीशानं पूजयन्तो न मे प्रियाः ।<br>
द्विषन्ति ये जगत्सूतिं मोहिता रौरवादिषु ।१६.१६९<br>
<br>
पच्यमाना न मुच्यन्ते कल्पकोटिशतैरपि ।<br>
तसमादशेषभूतानां रक्षको विष्णुरव्ययः ।१६.१७०<br>
<br>
यथावदिह विज्ञाय ध्येयः सर्वापदि प्रभुः ।<br>
श्रुत्वा भगवतो वाक्यं देव्यः सर्वगणेश्वराः ।१६.१७१<br>
<br>
नेमुर्नारायणं देवं देवीं च हिमशैलजाम् ।<br>
प्रार्थयामासुरीशाने भक्तिं भक्तजनप्रिये ।१६.१७२<br>
<br>
भवानीपादयुगले नारायणपदाम्बुजे ।<br>
ततो नारायणं देवं गणेशा मातरोऽपि च ।१६.१७३<br>
<br>
न पश्यन्ति जगत्सूतिं तदद्‌भुतमिवाभवत् ।<br>
तदन्तरे महादैत्यो ह्यन्धको मन्मथान्धकः ।१६.१७४<br>
<br>
मोहितो गिरिजां देवीमाहर्तुं गिरिमाययौ ।<br>
अथानन्तवपुः श्रीमान् योगी नारायणोऽमलः ।<br>
तत्रैवाविरभूद् दैत्यैर्युद्धाय पुरुषोत्तमः ।१६.१७५<br>
<br>
कृत्वाऽथ पार्श्वे भगवन्तमीशो<br>
युद्धाय विष्णुं गणदेवमुख्यैः ।<br>
शिलादपुत्रेण च मातृकाभिः<br>
स कालरुद्रोऽभिजगाम देवः ॥ १६.१७६<br>
<br>
त्रिशूलमादाय कृशानुकल्पं <br>
स देवदेवः प्रययौ पुरस्तात् ।<br>
तमन्वयुस्ते गणराजवर्या<br>
जगाम देवोऽपि सहस्त्रबाहुः ॥ १६.१७७<br>
<br>
रराज मध्ये भगवान् सुराणां<br>
विवाहनो वारिजपर्णवर्णः ।<br>
तदा सुमेरोः शिखराधिरूढ-<br>
स्त्रिलोकदृष्टिर्भगवानिवार्कः ॥ १६.१७८<br>
<br>
जगत्यनादिर्भगवानमेयो<br>
हरः सहस्राकृतिराविरासीत् ।<br>
त्रिशूलपाणिर्गगने सुघोषः <br>
पपात देवोपरि पुष्पवृष्टिः ॥ १६.१७९<br>
<br>
समागतं वीक्ष्य गणेशराजं<br>
समावृतं देवरिपुंगणेशैः ।<br>
युयोध शक्रेण समातृकाभि-<br>
र्गणैरशेषैरमरप्रधानैः ॥ १६.१८०<br>
<br>
विजित्य सर्वानपि बाहुवीर्यात् <br>
स संयुगे शंभुमनन्तधाम ।<br>
समाययौ यत्र स कालरुद्रो <br>
विमानमारुह्य विहीनसत्त्वः ॥ १६.१८१<br>
<br>
दृष्ट्वान्धकं समयान्तं भगवान् गरुडध्वजः ।<br>
व्याजहार महादेवं भैरवं भूतिभूषणम् ॥ १६.१८२<br>
<br>
हन्तुमर्हसि दैत्येशमन्धकं लोककण्टकम् ।<br>
त्वामृते भगवान् शक्तो हन्ता नान्योऽस्य विद्यते ॥ १६.१८३<br>
<br>
त्वं हर्ता सर्वलोकानां कालात्मा ह्यैश्वरी तनुः ।<br>
स्तूयते विविधैर्मन्त्रैर्वेदविद्भिर्विचक्षणैः ॥ १६.१८४<br>
<br>
स वासुदेवस्य वचो निशम्य भगवान् हरः ।<br>
निरीक्ष्य विष्णुं हनने दैत्यन्द्रस्य मतिं दधौ ॥ १६.१८५<br>
<br>
जगाम देवतानीकं गणानां हर्षमुद्वहन् ।<br>
स्तुवन्ति भैरवं देवमन्तरिक्षचरा जनाः ॥ १६.१८६<br>
<br>
जयानन्त महादेव कालमूर्ते सनातन ।<br>
त्वमग्निः सर्वभूतानामन्तश्चरसि नित्यशः ॥ १६.१८७<br>
<br>
त्वं यत्रज्ञस्त्वं वषट्‌कारस्त्वं धाता हरिरव्ययः ।<br>
त्वं ब्रह्मा त्वं महादेवस्त्वं धाम परमं पदम् ॥ १६.१८८<br>
<br>
ओङ्कारमूर्तिर्योगात्मा त्रयीनेत्रस्त्रिलोचनः ।<br>
महाविभूतिर्देवेशो जयाशेषजगत्पते ॥ १६.१८९<br>
<br>
ततः कालाग्निरुद्रोऽसौ गृहीत्वाऽन्धकमीश्वरः<br>
त्रिशूलाग्रेषु विन्यस्य प्रननर्त सतां गतिः । १६.१९०<br>
<br>
दृष्ट्वाऽन्धकं देवगणाः शूलप्रोतं पितामहः ।<br>
प्रणेमुरीश्वरं देवं भैरवं भवमोचकम् ॥ १६.१९१<br>
<br>
अस्तुवन् मुनयः सिद्धा जगुर्गन्धर्विकिन्नराः ।<br>
अन्तरिक्षेऽप्सरः सङ्घा नृत्यन्तिस्म मनोहराः ॥ १६.१९२<br>
<br>
संस्थापितोऽथशूलाग्रे सोऽन्धको दग्धकिल्बिषः ।<br>
उत्पन्नाखिलविज्ञानस्तुष्टाव परमेश्वरम् ॥ १६.१९३<br>
<br>
<b>अन्धक उवाच</b><br>
नमामि मूर्ध्ना भगवन्तमेकं<br>
समाहिता यं विदुरीशतत्त्वम् ।<br>
पुरातनं पुण्यमनन्तरूपं<br>
कालं कविं योगवियोगहेतुम् ॥ १६.१९४<br>
<br>
दंष्ट्राकरालं दिवि नृत्यमानं<br>
हुताशवक्त्रं ज्वलनार्करूपम् ।<br>
सहस्त्रपादाक्षिशिरोभियुक्तं<br>
भवन्तमेकं प्रणमामि रुद्रम् ॥ १६.१९५<br>
<br>
जयादिदेवामरपूजिताङ्‌घ्रे<br>
विभागहीनामलतत्त्वरूप ।<br>
त्वमग्निरेको बहुधाऽभिपूज्यो<br>
बाह्यादिभेदैरखिलात्मरूपः ॥१६. १९६<br>
<br>
त्वामेकमाहुः पुरुषं पुराण-<br>
मादित्यवर्णं तमसः परस्तात् ।<br>
त्वं पश्यसीदं परिपास्यजस्रं<br>
त्वमन्तको योगिगणाभिजुष्टः ॥ १६.१९७<br>
<br>
एकोऽन्तरात्मा बहुधा निविष्टो<br>
देहेषु देहादिविशेषहीनः ।<br>
त्वमात्मतत्वं परमात्मशब्धं<br>
भवन्तमाहुः शिवमेव केचित् ॥ १६.१९८<br>
<br>
त्वमक्षरं ब्रह्म परं पवित्र-<br>
मानन्दरूपं प्रणवाभिधानम् ।<br>
त्वमीश्वरो वेदपदेष्वसिद्धः<br>
स्वयं प्रभोऽशेषविशेषहीनः ॥ १६.१९९<br>
<br>
त्वमिन्द्ररूपो वरुणाग्निरूपो<br>
हंसः प्राणो मृत्युरन्तासि यज्ञः ।<br>
प्रजापतिर्भगवानेकरुद्रो <br>
नीलग्रीवः स्तूयसे वेदविद्भिः ॥ १६.२००<br>
<br>
नारायणस्त्वं जगतामथादिः<br>
पितामहस्त्वं प्रपितामहश्च ।<br>
वेदान्तगुह्योपनिषत्सु गीतः<br>
सदाशिवस्त्वं परमेश्वरोऽसि ॥ १६.२०१<br>
<br>
नमः परस्मै तमसः परस्तात्<br>
परात्मने पञ्चपदान्तराय ।<br>
त्रिशक्त्यतीताय निरञ्जनाय<br>
सहस्रशक्त्यासनसंस्थिताय ॥ १६.२०२<br>
<br>
त्रिमूर्त्तयेऽनन्तपदात्ममूर्त्ते<br>
जगन्निवासाय जगन्मयाय ।<br>
नमो ललाटार्पितलोचनाय<br>
नमो जनानां हृदि संस्थिताय ॥ १६.२०३<br>
<br>
मुनीन्द्रसिद्धार्चितपादपद्म।<br>
ऐश्वर्यधर्मासनसंस्थिताय<br>
नमः परान्ताय भवोद्भवाय ।<br>
सहस्त्रचन्द्रार्कविलोडनाय।१६.२०४.<br>
<br>
नमोऽस्तु ते सोम सुमध्यमाय ।<br>
नमोऽस्तु ते देव हिरण्यबाहो <br>
नमोऽग्नि चंद्रार्कविलोचनाय<br>
नमोऽम्बिकायाः पतये मृडाय ॥ १६.२०५<br>
<br>
नमोऽतुगुह्याय गुहान्तराय<br>
वेदान्तविज्ञानसुनिश्चिताय ।<br>
त्रिकालहीनामलधामधाम्ने <br>
नमो महेशाय नमः शिवाय ॥ १६.२०६<br>
<br>
एवं स्तुवन्तं भगवान् शूलाग्रादवरोप्य तम् ।<br>
तुष्टः प्रोवाच हस्ताभ्यां स्पृष्ट्वा च परमेश्वरः ॥ १६.२०७<br>
<br>
प्रीतोऽहं सर्वथा दैत्य स्तवेनानेन सांप्रतम् ।<br>
संप्राप्य गाणपत्यं मे सन्निधाने वसामरः ॥ १६.२०८<br>
<br>
अरोगश्छिन्नसंदेहो देवैरपि सुपूजितः ।<br>
नन्दीश्वरस्यानुचरः सर्वदुःखविवर्जितः ॥ १६.२०९<br>
<br>
एवं व्याहृतमात्रे तु देवदेवेन देवताः ।<br>
गणेश्वरा महादेवमन्धकं देवसन्निधौ ॥ १६.२१०<br>
<br>
सहस्त्रसूर्यसंकाशं त्रिनेत्रं चन्द्रचिह्नितम् ।<br>
नीलकण्ठं जटामौलिं शूलासक्तमहाकरम् ॥ १६.२११<br>
<br>
दृष्ट्वा तं तुष्टुवुर्दैत्यमाश्चर्यं परमं गताः ।<br>
उवाच भगवान् विष्णुर्देवदेवं स्मयन्निव ॥ १६.२१२<br>
<br>
स्थाने तव महादेव प्रभावः पुरुषो महान् ।<br>
नेक्षतेऽज्ञानजान् दोषान् गृह्णाति च गुणानपि ॥ १६.२१३<br>
<br>
इतीरितोऽथ भैरवो गणेशदेवपुंगवः ।<br>
सकेशवः सहान्धको जगाम शंकरान्तिकम् ॥ <br>
निरीक्ष्य देवमागतं सशंकरः सहान्धकम् ।<br>
समाधवं समातृकं जगाम निर्वृतिं हरः ॥ १६.२१४<br>
<br>
प्रगृह्य पाणिनेश्वरो हिरण्यलोचनात्मजम् ।<br>
जगाम यत्र शैलजा विमानमीशवल्लभा ॥<br>
<br>
विलोक्य सा समागतं भवं भवार्तिहारिणम् ।<br>
अवाप सान्धकं सुखं प्रसादमन्धकं प्रति ॥ १६.२१५<br>
<br>
अथान्धको महेश्वरीं ददर्श देवपार्श्वगाम् ।<br>
पपात दण्डवत्क्षितौ ननाम पादपद्मयोः ॥ <br>
नमामि देववल्लभामनादिमद्रिजामिमाम् ।<br>
यतः प्रधानपूरुषौ निहन्ति याऽखिलं जगत् ॥ १६.२१६<br>
<br>
विभाति या शिवासने शिवेन साकमव्यया ।<br>
हिरण्मयेऽतिनिर्मले नमामि तां हिमाद्रिजाम् ।<br>
यदन्तराखिलं जगज्जगन्ति यान्ति संक्षयम् ।<br>
नमामि यत्र तामुमामशेषबेदवर्जिताम् ॥ १६.२१७<br>
<br>
न जायते नहीयते न वर्द्धते च तामुमाम् ।<br>
नमामि या गुणातिगां गिरीशपुत्रिकामिमाम् ॥<br>
क्षमस्व देवि शैलजे कृतं मया विमाहतं ।<br>
सुरासुरैर्नमस्कृतं नमामि ते पदाम्बुजम् ॥ १६.२१८<br>
<br>
इत्थं भगवती दिवी भक्तिनम्रेण पार्वती ।<br>
संस्तुता दैत्यपतिना पुत्रत्वे जगृहेऽन्धकम् ॥ १६.२१९<br>
<br>
ततः स मातृभिः सार्द्धं भैरवो रुद्रसंभवः ।<br>
जगामानुज्ञया शंभोः पातालं परमेश्वरः ॥ १६.२२०<br>
<br>
यत्र सा तामसी विष्णोर्मूर्तिः संहारकारिका ।<br>
समास्ते हरिरव्यक्तो नृसिंहाकृतिरीश्वरः ॥ १६.२२१<br>
<br>
ततोऽनन्ताकृतिः शंभुः शेषेणापि सुपूजितः ।<br>
कालाग्निरुद्रो भगवान् युयोजात्मानमात्मनि ॥ १६.२२२<br>
<br>
युञ्जतस्तस्य देवस्य सर्वा एवाथ मातरः ।<br>
बुभुक्षिता महादेवं प्रणम्याहुस्त्रिशूलिनम् ॥ १६.२२३<br>
<br>
<b>मातर ऊचुः</b><br>
बुभुक्षिता महादेव अनुज्ञा दीयतां त्वया ।<br>
त्रैलोक्यं भक्षयिष्यामो नान्यथा तृप्तिरस्तिनः ॥ १६.२२४<br>
<br>
एतावदुक्त्वा वचनं मातरो विष्णुसंभवाः ।<br>
भक्षयाञ्चक्रिरे सर्वं त्रैलोक्यं सचराचरम् ॥ १६.२२५<br>
<br>
ततः स भैरवो देवो नृसिंहवपुषं हरिम् ।<br>
दध्यौ नारायणं देवं प्रणम्यचकृताञ्जलिः ॥ १६.२२६<br>
<br>
उमेश चिंतितं ज्ञात्वा क्षणात्प्रादुरभूद्धरिः।<br>
विज्ञापयामास च तं भक्षयन्तीह मातरः ।१६.२२७<br>
<br>
निवारयाशु त्रैलोक्यं त्वदीया भगवन्निति ।<br>
संस्मृता विष्णुना देव्यो नृसिंहवपुषा पुनः ।<br>
उपतस्थुर्महादेवं नरसिंहाकृतिं च तम् ॥ १६.२२८<br>
<br>
संप्राप्य सन्निधिं विष्णोः सर्व संहारकारिकाः ।<br>
प्रददुः शंभवे शक्तिं भैरवायातितेजसे ॥ १६.२२९<br>
<br>
अपश्यंस्ता जगत्सूतिं नृसिंहमथ भैरवम् ।<br>
क्षणादेकत्वमापन्नं शेषाहिं चापि मातरः ॥ १६.२३०<br>
<br>
व्याजहार हृषीकेशो ये भक्ताः शूलपाणये ।<br>
ये च मां संस्मरन्तीह पालनीयाः प्रयत्नतः ॥ १६.२३१<br>
<br>
ममैव मूर्तिरतुला सर्वसंहारकारिका ।<br>
महेश्वरांशसंभूता भुक्तिमुक्तिप्रदायिनी ॥ १६.२३२<br>
<br>
अनन्तो भगवान् कालो द्विधाऽवस्था ममैव तु ।<br>
तामसी राजसी मूर्तिर्देवदेवश्चतुर्मुखः ॥ १६.२३३<br>
<br>
सोऽयं देवो दुराधर्षः कालो लोकप्रकालनः ।<br>
भक्षयिष्यति कल्पान्ते रुद्रात्मा निखिलं जगत् ॥ १६.२३४<br>
<br>
या सा विमोहिका मूर्तिर्मम नारायणाह्वया ।<br>
सत्त्वोद्रिक्ताजगत् कृत्स्नं संस्थापयति नित्यदा ॥ १६.२३५<br>
<br>
स हि विष्णुः परं ब्रह्म परमात्मा परा गतिः ।<br>
मूलप्रकृतिरव्यक्ता सदानन्देति कथ्यते ॥ १६.२३६<br>
<br>
इत्येवं बोधिता देव्यो विष्णुना विश्वमातरः ।<br>
प्रपेदिरे महादेवं तमेव शरणं हरम् ॥ १६.२३७<br>
<br>
एतद्‌ वः कथितं सर्वं मयाऽन्धकनिबर्हणम् ।<br>
माहात्म्यं देवदेवस्य भैरवस्यामितौजसः ॥ १६.२३८<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे षोडशोऽध्यायः॥१६॥<br>
