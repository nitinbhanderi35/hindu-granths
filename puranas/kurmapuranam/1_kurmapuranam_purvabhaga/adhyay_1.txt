नारायणं नमस्कृत्य नरं चैव नरोत्तमम् ।<br>
देवीं सरस्वतीं चैव ततो जयमुदीरयेत् ॥<br>
<br>
नमस्कृत्याऽप्रमेयाय विष्णवे कूर्मरूपिणे ।<br>
पुराणं संप्रवक्ष्यामि यदुक्तं विश्वयोनिना ॥ १.१<br>
<br>
सत्रान्ते सूतमनघं नैमिषेया महर्षयः ।<br>
पुराणसंहितां पुण्यां पप्रच्छू रोमहर्षणम् ॥ १.२<br>
<br>
त्वया सूत महाबुद्धे भगवान् ब्रह्मवित्तमः ।<br>
इतिहासपुराणार्थं व्यासः सम्यगुपासितः ॥ १.३<br>
<br>
तस्य ते सर्वरोमाणि वचसा त्दृषितानि यत्<br>
द्वैपायनस्य तु भवांस्ततो वै रोमहर्षणः ॥ १.४<br>
<br>
भवन्तमेव भगवान् व्याजहार स्वयं प्रभुः ।<br>
मुनीनां संहितां वक्तुं व्यासः पौराणिकीं पुरा ॥ १.५<br>
<br>
त्वं हि स्वायंभुवे यज्ञे सुत्याहे वितते हरिः ।<br>
संभूतः संहितां वक्तुं स्वांशेन पुरुषोत्तमः ॥ १.६<br>
<br>
तस्माद् भवन्तं पृच्छामः पुराणं कौर्ममुत्तमम् ।<br>
वक्तुमर्हसि चास्माकं पुराणार्थविशारद ॥ १.७<br>
<br>
मुनीनां वचनं श्रुत्वा सूतः पौराणिकोत्तमः ।<br>
प्रणम्य मनसा प्राह गुरुं सत्यवतीसुतम् ॥ १.८<br>
<br>
रोमहर्षण उवाच ।<br>
नमस्कृत्य जगद्‌योनिं कूर्मरूपधरं हरिम् ।<br>
वक्ष्ये पौराणिकीं दिव्यां कथां पापप्रणाशिनीम् ॥ १.९<br>
<br>
यां श्रुत्वा पापकर्माऽपि गच्छेत परमां गतिम् ।<br>
न नास्तिके कथां पुण्यामिमां ब्रूयात् कदाचन ॥ १.१०<br>
<br>
श्रद्दधानाय शान्ताय धार्मिकाय द्विजातये ।<br>
इमां कथामनुब्रूयात् साक्षान्नारायणेरिताम् ॥ १.११<br>
<br>
सर्गश्च प्रतिसर्गश्च वंशो मन्वन्तराणि च ।<br>
वंशानुचरितं चैव पुराणं पञ्चलक्षणम् ॥ १.१२<br>
<br>
ब्राह्मं पुराणं प्रथमं पाद्मं वैष्णवमेव च ।<br>
शैवं भागवतं चैव भविष्यं नारदीयकम् ॥ १.१३<br>
<br>
मार्कण्डेयमथाग्नेयं ब्रह्मवैवर्तमेव च ।<br>
लैङ्गं तथा च वाराहं स्कान्दं वामनमेव च ॥ १.१४<br>
<br>
कौर्म्मं मात्स्यं गारुडं च वायवीयमनन्तरम् ।<br>
अष्टादशं समुद्दिष्टं ब्रह्मण्डमिति संज्ञितम् ॥ १.१५<br>
<br>
अन्यान्युपपुराणानि मुनिभिः कथितानि तु ।<br>
अष्टादशपुराणानि श्रुत्वा संक्षेपतो द्विजाः ॥ १.१६<br>
<br>
आद्यं सनत्कुमारोक्तं नारसिहमतः परम् ।<br>
तृतीयं स्कान्दमुद्दिष्टं कुमारेण तु भाषितम् ॥ १.१७<br>
<br>
चतुर्थं शिवधर्माख्यं साक्षान्नन्दीशभाषितम् ।<br>
दुर्वाससोक्तमाश्चर्यं नारदीयमतः परम् ॥ १.१८<br>
<br>
कापिलं वामनं चैव तथैवोशनसेरितम् ।<br>
ब्रह्माण्डं वारुणं चैव कालिकाह्वयमेव च ॥ १.१९<br>
<br>
माहेश्वरं तथा साम्बं सौरं सर्वार्थसञ्चयम् ।<br>
पराशरोक्तं मारीचं भार्गवाह्वयम् ॥ १.२०<br>
<br>
इदं तु पञ्चदशकं पुराणं कौर्ममुत्तमम् ।<br>
चतुर्द्धा संस्थितं पुण्यं संहितानां प्रभेदतः ॥ १.२१<br>
<br>
ब्राह्मी भागवती सौरी वैष्णवी च प्रकीर्तिताः ।<br>
चतस्त्रः संहिताः पुण्या धर्मकामार्थमोक्षदाः ॥ १.२२<br>
<br>
इयं तु संहिता ब्राह्मी चतुर्वेदैस्तु सम्मिता ।<br>
भवन्ति षट्‌सहस्राणि श्लोकानामत्र संख्यया ॥ १.२३<br>
<br>
यत्र धर्मार्थकामानां मोक्षस्य च मुनीश्वराः ।<br>
माहात्म्यमखिलं ब्रह्म ज्ञायते परमेश्वरः ॥ १.२४<br>
<br>
सर्गश्च प्रतिसर्गश्च वंशो मन्वन्तराणि च ।<br>
वंशानुचरितं पुण्या दिव्या प्रासङ्गिकी कथाः ॥ १.२५<br>
<br>
ब्राह्मणाद्यैरियं धार्या धार्मिकैः शान्तमानसैः ।<br>
तामहं वर्णयिष्यमि व्यासेन कथितां पुरा ॥ १.२६<br>
<br>
पुरामृतार्थं दैतेयदानवैः सह देवताः ।<br>
मन्थानं मन्दरं कृत्वा ममन्थुः क्षीरसागरम् ॥ १.२७<br>
<br>
मथ्यमाने तदा तस्मिन् कूर्मरूपी जनार्दनः ।<br>
बभार मन्दरं देवो देवानां हितकाम्यया ॥ १.२८<br>
<br>
देवाश्च तुष्टुवुर्देवं नारदाद्या महर्षयः ।<br>
कूर्मरूपधरं दृष्ट्वा साक्षिणं विष्णुमव्ययम् ॥ १.२९<br>
<br>
तदन्तरेऽभवद् देवी श्रीर्नारायणवल्लभा ।<br>
जग्राह भगवान् विष्णुस्तामेव पुरुषोत्तमः ॥ १.३०<br>
<br>
तेजसा विष्णुमव्यक्तं नारदाद्या महर्षयः ।<br>
मोहिताः सह शक्रेण श्रेयो वचनमब्रुवन् ॥ १.३१<br>
<br>
भगवन् देवदेवेश नारायण जगन्मय ।<br>
कैषा देवी विशालाक्षी यथावद्‌ ब्रूहि पृच्छताम् ॥ १.३२<br>
<br>
श्रुत्वा तेषां तदा वाक्यं विष्णुर्दानवमर्दनः ।<br>
प्रोवाच देवीं संप्रेक्ष्य नारदादीनकल्मषान् ॥ १.३३<br>
<br>
इयं सा परमा शक्तिर्मन्मयी ब्रह्मरूपिणी ।<br>
माया मम प्रियाऽनन्ता ययेदं मोहितं जगत् ॥ १.३४<br>
<br>
अनयैव जगत्सर्वं सदेवासुरमानुषम् ।<br>
मोहयामि द्विजश्रेष्ठा ग्रसामि विसृजामि च ॥ १.३५<br>
<br>
उत्पत्तिं प्रलयं चैव भूतनामागतिं गतिम् ।<br>
विद्यायान्वीक्ष्य चात्मानं तरन्ति विपुलामिमाम् ॥ १.३६<br>
<br>
अस्यास्त्वंशानधिष्ठाय शक्तिमन्तोऽभवन् द्विजाः ।<br>
ब्रह्मेशानादयः सर्वे सर्वशक्तिरियं मम ॥ १.३७<br>
<br>
सैषा सर्वजगत्सूतिः प्रकृतिस्त्रिगुणात्मिका ।<br>
प्रागेव मत्तः संजाता श्रीः कल्पे पद्मवासिनी ॥ १.३८<br>
<br>
चतुर्भुजा शङ्खचक्रपद्महस्ता शुभान्विता ।<br>
कोटिसूर्यप्रतीकाशा मोहिनी सर्वदेहिनाम् ॥ १.३९<br>
<br>
नालं देवा न पितरो मानवा वसवोऽपि च ।<br>
मायामेतां समुत्तर्त्तुं ये चान्ये भुवि देहिनः ॥ १.४०<br>
<br>
इत्युक्तो वासुदेवेन मुनयो विष्णुमब्रुवन् ।<br>
ब्रूहि त्वं पुण्डरीकाक्ष यदि कालत्रयेऽपि च ॥<br>
को वा तरति तां मायां दुर्जयां देवनिर्मिताम् ॥ १.४१<br>
<br>
अथोवाच हृषीकेशो मुनीन् मुनिगणार्चितः ।<br>
अस्ति द्विजातिप्रवर इन्द्रद्युम्न इति श्रुतः ॥ १.४२<br>
<br>
पूर्वजन्मनि राजासावधृष्यः शंकरादिभिः ।<br>
दृष्ट्वा मां कूर्मसंस्थानं श्रुत्वा पौराणिकीं स्वयम् ।१.४३<br>
<br>
संहितां मन्मुखाद् दिव्यां पुरस्कृत्य मुनीश्वरान् ॥ <br>
ब्रह्माणं च महादेवं देवांश्चान्यान् स्वशक्तिभिः ।१.४४<br>
<br>
मच्छक्तौ संस्थितान् बुद्‌ध्वा मामेव शरणं गतः ॥ <br>
संभाषितो मया चाथ विप्रयोनिं गमिष्यसि ।१.४५<br>
<br>
इन्द्रद्युम्न इति ख्यातो जातिं स्मरसि पौर्विकीम् ।<br>
सर्वेषामेव भूतानां देवानामप्यगोचरम् ।१.४६<br>
<br>
वक्तव्यं यद् गुह्यतमं दास्ये ज्ञानं तवानघ ।<br>
लब्ध्वा तन्मामकं ज्ञानं मामेवान्ते प्रवेक्ष्यसि ॥ १.४७<br>
<br>
अंशान्तरेण भूम्यां त्वं तत्र तिष्ठ सुनिर्दृतः ।<br>
वैवस्वतेऽन्तरेऽतीते कार्यार्थं मां प्रवेक्ष्यसि ॥ १.४८<br>
<br>
मां प्रणम्य पुरीं गत्वा पालयामास मेदिनीम् ।<br>
कालधर्मं गतः कालाच्छ्‌वेतद्वीपे मया सह ॥ १.४९<br>
<br>
भुक्त्वा तान् वैष्णवान् भोगान् योगिनामप्यगोचरान् ।<br>
मदाज्ञया मुनिश्रेष्ठा जज्ञे विप्रकुले पुनः ॥ १.५०<br>
<br>
ज्ञात्वा मां वासुदेवाख्यं यत्र द्वे निहितेऽक्षरे ।<br>
विद्याविद्ये गूढरूपे यत्तद्‌ ब्रह्म परं विदुः ॥ १.५१<br>
<br>
सोऽर्चयामास भूतानामाश्रयं परमेश्वरम् ।<br>
व्रतोपवासनियमैर्होमैर्ब्राह्मणतर्पणैः ॥ १.५२<br>
<br>
तदाशीस्तन्नमस्कारस्तन्निष्ठस्तत्परायणः ।<br>
आराधयन् महादेवं योगिनां हृदि संस्थितम् ॥ १.५३<br>
<br>
तस्यैवं वर्तमानस्य कदाचित् परमा कला ।<br>
स्वरूपं दर्शयामास दिव्यं विष्णुसमुद्भवम् ॥ १.५४<br>
<br>
दृष्ट्वा प्रणम्य शिरसा विष्णोर्भगवतः प्रियाम् ।<br>
संस्तूय विविधैः स्तोत्रैः कृताञ्जलिरभाषत ॥ १.५५<br>
<br>
इन्द्रद्युम्न उवाच ।<br>
का त्वं देविविशालाक्षि विष्णुचिह्नङ्किते शुभे ।<br>
याथातथ्येन वै भावं तवेदानीं ब्रवीहि मे ॥ १.५६<br>
<br>
तस्य तद् वाक्यमाकर्ण्य सुप्रसन्ना सुमङ्गला ।<br>
हसन्ती संस्मरन् विष्णुं प्रियं ब्राह्मणमब्रवीत् ॥१.५७<br>
<br>
श्रीरुवाच<br>
न मां पश्यन्ति मुनयो देवाः शक्रपुरोगमाः ।<br>
नारायणात्मिका मेकां मायाऽहं तन्मया परा ॥ १.५८<br>
<br>
न मे नारायणाद् भेदो विद्यते हि विचारतः ।<br>
तन्मय्यऽहं परं ब्रह्म स विष्णुः परमेश्वरः ॥ १.५९<br>
<br>
येऽर्चयन्तीह भूतानामाश्रयं परमेश्वरम् ।<br>
ज्ञानेन कर्मयोगेन न तेषां प्रभवाम्यहम् ॥ १.६०<br>
<br>
तस्मादनादिनिधनं कर्मयोगपरायणः ।<br>
ज्ञानेनाराधयानन्तं ततो मोक्षमवाप्स्यसि ॥ १.६१<br>
<br>
इत्युक्तः स मुनिश्रेष्ठ इन्द्रद्युम्नो महामतिः ।<br>
प्रणम्य शिरसा देवीं प्राञ्जलिः पुनरब्रवीत् ॥ १.६२<br>
<br>
कथं स भगवानीशः शाश्वतो निष्कलोऽच्युतः ।<br>
ज्ञातुं हि शक्यते देवि ब्रूहि मे परमेश्वरि ॥ १.६३<br>
<br>
एकमुक्ताऽथ विप्रेण देवी कमलवासिनी ।<br>
साक्षान्नारायणो ज्ञानं दास्यतीत्याह तं मुनिम् ॥ १.६४<br>
<br>
उभाभ्यामथ हस्ताभ्यां संस्पृश्य प्रणतं मुनिम् ।<br>
स्मृत्वा परात्परं विष्णुं तत्रैवान्तरधीयत ॥ १.६५<br>
<br>
सोऽपि नारायणं द्रष्टुं परमेण समाधिना ।<br>
आराधयद्‌धृषीकेशं प्रणतार्तिप्रभञ्जनम् ॥ १.६६<br>
<br>
ततो बहुतिथे काले गते नारायणः स्वयम् ।<br>
प्रादुरासीन्महायोगी पीतवासा जगन्मयः ॥ १.६७<br>
<br>
दृष्ट्वा देवं समायान्तं विष्णुमात्मानमव्ययम् ।<br>
जानुभ्यामवनिं गत्वा तुष्टाव गरुडध्वजम् ॥ १.६८<br>
<br>
इन्द्रद्युम्न उवाच ।<br>
यज्ञेशाच्युत गोविन्द माधवानन्त केशव ।<br>
कुष्ण विष्णो हृषीकेश तुभ्यं विश्वात्मने नमः ॥ १.६९<br>
<br>
नमोऽस्तु ते पुराणाय हरये विश्वमूर्तये ।<br>
सर्गस्थितिविनाशानां हेतवेऽनन्तशक्तये ॥ १.७०<br>
<br>
निर्गुणाय नमस्तुभ्यं निष्कलायामलात्मने ।<br>
पुरुषाय नमस्तेस्तु विश्वरूपाय ते नमः ॥ १.७१<br>
<br>
नमस्ते वासुदेवाय विष्णवे विश्वयोनये ।<br>
आदिमध्यान्तहीनाय ज्ञानगम्याय ते नमः ॥ १.७२<br>
<br>
नमस्ते निर्विकाराय निष्प्रपञ्चाय ते नमः ।<br>
भेदाभेदविहीनाय नमोऽस्त्वानन्दरूपिणे ॥ १.७३<br>
<br>
नमस्ताराय शान्ताय नमोऽप्रतिहतात्मने ।<br>
अनन्तमूर्तये तुभ्यममूर्ताय नमो नमः ॥ १.७४<br>
<br>
नमस्ते परमार्थाय मायातीताय ते नमः ।<br>
नमस्ते परमेशाय ब्रह्मणे परमात्मने ॥ १.७५<br>
<br>
नमोऽस्तु ते सुसूक्ष्माय महादेवाय ते नमः ।<br>
नमः शिवाय शुद्धाय नमस्ते परमेष्ठिने ॥ १.७६<br>
<br>
त्वयैव सृष्टमखिलं त्वमेव परमा गतिः ।<br>
त्वं पिता सर्वभूतानां त्वं माता पुरुषोत्तम ॥ १.७७<br>
<br>
त्वमक्षरं परं धाम चिन्मात्रं व्योम निष्कलम् ।<br>
सर्वस्याधारमव्यक्तमनन्तं तमसः परम् ॥ १.७८<br>
<br>
प्रपश्यन्ति परात्मानं ज्ञानदीपेन केवलम् ।<br>
प्रपद्ये भवतो रूपं तद्विष्णोः परमं पदम् ॥ १.७९<br>
<br>
एवं स्तुवन्तं भगवान् भूतात्मा भूतभावनः ।<br>
भाभ्यामथ हस्ताभ्यां पस्पर्श प्रहसन्निव ॥ १.८०<br>
<br>
स्पृष्टमात्रो भगवता विष्णुना मुनिपुंगवः ।<br>
यथावत् परमं तत्त्वं ज्ञातवांस्तत्प्रसादतः ॥ १.८१<br>
<br>
ततः प्रहृष्टमनसा प्रणिपत्य जनार्दनम् ।<br>
प्रोवाचोन्निद्रपद्माक्षं पीतवाससमच्युतम् ॥ १.८२<br>
<br>
त्वत्प्रसादादसंदिग्धमुत्पन्नं पुरुषोत्तम ।<br>
ज्ञानं ब्रह्मैकविषयं परमानन्दसिद्धिदम् ॥ १.८३<br>
<br>
नमो भगवते तुभ्यं वासुदेवाय वेधसे ।<br>
किं करिष्यामि योगेश तन्मे वद जगन्मय ॥ १.८४<br>
<br>
श्रुत्वा नारायणो वाक्यमिन्द्रद्युम्नस्य माधवः ।<br>
उवाच सस्मितं वाक्यमशेषजगतो हितम् ॥ १.८५<br>
श्रीभगवानुवाच ।<br>
<br>
वर्णाश्रमाचारवतां पुंसां देवो महेश्वरः ।<br>
ज्ञानेन भक्तियोगेन पूजनीयो न चान्यथा ॥ १.८६<br>
<br>
विज्ञाय तत्परं तत्त्वं विभूतिं कार्यकारणम् ।<br>
प्रवृतिं चापि मे ज्ञात्वा मोक्षार्थोश्वरमर्चयेत् ॥ १.८७<br>
<br>
सर्वसङ्गान् परित्यज्य ज्ञात्वा मायामयं जगत् ।<br>
अद्वैतं भावयात्मानं द्रक्ष्यसे परमेश्वरम् ॥ १.८८<br>
<br>
त्रिविधा भावना ब्रह्मन् प्रोच्यमाना विबोध मे ।<br>
एका मद्विषया तत्र द्वितीया व्यक्तसंश्रया ।१.८९<br>
<br>
अन्या च भावना ब्राह्मी विज्ञेया सा गुणातिगा ॥ <br>
आसामन्यतमां चाथ भावनां भावयेद् बुधः ।१.९०<br>
<br>
अशक्तः संश्रयेदाद्यामित्येषा वैदिकी श्रुतिः ॥ <br>
तस्मात् सर्वप्रयत्नेन तन्निष्ठस्तत्परायणः ।१.९१<br>
<br>
समाराधय विश्वेशं ततो मोक्षमवाप्स्यसि ॥ <br>
इन्द्रद्युम्न उवाच ।<br>
किं तत् परतरं तत्त्वं का विभूतिर्जनार्दन ।१.९२<br>
भगवान् उवाच ।<br>
किं कार्यं कारणं कस्त्वं प्रवृत्तिश्चापि का तव ॥ १.९३<br>
<br>
परात्परतरं तत्त्वं परं ब्रह्मैकमव्ययम् ।<br>
नित्यानन्दं स्वयंज्योतिरक्षरं तमसः परम् ॥ १.९४<br>
<br>
ऐश्वर्यं तस्य यन्नित्यं विभूतिरिति गीयते ।<br>
कार्यं जगदथाव्यक्तं कारणं शुद्धमक्षरम् ॥ १.९५<br>
<br>
अहं हि सर्वभूतानामन्तर्यामीश्वरः पुरः ।<br>
सर्गस्थित्यन्तकर्तृत्वं प्रवृत्तिर्मम गीयते ॥ १.९६<br>
<br>
एतद् विज्ञाय भावेन यथावदखिलं द्विज ।<br>
ततस्त्वं कर्मयोगेन शाश्वतं सम्यगर्चय ॥ १.९७<br>
<br>
इन्द्रद्युम्न उवाच ।<br>
के ते वर्णाश्रमाचारा यैः समाराध्यते परः ।<br>
ज्ञानं च कीदृशं दिव्यं भावनात्रयसंस्थितम् ॥ १.९८<br>
<br>
कथं सृष्टमिदं पूर्वं कथं संह्रियते पुनः ।<br>
कियत्यः सृष्टयो लोके वंशा मन्वन्तराणि च ।<br>
कानि तेषां प्रमाणानि पावनानि व्रतानि च ॥ १.९९<br>
<br>
तीर्थान्यर्कादिसंस्थानं पृथिव्यायामविस्तरे ।<br>
कति द्वीपाः समुद्राश्च पर्वताश्च नदीनदाः ।१.१००<br>
<br>
ब्रूहि मे पुण्डरीकाक्ष यथावदधुनाऽखिलम् ॥ <br>
श्रीकूर्म उवाच ।<br>
एवमुक्तोऽथ तेनाहं भक्तानुग्रहकाम्यया ।१.१११<br>
<br>
यथावदखिलं सर्वमवोचं मुनिपुंगवाः ॥ <br>
व्याख्यायाशेषमेवेदं यत्पृष्टोऽहं द्विजेन तु ।१.१०२<br>
<br>
अनुगृह्य च तं विप्रं तत्रैवान्तर्हितोऽभवम् ।<br>
सोऽपि तेन विधानेन मदुक्तेन द्विजोत्तमः ।१.१०३<br>
<br>
आराधयामास परं भावपूतः समाहितः ॥ <br>
त्यक्त्वा पुत्रादिषु स्नेहं निर्द्वन्द्वो निष्परिग्रहः ।१.१०४<br>
<br>
संन्यस्य सर्वकर्माणि परं वैराग्यमाश्रितः ।<br>
आत्मन्यात्मानमन्वीक्ष्य स्वात्मन्येवाखिलं जगत् ।१.१०५<br>
<br>
संप्राप्य भावनामन्त्यां ब्राह्मीमक्षरपूर्विकाम् ।<br>
अवाप परमं योगं येनैकं परिपश्यति ।१.१०६<br>
<br>
यं विनिद्रा जितश्वासाः कांक्षन्ते मोक्षकांक्षिणः ।<br>
ततः कदाचिद्‌ योगीन्द्रो ब्रह्माणं द्रष्टुमव्ययम् ।१.१०७<br>
<br>
जगामादित्यनिर्देशान्मानसोत्तरपर्वतम् ।<br>
आकाशेनैव विप्रेन्द्रो योगैश्वर्यप्रभावतः ॥ १.१०८<br>
<br>
विमानं सूर्यसंकाशं प्रादुर्भूतमनुत्तमम् ।<br>
अन्वगच्छन् देवगणा गन्धर्वाप्सरसां गणाः ।१.१०९<br>
<br>
दृष्ट्वाऽन्ये पथि योगीन्द्रं सिद्धा ब्रह्मर्षयो ययुः ।<br>
ततः स गत्वा तु गिरिं विवेश सुरवन्दितम् ।१.११०<br>
<br>
स्थानं तद्‌योगिभिर्जुष्टं यत्रास्ते परमः पुमान् .<br>
संप्रान्य परमं स्थानं सूर्यायुतसमप्रभम् ।१.१११<br>
<br>
विवेश चान्तर्भवनं देवानां च दुरासदम् ।<br>
विचिन्तयामास परं शरण्यं सर्वदेहिनाम् ।१.११२<br>
<br>
अनादिनिधनं देवं देवदेवं पितामहम् ।<br>
ततः प्रादुरभूत् तस्मिन् प्रकाशः पर१.११३माद्भुतः ।<br>
<br>
तन्मध्ये पुरुषं पूर्वमपश्यत् परमं पदम् ॥<br>
महान्तं तेजसो राशिमगम्यं ब्रह्मविद्विषाम् ।१.११४<br>
<br>
चतुर्मुखमुदाराङ्गमर्चिभिरुपशोभितम् ।<br>
सोऽपि योगिनमन्वीक्ष्य प्रणमन्तमुपस्थितम् ।१.११५<br>
<br>
प्रत्युद्‌गम्य स्वयं देवो विश्वात्मा परिषस्वजे ।<br>
परिष्वक्तस्य देवेन द्विजेन्द्रस्याथ देहतः ।१.११६<br>
<br>
निर्गत्य महती ज्योत्स्ना विवेशादित्यमण्डलम् ।<br>
ऋग्यजुः सामसंज्ञं तत् पवित्रममलं पदम् ॥ १.११७<br>
<br>
हिरण्यगर्भो भगवान् यत्रास्ते हव्यकव्यभुक् ।<br>
द्वारं तद् योगिनामाद्यं वेदान्तेषु प्रतिष्ठितम् ।१.११८<br>
<br>
ब्रह्मतेजोमयं श्रीमन्निष्ठा चैव मनीषिणाम् ।<br>
दृष्टमात्रो भगवता ब्रह्मणाऽर्चिर्मयो मुनिः ।१.११९<br>
<br>
अपश्यदैश्वरं तेजः शान्तं सर्वत्रगं शिवम् ।<br>
स्वात्मानमक्षरं व्योम यत्र विष्णोः परमं पदम् ।१.१२०<br>
<br>
आनन्दमचलं ब्रह्म स्थानं तत्पारमेश्वरम् ।<br>
सर्वभूतात्मभूतः स्थः परमैश्वर्यमास्थितः ।१.१२१<br>
<br>
प्राप्तवानात्मनो धाम यत्तन्मोक्षाख्यमव्ययम् ।<br>
तस्मात् सर्वप्रयत्नेन वर्णाश्रमविधौ स्थितः ।१.१२२<br>
<br>
समाश्रित्यान्तिमं भावं मायां लक्ष्मीं तरेद् बुधः ।<br>
सूत उवाच ।<br>
व्याहृता हरिणा त्वेवं नारादाद्या महर्षयः ।१.१२३<br>
<br>
शक्रेण सहिताः सर्वे पप्रच्छुर्गरुडध्वजम् ।<br>
ऋषय ऊचुः ।<br>
देवदेव हृषीकेश नाथ नारायणामल ।१.१२४<br>
<br>
तद् वदाशेषमस्माकं यदुक्तं भवता पुरा .<br>
इन्द्रद्युम्नाय विप्रया ज्ञानं धर्मादिगोचरम् । १.१२५<br>
<br>
शुश्रूषुश्चाप्ययं शक्रः सखा तव जगन्मय ।<br>
ततः स भगवान् विष्णुः कूर्मरूपी जनार्दनः ।१.१२६<br>
<br>
रसातलगतो देवो नारदाद्यैर्महर्षिभिः ।<br>
पृष्टः प्रोवाच सकलं पुराणं कौर्ममुत्तमम् ।१.१२७<br>
<br>
सन्निधौ देवराजस्य तद् वक्ष्ये भवतामहम् ।<br>
धन्यं यशस्यमायुष्यं पुण्यं मोक्षप्रदं नृणाम् ।१.१२८<br>
<br>
पुराणश्रवणं विप्राः कथनं च विशेषतः ।<br>
श्रुत्वा चाध्यायमेवैकं सर्वपापैः प्रमुच्यते ।१.१२९<br>
<br>
उपाख्यानमथैकं वा ब्रह्मलोके महीयते ।<br>
इदं पुराणं परमं कौर्मं कूर्मस्वरूपिणा १३०<br>
<br>
उक्तं देवाधिदेवेन श्रद्धातव्यं द्विजातिभिः ।१३१<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे <br>
इन्द्रद्युम्नमोक्ष वर्णनं नाम प्रथमोऽध्यायः ॥<br>
