सूत उवाच ।<br>
एतद् ब्रह्माण्डमाख्यातं चतुर्दशविधं महत् ।<br>
अतः परं प्रवक्ष्यामि भूर्लोकस्यास्य निर्णयम् ।। ४५.१<br>
<br>
जम्बुद्वीपः प्रधानोऽयं प्लक्षः शाल्मलिरेव च ।<br>
कुशः क्रौञ्चश्च शाकश्च पुष्करश्चैव सप्तमः ।। ४५.२<br>
<br>
एते सप्त महाद्वीपाः समुद्रैः सप्तभिर्वृताः ।<br>
द्वीपाद् द्वीपो महानुक्तः सागरादपि सागरः ।। ४५.३<br>
<br>
क्षारोदेक्षुरसोदश्च सुरोदश्च घृतोदकः ।<br>
दध्योदः क्षीरसलिलः स्वादूदश्चेति सागराः ।। ४५.४<br>
<br>
पञ्चाशत्‌कोटिविस्तीर्णा ससमुद्रा धरा स्मृता ।<br>
द्वीपैश्च सप्तभिर्युक्ता योजनानां समासतः ।। ४५.५<br>
<br>
जम्बूद्वीपः समस्तानां द्वीपानां मध्यतः शुभः ।<br>
तस्य मध्ये महामेरुर्विश्रुतः कनकप्रभः ।। ४५.६<br>
<br>
चतुरशीतिसाहस्रो योजनैस्तस्य चोच्छ्रयः ।<br>
प्रविष्टः षोडशाधस्ताद्‌द्वात्रिंशन्मूर्ध्नि विस्तृतः ।। ४५.७<br>
<br>
मूले षोडशसाहस्रो विस्तारस्तस्य सर्वतः ।<br>
भूपद्मस्यास्य शैलोऽसौ कर्णिकात्वेन संस्थितः ।। ४५.८<br>
<br>
हिमवान् हेमकूटश्च निषधश्चास्य दक्षिणे ।<br>
नीलः श्वेतश्च श्रृङ्गी च उत्तरे वर्षपर्वताः ।। ४५.९<br>
<br>
लक्षप्रमाणौ द्वौ मध्ये दशहीनास्तथा परे ।<br>
सहस्रद्वितयोच्छ्रायास्तावद्विस्तारिणश्च ते ।। ४५.१०<br>
<br>
भारतं दक्षिणं वर्षं ततः किंपुरुषं स्मृतम् ।<br>
हरिवर्षं तथैवान्यन्मेरोर्दक्षिणतो द्विजाः ।। ४५.११<br>
<br>
रम्यकं चोत्तरं वर्षं तस्यैवानु हिरण्मयम् ।<br>
उत्तरे कुरवश्चैव यथैते भारतास्तथा ।। ४५.१२<br>
<br>
नवसाहस्रमेकैकमेतेषां द्विजसत्तमाः ।<br>
इलावृतं च तन्मध्ये तन्मध्ये मेरुरुच्छ्रितः ।। ४५.१३<br>
<br>
मेरोश्चतुर्द्धशं तत्र नवसाहस्रविस्तृतम् ।<br>
इलावृतं महाभागाश्चत्वारस्तत्र पर्वताः ।४५.१४<br>
<br>
विष्कम्भा रचिता मेरोर्योजनायुतमुच्छ्रिताः ।<br>
पूर्वेण मन्दरो नाम दक्षिणे गन्धमादनः ।४५.१५<br>
<br>
विपुलः पश्चिमे पार्श्वे सुपार्श्वश्चोत्तरः स्मृतः ।<br>
कदम्बस्तेषु जम्बुश्च पिप्पलो वट एव च ।४५.१६<br>
<br>
जम्बूद्वीपस्य सा जम्बूर्नामहेतुर्महर्षयः ।<br>
महागजप्रमाणानि जम्ब्वास्तस्याः फलानि च ।४५.१७<br>
<br>
पतन्ति भूभृतः पृष्ठे शीर्यमाणानि सर्वतः ।<br>
रसेन तस्याः प्रख्याता तत्र जम्बूनदी गिरौ।४५.१८<br>
<br>
सरित् प्रवर्त्तते चापि पीयते तत्र वासिभिः ।<br>
न स्वेदो न च दौर्गन्ध्यं न जरा नेन्द्रियक्षयः ।४५.१९<br>
<br>
तत्पानात् सुस्थमनसां नराणां तत्र जायते ।<br>
तत्तीरमृद्रसं प्राप्य वायुना सुविशोषितम् ।४५.२०<br>
<br>
जाम्बूनदाख्यं भवति सुवर्णं सिद्धभूषणम् ।<br>
भद्राश्वः पूर्वतो मेरोः केतुमालश्च पश्चिमे ।४५.२१<br>
<br>
वर्षे द्वे तु मुनिश्रेष्ठास्तयोर्मध्ये इलावृतम् ।<br>
वनं चैत्ररथं पूर्वं दक्षिणे गन्धमादनम् ।४५.२२<br>
<br>
वैभ्राजं पश्चिमे विद्यादुत्तरे सवितुर्वनम् ।<br>
अरुणोदं महाभद्रमसितोदं च मानसम् ।४५.२३<br>
<br>
सरांस्येतानि चत्वारि देवयोग्यानि सर्वदा ।<br>
सितान्तश्च कुमुद्वांश्च कुरुरी माल्यवांस्तथा ।४५.२४<br>
<br>
वैकङ्को मणिशैलश्च वृक्षवांश्चाचलोत्तमाः ।<br>
महानीलोऽथ रुचकः सबिन्दुर्मन्दरस्तथा ।४५.२५<br>
<br>
वेणुमांश्चैव मेघश्च निषधो देवपर्वतः ।<br>
इत्येते देवरचिताः सिद्धावासाः प्रकीर्त्तिताः ।। ४५.२६<br>
<br>
अरुणोदस्य सरसः पूर्वतः केसराचलः ।<br>
त्रिकूटशिखरश्चैव पतङ्गो रुचकस्तथा ।। ४५.२७<br>
<br>
निषधो वसुधारश्च कलिङ्गस्त्रिशिखः शुभः ।<br>
समूलो वसुधारश्च कुरवश्चैव सानुमान् ।। ४५.२८<br>
<br>
ताम्रातश्च विशालश्च कुमुदो वेणुपर्वतः ।<br>
एकश्रृङ्गो महाशैलो गजशैलः पिशाचकः ।। ४५.२९<br>
<br>
पञ्चशैलोऽथ कैलासो हिमवांशचाचलोत्तमः ।<br>
इत्येते देवचरिता उत्कटाः पर्वतोत्तमाः ।। ४५.३०<br>
<br>
महाभद्रस्य सरसो दक्षिणे केसराचलः ।<br>
शिखिवासश्च वैदूर्यः कपिलो गन्धमादनः ।। ४५.३१<br>
<br>
जारुधिश्च सुगन्धिश्च श्रीश्रृङ्गश्चाचलोत्तमः ।<br>
सुपार्श्वश्च सुपक्षश्च कङ्कः कपिल एव च ।। ४५.३२<br>
<br>
पिञ्जरो भद्रशैलश्च सुसशश्च महाबलः ।<br>
अञ्जनो मधुमांस्तद्वत् चित्रश्रृड्गो महालयः ।। ४५.३३<br>
<br>
सहस्रशिखरश्चैव पाण्डुरः कृष्ण एव च ।<br>
पारिजातो महाशैलस्तथैव कपिलोदर ।। ४५.३४<br>
<br>
सुषेणः पुण्डरीकश्च महामेघस्तथैव च ।<br>
एते पर्वतराजानः सिद्धगन्धर्वसेविताः ।। ४५.३५<br>
<br>
असितोदस्य सरसः पश्चिमे केसराचलः । <br>
शङ्खकूटोऽथ वृषभो हंसो नागस्तथैव च।। ४५.३६<br>
<br>
कालाञ्जनः शुक्रशैलो नीलः कमल एव च ।<br>
पारिजातो महाशैल शैलः कनक एव च।४५.३७<br>
<br>
पुष्पकश्च सुमेघश्च वाराहो विरजास्तथा ।<br>
मयूरः कपिलश्चैव महाकपिल एव च ।। ४५.३८<br>
<br>
इत्येते देवगन्धर्वसिद्धसङ्घनिषेविताः ।<br>
सरसो मानसस्येह उत्तरे केसराचलाः ।। ४५.३९<br>
<br>
एतेषां शैलमुख्यानामन्तरेषु यथाक्रमम् ।<br>
सन्ति चैवान्तरद्रोण्यः सरांसि च वनानि च ।। ४५.४०<br>
<br>
वसन्ति तत्र मुनयः सिद्धाश्च ब्रह्मभाविताः ।<br>
प्रसन्नाः शान्तरजसः सर्वदुः खविवर्जिताः ।। ४५.४१<br>
<br>
इति श्रीकूर्मपुराणे षट्‌साहस्त्र्यां सहितायां पूर्वविभागे पञ्चचत्वारिंशोऽध्यायः ।। ४५ ।।<br>
<br>
