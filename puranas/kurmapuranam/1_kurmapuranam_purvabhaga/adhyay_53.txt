सूत उवाच ।<br>
वेदव्यासावताराणि द्वापरे कथितानि तु ।<br>
महादेवावताराणि कलौ श्रृणुत सुव्रताः ॥ ५३.१<br>
<br>
आद्ये कलियुगे श्वेतो देवदेवो महाद्युतिः ।<br>
नाम्ना हिताय विप्राणामभूद् वैवस्वतेऽन्तरे ॥ ५३.२<br>
<br>
हिमवच्छिखरे रम्ये सकले पर्वतोत्तमे ।<br>
तस्य शिष्याः शिखायुक्ता वभूवुरमितप्रभाः ॥ ५३.३<br>
<br>
श्वेतः श्वेतशिखश्चैव श्वेतास्यः श्वेतलोहितः ।<br>
चत्वारस्ते महात्मानो ब्राह्मणा वेदपारगाः ॥ ५३.४<br>
<br>
सुभावो दमनश्चाथ सुहोत्रः कङ्कणस्तथा ।<br>
लोकाक्षिस्त्वथ योगीन्द्रो जैगीषव्यस्तु सप्तमे ॥ ५३.५<br>
<br>
अष्टमे दधिवाहः स्यान्नवमे ऋषभः प्रभुः ।<br>
भृगुस्तु दशमे प्रोक्तस्तस्मादुग्रः पुरः स्मृतः ॥ ५३.६<br>
<br>
द्वादशेऽति समाख्यातो बाली वाथ त्रयोदशे ।<br>
चतुर्दशे गौतमस्तु वेदद्रर्शी ततः परम् ॥ ५३.७<br>
<br>
गोकर्णश्चाभवत् तस्माद्‌ गुहावासः शिखण्डधृक् ।<br>
जटामाल्यट्टहासश्च दारुको लाङ्गली क्रमात् ॥ ५३.८<br>
<br>
श्वेतस्तथा परः शूली डिण्डी मुण्डी च वै क्रमात् ।<br>
सहिष्णुः सोमशर्मा च नकुलीशोऽन्तिमे प्रभुः ॥ ५३.९<br>
<br>
वैवस्वतेऽन्तरे शंभोरवतारास्त्रिशूलिनः ।<br>
अष्टाविंशतिराख्याता ह्यन्ते कलियुगे प्रभोः ।<br>
तीर्थे कार्यावतारे स्याद् देवेशो नकुलीश्वरः ॥<br>
तत्र देवादिदेवस्य चत्वारः सुतपोधनाः ।<br>
शिष्या बभूवुश्चान्येषां प्रत्येकं मुनिपुंगवाः ॥ ५३.१०<br>
<br>
प्रसन्नमनसो दान्ता ऐश्वरीं भक्तिमाश्रिताः ।<br>
क्रमेण तान् प्रवक्ष्यामि योगिनो योगवित्तमान् ॥ ५३.११<br>
<br>
श्वेतः श्वेतशिखश्चैव श्वेतास्यः श्वेतलोहितः ।<br>
दुन्दुभिः शतरूपश्च ऋचीकः केतुमांस्तथा ।<br>
विकेशश्च विशोकश्च विपापश्शापनाशनः ॥ ५३.१२<br>
<br>
सुमुखो दुर्मुखश्चैव दुर्दमो दुरतिक्रमः ।<br>
सनकः सनातनश्चैव तथैवच सनन्दनः ॥ ५३.१३<br>
<br>
दालभ्यश्च महायोगी धर्मात्मनो महौजसः ।<br>
सुधामा विरजाश्चैव शङ्खवाण्यज एव च ॥ ५३.१४<br>
<br>
सारस्वतस्तथा मोघो घनवाहः सुवाहनः ।<br>
कपिलश्चासुरिश्चैव वोढुः पञ्चशिखो मुनिः ॥ ५३.१५<br>
<br>
पराशरश्च गर्गश्च भार्गवश्चाङ्गिरास्तथा ।<br>
बलबन्धुर्निरामित्रः केतुश्रृङ्गस्तपोधनाः ॥ ५३.१६<br>
<br>
लम्बोदरश्च लम्बश्च लाम्बाक्षो लम्बकेशकः ।<br>
सर्वज्ञः समबुद्धिश्च साध्या साध्यस्तथैव च ॥ ५३.१७<br>
<br>
शुधामा काश्यपश्चैव वसिष्ठो वारिजास्तथा ।<br>
अत्रिरुग्रस्तथा चैव श्रवणोऽथ सुवैद्यकः ॥ ५३.१८<br>
<br>
कुणिश्च कुणिबाहुश्च कुशरीरः कुनेत्रकः ।<br>
कश्यपोह्युशना चैव च्यवनोऽथ बृहस्पतिः ॥ ५३.१९<br>
<br>
उतथ्यो वामदेवश्च महाकायो महानिलिः ।<br>
वाचश्रवाः सुपीकश्च श्यावाश्वः सुपथीश्वरः ॥ ५३.२०<br>
<br>
हरिण्यनाभः कौशल्यो लोकाक्षिः कुथुमिस्तथा ।<br>
सुमन्तुर्वर्चसो विद्वान् कबन्धः कुषिकन्धरः ॥ ५३.२१<br>
<br>
प्लक्षो दार्वायणिश्चैव केतुमान् गौतमस्तथा ।<br>
भल्लाची मधुपिङ्गश्च श्वेतकेतुस्तपोधनः ॥ ५३.२२<br>
<br>
उषिधा बृहद्रक्षश्च देवलः कविरेव च ।<br>
शालहोत्रोऽग्निवेश्यश्च युवनाश्वः शरद्वसुः ॥ ५३.२३<br>
<br>
छगलः कुण्डकर्णश्च कुन्तश्चैव प्रवाहकः ।<br>
उलूको विद्युतश्चैव शाद्रको ह्याश्वलायनः ॥ ५३.२४<br>
<br>
अक्षपादः कुमारश्च उलूको वत्स एव च ।<br>
कुशिकश्चैव गर्गश्च मित्रको रुरुरेव च ॥ ५३.२५<br>
<br>
शिष्या एते महात्मानः सर्वोवर्त्तेषु योगिनाम् ।<br>
विमला ब्रह्मभूयिष्ठा ज्ञानयोगपरायणाः ॥ ५३.२६<br>
<br>
कुर्वन्ति चावताराणि ब्राह्मणानां हिताय हि ।<br>
योगेश्वराणामादेशाद् वेदसंस्थापनाय वै ॥ ५३.२७<br>
<br>
ये ब्राह्मणाः संस्मरन्ति नमस्यन्ति च सर्वदा ।<br>
तर्पयन्त्यर्चयन्त्येतान् ब्रह्मविद्यामवाप्नुयुः ॥ ५१.२८<br>
<br>
इदं वैवस्वतं प्रोक्तमन्तरं विस्तरेण तु ।<br>
भविष्यति च सावर्णो दक्षसावर्ण एव च ॥ ५३.२९<br>
<br>
दशमो ब्रह्मसावर्णो धर्म एकादश स्मृतः।<br>
द्वादशो रुद्रसावर्णो रोचमानस्त्रयोदशः ।५३.३०<br>
<br>
भौत्यश्चतुर्दशः प्रोक्तो भविष्या मनवः क्रमात् ।<br>
अयं वः कथितो ह्यंशः पूर्वो नारायणेरितः ।५३.३१<br>
<br>
भूतैर्भव्यैर्वर्त्तमानैराख्यानैरुपबृंहितः ।<br>
यः पठेच्छृणुयाद् वापि श्रावयेद् वा द्विजोत्तमान् ।५३.३२<br>
<br>
सर्वपापविनिर्मुक्तो ब्रह्मणा सह मोदते ।<br>
पठेद् देवालये स्नात्वा नदीतीरेषु चैव हि ।५३.३३<br>
<br>
नारायणं नमस्कृत्य भावेन पुरुषोत्तमम् ।<br>
नमो देवादिदेवाय देवानां परमात्मने ।<br>
पुरुषाय पुराणाय विष्णवे कूर्मरूपिणे ॥ ५३.३४<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे त्रिपञ्चाशोऽध्यायः ॥<br>
