सूत उवाच ।<br>
उषित्वा तत्र भगवान् कपर्दीशान्तिके पुनः ।<br>
ययौ द्रष्टुं मध्यमेशं बहुवर्षगणान् प्रभुः ।। ३४.१<br>
<br>
तत्र मन्दाकिनीं पुण्यामृषिसङ्‌गनिषेविताम् ।<br>
नदीं विमलपानीयां दृष्ट्वा हृष्टोऽभवन्मुनिः ।। ३४.१<br>
<br>
स तामन्वीक्ष्य मुनिभिः सह द्वैपायनः प्रभुः ।<br>
चकार भावपूतात्मा स्नानं स्नानविधानवित् ।। ३४.२<br>
<br>
संतर्प्य विधिवद् देवानृषीन् पितृगणांस्तथा ।<br>
पूजयामास लोकादिं पुष्पैर्नानाविधैर्भवम् ।। ३४.३<br>
<br>
प्रविश्य शिष्यप्रवरैः सार्द्धं सत्यवतीसुतः ।<br>
मध्यमेश्वरमीशानमर्चयामास शूलिनम् ।। ३४.४<br>
<br>
ततः पाशुपताः शान्ता भस्मोद्धूलितविग्रहाः ।<br>
द्रष्टुं समागता रुद्रं मध्यमेश्वरमीश्वरम् ।। ३४.५<br>
<br>
ओंकारासक्तमनसो वेदाध्ययनतत्पराः ।<br>
जटिला मुण्डिताश्चापि शुक्लयज्ञोपवीतिनः ।। ३४.६<br>
<br>
कौपीनवसनाः केचिदपरे चाप्यवाससः ।<br>
ब्रह्मचर्यरताः शान्ता वेदान्तज्ञानतत्पराः ।। ३४.७<br>
<br>
दृष्ट्वा द्वैपायनं विप्राः शिष्यैः परिवृतं मुनिम् ।<br>
पूजयित्वा यथान्यायमिदं वचनमब्रुवन् ।। ३४.८<br>
<br>
को भवान् कुत आयातः सह शिष्यैर्महामुने ।<br>
प्रोचुः पैलादयः शिष्यास्तानृषीन् ब्रह्मभावितान् ।। ३४.९<br>
<br>
अयं सत्यवतीसूनुः कृष्णद्वैपायनो मुनिः ।<br>
व्यासः स्वयं हृषीकेशो येन वेदाः पृथक् कृताः ।। ३४.१०<br>
<br>
यस्य देवो महादेवः साक्षद्देव पिनाकधृक् ।<br>
अंशांशेनाभवत् पुत्रो नाम्ना शुक इति प्रभुः ।। ३४.११<br>
<br>
यो स साक्षान्महादेवं सर्वभावेन शंकरम् ।<br>
प्रपन्नः परया भक्त्या यस्य तज्ज्ञानमैश्वरम् ।। ३४.१२<br>
<br>
ततः पाशुपताः सर्वे हृष्टसर्वतनूरुहाः ।<br>
नेमुरव्यग्रमनसः प्रोचुः सत्यवतीसुतम् ।। ३४.१३<br>
<br>
भगवन् भवता ज्ञातं विज्ञानं परमेष्ठिनः ।<br>
प्रिसादाद् देवदेवस्य यत् तन्माहेश्वरं परम् ।। ३४.१४<br>
<br>
तद्वदास्माकमव्यक्तं रहस्यं गुह्यमुत्तमम् ।<br>
क्षिप्रं पश्येम तं देवं श्रुत्वा भगवतो मुखात् ।। ३४.१५<br>
<br>
विसर्जयित्वा ताञ्छिष्यान् सुमन्तुप्रमुखांस्तदा ।<br>
प्रोवाच तत्परं ज्ञानं योगिभ्यो योगवित्तमः ।। ३४.१६<br>
<br>
तत्क्षणादेव विमलं संभूतं ज्योतिरुत्तमम् ।<br>
लीनास्तत्रैव ते विप्राः क्षणादन्तरधीयत ।। ३४.१७<br>
<br>
ततः शिष्यान् समाहूय भगवान् ब्रह्मवित्तमः ।<br>
प्रोवाच मध्यमेशस्य माहात्म्यं पैलपूर्वकान् ।। ३४.१८<br>
<br>
अस्मिन् स्थाने स्वयं देवो देव्या सह महेश्वरः ।<br>
रमते भगवान् नित्यं रुद्रैश्च परिवारितः ।। ३४.१९<br>
<br>
अत्र पूर्वं हृषीकेशो विश्वात्मा देवकीसुतः ।<br>
उवास वत्सरं कृष्णः सदा पाशुपतैर्वृतः ।। ३४.२०<br>
<br>
भस्मोद्धूलितसर्वाङ्गो रुद्राध्ययनतत्परः ।<br>
आराधयन् हरिः शंभुं कृत्वा पाशुपतं व्रतम् ।। ३४.२१<br>
<br>
तस्य ते बहवः शिष्या ब्रह्मचर्यपरायणाः ।<br>
लब्ध्वा तद्वचनाज्ज्ञानं दृष्टवन्तो महेश्वरम् ।। ३४.२२<br>
<br>
तस्य देवो महादेवः प्रत्यक्षं नीललोहितः ।<br>
ददौ कृष्णस्य भगवान् वरदो वरमुत्तमम् ।। ३४.२३<br>
<br>
येऽर्चयिष्यन्ति गोविन्दं मद्भक्ता विधिपूर्वकम् ।<br>
तेषां तदैश्वरं ज्ञानमुत्पत्स्यति जगन्मय ।। ३४.२४<br>
<br>
नमस्कार्योऽर्चितव्यश्च ध्यातव्यो मत्परैर्जनैः ।<br>
भविष्यसि न संदेहो मत्प्रसादाद् द्विजातिभिः ।। ३४.२५<br>
<br>
येऽत्र द्रक्ष्यन्ति देवेशं स्नात्वा रुद्रं पिनाकिनम् ।<br>
ब्रह्महत्यादिकं पापं तेषामाशु विनश्यति ।। ३४.२६<br>
<br>
प्राणांस्त्यजन्ति ये मर्त्याः पापकर्मरता अपि ।<br>
ते यान्ति परमं स्थानं नात्र कार्या विचारणा ।। ३४.२७<br>
<br>
धन्यास्तु खलु ते विप्रा मन्दाकिन्यां कृतोदकाः ।<br>
अर्चयन्ति महादेवं मध्यमेश्वरमुत्तमम् ।। ३४.२८<br>
<br>
स्नानं दानं तपः श्राद्धं पिण्डनिर्वपणं त्विह ।<br>
एकैकशः कृतं विप्राः पुनात्यासप्तमं कुलम् ।। ३४.२९<br>
<br>
संनिहत्यामुपस्पृश्य राहुग्रस्ते दिवाकरे ।<br>
यत् फलं लभते मर्त्यस्तस्माद् दशगुणं त्विह ।। ३४.३०<br>
<br>
एवमुक्त्वा महायोगी मध्यमेशान्ति के प्रभुः ।<br>
उवास सुचिरं कालं पूजयन् वै महेश्वरम् ।। ३४.३१<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे चतुस्त्रिंशोऽध्यायः ।।<br>
