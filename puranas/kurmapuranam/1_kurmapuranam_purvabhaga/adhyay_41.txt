<b>सूत उवाच</b><br>
अतः परं प्रवक्ष्यामि संक्षेपेण द्विजोत्तमाः ।<br>
त्रैलोक्यस्यास्य मानं वो न शक्यं विस्तरेण तु ।। ४१.१<br>
<br>
भूर्लोकोऽथ भुवर्लोकः स्वर्लोकोऽथ महस्ततः ।<br>
जनस्तपश्च सत्यं च लोकास्त्वण्डोद्भवा मताः ।। ४१.२<br>
<br>
सूर्याचन्द्रमसौ यावत् किरणैरेव भासतः ।<br>
तावद् भूर्लोक आख्यातः पुराणे द्विजपुंगवाः ।। ४१.३<br>
<br>
यावत्‌प्रमाणो भूर्लोको विस्तरात् परिमण्डलात् ।<br>
भुवर्लोकोऽपि तावान्‌स्यान्मण्डलाद् भास्करस्य तु ।। ४१.४<br>
<br>
ऊर्ध्वं यन्मण्डलं व्योम्नि ध्रुवो यावद्‌व्यवस्थितः ।<br>
स्वर्लोकः समाख्यातस्तत्र वायोस्तु नेमयः ।। ४१.५<br>
<br>
आवहः प्रवहश्चैव तथैवानुवहः पुनः ।<br>
संवहो विवहश्चाथ तदूर्ध्वं स्यात् परावहः ।। ४१.६<br>
<br>
तथा परिवहश्चोर्ध्वं वायोर्वै सप्त नेमयः ।<br>
भूमेर्योजनलक्षे तु भानोर्वै मण्डलं स्थितम् ।। ४१.७<br>
<br>
लक्षे दिवाकरस्यापि मण्डलं शशिनः स्मृतम् ।<br>
नक्षत्रमण्डलं कृत्स्नं तल्लक्षेण प्रकाशते ।। ४१.८<br>
<br>
द्वेलक्षे ह्युत्तरे विप्रा बुधो नक्षत्रमण्डलात् ।<br>
तावत्‌प्रमाणभागे तु बुधस्याप्युशनाः स्थितः ।। ४१.९<br>
<br>
अङ्गारकोऽपि शुक्रस्य तत्प्रमाणो व्यवस्थितः ।<br>
लक्षद्वयेन भौमस्य स्थितो देवपुरोहितः ।। ४१.१०<br>
<br>
सौरिर्द्विलक्षेण गुरोर्ग्रहाणामथ मण्डलात् ।<br>
सप्तर्षिमण्डलं तस्माल्लक्षमात्रे प्रिकाशते ।। ४१.११<br>
<br>
ऋषीणां मण्डलादूर्ध्वं लक्षमात्रे स्थितो ध्रृवः ।<br>
मेढीभूतः समस्तस्य ज्योतिश्चक्रस्य वै ध्रुवः ।<br>
तत्र धर्मः स भगवान् विष्णुर्नारायणः स्थितः ।। ४१.१२<br>
<br>
नवयोजनसाहस्रो विष्कम्भः सवितुः स्मृतः ।<br>
त्रिगुणस्तस्य विस्तारो मण्डलस्य प्रमाणतः ।। ४१.१३<br>
<br>
द्विगुणस्तस्य विस्ताराद् विस्तारः शशिनः स्मृतः ।<br>
तुल्यस्तयोस्तु स्वर्भानुर्भूत्वा तानुपसर्पति ।। ४१.१४<br>
<br>
उद्धृत्य पृथिवीच्छायां निर्मितो मण्डलाकृतिः ।<br>
स्वर्भानोस्तु वृहत् स्थानं तृतीयं यत् तमोमयम् ।। ४१.१५<br>
<br>
चन्द्रस्य षोडशो भागो भार्गवस्य विधीयते ।<br>
भार्गवात् पादहीनस्तु विज्ञेयो वै बृहस्पतिः ।। ४१.१६<br>
<br>
बृहस्पतेः पादहीनौ भौमसौरावुभौ स्मृतौ ।<br>
विस्तारान्मण्डलाच्चैव पादहीनस्तयोर्बुधः ।। ४१.१७<br>
<br>
तारानक्षत्ररूपाणि वपुष्मन्तीह यानि वै ।<br>
बुधेन तानि तुल्यानि विस्तारान्मण्डलात् तथा ।। ४१.१८<br>
<br>
तारानक्षत्ररूपाणि हीनानि तु परस्परम् ।<br>
शतानि पञ्च चत्वारि त्रईणि द्वे चैव योजने ।। ४१.१९<br>
<br>
पूर्वापरानुकृष्टानि तारकामण्डलानि तु ।<br>
योजनान्यर्द्धमात्राणि तेभ्यो ह्रस्वं न विद्यते ।। ४१.२०<br>
<br>
उपरिष्टात् त्रयस्तेषां ग्रहा ये दूरसर्पिणः ।<br>
सौरोऽङ्गिराश्च वक्रश्च ज्ञेया मन्दविचारिणः ।। ४१.२१<br>
<br>
तेभ्योऽधस्ताच्च चत्वारः पुनरन्ये महाग्रहाः ।<br>
सूर्यः सौमो बुधश्चैव भार्गवश्चैव शीघ्रगाः ।। ४१.२२<br>
<br>
दक्षिणायनमार्गस्थो यदा चरति रश्मिमान् ।<br>
तदा पूर्वग्रहाणां वै सूर्योऽधस्तात् प्रसर्पति ।। ४१.२३<br>
<br>
विस्तीर्णं मण्डलं कृत्वा तस्योर्ध्वं चरते शशी ।<br>
नक्षत्रमण्डलं कृत्स्नं सोमादूर्ध्वं प्रसर्पति ।। ४१.२४<br>
<br>
नक्षत्रेभ्यो बुधश्चोर्ध्वं बुधादूर्ध्वं तु भार्गवः ।<br>
वक्रस्तु भार्गवादूर्ध्वं वक्रादूर्ध्वं बृहस्पतिः ।। ४१.२५<br>
<br>
तस्माच्छनैश्चरोऽपुयूर्ध्वं तस्मात् सप्तर्षिमण्डलम् ।<br>
ऋषीणां चैव सप्तानां ध्रृवश्चोर्ध्वं व्यवस्थितः ।। ४१.२६<br>
<br>
योजनानां सहस्राणि भास्करस्य रथो नव ।<br>
ईषादण्डस्तथैव स्याद् द्विगुणो द्विजसत्तमाः ।। ४१.२७<br>
<br>
सार्द्धकोटिस्तथा सप्त नियुतान्यधिकानि तु ।<br>
योजनानां तु तस्याक्षस्तत्र चक्रं प्रतिष्ठितम् ।। ४१.२८<br>
<br>
त्रिनाभिमति पञ्चारे षण्‌णेमिन्यक्षयात्मके ।<br>
संवत्सरमयं कृत्स्नं कालचक्रं प्रतिष्ठितम् ।। ४१.२९<br>
<br>
चत्वारिंशत् सहस्राणि द्वितीयाक्षो व्यवस्थितः ।<br>
पञ्चान्यानि तु सार्द्धानि स्यन्दनस्य द्विजोत्तमाः ।। ४१.३०<br>
<br>
अक्षप्रमाणमुभयोः प्रमाणं तद्युगार्द्धयोः ।<br>
ह्रस्वोऽक्षस्तद्युगार्द्धेन ध्रुवाधारो रथस्य तु ।। ४१.३१<br>
<br>
द्वितीयेऽक्षे तु तच्चक्रं संस्थितं मानसाचले ।<br>
हयाश्च सप्त छन्दांसि तन्नामानि निबोधत ।। ४१.३२<br>
<br>
गायत्री च बृहत्युष्णिक् जगती पङ्‌क्तिरेव च ।<br>
अनष्टुप्‌ त्रिष्टुबप्युक्ता श्छन्दांसि हरयो हरेः ।। ४१.३३<br>
<br>
मानसोपरि माहेन्द्री प्राच्यां दिशि महापुरी ।<br>
दक्षिणायां यमस्याथ वरुणस्य तु पश्चिमे ।। ४१.३४<br>
<br>
उत्तरेषु च सोमस्य तन्नामानि निबोधत ।<br>
अमरावती संयमनी सुखा चैव विभावरी ।। ४१.३५<br>
<br>
काष्ठा गतो दक्षिणतः क्षिप्तेषुरिव सर्पति ।<br>
ज्योतिषां चक्रमादाय देवदेवः प्रजापतिः ।। ४१.३६<br>
<br>
दिवसस्य रविर्मध्ये सर्वकालं व्यवस्थितः ।<br>
सप्तद्वीपेषु विप्रेन्द्रा निशामध्यस्य संमुखः।। ४१.३७<br>
<br>
उदयास्तमने चैव सर्वकालं तु संमुखे ।<br>
अशेषासु दिशास्वेव तथैव विदिशासु च ।। ४१.३८<br>
<br>
कुलालचक्रपर्यन्तो भ्रमत्येष यथेश्वरः ।<br>
करोत्यहस्तथा रात्रिं विमुञ्चन् मेदिनीं द्विजाः ।। ४१.३९<br>
<br>
दिवाकरकरैरेतत् पूरितं भुवनत्रयम् ।<br>
त्रैलोक्यं कथितं सद्भिर्लोकानां मुनिपुंगवाः ।। ४१.४०<br>
<br>
आदित्यमूलमखिलं त्रैलोक्यं नात्र संशयः ।<br>
भवत्यस्मात् जगत् कृत्स्नं सदेवासुरमानुषम् ।। ४१.४१<br>
<br>
रुद्रेन्द्रोपेन्द्रचन्द्राणां विप्रेन्द्राणां दिवौकसाम् ।<br>
द्युतिर्द्युतिमतां कृत्स्नं यत्तेजः सार्वलौकिकम् ।। ४१.४२<br>
<br>
सर्वात्मा सर्वलोकेशो महादेवः प्रजापतिः ।<br>
सूर्य एव त्रिलोकस्य मूलं परमदैवतम् ।। ४१.४३<br>
<br>
द्वादशान्ये तथादित्या देवास्ते येऽधिकारिणः ।<br>
निर्वहन्ति वदन्त्यस्य तदंशा विष्णुमूर्तयः ।। ४१.४४<br>
<br>
सर्वे नमस्यन्ति सहस्रभाहुं<br>
गन्धर्वयक्षोरगकिन्नराद्याः ।<br>
यजन्ति यज्ञैर्विविधैर्द्विजेन्द्रा-<br>
श्छन्दोमयं ब्रह्ममयं पुराणम् ।। ४१.४५<br>
<br>
इति श्रीकूर्मपुराणे षट्‌साहस्त्र्यां संहितार्या पूर्वविभागे एकचत्वारिंशोऽध्यायः ।। ४१ ।।<br>
