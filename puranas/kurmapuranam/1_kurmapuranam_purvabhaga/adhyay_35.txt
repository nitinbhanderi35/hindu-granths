सूत उवाच ।<br>
ततः सर्वाणि गुह्यानि तीर्थान्यायतनानि च ।<br>
जगाम भगवान् व्यासो जैमिनिप्रमुखैर्वृतः ॥ ३५.१<br>
<br>
प्रयागं परमं तीर्थं प्रयागादधिकं शुभम् ।<br>
विश्वरूपं तथा तीर्थं कालतीर्थमनुत्तमम् ॥ ३५.२<br>
<br>
आकाशाख्यं महातीर्थं तीर्थं चैवार्षभं परम् ।<br>
स्वर्नीलं च महातीर्थं गौरीतीर्थमनुत्तमम् ॥ ३५.३<br>
<br>
प्राजापत्यं तथा तीर्थं स्वर्गद्वारं तथैव च ।<br>
जम्बुकेश्वरमित्युक्तंचर्माख्यं तीर्थमुत्तमम् ॥ ३५.४<br>
<br>
गयातीर्थं महातीर्थं तीर्थं चैव महानदी ।<br>
नारायणं परं तीर्थं वायुतीर्थमनुत्तमम् ॥ ३५.५<br>
<br>
ज्ञानतीर्थं परं गुह्यं वाराहं तीर्थमुत्तमम् ।<br>
यमतीर्थं महापुण्यं तीर्थं संवर्तकं शुभम् ॥ ३५.६<br>
<br>
अग्नितीर्थं द्विजश्रेष्ठाः कलशेश्वरमुत्तमम् ।<br>
नागतीर्थं सोमतीर्थं सूर्यतीर्थं तथैव च ॥ ३५.७<br>
<br>
पर्वताख्यं महागुह्यं मणिकर्णमनुत्तमम् ।<br>
घटोत्कचं तीर्थवरं श्रीतीर्थं च पितामहम् ॥ ३५.८<br>
<br>
गङ्गातीर्थं तु देवेशं तथातत्तीर्थमुत्तमम् ।<br>
कापिलं चैव सोमेशं ब्रह्मतीर्थमनुत्तमम् ॥ ३५.९<br>
<br>
(यत्र लिङ्गं पुरानीयं ब्रह्मा स्नातुं यदा गतः ।<br>
तदानीं स्थापयामास विष्णुस्तल्लिङ्गमैश्वरम् ॥ ३५.१०<br>
<br>
ततः स्नात्वा समागत्य ब्रह्मा प्रोवाच तं हरिम् ।<br>
मयानीतमिदं लिङ्गं कस्मात् स्थापितवानसि ॥ ३५.११<br>
<br>
तमाह विष्णुस्त्वत्तोऽपि रुद्रे भक्तिर्दृढा यतः ।<br>
तस्मात् प्रतिष्ठितं लिङ्गंनाम्ना तव भविष्यति )॥ ३५.१२<br>
<br>
भूतेश्वरं तथा तीर्थं तीर्थं धर्मसमुद्‌भवम् ।<br>
गन्धर्वतीर्थं परमं वाह्नेयं तीर्थमुत्तमम् ॥ ३५.१३<br>
<br>
दौर्वासिकं व्योमतीर्थं चन्द्रतीर्थं द्विजोत्तमाः ।<br>
चित्राङ्गदेश्वरं पुण्यं पुण्यं विद्याधरेश्वरम् ॥ ३५.१४<br>
<br>
केदारंतीर्थमुख्याख्यं कालञ्जरमनुत्तमम् ।<br>
सारस्वतं प्रभासं च भद्रकर्णं हरं शुभम् ॥ ३५.१५<br>
<br>
लौकिकाख्यं महातीर्थं तीर्थं चैव हिमालयम् ।<br>
हिरण्यगर्भं गोप्रेक्ष्यं तीर्थं चैव वृषध्वजम् ॥ ३५.१६<br>
<br>
उपशान्तं शिवं चैव व्याघ्रेश्वरमनुत्तमम् ।<br>
त्रिलोचनं महातीर्थं लोलार्कं चोत्तराह्वयम् ॥ ३५.१७<br>
<br>
कपालमोचनं तीर्थं ब्रह्महत्याविनाशनम् ।<br>
शुक्रेश्वरं महापुण्यमानन्दपुरमुत्तमम् ॥ ३५.१८<br>
<br>
एवमादीनि तीर्थानि प्राधान्यात् कथितानि तु ।<br>
न शक्यं विस्तराद् वक्तुं तीर्थसंख्या द्विजात्तमाः ॥ ३५.१९<br>
<br>
तेषु सर्वेषु तीर्थेषु स्नात्वाऽभ्यर्च्य पिनाकिनम् ।<br>
उपोष्य तत्र तत्रासौ पाराशर्यो महामुनिः ॥ ३५.२०<br>
<br>
तर्पयित्वा पितॄन् देवान् कृत्वा पिण्डप्रिदानकम् ।<br>
जगाम पुनरेवापि यत्र विश्वेश्वरः शिवः ॥ ३५.२१<br>
<br>
स्नात्वाऽभ्यर्च्य परं लिङ्गं शिष्यैः सह महामुनिः ।<br>
उवाच शिष्यान् धर्मात्मा स्वान् देशान् गन्तुमर्हथा ॥ ३५.२२<br>
<br>
ते प्रणम्य महात्मानं जग्मुः पैलादयो द्विजाः ।<br>
वासं च तत्र नियतो वाराणस्यां चकार सः ॥ ३५.२३<br>
<br>
शान्तो दान्तस्त्रिषवणंस्नात्वाऽभ्यर्च्य पिनाकिनम् ।<br>
भैक्षाहारो विशुद्धात्मा ब्रह्मचर्यपरायणः ॥ ३५.२४<br>
<br>
कदाचिद् वसता तत्र व्यासेनामिततेजसा ।<br>
भ्रममाणेन भिक्षा तु नैव लब्धा द्विजोत्तमाः ॥ ३५.२५<br>
<br>
ततः क्रोधावृततनुर्नराणामिह वासिनाम् ।<br>
विघ्नं सृजामि सर्वेषां येन सिद्धिर्विहीयते ॥ ३५.२६<br>
<br>
तत्क्षणात्सा महादेवी शंकरार्द्धशरीरिणी ।<br>
प्रादुरासीत् स्वयं प्रीत्या वेषं कृत्वा तु मानुषम् ॥ ३५.२७<br>
<br>
भो भो व्यास महाबुद्धे शप्तव्या भवता न हि ।<br>
गृहाण भिक्षां मत्तस्त्वमुक्त्वैवं प्रददौ शिवा ॥ ३५.२८<br>
<br>
उवाच च महादेवी क्रोधनस्त्वं भवान् यतः ।<br>
इह क्षेत्रे न वस्तव्यं कृतघ्नोऽसि यतः सदा ॥ ३५.२९<br>
<br>
एवमुक्तः स भगवान् ध्यानाज्ज्ञात्वा परां शिवाम् ।<br>
उवाच प्रणतो भूत्वा स्तुत्वा च प्रवरैः स्तवैः ॥ ३५.३०<br>
<br>
चतुर्दश्यामथाष्टम्यां प्रवेशं देहि शांकरि ।<br>
एवमस्त्वित्यनुज्ञाय देवी चान्तरधीयत ॥ ३५.३१<br>
<br>
एवं स भगवान् व्यासो महायोगी पुरातनः ।<br>
ज्ञात्वा क्षेत्रगुणान् सर्वान् स्थितस्तस्याथ पार्श्वतः ॥ ३५.३२<br>
<br>
एवं व्यासं स्थितं ज्ञात्वा क्षेत्रं सेवन्ति पण्डिताः ।<br>
तस्मात् सर्वप्रयत्नेन वाराणस्यां वसेन्नरः ॥ ३५.३३<br>
<br>
सूत उवाच ।<br>
यः पठेदविमुक्तस्य माहात्म्यं श्रृणुयादपि ।<br>
श्रावयेद् वा द्विजान् शान्तान् सोऽपियातिपरांगतिम् ॥ ३५.३४<br>
<br>
श्राद्धे वा दैविके कार्ये रात्रावहनि वा द्विजाः ।<br>
नदीनां चैव तीरेषु देवतायतनेषु च ॥ ३५.३५<br>
<br>
स्नात्वा समाहितमना दम्भमात्सर्यवर्जितः ।<br>
जपेदीशं नमस्कृत्य स याति परमां गतिम् ॥ ३५.३६<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे पञ्चत्त्रिंशोऽध्यायः ॥<br>
