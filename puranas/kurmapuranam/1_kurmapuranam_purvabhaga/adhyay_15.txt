अथ दक्षयज्ञविध्वंसनम्॥<br>
<br>
नैमिषेया ऊचुः ।<br>
देवानां दानवानां च गन्धर्वोरगरक्षसाम् ।<br>
उत्पत्तिं विस्तरात् ब्रूहि सूत वैवस्वतेऽन्तरे ॥ १५.१<br>
<br>
स शप्तः शंभुना पूर्वं दक्षः प्राचेतसो नृपः ।<br>
किमकार्षोन्महाबुद्धे श्रोतुमिच्छाम सांप्रतम् ॥ १५.२<br>
<br>
सूत उवाच ।<br>
वक्ष्ये नारायणेनोक्तं पूर्वकल्पानुषङ्गिकम् ।<br>
त्रिकालबद्धं पापघ्नं प्रजासर्गस्य विस्तरम् ॥ १५.३<br>
<br>
स शप्तः शंभुना पूर्वं दक्षः प्राचेतसो नृपः ।<br>
विनिन्द्य पूर्ववैरेण गङ्गाद्वरेऽयजद्‌ भवम् ॥ १५.४<br>
<br>
देवाश्च सर्वे भागार्थमाहूता विष्णुना सह ।<br>
सहैव मुनिभिः सर्वैरागता मुनिपुंगवाः ॥ १५.५<br>
<br>
<br>
दृष्ट्वा देवकुलं कृत्स्नं शंकरेण विनागतम् ।<br>
दधीचो नाम विप्रर्षिः प्राचेतसमथाब्रवीत् ॥ १५.६<br>
<br>
दधीच उवाच ।<br>
ब्रह्माद्यस्तु पिशाचान्ता यस्याज्ञानुविधायिनः ।<br>
स देवः सांप्रतं रुद्रो विधिना किं न पूज्यते ॥ १५.७<br>
<br>
दक्ष उवाच ।<br>
सर्वेष्वेव हि यज्ञेषु न भागः परिकल्पितः ।<br>
न मन्त्रा भार्यया सार्द्धं शंकरस्येति नेज्यते ॥ १५.८<br>
<br>
विहस्य दक्षं कुपितो वचः प्राह महामुनिः ।<br>
श्रृण्वतां सर्वदेवानां सर्वज्ञानमयः स्वयम् ॥ १५.९<br>
<br>
दधीच उवाच ।<br>
यतः प्रवृत्तिर्विश्वात्मा यश्चास्य परमेश्वरः ।<br>
संपूज्यते सर्वयज्ञैर्विदित्वा किन्न शंकरः ॥ १५.१०<br>
<br>
न ह्यं शंकरो रुद्रः संहर्त्ता तामसो हरः ।<br>
नग्नः कपाली विदितो विश्वात्मा नोपपद्यते ॥ १५.११<br>
<br>
ईश्वरो हि जगत्स्रष्टा प्रभुर्नारायणः स्वराट् ।<br>
सत्त्वात्मकोऽसौ भगवानिज्यते सर्वकर्मसु ॥ १५.१२<br>
<br>
दधीच उवाच ।<br>
किं त्वया भगवानेष सहस्त्रांशुर्न दृश्यते ।<br>
सर्वलोकैकसंहर्त्ता कालात्मा परमेश्वरः ॥ १५.१३<br>
<br>
यं गृणन्तीह विद्वांसो धार्मिका ब्रह्मवादिनः ।<br>
सोऽयं साक्षी तीव्ररोचिः कालात्मा शांकरीतनुः ॥ १५.१४<br>
<br>
एष रुद्रो महादेवः कपर्दो च घृणी हरः ।<br>
आदित्यो भगवान् सूर्यो नीलग्रीवो विलोहितः ॥ १५.१५<br>
<br>
संस्तूयते सहस्रांशुः सामगाध्वर्युहोतृभिः ।<br>
पश्यैनं विश्वकर्माणं रुद्रमूर्ति त्रयीमयम् ॥ १५.१६<br>
<br>
दक्ष उवाच ।<br>
य एते द्वादशादित्या आगता यज्ञभागिनः ।<br>
सर्वे सूर्या इति ज्ञेया न ह्यान्यो विद्यते रविः ॥ १५.१७<br>
<br>
एवमुक्ते तु मुनयः समायाता दिदृक्षवः ।<br>
बाढमित्यब्रुवन् दक्षं तस्य साहाय्यकारिणः ॥ १५.१८<br>
<br>
तमसाविष्टमनसो न पश्यन्ति वृषध्वजम् ।<br>
सहस्त्रशोऽथ शतशो भूय एव विनिन्द्यते ॥ १५.१९<br>
<br>
निन्दन्तो वैदिकान् मन्त्रान् सर्वभूतपतिं हरम् ।<br>
अपूजयन् दक्षवाक्यं मोहिता विष्णुमायया ॥ १५.२०<br>
<br>
देवाश्च सर्वे भागार्थमागता वासवादयः ।<br>
नापश्यन् देवमीशानमृते नारायणं हरिम् ॥ १५.२१<br>
<br>
हिरण्यगर्भो भगवान् ब्रह्मा ब्रह्मविदां वरः ।<br>
पश्यतामेव सर्वेषां क्षणादन्तरधीयत ॥ १५.२२<br>
<br>
अन्तर्हिते भगवति दक्षो नारायणं हरिम् ।<br>
रक्षकं जगतां देवं जगाम शरणं स्वयम् ॥ १५.२३<br>
<br>
प्रवर्त्तयामास च तं यज्ञं दक्षोऽथ निर्भयः ।<br>
रक्षते भगवान् विष्णुः शरणागतरक्षकः ॥ १५.२४<br>
<br>
पुनः प्राह च तं दक्षं दधीचो भगवानृषिः ।<br>
संप्रेक्ष्यर्षिगणान् देवान् सर्वान् वै रुद्रविद्विषः ॥ १५.२५<br>
<br>
अपूज्यपूजने चैव पूज्यानां चाप्यपूजने ।<br>
नरः पापमवाप्नोति महद् वै नात्र संशयः ॥ १५.२६<br>
<br>
असतां प्रग्रहो यत्र सतां चैव विमानना ।<br>
दण्डो दैवकृतस्तत्र सद्यः पतति दारुणः ॥ १५.२७<br>
<br>
एवमुक्त्वा तु विप्रर्षिः शशापेश्वरविद्विषः ।<br>
समागतान् ब्राह्मणांस्तान् दक्षसाहाय्यकारिणः ॥ १५.२८<br>
<br>
यस्माद् बहिष्कृता वेदात्भवद्भिः परमेश्वरः ।<br>
विनिन्दितो महादेवः शंकरो लोकवन्दितः ॥ १५.२९<br>
<br>
भविष्यध्वं त्रयीबाह्याः सर्वेऽपीश्वरविद्विषः ।<br>
निन्दन्तो ह्यैश्वरं मार्गं कुशास्त्रासक्तमानसाः ॥ १५.३०<br>
<br>
मिथ्याधीतसमाचारा मिथ्याज्ञानप्रलापिनः ।<br>
प्राप्य घोरं कलियुगं कलिजैः किल पीडिताः ॥ १५.३१<br>
<br>
त्यक्त्वा तपोबलं कृत्स्नं गच्छध्वं नरकान् पुनः ।<br>
भविष्यति हृषीकेशः स्वाश्रितोऽपि पराङ्‌मुखः ॥ १५.३२<br>
<br>
एवमुक्त्वा तु विप्रर्षिर्विरराम तपोनिधिः ।<br>
जगाम मनसा रुद्रमशेषाघविनाशनम् ॥ १५.३३<br>
<br>
एतस्मिन्नन्तरे देवी महादेवं महेश्वरम् ।<br>
पतिं पशुपतिं देवं ज्ञात्वैतत् प्राह सर्वदृक् ॥ १५.३४<br>
<br>
देव्युवाच ।<br>
दक्षो यज्ञेन यजते पिता मे पूर्वजन्मनि ।<br>
विनिन्द्य भवतो भावमात्मानं चापि शंकर ॥ १५.३५<br>
<br>
देवाः सहर्षिभिश्चासंस्तत्र साहाय्यकारिणः ।<br>
विनाशयाशु तं यज्ञं वरमेकं वृणोम्यहम् ॥ १५.३६<br>
<br>
एवं विज्ञापितो देव्या देवदेव परः प्रभुः ।<br>
ससर्ज सहसा रुद्रं दक्षयज्ञजिघांसया ॥ १५.३७<br>
<br>
सहस्रशीर्षपादं च सहस्राक्षं महाभुजम् ।<br>
सहस्त्रपाणिं दुर्धर्षं युगान्तानलसन्निभम् ॥ १५.३८<br>
<br>
दंष्ट्राकरालं दुष्प्रेक्ष्यं शङ्खचक्रगदाधरम् ।<br>
दण्डहस्तं महानादं शार्ङ्गिणं भूतिभूषणम् ॥ १५.३९<br>
<br>
वीरभद्र इति ख्यातं देवदेवसमन्वितम् ।<br>
स जातमात्रो देवेशमुपतस्थे कृताञ्जलिः ॥ १५.४०<br>
<br>
तमाह दक्षस्य मखं विनाशय शिवोऽस्तु ते ।<br>
विनिन्द्य मां स यजते गङ्गाद्वारे गणेश्वर ॥ १५.४१<br>
<br>
ततो बन्धुप्रयुक्तेन सिंहेनैकेन लीलया ।<br>
वीरभद्रेण दक्षस्य विनाशमगमत् क्रतुः ॥ १५.४२<br>
<br>
मन्युना चोमया सृष्टा भद्रकाली महेश्वरी ।<br>
तया च सार्द्धं वृषभं समारुह्य ययौ गणः ॥ १५.४३<br>
<br>
अन्ये सहस्रशो रुद्रा निसृष्टास्तेन धीमता ।<br>
रोमजा इति विख्यातास्तस्य साहाय्यकारिणः ॥ १५.४४<br>
<br>
शूलशक्तिगदाहस्ताष्टङ्कोपलकरास्तथा ।<br>
कालाग्निरुद्रसंकाशा नादयन्तो दिशो दश ॥ १५.४५<br>
<br>
सर्वे वृषभमारूढाः सभार्याश्चातिभीषणाः ।<br>
समावृत्य गणश्रेष्ठं ययुर्दक्षमखं प्रति ॥ १५.४६<br>
<br>
सर्वे शंप्राप्य तं देशं गङ्गाद्वारमिति श्रुतम् ।<br>
ददृशुर्यज्ञदेशं तं दक्षस्यामिततेजसः ॥ १५.४७<br>
<br>
देवाङ्गनासहस्त्राढ्यमप्सरोगीतनादितम् ।<br>
वेणुवीणानिनादाढ्यं वेदवादाभिनादितम् ॥ १५.४८<br>
<br>
दृष्ट्वा सहर्षिभिर्देवैः समासीनं प्रजापतिम् ।१५.४९<br>
<br>
उवाच भद्रया रुद्रैर्वीरभद्रः स्मयन्निव ।१५.५०<br>
<br>
वयं ह्यनुचराः सर्वे शर्वस्यामिततेजसः ।<br>
भागाभिलिप्सया भागान् प्राप्ता यच्छध्वमीप्सितान् ॥ १५.५१<br>
<br>
अथ चेत् कस्यचिदियमाज्ञा मुनिसुरोत्तमाः ।<br>
भागो भवद्भ्यो देयस्तु नास्मभ्यमिति कथ्यताम् ।१५.५२<br>
<br>
तं ब्रूताज्ञापयति यो वेत्स्यामो हि वयं ततः ।<br>
एवमुक्ता गणेशेन प्रजापतिपुरः सराः ।१५.५३<br>
<br>
देवा ऊचुः  नेज्यते र्यज्ञभागेन न च मन्त्रा इति प्रभुः ।<br>
मन्त्रा ऊचुः सुरा यूयं तमोपहतचेतसः ।१५.५४<br>
<br>
येनाध्वरस्य राजानं पूजयध्वं महेश्वरम् ।<br>
ईश्वरः सर्वभूतानां सर्वभूततनुर्हरः ।१५.५५<br>
<br>
पूज्यते सर्वयज्ञेषु सर्वाभ्युदसिद्धिदः ॥<br>
एवमुक्त्वा महीशानं मायया नष्टचेतनाः ।१५.५६<br>
<br>
न मेनिरे ययुर्मन्त्रा देवान् मुक्त्वा स्वमालयम् ।<br>
ततः स रुद्रो भगवान् सभार्यः सगणेश्वरः ।१५.५७<br>
<br>
स्पृशन् कराभ्यां ब्रह्मर्षि दधीचं प्राह देवताः ।<br>
मन्त्राः प्रमाणं न कृता युष्माभिर्बलदर्पितैः ।१५.५८<br>
<br>
यस्मात् प्रसह्य तस्माद्‌ वो नाशयाम्यद्य गर्वितान्।<br>
इत्युक्त्वा यज्ञशालां तां ददाह गणपुंगवः ।१५.५९<br>
<br>
गणेश्वराश्च संक्रुद्धा यूपानुत्पाट्य चिक्षिपुः ॥<br>
प्रस्तोत्रा सह होत्रा च अश्वं चैव गणेश्वराः ।१५.६०<br>
<br>
गृहीत्वा भीषणाः सर्वे गङ्गास्त्रोतसि चिक्षिपुः ।<br>
वीरभद्रोऽपि दीप्तात्मा शक्रस्योद्यच्छतं करम् ।१५.६१<br>
<br>
व्यष्टम्भयददीनात्मा तथाऽन्येषां दिवौकसाम् ।<br>
भगस्य नेत्रे चोत्पाट्य कराग्रेणैव लीलया ।१५.६२<br>
<br>
निहत्य मुष्टिना दन्तान् पूष्णश्चैवमपातयत् ।<br>
तथा चन्द्रमसं देवं पादाङ्‌गुष्ठेन लीलया ।१५.६३<br>
<br>
धर्षयामास बलवान् स्मयमानो गणेश्वरः ।<br>
वह्नेर्हस्तद्वयं छित्त्वा जिह्वामुत्पाट्य लीलया ।१५.६४<br>
<br>
जघान मूर्ध्नि पादेन मुनीनपि मुनीश्वराः ।<br>
तथा विष्णुं सहरुडं समायान्तं महाबलः ।१५.६५<br>
<br>
विव्याध निशेतैर्बाणैः स्तम्भयित्वा सुदर्शनम् ।<br>
समालोक्य महाबाहुरागत्य गरुडो गणम् ।१५.६६<br>
<br>
जघान पक्षैः सहसा ननादाम्बुनिधिर्यथा ।<br>
ततः सहस्त्रशो भद्रः ससर्ज गरुडान् स्वयम् ।१५.६७<br>
<br>
वैनतेयादभ्यधिकान् गरुडं ते प्रदुद्रुवुः ।<br>
तान् दृष्ट्वा गरुडो धीमान् पलायत महाजवः ।१५.६८<br>
<br>
विसृज्य माधवं वेगात् तदद्‌भुतमिवाभवत् ।<br>
अन्तर्हिते वैनतेये भगवान् पद्मसंभवः ।१५.६९<br>
<br>
आगत्य वारयामास वीरभद्रं च केशवम् ।<br>
प्रसादयामास च तं गौरवात् परमेष्ठिनः ।१५.७०<br>
<br>
संस्तूय भगवानीशं साम्बस्तत्रागमत् स्वयम् ।<br>
वीक्ष्य देवाधिदेवं तमुमां सर्वगणैर्वृताम् ।१५.७१<br>
<br>
तुष्टाव भगवान् ब्रह्मा दक्षः सर्वे दिवौकसः ।<br>
विशेषात् पार्वतीं देवीमीश्वरार्द्धशरीरिणीम् ।१५.७२<br>
<br>
स्तोत्रैर्नानाविधैर्दक्षः प्रणम्य च कृताञ्जलिः ॥<br>
ततो भगवती देवी प्रहसन्ती महेश्वरम् ।१५.७३<br>
<br>
प्रसन्नमानसा रुद्रं वचः प्राह घृणानिधिः ।<br>
त्वमेव जगतः स्त्रष्टा शासिता चैव रक्षकः ।१५.७४<br>
<br>
अनुग्राह्यो भगवता दक्षश्चापि दिवौकसः ।<br>
ततः प्रहस्य भगवान् कपर्दी नीललोहितः ।१५.७५<br>
<br>
उवाच प्रणतान् देवान् प्राचेतसमथो हरः ।<br>
गच्छध्वं देवताः सर्वाः प्रसन्नो भवतामहम् ।१५.७६<br>
<br>
संपूज्यः सर्वयज्ञेषु न निन्द्योऽहं विशेषतः ।<br>
त्वं चापि श्रृणु मे दक्ष वचनं सर्वरक्षणम् ।१५.७७<br>
<br>
त्यक्त्वा लोकैषणामेतां मद्भक्तो भव यत्नतः ।<br>
भविष्यसि गणेशानः कल्पान्तेऽनुग्रहान्मम ।१५.७८<br>
<br>
तावत् तिष्ठ ममादेशात् स्वाधिकारेषु निर्वृतः ।<br>
एवमुक्त्वा स भगवान् सपत्नीकः सहानुगः ।१५.७९<br>
<br>
अदर्शनमनुप्राप्तो दक्षस्यामिततेजसः ।<br>
अन्तर्हिते महादेवे शंकरे पद्मसंभवः ।१५.८०<br>
<br>
व्याजहार स्वयं दक्षमशेषजगतो हितम् ।<br>
ब्रह्मोवाच ।<br>
किं तवापगतो मोहः प्रसन्ने वृषभध्वजे ।१५.८१<br>
<br>
यदाचष्टे स्वयं देवः पालयैतदतन्द्रितः ।<br>
सर्वेषामेव भूतानां हृद्येष वसतीश्वरः ।१५.८२<br>
<br>
पश्यन्त्येनं ब्रह्मभूता विद्वांसो वेदवादिनः ।<br>
स आत्मा सर्वभूतानां स बीजं परमा गतिः ।१५.८३<br>
<br>
स्तूयते वैदिकैर्मन्त्रैर्देवदेवो महेश्वरः ।<br>
तमर्चयति यो रुद्रं स्वात्मन्येकं सनातनम् ।१५.८४<br>
<br>
चेतसा भावयुक्तेन स याति परमं पदम् ।<br>
तस्मादनादिमध्यान्तं विज्ञाय परमेश्वरम् ।१५.८५<br>
<br>
कर्मणा मनसा वाचा समाराधय यत्नतः ।<br>
यत्नात् परिहरेशस्य निन्दामात्मविनाशनीम् ।१५.८६<br>
<br>
भवन्ति सर्वदोषाय निन्दकस्य क्रिया यतः ।<br>
यस्तु चैष महायोगी रक्षको विष्णुरव्ययः ।१५.८७<br>
<br>
स देवदेवो भगवान् महादेवो न संशयः ।<br>
मन्यन्ते ये जगद्योनिं विभिन्नं विष्णुमीश्वरात् ।१५.८८<br>
<br>
मोहादवेदनिष्ठत्वात् ते यान्ति नरकं नराः ।<br>
वेदानुवर्तिनो रुद्रं देवं नारायणं तथा ।१५.८९<br>
<br>
एकीभावेन पश्यन्ति मुक्तिभाजो भवन्ति ते ।<br>
यो विष्णुः स स्वयं रुद्रो यो रुद्रः स जनार्दनः ।१५.९०<br>
<br>
इति मत्वा यजेद् देवं स याति परमां गतिम् ।<br>
सृजत्येष जगत्सर्वं विष्णुस्तत् पश्यतीश्वरः ।१५.९१<br>
<br>
इत्थं जगत् सर्वमिदं रुद्रनारायणोद्भवम् ।<br>
तस्मात् त्यक्त्वा हरेर्निन्दां विष्णावपि समाहितः ।१५.९२<br>
<br>
समाश्रय्महादेवं शरण्यं ब्रह्मवादिनाम् ।<br>
उपश्रुत्याथ वचनं विरिञ्चस्य प्रजापतिः ।१५.९३<br>
<br>
जगाम शरणं देवं गोपतिं कृत्तिवाससम् ।<br>
येऽन्ये शापाग्निनिर्दग्धा दधीचस्य महर्षयः ।१५.९४<br>
<br>
द्विषन्तो मोहिता देवं संबभूवुः कलिष्वथ ।<br>
त्यक्त्वा तपोबलं कृत्स्नं विप्राणां कुलसंभवाः १५.९५<br>
<br>
पूर्वसंस्कारमहात्म्याद् ब्रह्मणो वचनादिह ।<br>
मुक्तशापास्ततः सर्वे कल्पान्ते रौरवादिषु ।१५.९६<br>
<br>
निपात्यमानाः कालेन संप्राप्यादित्यवर्चसम् ।<br>
ब्रह्माणं जगतामीशमनुज्ञाताः स्वयंभुवा ॥ १५.९७<br>
<br>
समाराध्य तपोयोगादीशानं त्रिदशाधिपम् ।<br>
भविष्यन्ति यथा पूर्वं शंकरस्य प्रसादतः ॥ १५.९८<br>
<br>
एतद्वः कथितं सर्वं दक्षयज्ञनिषूदनम् ।<br>
श्रृणुध्वं दक्षपुत्रीणां सर्वासां चैव संततिम् ॥ १५.९९<br>
<br>
इति श्रीकूर्मपुराणे षट्‌साहस्त्र्यां संहितायां पञ्चदशोध्यायः ॥<br>
