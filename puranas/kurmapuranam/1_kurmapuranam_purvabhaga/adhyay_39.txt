<span style="font-size: 14pt; line-height: 200%"><br>
मार्कण्डेय उवाच ।<br>
तपनस्य सुता देवी त्रिषु लोकेषु विश्रुता ।<br>
समागता महाभागा यमुना यत्र निम्नगा ॥ ३९.१<br>
<br>
येनैव निःसृता गङ्गा तेनैव यमुना गता ।<br>
योजनानां सहस्रेषु कीर्तनात् पापनाशनी ॥ ३९.२<br>
<br>
तत्र स्नात्वा च पीत्वा च यमुनायां युधिष्ठिर ।<br>
सर्वपापविनिर्मुक्तः पुनात्यासप्तमं कुलम् ।३९.३<br>
<br>
प्राणांस्त्यजति यस्तत्र स याति परमां गतिम् ।<br>
अग्नितीर्थमिति ख्यातं यमुनादक्षिणे तटे ।३९.४<br>
<br>
पश्चिमे धर्मराजस्य तीर्थं त्वनरकं स्मृतम् ।<br>
तत्र स्नात्वा दिवं यान्ति ये मृतास्तेऽपुनर्भवाः ॥ ३९.५<br>
<br>
कृष्णपक्षे चतुर्दश्यां स्नात्वा संतर्प्य वै शुचिः ।<br>
धर्मराजं महापापैर्मुच्यते नात्र संशयः ॥ ३९.६<br>
<br>
दश तीर्थसहस्राणि त्रिंशत्कोट्यस्तथापराः ।<br>
प्रयागे संस्थितानि स्युरेवमाहुर्मनीषिणः ॥ ३९.७<br>
<br>
तिस्त्रः कोट्योऽर्धकोटिश्च तीर्थानां वायुरब्रवीत् ।<br>
दिवि भूम्यन्तरिक्षे च तत्सर्वं जाह्नवी स्मृता ॥ ३९.८<br>
<br>
यत्र गङ्गा महाभागा स देशस्तत् तपोवनम् ।<br>
सिद्धिक्षेत्रं तु तज्ज्ञेयं गङ्गातीरसमाश्रितम् ॥ ३९.९<br>
<br>
यत्र देवो महादेवो देव्या सह महेश्वरः ।<br>
आस्ते वटेश्वरो नित्यं तत् तीर्थँ तत् तपोवनम् ॥ ३९.१०.<br>
<br>
इदं सत्यं द्विजातीनां साधूनामात्मजस्य च ।<br>
सुहृदां च जपेत् कर्णे शिष्यस्यानुगतस्य च ॥ ३९.११<br>
<br>
इदं धन्यमिदं स्वर्ग्यमिदं मेध्यमिदं सुखम् ।<br>
इदं पुण्यमिदं रम्यं पावनं धर्म्यमुत्तमम् ॥ ३९.१२<br>
<br>
महर्षीणामिदं गुह्यं सर्वपापप्रमोचनम् ।<br>
अत्राधीत्य द्विजोऽध्यायं निर्मलत्वमवाप्नुयात् ॥ ३९.१४<br>
<br>
यश्चेदं श्रृणुयान्नित्यं तीर्थं पुण्यं सदा शुचिः ।<br>
जातिस्मरत्वं लभते नाकपृष्ठे च मोदते ॥ ३९.१५<br>
<br>
प्राप्यन्ते तानितीर्थानि सद्भिः शिष्टानुदर्शिभिः ।<br>
स्नाहि तीर्थेषु कौरव्य न च वक्रमतिर्भव ॥ ३९.१६<br>
<br>
एवमुक्त्वा स भगवान् मार्कण्डेयो महामुनिः ।<br>
तीर्थानि कथयामास पृथिव्यां यानि कानिचित् ॥ ३९.१७<br>
<br>
भूसमुद्रादिसंस्थानं प्रमाणं ज्योतिषां स्थितम् ।<br>
पृष्टः प्रोवाच सकलमुक्त्वाऽथ प्रययो मुनिः ॥ ३९.१८<br>
<br>
य इदं कल्यमुत्थाय श्रुणोति पठतेऽथ वा ।<br>
मुच्यते सर्वपापेभ्यो रुद्रलोकं स गच्छति ॥ ३९.१९<br>
<br>
इति श्रीकूर्मपुराणे षट्‌साहस्त्र्यां संहितायां पुर्वविभागे एकोनचत्वारिंशोऽध्यायः ॥ ३९ ॥<br>
<br>
<br>
</span>
