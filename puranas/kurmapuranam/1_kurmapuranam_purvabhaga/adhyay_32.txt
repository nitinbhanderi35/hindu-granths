सूत उवाच ।<br>
स शिष्यैः संवृतो धीमान् गुरुर्द्वैपायनो मुनिः ।<br>
जगाम विपुलं लिङ्गमोंकारं मुक्तिदायकम् ॥ ३२.१<br>
<br>
तत्राभ्यर्च्य महादेवं शिष्यैः सह महामुनिः ।<br>
प्रोवाच तस्य माहात्म्यं मुनीनां भावितात्मनाम् ॥ ३२.२<br>
<br>
इदं तद् विमलं लिङ्गमोंकारं नाम शोभनम् ।<br>
अस्य स्मरणमात्रेण मुच्यते सर्वपातकैः ॥ ३२.३<br>
<br>
एतत् परतरं ज्ञानं पञ्चयतनमुत्तमम् ।<br>
सेवितं सूरिभिर्नित्यं वाराणस्यां विमोक्षदम् ॥ ३२.४<br>
<br>
अत्र साक्षान्महादेवः पञ्चायतनविग्रहः ।<br>
रमते भगवान् रुद्रो जन्तूनामपवर्गदः ॥ ३२.५<br>
<br>
यत् तत् पाशुपतं ज्ञानं पञ्चार्थमिति शक्यते ।<br>
तदेतद् विमलं लिङ्गमोङ्कारं समवस्थितम् ॥ ३२.६<br>
<br>
शान्त्यतीता तथा शान्तिर्विद्या चैव परा कला ।<br>
प्रतिष्ठा च निवृत्तिश्च पञ्चार्थं लिङ्गमैश्वरम् ॥ ३२.७<br>
<br>
पञ्चानामपि देवानां ब्रह्मादीनां सदाश्रयम् ।<br>
ओंकारबोधतं लिङ्गं पञ्चायतनमुच्यते ॥ ३२.८<br>
<br>
संस्मरेदैश्वरं लिङ्गं पञ्चायतनमव्ययम् ।<br>
देहान्ते तत्परं ज्योतिरानन्दं विशते बुधः ॥ ३२.९<br>
<br>
अत्र देवर्षयः पूर्वं सिद्धा ब्रह्मर्षयस्तथा ।<br>
उपास्य देवमीशानं प्राप्तवन्तः परं पदम् ॥ ३२.१०<br>
<br>
मत्स्योदर्यास्तटे पुण्यं स्थानं गुह्यतम शुभम् ।<br>
गोचर्ममात्रं विप्रेन्द्रा ओङ्कारेश्वरमुत्तमम् ॥ ३२.११<br>
<br>
कृत्तिवासेश्वरं लिङ्गं मध्यमेश्वरमुत्तमम् ।<br>
विश्वेश्वरं तथोंकारं कपर्दीश्वरमेव च ॥ ३२.१२<br>
<br>
एतानि गुह्यलिङ्गानि वाराणस्यां द्विजोत्तमाः ।<br>
न कश्चिदिह जानाति विना शंभोरनुग्रहात् ॥ ३२.१३<br>
<br>
एवमुक्त्वा ययौ कृष्णः पाराशर्यो महामुनिः ।<br>
कृत्तिवासेश्वरं लिङ्गं द्रष्टुं देवस्य शूलिनः ॥ ३२.१४<br>
<br>
समभ्यर्च्य तथा शिष्यैर्माहात्म्यं कृत्तिवाससः ।<br>
कथयामास विप्रेभ्यो भगवान् ब्रह्मवित्तमः ॥ ३२.१५<br>
<br>
अस्मिन् स्थाने पुरा दैत्यो हस्ती भूत्वा भवान्तिकम् ।<br>
ब्राह्मणान् हन्तुमायातो येऽत्र नित्यमुपासते ॥ ३२.१६<br>
<br>
तेषां लिङ्गान्महादेवः प्रादुरासीत् त्रिलोचनः ।<br>
रक्षणार्थं द्विजश्रेष्ठा भक्तानां भक्तवत्सलः ॥ ३२.१७<br>
<br>
हत्वा गजाकृतिं दैत्यं शूलेनावज्ञया हरः ।<br>
वसस्तस्याकरोत् कृत्तिं कृत्तिवासेश्वरस्ततः ॥ ३२.१८<br>
<br>
अत्र सिद्धिं परां प्राप्ता मुनयो मुनिपुंगवाः ।<br>
तेनैव च शरीरेण प्राप्तास्तत् परमं पदम् ॥ ३२.१९<br>
<br>
विद्या विद्येश्वरा रुद्राः शिवाये च प्रकीर्त्तिताः ।<br>
कृत्तिवासेश्वरं लिङ्गं नित्यमावृत्य संस्थिताः ॥ ३२.२०<br>
<br>
ज्ञात्वा कलियुगं घोरमधर्मबहुलं जनाः ।<br>
कृत्तिवासं न मुञ्चन्ति कृतार्थास्ते न संशयः ॥ ३२.२१<br>
<br>
जन्मान्तरसहस्रेण मोक्षोऽन्यत्राप्यते न वा ।<br>
एकेन जन्मना मोक्षः कृत्तिवासे तु लभ्यते ॥ ३२.२२<br>
<br>
आलयः सर्वसिद्धानामेतत् स्थानं वदन्ति हि ।<br>
<br>
गोपितं देवदेवेन महादेवेन शंभुना ॥ ३२.२३<br>
युगे युगे ह्यत्र दान्ता ब्राह्मणा वेदपारागाः ।<br>
उपासते महादेवं जपन्ति शतरुद्रियम् ॥ ३२.२४<br>
<br>
स्तुवन्ति सततं देवं त्र्यम्बकं कृत्तिवाससम् ।<br>
ध्यायन्ति हृदये देवं स्थाणुं सर्वान्तरं शिवम् ॥ ३२.२५<br>
<br>
गायन्ति सिद्धाः किल गीतकानि <br>
ये वाराणस्यां निवसन्ति विप्राः ।<br>
तेषामथैकेन भवेन मुक्तिर् <br>
ये कृत्तिवासं शरणं प्रपन्नाः ॥ ३२.२६<br>
<br>
संप्राप्य लोके जगतामभीष्टं।<br>
सुदुर्लभं विप्रकुलेषु जन्म ॥<br>
ध्याने समाधाय जपन्ति रुद्रं। <br>
ध्यायन्ति चित्ते यतयो महेशम् ॥ ३२.२७<br>
<br>
आराधयन्ति प्रभुमीशितारं।<br>
वाराणसीमध्यगता मुनिन्द्राः ॥<br>
यजन्ति यज्ञैरभिसंधिहीनाः<br>
स्तुवन्ति रुद्रं प्रणमन्ति शंभुम् ॥ ३२.२८<br>
<br>
नमो भवायामलयोगधाम्ने।<br>
स्थाणुं प्रपद्ये गिरिशं पुराणम् ॥<br>
स्मरामि रुद्रं हृदये निविष्टं<br>
जाने महादेवमनेकरूपम् ॥ ३२.२९<br>
<br>
इति श्रीकूर्मपुराणे षट्‌साहस्त्र्यां संहितायां द्वात्रिंशोऽध्यायः ॥<br>
