<span style="font-size: 14pt; line-height: 200%"><br>
<b>सूत उवाच</b><br>
अथ देवो हृषीकेशो भगवान् पुरुषोत्तमः ।<br>
तताप घोरं पुत्रार्थं निदानं तपसस्तपः ।। २५.१<br>
<br>
स्वेच्छयाऽप्यवतीर्णोऽसौ कृतकृत्योऽपि विश्वधृक् ।<br>
चचार स्वात्मनो मूलं बोधयन् भावमैश्वरम् ।। २५.२<br>
<br>
जगाम योगिभिर्जुष्टं नानापक्षिसमाकुलम् ।<br>
आश्रमं तूपमन्योर्वै मुनीन्द्रस्य महात्मनः ।। २५.३<br>
<br>
पतत्त्रिराजमारूढः सुपर्णमतितेजसम् ।<br>
शङ्खचक्रगदापाणिः श्रीवत्सकृतलक्षणः ।। २५.४<br>
<br>
नानाद्रुमलताकीर्णं नानापुष्पोपशोभितम् ।<br>
ऋषीणामाश्रमैर्जुष्टं वेदघोषनिनादितम् ।। २५.५<br>
<br>
सिंहर्क्षशरभाकीर्णं शार्दूलगजसंयुतम् ।<br>
विमलस्वादुपानीयैः सरोभिरुपशोभितम् ।। २५.६<br>
<br>
आरामैर्विविधैर्जुष्टं देवतायतनैः शुभैः ।<br>
ऋषिभिऋषिपुत्रैश्च महामुनिगणैस्तथा ।। २५.७<br>
<br>
वेदाध्ययनसंपन्नैः सेवितं चाग्निहोत्रिभिः ।<br>
योगिभिर्ध्याननिरतैर्नासाग्रन्यस्तलोचनैः ।। २५.८<br>
<br>
उपेतं सर्वतः पुण्यं ज्ञानिभिस्तत्त्वदर्शिभिः ।<br>
नदीभिरभितो जुष्टं जापकैर्ब्रह्मवादिभिः ।। २५.९<br>
<br>
सेवितं तापसैः पुण्यैरीशाराधनतत्परैः ।<br>
प्रशान्तैः सत्यसंकल्पैर्निः शोकैर्निरुपद्रवैः ।। २५.१०<br>
<br>
भस्मावदातसर्वाङ्गै रुद्रजाप्यपरायणैः ।<br>
मुण्डितैर्जटिलैः शुद्धैस्तथान्यैश्च शिखाजटैः ।२५.११<br>
<br>
सेवितं तापसैर्नित्यं ज्ञानिभिर्ब्रह्मवादिभिः ।।<br>
तत्राश्रमवरे रम्ये सिद्धाश्रमविभूषिते ।२५.१२<br>
<br>
गङ्गा भगवती नित्यं वहत्येवाघनाशिनी ।<br>
स तानन्विष्य विश्वात्मा तापसान् वीतकल्मषान् ।२५.१३<br>
<br>
प्रणामेनाथ वचसा पूजयामास माधवः ।<br>
ते ते दृष्ट्वा जगद्योनिं शङ्खचक्रगदाधरम् ।२५.१४<br>
<br>
प्रणेमुर्भक्तिसंयुक्ता योगिनां परमं गुरुम् ।।<br>
स्तुवन्ति वैदिकैर्मन्त्रैः कृत्वा हृदि सनातनम् ।२५.१५<br>
<br>
प्रोचुरन्योन्यमव्यक्तमादिदेवं महामुनिम् ।<br>
अयं स भगवानेकः साक्षान्नारायणः परः ।२५.१६<br>
<br>
अगच्छत्यधुना देवः पुराणपुरुषः स्वयम् ।<br>
अयमेवाव्ययः स्रष्टा संहर्त्ता चैव रक्षकः ।२५.१७<br>
<br>
अमूर्त्तो मूर्तिमान् भूत्वा मुनीन् द्रष्टुमिहागतः ।<br>
एष धाता विधाता च समागच्छति सर्वगः ।२५.१८<br>
<br>
अनादिरक्षयोऽनन्तो महाभूतो महेश्वरः ।<br>
श्रुत्वा बुध्वा हरिस्तेषां वचांसि वचनातिगः ।२५.१९<br>
<br>
ययौ स तूर्णं गोविन्दः स्थानं तस्य महात्मनः।<br>
उपस्पृश्याथ भावेन तीर्थे तीर्थे स यादवः ।२५.२०<br>
<br>
चकार देवकीसूनुर्देवर्षिपितृतर्पणम् ।<br>
नदीनां तीरसंस्थानि स्थापितानि मुनीश्वरैः ।२३.२१<br>
<br>
लिङ्गानि पूजयामास शंभोरमिततेजसः ।<br>
दृष्ट्वा दृष्ट्वा समायान्तं यत्र यत्र जनार्दनम् ।२३.२२<br>
<br>
पूजयाञ्चक्रिरे पुष्पैरक्षतैस्तत्र वासिनः ।<br>
समीक्ष्य वासुदेवं तं शार्ङ्गशङ्खासिधारिणम् ।२५.२३<br>
<br>
तस्थिरे निश्चलाः सर्वे शुभाङ्गं तन्निवासिनः ।<br>
यानि तत्रारुरुक्षूणां मानसानि जनार्दनम् ।२५.२४<br>
<br>
दृष्ट्वा समीहितान्यासन् निष्क्रामन्ति पुराहिरम् ।<br>
अथावगाह्य गङ्गायां कृत्वा देवादितर्पणम् ।२५.२५<br>
<br>
आदाय पुष्पवर्याणि मुनीन्द्रस्याविशद् गृहम् ।<br>
दृष्ट्वा तं योगिनां श्रेष्ठं भस्मोद्धूलितविग्रहम् ।२५.२६<br>
<br>
जटाचीरधरं शान्तं ननाम शिरसा मुनिम् ।<br>
आलोक्य कृष्णमायान्तं पूजयामास तत्त्ववित् ।२५.२७<br>
<br>
आसने चासयामास योगिनां प्रथमातिथिम् ।<br>
उवाच वचसां योनिं जानीमः परमं पदम् ।२५.२८<br>
<br>
विष्णुमव्यक्तसंस्थानं शिष्यभावेन संस्थितम् ।<br>
स्वागतं ते हृषीकेश सफलानि तपांसि नः ।२५.२९<br>
<br>
यत् साक्षादेव विश्वात्मा मद्गेहं विष्णुरागतः ।<br>
त्वां न पश्यन्ति मुनयो यतन्तोऽपि हि योगिनः ।२५.३०<br>
<br>
तादृशस्याथ भवतः किमागमनकारणम् ।<br>
श्रुत्वोपमन्योस्तद् वाक्यं भगवान् केशिमर्दनः ।<br>
व्याजहार महायोगी वचनं प्रणिपत्य तम् ।।२५.३१<br>
<br>
<b>श्रीकृष्ण उवाच</b><br>
भगवन् द्रष्टुमिच्छामि गिरीशं कृत्तिवाससम् ।२५.३२<br>
<br>
<br>
संप्राप्तो भवतः स्थानं भगवद्दर्शनोत्सुकः ।<br>
कथं स भगवानीशो दृश्यो योगविदां वरः ।२५.३३<br>
<br>
मयाऽचिरेण कुत्राहं द्रक्ष्यामि तमुमापतिम् ।<br>
इत्याह भगवानुक्तो दृश्यते परमेश्वरः ।२५.३४<br>
<br>
भक्त्या चोग्रेण तपसा तत्कुरुष्वेह यत्नतः ।<br>
इहेश्वरं देवदेवं मुनीन्द्रा ब्रह्मवादिनः ।२५.३५<br>
<br>
ध्यायन्तः आसते देवं जापिनस्तापसाश्च ये ।<br>
इह देवः सपत्नीको भगवान् वृषभध्वजः ।२५.३६<br>
<br>
क्रीडते विविधैर्भूतैर्योगिभिः परिवारितः ।<br>
इहाश्रमे पुरा रुद्रं तपस्तप्त्वा सुदारुणम् ।२५.३७<br>
<br>
लेभे महेश्वराद् योगं वसिष्ठो भगवानृषिः ।<br>
इहैव भगवान् व्यसः कृष्णद्वैपायनः प्रभुः ।२५.३८<br>
<br>
दृष्ट्वा तं परमं ज्ञानं लब्धवान् ज्ञानमैश्वरम् ।<br>
इहाश्रमवरे रम्ये तपस्तप्त्वा कपर्दिनः ।२५.३९<br>
<br>
अविन्दत् पुत्रकान् रुद्रात् सूरयोर्भक्तिसंयुता ।<br>
इहैव देवताः पूर्वं कालाद् भीता महेश्वरम् ।२५.४०<br>
<br>
संस्तुवन्त महादेवं निर्भया निर्वृतिं ययुः ।।<br>
इहाराध्य महादेवं सावर्णिस्तपतां वरः ।२५.४१<br>
<br>
लब्धवान् परमं योगं ग्रन्थकारत्वमुत्तमम् ।<br>
प्रवर्तयामास शुभां कृत्वा वै संहितां द्विजः ।२५.४२<br>
<br>
(इहैव संहितां दृष्ट्वा कामो यः। शशिपायिनः। <br>
महादेवं चकारेमां पौराणीं तन्नियोगतः ।<br>
द्वादशैव सहस्त्राणि श्लोकानां पुरुषोत्तम ।।<br>
इह प्रवर्तिता पुण्या द्व्यष्टसाहस्रिकोत्तरा ।<br>
वायवीयोत्तरं नाम पुराणं वेदसंमितम् ।)<br>
<br>
द्विजः पौराणिकीं पुण्यां प्रसादेन द्विजोत्तमैः<br>
इहैव ख्यापितं शिष्यैः शांशपायनभाषितम् ।। २५.४३<br>
<br>
याज्ञवल्क्यो महायोगी दृष्ट्वाऽत्र तपसा हरम् ।<br>
चकार तन्नियोगेन योगशास्त्रमनुत्तमम् ।। २५.४४<br>
<br>
इहैव भृगुणा पूर्वं तप्त्वा वै परमं तपः ।<br>
शुक्रो महेश्वरात् पुत्रो लब्धो योगविदां वरः ।। २५.४५<br>
<br>
तस्मादिहैव देवेशं तपस्तप्त्वा महेश्वरम् ।<br>
द्रष्टुमर्हसि विश्वेशमुग्रं भीमं कपर्दिनम् ।। २५.४६<br>
<br>
एवमुक्त्वा ददौ ज्ञानमुपमन्युर्महामुनिः ।<br>
व्रतं पाशुपतं योगं कृष्णायाक्लिष्टकर्मणे ।। २५.४७<br>
<br>
स तेन मुनिवर्येण व्याहृतो मधुसूदनः ।<br>
तत्रैव तपसा देवं रुद्रमाराधयत् प्रभुः ।। २५.४८<br>
<br>
भस्मौद्धूलितसर्वाङ्गो मुण्डो वल्कलसंयुतः ।<br>
जजाप रुद्रमनिशं शिवैकाहितमानसः ।। २५.४९<br>
<br>
ततो बहुतिथे काले सोमः सोमार्धभूषणः ।<br>
अदृश्यत महादेवो व्योम्नि देव्या महेश्वरः ।। २५.५०<br>
<br>
किरीटिनं गदिनं चित्रमालं<br>
पिनाकिनं शूलिनं देवदेवम् ।<br>
शार्दूलचर्माम्बरसंवृताङ्गं<br>
देव्या महादेवमसौ ददर्श ।। २५.५१<br>
<br>
प्रभुं पुराणं पुरुषं पुरुस्तात्।<br>
सनातनं योगिनमीशतारम्।।<br>
अणोरणीयांसमनन्तशक्तिं<br>
प्राणेश्वरं शम्भमसौ ददर्श।।२५.५२<br>
<br>
परश्वधासक्तकरं त्रिनेत्रं.<br>
नृसिंहचर्मावृतभस्मगात्रम् ।।<br>
समुद्गिरन्तं प्रणवं बृहन्तं।<br>
सहस्त्रसूर्यप्रतिमं ददर्श ।। २५.५३<br>
<br>
न यस्य देवा न पितामहोऽपि <br>
नेन्द्रो न चाग्निर्वरुणो न मृत्युः ।<br>
प्रभावमद्यापि वदन्ति रुद्रं <br>
तमादिदेवं पुरतो ददर्श ।। २५.५४<br>
<br>
तदान्वपश्यद् गिरिशस्य वामे <br>
स्वात्मानमव्यक्तमनन्तरूपम् ।<br>
स्तुवन्तमीशं बहुभिर्वचोभिः<br>
शङ्खासिचक्रार्पितहस्तमाद्यम् ।। २५.५५<br>
<br>
कृताञ्जलिं दक्षिणतः सुरेशं<br>
हंसाधिरूढं पुरुषं ददर्श ।<br>
स्तुवानमीशस्य परं प्रभावं <br>
पितामहं लोकगुरुं दिवस्थम् ।। २५.५६<br>
<br>
गणेश्वरानर्कसहस्त्रकल्पान् <br>
नन्दीश्वरादीनमितप्रभावान् ।<br>
त्रिलोकभर्त्तुः पुरतोऽन्वपश्यत्<br>
कुमारमग्निप्रतिमं विशाखम् ।। २५.५७<br>
<br>
मरीचिमत्रिं पुलहं पुलस्त्यं <br>
प्रचेतसं दक्षमथापि कण्वम् ।<br>
पराशरं तत्परतो वसिष्ठं<br>
स्वायंभुवं चापि मनुं ददर्श ।। २५.५८<br>
<br>
तुष्टाव मन्त्रैरमरप्रधानं<br>
बद्धाञ्जलिर्विष्णुरुदारबुद्धिः ।<br>
प्रणम्य देव्या गिरिशं सभक्त्या<br>
स्वात्मन्यथात्मानमसौ विचिन्त्य ।। २५.५९<br>
<br>
<b>श्रीकृष्ण उवाच</b><br>
नमोऽस्तु ते शाश्वत सर्वयोने<br>
ब्रह्माधिपं त्वामृषयो वदन्ति ।<br>
तपश्च सत्त्वं च रजस्तमश्च<br>
त्वामेव सर्व प्रवदन्ति सन्तः ।। २५.६०<br>
<br>
त्वं ब्रह्मा हरिरथ विश्वयोनिरग्निः<br>
संहर्त्ता दिनकरमण्डलाधिवासः ।<br>
प्राणस्त्वं हुतवहवासवादिभेद-<br>
सत्वामेकं शरणमुपैमि देवमीशम् ।। २५.६१<br>
<br>
सांख्यास्त्वां अगुणमथाहुरेकरूपं<br>
योगास्थं सततमुपासते हृदिस्थम् ।<br>
वेदास्त्वामभिदधतीह रुद्रमग्निं<br>
त्वामेकं शरणमुपैमि देवमीशम् ।। २५.६२<br>
<br>
त्वात्पादे कुसुममथापि पत्रमेकं<br>
दत्त्वासौ भवति विमुक्तविश्वबन्धः ।<br>
सर्वांध्यं प्रणुदति सिद्धयोगिजुष्टं<br>
स्मृत्वा ते पदयुगलं भवत्प्रसादात् ।। २५.६३<br>
<br>
यस्याशेषविभागहीनममलं हृद्यन्तरावस्थितं ते<br>
तत्त्वं योनिमनन्तमेकमचलं सत्यं परं सर्वगम् ।२५.६४<br>
<br>
स्थानं प्राहुरनादिमध्यनिधनं यस्मादिदं जायते <br>
नित्यं त्वामहमुपैमि सत्यविभवंविश्वेश्वरंतंशिवम् ।। २५.६५<br>
<br>
ॐ नमो नीलकण्ठाय त्रिनेत्राय च रंहसे ।<br>
महादेवाय ते नित्यमीशानाय नमो नमः ।। २५.६६<br>
<br>
नमः पिनाकिने तुभ्यं नमो मुण्डाय दण्डिने ।<br>
नमस्ते वज्रहस्ताय दिग्वस्त्राय कपर्दिने ।। २५.६७<br>
<br>
नमो भैरवनादाय कालरूपाय दंष्ट्रिणे ।<br>
नागयज्ञोपवीताय नमस्ते वह्निरेतसे ।। २५.६८<br>
<br>
नमोऽस्तु ते गिरीशाय स्वाहाकाराय ते नमः ।<br>
नमो मुक्ताट्टहासाय भीमाय च नमो नमः ।। २५.६९<br>
<br>
नमस्ते कामनाशाय नमः कालप्रमाथिने ।<br>
नमो भैरववेषाय हराय च निषङ्गिणे ।। २५.७०<br>
<br>
नमोऽस्तु ते त्र्यम्बकाय नमस्ते कृत्तिवाससे ।<br>
नमोऽम्बिकाधिपतये पशूनां पतये नमः ।। २५.७१<br>
<br>
नमस्ते व्योमरूपाय व्योमाधिपतये नमः ।<br>
नरनारीशरीराय सांख्ययोगप्रवर्त्तिने ।। २५.७२<br>
<br>
नमो भैरवनाथाय देवानुगतलिङ्गिने ।<br>
कुमारगुरवे तुभ्यं देवदेवाय ते नमः ।। २५.७३<br>
<br>
तमो यज्ञाधिपतये नमस्ते ब्रह्मचारिणे ।<br>
मृगव्याधाय महते ब्रह्माधिपतये नमः ।। २५.७४<br>
<br>
नमो हंसाय विश्वाय मोहनाय नमो नमः ।<br>
योगिने योगगम्याय योगमायाय ते नमः ।। २५.७५<br>
<br>
नमस्ते प्राणपालाय घण्टानादप्रियाय च ।<br>
कपालिने नमस्तुभ्यं ज्योतिषां पतये नमः ।। २५.७६<br>
<br>
नमो नमो नमस्तुभ्यं भूय एव नमो नमः ।<br>
मह्यं सर्वात्मना कामान् प्रयच्छ परमेश्वर ।। २५.७७<br>
<b>सूत उवाच</b><br>
एवं हि भक्त्या देवेशमभिष्टूय स माधवः ।<br>
पपात पादयोर्विप्रा देवदेव्योः स दण्डवत् ।। २५.७८<br>
<br>
उत्थाप्य भगवान् सोमः कृष्णं केशिनिषूदनम् ।<br>
बभाषे मधुरं वाक्यं मेघगम्भीरनिः स्वनः ।। २५.७९<br>
<br>
किमर्थं पुण्डरीकाक्ष तपस्तप्तं त्वयाऽव्यय ।<br>
त्वमेव दाता सर्वेषां कामानां कामिनामिह ।। २५.८०<br>
<br>
त्वं हि सा परमा मूर्तिर्मम नारायणाह्वया ।<br>
नानवाप्तं त्वया तात विद्यते पुरुषोत्तम ।। २५.८१<br>
<br>
वेत्थ नारायणानन्तमात्मानं परमेश्वरम् ।<br>
महादेवं महायोगं स्वेन योगेन केशव ।। २५.८२<br>
<br>
श्रुत्वा तद्वचनं कृष्णः प्रहसन् वै वृषध्वजम् ।<br>
उवाचान्वीक्ष्य विश्वेशं देवीं च हिमशैलजाम् ।। २५.८३<br>
<br>
ज्ञातं हि भवता सर्वं स्वेन योगेन शंकर ।<br>
इच्छाम्यात्मसमं पुत्रं त्वद्भक्तं देहि शंकर ।। २५.८४<br>
<br>
तथास्त्वित्याह विश्वात्मा प्रहृष्टमनसा हरः ।<br>
देवीमालोक्य गिरिजां केशवं परिषस्वजे ।। २५.८५<br>
<br>
ततः सा जगतां माता शंकरार्द्धशरीरिणी ।<br>
व्याजहार हृषीकेशं देवी हिमगिरीन्द्रजा ।। २५.८६<br>
<br>
वत्स जाने तवानन्ता निश्चलां सर्वदाच्युत ।<br>
अनन्यामीश्वरे भक्तिमात्मन्यपि च केशव ।। २५.८७<br>
<br>
त्वं हि नारायणः साक्षात् सर्वात्मा पुरुषोत्तमः ।<br>
प्रार्थितो दैवतैः पूर्वं संजातो दैवकीसुतः ।। २५.८८<br>
<br>
पश्य त्वमात्मनात्मानमात्मीयममलं पदम् ।<br>
नावयोर्विद्यते भेद एकं पश्यन्ति सूरयः ।। २५.८९<br>
<br>
इमानिह वरानिष्टान् मत्तो गृह्णीष्व केशव ।<br>
सर्वज्ञत्वं तथैश्वर्यं ज्ञानं तत् पारमेश्वरम् ।२५.९०<br>
<br>
ईश्वरे निश्चलां भक्तिमात्मन्यपि परं बलम् ।<br>
एवमुक्तस्तया कृष्णो महादेव्या जनार्दनः ।२५.९१<br>
<br>
आशिषं शिरसागृह्य देवोऽप्याह महेश्वरः ।<br>
प्रगृह्य कृष्णं भगवानथेशः <br>
करेण देव्या सह देवदेवः ।<br>
संपूज्यमानो मुनिभिः सुरेशै-<br>
र्जगाम कैलासगिरिं गिरीशः ।। २५.९२<br>
<br>
इति श्रीकूर्मपूराणे षट्साहस्त्र्यां संहितायां पूर्वविभागे पञ्चविंशोऽध्यायः ।। २५ ।।<br>
<br>
</span>
