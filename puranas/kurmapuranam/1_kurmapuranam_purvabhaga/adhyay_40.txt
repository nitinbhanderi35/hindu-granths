<b>श्रीकूर्म उवाच</b><br>
एवमुक्तास्तु मुनयो नैमिषीया महामतिम् ।<br>
पप्रच्छुरुत्तरं सूतं पृथिव्यादिविनिर्णयम् ॥ ४०.१<br>
<br>
<b>ऋषय ऊचुः</b><br>
कथितो भवता सूत सर्गः स्वयंभुवः शुभः ।<br>
इदानीं श्रोतुमिच्छामस्त्रिलोकस्यास्य मण्डलम् ॥ ४०.२<br>
<br>
यावन्तः सागरा द्वीपास्तथा वर्षाणि पर्वताः ।<br>
वनानि सरितः सूर्यग्रहाणां स्थितिरेव च ॥ ४०.३<br>
<br>
यदाधारमिदं कृत्स्नं येषां पृथ्वी पुरा त्वियम् ।<br>
नृपाणां तत्समासेन सूत वक्तुमिहार्हसि ॥ ४०.४<br>
<br>
<b>सूत उवाच</b><br>
वक्ष्ये देवादिदेवाय विष्णवे प्रभविष्णवे ।<br>
नमस्कृत्याप्रमेयाय यदुक्तं तेन धीमता ॥ ४०.५<br>
<br>
स्वायंभुवस्य तु मनोः प्रागुक्तो यः प्रियव्रतः ।<br>
पुत्रस्तस्याभवन् पुत्राः प्रजापतिसमा दश ॥ ४०.६<br>
<br>
अग्नीध्रश्चाग्निबाहुश्च वपुष्मान् द्युतिमांस्तथा ।<br>
मेधा मेधातिथिर्हव्यः सवनः पुत्र एव च ॥ ४०.७<br>
<br>
ज्योतिष्मान् दशमस्तेषां महाबलपराक्रमः ।<br>
धार्मिको दाननिरतः सर्वभूतानुकम्पकः ॥ ४०.८<br>
<br>
मेधाग्निबाहुपुत्रास्तु त्रयो योगपरायणाः ।<br>
जातिस्मरा महाभागा न राज्ये दधिरे मतिम् ॥ ४०.९<br>
<br>
प्रियव्रतोऽभ्यषिञ्चद् वै सप्तद्वीपेषु सप्त तान् ।<br>
जम्बुद्वीपेश्वरं पुत्रमग्नीध्रमकरोन्नृपः ॥ ४०.१०<br>
<br>
प्लक्ष्द्वीपेश्वरश्चैव तेन मेधातिथिः कृतः ।<br>
शाल्मलीशं वपुष्मन्तं नरेन्द्रमभिषिक्तवान् ॥ ४०.११<br>
<br>
ज्योतिष्मन्तं कुशद्वीपे राजानं कृतवान् प्रभुः ।<br>
द्युतिमन्तं च राजानं क्रौञ्चद्वीपे समादिशत् ॥ ४०.१२<br>
<br>
शाकद्वीपेश्वरं चापि हव्यं चक्रे प्रियव्रतः ।<br>
पुष्कराधिपतिं चक्रे सवनं च प्रजापतिः ॥ ४०.१३<br>
<br>
पुष्करेश्वरतश्चापि महावीतः सुतोऽभवत् ।<br>
धातिकिश्चैव द्वावेतौ पुत्रौ पुत्रवतां वरौ ॥ ४०.१४<br>
<br>
महावीतं स्मृतं वर्षं तस्य स्यात्तु महात्मनः ।<br>
नाम्ना वैधातकेश्चापि धातकीखण्डमुच्यते ॥ ४०.१५<br>
<br>
शाकद्वीपेश्वरस्याथ हव्यस्याप्यभवन् सुताः ।<br>
जलदश्च कुमारश्च सुकुमारो मणीचकः ।४०.१६<br>
<br>
कुशोत्तरोऽथ मोदाकिः सप्तमः स्यान्महाद्रुमः ।<br>
जलदं जलदस्याथ वर्षं प्रथममुच्यते।४०.१७<br>
<br>
कुमारस्य तु कौमारं तृतीयं सुकुमारकम् ।<br>
मणीचकं चतुर्थं तु पञ्चमं कुसुमोत्तरम् ।४०.१८<br>
<br>
मोदाकं षष्ठमित्युक्तं सप्तमं तु महाद्रुमम् ।<br>
क्रौञ्चद्वीपेश्वरस्यापि सुता द्युतिमतोऽभवन् ।४०.१९<br>
<br>
कुशलः प्रथमस्तेषां द्वितीयस्तु मनोहरः ।<br>
उष्णस्तृतीयः संप्रोक्तश्चतुर्थः प्रवरः स्मृतः ।४०.२०<br>
<br>
अन्धकारो मुनिश्चैव दुन्दुभिश्चेति सप्तमः ।<br>
तेषां स्वनामभिर्देशाः क्रौञ्चद्वीपाश्रयाः शुभाः ॥ ४०.२१<br>
<br>
ज्योतिष्मतः कुशद्वीपे सप्तैवासन् महौजसः ।<br>
उद्‌भेदो वेणुमांश्चैवाश्वरथो लम्बनो धृतिः ।४०.२२<br>
<br>
षष्ठः प्रभाकारश्चापि सप्तमः कपिलः स्मृतः ।<br>
स्वनामचिह्निता यत्र तथा वर्षाणि सुव्रताः ।४०.२३<br>
<br>
ज्ञेयानि च तथान्येषु द्वीपेष्वेवं न यो मतः ।<br>
शाल्मलिद्वीपनाथस्य सुताश्चासन् वपुष्मतः ।४०.२४<br>
<br>
श्वेतश्च हरितश्चैव जीमूतो रोहितस्तथा ।<br>
वैद्युतौ मानसश्चैव सप्तमः सुप्रभो मतः ॥ ४०.२५<br>
<br>
प्लक्षद्वीपेश्वरस्यापि सप्त मेधातिथेः सुताः ।<br>
ज्येष्ठः शान्तमयस्तेषां शिशिरस्तु सुखोदयः।४०.२६<br>
<br>
आनन्दश्च शिवश्चैव क्षेमकश्च ध्रुवस्तथा ।<br>
प्लक्षद्वीपादिषु ज्ञेयाः शाकद्वीपान्तिकेषु च ।४०.२७<br>
<br>
वर्णाश्रमविभागेन स्वधर्मो मुक्तये द्विजाः ।<br>
जम्बुद्वीपेश्वरस्यापि पुत्रास्त्वासन् महाबलाः ।४०.२८<br>
<br>
अग्नीध्रस्य द्विजश्रेष्ठास्तन्नामानि निबोधत ।<br>
नाभिः किंपुरुषश्चैव तथा हरिरिलावृतः ।४०.२९<br>
<br>
रम्यो हिरण्वांश्च कुरुर्भद्राश्वः केतुमालकः ।<br>
जम्बुद्वीपेश्वरो राजा स चाग्नीध्रो महामतिः ।४०.३०<br>
<br>
विभज्य नवधा तेभ्यो यथान्यायं ददौ पुनः ।<br>
नाभेस्तु दक्षिणं वर्षं हिमाह्वं प्रददौ पिता ।४०.३१<br>
<br>
हेमकूटं ततो वर्षं ददौ किंपुरुषाय सः ।<br>
तृतीयं नैषधं वर्षं हरये दत्तवान् पिता ।४०.३२<br>
<br>
इलावृताय प्रददौ मेरुमध्यमिलावृतम् ।<br>
नीलाचलाश्रृतं वर्षं रम्याय प्रददौ पिता ।४०.३३<br>
<br>
श्वेतं यदुत्तरं वर्षं पित्रा दत्तं हिरण्वते ।<br>
यदुत्तरं श्रृङ्गवतो वर्षं तत् कुरुवे ददौ ।४०.३४<br>
<br>
मेरोः पूर्वेण यद् वर्षं भद्राश्वाय न्यवेदयत् ।<br>
गन्धमादनवर्षं तु केतुमालाय दत्तवान् ॥ ४०.३५<br>
<br>
वर्षेष्वेतेषु तान् पुत्रानभिषिच्य नराधिपः ।<br>
संसारकष्टतां ज्ञात्वा तपस्तेपे वनं गतः ॥ ४०.३६<br>
<br>
हिमाह्वयं तु यस्यैतन्नाभेरासीन्महात्मनः ।<br>
तस्यर्षभोऽभवत् पुत्रो मरुदेव्यां महाद्युतिः ॥ ४०.३७<br>
<br>
ऋषभाद् भरतो जज्ञे वीरः पुत्रशताग्रजः ।<br>
सोऽभिषिच्यर्षभः पुत्रं भरतं पृथिवीपतिः ।४०.३८<br>
<br>
वानप्रस्थाश्रमं गत्वा तपस्तेपे यथाविधि ।<br>
तपसा कर्षितोऽत्यर्थं कृशो धमनिसन्ततः ।४०.३९<br>
<br>
ज्ञानयोगरतो भूत्वा महापाशुपतोऽभवत् ।<br>
सुमतिर्भरतस्याभूत् पुत्रः परमधार्मिकः ।४०.४०<br>
<br>
सुमतेस्तैजसस्तस्मादिन्द्रिद्युम्नो महाद्युतिः ।<br>
परमेष्ठी सुतस्तस्मात् प्रतीहारस्तदन्वयः ।४०.४१<br>
<br>
प्रतिहर्त्तेति विख्यात उत्पन्नस्तस्य चात्मजः ।<br>
भवस्तस्मादथोद्‌गीथः प्रस्तावस्तत्सुतोऽभवत् ।४०.४२<br>
<br>
पृथुस्ततस्ततो नक्तो नक्तस्यापि गयः स्मृतः ।<br>
नरो गयस्य तनयस्तस्य पुत्रो विराडभूत् ।४०.४३<br>
<br>
तस्य पुत्रो महावीर्यो धीमांस्तस्मादजायत ।<br>
धीमतोऽपि ततश्चाभूद् शौचनस्तत्सुतोऽभवत् ।४०.४४<br>
<br>
त्वष्टा त्वष्टुश्च विरजो रजस्तस्मादभूत् सुतः ।<br>
शतजिद् रथजित्तस्य जज्ञे पुत्रशतं द्विजाः ।४०.४५<br>
<br>
तेषां प्रधानो बलवान् विश्वज्योतिरिति स्मृतः ।<br>
आराध्य देवं ब्रह्माणं क्षेमकं नाम पार्थिवम् ।४०.४६<br>
<br>
असूत पुत्रं धर्मज्ञं महाबाहुमरिंदमम्‌ ।<br>
एते पुरस्ताद् राजानो महासत्त्वा महौजसः ।४०.४७<br>
<br>
एषां वंशप्रसूतैश्च भुक्तेयं पृथिवी पुरा ॥ ४०.४८<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे चत्वारिंशोऽध्यायः ॥ ४०॥<br>
