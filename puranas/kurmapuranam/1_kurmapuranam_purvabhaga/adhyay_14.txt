सूत उवाच<br>
प्रियव्रतोत्तानपादौ मनोः स्वायंभुवस्य तु ।<br>
धर्मज्ञौ तौ महावीर्यौ शतरूपा व्यजीजनत् ।। १४.१<br>
<br>
ततस्तूत्तानपादस्य ध्रुवो नाम सुतोऽभवत् ।<br>
भक्तो नारायणे देवे प्राप्तवान् स्थानमुत्तमम् ।। १४.२<br>
<br>
ध्रुवात् सृष्टिंच भाव्यं च भार्या शम्भुर्व्यजायत ।<br>
श्लिष्टेराधत्त सुच्छाया पञ्च पुत्रानकल्पषान् ।। १४.३<br>
<br>
वसिष्ठवचनाद् देवी तपस्तप्त्वा सुदुश्चरम् ।<br>
आराध्य पुरुषं विष्णुं शालग्रामे जनार्दनम् ।। १४.४<br>
<br>
रिपुं रिपुंजयं विप्रं वृकलं वृषतेजसम् ।<br>
नारायणपरान् शुद्धान् स्वधर्मपरिपालकान् ।। १४.५<br>
<br>
रिपोराधत्त महिषी चाक्षुषं सर्वतेजसम् ।<br>
सोऽजीजनत् पुष्करिण्यां वैरण्यां चाक्षुषं मनुम् ।१४.६<br>
<br>
प्रजापतेरात्मजायां वीरणस्य महात्मनः ।<br>
मनोरजायन्त दश नकुलायां महौजसः ।१४.७<br>
<br>
कन्यायां सुमहावीर्यो वैराजस्य प्रजापतेः ।<br>
ऊरुः पूरुः शतद्युम्नस्तपस्वी सत्यवाक्‌ शुचिः ।१४.८<br>
<br>
अग्निष्टुदतिरात्रश्च सुद्युम्नश्चाभिमन्युकः ।<br>
ऊरोरजनयत् पुत्रान् षडाग्नेयी महाबलान् ।१४.९<br>
<br>
अङ्गं सुमनसं स्वातिं क्रतुमङ्गिरसं शिवम् ।<br>
अङ्गाद् वेनोऽभवत् पश्चाद् वैन्यो वेनादजायत ।१४.१०<br>
<br>
योऽसौ पृथुरिति ख्यातः प्रजापालो महाबलः ।<br>
येन दुग्धा मही पूर्वं प्राजानां हितकारणात् ।१४.११<br>
<br>
नियोगाद् ब्रह्मणः सार्द्धं देवेन्द्रेण महौजसा ।<br>
वेनपुत्रस्य वितते पुरा पैतामहे मखे ।१४.१२<br>
<br>
सूतः पौराणिको जज्ञे मायारूपः स्वयं हरिः ।<br>
प्रवक्ता सर्वशास्त्राणां धर्मज्ञो गुणवत्सलः ।१४.१३<br>
<br>
तं मां वित्त मुनिश्रेष्ठाः पूर्वोद्‌भूतं सनातनम् ।<br>
अस्मिन् मन्वन्तरे व्यासः कृष्णद्वैपायनः स्वयम् ।१४.१४<br>
<br>
श्रावयामास मां प्रीत्या पुराणं पुरुषो हरिः ।<br>
मदन्वये तु ये सूताः संभूता वेदवर्जिताः ।१४.१५<br>
<br>
तेषां पुराणवक्तृत्वं वृत्तिरासीदजाज्ञया ।<br>
स तु वैन्यः पृथुर्धीमान् सत्यसंधो जितेन्द्रियः ।१४.१६<br>
<br>
सार्वभौमो महातेजाः स्वधर्मपरिपालकः ।<br>
तस्य बाल्यात् प्रभृत्येव भक्तिर्नारायणेऽभवत् ।१४.१७<br>
<br>
गोवर्धनगिरिं प्राप्तः तपस्तेपे जितेन्द्रियः ।<br>
तपसा भगवान्प्रीतः शङ्खचक्रगदाधरः ।१४.१८<br>
<br>
आगत्य देवो राजानं प्राह दामोदरः स्वयम् ।<br>
ध्रमिकौ रूपसंपन्नौ सर्वशस्त्रभृतां वरौ ।१४.१९<br>
<br>
मत्प्रसादादसंदिग्धौ पुत्रौ तव भविष्यतः ।<br>
एकमुक्त्वा हृषीकेशः स्वकीयां प्रकृतिं गतः ।। १४.२०<br>
<br>
वैन्योऽपि वेदविधिना निश्चलां भक्तिमुद्वहन् ।<br>
सोऽपालयत् स्वकं राज्यं न्यायेन मधुसूदनम् ।। १४.२१<br>
<br>
अचिरादेव तन्वङ्गी भार्या तस्य शुचिस्मिता ।<br>
खिखण्डिनं हविर्द्धानमन्तर्द्धानात् व्यजायत ।। १४.२२<br>
<br>
शिखण्डनोऽभवत् पुत्रः सुशील इति विश्रुतः ।<br>
धार्मिको रूपसंपन्नो वेदवेदाङ्गपारगः ।। १४.२३<br>
<br>
सोऽधीत्य विधिवद् वेदान् धर्मेण तपसि स्थितः ।<br>
मतिं चक्रे भाग्ययोगात् संन्यांसं प्रति धर्मवित् ।। १४.२४<br>
<br>
स कृत्वा तीर्थसंसेवां स्वाध्याये तपसि स्थितः ।<br>
जगाम हिमवत्पृष्ठं कदाचित् सिद्धसेवितम् ।। १४.२५<br>
<br>
तत्र धर्मपदं नाम धर्मसिद्धिप्रदं वनम् ।<br>
अपश्यद्‌ योगिनां गम्यमगम्यं ब्रह्मविद्विषाम् ।। १४.२६<br>
<br>
तत्र मन्दाकिनी नाम सुपुण्या विमला नदी । <br>
पद्मोत्पलवनोपेता सिद्धाश्रमविभूषिता ।। १४.२७<br>
<br>
स तस्या दक्षिणे तीरे मुनीन्द्रैर्योगिभिर्युतम् ।<br>
सुपुण्यमाश्रमं रम्यमपश्यत् प्रीतिसंयुतः ।। १४.२८<br>
<br>
मन्दाकिनीजले स्नात्वा संतर्प्य पितृदेवताः ।<br>
अर्चयित्वा महादेवं पुष्पैः पद्मोत्पलादिभिः ।। १४.२९<br>
<br>
ध्यात्वार्कंसंस्थमीशानं शिरस्याधाय चाञ्जलिम् ।<br>
संप्रेक्षमाणो भास्वन्तं तुष्टाव परमेश्वरम् ।। १४.३०<br>
<br>
रुद्राध्यायेन गिरिशं रुद्रस्य चरितेन च ।<br>
अन्यैश्च विविधैः स्तोत्रैः शांभवैर्वेदसंभवैः ।। १४.३१<br>
<br>
अथास्मिन्नन्तरेऽपश्यत् तमायान्तं महामुनिम् ।<br>
श्वेताश्वतरनामानं महापाशुपतोत्तमम् ।। १४.३२<br>
<br>
भस्मसंदिग्धसवाङ्गं कौपीनाच्छादनान्वितम् ।<br>
तपसा कर्षितात्मानं शुक्लयज्ञोपवीतिनम् ।। १४.३३<br>
<br>
समाप्य संस्तवं शंभोरानन्दास्राविलेक्षणः ।<br>
ववन्दे शिरसा पादौ प्राञ्जलिर्वाक्यमब्रवीत् ।। १४.३४<br>
<br>
धन्योऽस्म्यनुगृहीतोऽस्मि यन्मे साक्षान्मुनीश्वरः ।<br>
योगीश्वरोऽद्य भगवान् दृष्टो योगविदां वरः ।। १४.३५<br>
<br>
अहो मे सुमहद्भाग्यं तपांसि सफलानि मे ।<br>
किं करिष्यामि शिष्योऽहं तव मां पालयानघ ।। १४.३६<br>
<br>
सोऽनुगृह्याथ राजानं सुशीलं शीलसंयुतम् ।<br>
शिष्यत्वे परिजग्राह तपसा क्षीणकल्पषम् ।। १४.३७<br>
<br>
सांन्यासिकं विधिं कृत्स्नं कारयित्वा विचक्षणः ।<br>
ददौ तदैश्वरं ज्ञानं स्वशाखाविहितं व्रतम् ।। १४.३८<br>
<br>
अशेषवेदसारं तत् पशुपाशविमोचनम् ।<br>
अन्त्याश्रममिति ख्यातं ब्रह्मादिभिरनुष्ठितम् ।। १४.३९<br>
<br>
<br>
उवाच शिष्यान् संप्रेक्ष्य ये तदाश्रमवासिनः ।<br>
ब्राह्मणाः क्षत्रियाः वैश्याः ब्रह्मचर्यपरायणाः ।। १४.४०<br>
<br>
मया प्रवर्त्तितां शाखामधीत्यैवेह योगिनः ।<br>
समासते महादेवं ध्यायन्तो निष्कलं शिवम् ।। १४.४१<br>
<br>
इह देवो महादेवो रममाणः सहोमया ।<br>
अध्यास्ते भगवानीशो भक्तानामनुकम्पया ।। १४.४२<br>
<br>
इहाशेषजगद्धाता पुरा नारायणः स्वयम् ।<br>
आराधयन्महादेवं लोकानां हितकाम्यया ।। १४.४३<br>
<br>
इहैनं देवमीशानं देवानामपि दैवतम् ।<br>
आराध्य महतीं सिद्धिं लेभिरे देवदानवाः ।। १४.४४<br>
<br>
इहैव मुनयः पूर्वं मरीच्याद्या महेश्वरम् ।<br>
दृष्ट्वा तपोबलाज्ज्ञानं लेभिरे सार्वकालिकम् ।। १४.४५<br>
<br>
तस्मात् त्वमपि राजेन्द्र तपोयोगसमन्वितः ।<br>
तिष्ठ नित्यं मया सार्द्धं ततः सिद्धिमवाप्स्यसि ।। १४.४६<br>
<br>
एवमाभाष्य विप्रेन्द्रो देवं ध्यात्वा पिनाकिनम् ।<br>
आचचक्षे महामन्त्रं यथावत् स्वार्थसिद्धये ।। १४.४७<br>
<br>
सर्वपापोपशमनं वेदसारं विमुक्तिदम् ।<br>
अग्निरित्यादिकं पुण्यमृषिभिः संप्रवर्तितम् ।। १४.४८<br>
<br>
सोऽपि तद्वचनाद् राजा सुशीलः श्रद्धयान्वितः ।<br>
साक्षात् पाशुपतो भूत्वा वेदाभ्यासरतोऽभवत् ।। १४.४९<br>
<br>
भस्मोद्धूलितसर्वाङ्गः कन्दमूलफलाशनः ।<br>
शान्तो दान्तो जितक्रोधः संन्यासविधिमाश्रितः ।। १४.५०<br>
<br>
हविर्धानस्तथाग्नेय्यां जनयामास सत्सुतम् ।<br>
प्राचीनबर्हिषं नाम्ना धनुर्वेदस्य पारगम् ।। १४.५१<br>
<br>
प्राचीनबर्हिर्भागवान् सर्वशस्त्रभृतां वरः ।<br>
समुद्रतनयायां वै दश पुत्रानजीजनत् ।। १४.५२<br>
<br>
प्रचेतसस्ते विख्याता राजानः प्रथितैजसः ।<br>
अधीतवन्तः स्वं वेदं नारायणपरायणाः ।। १४.५३<br>
<br>
दशभ्यस्तु प्रचेतोभ्यो मारिषायां प्रजापतिः ।<br>
दक्षो जज्ञे महाभागो यः पूर्वं ब्रह्मणः सुतः ।। १४.५४<br>
<br>
स तु दक्षो महेशेन रुद्रेण सह धीमता ।<br>
कृत्वा विवादं रुद्रेण शप्तः प्राचेतसोऽभवत् ।। १४.५५<br>
<br>
समायान्तं महादेवो दक्षं देव्या गृहं हरः ।<br>
दृष्ट्वा यथोचितां पूजां दक्षाय प्रददौ स्वयम् ।। १४.५६<br>
<br>
तदा वै तमसाविष्टः सोऽधिकां ब्रह्मणः सुतः ।<br>
पूजामनर्हामन्विच्छन् जगाम कुपितो गृहम् ।। १४.५७<br>
<br>
कदाचित् स्वगृहं प्राप्तां सतीं दक्षः सुदुर्मनाः ।<br>
भर्त्रा सह विनिन्द्यैनां भर्त्सयामसा वै रुषा ।। १४.५८<br>
<br>
अन्ये जामातरः श्रेष्ठा भर्त्तुस्तव पिनाकिनः ।<br>
त्वमप्यसत्सुताऽस्माकं गृहाद् गच्छ यथागतम् ।। १४.५९<br>
<br>
तस्य तद्वाक्यमाकर्ण्य सा देवी शंकरप्रिया ।<br>
विनिन्द्य पितरं दक्षं ददाहात्मानमात्मना ।। १४.६०<br>
<br>
प्रणम्य पशुभर्त्तारं भर्त्तारं कृत्तिवाससम् ।<br>
हिमवद्‌दुहिता साऽभूत् तपसा तस्य तोषिता ।। १४.६१<br>
<br>
ज्ञात्वा तद्भागवान् रुद्रः प्रपन्नार्त्तिहरो हरः ।<br>
शशाप दक्षं कुपितः समागत्याथ तद्‌गृहम् ।। १४.६२<br>
<br>
त्यक्त्वा देहमिमं ब्रह्मं क्षत्रियाणां कुले भव ।<br>
स्वस्यां सुतायां मूढात्मा पुत्रमुत्पादयिष्यसि ।। १४.६३<br>
<br>
एवमुक्त्वा महादेवो ययौ कालासपर्वतम् ।<br>
स्वायंभुवोऽपि कालेन दक्षः प्राचेतसोऽभवत् ।। १४.६४<br>
<br>
एतद्वः कथितं सर्वं मनोः स्वायंभुवस्य तु ।<br>
विसर्गं दक्षपर्यन्तं श्रृण्वतां पापनाशनम् ।। १४.६५<br>
<br>
इति श्रीकूर्मपुराणे षट्‌माहस्त्र्यां संहितायां पूर्वविभागे चतुर्दशोऽध्यायः।।१४।।<br>
