<span style="font-size: 14pt; line-height: 200%"><br>
मार्कण्डेय उवाच ।<br>
षष्टिस्तीर्थसहस्राणि षष्टिस्तीर्थशतानि च ।<br>
माघमासे गमिष्यन्ति गङ्‌गायमुनसंगमम् ।। ३८.१<br>
<br>
गवां शतसहस्रस्य सम्यग् दत्तस्य यत् फलम् ।<br>
प्रयागे माघमासे तु त्र्यहं स्नातस्य तत् फलम् ।। ३८.२<br>
<br>
गङ्‌गायमुनयोर्मध्ये काष्टाग्निं यस्तु साधयेत् ।<br>
अहीनाङ्‌गोऽप्यरोगश्च पञ्चेन्द्रियसमन्वितः ।। ३८.३<br>
<br>
यावन्ति रोमकूपाणि तस्य गात्रेषु मानवः ।<br>
तावद् वर्षसहस्राणि स्वर्गलोके महीयते ।। ३८.४<br>
<br>
ततः स्वर्गात् परिभ्रष्टो जम्बूद्वीपपतिर्भवेत् ।<br>
भुक्त्वा स विपुलान् भोगांस्तत् तीर्थं भजते पुनः ।। ३८.५<br>
<br>
जलप्रवेशं यः कुर्यात् संगमे लोकविश्रुते ।<br>
राहुग्रस्तो यथा सोमो विमुक्तः सर्वपातकैः ।। ३८.६<br>
<br>
सोमलोकमवाप्नोति सोमेन सह मोदते ।<br>
षष्टिं वर्षसहस्राणि षष्टिं वर्षशतानि च ।। ३८.७<br>
<br>
स्वर्गतः शक्रलोकेऽसौ मुनिगन्धर्वसेवितः ।<br>
ततो भ्रष्टस्तु राजेन्द्र समृद्धे जायते कुले ।। ३८.८<br>
<br>
अधः शिरास्त्वयोधारामुर्ध्वपादः पिबेन्नरः ।<br>
शतं वर्षसहस्राणि स्वर्गलोके महीयते ।। ३८.९<br>
<br>
तस्माद् भ्रष्टस्तु राजेन्द्र अग्निहोत्री भवेन्नरः ।<br>
भुक्त्वा तु विपुलान् भोगांस्तत् तीर्थं भजते पुनः ।। ३८.१०<br>
<br>
यः स्वदेहं विकर्त्तेद् वा शकुनिभ्यः प्रयच्छति ।३८.११<br>
विहगैरुपभुक्तस्य श्रृणु तस्यापि यत्फलम् ।।<br>
<br>
शतं वर्षसहस्त्राणि सोमलोके महीयते ।३८.१२<br>
ततस्तस्मात् परिभ्रष्टो राजा भवति धार्मिकः ।        <br>
गुणवान् रूपसंपन्नो विद्वान् सुप्रियवाक्यवान् ।३८.१३<br>
<br>
भुक्त्वा तु विपुलान् भोगांस्तततीर्थं भजते पुनः ।<br>
उत्तरे यमुनातीरे प्रयागस्य तु दक्षिणे ।३८.१४<br>
<br>
ऋणप्रमोचनं नाम तीर्थं तु परमं स्मृतम्।                                          <br>
एकरात्रोषितः स्नात्वा ऋणैस्तत्र प्रमुच्यते ।३८.१५<br>
<br>
सूर्यलोकमवाप्नोति अनृणश्च सदा भवेत् ।३८.१६<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे अष्ट्‌त्रिंशोऽध्यायः ।।<br>
<br>
<br>
</span>
