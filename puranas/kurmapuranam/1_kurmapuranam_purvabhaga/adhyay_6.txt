अथ पृथिव्युद्धारः<br>
<br>
श्रीकूर्म उवाच ।<br>
आसीदेकार्णवं घोरमविभागं तमोमयम् ।<br>
शान्तवातादिकं सर्वं न प्रज्ञायत किञ्चन ॥ ६.१<br>
<br>
एकार्णवे तदा तस्मिन् नष्टे स्थावरजङ्गमे ।<br>
तदा समभवद् ब्रह्मा सहस्त्राक्षः सहस्त्रपात् ॥ ६.२<br>
<br>
सहस्त्रशीर्षा पुरुषो रुक्मवर्णोह्यतीन्द्रियः ।<br>
ब्रह्मा नारायणाख्यस्तु सुष्वाप सलिले तदा ॥ ६.३<br>
<br>
इमं चोदाहरन्त्यत्र श्लोकं नारायणं प्रति ।<br>
ब्रह्मस्वरूपिणं देवं जगतः प्रभवाव्ययम् ॥ ६.४<br>
<br>
आपो नारा इति प्रोक्ता नाम्ना पूर्वमिति श्रुतिः ।<br>
अयनं तस्य ता यस्मात् तेन नारायणः स्मृतः ॥ ६.५<br>
<br>
तुल्यं युगसहस्त्रस्य नैशं कालमुपास्य सः ।<br>
शर्वर्यन्ते प्रकुरुते ब्रह्मत्वं सर्गकारणात् ॥ ६.६<br>
<br>
ततस्तु सलिले तस्मिन् विज्ञायान्तर्गतां महीम् ।<br>
अनुमानात् तदुद्धारं कर्त्तुकामः प्रजापतिः ॥ ६.७<br>
<br>
जलक्रीडासु रुचिरं वाराहं रुपमास्थितः ।<br>
अधृष्यं मनसाप्यन्यैर्वाङ्‌मयं ब्रह्मसंज्ञितम् ॥ ६.८<br>
<br>
पृथिव्युद्धरणार्थाय प्रविश्य च रसातलम् ।<br>
दंष्ट्रयाऽभ्युज्जहारैनामात्माधारो धराधरः ॥ ६.९<br>
<br>
दृष्ट्वा दंष्ट्राग्रविन्यस्तां पृथिवीं प्रथितपौरुषम् ।<br>
अस्तुवञ्जनलोकस्थाः सिद्धा ब्रह्मर्षयो हरिम् ॥ ६.१०<br>
ऋषय ऊचुः ।<br>
नमस्ते देवदेवाय ब्रह्मणे परमेष्ठिने ।<br>
पुरुषाय पुराणाय शाश्वताय जयाय च ॥ ६.११<br>
<br>
नमः स्वयंभुवे तुभ्यं स्त्रष्ट्रे सर्वार्थवेदिने ।<br>
नमो हिरण्यगर्भाय वेधसे परमात्मने ॥ ६.१२<br>
<br>
नमस्ते वासुदेवाय विष्णवे विश्वयोनये ।<br>
नारायणाय देवाय देवानां हितकारिणे ॥ ६.१३<br>
<br>
नमोऽस्तु ते चतुर्वक्त्रे शार्ङ्गचक्रासिधारिणे ।<br>
सर्वभूतात्मभूताय कूटस्थाय नमो नमः ॥ ६.१४<br>
<br>
नमो वेदरहस्याय नमस्ते वेदयोनये ।<br>
नमो बुद्धाय शुद्धाय नमस्ते ज्ञानरूपिणे ॥ ६.१५<br>
<br>
नमोऽस्त्वानन्दरूपाय साक्षिणे जगतां नमः ।<br>
अनन्तायाप्रमेयाय कार्याय करणाय च ॥ ६.१६<br>
<br>
नमस्ते पञ्चबूताय पञ्चभूतात्मने नमः ।<br>
नमो मूलप्रकृतये मायारूपाय ते नमः ॥ ६.१७<br>
<br>
नमोऽस्तु ते वराहाय नमस्ते मत्स्यरूपिणे ।<br>
नमो योगाधिगम्याय नमः सकर्षणाय ते ॥ ६.१८<br>
<br>
नमस्त्रिमूर्तये तुभ्यं त्रिधाम्ने दिव्यतेजसे ।<br>
नमः सिद्धाय पूज्याय गुणत्रयविभागिने ॥ ६.१९<br>
<br>
तमोऽस्त्वादित्यवर्णाय नमस्ते पद्मयोनये ।<br>
नमोऽमूर्त्ताय मूर्ताय माधवाय नमो नमः ॥ ६.२०<br>
<br>
त्वयैव सृष्टमखिलं त्वय्येव लयमेष्यति ।<br>
पालयैतज्जगत् सर्वं त्राता त्वं शरणं गतिः ॥ ६.२१<br>
<br>
इत्थं स भगवान् विष्णुः सनकाद्यैरभिष्टुतः ।<br>
प्रसादमकरोत् तेषां वराहवपुरीश्वरः ॥ ६.२२<br>
<br>
ततः संस्थानमानीय पृथिवीं पृथिवीधरः ।<br>
मुमोच रूपं मनसा धारयित्वा प्रजापतिः ॥ ६.२३<br>
<br>
तस्योपरि जलौघस्य महतो नौरिव स्थिता ।<br>
विततत्वाच्च देहस्य न मही याति संप्लवम् ॥ ६.२४<br>
<br>
पृथिवीं तु समीकृत्य पृथिव्यां सोऽचिनोद् गिरीन् ।<br>
प्राक्‌सर्गदग्धानखिलांस्ततः सर्गेऽदधन्मनः ॥ ६.२५<br>
<br>
श्रीकूर्मपुराणे षट्साहस्त्र्यां संहितायां पूर्वविभागे षष्ठोऽध्यायः॥६॥<br>
&nbsp;
