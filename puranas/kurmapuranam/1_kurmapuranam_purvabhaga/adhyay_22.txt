रोमहर्षण उवाच ।<br>
ऐलः पुरूरवाश्चाथ राजा राज्यमपालयत् ।<br>
तस्य पुत्रा बभूवुर्हि षडिन्द्रसमतेजसः ॥ २२.१<br>
<br>
आयुर्मायुरमायुश्चर्विश्वायुश्चैव वीर्यवान् ।<br>
शतायुश्च श्रुतायुश्च दिव्याश्चैवोर्वशीसुताः ॥ २२.२<br>
<br>
आयुषस्तनया वीराः पञ्चैवासन् महौजसः ।<br>
स्वर्भानुतनयायां वै प्रभायामिति नः श्रुतम् ॥ २२.३<br>
<br>
नहुषः प्रथमस्तेषां धर्मज्ञो लोकविश्रुतः ।<br>
नहुषस्य तु दायादाः षडिन्द्रोपमतेजसः ॥ २२.४<br>
<br>
उत्पन्नाः पितृकन्यायां विरजायां महाबलाः ।<br>
यतिर्ययातिः संयातिरायातिः पञ्चकोऽश्वकः ॥ २२.५<br>
<br>
तेषां ययातिः पञ्चानां महाबलपराक्रमः ।<br>
देवयानीमुशनसः सुतां भार्यामवाप सः ।२०.६<br>
<br>
शर्मिष्ठामासुरीं चैव तनयां वृषपर्वणः ।<br>
यदुं च तुर्वसुं चैव देवयानी व्यजायत ।२०.७<br>
<br>
द्रुह्युं चानुं च पूरुं च शर्मिष्ठा चाप्यजीजनत् ।<br>
सोऽभ्यषिञ्चदतिक्रम्य ज्येष्ठं यदुमनिन्दितम् ।२२.८<br>
<br>
पुरुमेव कनीयांसं पितुर्वचनपालकम् ॥<br>
दिशि दक्षिणपूर्वस्यां तुर्वसुं पुत्रमादिशत् ।२२.९<br>
<br>
दक्षिणापरयो राजा यदुं ज्येष्ठं न्ययोजयत् ।<br>
प्रतीच्यामुत्तारायां च द्रुह्युं चानुमकल्पयत् ॥ २२.१०<br>
<br>
तैरियं पृथिवी सर्वा धर्मतः परिपालिता ।<br>
राजाऽपि दारसहितो नवं प्राप महायशाः ॥ २२.११<br>
<br>
यदोरप्यभवन् पुत्राः पञ्च देवसुतोपमाः ।<br>
सहस्त्रजित् तथाज्येष्ठः क्रोषटुर्नीलोऽजिनोरघुः ॥ २२.१२<br>
<br>
सहस्त्रजित्सुतस्तद्वच्छतजिन्नाम पार्थिवः ।<br>
सुताः शतजितोऽप्यासंस्त्रयः परमधार्मिकाः ॥ २२.१३<br>
<br>
हैहयश्च हयश्चैव राजा वेणुहयश्च यः।<br>
हैहयस्याभवत् पुत्रो धर्म इत्यभिविश्रुतः ॥ २२.१४<br>
<br>
तस्य पुत्रोऽभवद् विप्रा धर्मनेत्रः प्रतापवान् ।<br>
धर्मनेत्रस्य कीर्त्तिस्तु संजितस्तत्सुतोऽभवत् ॥ २२.१५<br>
<br>
महिष्मान् संजितस्याभूद् भद्रश्रेण्यस्तदन्वयः ।<br>
भद्रश्रेण्यस्य दायादो दुर्दमो नाम पार्थिवः ॥ २२.१६<br>
<br>
दुर्दमस्य सुतो धीमान् धनको नाम वीर्यवान् ।<br>
अन्धकस्य तु दायादाश्चत्वारो लोकसम्मताः ॥ २२.१७<br>
<br>
कृतवीर्यः कृताग्निश्च कृतवर्मा तथैव च ।<br>
कृतौजाश्च चतुर्थोऽभूत् कार्त्तवीर्योऽर्जुनोऽभवत् ॥ २२.१८<br>
<br>
सहत्रबाहुर्द्युतिमान् धनुर्वेदविदां वरः ।<br>
तस्य रामोऽभवन्मृत्युर्जामदग्न्यो जनार्दनः ॥ २२.१९<br>
<br>
तस्य पुत्रशतान्यासन् पञ्च तत्र महारथाः ।<br>
कृतास्त्रा बलिनः शूरा धर्मात्मानो मनस्विनः ॥ २२.२०<br>
<br>
शूरश्च शूरसेनश्च धृष्णः कृष्णस्तथैव च ।<br>
जयध्वजश्च बलवान् नारायणपरो नृपः ॥ २२.२१<br>
<br>
शूरसेनादयः सर्वे चत्वारः प्रथितौजसः ।<br>
रुद्रभक्ता महात्मानः पूजयन्ति स्म शंकरम् ॥ २२.२२<br>
<br>
जयध्वजस्तु मतिमान् देवं नारायणं हरिम् ।<br>
जगाम शरणं विष्णुं दैवतं धर्मतत्परः ॥ २२.२३<br>
<br>
तमूचुरितरे पुत्रा नायं धर्मस्तवानघ ।<br>
ईश्वराराधनरतः पिताऽस्माकमिति श्रुतिः ॥ २२.२४<br>
<br>
तानब्रवीन्महातेजा एष धर्मः परो मम ।<br>
विष्णोरंशेन संभूता राजानो ये महीतले ॥ २२.२५<br>
<br>
राज्यं पालयिताऽवश्यं भगवान् पुरुषोत्तमः ।<br>
पूजनीयो यतो विष्णुः पालको जगतो हरिः ॥ २२.२६<br>
<br>
सात्त्विकी राजसी चैव तामसी च स्वयंभुवः ।<br>
तिस्त्रस्तु मूर्त्तयः प्रोक्ताः सृष्टिस्थित्यन्तहेतवः ॥ २२.२७<br>
<br>
सत्त्वात्मा भगवान् विष्णुः संस्थापयति सर्वदा ।<br>
सृजेद् ब्रह्मा रजोमूर्त्तिः संहरेत् तामसो हरः ॥ २२.२८<br>
<br>
तस्मान्महीपतीनां तु राज्यं पालयतामयम् ।<br>
आराध्यो भगवान् विष्णुः केशवः केशिमर्दनः ॥ २२.२९<br>
<br>
निशम्य तस्य वचनं भ्रातरोऽन्ये मनस्विनः ।<br>
प्रोचुः संहारकृद् रुद्रः पूजनीयो मुमुक्षुभिः ॥ २२.३०<br>
<br>
अयं हि भगवान् रुद्रः सर्वं जगदिदं शिवः ।<br>
तमोगुणं समाश्रित्य कल्पान्ते संहरेत् प्रभुः ॥ २२.३१<br>
<br>
या सा घोरतमा मूर्त्तिरस्य तेजोमयी परा ।<br>
संहरेद् विद्यया सर्वं संसारं शूलभृत्तया ॥ २२.३२<br>
<br>
ततस्तानब्रवीद् राजा विचिन्त्यासौ जयध्वजः ।<br>
सत्त्वेन मुच्यते जन्तुः सत्त्वात्मा भगवान् हरिः ॥ २२.३३<br>
<br>
तमूचुर्भ्रातरो रुद्रः सेवितः सात्त्विकैर्जनैः ।<br>
मोचयेत् सत्त्वसंयुक्तः पूजयेत्सततं हरम् ॥ २२.३४<br>
<br>
अथाब्रवीद् राजपुत्रः प्रहसन् वै जयध्वजः ।<br>
स्वधर्मो मुक्तये पन्था नान्यो मुनिभिरष्यते ॥ २२.३५<br>
<br>
तथा च वैष्णवीं शक्ति र्नृपाणान् दधतां सदा ।<br>
आराधनं परो धर्मो पुरारेरमितौजसः ॥ २२.३६<br>
<br>
तमब्रवीद् राजपुत्रः कृष्णो मतिमतां वरः ।<br>
यदर्जुनोऽस्मज्जनकः स धर्मं कृतवानिति ॥ २२.३७<br>
<br>
एवं विवादे वितते शूरसेनोऽब्रवीद् वचः ।<br>
प्रमाणमृषयो ह्यत्र ब्रूयुस्ते यत् तथैव तत् ।२२.३८<br>
<br>
ततस्ते राजशार्दूलाः पप्रच्छुर्ब्रह्मवादिनः ।<br>
गत्वा सर्वे सुसंरब्धाः सप्तर्षीणां तदाश्रमम् ।२२.३९<br>
<br>
तानब्रुवंस्ते मुनयो वसिष्ठाद्या यथार्थतः ।<br>
या यस्याभिमता पुंसः सा हि तस्यैव देवता ।२२.४०<br>
<br>
किन्तु कार्यविशेषेण पूजिताश्चेष्टदा नृणाम् ।<br>
विशेषात् सर्वदा नायं नियमो ह्यन्यथा नृपाः ।२२.४१<br>
<br>
नृपाणां दैवतं विष्णुस्तथैव च पुरंदरः ।<br>
विप्राणामग्निरादित्यो ब्रह्मा चैव पिनाकधृक् ।२२.४२<br>
<br>
देवानां दैवतं विष्णुर्दानवानां त्रिशूलभृत् ।<br>
गन्धर्वाणां तथा सोमो यक्षाणामपि कथ्यते ।२२.४३<br>
<br>
विद्याधराणां वाग्देवी सिद्धानां भगवान्‌हरिः।<br>
रक्षसां शंकरो रुद्रः किंनराणां च पार्वती ।२२.४४<br>
<br>
ऋषीणां दैवतं ब्रह्मा महादेवस्त्रिशूलभृत् ।<br>
मनूनां स्यादुमा देवी तथा विष्णुः सभास्करः ।२२.४५<br>
<br>
गृहस्थानां च सर्वे स्युर्ब्रह्मा वै ब्रह्मचारिणाम् ।<br>
वैखानसानामर्कः स्याद् यतीनां च महेश्वरः ।२२.४६<br>
<br>
भूतानां भगवान् रुद्रः कूष्माण्डानां विनायकः ।<br>
सर्वेषां भगवान् ब्रह्मा देवदेवः प्रजापतिः ।२२.४७<br>
<br>
इत्येवं भगवान् ब्रह्मा स्वयं देवोह्यभाषत ।<br>
तस्माज्जयध्वजो नूनं विष्ण्वाराधनमर्हति ।२२.४८<br>
<br>
किंतु रुद्रेण तादात्म्यं बुध्वा पूज्यो हरिर्नरैः।<br>
अन्यथा नृपतेः शत्रुं न हरि संहरेद्यतः॥२२.४९<br>
<br>
तान् प्रणम्याथ ते जग्मुः पुरीं परमशोभनाम् ।<br>
पालयाञ्चक्रिरे पृथ्वीं जित्वा सर्वरिपून् रणे ।२२.५०<br>
<br>
ततः कदाचिद् विप्रेन्द्रा विदेहो नाम दानवः ।<br>
भीषणः सर्वसत्त्वानां पुरीं तेषां समाययौ ।२२.५१<br>
<br>
दंष्ट्राकरालो दीप्तात्मा युगान्तदहनोपमः ।<br>
शूलमादाय सूर्याभं नादयन् वै दिशो दश ।२२.५२<br>
<br>
तन्नादश्रवणान्मर्त्यास्तत्र ये निवसन्ति ते ।<br>
तत्यजुर्जोवितं त्वन्ये दुद्रुवुर्भयविह्वलाः ।२२.५३<br>
<br>
ततः सर्वे सुसंयत्ताः कार्त्तवीर्यात्मजास्तदा ।<br>
शूरसेनादयः पञ्च राजानस्तु महाबलाः।२२.५४<br>
<br>
युयुधुर्दानवं शक्तिगिरिकूटासिमुद्‌गरैः ॥ <br>
तान् सर्वान् दानवो विप्राः शूलेन प्रहसन्निव।२२.५५<br>
<br>
युद्धाय कृतसंरम्भा विदेहं त्वभिदुद्रुवुः ।<br>
शूरोऽस्त्रं प्राहिणोद्‌ रौद्रं शूरसेनस्तु वारुणम् ।२२.५६<br>
<br>
प्राजापत्यं तथा कृष्णो वायव्यं धृष्ण एव च ।<br>
जयध्वजश्च कौबेरमैन्द्रमाग्नेयमेव च ।२२.५७<br>
<br>
भञ्जयामास शूलेन तान्यस्त्राणि स दानवः ।<br>
ततः कृष्णो महावीर्यो गदामादाय भीषणाम् ।२२.५८<br>
<br>
स्पृष्ट्वा मन्त्रेण तरसा चिक्षेप न ननाद च ।<br>
संप्राप्य सा गादाऽस्योरो विदेहस्य शिलोपमम् ।२२.५९<br>
<br>
न दानवं चालयितुं शशाकान्तकसंनिभम् ।<br>
दुद्रुवुस्ते भयग्रस्ता दृष्ट्वा तस्यातिपौरुषम् ।२२.६०<br>
<br>
जयध्वजस्तु मतिमान् सस्मार जगतः पतिम् ।<br>
विष्णुं जयिष्णुं लोकादिमप्रमेयमनामयम् ।२२.६१<br>
<br>
त्रातारं पुरुषं पूर्वं श्रीपतिं पीतवाससम् ।<br>
ततः प्रादुरभूच्चक्रं सूर्यायुतसमप्रभम् ।२२.६२<br>
<br>
आदेशाद् वासुदेवस्य भक्तानुग्रहकारणात् ।<br>
जग्राह जगतां योनिं स्मृत्वा नारायणं नृपः ।२२.६३<br>
<br>
प्राहिणोद् वै विदेहाय दानवेभ्यो यथा हरिः ।<br>
संप्राप्य तस्य घोरस्य स्कन्धदेशं सुदर्शनम् ।२२.६४<br>
<br>
पृथिव्यां पातयामास शिरोऽद्रिशिखराकृति ।<br>
तस्मिन् हते देवरिपौ शूराद्या भ्रातरो नृपाः ।२२.६५<br>
<br>
तद्दि चक्रं पुरा विष्णुस्तपसाराध्य शंकरम्<br>
यस्मदवाप तत्तस्मादसुराणां विनाशकम्॥२२.६६<br>
<br>
समाययुः पुरीं रम्यां भ्रातरं चाप्यपूजयन् ।<br>
श्रुत्वाजगाम भगवान् जयध्वजपराक्रमम् ।२२.६७<br>
<br>
कार्त्तवीर्यसुतं द्रष्टुं विश्वामित्रो महामुनिः ।<br>
तमागतमथो दृष्ट्वा राजा संभ्रान्तमानसः ।२२.६८<br>
<br>
समावेश्यासने रम्ये पूजयामास भावतः ।<br>
उवाच भगवान् घोरः प्रसादाद् भवतोऽसुरः ।२२.६९<br>
<br>
निपातितो मया संख्ये विदेहो दानवेश्वरः ।<br>
त्वद्वाक्याच्छिन्नसंदेहो विष्णुं सत्यपराक्रमम् ।२२.७०<br>
<br>
प्रपन्नः शरणं तेन प्रसादो मे कृतः शुभः ।<br>
यक्ष्यामि परमेशानं विष्णुं पद्मदलेक्षणम् ।२२.७१<br>
<br>
कथं केन विधानेन संपूज्यो हरिरीश्वरः ।<br>
कोऽयं नारायणो देवः किंप्रभावश्च सुव्रत ।२२.७२<br>
<br>
सर्वमेतन्ममाचक्ष्व परं कौतूहलं हि मे ।<br>
जयध्वजस्य वचनं श्रुत्वा शान्तो मुनिस्ततः।. <br>
दृष्ट्वा हरौ परां भक्तिं विश्वामित्र उवाच ह।.२२.७३<br>
<br>
विश्वामित्र उवाच ।<br>
यतः प्रवृत्तिर्भूतानां यस्मिन् सर्वं यतो जगत् ।२२.७४<br>
<br>
स विष्णुः सर्वभूतात्मा तमाश्रित्य विमुच्यते ॥<br>
यमक्षरात्परतरात्परं प्राहुर्गुहश्रयम्॥२२.७५<br>
<br>
आनन्दं परमं व्योम स वै नारायण स्मृतः।.<br>
नित्योदितो निर्विकल्पो नित्यानन्दो नरञ्जनः॥२२.७६<br>
<br>
चतुर्व्यूहधरो विष्णुरव्यूहः प्रोच्यते स्वयम्।<br>
परमैत्मा परन्धाम परं व्योम परं पदम्।२२.७७<br>
<br>
त्रिपादमक्षरं ब्रह्म तमाहुब्रह्मवादिनः।<br>
स वासुदेवो विश्वात्मा योगात्मा पुरुषोत्तमः॥२२.७८<br>
<br>
यस्यांश सम्भवो ब्रह्मा रुद्रोऽपि परमेश्वरः।<br>
स्ववर्णाश्रमधर्मेण पुंसां यः पुरुषोत्तमः ।२२.७९<br>
<br>
अकामहतभावेन समाराध्यो न चान्यथा ।<br>
एतावदुक्त्वा भगवान् विश्वामित्रो महातपाः।२२.८०<br>
<br>
शूराद्यैः पूजितो विप्रा जगामाथ स्वमालयम् ॥ २२.<br>
अथ शूरादयो देवमयजन्त महेश्वरम् ।२२.८१<br>
<br>
यज्ञेन यज्ञगम्यं तं निष्कामा रुद्रमव्ययम् ।<br>
तान् वसिष्ठस्तु भगवान् याजयामास धर्मवित् २२.८२<br>
<br>
गौतमोऽत्रिरगस्त्यश्च सर्वे रुद्रपरायणाः ॥<br>
विश्वामित्रस्तु भगवान् जयध्वजमरिंदमम् ।२२.८३<br>
<br>
याजयामास भूतादिमादिदेवं जनार्दनम् ॥ <br>
तस्य यज्ञे महायोगी साक्षाद् देवः स्वयं हरिः ।२२.८४<br>
<br>
आविरासीत् स भगवान् तदद्भुतमिवाभवत् ॥ २२.८५<br>
जयध्वजोऽपि तं विष्णुं रुद्रस्य परमां तनुम्।<br>
<br>
इत्येवं परमं बुद्ध्वा यत्नेनायजदच्युतम्।.२२.८६<br>
य इमं श्रृणुयान्नित्यं जयध्वजपराक्रमम् ।<br>
<br>
सर्वपापविमुक्तात्मा विष्णुलोकं स गच्छति ॥ २२.८७<br>
<br>
इति श्रीकूर्मपुराणे षट्‌साहस्त्र्यां संहितायां पूर्वविभागे द्वाविशोऽध्यायः॥<br>
