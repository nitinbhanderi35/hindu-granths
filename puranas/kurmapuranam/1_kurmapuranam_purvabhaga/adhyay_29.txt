इदं कलियुगं घोरं संप्राप्तं पाण्डुनन्दन।<br>
ततो गच्छामि देवस्य वाराणसीं महापुरीम् ।। २९.१<br>
<br>
अस्मिन् कलियुगे घोरे लोकाः पापानुवर्त्तिनः ।<br>
भविष्यन्ति महापापा वर्णाश्रमविवर्जिताः ।। २९.२<br>
<br>
नान्यत् पश्यामि जन्तूनांमुक्त्वा वाराणसीं पुरीम् ।<br>
सर्वपापप्रशमनं प्रायश्चित्तं कलौ युगे ।। २९.३<br>
<br>
कृतं त्रेता द्वापरं च सर्वेष्वेतेषु वै नराः ।<br>
भविष्यन्ति महात्मानो धार्मिकाः सत्यवादिनः ।। २९.४<br>
<br>
त्वं हि लोकेषु विख्यातो धृतिमाञ् जनवत्सलः ।<br>
पालयाद्य परं धर्मं स्वकीयं मुच्यसे भयात् ।। २९.५<br>
<br>
एवमुक्तो भगवता पार्थः परपुरंजयः ।<br>
पृष्टवान् प्रणिपत्यासौ युगधर्मान् द्विजोत्तमाः ।। २९.६<br>
<br>
तस्मै प्रोवाच सकलं मुनिः सत्यवतीसुतः ।<br>
प्रणम्य देवमीशानं युगधर्मान् सनातनान् ।। २९.७<br>
<br>
व्यास उवाच<br>
वक्ष्यामि ते समासेन युगधर्मान् नरेश्वर<br>
न शक्यते मया पार्थ विस्तरेणाभिभाषितुम् ।। २९.८<br>
<br>
आद्यं कृतयुगं प्रोक्तं ततस्त्रेतायुगं बुधैः<br>
तृतीयं द्वापरं पार्थ चतुर्थं कलिरुच्यते ।। २९.९<br>
<br>
ध्यानं परं कृतयुगे त्रेतायां ज्ञानमुच्यते।<br>
द्वापरे यज्ञमेवाहुर्दानमेव कलौ युगे ।। २९.१०<br>
<br>
ब्रह्मा कृतयुगे देवस्त्रेतायां भगवान् रविः ।<br>
द्वापरे दैवतं विष्णुः कलौ रुद्रो महेश्वरः ।। २९.११<br>
<br>
ब्रह्मा विष्णुस्तथा सूर्यः सर्व एव कलावपि ।<br>
पूज्यते भगवान् रुद्रश्चतुर्ष्वपि पिनाकधृक् ।। २९.१२<br>
आद्ये कृतयुगे धर्मश्चतुष्पादः सनातनः ।<br>
त्रेतायुगे त्रिपादः स्याद् द्विपादो द्वापरे स्थितः ।। २९.१३<br>
<br>
त्रिपादहीनस्तिष्टे तु सत्तामात्रेण तिष्ठति ।<br>
कृते तु मिथुनोत्पत्तिर्वृत्तिः साक्षाद् अलोलुपा ।२९.१४<br>
<br>
प्रजास्तृप्ताः सदा सर्वाः सदानन्दाश्च भोगिनः ।<br>
अधमोत्तमत्वं नास्त्यासां निर्विशेषाः पुरंजय ।२९.१५<br>
<br>
तुल्यमायुः सुखं रूपं तासां तस्मिन् कृते युगे ।<br>
विशोकाः सत्त्वबहुला एकान्तबहुलास्तथा ।२९.१६<br>
<br>
ध्याननिष्ठास्तपोनिष्ठा महादेवपरायणाः ।<br>
ता वै निष्कामचारिण्यो नित्यं मुदितमानसाः ।२९.१७<br>
<br>
पर्वतोदधिवासिन्यो ह्यनिकेतः परंतप ।<br>
रसोल्लासा कालयोगात् त्रेताख्ये नश्यते ततः ।२९.१८<br>
<br>
तस्यां सिद्धौ प्रणष्टायामन्या सिद्धिरवर्त्तत ।<br>
अपां सौख्ये प्रतिहते तदा मेघात्मना तु वै । २९.१९<br>
<br>
मेघेभ्यः स्तनयित्नुभ्यः प्रवृत्तं वृष्टिसर्जनम् ।<br>
सकृदेव तया वृष्ट्या संयुक्ते पृथिवीतले ।२९.२०<br>
<br>
प्रादुरासंस्तदा तासां वृक्षा वै गृहसंज्ञिताः ।<br>
सर्वप्रत्युपयोगस्तु तासां तेभ्यः प्रजायते ।२९.२१<br>
<br>
वर्त्तयन्ति स्म तेभ्यस्तास्त्रेतायुगमुखे प्रजाः ।<br>
ततः कालेन महता तासामेव विपर्यतात् ।२९.२२<br>
<br>
रागलोभात्मको भावस्तदा ह्याकस्मिकोऽभवत् ।<br>
विपर्ययेण तासां तु तेन तत्कालभाविता ।२९.२३<br>
<br>
प्रणश्यन्ति ततः सर्वे वृक्षास्ते गृहसंज्ञिताः ।<br>
ततस्तेषु प्रनष्टेषु विभ्रान्ता मैथुनोद्भवाः ।२९.२४<br>
<br>
अभिध्यायन्ति तां सिद्धिं सत्याभिध्यायिनस्तदा ।<br>
प्रादुर्बभूवुस्तासां तु वृक्षास्ते गृहसंज्ञिताः ।२९.२५<br>
<br>
वस्राणि ते प्रसूयन्ते फलान्याभरणानि च ।<br>
तेष्वेव जायते तासां गन्धवर्णरसान्वितम् ।२९.२६<br>
<br>
अमाक्षिकं महावीर्यं पुटके पुटके मधु ।<br>
तेन ता वर्त्तयन्ति स्म त्रेतायुगमुखे प्रजाः ।२९.२७<br>
<br>
हृष्टपुष्टास्तया सिद्ध्या सर्वा वै विगतज्वराः ।<br>
ततः कालान्तरेणैव पुनर्लोभावृतास्तदा २९.२८<br>
<br>
वृक्षांस्तान् पर्यगृह्णन्त मधु वामाक्षिकं बलात् ।<br>
तासां तेनापचारेण पुनर्लोभकृतेन वै ।२९.२९<br>
<br>
प्रनष्टामधुना सार्द्धं कल्पवृक्षाः क्वचित् क्वचित् ।<br>
शीतवर्षातपैस्तीव्रै स्तास्ततो दुःखिता भृशम् ।२९.३०<br>
<br>
द्वन्द्वैः संपीड्यमानास्तु चक्रुरावरणानि च ।<br>
कृत्वा द्वन्द्वप्रतीघातान् वार्त्तोपायमचिन्तयन् ।२९.३१<br>
<br>
नष्टेषु मधुना सार्द्धं कल्पवृक्षेषु वै तदा ।<br>
ततः प्रादुर्बभौ तासां सिद्धिस्त्रेतायुगे पुनः ।२९.३२<br>
<br>
वार्त्तायाः साधिका ह्यन्या वृष्टिस्तासां निकामतः ।<br>
तासां वृष्ट्यूदकानीह यानि निम्नैर्गतानि तु।२९.३३<br>
<br>
अवहन् वृष्टिसंतत्या स्रोतः स्थानानि निम्नगाः ।<br>
ये पुनस्तदपां स्तोका आपन्नाः पृथिवीतले ।२९.३४<br>
<br>
अपां भूणेश्च संयोगादोषध्यस्तास्तदाऽभवन् ।<br>
अफालकृष्टाश्चानुप्ता ग्राम्यारण्याश्चतुर्दश ।२९.३५<br>
<br>
ऋतुपुष्पफलैश्चैव वृक्षगुल्माश्च जज्ञिरे ।<br>
ततः प्रादुरभूत् तासां रागो लोभश्च सर्वशः ।२९.३६<br>
<br>
अवश्यं भाविताऽर्थेन त्रेतायुगवशेन वै ।<br>
ततस्ताः पर्यगृह्णन्त नदीक्षेत्राणि पर्वतान् ।२९.३७<br>
<br>
वृक्षगुल्मौषधीश्चैव प्रसह्य तु यथाबलम् ।<br>
विपर्ययेण तासां ता ओषध्यो विविशुर्महीम् ।२९.३८<br>
<br>
पितामहनियोगेन दुदोह पृथिवीं पृथुः ।<br>
ततस्ता जगृहुः सर्वा अन्योन्यं क्रोधमूर्च्छिताः ।२९.३९<br>
<br>
वसुदारधनाद्यांस्तु बलात् कालबलेन तु ।<br>
मर्यादायाः प्रतिष्ठार्थं ज्ञात्वैतद् भगवानजः ।२९.४०<br>
<br>
ससर्ज क्षत्रियान् ब्रह्मा ब्राह्मणानां हिताय च ।<br>
वर्णाश्रमव्यवस्थां च त्रेतायां कृतवान् प्रभुः ।२९.४१<br>
<br>
यज्ञप्रवर्त्तनं चैव पशुहिंसाविवर्जितम् ।<br>
द्वापरेष्वथ विद्यन्ते मतिभेदाः सदा नृणाम् ।२९.४२<br>
<br>
रागो लोभस्तथा युद्धं मत्वा बुद्धिविनिश्चयम् ।<br>
एको वेदश्चतुष्पादस्त्रेदास्विह विधीयते ।२९.४३<br>
<br>
वेदव्यासैश्चतुर्द्धा तु न्य्स्यते द्वापरादिषु ।<br>
ऋषिपुत्रैः पुनर्भेदाद् भिद्यन्ते दृष्टिविभ्रमैः ।२९.४४<br>
<br>
मन्त्रब्राह्मणविन्यासैः स्वरवर्णविपर्ययैः ।<br>
संहिता ऋग्यजुः साम्नां संहन्यन्ते श्रुतर्षिभिः २९.४५<br>
<br>
सामान्याद् वैकृताच्चैवदृष्टिभेदैः क्वचित् क्वचित् ।<br>
ब्राह्मणं कल्पसूत्राणि मन्त्रप्रवचनानि च ।२९.४६<br>
<br>
इतिहासपुराणानि धर्मशास्त्राणि सुव्रत ।<br>
अवृष्टिर्मरणं चैव तथैव व्याध्युपद्रवाः ।२९.४७<br>
<br>
वाङ्‌मनः कायजैर्दोषैर्निर्वेदो जायते नृणाम् ।<br>
निर्वेदाज्जायते तेषां दुःखमोक्षविचारणा २९.४८<br>
<br>
विचारणाच्च वैराग्यं वैराग्याद् दोषदर्शनम् ।<br>
दोषाणां दर्शनाच्चैव द्वापरे ज्ञानसंभवः ।२९.४९<br>
<br>
एषा रजस्तमोयुक्ता वृत्तिर्वै द्वापरे स्मृता ।<br>
आद्ये कृते तु धर्मोऽस्ति स त्रेतायां प्रवर्त्तते ।२९.५०<br>
<br>
द्वापरे व्याकुलीभूत्वा प्रणश्यति कलौ युगे ।२९.५१<br>
<br>
इती श्रीकूर्मपुराणे षट्‌साहस्त्र्यां संहितायां पूर्वविभागे एकोनत्रिंशो ऽध्यायः ।।<br>
