<br>
<b>ऋषयः ऊचुः</b><br>
वर्णा भगवतोद्दिष्टाश्चत्वारोऽप्याश्रमास्तथा ।<br>
इदानीं क्रममस्माकमाश्रमाणां वद प्रभो ॥ ३.१<br>
<br>
<b>श्रीकूर्म उवाच</b><br>
ब्रह्मचारी गृहस्थश्च वानप्रस्थो यतिस्तथा ।<br>
क्रमेणैवाश्रमाः प्रोक्ताः कारणादन्यथा भवेत् ॥ ३.२<br>
<br>
उत्पन्नज्ञानविज्ञानी वैराग्यं परमं गतः ।<br>
प्रव्रजेद् ब्रह्मचर्यात्तु यदिच्छेत् परमां गतिम् ॥ ३.३<br>
<br>
दारानाहृत्य विधिवदन्यथा विविधैर्मखैः ।<br>
यजेदुत्पादयेत् पुत्रान् विरक्तो यदि संन्यसेत् ॥ ३.४<br>
अनिष्ट्वा विधिवद् यज्ञैरनुत्पाद्य तथात्मजान् ।<br>
न गार्हस्थं गृहीत्यक्त्वा संन्यसेद् बुद्धिमान् द्विजः ॥ ३.५<br>
<br>
अथ वैराग्यवेगेन स्थातुं नोत्सहते गृहे ।<br>
तत्रैव संन्यसेद् विद्वाननिष्ट्वाऽपि द्विजोत्तमः ॥ ३.६<br>
<br>
अन्यथा विविधैर्यज्ञैरिष्ट्वा वनमथाक्षयेत् ।<br>
तपस्तप्त्वा तपोयोगाद् विरक्तः संन्यसेद् यदि ॥ ३.७<br>
<br>
वानप्रस्थाश्रमं गत्वा न गृहं प्रविशेत् पुनः ।<br>
न संन्यासी वनञ्चाथ ब्रह्माचर्यानु साधकः ॥ ३.८<br>
<br>
प्राजापत्यां निरूप्येष्टिमाग्नेयीमथवा द्विजः ।<br>
प्रव्रजेत्तु गृही विद्वान् वनाद्वा श्रुतिचोदनात् ॥ ३.९<br>
<br>
प्रकर्त्तुमसमर्थोऽपि जुहोतियजतिक्रियाः ।<br>
अन्धः पङ्‌गुर्दरिद्रो वा विरक्तः संन्यसेद् द्विजः ॥ ३.१०<br>
<br>
सर्वेषामेव वैराग्यं संन्यासाय विधीयते ।<br>
पतत्येवाविरक्तो यः संन्यासं कर्तुमिच्छति ॥ ३.११<br>
<br>
एकस्मिन्नथवा सम्यग् वर्तेतामरणाद्विजाः ।<br>
श्रद्धावनाश्रमे युक्तः सोऽमृतत्वाय कल्पते ॥ ३.१२<br>
<br>
न्यायागतधनः शान्तो ब्रह्मविद्यापरायणः ।<br>
स्वधर्मपालको नित्यं ब्रह्मभूयाय कल्पते ॥ ३.१३<br>
<br>
ब्रह्मण्याधाय क्रर्माणि निःसङ्गः कामवर्जितः ।<br>
प्रसन्नेनैव मनसा कुर्वाणो याति तत्पदम् ॥ ३.१४<br>
<br>
ब्रह्मणा दीयते देयं ब्रह्मणे संप्रदीयते ।<br>
ब्रह्मैव दीयते चेति ब्रह्मार्पणमिदं परम् ॥ ३.१५<br>
<br>
नाहं कर्ता सर्वमेतद् ब्रह्मैव कुरुते तथा ।<br>
एतद् ब्रह्मार्पणं प्रोक्तमृषिभिः तत्त्वदर्शिभिः ॥ ३.१६<br>
<br>
प्रीणातु भगवानीशः कर्मणाऽनेन शाश्वतः ।<br>
करोति सततं बुद्ध्या ब्रह्मार्पणमिदं परम् ॥ ३.१७<br>
<br>
यद्वा फलनां संन्यासं प्रकुर्यात् परमेश्वरे ।<br>
कर्मणामेतदप्याहुः ब्रह्मार्पणमनुत्तमम् ॥ ३.१८<br>
<br>
कार्यमित्येव यत्कर्म नियतं सङ्गवर्जितम् ।<br>
क्रियते विदुषा कर्म तद्भवेदपि मोक्षदम् ॥ ३.१९<br>
<br>
अन्यथा यदि कर्माणि कुर्यान्नित्यान्यपि द्विजः ।<br>
अकृत्वा फलसंन्यासं बध्यते तत्फलेन तु ॥ ३.२०<br>
<br>
तस्मात् सर्वप्रयत्नेन त्यक्त्वा कर्माश्रितं फलम् ।<br>
अविद्वानपि कुर्वीत कर्माप्नोतिचिरात् पदम् ॥ ३.२१<br>
<br>
कर्मणा क्षीयते पापमैहिकं पौर्विकं तथा ।<br>
मनः प्रसादमन्वेति ब्रह्मविज्ञायते ततः ॥ ३.२२<br>
<br>
कर्मणा सहिताज्ज्ञानात्सम्यग् योगोऽभिजायते ।<br>
ज्ञानं च कर्मसहितं जायते दोषवर्जितम् ॥ ३.२३<br>
<br>
तस्मात् सर्वप्रयत्नेन यत्र तत्राश्रमे रतः ।<br>
कर्माणीश्वरतुष्ट्यर्थं कुर्यान्नैष्कर्म्यमाप्नुयात् ॥ ३.२४<br>
<br>
संप्राप्य परमं ज्ञानं नैष्कर्म्यं तत्प्रसादतः ।<br>
एकाकी निर्ममः शान्तो जीवन्नेव विमुच्यते ॥ ३.२५<br>
<br>
वीक्षते परमात्मानं परं ब्रह्म महेश्वरम् ।<br>
नित्यानन्दं निराभासंय तस्मिन्नेव लयं व्रजेत् ॥ ३.२६<br>
<br>
तस्मात् सेवेत सततं कर्मयोगं प्रसन्नधीः ।<br>
तृप्तये परमेशस्य तत् पदं याति शाश्वतम् ॥ ३.२७<br>
<br>
एतद्वः कथितं सर्वं चातुराश्रम्यमुत्तमम् ।<br>
न ह्येतत् समतिक्रम्य सिद्धिं विन्दति मानवः ॥ ३.२८<br>
<br>
इति श्रीकूर्मपुराणे चातुराश्रम्यकथनं नाम षट्‌साहस्त्र्यां संहितायां पूर्वविभागे तृतीयोऽध्यायः ॥३॥<br>
