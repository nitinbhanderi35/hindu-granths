<br>
<b>ऋषय ऊचुः</b> ।<br>
तीर्थानि यानि लोकेऽस्मिन् विश्रुतानि माहन्ति च ।<br>
तानि त्वं कथयास्माकं रोमहर्षण सांप्रतम् ॥ ३५.१<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<br>
<b>रोमहर्षण उवा</b> ।<br>
श्रृणुध्वं कथयिष्येऽहं तीर्थानि विविधानि च ।<br>
कथितानि पुराणेषु मुनिभिर्ब्रह्मवादिभिः ॥ ३५.२<br>
<br>
यत्र स्नानं जपो होमः श्राद्धदानादिकं कृतम् ।<br>
एकैकशो मुनिश्रेष्ठाः पुनात्यासप्तमं कुलम् ॥ ३५.३<br>
<br>
पञ्चयोजनविस्तीर्णं ब्रह्मणः परमेष्ठिनः ।<br>
प्रयागं प्रथितं तीर्थं तस्य माहात्म्यमीरितम् ॥ ३५.४<br>
<br>
अन्यच्च तीर्थप्रवरं कुरूणां देववन्दितम् ।<br>
ऋषीणामाश्रमैर्जुष्टं सर्वपापविशोधनम् ॥ ३५.५<br>
<br>
तत्र स्नात्वा विशुद्धात्मा दम्भमात्सर्यवर्जितः ।<br>
ददाति यत्किञ्चिदपि पुनात्युभयतः कुलम् ॥ ३५.६<br>
<br>
गयातीर्थं परं गुह्यं पितॄणां चाति दुर्ल्लभम् ।<br>
कृत्वा पिण्डप्रदानं तु न भूयो जायते नरः ॥ ३५.७<br>
<br>
सकृद् गयाभिगमनं कृत्वा पिण्डं ददाति यः ।<br>
तारिताः पितरस्तेन यास्यन्ति परमां गतिम् ॥ ३५.८<br>
<br>
तत्र लोकहितार्थाय रुद्रेण परमात्मना ।<br>
शिलातले पदं न्यस्तं तत्र पितॄन् प्रसादयेत् ॥ ३५.९<br>
<br>
गयाऽभिगमनं कर्त्तुं यः शक्तो नाभिगच्छति ।<br>
शोचन्ति पितरस्तं वै वृथा तस्य परिश्रमः ॥ ३५.१०<br>
<br>
गायन्ति पितरो गाथाः कीर्त्तयन्ति महर्षयः ।<br>
गयांयास्यतियः कश्चित् सोऽस्मान् संतारयिष्यति ॥ ३५.११<br>
<br>
यदि स्यात् पातकोपेतः स्वधर्मपरिवर्जितः ।<br>
गयां यास्यति वंश्यो यः सोऽस्मान् संतारयिष्यति ॥ ३५.१२<br>
<br>
एष्टव्या बहवः पुत्राः शीलवन्तो गुणान्विताः ।<br>
तेषां तु समवेतानां यद्येकोऽपि गयां व्रजेत् ॥ ३५.१३<br>
<br>
तस्मात् सर्वप्रयत्नेन ब्राह्मणस्तु विशेषतः ।<br>
प्रदद्याद् विधिवत् पिण्डान् गयां गत्वा समाहितः ॥ ३५.१४<br>
<br>
गधन्यास्तु खलु ते मर्त्या गयायां पिण्डदायिनः ।<br>
कुलान्युभयतः सप्त समुद्धृत्याप्नुयुः परम् ॥ ३५.१५<br>
<br>
अन्यच्च तीर्थप्रवरं सिद्धावासमुदाहृतम् ।<br>
प्रभासमिति विख्यातं यत्रास्ते भगवान् भवः ॥ ३५.१६<br>
<br>
तत्र स्नानं तपः श्राद्धं ब्राह्मणानां च पूजनम् ।<br>
कृत्वा लोकमवाप्नोति ब्रह्मणोऽक्षय्यमुत्तमम् ॥ ३५.१७<br>
<br>
तीर्थं त्रैयम्बकं नाम सर्वदेवनमस्कृतम् ।<br>
पूजयित्वा तत्र रुद्रं ज्योतिष्टोमफलं लभेत् ॥ ३५.१८<br>
<br>
सुवर्णाक्षं महादेवं समभ्यर्च्य कपर्दिनम् ।<br>
ब्राह्मणान् पूजयित्वा तु गाणपत्यं लभेद् ध्रुवम् ॥ ३५.१९<br>
<br>
सोमेश्वरं तीर्थवरं रुद्रस्य परमेष्ठिनः ।<br>
सर्वव्याधिहरं पुण्यं रुद्रसालोक्यकारणम् ॥ ३५.२०<br>
<br>
तीर्थानां परमं तीर्थं विजयं नाम शोभनम् ।<br>
तत्र लिङ्गं महेशस्य विजयं नाम विश्रुतम् ॥ ३५.२१<br>
<br>
षण्मासनियताहारो ब्रह्मचारी समाहितः ।<br>
उषित्वा तत्र विप्रेन्द्रा यास्यन्ति परमं पदम् ॥ ३५.२२<br>
<br>
अन्यच्च तीर्थप्रवरं पूर्वदेशेषु शोभनम् ।<br>
एकान्तं देवदेवस्य गाणपत्यफलप्रदम् ॥ ३५.२३<br>
<br>
दत्त्वात्र शिवभक्तानां किञ्चिच्छश्वन्महीं शुभाम् ।<br>
सार्वभौमो भवेद् राजा मुमुक्षुर्मोक्षमाप्नुयात् ॥ ३५.२४<br>
<br>
महानदीजलं पुण्यं सर्वपापविनाशनम् ।<br>
ग्रहणे समुपस्पृश्य मुच्यते सर्वपातकैः ॥ ३५.२५<br>
<br>
अन्या च विरजा नाम नदी त्रैलोक्यविश्रुता ।<br>
तस्यां स्नात्वा नरो विप्रा ब्रह्मलोके महीयते ॥ ३५.२६<br>
<br>
तीर्थं नारायणस्यान्यन्नाम्ना तु पुरुषोत्तमम् ।<br>
तत्र नारायणः श्रीमानास्ते परमपूरुषः ॥ ३५.२७<br>
<br>
पूजयित्वा परं विष्णुं स्नात्वा तत्र द्विजोत्तमः ।<br>
ब्राह्मणान् पूजयित्वा तु विष्णुलोकमवाप्नुयात् ॥ ३५.२८<br>
<br>
तीर्थानां परमं तीर्थं गोकर्णं नाम विश्रुतम् ।<br>
सर्वपापहरं शंभोर्निवासः परमेष्ठिनः ॥ ३५.२९<br>
<br>
दृष्ट्वा लिंङ्गं तु देवस्य गोकर्णेश्वरमुत्तमम् ।<br>
ईप्सिताँल्लभते कामान् रुद्रस्य दयितो भवेत् ॥ ३५.३०<br>
<br>
उत्तरं चापि गोकर्णं लिङ्गं देवस्य शूलिनः ।<br>
महादेवं अर्चयित्वा शिवसायुज्यमाप्नुयात् ॥ ३५.३१<br>
<br>
तत्र देवो महादेवः स्थाणुरित्यभिविश्रुतः ।<br>
तं दृष्ट्वा सर्वपापेभ्यो मुच्यते तत्क्षणान्नरः ॥ ३५.३२<br>
<br>
अन्यत् कुब्जाम्रमतुलं स्थानं विष्णोर्महात्मनः ।<br>
संपूज्य पुरुषं विष्णुं श्वेतद्वीपे महीयते ॥ ३५.३३<br>
<br>
यत्र नारायणो देवो रुद्रेण त्रिपुरारिणा ।<br>
कृत्वा यज्ञस्य मथनं दक्षस्य तु विसर्जितः ॥ ३५.३४<br>
<br>
समन्ताद् योजनं क्षेत्रं सिद्धर्षिगणवन्दितम् ।<br>
पुण्यमायतनं विष्णोस्तत्रास्ते पुरुषोत्तमः ॥ ३५.३५<br>
<br>
अन्यत् कोकामुखे विष्णोस्तीर्थमद्‌भुतकर्मणः ।<br>
मृतोऽत्र पातकैर्मुक्तो विष्णुसारूप्यमाप्नुयात् ॥ ३५.३६<br>
<br>
शालग्रामं महातीर्थं विष्णोः प्रीतिविवर्धनम् ।<br>
प्राणांस्तत्र नरस्त्यक्त्वा हृषीकेषं प्रपश्यति ॥ ३५.३७<br>
<br>
अश्वतीर्थमिति ख्यातं सिद्धावासं सुपावनम् ।<br>
आस्ते हयशिरा नित्यं तत्र नारायणः स्वयम् ॥ ३५.३८<br>
<br>
तीर्थं त्रैलोक्यविख्यातं सिद्दवासं सुशोबनम् ।<br>
तत्रास्ति पुण्यदं तीर्थं ब्रह्मणः परमेष्टिनः॥३५.३९<br>
<br>
पुष्करं सर्वपापघ्नं मृतानां ब्रह्मलोकदम् ।<br>
मनसा संस्मरेद् यस्तु पुष्करं वै द्विजोत्तमः ।३५.४०<br>
<br>
पूयते पातकैः सर्वैः शक्रेण सह मोदते ।<br>
तत्र देवाः सगन्धर्वाः सयक्षोरगराक्षसाः ।३५.४१<br>
<br>
उपासते सिद्धसङ्घा ब्रह्माणं पद्मसंभवम् ।<br>
तत्र स्नात्वा भवेच्छुद्धो ब्रह्माणं परमेष्ठिनम् ॥३५.४२<br>
<br>
पूजयित्वा द्विजवरं ब्रह्माणं संप्रपष्यति ।<br>
तत्राभिगम्य देवेशं पुरुहूतमनिन्दितम् ।३५.४३<br>
<br>
सुरूपो जायते मर्त्यः सर्वान् कामानवाप्नुयात् ।<br>
सप्तसारस्वतं तीर्थं ब्रह्माद्यैः सेवितं परम् ।३५.४४<br>
<br>
पूजयित्वा तत्र रुद्रमश्वमेधफलं लभेत् ।<br>
यत्र मङ्कणको रुद्रं प्रपन्नः परमेश्वरम् ।३५.४५<br>
<br>
आराधयामास शिवं तपसा गोवृषध्वजम् ।<br>
प्रजज्वालाथ तपसा मुनिर्मङ्कणकस्तदा ।३५.४६<br>
<br>
ननर्त्त हर्षवेगेन ज्ञात्वा रुद्रं समागतम् ।<br>
तं प्राह भगवान् रुद्रः किमर्थं नर्तितं त्वया ।३५.४७<br>
<br>
दृष्ट्वाऽपि देवमीशानं नृत्यति स्म पुनः पुनः ।<br>
सोऽन्वीक्ष्य भगवानीशः सगर्वं गर्वशान्तये ।३५.४८<br>
<br>
स्वकं देहं विदार्यास्मै भस्मराशिमदर्शयत् ।<br>
पश्येमं मच्छरीरोत्थं भस्मराशिं द्विजोत्तम ।३५.४९<br>
<br>
माहात्म्यमेतत् तपसस्त्वादृशोऽन्योऽपि विद्यते ।<br>
यत् सगर्वं हि भवता नर्तितं मुनिपुंगव ।३५.५०<br>
<br>
न युक्तं तापसस्यैतत् त्वत्तोऽप्यत्राधिको ह्यहम् ।<br>
इत्याभाष्य मुनिश्रेष्ठं स रुद्रः किल विश्वदृक् ।३५.५१<br>
<br>
आस्थाय परमं भावं ननर्त्त जगतो हरः ।<br>
सहस्रशीर्षा भूत्वा सहस्राक्षः सहस्रपात् ।३५.५२<br>
<br>
दंष्ट्राकरालवदनो ज्वालामाली भयंकरः।<br>
सोऽन्वपश्यदथेषस्य पार्श्वे तस्य त्रिशूलिनः ।३५.५३<br>
<br>
विशाललोचनमेकां देवीं चारुविलासिनीम् ।<br>
सूर्यायुतसमप्रख्यां प्रसन्नवदनां शिवाम् ॥ ३५.५४<br>
<br>
सस्मितं प्रेक्ष्य विश्वेशं तिष्ठन्तममितद्युतिम् ।<br>
दृष्ट्वा संत्रस्तहृदयो वेपमानो मुनीश्वरः ।३५.५५<br>
<br>
ननाम शिरसा रुद्रं रुद्राध्यायं जपन् वशी ।<br>
प्रसन्नो भगवानीशस्त्र्यम्बको भक्तवत्सलः ।३५.५६<br>
<br>
पूर्ववेषं स जग्राह देवी चान्तर्हिताऽभवत् ।<br>
आलिङ्‌ग्य भक्तं प्रणतं देवदेवः स्वयंशिवः ।३५.५७<br>
<br>
न भेतव्यं त्वया वत्स प्राह किं ते ददाम्यहम् ।<br>
प्रणम्य मूर्ध्ना गिरिशं हरं त्रिपुरसूदनम् ।३५.५८<br>
<br>
विज्ञापयामास तदा हृष्टः प्रष्टुमना मुनिः ।<br>
नमोऽस्तु ते महादेव महेश्वर नमोऽस्तु ते ।३५.५९<br>
<br>
किमेतद् भगवद्‌रूपं सुघोरं विश्वतोमुखम् ।<br>
का च सा भगवत्पार्श्वे राजमाना व्यवस्थिता ।३५.६०<br>
<br>
अन्तर्हितेव च सहसा सर्वमिच्छामि वेदितुम् ।<br>
इत्युक्ते व्याजहारेशस्तदा मङ्कणकं हरः ।३५.६१<br>
<br>
महेशः स्वात्मनो योगं देवीं च त्रिपुरानलः ।<br>
अहं सहस्रनयनः सर्वात्मा सर्वतोमुखः ।३५.६२<br>
<br>
दाहकः सर्वपापानां कालः कालकरो हरः ।<br>
मयैव प्रेर्यते कृत्स्नं चेतनाचेतनात्मकम् ।३५.६३<br>
<br>
सोऽन्तर्यामी स पुरुषो ह्यहं वै पुरुषोत्तमः ।<br>
तस्य सा परमा माया प्रकृतिस्त्रिगुणात्मिका ।३५.६४<br>
<br>
प्रोच्यते मुनिर्भिशक्तिर्जगद्योनिः सनातनी ।<br>
स एष मायया विश्वं व्यामोहयति विश्ववित् ।३५.६५<br>
<br>
नारायणः परोऽव्यक्तो मायारूप इति श्रुतिः ।<br>
एवमेतज्जगत् सर्वं सर्वदा स्थापयाम्यहम् ।३५.६६<br>
<br>
योजयामि प्रकृत्याऽहं पुरुषं पञ्चविंशकम् ।<br>
तथा वै संगतो देवः कूटस्थः सर्वगोऽमलः ।३५.६७<br>
<br>
सृजत्यशेषमेवेदं स्वमूर्त्तेः प्रकृतेरजः ॥<br>
स देवो भगवान् ब्रह्मा विश्वरूपः पितामहः ।३५.६८<br>
<br>
तवैतत् कथितं सम्यक् स्रष्ट्वृत्वं परमात्मनः ।<br>
एकोऽहं भगवान् कलो ह्यनादिश्चान्तकृद् विभुः ।३५.६९<br>
<br>
समास्थाय परं भावं प्रोक्तो रुद्रो मनीषिभिः ।<br>
मम वै साऽपरा शक्तिर्देवी विद्येति विश्रुता ।३५.७०<br>
<br>
दृष्टा हि भवता नूनं विद्यादेहस्त्वहं ततः ।<br>
एवमेतानि तत्त्वानि प्रधानपुरुषेश्वराः ।३५.७१<br>
<br>
विष्णुर्ब्रह्मा च भगवान् रुद्रः काल इति श्रुतिः ।<br>
त्रयमेतदनाद्यन्तं ब्रह्मण्येव व्यवस्थितम् ।३५.७२<br>
<br>
तदात्मकं तदव्यक्तं तदक्षरमिति श्रुतिः ।<br>
आत्मानन्दपरं तत्त्वं चिन्मात्रं परमं पदम् ।३५.७३<br>
<br>
आकाशं निष्कलं ब्रह्म तस्मादन्यन्न विद्यते ।<br>
एवं विज्ञाय भवता भक्तियोगाश्रयेण तु ।३५.७४<br>
<br>
संपूज्यो वन्दनीयोऽहं ततस्तं पश्य शाश्वतम् ।<br>
एतावदुक्त्वा भगवाञ्जगामादर्शनं हरः ।३५.७५<br>
<br>
तत्रैव भक्तियोगेन रुद्रामाराधयन्मुनिः ।<br>
एतत् पवित्रमतुलं तीर्थं ब्रह्मर्षिसेवितम् ।<br>
संसेव्य ब्राह्मणो विद्वान् मुच्यते सर्वपातकैः ॥ ३५.७६<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे पञ्चत्रिंशोऽध्यायः ॥ ३५॥<br>
<br>
<br>
