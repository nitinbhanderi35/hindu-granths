<span style="font-size: 14pt; line-height: 170%"><br>
<br>
<b>सूत उवाच</b><br>
अन्यच्च तीर्थप्रवरं जप्येश्वरसमीपतः ।<br>
नाम्ना पञ्चनदं पुण्यं सर्वपापप्रणाशनम् ॥ ४४.१<br>
<br>
त्रिरात्रमुषितस्तत्र पूजयित्वा महेश्वरम् ।<br>
सर्वपापविशुद्धात्मा रुद्रलोके महीयते ॥ ४४.२<br>
<br>
अन्यच्च तीर्थप्रवरं शंकरस्यामितौजसः ।<br>
महाभैरवमित्युक्तं महापातकनाशनम् ॥ ४४.३<br>
<br>
तीर्थानां च परं तीर्थं वितस्ता परमा नदी ।<br>
सर्वपापहरा पुण्या स्वयमेव गिरीन्द्रजा ॥ ४४.४<br>
<br>
तीर्थं पञ्चतपो नाम शंभोरमिततेजसः ।<br>
यत्र देवादिदेवेन शक्रार्थे पूजितो भवः ॥ ४४.५<br>
<br>
पिण्डदानादिकं तत्र प्रेत्यानन्तफलप्रदम् ।<br>
मृतस्तत्रापि नियमाद् ब्रह्मलोके महीयते ॥ ४४.६<br>
<br>
कायावरोहणं नाम महादेवालयं शुभम् ।<br>
यत्र माहेश्वरा धर्मा मुनिभिः संप्रवर्त्तिताः ॥ ४४.७<br>
<br>
श्राद्धं दानं तपो होम उपवासस्तथाऽक्षयः ।<br>
परित्यजति यः प्राणान् रुद्रलोकं स गच्छति ॥ ४४.८<br>
<br>
अन्यच्च तीर्थप्रवरं कन्यातीर्थमिति श्रुतम् ।<br>
तत्र गत्वा त्यजेत् प्राणाँल्लोकान् प्राप्नोति शाश्वतान् ॥ ४४.९<br>
<br>
जामदग्न्यस्य तु शुभं रामस्याक्लिष्टकर्मणः ।<br>
तत्र स्नात्वा तीर्थ वरे गोसहस्रफलं लभेत् ॥ ४४.१०<br>
<br>
महाकालमिति ख्यातं तीर्थं त्रैलोक्यविश्रुतम् ।<br>
गत्वा प्राणान् परित्यज्य गाणपत्यमवाप्नुयात् ॥ ४४.११<br>
<br>
गुह्याद् गुह्यतमं तीर्थं नकुलीश्वरमुत्तमम् ।<br>
तत्र सन्निहितः श्रीमान् भगवान् नकुलीश्वरः ॥ ४४.१२<br>
<br>
हिमवच्छिखरे रम्ये गङ्गाद्वारे सुशोभने ।<br>
देव्या सह महादेवो नित्यं शिष्यैश्च संवृतः ॥ ४४.१३<br>
<br>
तत्र स्नात्वा महादेवं पूजयित्वा वृषध्वजम् ।<br>
सर्वपापैर्विमुच्येत मृतस्तज्ज्ञानमाप्नुयात् ॥ ४४.१४<br>
<br>
अन्यच्च देवदेवस्य स्थानं पुण्यतमं शुभम् ।<br>
भीमेश्वरमिति ख्यातं गत्वा मुञ्चति पातकम् ॥ ४४.१५<br>
<br>
तथान्यच्चण्डवेगायाः संभेदः पापनाशनः ।<br>
तत्र स्नात्वा च पीत्वा च मुच्यते ब्रह्महत्यया ॥ ४४.१६<br>
<br>
सर्वेषामपि चैतेषां तीर्थानां परमा पुरी ।<br>
नाम्ना वाराणसी दिव्या कोटिकोट्‌ययुताधिका ॥ ४४.१७<br>
<br>
तस्याः पुरस्तान्माहात्म्यं भाषितं वो मया त्विह ।<br>
नान्यत्र लभ्यते मुक्तिं र्योगेनाप्येकजन्मना ॥ ४४.१८<br>
<br>
एते प्राधान्यतः प्रोक्ता देशाः पापहरा नृणाम् ।<br>
गत्वा संक्षालयेत् पापं जन्मान्तरशतैः कृतम् ॥ ४४.१९<br>
<br>
यः स्वधर्मान् परित्यज्य तीर्थसेवां करोति हि ।<br>
न तस्य फलते तीर्थमहि लोके परत्र च ॥ ४४.२०<br>
<br>
प्रायश्चित्ती च विधुरस्तथा यायावरो गृही ।<br>
प्रकुर्यात् तीर्थसंसेवां ये चान्यस्तादृशा जनाः ॥ ४४.२१<br>
<br>
सहाग्निर्वा सपत्नीको गच्छेत् तीर्थानि यत्नतः ।<br>
सर्वपापविनिर्मुक्तो यथोक्तां गतिमाप्नुयात् ॥ ४४.२२<br>
<br>
ऋणानि त्रीण्यपाकृत्य कुर्वन्वा तीर्थसेवनम् ।<br>
विधाय वृत्तिं पुत्राणां भार्यां तेषु विधाय च ॥ ४४.२३<br>
<br>
प्रायश्चित्तप्रसङ्गेन तीर्थमाहात्म्यमीरितम् ।<br>
यः पठेच्छृणुयाद् वाऽपि मुच्यते सर्वपातकैः ॥ ४४.२४<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे चतुष्चत्वारिंशोऽध्यायः ॥ ४४ ॥<br>
<br>
</span>
