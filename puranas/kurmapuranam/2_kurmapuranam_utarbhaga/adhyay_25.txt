व्यास उवाच ।<br>
एष वोऽभिहितः कृत्स्नो गृहस्थाश्रमवासिनः ।<br>
द्विजातेः परमो धर्मो वर्त्तनानि निबोधत ।। २५.१<br>
<br>
द्विविधस्तु गृही ज्ञेयः साधकश्चाप्यसाधकः ।<br>
अध्यापनं याजनं च पूर्वस्याहुः प्रतिग्रहम् ।<br>
कुसीदकृषिवाणिज्यं प्रकुर्वन्तः स्वयंकृतम् ।। २५.२<br>
<br>
कृषेरभावे वाणिज्यं तदभावे कुसीदकम् ।<br>
आपत्कल्पस्त्वयं ज्ञेयः पूर्वोक्तो मुख्य इष्यते ।। २५.३<br>
<br>
स्वयं वा कर्षणाकुर्याद् वाणिज्यं वा कुसीदकम् ।<br>
कष्टा पापीयसी वृत्तिः कुसीदं तद्विवर्जयेत् ।। २५.४<br>
<br>
क्षात्रवृत्तिं परां प्रहुर्न स्वयं कर्षणं द्विजैः ।<br>
तस्मात् क्षात्रेण वर्त्तेत वर्त्ततेऽनापदि द्विजः ।। २५.५<br>
<br>
तेन चावाप्यजीवंस्तु वैश्यवृत्तिं कृषिं व्रजेत् ।<br>
न कथंचन कुर्वीत ब्राह्मणः कर्म कर्षणम् ।। २५.६<br>
<br>
लब्धलाभः पितॄन् देवान् ब्राह्मणांश्चापि पूजयेत् ।<br>
ते तृप्तास्तस्य तं दोषं शमयन्ति न संशयः ।। २५.७<br>
<br>
देवेभ्यश्च पितृभ्यश्च दद्याद् भागं तु विंशकम् ।<br>
त्रिंशद्भागं ब्राह्मणानां कृषिं कुर्वन् न दुष्यति ।। २५.८<br>
<br>
वणिक् प्रदद्याद् द्विगुणं कुसीदी त्रिगुणं पुनः ।<br>
कृषीपालान्न दोषेण युज्यते नात्र संशयः ।। २५.९<br>
<br>
शिलोञ्छं वाप्याददीत गृहस्थः साधकः पुनः ।<br>
विद्याशिल्पादयस्त्वन्ये बहवो वृत्तिहेतवः ।। २५.१०<br>
<br>
असाधकस्तु यः प्रोक्तो गृहस्थाश्रमसंस्थितः ।<br>
शिलोञ्छे तस्य कथिते द्वे वृत्ती परमर्षिभिः ।। २५.११<br>
<br>
अमृतेनाथवा जीवेन्मृतेनाप्यथवा यदि ।<br>
अयाचितं स्यादमृतं मृतं भेक्षं तु याचितम् ।। २५.१२<br>
<br>
कुशूलधान्यको वा स्यात् कुम्भीधान्यक एव वा ।<br>
त्र्यह्निको वापि च भवेदश्वस्तनिक एव च ।। २५.१३<br>
<br>
चतुर्णामपि वै तेषां द्विजानां गृहमेधिनाम् ।<br>
श्रेयान् परः परो ज्ञेयो धर्मतो लोकजित्तमः ।। २५.१४<br>
<br>
षट्‌कर्मको भवेत्तेषां त्रिभिरन्यः प्रवर्त्तते ।<br>
द्वाभ्यामेकश्चतुर्थस्तु ब्रह्मसत्रेण जीवति ।। २५.१५<br>
<br>
वर्त्तयंस्तु शिलोञ्छाभ्यामग्निहोत्रपरायणः ।<br>
इष्टिः पार्वायणान्तायाः केवला निर्वपेत् सदा ।। २५.१६<br>
<br>
न लोकवृतिं वर्त्तेत वृत्तिहेतोः कथंचन ।<br>
अजिह्मामशठां शुद्धां जीवेद् ब्राह्मणजीविकाम् ।। २५.१७<br>
<br>
याचित्वा वाऽपि सद्भ्योऽन्नं पितॄन्देवांस्तु तोषयेत् ।<br>
याचयेद् वा शुचिं दान्तं तेन तृप्येत स्वयं ततः ।। २५.१८<br>
<br>
यस्तु द्रव्यार्जनं कृत्वा गृहस्थस्तोषयेन्न तु ।<br>
देवान् पितृंश्च विधिना शुनां योनिं व्रजत्यधः ।। २५.१९<br>
<br>
धर्मश्चार्थश्च कामश्च श्रेयो मोक्षश्चतुष्टयम् ।<br>
धर्माद्विरुद्‌धः कामः स्याद् ब्राह्मणानां तु नेतरः ।। २५.२०<br>
<br>
योऽर्थो धर्माय नात्मार्थं सोऽर्थोऽनार्थस्तथेतरः ।<br>
तस्मादर्थं समासाद्य दद्याद् वै जुहुयाद् द्विजः।। २५.२१<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे पञ्चविंशोऽध्यायः ।।<br>
