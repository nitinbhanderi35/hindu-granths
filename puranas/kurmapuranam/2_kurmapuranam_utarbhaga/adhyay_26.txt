अर्थानामुदिते पात्रे श्रद्‌धया प्रतिपादनम् ।<br>
दानमित्यभिनिर्दिष्टं भुक्तिमुक्तिफलप्रदम् ॥ २६.२<br>
<br>
यद् ददाति विशिष्टेभ्यः श्रद्‌धया परया युतः ।<br>
तदविचित्रमहं मन्ये शेषं कस्यापि रक्षति ॥ २६.३<br>
<br>
नित्यं नैमित्तिकं काम्यं त्रिविधं दानमुच्यते ।<br>
चतुर्थं विमलं प्रोक्तं सर्वदानोत्तमोत्तमम् ॥ २६.४<br>
<br>
अहन्यहनि यत् किंचिद् दीयतेऽनुपकारिणे ।<br>
अनुद्दिश्य फलं तस्माद् ब्राह्मणाय तु नित्यकम् ॥ २६.५<br>
<br>
यत् तु पापोपशान्त्यर्थं दीयते विदुषां करे ।<br>
नैमित्तिकं तदुद्दिष्टं दानं सद्भिरनुष्ठितम् ॥ २६.६<br>
<br>
अपत्यविजयैश्वर्यस्वर्गार्थं यत् प्रदीयते ।<br>
दानं तत् काम्यमाख्यातमृषिभिर्धर्मचिन्तकैः ॥ २६.७<br>
<br>
यदीश्वरप्रीणनार्थं ब्रह्मवित्सु प्रदीयते ।<br>
चेतसा धर्मयुक्तेन दानं तद् विमलं शिवम् ॥ २६.८<br>
<br>
दानधर्मं निषेवेत पात्रमासाद्य शक्तितः ।<br>
उत्पत्स्यते हि तत्पात्रं यत् तारयति सर्वतः ॥ २६.९<br>
<br>
कुटुम्बभक्तवसनाद् देयं यदतिरिच्यते ।<br>
अन्यथा दीयते यद्धि न तद् दानं फलप्रदम् ॥ २६.१०<br>
<br>
श्रोत्रियाय कुलीनाय विनीताय तपस्विने ।<br>
वृत्तस्थाय दरिद्राय प्रदेयं भक्तिपूर्वकम् ॥ २६.११<br>
<br>
यस्तु दद्यान्महीं भक्त्या ब्राह्मणायाहिताग्नये ।<br>
स याति परमं स्थानं यत्र गत्वा न शोचति ॥ २६.१२<br>
<br>
इक्षुभिः संततां भुमिं यवगोधूमशलिनीम् ।<br>
ददाति वेदविदुषे यः स भूयो न जायते ॥ २६.१३<br>
गोचर्ममात्रामपि वा यो भूमिं संप्रयच्छति ।<br>
ब्राह्मणाय दरिद्राय सर्वपापैः प्रमुच्यते ॥ २६.१४<br>
<br>
भूमिदानात् परं दानं विद्यते नेह किञ्चन ।<br>
अन्नदानं तेन तुल्यं विद्यादानं ततोऽधिकम् ॥ २६.१५<br>
<br>
यो ब्राह्मणाय शान्ताय शुचये धर्मशालिने ।<br>
ददाति विद्यां विधिना ब्रह्मलोके महीयते ॥ २६.१६<br>
<br>
दद्यादहरहस्त्वन्नं श्रद्‌धया ब्रह्मचारिणे ।<br>
सर्वपापविनिर्मुक्तो ब्रह्मणः स्थानमाप्नुयात् ॥ २६.१७<br>
<br>
गृहस्थायान्नदानेन फलं प्राप्नोति मानवः ।<br>
आममेचास्य दातव्यं दत्त्वाप्नोति परां गतिम् ॥ २६.१८<br>
<br>
वैशाख्यां पौर्णमास्यां तु ब्राह्मणान् सप्त पञ्च वा ।<br>
उपोष्य विधिना शान्तः शुचिः प्रयतमानसः ॥ २६.१९<br>
<br>
पूजयित्वा तिलैः कृष्णैर्मधुना च विशेषतः ।<br>
गन्धादिभिः समभ्यर्च्य वाचयेद् वा स्व्यं वदेत् ॥ २६.२०<br>
<br>
प्रीयतां धर्मराजेति यद् वा मनसि वर्त्तते ।<br>
यावज्जीवकृतं पापं तत्क्षणादेव नश्यति ॥ २६.२१<br>
<br>
कृष्णाजिने तिलान् कृत्त्वा हिरण्यं मधुसर्पिषी ।<br>
ददाति यस्तु विप्राय सर्वं तरति दुष्कृतम् ॥ २६.२२<br>
<br>
कृतान्नमुदकुम्भं च वैशाख्यां च विशेषतः ।<br>
निर्दिश्य धर्मराजाय विप्रेभ्यो मुच्यते भयात् ॥ २६.२३<br>
<br>
सुवर्णतिलयुक्तैस्तु ब्राह्मणान् सप्त पञ्च वा ।<br>
तर्पयेदुदपात्रैस्तु ब्रह्महत्यां व्यपोहति ॥ २६.२४<br>
<br>
(माघमासे तु विप्रस्तु द्वादश्यां समुपोषितः ।)<br>
शुक्लाम्वरधरः कृष्णैस्तिलैर्हुत्वा हुताशनम् ।<br>
प्रदद्याद् ब्राह्मणेभ्यस्तु तिलानेव समाहितः ।<br>
जन्मप्रभृति यत्पापं सर्वं तरति वै द्विजः ॥ २६.२५<br>
<br>
अमावस्यामनुप्राप्य ब्राह्मणाय तपस्विने ।<br>
यत्किचिद् देवदेवेशं दद्याद्बोद्दिश्य शंकरम् ॥ २६.२६<br>
<br>
प्रीयतामीश्वरः सोमो महादेवः सनातनः ।<br>
सप्तजन्मकृतं पापं तत्क्षणादेव नश्यति ॥ २६.२७<br>
<br>
यस्तु कृष्णचतुर्दश्यां स्नात्वा देवं पिनाकिनम् ।<br>
आराधयेद् द्विजमुखे न तस्यास्ति पुनर्भवः ॥ २६.२८<br>
<br>
कृष्णाष्टम्यां विशेषेण धार्मिकाय द्विजातये ।<br>
स्नात्वाऽभ्यर्च्य यथान्यायं पादप्रक्षालनादिभिः ॥ २६.२९<br>
<br>
प्रीयतां मे महादेवो दद्याद्द्रव्यं स्वकीयकम् ।<br>
सर्वपापविनिर्मुक्तः प्राप्नोति परमां गतिम् ॥ २६.३०<br>
<br>
द्विजैः कृष्णचतुर्दश्यां कृष्णाष्टम्यां विशेषतः ।<br>
अमावास्यायां वै भक्तैस्तु पूजनीयस्त्रिलोचनः ॥ २६.३१<br>
<br>
एकादश्यां निराहारो द्वादश्यां पुरुषोत्तमम् ।<br>
अर्चयेद् बाह्मणमुखे स गच्छेत् परमं पदम् ॥ २६.३२<br>
<br>
एषा तिथिर्वैष्णवीं स्याद् द्वादशी शुक्लपक्षके ।<br>
तस्यामाराधयेद् देवं प्रयत्नेन जनार्दनम् ॥ २६.३३<br>
<br>
यत्किञ्चिद् देवमीशानमुद्दिश्य ब्राह्मणे शुचौ ।<br>
दीयते विष्णवे वापि तदनन्तफलप्रदम् ॥ २६.३४<br>
<br>
यो हि यां देवतामिच्छेत् समाराधयितुं नरः ।<br>
ब्राह्मणान् पूजयेद् यत्नात् सतस्यां तोषहेतुतः ॥ २६.३५<br>
<br>
द्विजानां वपुरास्थाय नित्यं तिष्ठन्ति देवताः ।<br>
पूज्यन्ते ब्राह्मणालाभे प्रतिमादिष्वपि क्वचित् ॥ २६.३६<br>
तस्मात् सर्वप्रयत्नेन तत् तत् फलमभीप्सुभिः ।<br>
द्विजेषु देवता नित्यं पूजनीया विशेषतः ॥ २६.३७<br>
<br>
विभूतिकामः सततं पूजयेद् वै पुरंदरम् ।<br>
ब्रह्मवर्चसकामस्तु ब्रह्माणं ब्रह्मकामुकः ॥ २६.३८<br>
<br>
आरोग्यकामोऽथ रविं धनकामो हुताशनम् ।<br>
कर्मणां सिद्धिकामस्तु पूजयेद् वै विनायकम् ॥ २६.३९<br>
<br>
भोगकामस्तु शशिनं बलकामः समीरणम् ।<br>
मुमुक्षुः सर्वसंसारात् प्रयत्नेनार्चयेद्धरिम् ॥ २६.४०<br>
<br>
यस्तु योगं तथा मोक्षम् इच्छेत्तज्ज्ञानमैश्वरम् ।<br>
सोऽर्चयेद् वै विरूपाक्षं प्रयत्नेन महेश्वरम् ॥ २६.४१<br>
<br>
ये वाञ्छन्ति महायोगान् ज्ञानानि च महेश्वरम् ।<br>
ते पूजयन्ति भूतेशं केशवं चापि भोगिनः ॥ २६.४२<br>
<br>
वारिदस्तृप्तिमाप्नोति सुखमक्षय्यमन्नदः ।<br>
तिलप्रदः प्रजामिष्टां दीपदश्चक्षुरुत्तमम् ॥ २६.४३<br>
<br>
भूमिदः सर्वमाप्नोति दीर्घमायुर्हिरण्यदः ।<br>
गृहदोऽग्र्याणि वेश्मानि रूप्यदो रूपमुत्तमम् ॥ २६.४४<br>
<br>
वासोदश्चन्द्रसालोक्यमश्विसालोक्यमश्वदः ।<br>
अनडुदः श्रियं पुष्टां गोदो व्रध्नस्य विष्टपम् ॥ २६.४५<br>
<br>
यानशय्याप्रदो भार्यामैश्वर्यमभयप्रदः ।<br>
धान्यदः शाश्वतं सौख्यं ब्रह्मदो ब्रह्मसात्म्यताम् ॥ २६.४६<br>
<br>
धान्यान्यपि यथाशक्ति विप्रेषु प्रतिपादयेत् ।<br>
वेदवित्सु विशिष्टेषु प्रेत्य स्वर्गं समश्नुते ॥ २६.४७<br>
<br>
गवां वा संप्रदानेन सर्वपापैः प्रमुच्यते ।<br>
इन्धनानां प्रदानेन दीप्ताग्निर्जायते नरः ॥ २६.४८<br>
फलमूलानि शाकानि भोज्यानि विविधानि च ।<br>
प्रदद्याद् ब्राह्मणेभ्यस्तु मुदा युक्तः सदा भवेत् ॥ २६.४९<br>
<br>
औषधं स्नेहमाहारं रोगिणे रोगशान्तये ।<br>
ददानो रोगरहितः सुखी दीर्घायुरेव च ॥ २६.५०<br>
<br>
असिपत्रवनं मार्गं क्षुरधारासमन्वितम् ।<br>
तीव्रितापं च तरति छत्रोपानत्प्रदो नरः ॥ २६.५१<br>
<br>
यद्यदिष्टतमं लोके यच्चापि दयितं गृहे ।<br>
तत्तद् गुणवते देयं तदेवाक्ष्यमिच्छता ॥ २६.५२<br>
<br>
अयने विषुवे चैव ग्रहणे चन्द्रसूर्ययोः ।<br>
संक्रान्त्यादिषु कालेषु दत्तं भवति चाक्षयम् ॥ २६.५३<br>
<br>
प्रयागादिषु तीर्थेषु पुण्येष्वायतनेषु च ।<br>
दत्त्वा चाक्षयमाप्नोति नदीषु च वनेषु च ॥ २६.५४<br>
<br>
दानधर्मात् परो धर्मो भूतानां नेह विद्यते ।<br>
तस्माद् विप्राय दातव्यं श्रोत्रियाय द्विजातिभिः ॥ २६.५५<br>
<br>
स्वगायुर्भूतिकामेन तथा पापोपशान्तये ।<br>
मुमुक्षुणा च दातव्यं ब्राह्मणेभ्यस्तथाऽन्वहम् ॥ २६.५६<br>
<br>
दीयमानं तु यो मोहाद् गोविप्राग्निसुरेषु च ।<br>
निवारयति पापात्मा तिर्यग्योनिं व्रजेत् तु सः ॥ २६.५७<br>
<br>
यस्तु द्रव्यार्जनं कृत्वा नार्चयेद् ब्राह्मणान् सुरान् ।<br>
सर्वस्वमपहृत्यैनं राजा राष्ट्रात् प्रवासयेत् ॥ २६.५८<br>
<br>
यस्तु दुर्भिक्षवेलायामन्नाद्यं न प्रयच्छति ।<br>
म्रियमाणेषु विप्रेषु ब्राह्मणः स तु गर्हितः ॥ २६.५९<br>
<br>
न तस्मात् प्रतिगृह्णीयात् न वै देयञ्च तस्य हि  ।<br>
अङ्कयित्वा स्वकाद् राष्ट्रात् तं राजा विप्रवासयेत् ॥ २६.६०<br>
<br>
यस्त्वसद्‌भ्यो ददातीह न द्रव्यं धर्मसाधनम् ।<br>
स पूर्वाभ्यधिकः पापी नरके पच्यते नरः ॥ २६.६१<br>
<br>
स्वाध्यायवन्तो ये विप्रा विद्यावन्तो जितेन्द्रियाः ।<br>
सत्यसंयमसंयुक्तास्तेभ्यो दद्याद् द्विजोत्तमाः ॥ २६.६२<br>
<br>
सुभुक्तमपि विद्वांसं धार्मिकं भोजयेद् द्विजम् ।<br>
न तु मूर्खमवृत्तस्थं दशरात्रमुपोषितम् ॥ २६.६३<br>
<br>
सन्निकृष्टमतिक्रम्य श्रोत्रियं यः प्रयच्छति ।<br>
स तेन कर्मणा पापी दहत्यासप्तमं कुलम् ॥ २६.६४<br>
<br>
यदिस्यादधिको विप्रः शीलविद्यादिभिः स्वयम् ।<br>
तस्मै यत्नेन दातव्यं अतिक्रम्यापि सन्निधिम् ॥ २६.६५<br>
<br>
योर्च्चितं प्रतिगृह्णीयाद् दद्यादर्चितमेव च ।<br>
तावुभौ गच्छतः स्वर्गं नरकं तु विपर्यये ॥ २६.६६<br>
<br>
न वार्यपि प्रयच्छेत नास्तिके हैतुकेऽपि च ।<br>
पाषण्डेषु च सर्वेषु नावेदविदि धर्मवित् ॥ २६.६७<br>
<br>
अपूपं च हिरण्यं च गामश्वं पृथिवीं तिलान् ।<br>
अविद्वान् प्रतिगृह्णानो भस्मी भवति काष्ठवत् ॥ २६.६८<br>
<br>
द्विजातिभ्यो धनं लिप्सेत् प्रशस्तेभ्यो द्विजोत्तमः ।<br>
अपि वा जातिमात्रेभ्यो न तु शूद्रात् कथञ्चन ॥ २६.६९<br>
<br>
वृत्तिसङ्कोचमन्विच्छेन्नेहेत धनविस्तरम् ।<br>
धनलोभे प्रसक्तस्तु ब्राह्मण्यादेव हीयते ॥ २६.७०<br>
<br>
वेदानधीत्य सकलान् यज्ञांश्चावाप्य सर्वशः ।<br>
न तां गतिमवाप्नोति सङ्कोचाद् यामवाप्नुयात् ॥ २६.७१<br>
<br>
प्रतिग्रहरुचिर्न स्यात् यात्रार्थं तु धनं हरेत् ।<br>
स्थित्यर्थादधिकं गृह्णन् ब्राह्मणो यात्यधोगतिम् ॥ २६.७२<br>
<br>
यस्तु याचनको नित्यं न स स्वर्गस्य भाजनम् ।<br>
उद्वेजयति भूतानि यथा चौरस्तथैव सः ॥ २६.७३<br>
<br>
गुरून् भृत्यांश्चोज्जिहीर्षन् अर्चिष्यन् देवतातिथीन् ।<br>
सर्वतः प्रतिगृह्णीयान्न तु तृप्येत् स्वयंततः ॥ २६.७४<br>
<br>
एवं गृहस्थो युक्तात्मा देवताऽतिथिपूजकः ।<br>
वर्त्तमानः संयातात्मा याति तत् परमं पदम् ॥ २६.७५<br>
<br>
पुत्रे निधाय वा सर्वं गत्वाऽरण्यं तु तत्त्ववित् ।<br>
एकाकी विचरेन्नित्यमुदासीनः समाहितः ॥ २६.७६<br>
<br>
एष वः कथितो धर्मो गृहस्थानां द्विजोत्तमाः ।<br>
ज्ञात्वाऽतु तिष्ठेन्नियतं तथाऽनुष्ठापयेद् द्विजान् ॥ २६.७७<br>
<br>
इति देवमनादिमेकमीशं<br>
गृहधर्मेण समर्चयेदजस्रम् <br>
समतीत्य स सर्वभूतयोनिं<br>
प्रकृतिं वै स परं न याति जन्म ॥ २६.७८<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे षड्‌विंशोऽध्यायः ॥<br>
