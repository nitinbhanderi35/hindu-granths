<b>व्यास उवाच</b> ।<br>
एतावदुक्त्वा भगवान् योगिनां परमेश्वरः ।<br>
ननर्त्त परमं भावमैश्वरं संप्रदर्शयन् ॥ ५.१<br>
<br>
तं ते ददृशुरीशानं तेजसां परमं निधिम् ।<br>
नृत्यमानं महादेवं विष्णुना गगनेऽमले ॥ ५.२<br>
<br>
यं विदुर्योगतत्त्वज्ञा योगिनो यतमानसाः ।<br>
तमीशं सर्वभूतानामाकशे ददृशुः किल ॥ ५.३<br>
<br>
यस्य मायामयं सर्वं येनेदं प्रेर्यते जगत् ।<br>
नृत्यमानः स्वयं विप्रैर्विश्वेशः खलु दृश्यते ॥ ५.४<br>
<br>
यत् पादपङ्कजं स्मृत्वा पुरुषोऽज्ञानजं भयम् ।<br>
जहति नृत्यमानं तं भूतेशं ददृशुः किल ॥ ५.५<br>
<br>
यं विनिद्रा जितश्वासाः शान्ता भक्तिसमन्विताः ।<br>
ज्योतिर्मयं प्रपश्यन्ति स योगी दृश्यते किल ॥ ५.६<br>
<br>
योऽज्ञानान्मोचयेत् क्षिप्रं प्रसन्नो भक्तवत्सलः ।<br>
तमेव मोचनं रुद्रमाकाशे ददृशुः परम् ॥ ५.८<br>
<br>
सहस्रशिरसं देवं सहस्रचरणाकृतिम् ।<br>
सहस्रबाहुं जटिलं चन्द्रार्धकृतशेखरम् ॥ ५.८<br>
<br>
वसानं चर्म वैयाघ्रं शूलासक्तमहाकरम् ।<br>
दण्डपाणिं त्रयीनेत्रं सूर्यसोमाग्निलोचनम् ॥ ५.९<br>
<br>
ब्रह्माण्डं तेजसा स्वेन सर्वमावृत्य च स्थितम् ।<br>
दंष्ट्राकरालं दुर्द्धर्षं सूर्यकोटिसमप्रभम् ॥ ५.१०<br>
<br>
अण्डस्थं चाण्डबाह्यस्थं बाह्यमभ्यन्तरं परम् ।<br>
सृजन्तमनलज्वालं दहन्तमखिलं जगत् ।<br>
नृत्यन्तं ददृशुर्देवं विश्वकर्माणमीश्वरम् ॥ ५.११<br>
<br>
महादेवं महायोगं देवानामपि दैवतम् ।<br>
पशूनां पतिमीशानं ज्योतिषां ज्योतिरव्ययम् ॥ ५.१२<br>
<br>
पिनाकिनं विशालाक्षं भेषजं भवरोगिणाम् ।<br>
कालात्मानं कालकालं देवदेवं महेश्वरम् ॥ ५.१३<br>
<br>
उमापतिं विरूपाक्षं योगानन्दमयं परम् ।<br>
ज्ञानवैराग्यनिलयं ज्ञानयोगं सनातनम् ॥ ५.१४<br>
<br>
शाश्वतैश्वर्यविभवं धर्माधारं दुरासदम् ।<br>
महेन्द्रोपेन्द्रनमितं महर्षिगणवन्दितम् ॥ ५.१५<br>
<br>
आधारं सर्वशक्तीनां महायोगेश्वरेश्वरम् ।<br>
योगिनां परमं ब्रह्म योगिनां योगवन्दितम् ।<br>
योगिनां हृदि तिष्ठन्तं योगमायासमावृतम् ॥<br>
क्षणेन जगतो योनिं नारायणमनामयम् ।५.१६<br>
<br>
ईश्वरेणैकतापन्नमपश्यन् ब्रह्मवादिनः ।<br>
दृष्ट्वा तदैश्वरं रूपं रुद्रनारायणात्मकम् ।<br>
कृतार्थं मेनिरे सन्तः स्वात्मानं ब्रह्मवादिनः ॥ ५.१८<br>
<br>
सनत्कुमारः सनको भृगुश्चसनातनश्चैव सनन्दनश्च ।<br>
रैभ्योऽङ्गिरा वामदेवोऽथ शुक्रो महर्षिरत्रिः कपिलो मरीचिः ॥ ५.१८<br>
<br>
दृष्ट्वाऽथ रुद्रं जगदीशितारंतं पद्मनाभाश्रितवामभागम् ।<br>
ध्यात्वा हृदिस्थं प्रणिपत्य मूर्ध्नाबद्‌ध्वाञ्जलिं स्वेषु शिरः सु भूयः ॥ ५.१९<br>
<br>
ओङ्कारमुच्चार्य विलोक्य देव-मन्तः शरीरे निहितं गुहायाम् ।<br>
समस्तुवन् ब्रह्ममयैर्वचोभि-रानन्दपूर्णायतमानसास्ते ॥ ५.२०<br>
<br>
&nbsp;<b>मुनय ऊचुः</b><br>
त्वामेकमीशं पुरुषं पुराणंप्राणेश्वरं रुद्रमनन्तयोगम् ।<br>
नमाम सर्वे हृदि सन्निविष्टंप्रचेतसं ब्रह्ममयं पवित्रम् ॥ ५.२१<br>
<br>
त्वां पश्यन्ति मुनयो ब्रह्मयोनिंदान्ताः शान्ता विमलं रुक्मवर्णम् ।<br>
ध्यात्वात्मस्थमचलं स्वे शरीरे कविं परेभ्यः परमं परं च ॥ ५.२२<br>
<br>
त्वत्तः प्रसूता जगतः प्रसूतिः सर्वात्मभूस्त्वं परमाणुभूतः ।<br>
अणोरणीयान् महतो महीयां-स्त्वामेव सर्वं प्रवदन्ति सन्तः ॥ ५.२३<br>
<br>
हिरण्यगर्भो जगदन्तरात्मा त्वत्तोऽधिजातः पुरुषः पुराणः ।<br>
संजायमानो भवता विसृष्टो यथाविधानं सकलं ससर्ज ॥ ५.२४<br>
<br>
त्वत्तो वेदाः सकलाः संप्रसूता-स्त्वय्येवान्ते संस्थितिं ते लभन्ते ।<br>
पश्यामस्त्वां जगतो हेतुभूतं नृत्यन्तं स्वे हृदये सन्निविष्टम् ॥ ५.२५<br>
<br>
त्वयैवेदं भ्राम्यते ब्रह्मचक्रंमायावी त्वं जगतामेकनाथः ।<br>
नमामस्त्वां शरणं संप्रपन्नायोगात्मानं चित्पतिं दिव्यनृत्यम् ॥ ५.२६<br>
<br>
पश्यामस्त्त्वां परमाकाशमध्येनृत्यन्तं ते महिमानं स्मरामः ।<br>
सर्वात्मानं बहुधा सन्निविष्टंब्रह्मानन्दमनुभूयानुभूय ॥ ५.२८<br>
<br>
ॐकारस्ते वाचको मुक्तिबीजंत्वमक्षरं प्रकृतौ गूढरूपम् ।<br>
तत्त्वां सत्यं प्रवदन्तीह सन्तःस्वयंप्रभं भवतो यत्प्रभावम् ॥ ५.२८<br>
<br>
स्तुवन्ति त्वां सततं सर्ववेदानमन्ति त्वामृषयः क्षीणदोषाः ।<br>
शान्तात्मानः सत्यसंधं वरिष्ठविशन्ति त्वां यतयो ब्रह्मनिष्ठाः ॥ ५.२९<br>
<br>
एको वेदो बहुशाखो ह्यनन्तस्त्वामेवैकं बोधयत्येकरूपम् ।<br>
वंन्द्यं त्वां ये शरणं संप्रपन्ना-स्तेषां शान्तिः शाश्वती नेतरेषाम् ॥ ५.३०<br>
<br>
भवानीशोऽनादिमांस्तेजोराशि-र्ब्रह्मा विश्वं परमेष्ठी वरिष्टः ।<br>
स्वात्मानन्दमनुभूय विशन्तेस्वयं ज्योतिरचलो नित्यमुक्ताः ॥ ५.३१<br>
<br>
एको रुद्रस्त्वं करोषीह विश्वंत्वं पालयस्यखिलं विश्वरूपम् ।<br>
त्वामेवान्ते निलयं विन्दतीदं नमामस्त्वां शरणं संप्रपन्नाः ॥ ५.३२<br>
<br>
त्वामेकमाहुः कविमेकरुद्रंब्रह्मं बृहन्तं हरिमग्निमीशम् ।<br>
इन्द्रं मृत्युमनिलं चेकितानंधातारमादित्यमनेकरूपम् ॥ ५.३३<br>
<br>
त्वमक्षरं परमं वेदितव्यं त्वमस्य विश्वस्य परं निधानम् ।<br>
त्वमव्ययः शाश्वतधर्मगोप्तासनातनस्त्वं पुरुषोत्तमोऽसि ॥ ५.३४<br>
<br>
त्वमेव विष्णुश्चतुराननस्त्वं त्वमेव रुद्रो भगवानपीशः ।<br>
त्वं विश्वनाथः प्रकृतिः प्रतिष्ठासर्वेश्वरस्त्वं परमेश्वरोऽसि ॥ ५.३५<br>
<br>
त्वामेकमाहुः पुरुषं पुराण-मादित्यवर्णं तमसः परस्तात् ।<br>
चिन्मात्रमव्यक्तमचिन्त्यरूपंखं ब्रह्म शून्यं प्रकृतिं निर्गुणं च ॥ ५.३६<br>
<br>
यदन्तरा सर्वमिदं विभाति यदव्ययं निर्मलमेकरूपम् ।<br>
किमप्यचिन्त्यं तव रूपमेतत् तदन्तरा यत्प्रतिभाति तत्त्वम् ॥ ५.३८<br>
<br>
योगेश्वरं भद्रमनन्तशक्तिंपरायणं ब्रह्मतनुं पुराणम् ।<br>
नमाम सर्वे शरणार्थिनस्त्वांप्रसीद भूताधिपते महेश ॥ ५.३८<br>
<br>
त्वत्पादपद्मस्मरणादशेष-संसारबीजं निलयं प्रयाति ।<br>
मनो नियम्य प्रणिधाय कायंप्रसादयामो वयमेकमीशम् ॥ ५.३९<br>
<br>
नमो भवायास्तु भवोद्भवायकालाय सर्वाय हराय तुम्यम् ।<br>
नमोऽस्तु रुद्राय कपर्दिने ते नमोऽग्नये देव नमः शिवाय ॥ ५.४०<br>
<br>
ततः स भगवान् प्रीतः कपर्दी वृषवाहनः ।<br>
संहृत्य परमं रूपं प्रकृतिस्थोऽभवद् भवः ॥ ५.४१<br>
<br>
ते भवं बूतभव्येशं पूर्ववत् समवस्थितम् ।<br>
दृष्ट्वा नारायणं देवं विस्मितं वाक्यमब्रुवन् ॥ ५.४२<br>
<br>
भगवन् भूतभव्येश गोवृषाङ्कितशासन ।<br>
दृष्ट्वा ते परमं रूपं निर्वृताः स्म सनातन ॥ ५.४३<br>
<br>
भवत्प्रसादादमले परस्मिन् परमेश्वरे ।<br>
अस्माकं जायते भक्तिस्त्वय्येवाव्यभिचारिणी ॥ ५.४४<br>
<br>
इदानीं श्रोतुमिच्छामो माहात्म्यं तव शंकर ।<br>
भूयोऽपि तारयन्नित्यं याथात्म्यं परमेष्ठिनः ॥ ५.४५<br>
<br>
स तेषां वाक्यमाकर्ण्य योगिनां योगसिद्धिदः ।<br>
प्राहः गम्भीरया वाचा समालोक्य च माधवम् ॥ ५.४६<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) पञ्चमोऽध्यायः ॥ ५ ॥<br>
