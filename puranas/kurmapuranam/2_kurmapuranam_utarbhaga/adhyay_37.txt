&nbsp;<b>सूत उवाच</b> ।<br>
इदमन्यत् परं स्थानं गुह्याद् गुह्यतमं महत् ।<br>
महादेवस्य देवस्य महालयमिति श्रुतम् ॥ ३७.१<br>
<br>
तत्र देवादिदेवेन रुद्रेण त्रिपुरारिणा ।<br>
शिलातले पदं न्यस्तं नास्तिकानां निदर्शनम् ॥ ३७.२<br>
<br>
तत्र पाशुपताः शान्ता भस्मोद्धूलितविग्रहाः ।<br>
उपासते महादेवं वेदाध्ययनतत्पराः ॥ ३७.३<br>
<br>
स्नात्वा तत्र पदं शार्वं दृष्ट्वा भक्तिपुरः सरम् ।<br>
नमस्कृत्वाऽथ शिरसा रुद्रसामीप्यमाप्नुयात् ॥ ३७.४<br>
<br>
अन्यच्च देवदेवस्य स्थानं शंभोर्महात्मनः ।<br>
केदारमिति विख्यातं सिद्धानामालयं शुभम् ॥ ३७.५<br>
<br>
तत्र स्नात्वा महादेवमभ्यर्च्य वृषकेतनम् ।<br>
पीत्वा चैवोदकं शुद्धं गाणपत्यमवाप्नुयात् ॥ ३७.६<br>
<br>
श्राद्धदानादिकं कृत्वा ह्यक्ष्यं लभते फलम् ।<br>
द्विजातिप्रवरैर्जुष्टं योगिभिर्ज्जितमानसैः ॥ ३७.७<br>
<br>
तीर्थं प्लक्षावतरणं सर्वपापविनाशनम् ।<br>
तत्राभ्यर्च्य श्रीनिवासं विष्णुलोके महीयते ॥ ३७.८<br>
<br>
अन्यच्च मगधारण्यं सर्वलोकगतिप्रदम् ।<br>
अक्षयं विन्दते स्वर्गं तत्र गत्वा द्विजोत्तमः ॥ ३७.९<br>
<br>
तीर्थं कनखलं पुण्यं महापातकनाशनम् ।<br>
यत्र देवेन रुद्रेण यज्ञो दक्षस्य नाशितः ॥ ३७.१०<br>
<br>
तत्र गङ्गामुपस्पृश्य शुचिर्भावसमन्वितः ।<br>
मुच्यते सर्वपापैस्तु ब्रह्मलोकं लभेन्मृतः ॥ ३७.११<br>
<br>
महातीर्थमिति ख्यातं पुण्यं नारायणप्रियम् ।<br>
तत्राभ्यर्च्य हृषीकेशं श्वेतद्वीपं सगच्छति ॥ ३७.१२<br>
<br>
अन्यच्च तीर्थप्रवरं नाम्ना श्रीपर्वतं शुभम् ।<br>
तत्र प्राणान् परित्यज्य रुद्रस्य दयितो भवेत् ॥ ३७.१३<br>
<br>
तत्र सन्निहितो रुद्रो देव्या सह महेश्वरः ।<br>
स्नानपिण्डादिकं तत्र कृतमक्षय्यमुत्तमम् ॥ ३७.१४<br>
<br>
गोदावरी नदी पुण्या सर्वपापविनाशनी ।<br>
तत्र स्नात्वा पितॄन् देवांस्तर्पयित्वा यथाविधि ।३७.१५<br>
<br>
सर्वपापविशुद्धात्मा गोसहस्रफलं लभेत् ।<br>
पवित्रसलिला पुण्या कावेरी विपुला नदी ।३७.१६<br>
<br>
तस्यां स्नात्वोदकं कृत्वा मुच्यते सर्वपातकैः ।<br>
त्रिरात्रोपोषितेनाथ एकरात्रोषितेन वा ॥ ३७.१७<br>
<br>
द्विजातीनां तु कथितं तीर्थानामिह सेवनम् ।<br>
यस्य वाङ्‌मनसी शुद्धे हस्तपादौ च संस्थितौ ।३७.१८<br>
<br>
अलोलुपो ब्रह्मचारी तीर्थानां फलमाप्नुयात् ।<br>
स्वामितीर्थं महातीर्थं त्रिषु लोकेषु विश्रुतम् ।३७.१९<br>
<br>
तत्र सन्निहितो नित्यं स्कन्दोऽमरनमस्कृतः ।<br>
स्नात्वा कुमारधारायां कृत्वा देवादितर्पणम् ।३७.२०<br>
<br>
आराध्य षण्मुखं देवं स्कन्देन सह मोदते ।<br>
नदी त्रैलोक्यविख्याता ताम्रपर्णोति नामतः ।३७.२१<br>
<br>
तत्र स्नात्वा पितॄन् भक्त्या तर्पयित्वा यथाविधि ।<br>
पापकर्तॄनपि पितॄस्तारयेन्नात्र संशयः ॥ ३७.२२<br>
<br>
चन्द्रतीर्थमिति ख्यातं कावेर्याः प्रभवेऽक्षयम् ।<br>
तीर्थे तत्रभवेद्धत्तं मृतानां स्वर्गतिर्ध्रुवा ॥ ३७.२३<br>
<br>
विन्ध्यपादे प्रपश्यन्ति देवदेवं सदाशिवम् ।<br>
भक्त्या ये ते न पश्यन्ति यमस्य सदनं द्विजाः ॥ ३७.२४<br>
<br>
देविकायां वृषो नाम तीर्थं सिद्धनिषेवितम् ।<br>
तत्र स्नात्वोदकं दत्वा योगसिद्धिं च विन्दति ॥ ३७.२५<br>
<br>
दशाश्वमेधिकं तीर्थं सर्वपापविनाशकम् ।<br>
दशानामश्वमेधानां तत्राप्नोति फलं नरः ॥ ३७.२६<br>
<br>
पुण्डरीकं महातीर्थं ब्राह्मणैरुपसेवितम् ।<br>
तत्राभिगम्य युक्तात्मा पुण्डरीकफलं लभेत् ॥ ३७.२७<br>
<br>
तीर्थेभ्यः परमं तीर्थं ब्रह्मतीर्थमिति श्रुतम् ।<br>
ब्रह्माणमर्चयित्वा तु ब्रह्मलोके महीयते ॥ ३३.२८<br>
<br>
सरस्वत्या विनशनं प्लक्षप्रस्रवणं शुभम् ।<br>
व्यासतीर्थं परं तीर्थं मैनाकं च नगोत्तमम् ।३७.२९<br>
<br>
यमुनाप्रभवं चैव सर्वपापविनाशनम् ।<br>
पितॄणां दुहिता देवी गन्धकालीति विश्रुता ।३७.३०<br>
<br>
तस्यां स्नात्वा दिवं याति मृतो जातिस्मरो भवेत् ।<br>
कुबेरतुङ्गं पापघ्नं सिद्धचारणसेवितम् ।३७.३१<br>
<br>
प्राणांस्तत्र परित्यज्य कुबेरानुचरो भवेत् ।<br>
उमातुङ्गमिति ख्यातं यत्र सा रुद्रवल्लभा ।३७.३२<br>
<br>
तत्राभ्यर्च्य महादेवीं गोसहस्रफलं लभेत् ।<br>
भृगुतुङ्गे तपस्तप्तं श्राद्धं दानं तथा कृतम् ।३७.३३<br>
<br>
कुलान्युभयतः सप्त पुनातीति मतिर्मम ।<br>
काश्यपस्य महातीर्थं कालसर्पिरिति श्रुतम् ।३७.३४<br>
<br>
तत्र श्राद्धानि देयानि नित्यं पापक्षयेच्छया ।<br>
दशार्णायां तथा दानं श्राद्धं होमस्तपो जपः ॥३७.३५<br>
<br>
अक्षयं चाव्ययं चैव कृतं भवति सर्वदा ।<br>
तीर्थं द्विजातिभिर्जुष्टं नाम्ना वै कुरुजाङ्गलम् ।३७.३६<br>
<br>
दत्त्वा तु दानं विधिवद् ब्रह्मलोके महीयते ।<br>
वैतरण्यां महातीर्थे स्वर्णवेद्यां तथैव च ।३७.३७<br>
<br>
धर्मपृष्ठे च सरसि ब्रह्मणः परमे शुभे ।<br>
भरतस्याश्रमे पुण्ये पुण्ये श्राद्धवटे शुभे ।३७.३८ ।<br>
<br>
महाह्रदे च कौशिक्यां दत्तं भवति चाक्षयम् ।<br>
मुण्डपृष्ठे पदं न्यस्तं महादेवेन धीमता ।३७.३९<br>
<br>
हिताय सर्वभूतानां नास्तिकानां निदर्शनम् ।<br>
अल्पेनापि तु कालेन नरो धर्मपरायणः ॥३७.४०<br>
<br>
पाप्मानमुत्सृजत्याशु जीर्णां त्वचमिवोरगः ।<br>
नाम्ना कनकनन्देति तीर्थं त्रैलोक्यविश्रुतम् ।३७.४१<br>
<br>
उदीच्यां मुञ्जपृष्ठस्य ब्रह्मर्षिगणसेवितम् ।<br>
तत्र स्नात्वा दिवं यान्ति सशरीरा द्विजातयः ।३७.४२<br>
<br>
दत्तं चापि सदा श्राद्धमक्षयं समुदाहृतम् ।<br>
ऋणैस्त्रिभिर्नरः स्नात्वा मुच्यते क्षीणकल्मषः ॥ ३७.४३<br>
<br>
मानसे सरसि स्नात्वा शक्रस्यार्द्धासनं लभेत् ।<br>
उत्तरं मानसं गत्वा सिद्धिं प्राप्नोत्यनुत्तमाम् ॥ ३७.४४<br>
<br>
तस्मान्निर्वर्त्तयेच्छ्राद्धं यथाशक्ति यथाबलम् ।<br>
कामान् सलभते दिव्यान् मोक्षोपायं च विन्दति ॥ ३७.४५<br>
<br>
पर्वतो हिमवान्नाम नानाधातुविभूषितः ।<br>
योजनानां सहस्राणि साशीतिस्त्वायतो गिरिः ।३७.४६<br>
<br>
सिद्धचारणसंकीर्णा देवर्षिगणसेवितः ।<br>
तत्र पुष्करिणी रम्या सुषुम्ना नाम नामतः ।३७.४७<br>
<br>
तत्र गत्वा द्विजो विद्वान् ब्रह्महत्यां विमुञ्चति ।<br>
श्राद्धं भवति चाक्षय्यं तत्र दत्तं महोदयम् ।३७.४८<br>
<br>
तारयेच्च पितॄन् सम्यग् दश पूर्वान् दशापरान् ।<br>
सर्वत्र हिमवान् पुण्यो गङ्गा पुण्या समन्ततः ।३७.४९<br>
<br>
नद्यः समुद्रगाः पुण्याः समुद्रश्च विशेषतः।<br>
बदर्याश्रममासाद्य मुच्यते कलिकल्बिषात् ॥३७.५०<br>
<br>
तत्र नारायणो देवो नरेणास्ते सनातनः ।<br>
अक्षयं तत्र दानं स्यात् जप्यं वाऽपि तथाविधम् ।३७.५१<br>
<br>
महादेवप्रियं तीर्थं पावनं तद् विशेषतः ।<br>
तारयेच्च पितॄन् सर्वान् दत्त्वा श्राद्धं समाहितः ॥ ३७.५२<br>
<br>
देवदारुवनं पुण्यं सिद्धगन्धर्वसेवितम् ।<br>
महादेवेन देवेन तत्र दत्तं महद् वरं ॥ ३७.५३<br>
<br>
मोहयित्वा मुनीन् सर्वान् समस्तैः संप्रपूजितः ।<br>
प्रसन्नो भगवानीशो मुनीन्द्रान् प्राह भावितान् ॥ ३७.५४<br>
<br>
इहाश्रमवरे रम्ये निवसिष्यथ सर्वदा ।<br>
मद्भावनासमायुक्तास्ततः सिद्धिमवाप्स्यथ ॥ ३७.५५<br>
<br>
येऽत्र मामर्चयन्तीह लोके धर्मपरा जनाः ।<br>
तेषां ददामि परमं गाणपत्यं हि शाश्वतम् ॥ ३७.५६<br>
<br>
अत्र नित्यं वसिष्यामि सह नारायणेन च ।<br>
प्राणानिह नरस्त्यक्त्वा न भूयो जन्म विन्दति ॥ ३७.५७<br>
<br>
संस्मरन्ति च ये तीर्थं देशान्तरगता जनाः ।<br>
तेषां च सर्वपापानि नाशयामि द्विजोत्तमाः ॥ ३७.५८<br>
<br>
श्राद्धं दानं तपो होमः पिण्डनिर्वपणं तथा ।<br>
ध्यानं जपश्च नियमः सर्वमत्राक्षयं कृतम् ॥ ३७.५९<br>
<br>
तस्मात् सर्वप्रयत्नेन द्रष्टव्यं हि द्विजातिभिः ॥<br>
देवदारुवनं पुण्यं महादेवनिषेवितम् ॥ ३७.६०<br>
<br>
यत्रेस्वरो महादेवो विष्णुर्वा पुरुषोत्तमः ।<br>
तत्र सन्निहिता गङ्गातीर्थान्यायतनानि च ॥ ३७.६१<br>
<br>
इती श्रीकूर्मपुराणे षट्‌साहस्त्र्यां संहितायामुपरिविभागे सप्तत्रिंशोऽध्यायः ॥ ३७ ॥<br>
