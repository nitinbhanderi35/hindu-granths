<span style="font-size: 14pt; line-height: 170%"><br>
<b>मार्कण्डेय उवाच</b><br>
ततो गच्छेत राजेन्द्र भृगुतीर्थमनुत्तमम् ।<br>
तत्र देवो भृगुः पूर्वं रुद्रमाराधयत् पुरा ।। ४२.१<br>
<br>
दर्शनात् तस्य देवस्य सद्यः पापात् प्रमुच्यते ।<br>
एतत् क्षेत्रं सुविपुलं सर्वपापप्रणाशनम् ।। ४२.२<br>
<br>
तत्र स्नात्वा दिवं यान्ति ये मृतास्तेऽपुनर्भवाः ।<br>
उपानहोस्तथा युग्मं देयमन्नं सकाञ्चनम् ।४२.३<br>
<br>
भोजनं च यथाशक्ति तदस्याक्षयमुच्यते ।<br>
क्षरन्ति सर्वदानानि यज्ञदानं तपः क्रिया ।४२.४<br>
<br>
अक्षयं तत् तपस्तप्तं भृगुतीर्थे युधिष्ठिर ।<br>
तस्यैव तपसोग्रेण तुष्टेन त्रिपुरारिणा ।४२.५<br>
<br>
सान्निध्यं तत्र कथितं भृगुतीर्थे युधिष्ठिर ।<br>
ततो गच्छेत राजेन्द्र गौतमेश्वरमुत्तमम् ।।४२.६<br>
<br>
यत्राराध्य त्रिशूलाङ्कं गौतमः सिद्धिमाप्तवान् ।<br>
तत्र स्नात्वा नरो राजन् उपवासपरायणः ।४२.७<br>
<br>
काञ्चनेन विमानेन ब्रह्मलोके महीयते ।<br>
वृषोत्सर्गं ततो गच्छेच्छाश्वतं पदमाप्नुयात् ।४२.८<br>
<br>
न जानन्ति नरा मूढा विष्णोर्मायाविमोहिताः ।<br>
धौतपापं ततो गच्छेद् धौतं यत्र वृषेण तु ।।४२.९<br>
<br>
नर्मदायां स्थितं राजन् सर्वपातकनाशनम् ।<br>
तत्र तीर्थे नरः स्नात्वा ब्रह्महत्यां व्यपोहति ।। ४२.१०<br>
<br>
तत्र तीर्थे तु राजेन्द्र प्राणत्यागं करोति यः ।<br>
चतुर्भुजस्त्रिनेत्रश्च हरतुल्यबलो भवेत् ।। ४२.११<br>
<br>
वसेत् कल्पायुतं साग्रं शिवतुल्यपराक्रमः ।<br>
कालेन महता जातः पृथिव्यामेकराड्‌ भवेत् ।। ४२.१२<br>
<br>
ततो गच्छेत राजेन्द्र हंसतीर्थ मनुत्तमम् ।<br>
तत्र स्नात्वा नरो राजन् ब्रह्मलोके महीयते ।। ४२.१३<br>
<br>
ततो गच्छेत राजेन्द्र सिद्धो यत्र जनार्दनः ।<br>
वराहतीर्थ माख्यातं विष्णुलोकगतिप्रदम् ।। ४२.१४<br>
<br>
ततो गच्छेत राजेन्द्र चन्द्रतीर्थमनुत्तमम् ।<br>
पौर्णमास्यां विशेषेण स्नानं तत्र समाचरेत् ।४२.१५<br>
<br>
स्नातमात्रो नरस्तत्र पृथिव्यामेकराड् भवेत् ।<br>
देवतीर्थ ततो गच्छेत् सर्वदेवनमकृतम् ।४२.१६<br>
<br>
तत्र स्नात्वा च राजेन्द्र दैवतैः सह मोदते ।<br>
ततो गच्छेत राजेन्द्र शङ्कितीर्थमनुत्तमम् ।।४२.१७<br>
<br>
यत् तत्र दीयते दानं सर्वं कोटिगुणं भवेत् ।<br>
ततो गच्छेत राजेन्द्र तीर्थं पैतामहं शुभम् ।४२.१८<br>
<br>
यत्तत्र क्रियते श्राद्धं सर्वं तदक्षयं भवेत् ।<br>
सावित्रीतीर्थमासाद्य यस्तु प्राणान् परित्यजेत् ।४२.१९<br>
<br>
विधूय सर्वपापानि ब्रह्मलोके महीयते ।<br>
मनोहरं तु तत्रैव तीर्थं परमशोभनम् ।।४२.२०<br>
<br>
स्नात्वा तत्र नरो राजन् रुद्रलोके महीयते।<br>
ततो गच्छेत राजेन्द्र कन्यातीर्थमनुत्तमम् ।।४२.२१<br>
<br>
स्नात्वा तत्र नरो राजन्सर्वपारैः प्रमुच्यते।<br>
शुक्लपक्षे तृतीयायां स्नानमात्रं समाचरेत्।।४२.२२<br>
<br>
स्नातमात्रो नरस्तत्र पृथिव्यामेकराड् भवेत्।<br>
स्वर्गबिन्दुं ततो गच्छेत्तीर्थं देवनमस्कृतम् ।४२.२३<br>
<br>
तत्र स्नात्वा नरो राजन् दुर्गतिं नैव गच्छति ।<br>
अप्सरेशं ततो गच्छेत् स्नानं तत्र समाचरेत् ।४२.२४<br>
<br>
क्रीडते नाकलोकस्थो ह्यप्सरोभिः स मोदते।<br>
ततो गच्छेत राजेन्द्र भारभूतिमनुत्तमम् ।।४२.२५<br>
<br>
उपोषितोऽर्चयेदीशं रुद्रलोके महीयते ।<br>
अस्मिंस्तीर्थे मृतो राजन् गाणपत्यमवाप्नुयात् ।। ४२.२६<br>
<br>
कार्त्तिके मासि देवेशमर्चयेत् पार्वतीपतिम् ।<br>
अश्वमेधाद् दशगुणं प्रवदन्ति मनीषिणः ।। ४२.२७<br>
<br>
वृषभं यः प्रयच्छेत तत्र कुन्देन्दुसप्रभम् ।<br>
वृषयुक्तेन यानेन रुद्रलोकं स गच्छति ।। ४२.२८<br>
<br>
एतत् तीर्थं समासाद्य यस्तु प्राणान् परित्यजेत् ।<br>
सर्वपापविशुद्धात्मा रुद्रलोकं स गच्छति ।। ४२.२९<br>
<br>
जलप्रवेशं यः कुर्यात् तस्मिंस्तीर्थे नराधिप ।<br>
हंसयुक्तेन यानेन स्वर्गलोकं स गच्छति ।। ४२.३०<br>
<br>
एरण्ड्या नर्मदायास्तु संगमं लोकविश्रुतम् ।<br>
तच्च तीर्थं महापुण्यं सर्वपापप्रणाशनम् ।। ४२.३१<br>
<br>
उपवासकृतो भूत्वा नित्यं व्रतपरायणः ।<br>
तत्र स्नात्वा तु राजेन्द्र मुच्यते ब्रह्महत्यया ।। ४२.३२<br>
<br>
ततो गच्छेत राजेन्द्र नर्मदोदधिसंगमम् ।<br>
जमदग्निरिति ख्यातः सिद्धो यत्र जनार्दनः ।। ४२.३३<br>
<br>
तत्र स्नात्वा नरो राजन् नर्मदोदधिसंगमे ।<br>
त्रिगुणं चाश्वमेधस्य फलं प्राप्नोति मानवः ।। ४२.३४<br>
<br>
ततो गच्छेत राजेन्द्र पिङ्गलेश्वरमुत्तमम् ।<br>
तत्र स्नात्वा नरो राजन् रुद्रलोके महीयते ।। ४२.३५<br>
<br>
तत्रोपवासं यः कृत्वा पश्येत विमलेश्वरम् ।<br>
सप्तजन्मकृतं पापं हित्वा याति शिवालयम् ।। ४२.३६<br>
<br>
ततो गच्छेत राजेन्द्र अलिकातीर्थमुत्तमम् ।<br>
उपोष्य रजनीमेकां नियतो नियताशनः ।४२.३७<br>
<br>
अस्य तीर्थस्य माहात्म्यान्मुच्यते ब्रह्महत्यया ।<br>
एतानि तव संक्षेपात् प्राधान्यात् कथितानि तु ।४२.३८<br>
<br>
न शक्या विस्तराद् वक्तुं संख्या तीर्थेषु पाण्डव ।<br>
एषा पवित्रा विमला नदी त्रैलोक्यविश्रुता ।४२.३९<br>
<br>
नर्मदा सरितां श्रेष्ठा महादेवस्य वल्लभा ।<br>
मनसा संस्मरेद्यस्तु नर्मदां वै युधिष्ठिर ।।४२.४०<br>
<br>
चान्द्रायणशतं साग्रं लभते नात्र संशयः ।<br>
अश्रद्दधानाः पुरुषा नास्तिक्यं घोरमाश्रिताः ।।४२.४१<br>
<br>
पतन्ति नरके घोरे इत्याह परमेश्वरः ।<br>
नर्मदां सेवते नित्यं स्वयं देवो महेश्वरः ।<br>
<br>
तेन पुण्या नदी ज्ञेया ब्रह्महत्यापहारिणी ।।४२.४२<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे द्विचत्वारिंशोऽध्यायः ।। ४२ ।।<br>
<br>
</span>
