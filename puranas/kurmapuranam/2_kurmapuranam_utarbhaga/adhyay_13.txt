व्यास उवाच ।<br>
भुक्त्वा पीत्वा च सुप्त्वा च स्नात्वा रथ्योपसर्पणे ।<br>
ओष्ठावलोमोकौ स्पृष्ट्वा वासो विपरिधाय च ।। १३.१<br>
<br>
रेतोमूत्रपुरीषाणामुत्सर्गेऽयुक्तभाषणे ।<br>
ष्ठीवित्वाऽध्ययनारम्भे कासश्वासागमे तथा ।। १३.२<br>
<br>
चत्वरं वा श्मशानं वा समागम्य द्विजोत्तमः ।<br>
संध्ययोरुभयोस्तद्वदाचान्तोऽप्याचमेत् पुनः ।। १३.३<br>
<br>
चण्डालम्लेच्छसंभाषे स्त्रीशूद्रोच्छिष्टभाषणे ।<br>
उच्छिष्टं पुरुषं स्पृष्ट्वा भोज्यं चापि तथाविधम् ।१३.४<br>
<br>
आचामेदश्रुपाते वा लोहितस्य तथैव च ।<br>
भोजने संध्ययोः स्नात्वा पीत्वा मूत्रपुरीषयोः ।१३.५<br>
<br>
आचान्तोऽप्याचमेत् सुप्त्वा सकृत्सकृदथान्यतः ।<br>
अग्नेर्गवामथालम्भे स्पृष्ट्वा प्रयतमेव वा ।१३.६<br>
<br>
स्त्रीणामथात्मनः स्पर्शे नीवीं वा परिधाय च <br>
उपस्पृशेज्जलं वार्द्रं तृणं वा भूमिमेव वा ।१३.७<br>
<br>
केशानां चात्मनः स्पर्शे वाससोऽक्षालितस्य च ।<br>
अनुष्णाभिरफेनाभिः विशुद्धाद्भिश्च धर्मतः ।१३.८<br>
<br>
शौचेप्सुः सर्वदाचामेदासीनः प्रागुदङ्‌मुखः ।<br>
शिरः प्रावृत्य कण्ठं वा मुक्तकच्छशिखोऽपि वा ।१३.९<br>
<br>
अकृत्वा पादयोः शौचमाचान्तोऽप्यशुचिर्भवेत् ।<br>
सोपानत्को जलस्थो वा नोष्णीषी चाचमेद्‌ बुधः ।१३.१०<br>
<br>
न चैव वर्षधाराभिर्न तिष्ठन् नोद्धृतोदकैः ।<br>
नैकहस्तार्पितजलैर्विना सूत्रेण वा पुनः ।१३.११<br>
<br>
न पादुकासनस्थो वा बहिर्जानुरथापि वा ।<br>
न जल्पन् न हसन् प्रेक्षन् शयानः प्रह्व एव च <br>
नावीक्षिताभिः फेनाद्यैरुपेताभिरथापि वा ।<br>
शूद्राशुचिकरोन्मुक्तैर्न क्षाराभिस्तथैव च ।१३.१२<br>
<br>
न चैवाङ्‌गुलिभिः शस्तं न कुर्वन् नान्यमानसः ।<br>
न वर्णरसदुष्टाभिर्न चैव प्रदरोदकैः ।१३.१३<br>
<br>
न पाणिक्षुभिताभिर्वा न बहिष्कक्ष एव वा ।<br>
हृद्‌गाभिः पूयते विप्रः कण्ठ्‌याभिः क्षत्रियः शुचिः ।१३.१४<br>
<br>
प्राशिताभिस्तथावैश्यः स्त्रीशूद्रौ स्पर्शतोऽन्ततः ।।<br>
अङ्‌गुष्ठमूलान्तरतो रेखायां ब्राह्ममुच्यते ।१३.१५<br>
<br>
अन्तराङ्‌गुष्ठदेशिन्यो पितॄणां तीर्थमुत्तमम् ।।<br>
कनिष्ठामूलतः पश्चात् प्राजापत्यं प्रचक्षते ।१३.१६<br>
<br>
अङ्‌गुल्यग्रे स्मृतं दैवं तद्देवार्थं प्रकीर्त्तितः।<br>
मूले वा दैवमादिष्टम् ग्नेयं मध्यतः स्मृतं ।१३.१७<br>
<br>
तदेव सौमिकं तीर्थमेतज्ज्ञात्वा न मुह्यति ।<br>
ब्राह्मेणैव तु तीर्थेन द्विजो नित्यमुपस्पृशेत् ।१३.१८<br>
<br>
कायेन वाऽथ दैवेन पैत्रेण न तु वै द्विजाः ।<br>
त्रिः प्राश्नीयादपः पूर्वं ब्राह्मणः प्रयतस्ततः ।१३.१९<br>
<br>
संमृज्याङ्‌गुष्ठमूलेन मुखं वै समुपस्पृशेत् ।।<br>
अङ्‌गुष्ठानामिकाभ्यां तु स्पृशेन्नेत्रद्वयं ततः ।१३.२०<br>
<br>
तर्जन्यङ्‌गुष्ठयोगेन स्पृशेन्नासापृटद्वयम् ।।<br>
कनिष्ठाङ्‌गुष्ठयोगेन श्रवणे समुपस्पृशेत् ।१३.२१<br>
<br>
सर्वासामथ योगेन हृदयं तु तलेन वा ।<br>
स्पृशेद्वै शिरसस्तद्वदङ्‌गुष्ठेनाथवा द्वयम् ।। १३.२२<br>
<br>
त्रिः प्राश्नीयाद् यदम्भस्तु सुप्रीतास्तेन देवताः ।<br>
ब्रह्मा विष्णुर्महेशश्च भवन्तीत्यनुशुश्रुमः ।। १३.२३<br>
<br>
गङ्गा च यमुना चैव प्रीयेते परिमार्जनात् ।<br>
संस्पृष्टयोर्लोचनयोः प्रीयेते शशिभास्करौ ।। १३.२४<br>
<br>
नासत्यदस्रौ प्रीयेते स्पृष्टे नासापुटद्वये ।<br>
श्रोत्रयोः स्पृष्टयोस्तद्वत् प्रीयेते चानिलानलौ ।। १३.२५<br>
<br>
संस्पृष्टे हृदये चास्य प्रीयन्ते सर्वदेवताः ।<br>
मूर्ध्नि संस्पर्शनादेव प्रीतः स पुरुषो भवेत् ।। १३.२६<br>
<br>
नोच्छिष्टं कुर्वते नित्यं विप्रुषोऽङ्गं नयन्ति याः ।<br>
दन्तान्तर्दन्तलग्नेषु जिह्वोष्टैऱशुचिर्भवेत् ।। १३.२७<br>
<br>
स्पृशान्ति बिन्दवः पादौ य आचामयतः परान् ।<br>
भूमिकास्ते समा ज्ञेया न तैरप्रयतो भवेत् ।। १३.२८<br>
<br>
मदुपर्के च सोमे च ताम्बूलस्य च भक्षणे ।<br>
फलमूलेक्षुदण्डे न दोषं प्राह वे मनुः ।। १३.२९<br>
<br>
प्रचरान्नोदपानेषु द्रव्यहस्तो भवेन्नरः ।<br>
भूमौ निक्षिप्य तद् द्रव्यमाचम्याभ्युक्षयेत् तु तत् ।। १३.३०<br>
<br>
तैजसं वै समादाय यद्युच्छिष्टो भवेद् द्विजः ।<br>
भूमौ निक्षिप्य तद् द्रव्यमाचम्याभ्युक्षयेत् तु तत् ।। १३.३१<br>
<br>
यद्यमन्त्रं समादाय भवेदुच्छेषणान्वितः ।<br>
अनिधायैव तद् द्रव्यमाचान्तः शुचितामियात् ।।१३.३२<br>
<br>
वस्रादिषु विकल्पः स्यात् तत्संस्पृष्ट्वाचमेदिह ।<br>
अरण्येऽनुदके रात्रौ चौरव्याघ्राकुले पथि ।१३.३३<br>
<br>
कृत्वा मूत्रं पुरीषं वा द्रव्यहस्तो न दुष्यति ।<br>
निधाय दक्षिणे कर्णे ब्रह्मसूत्रमुदङ्‌मुखः ।१३.३४<br>
<br>
अह्नि कुर्याच्छकृन्मूत्रं रात्रौ चेद् दक्षिणामुखः ।।<br>
अन्तर्धाय महीं काष्ठैः पत्रैर्लोष्ठतृणेन वा ।१३.३५<br>
<br>
प्रावृत्य च शिरः कुर्याद् विण्मूत्रस्य विसर्जनम् ।<br>
छायाकूपनदीगोष्ठचैत्याम्भः पथि भस्मसु ।१३.३६<br>
<br>
अग्नौ चैव श्मशाने च विण्मूत्रे न समाचरेत् ।।<br>
न गोमये न कृष्टे वा महावृक्षे न शाड्वले ।१३.३७<br>
<br>
न तिष्ठन् वा न निर्वासा न च पर्वतमस्तके ।<br>
न जीर्णदेवायतने न वल्मीके कदाचन ।१३,३८<br>
<br>
न ससत्त्वेषु गर्तेषु न गच्छन् वा समाचरेत् ।।<br>
तुषाङ्गारकपालेषु राजमार्गे तथैव च ।१३.३९<br>
<br>
न क्षेत्रे न विमले वाऽपि न तीर्थे न चतुष्पथे ।<br>
नोद्याने न समीपे वा नोषरे न पराशुचौ ।१३.४०<br>
<br>
न सोपानत्पादुको वा छत्री वा नान्तरिक्षके ।।<br>
न चैवाभिमुखे स्त्रीणां गुरुब्राह्मणयोर्गवाम् ।१३.४१<br>
<br>
न देवदेवालययोरपामपि कदाचन ।।<br>
नदीं ज्योतींषि वीक्षित्वा न वार्यभिमुखोऽथवा ।१३.४२<br>
<br>
प्रत्यादित्यं प्रत्यनलं प्रतिसोमं तथैव च ।।<br>
आहृत्य मृत्तिकां कूलाल्लेपगन्धापकर्षणात्।१३.४३<br>
<br>
कुर्यादतन्द्रितः शौचं विशुद्धैरुद्धृतोदकैः ।।<br>
नाहरेन्मृत्तिकां विप्रः पांशुलान्न च कर्दमान् ।१३.४४<br>
<br>
न मार्गान्नोषराद् देशाच्छौचोच्छिष्टात्तथैव च।<br>
न देवायतनात् कूपाद् ग्रामान्न च जलात् तथा ।१३.४५<br>
<br>
उपस्पृशेत् ततो नित्यं पूर्वोक्तेन विधानतः ।।<br>
इति श्रीकूर्मपुराणे षट्‌साहस्त्र्यां संहितायामुपरिविभागे त्रयोदशोऽध्यायः ।।<br>
