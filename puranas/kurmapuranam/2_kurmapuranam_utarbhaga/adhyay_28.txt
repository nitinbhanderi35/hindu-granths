<b>व्यास उवाच</b> ।<br>
<br>
एवं वनाश्रमे स्थित्वा तृतीयं भागमायुषः ।<br>
चतुर्थमायुषो भागं संन्यासेन नयेत् क्रमात् ॥ २८.१<br>
<br>
अग्नीनात्मनी संस्थाप्य द्विजः प्रव्रजितो भवेत् ।<br>
योगाभ्यासरतः शान्तो ब्रह्मविद्यापरायणः ॥ २८.२<br>
<br>
यदा मनसि संजातं वैतृष्ण्यं सर्ववस्तुषु ।<br>
तदा संन्यासमिच्छन्ति पतितः स्याद् विपर्यये ॥ २८.३<br>
<br>
प्राजापत्यां निरूप्येष्टिमाग्नेयीमथवा पुनः ।<br>
दान्तः पक्वकषायोऽसौ ब्रह्माश्रममुपाश्रयेत् ॥ २८.४<br>
<br>
ज्ञानसंन्यासिनः केचिद् वेदसंन्यासिनः परे ।<br>
कर्मसंन्यासिनस्त्वन्ये त्रिविधाः परिकीर्तिताः ॥ २८.५<br>
<br>
यः सर्वसङ्गनिर्मुक्तो निर्द्वन्द्वश्चैव निर्भयः ।<br>
प्रोच्यते ज्ञानसंन्यासी स्वात्मन्येव व्यवस्थितः ॥ २८.६<br>
<br>
वेदमेवाभ्यसेन्नित्यं निर्द्वन्दो निष्परिग्रहः ।<br>
प्रोच्यते वेदसंन्यासी मुमुक्षुर्विजितेन्द्रियः ॥ २८.७<br>
<br>
यस्त्वग्नीनात्मसात्कृत्वा ब्रह्मार्पणपरो द्विजः ।<br>
ज्ञेयः स कर्मसंन्यासी महायज्ञपरायणः ॥ २८.८<br>
<br>
त्रयाणामपि चैतेषां ज्ञानी त्वभ्यधिको मतः ।<br>
न तस्य विद्यते कार्यं न लिङ्गं वा विपश्चितः ॥ २८.९<br>
<br>
निर्ममो निर्भयः शान्तो निर्द्वन्द्वः पर्णभोजनः ।<br>
जीर्णकौपीनवासाः स्यान्नग्नो वा ध्यानतत्परः ॥ २८.१०<br>
<br>
ब्रह्मचारी मिताहारो ग्रामादन्नं समाहरेत् ।<br>
अध्यात्ममतिरासीत निरपेक्षो निरामिषः ॥ २८.११<br>
<br>
आत्मनैव सहायेन सुखार्थी विचरेदिह ।<br>
नाभिनन्देत मरणं नाभिनन्देत जीवितम् ॥ २८.१२<br>
<br>
कालमेव प्रतीक्षेत निदेशं भृतको यथा ।<br>
नाध्येतव्यं न वक्तव्यं श्रोतव्यं न कदाचन ।२८.१३<br>
<br>
एवं ज्ञात्वा परो योगी ब्रह्मभूयाय कल्पते।<br>
एकवासाऽथवा विद्वान् कौपीनाच्छादनस्तथा ।२८.१४<br>
<br>
मुण्डी शिखी वाऽथ भवेत् त्रिदण्डी निष्परिग्रहः ।<br>
काषायवासाः सततं ध्यानयोगपरायणः ॥ २८.१५<br>
<br>
ग्रामान्ते वृक्षमूले वा वसेद् देवालयेऽपि वा ।<br>
समः शत्रौ च मित्रे च तथा मानापमानयोः ।२८.१६<br>
<br>
भैक्ष्येण वर्त्तयेन्नित्यं नैकान्नादी भवेत् क्वचित् ।<br>
यस्तु मोहेन वान्यस्मादेकान्नादी भवेद् यतिः ।२८.१७<br>
<br>
न तस्य निष्कृतिः काचिद् धर्मशास्त्रेषु कथ्यते ।<br>
रागद्वेषविमुक्तात्मा समलोष्टाश्मकाञ्चनः ।२८.१८<br>
<br>
प्राणिहंसानिवृत्तश्च मौनी स्यात् सर्वनिस्पृहः ।<br>
दृष्टिपूतं न्यसेत् पादं वस्त्रपूतं जलं पिबेत् ।<br>
शास्त्रपूतां वदेद् वाणीं मनः पूतं समाचरेत् ॥ २८.१९<br>
<br>
नैकत्र निवसेद् देशे वर्षाभ्योऽन्यत्र भिक्षुकः ।<br>
स्नानशौचरतो नित्यं कमण्डलुकरः शुचिः ॥ २८.२०<br>
<br>
ब्रह्मचर्यरतो नित्यं वनवासरतो भवेत् ।<br>
मोक्षशास्त्रेषु निरतो ब्रह्मचारी जितेन्द्रियः ॥ २८.२१<br>
<br>
दम्भाहंकारनिर्मुक्तो निन्दापैशुन्यवर्जितः ।<br>
आत्मज्ञानगुणोपेतो यतिर्मोक्षमवाप्नुयात् ॥ २८.२२<br>
<br>
अभ्यसेत् सततं वेदं प्रणवाख्यं सनातनम् ।<br>
स्नात्वाचम्य विधानेन शुचिर्देवालयादिषु ॥ २८.२३<br>
<br>
यज्ञोपवीती शान्तात्मा कुशपाणिः समाहितः ।<br>
धौतकाषायवसनो भस्मच्छन्नतनूरहः ॥ २८.२४<br>
<br>
अधियज्ञं ब्रह्म जपेदाधिदैविकमेव वा ।<br>
आध्यात्मिकं च सततं वेदान्ताभिहितं च यत् ॥ २८.२५<br>
<br>
पुत्रेषु चाऽथ निवसन् ब्रह्मचारी यतिर्मुनिः ।<br>
वेदमेवाभ्यसेन्नित्यं स याति परमां गतिम् ॥ २८.२६<br>
<br>
अहिंसा सत्यमस्तेयं ब्रह्मचर्यं तपः परम् ।<br>
क्षमा दया च सन्तोषो व्रतान्यस्य विशेषतः ॥ २८.२७<br>
<br>
वेदान्तज्ञाननिष्ठो वा पञ्च यज्ञान् समाहितः ।<br>
ज्ञान ध्यान समायुक्तो भिक्षार्थे नैव तेन हि।२८.२८<br>
<br>
होममन्त्राञ्जपेन्नित्यं काले काले समाहितः ।<br>
स्वाध्यायं चान्वहं कुर्यात् सावित्रीं संध्ययोर्जपेत् ॥ २८.२९<br>
<br>
ध्यायीत सततं देवमेकान्ते परमेश्वरम् ।<br>
एकान्नं वर्ज्जयेन्नित्यं कामं क्रोधं परिग्रहम् ॥ २८.३०<br>
<br>
एकवासा द्विवासा वा शिखी यज्ञोपवीतवान् ।<br>
कमण्डलुकरो विद्वान् त्रिदण्डी याति तत्परम् ॥ २८.३१<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागेऽष्टाविंशोऽध्यायः ॥ २८ ॥<br>
