&nbsp;<b>मुनय ऊचुः</b> ।<br>
कथं पश्येम तं देवं पुनरेव पिनाकिनम् ।<br>
ब्रूहि विश्वामरेशान त्राता त्वं शरणैषिणाम् ॥ ३९.१<br>
&nbsp;&nbsp;&nbsp;&nbsp;&nbsp;&nbsp;<br>
<b>पितामह उवाच</b> ।<br>
यद् दृष्टं भवता तस्य लिङ्गं भुवि निपातितम् ।<br>
तल्लिङ्गानुकृतीशस्य कृत्वा लिङ्गमनुत्तमम् ॥ ३९.२<br>
<br>
पूजयध्वं सपत्नीकाः सादरं पुत्रसंयुताः ।<br>
वैदिकैरेव नियमैर्विविधैर्ब्रह्मचारिणः ॥३९.३<br>
<br>
संस्थाप्य शांकरैर्मन्त्रैर्ऋग्यजुः सामसंभवैः ।<br>
तपः परं समास्थाय गृणन्तः शतरुद्रियम् ॥ ३९.४<br>
<br>
समाहिताः पूजयध्वं सपुत्राः सह बन्धुभिः ।<br>
सर्वे प्राञ्जलयो भूत्वा शूलपाणिं प्रपद्यथ ॥ ३९.५<br>
<br>
ततो द्रक्ष्यथ देवेशं दुर्दर्शमकृतात्मभिः ।<br>
यं दृष्ट्वा सर्वमज्ञानमधर्मश्च प्रणश्यति ॥ ३९.६<br>
<br>
ततः प्रणम्य वरदं ब्रह्माणममितौजसम् ।<br>
जग्मुः संहृष्टमनसो देवदारुवनं पुनः ॥ ३९.७<br>
<br>
आराधयितुमारब्धा ब्रह्मणा कथितं यथा ।<br>
अजानन्तः परं देवं वीतरागा विमत्सराः ॥ ३९.८<br>
<br>
स्थण्डिलेषु विचित्रेषु पर्वतानां गुहासु च ।<br>
नदीनां च विविक्तेषु पुलिनेषु शुभेषु च ॥ ३९.९<br>
<br>
शैवालभोजनाः केचित् केचिदन्तर्जलेशयाः ।<br>
केचिदभ्रावकाशास्तु पादाङ्‌गुष्ठे ह्यधिष्ठिताः ॥ ३९.१०<br>
<br>
दन्तोऽलूखलिनस्त्वन्ये ह्यश्मकुट्टास्तथा परे ।<br>
शाकपर्णाशनः केचित् संप्रक्षाला मरीचिपाः ॥ ३९.११<br>
<br>
वृक्षमूलनिकेताश्च शिलाशय्यास्तथा परे ।<br>
कालं नयन्ति तपसा पूजयन्तो महेश्वरम् ॥ ३९.१२<br>
<br>
ततस्तेषां प्रसादार्थं प्रपन्नार्त्तिहरो हरः ।<br>
चकार  भगवान् बुद्धिं प्रबोधाय वृषध्वजः ॥ ३९.१३<br>
<br>
देवः कृतयुगे ह्यस्मिन् श्रृङ्गे हिमवतः शुभे ।<br>
देवदारुवनं प्राप्तः प्रसन्नः परमेश्वरः ॥ ३९.१४<br>
<br>
भस्मपाण्डुरदिग्धाङ्गो नग्नो विकृतलक्षणः ।<br>
उल्मुकव्यग्रहस्तश्च रक्तपिङ्गललोचनः ॥ ३९.१५<br>
<br>
क्वचिच्च हसते रौद्रं क्वचिद् गायति विस्मितः ।<br>
क्वचिन्नृत्यति श्रृङ्गारी क्वचिद्‌रौति मुहुर्मुहुः ॥ ३९.१६<br>
<br>
आश्रमे ह्यटते भिक्षुः याचते च पुनः पुनः ।<br>
मायां कृत्वात्मनो रूपं देवस्तद् वनमागतः ॥ ३९.१७<br>
<br>
कृत्वा गिरिसुतां गौरीं पार्श्वेदेवः पिनाकधृक् ।<br>
सा च पूर्ववद् देवेशी देवदारुवनं गता ॥ ३९.१८<br>
<br>
दृष्ट्वा समागतं देवं देव्या सह कपर्दिनम् ।<br>
प्रणेमुः शिरसा भूमौ तोषयामासुरीश्वरम् ॥ ३९.१९<br>
<br>
वैदिकैर्विविधैर्मन्त्रैः सूक्तैर्माहेश्वरैः शुभैः ।<br>
अथर्वशिरसा चान्ये रुद्राद्यैरर्च्चयन्भवम् ॥ ३९.२०<br>
<br>
नमो देवादिदेवाय महादेवाय ते नमः ।<br>
त्र्यम्बकाय नमस्तुभ्यं त्रिशूलवरधारिणे ॥ ३९.२१<br>
<br>
नमो दिग्वाससे तुभ्यं विकृताय पिनाकिने ।<br>
सर्वप्रणतदेवाय स्वयमप्रणतात्मने ॥ ३९.२२<br>
<br>
अन्तकान्तकृते तुभ्यं सर्वसंहरणाय च ।<br>
नमोऽस्तु नृत्यशीलाय नमो भैरवरूपिणे ॥ ३९.२३<br>
<br>
नरनारीशरीराय योगिनां गुरवे नमः ।<br>
नमो दान्ताय शान्ताय तापसाय हराय च ॥ ३९.२४<br>
<br>
विभीषणाय रुद्राय नमस्ते कृत्तिवाससे ।<br>
नमस्ते लेलिहानाय शितिकण्ठाय ते नमः ॥ ३९.२५<br>
<br>
अघोरघोररूपाय वामदेवाय वै नमः ।<br>
नमः कनकमालाय देव्याः प्रियकराय च ॥ ३९.२६<br>
<br>
गङ्गासलिलधाराय शम्भवे परमेष्ठिने ।<br>
नमो योगाधिपतये ब्रह्माधिपतये नमः ॥ ३९.२७<br>
<br>
प्राणाय च नमस्तुभ्यं नमो भस्मागधारिणे ।<br>
नमस्ते हव्यवाहाय दंष्ट्रिणे हव्यरेतसे। ३९.२८<br>
<br>
ब्रह्मणश्च शिरो हर्त्रे नमस्ते कालरूपिणे ।<br>
आगतिं ते न जनीमो गतिं नैव च नैव च ।३९.२९<br>
<br>
विश्वेश्वर महादेव योऽसि सोऽसि नमोऽस्तु ते ।<br>
नमः प्रमथनाथाय दात्रे च शुभसंपदाम् ।३९.३०<br>
<br>
कपालपाणये तुभ्यं नमो मीढुष्टमाय ते ।<br>
नमः कनकलिङ्गाय वारिलिङ्गाय ते नमः ॥ ३९.३१<br>
<br>
नमो वह्न्यर्कलिङ्गाय ज्ञानलिङ्गाय ते नमः ।<br>
नमो भुजंगहाराय कर्णिकारप्रियाय च ।<br>
किरीटिने कुण्डलिने कालकालाय ते नमः ॥ ३९.३२<br>
<br>
वामदेव महेशान देवदेव त्रिलोचन ।<br>
क्षम्यतां यत्कृतं मोहात् त्वमेव शरणं हि नः ॥ ३९.३३<br>
<br>
चरितानि विचित्राणि गुह्यानि गहनानि च ।<br>
ब्रह्मादीनां च सर्वेषां दुर्विज्ञेयोऽसि शंकर ॥ ३९.३४<br>
<br>
अज्ञानाद् यदि वा ज्ञानाद् यत्‌किंचित्कुरुते नरः ।<br>
तत्सर्वं भगवानेन कुरुते योगमायया ॥ ३९.३५<br>
<br>
एवं स्तुत्वा महादेवं प्रहृष्टेनान्तरात्मना ।<br>
ऊचुः प्रणम्य गिरिशं पश्यामस्त्वां यथा पुरा ॥ ३९.३६<br>
<br>
तेषां संस्तवमाकर्ण्य सोमः मोमविभूषणः ।<br>
स्वमेव परमं रूपं दर्शयामास शंकरः ॥ ३९.३७<br>
<br>
तं ते दृष्ट्वाऽथ गिरिशं देव्या सह पिनाकिनम् ।<br>
यथा पूर्वं स्थिता विप्राः प्रणेमुर्हृष्टमानसाः ॥ ३९.३८<br>
<br>
ततस्ते मुनयः सर्वे संस्तूय च महेश्वरम् ।<br>
भृग्वङ्गिरोवसिष्ठास्तु विश्वामित्रस्तथैव च ॥ ३९.३९<br>
<br>
गौतमोऽत्रिः सुकेशश्च पुलस्त्यः पुलहः क्रतुः ।<br>
मरीचिः कश्यपश्चापि संवर्त्तकमहातपाः ।<br>
प्रणम्य देवदेवेशमिदं वचनमब्रुवन् ॥ ३९.४०<br>
<br>
कथं त्वां देवदेवेश कर्मयोगेन वा प्रभो ।<br>
ज्ञानेन वाऽथ योगेन पूजयामः सदैव हि ॥ ३९.४१<br>
<br>
केन वा देवमार्गेण संपूज्यो भगवानिह ।<br>
किं तत् सेव्यमसेव्यं वा सर्वमेतद् ब्रवीहि नः ॥ ३९.४२<br>
<br>
&nbsp;&nbsp;<b>देवदेव उवाच</b> ।<br>
एतद् वः संप्रवक्ष्यामि गूढं गहनमुत्तमम् ।<br>
ब्रह्मणे कथितं पूर्वमादावेव महर्षयः ॥ ३९.४३<br>
<br>
सांख्ययोगो द्विधा ज्ञेयः पुरुषाणां हि साधनम् ।<br>
योगेन सहितं सांख्यं पुरुषाणां विमुक्तिदम् ॥ ३९.४४<br>
<br>
न केवलेन योगेन दृश्यते पुरुषः परः ।<br>
ज्ञानं तु केवलं सम्यगपवर्गफलप्रदम् ॥ ३९.४५<br>
<br>
भवन्तः केवलं योगं समाश्रित्य विमुक्तये ।<br>
विहाय सांख्यं विमलमकुर्वत परिश्रमम् ॥ ३९.४६<br>
<br>
एतस्मात् कारणाद् विप्रानृणां केवलधर्मिणाम् ।<br>
आगतोऽहमिमं देशं ज्ञापयन् मोहसंभवम् ॥ ३९.४७<br>
<br>
तस्माद् भवद्भिर्विमलं ज्ञानं कैवल्यसाधनम् ।<br>
ज्ञातव्यं हि प्रयत्नेन श्रोतव्यं दृश्यमेव च ॥ ३९.४८<br>
<br>
एकः सर्वत्रगो ह्यात्मा केवलश्चितिमात्रकः ।<br>
आनन्दो निर्मलो नित्यं स्यादेतत् सांख्यदर्शनम् ॥ ३९.४९<br>
<br>
एतदेव परं ज्ञानमेष मोक्षोऽत्र गीयते ।<br>
एतत् कैवल्यममलं ब्रह्मभावश्च वर्णितः ॥ ३९.५०<br>
<br>
आश्रित्य चैतत् परमं तन्निष्ठास्तत्परायणाः ।<br>
पश्यन्ति मां महात्मानो यतयो विश्वमीश्वरम् ॥ ३९.५१<br>
<br>
एतत् तत् परमं ज्ञानं केवलं सन्निरञ्जनम् ।<br>
अहं हि वेद्यो भगवान् मम मूर्त्तिरियं शिवा ॥ ३९.५२<br>
<br>
बहूनि साधनानीह सिद्धये कथितानि तु ।<br>
तेषामभ्यधिकं ज्ञानं मामकं द्विजपुंगवाः ॥ ३९.५३<br>
<br>
ज्ञानयोगरताः शान्ता मामेव शरणं गताः ।<br>
ये हि मां भस्मनिरता ध्यायन्ति सततं हृदि ॥ ३९.५४<br>
<br>
मद्भक्तिपरमा नित्यं यतयः क्षीणकल्मषाः ।<br>
नाशयाम्यचिरात् तेषां घोरं संसारसागरम् ॥ ३९.५५<br>
<br>
प्रशान्तः संयतमना भस्मोद्धूलितविग्रहः ।<br>
ब्रह्मचर्यरतो नग्नो व्रतं पाशुपतं चरेत् ॥ ३९.५६<br>
<br>
निर्मितं हि मया पूर्वं व्रतं पाशुपतं परम् ।<br>
गुह्याद् गुह्यतमं सूक्ष्मं वेदसारं विमुक्तये ॥ ३९.५७<br>
<br>
यद् वा कौपीनवसनः स्याद्वादिग्वसनो मुनिः ।<br>
वेदाभ्यासरतो विद्वान् ध्यायेत् पशुपतिं शिवम् ॥ ३९.५८<br>
<br>
एष पाशुपतो योगः सेवनीयो मुमुक्षुभिः ।<br>
भस्मच्छन्नैर्हि सततं निष्कामैरिति श्रुतम् ॥ ३९.५९<br>
<br>
वीतरागभयक्रोधा मन्मया मामुपाश्रिताः ।<br>
बहवोऽनेन योगेन पूता मद्भावमागताः ॥ ३९.६०<br>
<br>
अन्यानि चैव शास्त्राणि लोकेऽस्मिन् मोहनानितु ।<br>
वेदवादविरुद्धानि मयैव कथितानि तु ॥ ३९.६१<br>
<br>
वामं पाशुपतं सोमं लाकुलं चैव भैरवम् ।<br>
असेव्यमेतत् कथितं वेदबाह्यं तथेतरम् ॥ ३९.६२<br>
<br>
वेदमुर्त्तिरहं विप्रा नान्यशास्त्रार्थवेदिभिः ।<br>
ज्ञायते मत्स्वरूपं तु मुक्त्वा वेदं सनातनम् ॥ ३९.६३<br>
<br>
स्थापयध्वमिदं मार्गं पूजयध्वं महेश्वरम् ।<br>
अचिरादैश्वरं ज्ञानमुत्पत्स्यति न संशयः ॥ ३९.६४<br>
<br>
मयि भक्तिश्च विपुला भवतामस्तु सत्तमाः ।<br>
ध्यातमात्रो हि सान्निध्यं दास्यामि मुनिसत्तमाः ॥ ३९.६५<br>
<br>
इत्युक्त्वा भगवान् सोमस्तत्रैवान्तरधीयत ।<br>
तोऽपि दारुवने तस्मिन् पूजयन्ति स्म शंकरम् ।३९.६६<br>
<br>
ब्रह्मचर्यरताः शान्ता ज्ञानयोगपरायणाः ।<br>
समेत्य ते महात्मानो मुनयो ब्रह्मवादिनः ।३९.६७<br>
<br>
विचक्रिरे बहून् वादान्नध्यात्मज्ञानसमाश्रयान् ।<br>
किमस्य जगतो मूलमात्मा चास्माकमेव हि ।३९.६८<br>
<br>
कोऽपि स्यात् सर्वभावानां हेतुरीश्वर एव च ।<br>
इत्येवं मन्यमानानां ध्यानमार्गावलम्बिनाम् ।<br>
आविरासीन्महादेवी देवी गिरिवरात्मजा ॥ ३९.६९<br>
<br>
कोटिसूर्यप्रतीकाशा ज्वालामालासमावृता ।<br>
स्वभाभिर्विमलाभिस्तु पूरयन्ती नभस्तलम् ॥ ३९.७०<br>
<br>
तामन्वपश्यन् गिरिजाममेयांज्वालासहस्रान्तरसन्निविष्टाम् ।<br>
प्रणेमुरेतामखिलेशपत्नींजानन्ति चैतत् परमस्य बीजम् ॥ ३९.७१<br>
<br>
अस्माकमेषा परमेशपत्नीगतिस्तथात्मा गगनाभिधाना ।<br>
पश्यन्त्यथात्मानमिदं च कृत्स्नंतस्यामथैते मुनयश्च विप्राः ॥ ३९.७२<br>
<br>
निरीक्षितास्ते परमेशपत्न्यातदन्तरे देवमशेषहेतुम् ।<br>
पश्यन्ति शंभुं कविमीशितारं रुद्रं बृहन्तं पुरुषं पुराणम् ॥ ३९.७३<br>
<br>
आलोक्य देवीमथ देवमीशंप्रणेमुरानन्दमवापुरग्र्यम् ।<br>
ज्ञानं तदीशं भगवत्प्रसादा-दाविर्बभौ जन्मविनाशहेतु ॥ ३९.७४<br>
<br>
इयं हि सा जगतो योनिरेकासर्वात्मिका सर्वनियामिका च ।<br>
माहेश्वरीशक्तिरनादिसिद्धा व्योमाभिधाना दिवि राजतीव ॥ ३९.७५<br>
<br>
अस्यां महत्परमेष्ठी परस्ता-न्महेश्वरः शिव एकः स रुद्रः ।<br>
चकार विश्वं परशक्तिनिष्ठंमायामथारुह्य च देवदेवः ॥ ३९.७६<br>
<br>
एको देवः सर्वभूतेषु गूढोमायी रुद्रः सकलो निष्कलश्च ।<br>
स एव देवी न च तद्विभिन्न-मेतज्ज्ञात्वा ह्यमृतत्वं व्रजन्ति ॥ ३९.७७<br>
<br>
अन्तर्हितोऽभूद् भगवान्महेशोदेव्या तया सह देवादिदेवः ।<br>
आराधयन्ति स्म तमाधिदेवंवनौकसस्ते पुनरेव रुद्रम् ॥ ३९.७८<br>
<br>
एतद् वः कथितं सर्वं देवदेवस्य चेष्टितम् ।<br>
देवदारुवने पूर्वं पुराणे यन्मया श्रुतम् ॥ ३९.७९<br>
<br>
यः पठेच्छृणुयान्नित्यं मुच्यते सर्वपातकैः ।<br>
श्रावयेद् वा द्विजान् शान्तान् स याति परमां गतिम् ॥ ३९.८०<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे नवत्रिंशोऽध्यायः ॥ ३९ ॥<br>
