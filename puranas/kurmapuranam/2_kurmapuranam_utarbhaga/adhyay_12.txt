व्यास उवाच ।<br>
श्रृणुध्वमृषयः सर्वे वक्ष्यमाणं सनातनम् ।<br>
कर्मयोगं ब्राह्मणानामात्यन्तिकफलप्रदम् ।। १२.१<br>
<br>
आम्नायसिद्धमखिलं बाह्मणानां प्रदर्शितम् ।<br>
ऋषीणां श्रृण्वतां पूर्वं मनुराह प्रजापतिः ।। १२.२<br>
<br>
सर्वपापहरं पुण्यमृषिसङ्घैर्निषेवितम् ।<br>
समाहितधियो यूयं श्रृणुध्वं गदतो मम ।। १२.३<br>
<br>
कृतोपनयनो वेदानधीयीत द्विजोत्तमाः ।<br>
गर्भाष्टमेऽष्टमे वाब्दे स्वसूत्रोक्तविधानतः ।। १२.४<br>
<br>
दण्डी च मेखली सूत्री कृष्णाजिनधरो मुनिः ।<br>
भिक्षाहारो गुरुहितो वीक्षमाणो गुरोर्मुखम् ।। १२.५<br>
<br>
कार्पासमुपवीतार्थं निर्मितं ब्रह्मणा पुरा ।<br>
ब्राह्मणानां त्रिवित् सूत्रं कौशं वा वस्त्रमेव वा ।। १२.६<br>
<br>
सदोपवीती चैव स्यात् सदा बद्धशिखो द्विजः ।<br>
अन्यथा यत् कृतं कर्म तद् भवत्ययथाकृतम् ।। १२.७<br>
<br>
वसेदविकृतं वासः कार्पासं वा कषायकम् ।<br>
तदेव परिधानीयं शुक्लमच्छिद्रमुत्तमम् ।। १२.८<br>
<br>
उत्तरं तु समाख्यातं वासः कृष्णाजिनं शुभम् ।<br>
अभावे दिव्यमजिनं रौरवं वा विधीयते ।। १२.९<br>
<br>
उद्धृत्य दक्षिणं बाहुं सव्ये बाहौ समर्पितम् ।<br>
उपवीतं भवेन्नित्यं निवीतं कण्ठसज्जने ।। १२.१०<br>
<br>
सव्यं बाहुं समुद्धृत्य दक्षिणे तु धृतं द्विजाः ।<br>
प्राचीनावीतमित्युक्तं पैत्रे कर्मणि योजयेत् ।। १२.११<br>
<br>
अग्न्यगारे गवां गोष्ठे होमे जप्ये तथैव च ।<br>
स्वाध्याये भोजने नित्यं ब्राह्मणानां च सन्निधौ ।। १२.१२<br>
<br>
उपासने गुरूणां च संध्ययोः साधुसंगमे ।<br>
उपवीती भवेन्नित्यं विधिरेष सनातनः ।। १२.१३<br>
<br>
मौञ्जी त्रिवृत् समा श्लक्ष्णा कार्या विप्रस्य मेखला ।<br>
मुञ्जाभावे कुशेनाहुर्ग्रन्थिनैकेन वा त्रिभिः ।। १२.१४<br>
<br>
धारयेद् बैल्वपालाशौ दण्डौ केशान्तकौ द्विजः ।<br>
यज्ञार्हवृक्षजं वाऽथ सौम्यमव्रणमेव च ।। १२.१५<br>
<br>
सायं प्रातर्द्विजः संध्यामुपासीत समाहितः ।<br>
कामाल्लोभाद् भयान्मोहात् त्यक्तेन पतितो भवेत् ।। १२.१६<br>
<br>
अग्निकार्यं ततः कुर्यात् सायं प्रातः प्रसन्नधीः ।<br>
स्नात्वा संतर्पयेद् देवानृषीन् पितृगणांस्तथा ।। १२.१७<br>
<br>
देवताभ्यर्चनं कुर्यात् पुष्पैः पत्रेण चाम्बुना ।<br>
अभिवादनशीलः स्यान्नित्यं वृद्धेषु धर्मतः ।। १२.१८<br>
<br>
असावहं भो नामेति सम्यक् प्रणतिपूर्वकम् ।<br>
आयुरारोग्यसिद्ध्यर्थं द्रव्यादिपरिवर्जितम् ।। १२.१९<br>
<br>
आयुष्णान् भव सौम्येति वाच्यो विप्रोऽभिवादने ।<br>
अकारश्चास्य नाम्नोऽन्ते वाच्यः पूर्वाक्षरः प्लुतः ।। १२.२०<br>
<br>
न कुर्याद् योऽभिवादस्य द्विजः प्रत्यभिवादनम् ।<br>
नाभिवाद्यः स विदुषा यथा शूद्रस्तथैव सः ।। १२.२१<br>
<br>
सव्य्स्तपाणिना कार्यमुपसंग्रहणं गुरोः ।<br>
सव्येन सव्यः स्प्रष्टव्यो दक्षिणेन तु दक्षिणः ।। १२.२२<br>
<br>
लौकिकं वैदिकं चापि तथाध्यात्मिकमेव वा ।<br>
आददीत यतो ज्ञानं तं पूर्वमभिवादयेत् ।। १२.२३<br>
<br>
नोदकं धारयेद् भैक्षं पुष्पाणि समिधस्तथा ।<br>
एवंविधानि चान्यानि न दैवाद्येषु कर्मसु ।। १२.२४<br>
<br>
ब्राह्मणं कुशलं पृच्छेत् क्षत्रबन्धुमनामयम् ।<br>
वैश्यं क्षेमं समागम्य शूद्रमारोग्यमेव तु ।। १२.२५<br>
<br>
उपाध्यायः पिता ज्येष्ठो भ्राता चैव महीपतिः ।<br>
मातुलः श्वशुरस्त्राता मातामहपितामहौ ।१२.२६<br>
<br>
वर्णज्येष्ठः पितृव्यश्च पुंसोऽत्र गुरवः स्मृताः ।<br>
माता मातामही गुर्वी पितुर्मातुश्च सोदराः ।१२.२७<br>
<br>
श्वश्रूः पितामहीज्येष्ठा धात्री च गुरवः स्त्रियः ।<br>
इत्युक्तो गुरुवर्गोऽयं मातृतः पितृतो द्विजाः ।१२.२८<br>
<br>
अनुवर्त्तनमेतेषां मनोवाक्‌कायकर्मभिः ।<br>
गुरुं दृष्ट्वा समुत्तिष्ठेदभिवाद्य कृताञ्जलिः ।१२.२९<br>
<br>
नैतैरुपविशेत् सार्द्धं विवदेन्नात्मकारणात् ।<br>
जीवितार्थमपि द्वेषाद् गुरुभिर्नैव भाषणम् ।१२.३०<br>
<br>
उदितोऽपि गुणैरन्यैर्गुरुद्वेषी पतत्यधः ।<br>
गुरूणामपि सर्वेषां पूज्याः पञ्च विशेषतः ।१२.३१<br>
<br>
तेषामाद्यास्त्रयः श्रेष्ठास्तेषां माता सुपूजिता ।<br>
यो भावयति या सूते येन विद्योपदिश्यते ।१२.३२<br>
<br>
ज्येष्ठो भ्राता च भर्त्ता च पञ्चैते गुरवः स्मृताः ।<br>
आत्मनः सर्वयत्नेन प्राणत्यागेन वा पुनः ।१२.३३<br>
<br>
पूजनीया विशेषेण पञ्चैते भूतिमिच्छता ।<br>
यावत् पिता च माता च द्वावेतौ निर्विकारिणौ ।१२.३४<br>
<br>
तावत् सर्वं परित्यज्य पुत्रः स्यात् तत्परायणः ।<br>
पिता माता च सुप्रीतौ स्यातां पुत्रगुणैर्यदि ।१२.३५<br>
<br>
स पुत्रः सकलं धर्ममाप्नुयात् तेन कर्मणा ।<br>
नास्ति मातृसमं दैवं नास्ति पितृसमो गुरुः ।१२.३६<br>
<br>
तयोः प्रत्युपकारोऽपि न कथञ्चन विद्यते ।<br>
तयोर्नित्यं प्रियं कुर्यात् कर्मणा मनसा गिरा ।१२.३७<br>
<br>
न ताभ्यामननुज्ञातो धर्ममन्यं समाचरेत् ।<br>
वर्जयित्वा मुक्तिफलं नित्यं नैमित्तिकं तथा ।१२.३८<br>
<br>
धर्मसारः समुद्दिष्टः प्रेत्यानन्तफलप्रदः ।<br>
सम्यगाराध्य वक्तारं विसृष्टस्तदनुज्ञया ।१२.३९<br>
<br>
शिष्यो विद्याफलं भुङ्‌क्ते प्रेत्य वा पूज्यते दिवि ।<br>
यो भ्रातरं पितृसमं ज्येष्ठं मूर्खोऽवमन्यते ।१२.४०<br>
<br>
तेन दोषेण स प्रेत्य निरयं घोरमृच्छति ।<br>
पुंसा वर्त्मनितिष्टेत पूज्यो भर्त्ता तु सर्वदा ।१२.४१<br>
<br>
अपि मातरि लोकेऽस्मिन् उपकाराद्धि गौरवम् ।<br>
येनरा भर्त्तृपिण्डार्थं स्वान् प्राणान् संत्यजन्ति हि ।१२.४२<br>
<br>
तेषामथाक्षयाँल्लोकान् प्रोवाच भगवान् मनुः ।<br>
मातुलांश्च पितृव्यांश्च श्वशुरानृत्विजो गुरून् ।१२.४३<br>
<br>
असावहमिति ब्रूयुः प्रत्युत्थाय यवीयसः ।<br>
अवाच्यो दीक्षितो नाम्ना यवीयानपि यो भवेत् ।१२.४४<br>
<br>
भोभवत्‌पूर्वकत्वेनमभिभाषेत धर्मवित् ।<br>
अभिवाद्यश्च पूज्यश्च शिरसा वन्द्य एव च ।१२.४५<br>
<br>
ब्राह्मणः क्षत्रियाद्यैश्च श्रीकामैः सादरं सदा ।<br>
नाभिवाद्यास्तु विप्रेण क्षत्रियाद्याः कथञ्चन ।१२.४६<br>
<br>
ज्ञानकर्मगुणोपेता यद्यप्येते बहुश्रुताः ।<br>
ब्राह्मणः सर्ववर्णानां स्वस्ति कुर्यादिति श्रुतिः ।१२.४७<br>
<br>
सवर्णेषु सवर्णानां काम्यमेवाभिवादनम् ।<br>
गुरुरग्निर्द्विजातीनां वर्णानां ब्राह्मणो गुरुः ।१२.४८<br>
<br>
पतिरेव गुरुः स्त्रीणां सर्वत्राभ्यागतो गुरुः ।<br>
विद्या कर्म वयो बन्धुर्वित्तं भवति पञ्चमम् ।१२.४९<br>
<br>
मान्यस्थानानि पञ्चाहुः पूर्वं पूर्वं गुरूत्तरात् ।<br>
पञ्चानां त्रिषु वर्णेषु भूयांसि बलवन्ति च ।१२.५०<br>
<br>
यत्र स्युः सोऽत्र मानार्हः शूद्रोऽपि दशमीं गतः ।<br>
पन्था देयो ब्राह्मणाय स्त्रियै राज्ञे ह्यचक्षुषे ।१२.५१<br>
<br>
वृद्धाय भारमग्नाय रोगिणे दुर्बलाय च ।<br>
भिक्षामाहृत्य शिष्टानां गृहेभ्यः प्रयतोऽन्वहम् ।१२.५२<br>
<br>
निवेद्य गुरवेऽश्नीयाद् वाग्यतस्तदनुज्ञया ।<br>
भवत्पूर्वं चरेद् भैक्ष्यमुपनीतो द्विजोत्तमः ।१२.५३<br>
<br>
भवन्मध्यं तु राजन्यो वैश्यस्तु भवदुत्तरम् ।<br>
मातरं वा स्वसारं वा मातुर्वा भगिनीं निजाम् ।१२.५४<br>
<br>
भिक्षेत भिक्षां प्रथमं या चैनं न विमानयेत् ।<br>
सजातीयगृहेष्वेव सार्ववर्णिकमेव वा ।१२.५५<br>
<br>
भैक्ष्यस्य चरणं प्रोक्तं पतितादिषु वर्जितम् ।<br>
वेदयज्ञैरहीनानां प्रशस्तानां स्वकर्मसु ।१२.५६<br>
<br>
ब्रह्मचारी हरेद् भैक्षं गृहेभ्यः प्रयतोऽन्वहम् ।<br>
गुरोः कुले न भिक्षेत न ज्ञातिकुलबन्धुषु ।१२.५७<br>
<br>
अलाभे त्वन्यगेहानां पूर्वं पूर्वं विवर्जयेत् ।।<br>
सर्वं वा विचरेद् ग्रामं पूर्वोक्तानामसंभवे ।१२.५८<br>
<br>
नियम्य प्रयतो वाचं दिशस्त्वनवलोकयन् ।<br>
समाहृत्य तु तद् भैक्षं यावदर्थममायया ।१२.५९<br>
<br>
भुञ्जीत प्रयतो नित्यं वाग्यतोऽनन्यमानसः ।<br>
भैक्ष्येण वर्त्तयेन्नित्यं नैकान्नादी भवेद् व्रती ।१२.६०<br>
<br>
भैक्ष्येण व्रतिनो वृत्तिरुपवाससमा स्मृता ।<br>
पूजयेदशनं नित्यमद्याच्चैतदकुत्सयन् ।१२.६१<br>
<br>
दृष्ट्वा हृष्येत् प्रसीदेच्च ततो भुञ्जीत वाग्यतः १२.६२<br>
अनारोग्यमनायुष्यमस्वर्ग्यं चातिभोजनम् ।<br>
<br>
अपुण्यं लोकविद्विष्टं तस्मात् तत्परिवर्जयेत् ।। १२.६३<br>
प्राङ्‌मुखोऽन्नानि भुञ्जीत सूर्याभिमुख एव वा ।<br>
<br>
नाद्यादुदङ्‌मुखो नित्यं विधिरेष सनातनः ।। १२.६४<br>
प्रक्षाल्य पाणिपादौ च भुञ्जानो द्विरुपस्पृशेत् ।<br>
<br>
शुचौ देशे समासीनो भुक्त्वा च द्विरुपस्पृशेत् ।। १२.६५<br>
<br>
इती श्रीकूर्मपुराणे षट्‌साहस्त्र्यां संहितायामुपरिविभागे द्वादशोऽध्यायः ।।<br>
