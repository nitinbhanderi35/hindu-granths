व्यास उवाच ।<br>
वेदं वेदौ तथा वेदान् विन्द्याद्वा चतुरो द्विजाः ।<br>
अधीत्य चाभिगम्यार्थं ततः स्नायाद् द्विजोत्तमाः ॥ १५.१<br>
<br>
गुरवे तु धनं दत्त्वा स्नायीत तदनुज्ञया ।<br>
चीर्णव्रतोऽथ युक्तात्मा सशक्तः स्नातुमर्हति ॥ १५.२<br>
<br>
वैणवीं धारयेद् यष्टिमन्तर्वासस्तथोत्तरम् ।<br>
यज्ञोपवीतद्वितयं सोदकं च कमण्डलुम् ॥ १५.३<br>
<br>
छत्रं चोष्णीषममलं पादुके चाप्युपानहौ ।<br>
रौक्मे च कुण्डले वेदं कृत्तकेशनखः शुचिः ॥ १५.४<br>
<br>
स्वाध्याये नित्ययुक्तः स्याद् बहिर्माल्यं न धारयेत् ।<br>
अन्यत्रकाञ्चनाद् विप्रः नरक्तां बिभृयात् स्त्रजम् ॥ १५.५<br>
<br>
शुक्लाम्बरधरो नित्यं सुगन्धः प्रियदर्शनः ।<br>
न जीर्णमलवद्‌वासा भवेद् वै वैभवे सति ॥ १५.६<br>
<br>
न रक्तमुल्बणं चान्यधृतं वासो न कुण्डिकाम् ।<br>
नोपानहौ स्त्रजं चाथ पादुके न प्रयोजयेत् ॥ १५.७<br>
<br>
उपवीतकरान् दर्भान् तथा कृष्णाजिनानि च ।<br>
नापसव्यं परीदध्याद् वासो न विकृतंञ्च यत् ॥ १५.८<br>
<br>
आहरेद् विधिवद् दारान् सदृशानात्मनः शुभान् ।<br>
रूपलक्षणसंयुक्तान् योनिदोषविवर्जितान् ॥ १५.९<br>
<br>
अमातृगोत्रप्रभवामसमानर्षिगोत्रजाम् ।<br>
आहरेद् ब्राह्मणो भार्यां शीलशौचसमन्विताम् ॥ १५.१०<br>
<br>
ऋतुकालाभिगामी स्याद् यावत् पुत्रोऽभिजायते ।<br>
वर्जयेत् प्रतिषिद्धानि प्रयत्नेन दिनानि तु ॥ १५.११<br>
<br>
षष्ट्यष्टमीं पञ्चदशीं द्वादशीं च चतुर्दशीम् ।<br>
ब्रह्मचारी भवेन्नित्यं तद्वज्जन्मत्रयाहनि ॥ १५.१२<br>
<br>
आदधीतावसथ्याग्निं जुहुयाज्जातवेदसम् ।<br>
व्रतानि स्नातको नित्यं पावनानि च पालयेत् ॥ १५.१३<br>
<br>
वेदोदितं स्वकं कर्म नित्यं कुर्यादतन्द्रितः ।<br>
अकुर्वाणः पतत्याशु नरकानतिभीषणान् ॥ १५.१४<br>
<br>
अभ्यसेत् प्रयतो वेदं महायज्ञांश्च भावयेत् ।<br>
कुर्याद् गृह्याणि कर्माणि संध्योपासनमेव च ॥ १५.१५<br>
<br>
सख्यं समाधिकैः कुर्यादुपेयादीश्वरं सदा ।<br>
दैवतान्यपि गच्छेत कुर्याद् भार्याभिपोषणम् ॥ १५.१६<br>
<br>
न धर्मं ख्यापयेद् विद्वान् न पापं गूहयेदपि ।<br>
कुर्वीतात्महितं नित्यं सर्वभूतानुकम्पनम् ॥ १५.१७<br>
<br>
वयसः कर्मणोऽर्थस्य श्रुतस्याभिजनस्य च ।<br>
वेषवाग्‌बुद्धिसारूप्यमाचरन् विचरेत् सदा ॥ १५.१८<br>
<br>
श्रुतिस्मृत्युदितः सम्यक् साधुभिर्यश्च सेवितः ।<br>
तमाचारं निषेवेत नेहेतान्यत्र कर्हिचित् ॥ १५.१९<br>
<br>
येनास्य पितरो याता येन याताः पितामहाः ।<br>
तेन यायात् सतां मार्गं तेन गच्छन् तरिष्यति ॥ १५.२०<br>
<br>
नित्यं स्वाध्यायशीलः स्यान्नित्यं यज्ञोपवीतवान् ।<br>
सत्यवादी जितक्रोधो ब्रह्मभूयाय कल्पते ॥ १५.२१<br>
<br>
संध्यास्नानपरो नित्यं ब्रह्मयज्ञुपरायणः ।<br>
अनसूयी मृदुर्दान्तो गृहस्थः प्रेत्य वर्द्धते ॥ १५.२२<br>
<br>
वीतरागभयक्रोधो लोभमोहविवर्जितः ।<br>
सावित्रीजापनिरतः श्राद्धकृन्मुच्यते गृही ॥ १५.२३<br>
<br>
मातापित्रोर्हिते युक्तो गोब्राह्मणहिते रतः ।<br>
दान्तो यज्वा देवभक्तो ब्रह्मलोके महीयते ॥ १५.२४<br>
<br>
त्रिवर्गसेवी सततं देवतानां च पूजनम् ।<br>
कुर्यादहरहर्नित्यं नमस्येत् प्रयतः सुरान् ॥ १५.२५<br>
<br>
विभागशीलः सततं क्षमायुक्तो दयालुकः ।<br>
गृहस्थस्तु समाख्यातो न गृहेण गृही भवेत् ॥ १५.२६<br>
<br>
क्षमा दया च विज्ञानं सत्यं चैव दमः शमः ।<br>
अध्यात्मनिरत ज्ञानमेतद् ब्राह्मणलक्षणम् ॥ १५.२७<br>
<br>
एतस्मान्न प्रमाद्येत विशेषेण द्विजोत्तमः ।<br>
यथाशक्ति चरेत् कर्म निन्दितानि विवर्जयेत् ॥ १५.२८<br>
<br>
विधूय मोहकलिलं लब्ध्वा योगमनुत्तमम् ।<br>
गृहस्थो मुच्यते बन्धात् नात्र कार्या विचारणा ॥ १५.२९<br>
<br>
विगर्हातिक्रमाक्षेपहिंसाबन्धवधात्मनाम् ।<br>
अन्यमन्युसमुत्थानां दोषाणां मर्षणं क्षमा ॥ १५.३०<br>
<br>
स्वदुःखेष्विव कारुण्यं परदुः खेषु सौहृदात् ।<br>
दयेति मुनयः प्राहुः साक्षाद् धर्मस्य साधनम् ॥ १५.३१<br>
<br>
चतुर्दशानां विद्यानां धारणं हि यथार्थतः ।<br>
विज्ञानमिति तद् विद्याद् यत्र धर्मो विवर्द्धते ॥ १५.३२<br>
<br>
अधीत्य विधिवद् विद्यामर्थं चैवोपलभ्य तु ।<br>
धर्मकार्यान्निवृत्तश्चेन्न तद् विज्ञानमिष्यते ॥ १५.३३<br>
<br>
सत्येन लोकाञ्जयति सत्यं तत्परमं पदम् ।<br>
यथाभूतप्रवादं तु सत्यमाहुर्मनीषिणः ॥ १५.३४<br>
<br>
दमः शरीरोपरमः शमः प्रज्ञाप्रसादजः ।<br>
अध्यात्ममक्षरं विद्याद् यत्र गत्वा न शोचति ॥ १५.३५<br>
<br>
यया स देवो भगवान् विद्यया वेद्यते परः ।<br>
साक्षाद् देवो महादेवस्तज्ज्ञानमिति कीर्तितम् ॥ १५.३६<br>
<br>
तन्निष्ठस्तत्परो विद्वान्नित्यमक्रोधनः शुचिः ।<br>
महायज्ञपरो विप्रो भवेत्तदनुत्तमम् ॥ १५.३७<br>
<br>
धर्मस्यायतनं यत्नाच्छरीरं परिपालयेत् ।<br>
न हि देहं विना रुद्रः पुरुषैर्विद्यते परः ॥ १५.३८<br>
<br>
नित्यधर्मार्थकामेषु युज्येत नियतो द्विजः ।<br>
न धर्मवर्जितं काममर्थं वा मनसा स्मरेत् ॥ १५.३९<br>
<br>
सीदन्नपि हि धर्मेण न त्वधर्मं समाचरेत् ।<br>
धर्मो हि भगवान् देवो गतिः सर्वेषु जन्तुषु ॥ १५.४०<br>
<br>
भूतानां प्रियकारी स्यात् न परद्रोहकर्मधीः ।<br>
न वेददेवतानिन्दां कुर्यात् तैश्च न संवदेत् ॥ १५.४१<br>
<br>
यस्त्विमं नियतं विप्रो धर्माध्यायं पठेच्छुचिः ।<br>
अध्यापयेत् श्रावयेद् वा ब्रह्मलोके महीयते ॥ १५.४२<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे पञ्चदशोऽध्यायः ॥<br>
