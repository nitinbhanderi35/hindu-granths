&nbsp;&nbsp;<b>ईश्वर उवाच</b> ।<br>
वक्ष्ये समाहिता यूयं श्रृणुध्वं ब्रह्मवादिनः ।<br>
माहात्म्यं देवदेवस्य येने सर्वं प्रवर्त्तते ॥ ४.१<br>
<br>
नाहं तपोभिर्विविधैर्न दानेन न चेज्यया ।<br>
शक्यो हि पुरुषैर्ज्ञातुमृते भक्तिमनुत्तमाम् ॥ ४.२<br>
<br>
अहं हि सर्वभावानामन्तस्तिष्ठामि सर्वगः ।<br>
मां सर्वसाक्षिणं लोको न जानाति मुनीश्वराः ॥ ४.३<br>
<br>
यस्यान्तरा सर्वमिदं यो हि सर्वान्तकः परः ।<br>
सोऽहंधाता विधाता च कालोऽग्निर्विश्वतोमुखः ॥ ४.४<br>
<br>
न मां पश्यन्ति मुनयः सर्वे पितृदिवौकसः ।<br>
ब्रह्मा च मनवः शक्रो ये चान्ये प्रथितौजसः ॥ ४.५<br>
<br>
गृणन्ति सततं वेदा मामेकं परमेश्वरम् ।<br>
यजन्ति विविधैरग्निं ब्राह्मणा वैदिकैर्मखैः ॥ ४.६<br>
<br>
सर्वे लोका नमस्यन्ति ब्रह्मा लोकपितामहः ।<br>
ध्यायन्ति योगिनो देवं भूताधिपतिमीश्वरम् ॥ ४.७<br>
<br>
अहं हि सर्वहविषां भोक्ता चैव फलप्रदः ।<br>
सर्वदेवतनुर्भूत्वा सर्वात्मा सर्वसंप्लुतः ॥ ४.८<br>
<br>
मां पश्यन्तीह विद्वांशो धार्मिका वेदवादिनः ।<br>
तेषां सन्निहितो नित्यं ये भक्त्या मामुपासते ॥ ४.९<br>
<br>
ब्राह्मणाः क्षत्रिया वैश्या धार्मिका मामुपासते ।<br>
तेषां ददामि तत् स्थानमानन्दं परमं पदम् ॥ ४.१०<br>
<br>
अन्येऽपि ये स्वधर्मस्थाः शूद्राद्या नीचजातयः ।<br>
भक्तिमन्तः प्रमुच्यन्ते कालेन मयि संगताः ॥ ४.११<br>
<br>
न मद्भक्ता विनश्यन्ति मद्भक्ता वीतकल्मषाः ।<br>
आदावेव प्रतिज्ञातं न मे भक्तः प्रणश्यति ॥ ४.१२<br>
<br>
यो वै निन्दति तं मूढो देवदेवं स निन्दति ।<br>
यो हि पूजयते भक्त्या स पूजयति मां सदा ॥ ४.१३<br>
<br>
पत्रं पुष्पं फलं तोयं मदाराधनकारणात् ।<br>
यो मे ददाति नियतं स मे भक्तः प्रियो मतः ॥ ४.१४<br>
<br>
अहं हि जगतामादौ ब्रह्माणं परमेष्ठिनम् ।<br>
विदधौ दत्तवान् वेदानशेषानात्मनिः सृतान् ॥ ४.१५<br>
<br>
अहमेव हि सर्वेषां योगिनां गुरुरव्ययः ।<br>
धार्मिकाणां च गोप्ताऽहं निहन्ता वेदविद्विषाम् ॥ ४.१६<br>
<br>
अहं वै सर्वसंसारान्मोचको योगिनामिह ।<br>
संसारहेतुरेवाहं सर्वसंसारवर्जितः ॥ ४.१७<br>
<br>
अहमेव हि संहर्त्ता संस्रष्टा परिपालकः ।<br>
मायावी मामीका शक्तिर्माया लोकविमोहिनी ॥ ४.१८<br>
<br>
ममैव च परा शक्तिर्या सा विद्यते गीयते ।<br>
नाशयामि च तां मायां योगिनां हृदि संस्थितः ॥ ४.१९<br>
<br>
अहं हि सर्वशक्तीनां प्रवर्त्तकनिवर्त्तकः ।<br>
आधारभूतः सर्वासां निधानममृतस्य च ॥ ४.२०<br>
<br>
एका सर्वान्तरा शक्तिः करोति विविधं जगत् ।<br>
आस्थाय ब्रह्माणो रूपं मन्मयी मदधिष्ठिता ॥ ४.२१<br>
<br>
अन्या च शक्तिर्विपुला संस्थापयति मे जगत् ।<br>
भूत्वा नारायणोऽनन्तो जगन्नाथो जगन्मयः ॥ ४.२२<br>
<br>
तृतीया महती शक्तिर्निहन्ति सकलं जगत् ।<br>
तामसी मे समाख्याता कालाख्या रुद्ररूपिणी ॥ ४.२३<br>
<br>
ध्यानेन मां प्रपश्यन्ति केचिज्ज्ञानेन चापरे ।<br>
अपरे भक्तियोगेन कर्मयोगेन चापरे ॥ ४.२४<br>
<br>
सर्वेषामेव भक्तानामिष्टः प्रियतमो मम ।<br>
यो हि ज्ञानेन मां नित्यमाराधयति नान्यथा ॥ ४.२५<br>
<br>
अन्ये च हरये भक्ता मदाराधनकाङ्‌क्षिणः ।<br>
तेऽपि मां प्राप्नुवन्त्येव नावर्त्तन्ते च वै पुनः ॥ ४.२६<br>
<br>
मया ततमिदं कृत्सनं प्रधानपुरुषात्मकम् ।<br>
मय्येव संस्थितं चित्तं मया संप्रेर्यते जगत् ॥ ४.२७<br>
<br>
नाहं प्रेरयिता विप्राः परमं योगमाश्रितः ।<br>
प्रेरयामि जगत्कृत्स्नमेतद्यो वेद सोऽमृतः ॥ ४.२८<br>
<br>
पश्याम्यशेषमेवेदं वर्त्तमानं स्वभावतः ।<br>
करोति कालो भगवान् महायोगेश्वरः स्वयम् ॥ ४.२९<br>
<br>
योगः संप्रोच्यते योगी मायी शास्त्रेषु सूरिभिः ।<br>
योगेश्वरोऽसौ भगवान् महादेवो महान् प्रभुः ॥ ४.३०<br>
<br>
महत्त्वं सर्वतत्त्वानां वरत्वात् परमेष्ठिनः ।<br>
प्रोच्यते भगवान् ब्रह्मा महान् ब्रह्मयोऽमलः ॥ ४.३१<br>
<br>
यो मामेवं विजानाति महायोगेश्वरेश्वरम् ।<br>
सोऽविकल्पेन योगेन युज्यते नात्र संशयः ॥ ४.३२<br>
<br>
सोऽहं प्रेरयिता देवः परमानन्दमाश्रितः ।<br>
नृत्यामि योगी सततं यस्तद् वेद स वेदवित् ॥ ४.३३<br>
<br>
इति गुह्यतमं ज्ञानं सर्ववेदेषु निष्ठितम् ।<br>
प्रसन्नचेतसे देयं धार्मिकायाहिताग्नये ॥ ४.३४<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) चतुर्थोऽध्यायः ॥ ४ ॥<br>
