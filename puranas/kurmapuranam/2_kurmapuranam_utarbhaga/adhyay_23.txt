व्यास उवाच ।<br>
दशाहं प्राहुराशौचं सपिण्डेषु विधीयते ।<br>
मृतेषु वाऽथ जातेषु ब्राह्मणानां द्विजोत्तमाः ।। २३.१<br>
<br>
नित्यानि चैव कर्माणि काम्यानि च विशेषतः ।<br>
नकुर्याद् विहितं किञ्चित् स्वाध्यायं मनसाऽपिच ।। २३.२<br>
<br>
शुचीनक्रोधनान् भूम्यान् शालाग्नौ भावयेद् द्विजान् ।<br>
शुष्कान्नेन फलैर्वापि वैतानान् जुहुयात् तथा ।। २३.३<br>
<br>
न स्पृशेदुरिमानन्ये न च तेभ्यः समाहरेत् ।<br>
चतुर्थे पञ्चमे वाऽह्नि संस्पर्शः कथितो बुधैः ।। २३.४<br>
<br>
सूतके तु सपिण्डानां संस्पर्शो न प्रदुष्यति ।<br>
सूतकं सूतिकां चैव वर्जयित्वा नृणां पुनः ।। २३.५<br>
<br>
अधीयानस्तथा वेदान् वेदविच्च पिता भवेत् ।<br>
संस्पृश्याः सर्व एवैते स्नानान्माता दशाहतः ।। २३.६<br>
<br>
दशाहं निर्गुणे प्रोक्तमशौचं चातिनिर्गुणे ।<br>
एकद्वित्रिगुणैर्युक्तः चतुस्त्र्येकदिनैः शुचिः ।। २३.७<br>
<br>
दशाह्नादपरं सम्यगधीयीत जुहोति च ।<br>
चतुर्थे तस्य संस्पर्शं मनुराह प्रजापतिः ।। २३.८<br>
<br>
क्रियाहीनस्य मूर्खस्य महारोगिण एव च ।<br>
यथेष्टाचरणस्येह मरणान्तमशौचकम् ।। २३.९<br>
<br>
त्रिरात्रं दशरात्रं वा ब्राह्मणानामशौचकम् ।<br>
प्राक्संवत्सरात् त्रिरात्रं स्यात् तस्मादूर्ध्वं दशाहकम् ।। २३.१०<br>
<br>
ऊनद्विवार्षिके प्रेते मातापित्रोस्तदिष्यते ।<br>
त्रिरात्रेण शुचिस्त्वन्यो यदि ह्यत्यन्तनिर्गुणः ।<br>
अदन्तजातमरणे पित्रोरेकाहमिष्यते ।<br>
जातदन्ते त्रिरात्रं स्याद् यदि स्यातां तु निर्गुणौ ।। २३.११<br>
<br>
आदन्तजननात् सद्य आचौलादेकरात्रकम् ।<br>
त्रिरात्रमौपनयनात् सपिण्डानामुदाहृतम् ।। २३.१२<br>
<br>
जातमात्रस्य बालस्य यदि स्यान्मरणं पितुः ।<br>
मातुश्च सूतकं तत् स्यात् पिता स्यात् स्पृश्य एव च ।। २३.१३<br>
<br>
सदाशौचं सपिण्डानां कर्त्तव्यं सोदरस्य च ।<br>
ऊर्ध्वं दशाहादेकाहं सोदरो यदि निर्गुणः ।। २३.१४<br>
<br>
अथोर्ध्वं दन्तजननात् सपिण्डानामशौचकम् ।<br>
एकरात्रं निर्गुणानां चौलादूर्ध्वं त्रिरात्रकम् ।। २३.१५<br>
<br>
अदन्तजातमरणं संभवेद् यदि सत्तमाः ।<br>
एकरात्रं सपिण्डानां यदि तेऽत्यन्तनिर्गुणाः ।। २३.१६<br>
<br>
व्रतादेशात् सपिण्डानां गर्भस्रावात् स्वपाततः ।<br>
(सर्वेषामेव गुणिनामूर्ध्वं तु विषमं पुनः ।<br>
अर्वाक् षण्मासतः स्त्रीणां यदि स्याद् गर्भसंस्रवः ।<br>
तदा माससमैस्तासामशौचं दिवसैः स्मृतम् ।<br>
तत ऊर्ध्वं तु पतने स्त्रीणां द्वादशरात्रिकम् ।<br>
सद्यः शौचं सपिण्डानां गर्भस्रावाच्च धातुतः ।<br>
गर्भच्युतादहोरात्रं सपिण्डेऽत्यन्तनिर्गुणे ।)<br>
यथेष्टाचरणे ज्ञातौ त्रिरात्रमिति निश्चयः ।। २३.१७<br>
<br>
यदि स्यात् सूतके सूतिर्मरणे वा मृतिर्भवेत् ।<br>
शेषेणैव भवेच्छुद्धिरहः शेषे त्रिरात्रकम् ।। २३.१८<br>
<br>
मरणोत्पत्तियोगेन मरणेन समाप्यते।<br>
अघ्यंवृद्धिमदाशौचमूर्घ्वं चेत्तु न शुध्यति ।। २३.१९<br>
<br>
<br>
अथ चेत् पञ्चमीरात्रिमतीत्य परतो भवेत् ।<br>
अघवृद्धिमदाशौचं तदा पूर्वेण शुध्यति ।।<br>
देशान्तरगतं श्रुत्वा सूतकं शावमेव तु ।<br>
तावदप्रयतो मर्त्यो यावच्छेषः समाप्यते ।। २३.२०<br>
<br>
अतीते सूतके प्रोक्तं सपिण्डानां त्रिरात्रकम् ।<br>
(अथैव मरणे स्नानमूर्ध्वं संवत्सराद् यदि ।।<br>
वेदान्तविच्चाधीयानो योऽग्निमान् वृत्तिकर्षितः ।<br>
सद्यः शौचं भवेत् तस्य सर्वावस्थासु सर्वदा ।।<br>
स्त्रीणामसंस्कृतानां तु प्रदानात् परतः सदा ।<br>
सपिण्डानां त्रिरात्रं स्यात् संस्कारे भर्त्तुरेव हि ।<br>
अहस्त्वदत्तकन्यानामशौचं मरणे स्मृतम् ।<br>
ऊनद्विवर्षान्मरणे सद्यः शौचमुदाहृतम् ।।<br>
आदन्तात् सोदरे सद्य आचौलादेकरात्रकम् ।)<br>
आप्रदानात् त्रिरात्रं स्याद् दशरात्रम् ततः परम् ।। २३.२१<br>
<br>
मातामहानां मरणे त्रिरात्रं स्यादशौचकम् ।<br>
एकोदकानां मरणे सूतके चैतदेव हि ।। २३.२२<br>
<br>
पक्षिणी योनिसम्बन्धे बान्धवेषु तथैव च ।<br>
एकरात्रं समुद्दिष्टं गुरौ सब्रह्मचारिणि ।। २३.२३<br>
<br>
प्रेते राजनि सज्योतिर्यस्य स्याद् विषये स्थितिः ।<br>
गृहे मृतासु सर्वासु कन्यासु त्र्यहं पितुः ।। २३.२४<br>
<br>
परपूर्वासु भार्यासु पुत्रेषु कृतकेषु च ।<br>
त्रिरात्रं स्यात् तथाचार्यास्वभार्यास्वन्यगासु च ।। २३.२५<br>
<br>
आचार्यपुत्रे पत्न्यां च अहोरात्रमुदाहृतम् ।<br>
एकाहं स्यादुपाध्याये स्वग्रामे श्रोत्रियेऽपि च ।।२३.२६<br>
<br>
त्रिरात्रमसपिण्डेषु स्वगृहे संस्थितेषु च ।<br>
एकाहं चास्ववर्ये स्यादेकरात्रं तदिष्यते ।। २३.२७<br>
<br>
त्रिरात्रं श्वश्रूमरणात् श्वशुरे चै तदेव हि ।<br>
सद्यः शौचं समुद्दिष्टं स्वगोत्रे संस्थिते सति ।। २३.२८<br>
<br>
शुद्ध्येद् विप्रो दशाहेन द्वादशाहेन भूमिपः ।<br>
वैश्यः पञ्चदशाहेन शूद्रो मासेन शुद्यति ।। २३.२९<br>
<br>
क्षत्रविट्‌शूद्रदायादा ये स्युर्विप्रस्य बान्धवाः ।<br>
तेषामशौचे विप्रस्य दशाहाच्छुद्धिरिष्यते ।। २३.३०<br>
<br>
राजन्यवैश्यावप्येवं हीनवर्णासु योनिषु ।<br>
तमेव शौचं कुर्यातां विशुद्ध्यर्थमसंशयम् ।। २३.३१<br>
<br>
सर्वे तूत्तरवर्णानामशौचं कुर्युरादृताः ।<br>
तद्‌वर्णविधिदृष्टेन स्वं तु शौचं स्वयोनिषु ।। २३.३२<br>
<br>
षड्‌रात्रं वा त्रिरात्रं स्यादेकरात्रं क्रमेण हि ।<br>
वैश्यक्षत्रियविप्राणां शूद्रेष्वाशौचमेव तु ।। २३.३३<br>
<br>
अर्द्धमासोऽथ षड्रात्रं त्रिरात्रं द्विजपुंगवाः ।<br>
शूद्रक्षत्रियविप्राणां वैश्येष्वाशौचमिष्यते ।। २३.३४<br>
<br>
षड्‌रात्रं वै दशाहं च विप्राणां वैश्यशूद्रयोः ।<br>
अशौचं क्षत्रिये प्रोक्तं क्रमेण द्विजपुंगवाः ।। २३.३५<br>
<br>
शूद्रविट्‌क्षत्रियाणां तु ब्राह्मणे संस्थिते सति ।<br>
दशरात्रेण शुद्धिः स्यादित्याह कमलोद्भवः ।। २३.३६<br>
<br>
असपिण्डं द्विजं प्रेतं विप्रो निर्धृत्य बन्धुवत् ।<br>
अशित्वा च सहोषित्वा दशरात्रेण शुध्यति ।। २३.३७<br>
<br>
यद्यन्नमत्ति तेषां तु त्रिरात्रेण ततः शुचिः ।<br>
अन्नदंस्त्वन्नमह्ना तु न च तस्मिन् गृहे वसेत् ।। २३.३८<br>
<br>
सोदकेष्वेतदेव स्यान्मातुराप्तेषु बन्धुषु ।<br>
दशाहेन शवस्पर्शी सपिण्डश्चैव शुध्यति ।। २३.३९<br>
यदि निर्हरति प्रेतं प्रोलभाक्रान्तमानसः ।<br>
दशाहेन द्विजः शुध्येद् द्वादशाहेन भूमिपः ।। २३.४०<br>
<br>
अर्द्धमासेन वैश्यस्तु शूद्रो मासेन शुध्यति ।<br>
षड्‌रात्रेणाथवा सर्वे त्रिरात्रेणाथवा पुनः ।। २३.४१<br>
<br>
अनाथं चैव निर्धृत्य ब्राह्मणं धनवर्जितम् ।<br>
स्नात्वा संप्राश्य तु घृतं शुध्यन्ति ब्राह्मणादयः ।। २३.४२<br>
<br>
अपरश्चेद् परं वर्णमपरं वा परो यदि ।<br>
अशौचे संस्पृशेत् स्नेहात् तदाशौचेन शुध्यति ।। २३.४३<br>
<br>
प्रेतीभूतं द्विजं विप्रो हि अनुगच्छेत कामतः ।<br>
स्नात्वा सचैलं स्पृष्ट्वाऽग्निं घृतं प्राश्य विशुध्यति ।। २३.४४<br>
<br>
एकाहात् क्षत्रिये शुद्धिर्वैश्ये स्याच्च द्व्यहेन तु ।<br>
शूद्रे दिनत्रयं प्रोक्तं प्राणायामशतं पुनः ।। २३.४५<br>
<br>
अनस्थिसंचिते शूद्रे रौति चेद् ब्राह्मणः स्वकैः ।<br>
त्रिरात्रं स्यात् तथाशौचमेकाहं त्वन्यथा स्मृतम् ।। २३.४६<br>
<br>
अस्थिसंचयनादर्वागेकाहं क्षत्रवैश्ययोः ।<br>
अन्यथा चैव सज्योतिर्ब्राह्मणे स्नानमेव तु ।। २३.४७<br>
<br>
अनस्थिसंचित् विप्रो ब्राह्मणो रौति चेत् तदा ।<br>
स्नानेनैव भवेच्छुद्धिः सचैलेनात्र संशयः ।। २३.४८<br>
<br>
यस्तैः सहाशनं कुर्याच्छयनादीनि चैव हि ।<br>
बान्धवो वाऽपरो वाऽपि स दशाहेन शुध्यति ।। २३.४९<br>
<br>
यस्तेषां सममश्नाति सकृदेवापि कामतः ।<br>
तदाशौचे निवृत्तेऽसौ स्नानं कृत्वा विशुध्यति ।। २३.५०<br>
<br>
यावत्तदन्नमश्नाति दुर्भिक्षोपहतो नरः ।<br>
तावन्त्यहान्यशौचं स्यात् प्रायश्चित्तं ततश्चरेत् ।। २३.५१<br>
<br>
दाहाद्यशौचं कर्त्तव्यं द्विजानामग्निहोत्रिणाम् ।<br>
सपिण्डानां तु मरणे मरणादितरेषु च ।। २३.५२<br>
<br>
सपिण्डता च पुरुषे सप्तमे विनिवर्त्तते ।<br>
समानोदकभावस्तु जन्मनाम्नोरवेदने ।। २३.५३<br>
<br>
पिता पितामहश्चैव तथैव प्रपितामहः ।<br>
लेपभाजस्रयो ज्ञेयाः सापिण्ड्यं साप्तपौरुषण् ।। २३.५४<br>
<br>
अप्रत्तानां तथा स्त्रीणां सापिण्ड्यं साप्तपौरुषम् ।<br>
तासान्तु भर्त्तुसापिण्ड्यं प्राह देवः पितामहः ।। २३.५५<br>
<br>
ये चैकजाता बहवो भिन्नयोनय एव च ।<br>
भिन्नवर्णास्तु सापिण्ड्यं भवेत् तेषां त्रिपूरुषम् ।। २३.५६<br>
<br>
कारवः शिल्पिनो वैद्या दासीदासास्तथैव च ।<br>
दातारो नियमाच्चैव ब्रह्मविद्‌ब्रह्मचारिणौ ।<br>
सत्रिणो व्रतिनस्तावत् सद्यः शौचम् उदाहृतम् ।२३.५७<br>
<br>
राजा चैवाभिषिक्तश्च अन्नसत्रिण एव च ।<br>
यज्ञे विवाहकाले च दैवयागे तथैव च ।<br>
सद्यः शौचं समाख्यातं दुर्भिक्षे चाप्युपप्लवे ।। २३.५८<br>
<br>
डिम्बाहवहतानां च विद्युता पार्थिवैर्द्विजैः ।<br>
सद्यः शौचं समाख्यातं सर्पादिमरणे तथा ।। २३.५९<br>
<br>
अग्निमरुत्प्रपतने वीराध्वन्यप्यनाशके ।<br>
गोब्राह्मणार्थे च संन्यस्ते सद्यः शौचं विधीयते ।। २३.६०<br>
<br>
नैष्ठिकानां वनस्थानां यतीनां ब्रह्मचारिणाम् ।<br>
नाशौचं कीर्त्यते सद्भिः पतिते च तथा मृते ।। २३.६१<br>
<br>
पतितानां न दाहः स्यान्नान्त्येष्टिर्नास्थिसंचयः ।<br>
ना श्रुपातो नपिण्डौ वा कार्यं श्राद्धादि कंक्वचित् ।। २३.६२<br>
<br>
व्यापादयेत् तथात्मानं स्वयं योऽग्निविषादिभिः ।<br>
विहितं तस्य नाशौचं नाग्निर्नाप्युदकादिकम् ।। २३.६३<br>
<br>
अथ किंचित् प्रमादेन म्रियतेऽग्निविषादिभिः ।<br>
तस्याशौचं विधातव्यं कार्यं चैवोदकादिकम् ।। २३.६४<br>
<br>
जाते कुमारे तदहः कामं कुर्यात् प्रतिग्रहम् ।<br>
हिरण्यधान्यगोवासस्तिलाश्च गुडसर्पिषा ।। २३.६५<br>
<br>
फलानि पुष्पं शाकं च लवणं काष्ठमेव च ।<br>
तक्रं दधि घृतं तैलमौषधं क्षीरमेव च ।<br>
आशौचिनो गृहाद् ग्राह्यं शुष्कान्नं चैव नित्यशः ।। २३.६६<br>
<br>
आहिताग्निर्यथान्यायं दग्धव्यस्त्रिभिरग्निभिः ।<br>
अनाहिताग्निर्गृह्येण लौकिकेनेतरो जनः ।। २३.६७<br>
<br>
देहाभावात् पलाशैस्तु कृत्वा प्रतिकृतिं पुनः ।<br>
दाहः कार्यो यथान्यायं सपिण्डैः श्रद्धयाऽन्वितैः ।। २३.६८<br>
<br>
सकृत्‌प्रसिञ्चेदुदकं नामगोत्रेण वाग्यताः ।<br>
दशाहं बान्धवैः सार्धं सर्वे चैवार्द्रवाससः ।। २३.६९<br>
<br>
पिण्डं प्रतिदिनं दद्युः सायं प्रातर्यथाविधि ।<br>
प्रेताय च गृहद्वारि चतुर्थे भोजयेद् द्विजान् ।। २३.७०<br>
<br>
द्वितीयेऽहनि कर्त्तव्यं क्षुरकर्म सबान्धवैः ।<br>
चतुर्थे बान्धवैः सर्वैरस्थ्नां संचयनं भवेत् ।<br>
पूर्वं तु भोजयेद् विप्रानयुग्मान् सुश्रद्धया शुचीन् ।। २३.७१<br>
<br>
पञ्चमे नवमे चैव तथैवैकादशेऽहनि ।<br>
युग्मान् भोजयेद् विप्रान् नवश्राद्धं तु तद्विजाः ।। २३.७२<br>
<br>
एकादशेऽह्नि कुर्वोत प्रेतमुद्दिश्य भावतः ।<br>
द्वादशे वाह्नि कर्त्तव्यमनिन्द्ये त्वथवाऽहनि ।<br>
<br>
एकं पवित्रमेकोऽर्घः पिण्डपात्रं तथैव च ।। २३.७३<br>
एवं मृताह्नि कर्त्तव्यं प्रतिमासं तु वत्सरम् ।<br>
<br>
सपिण्डीकरणं प्रोक्तं पूर्णे संवत्सरे पुनः ।। २३.७४<br>
<br>
कुर्याच्चत्वारि पात्राणि प्रेतादीनां द्विजोत्तमाः ।<br>
प्रेतार्थं पितृपात्रेषु पात्रमासेचयेत्ततः ।। २३.७५<br>
<br>
ये समाना इति द्वाभ्यां पिण्डानप्येवमेव हि ।<br>
सपिण्डीकरण श्राद्धं देवपूर्वं विधीयते ।। २३.७६<br>
<br>
पितॄनावाहयेत् तत्र पुनः प्रेतं विनिर्दिशेत् ।<br>
ये सपिण्डीकृताः प्रेतान तेषां स्यात् पृथक्‌क्रियाः ।<br>
<br>
यस्तु कुर्यात् पृथक् पिण्डं पितृहा सोऽभिजायते ।। २३.७७<br>
<br>
मृते पितरि वै पुत्रः पिण्डमब्दं समाचरेत् ।<br>
दद्याच्चान्नं सोदकुम्भं प्रत्यहं प्रेतधर्मतः ।। २३.७८<br>
<br>
पार्वणेन विधानेन संवत्सरिकमिष्यते ।<br>
प्रतिसंवत्सरं कार्यं विधिरेष सनातनः।। २३.७९<br>
<br>
मातापित्रोः सुतैः कार्यं पिण्डदानादिकं च यत् ।<br>
पत्नी कुर्यात् सुताभावे पत्न्यभावे तु सोदरः ।। २३.८०<br>
<br>
अनेनैव विधानेन जीवः श्राद्धम् समाचरेत् ।<br>
कृत्वा दानादिकं सर्वं श्रद्धायुक्तः समाहितः ।। २३.८१<br>
<br>
एष वः कथितः सम्यग् गृहस्थानां क्रियाविधिः ।<br>
स्त्रीणां भर्त्तृषु शुश्रूषा धर्मो नान्य इहोच्यते ।। २३.८२<br>
<br>
स्वधर्मतत्परा नित्यमीश्विरार्पितमानसः ।<br>
प्राप्नोति तत्परं स्थानं यदुक्तं वेदवादिभिः ।। २३.८३<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे त्रयोविंशोऽध्यायः ।।<br>
