व्यास उवाच ।<br>
नाद्याच्छूद्रस्य विप्रोऽन्नं मोहाद् वा यदि वाऽन्यतः ।<br>
स शूद्रयोनिं व्रजति यस्तु भुङ्‌क्ते ह्यनापदि ॥ १७.१<br>
<br>
षण्मासान् यो द्विजो भुङ्‌क्ते शूद्रस्यान्नं विगर्हितम् ।<br>
जीवन्नेव भवेच्छूद्रो मृतः श्वा चाभिजायते ॥ १७.२<br>
<br>
ब्राह्मणक्षत्रियविशां शूद्रस्य च मुनीश्वराः ।<br>
यस्यान्नेनोदरस्थेन मृतस्तद्योनिमाप्नुयात् ॥ १७.३<br>
<br>
राजान्नं नर्त्तकान्नं च तक्ष्णोऽन्नं कर्मकारिणः ।<br>
गणान्नं गणिकान्नं च षण्ढान्नं चैव वर्जयेत् ॥ १७.४<br>
<br>
चक्रोपजीविरजकतस्करध्वजिनां तथा ।<br>
गान्धर्वलोहकारान्नं सूतकान्नं च वर्जयेत् ॥ १७.५<br>
<br>
कुलालचित्रकर्मान्नं वार्धुषेः पतितस्य च ।<br>
सुवर्णकारशैलूषव्याधबद्धातुरस्यच॥ १७.६<br>
<br>
सुवर्णकारशैलूषव्याधबद्धातुरस्य च ।<br>
चिकित्सकस्य चैवान्नं पुंश्चल्या दण्डिकस्य च ।<br>
स्तेननास्तिकयोरन्नं देवतानिन्दकस्य च ।१७.७<br>
<br>
सोमविक्रयिणश्चान्नं श्वपाकस्य विशेषतः ॥<br>
भार्याजितस्य चैवान्नं यस्य चोपपतिर्गृहे ।१७.८<br>
<br>
उत्सृष्टस्य कदर्यस्य तथैवोच्छिष्टभोजिनः ।<br>
अपाङ्‌क्त्यान्नं च सङ्घान्नं शस्त्रजीवस्य चैव हि ।१७.९<br>
<br>
क्लीबसंन्यासिनोश्चान्नं मत्तोन्मत्तस्य चैव हि ।<br>
भीतस्य रुदितस्यान्नमवक्रुष्टं परिक्षुतम् ॥ १७.१०<br>
<br>
ब्रह्मद्विषः पापरुचेः श्राद्धान्नं सूतकस्य च ।<br>
वृथापाकस्य चैवान्नं शावान्नं श्वशुरस्य च ॥ १७.११<br>
<br>
अप्रजानां तु नारीणां भृतकस्य तथैव च ।<br>
कारुकान्नं विशेषेण शस्त्रविक्रयिणस्तथा ॥ १७.१२<br>
<br>
शौण्डान्नं घाटिकान्नं च भिषजामन्नमेव च ।<br>
विद्धप्रजननस्यान्नं परिवेत्रन्नमेव च ॥ १७.१३<br>
<br>
पुनर्भुवो विशेषेण तथैव दिधिषूपतेः ।<br>
अवज्ञातं चावधूतं सरोषं विस्मयान्वितम् ।१७.१४<br>
<br>
गुरोरपि न भोक्तव्यमन्नं संस्कारवर्जितम् ।<br>
दुष्कृतं हि मनुष्यस्य सर्वमन्ने व्यवस्थितम् ।१७.१५<br>
<br>
यो यस्यान्नं समश्नाति स तस्याश्नानि किल्बिषम् ।<br>
आर्द्धिकः कुलमित्रश्च स्वगोपालश्च नापितः ।१७.१६<br>
<br>
कुशीलवः कुम्बकारः क्षेत्रकर्मक एव च <br>
एते शूद्रेषु भोज्यान्नं दत्वा स्वल्पं पणं बुधैः।<br>
पायसं स्नेहपक्वं यद् गोरसं चैव सक्तवः ।१७.१७<br>
<br>
पिण्याकं चैव तैलं च शूद्राद् ग्राह्यं द्विजातिभिः ।<br>
वृन्ताकं नालिकाशाकं कुसुम्भाश्मन्तकं तथा ।१७.१८<br>
<br>
पलाण्डुं लसुनं शुक्तं निर्यासं चैव वर्जयेत् ।<br>
छत्राकं विड्‌वराहं च शेळं पीयूषमेव च ।१७.१९<br>
<br>
विलयं सुमुखं चैव कवकानि च वर्जयेत् ॥<br>
गृञ्जनं किंशुकं चैव ककुभञ्च तथैव च ।१७.२०<br>
<br>
उदुम्बरमलाबुं च जग्ध्वा पतति वै द्विजः ॥<br>
वृथा कृशरसंयावं पायसापूपमेव च ।१७.२१<br>
<br>
अनुपाकृतमांसं च देवान्नानि हवींषि च ।<br>
यवागूं मातुलिङ्गं च मत्स्यानप्यनुपाकृतान् ।१७.२२<br>
<br>
नीपं कपित्थं प्लक्षं च प्रयत्नेन विवर्जयेत् ॥<br>
पिण्याकं चोद्धृतस्नेहं देवधान्य तथैव च ।१७.२३<br>
<br>
रात्रौ च तिलसंबद्धं प्रयत्नेन दधि त्यजेत् ॥<br>
नाश्नीयात् पयसा तक्रं न बीजान्युपजीवयेत् ।१७.२४<br>
<br>
क्रियादुष्टं भावदुष्टमसत्संगं विवर्जयेत् ॥<br>
केशकीटावपन्नं च सुहृल्लेखं च नित्यशः ।१७.२५<br>
<br>
श्वाघ्रातं च पुनः सिद्धं चण्डालावेक्षितं तथा ।<br>
उदक्यया च पतितैर्गवा चाघ्रातमेव च ।१७.२६<br>
<br>
अनर्चितं पुर्युंषितं पर्याभ्रान्तं च नित्यशः ।<br>
काककुक्कुटसंस्पृष्टं कृमिभिश्चैव संयुतम् ।१७.२७<br>
<br>
मनुष्यैरथवाघ्रातं कुष्ठिना स्पृष्टमेव च ।<br>
न रजस्वलया दत्तं न पुंश्चाल्या सरोषया ॥१७.२८<br>
<br>
मलबद्वाससा वापि परवासोऽथ वर्जयेत् ।<br>
विवत्सायाश्च गोः क्षीरमौष्ट्रं वानिर्दशं तथा ।१७.२९<br>
<br>
आविकं सन्धिनीक्षीरमपेयं मनुरब्रवीत् ।<br>
बलाकं हंसदात्यूहं कलविकं शुकं तथा ॥१७.३०<br>
<br>
कुररञ्चचकारञ्च जालपादं च कोकिलम् ।<br>
चाषांश्च खञ्जरीटांश्च श्येनं गृध्रं तथैव च ।१७.३१<br>
<br>
उलूकं चक्रवाकं च भासं पारावतं तथा।<br>
कपोतं टिट्टिभं चैव ग्रामकुक्कुटमेव च ॥ १७.३२<br>
<br>
सिंहं व्याघ्रं च मार्जारं श्वानं कुक्कुरमेव च ।<br>
श्रृगालं मर्कटं चैव गर्दभं च न भक्षयेत् ।<br>
न भक्षयेत् सर्वमृगान् पक्षिणोऽन्यान् वनेचरान् ।१७.३३<br>
<br>
जलेचरान् स्थलचरान् प्राणिनश्चेति धारणा ।<br>
गोधा कूर्मः शशः श्वावित् सल्लकी चेति सत्तमाः ।१७.३४<br>
<br>
भक्ष्याः पञ्चनखा नित्यं मनुराह प्रिजापतिः ।<br>
मत्स्यान् सशल्कान् भुञ्जीयान् मांसं रौरवमेवच ।१७.३५<br>
<br>
निवेद्य देवताभ्यस्तु ब्राह्मणेभ्यस्तु नान्यथा ।<br>
मयूरं तित्तिरं चैव कपोतं च कपिञ्जलम् ।१७.३६<br>
<br>
वाध्रीणसं द्वीपिनञ्च भक्ष्यानाह प्रजापतिः।<br>
शफरं सिंहतुण्डं च तथा पाठीनरोहितौ ॥१७.३७<br>
<br>
मत्स्येष्वेते समुद्दिष्टा भक्षणाया द्विजोत्तमाः ।<br>
प्रोक्षितं भक्षयेदेषां मांसं च द्विजकाम्यया ।१७.३८<br>
<br>
यथाविधि नियुक्तं च प्राणानामपि चात्यये ।<br>
भक्षयेदेव मांसानि शेषभोजी न लिप्यते ।१७.३९<br>
<br>
औषधार्थमशक्तौ वा नियोगाद्यं न कारयेत् ।<br>
आमन्त्रितस्तु यः श्राद्धे दैवे वा मांसमुत्सृजेत् ।<br>
यावन्ति पशुरोमाणि तावतो नरकान् व्रजेत् ॥ १७.४०<br>
<br>
अपेयं चाप्यपेयं च तथैवास्पृश्यमेव च ।<br>
द्विजातीनामनालोक्यं नित्यं मद्यमिति स्थितिः ॥ १७.४१<br>
<br>
तस्मात् सर्वप्रकारेण मद्यं नित्यं विवर्जयेत् ।<br>
पीत्वा पतति कर्मभ्यस्त्वसंभाष्यो भवेद् द्विजैः ॥ १७.४२<br>
<br>
भक्षयित्वा ह्यभक्ष्याणि पीत्वाऽपेयान्यपि द्विजः ।<br>
नाधिकारी भवेत् तावद् यावद् तन्न व्रजत्यधः ॥ १७.४३<br>
<br>
तस्मात् परिहरेन्नित्यमभक्ष्याणि प्रयत्नतः ।<br>
अपेयानि च विप्रो वै तथा चेद् याति रौरवम् ॥ १७.४४<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे सप्तदशोऽध्यायः ॥ १७ ॥<br>
