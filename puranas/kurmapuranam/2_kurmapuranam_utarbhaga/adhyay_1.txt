<b>ऋषय ऊचुः</b><br>
भवता कथितः सम्यक् सर्गः स्वायंभुवस्ततः ।<br>
ब्रह्माण्डस्यास्य विस्तारो मन्वन्तरविनिश्चयः ॥ १.१<br>
<br>
तत्रेश्वरेश्वरो देवो वर्णिभिर्धर्मतत्परैः ।<br>
ज्ञानयोगरतैर्नित्यमाराध्यः कथितस्त्वया ॥ १.२<br>
<br>
तद्वदाशेषसंसारदुःखनाशमनुत्तमम् ।<br>
ज्ञानं ब्रह्मैकविषयं येन पश्येम तत्परम् ॥ १.३<br>
<br>
त्वं हि नारायण साक्षात् कृष्णद्वैपायनात् प्रभो ।<br>
अवाप्ताखिलविज्ञानस्तत्त्वां पृच्छामहे पुनः ॥ १.४<br>
<br>
श्रुत्वा मुनीनां तद् वाक्यं कृष्णद्वैपायनात् प्रभुम् ।<br>
सूतः पौराणिकः स्मृत्वा भाषितुं ह्युपचक्रमे ॥ १.५<br>
<br>
अथास्मिन्नन्तरे व्यासः कृष्णद्वैपायनः स्वयम् ।<br>
आजगाम मुनिश्रेष्ठा यत्र सत्रं समासते ॥ १.६<br>
<br>
तं दृष्ट्वा वेदविद्वांसं कालमेघसमद्युतिम् ।<br>
व्यासं कमलपत्राक्षं प्रणेमुर्द्विजपुंगवाः ॥ १.७<br>
<br>
पपात दण्डवद् भूमौ दृष्ट्वाऽसौ लोमहर्षणः ।<br>
प्रदक्षिणीकृत्य गुरुं प्राञ्जलिः पार्श्वगोऽभवत् ॥ १.८<br>
<br>
पृष्टास्तेऽनामयं विप्राः शौनकाद्या महामुनिम् ।<br>
समाश्वास्यासनं तस्मै तद्‌योग्यं समकल्पयन् ॥ १.९<br>
<br>
अथैतानब्रवीद् वाक्यं पराशरसुतः प्रभुः ।<br>
कच्चिन्न तपसो हानिः स्वाध्यायस्य श्रुतस्य च ॥ १.१०<br>
<br>
ततः स सूतः स्वगुरुं प्रणम्याह महामुनिम् ।<br>
ज्ञानं तद् ब्रह्मविषयं मुनीनां वक्तुमर्हसि ॥ १.११<br>
<br>
इमे हि मुनयः शान्तास्तापसा धर्मतत्पराः ।<br>
शुश्रूषा जायते चैषां वक्तुमर्हसि तत्त्वतः ॥ १.१२<br>
<br>
ज्ञानं विमुक्तिदं दिव्यं यन्मे साक्षात् त्वयोदितम् ।<br>
मुनीनां व्याहृतं पूर्वं विष्णुना कूर्मरूपिणा ॥ १.१<br>
<br>
३श्रुत्वा सूतस्य वचनं मुनिः सत्यवतीसुतः ।<br>
प्रणम्य शिरसा रुद्रं वचः प्राह सुखावहम् ॥ १.१४<br>
&nbsp;&nbsp;&nbsp;&nbsp;&nbsp;&nbsp;<br>
<b>व्यास उवाच</b><br>
वक्ष्ये देवो महादेवः पृष्टो योगीश्वरैः पुरा ।<br>
सनत्कुमारप्रमुखैः स स्वयं समभाषत ॥ १.१५<br>
<br>
सनत्कुमारः सनकस्तथैव च सनन्दनः ।<br>
अङ्गिरा रुद्रसहितो भृगुः परमधर्मवित् ॥ १.१६<br>
<br>
कणादः कपिलो योगी वामदेवो महामुनिः ।<br>
शुक्रो वसिष्ठो भगवान् सर्वे संयतमानसाः ॥ १.१७<br>
<br>
परस्परं विचार्यैते संशयाविष्टचेतसः ।<br>
तप्तवन्तस्तपो घोरं पुण्ये बदरिकाश्रमे ॥ १.१८<br>
<br>
अपश्यंस्ते महायोगमृषिं धर्मसुतं शुचिम् ।<br>
नारायणमनाद्यन्तं नरेण सहितं तदा ॥ १.१९<br>
<br>
संस्तूय विविधैः स्तोत्रैः सर्वे वेदसमुद्भवैः ।<br>
प्रणेमुर्भक्तिसंयुक्ता योगिनो योगवित्तमम् ॥ १.२०<br>
<br>
विज्ञाय वाञ्छितं तेषां भगवानपि सर्ववित् ।<br>
प्राह गम्भीरया वाचा किमर्थं तप्यते तपः ॥ १.२१<br>
<br>
अब्रुवन् हृष्टमनसो विश्वात्मानं सनातनम् ।<br>
साक्षान्नारायणं देवमागतं सिद्धिसूचकम् ॥ १.२२<br>
<br>
वयं संशयमापन्नाः सर्वे वै ब्रह्मवादिनः ।<br>
भवन्तमेकं शरणं प्रपन्नाः पुरुषोत्तमम् ॥ १.२३<br>
<br>
त्वं हि वेत्सि परमं गुह्यं सर्वन्तु भगवानृषिः ।<br>
नारायणः स्वयं साक्षात् पुराणोऽव्यक्तपूरुषः ॥ १.२४<br>
<br>
नह्यन्यो विद्यते वेत्ता त्वामृते परमेश्वरम् ।<br>
शुश्रूषाऽस्माकमखिलं संशयं छेत्तुमर्हसि ॥ १.२५<br>
<br>
किं कारणमिदं कृत्स्नं कोऽनुसंसरते सदा ।<br>
कश्चिदात्मा च का मुक्तिः संसारः किंनिमित्तकः ॥ १.२६<br>
<br>
कः संसारपतीशानः को वा सर्वं प्रपश्यति ।<br>
किं तत् परतरं ब्रह्म सर्वं नो वक्तुमर्हसि ॥ १.२७<br>
<br>
एवमुक्ता तु मुनयः प्रापश्यन् पुरुषोत्तमम् ।<br>
विहाय तापसं रूपं संस्थितं स्वेन तेजसा ॥ १.२८<br>
<br>
विभ्राजमानं विमलं प्रभामण्डलमण्डितम् ।<br>
श्रीवत्सवक्षसं देवं तप्तजाम्बूनदप्रभम् ॥ १.२९<br>
<br>
शङ्खचक्रगदापाणिं शार्ङ्गहस्तं श्रियावृतम् ।<br>
न दृष्टस्तत्क्षणादेव नरस्तस्यैव तेजसा ॥ १.३०<br>
<br>
तदन्तरे महादेवः शशाङ्काङ्कितशेखरः ।<br>
प्रसादाभिमुखो रुद्रः प्रादुरासीन्महेश्वरः ॥ १.३१<br>
<br>
निरीक्ष्य ते जगन्नाथं त्रिनेत्रं चन्द्रभूषणम् ।<br>
तुष्टबुर्हृष्टमनसो भक्त्या तं परमेश्वरम् ॥ १.३२<br>
<br>
जयेश्वर महादेव जय भूतपते शिव ।<br>
जयाशेषमुनीशान तपसाऽभिप्रपूजित ॥ १.३३<br>
<br>
सहस्रमूर्ते विश्वात्मन् जगद्यन्त्रप्रवर्त्तक ।<br>
जयानन्त जगज्जन्मत्राणसंहारकारक ॥ १.३४<br>
<br>
सहस्रचरणेशान शंभो योगीन्द्रवन्दित ।<br>
जयाम्बिकापते देव नमस्ते परमेश्वर ॥ १.३५<br>
<br>
संस्तुतो भगवानीशस्त्र्यम्बको भक्तवत्सलः ।<br>
समालिङ्ग्य हृषीकेशं प्राह गम्भीरया गिरा ॥ १.३६<br>
<br>
किमर्थं पुण्डरीकाक्ष मुनीन्द्रा ब्रह्मवादिनः ।<br>
इमं समागता देशं किं वा कार्यं मयाऽच्युत ॥ १.३७<br>
<br>
आकर्ण्य भगवद्‌वाक्यं देवदेवो जनार्दनः ।<br>
प्राह देवो महादेवं प्रसादाभिमुखं स्थितम् ॥ १.३८<br>
<br>
इमे हि मुनयो देव तापसाः क्षीणकल्पषाः ।<br>
अभ्यागतानां शरणं सम्यग्‌दर्शनकाङ्‌क्षिणाम् ॥ १.३९<br>
<br>
यदि प्रसन्नो भगवान् मुनीनां भावितात्मनाम् ।<br>
सन्निधौ मम तज्‌ज्ञानं दिव्यं वक्तुमिहार्हसि ॥ १.४०<br>
<br>
त्वं हि वेत्सि स्वमात्मानं न ह्यन्यो विद्यते शिव।<br>
ततस्त्वमात्मनात्मानं मुनीन्द्रेभ्यः प्रदर्शय ॥ १.४१<br>
<br>
<br>
एवमुक्त्वा हृषीकेशः प्रोवाच मुनिपुंगवान् ।<br>
प्रदर्शयन् योगसिद्धिं निरीक्ष्य वृषभध्वजम् ॥ १.४२<br>
<br>
संदर्शनान्महेशस्य शंकरस्याथ शूलिनः ।<br>
कृतार्थं स्वयमात्मानं ज्ञातुमर्हथ तत्त्वतः ॥ १.४३<br>
<br>
द्रष्टुमर्हथ विश्वेशं प्रत्यक्षं पुरतः स्थितम् ।<br>
ममैव सन्निधावेव यथावद् वक्तुमीश्वरः ॥ १.४४<br>
<br>
निशम्य विष्णोर्वचनं प्रणम्य वृषभध्वजम् ।<br>
सनत्कुमारप्रमुखाः पृच्छन्ति स्म महेश्वरम् ॥ १.४५<br>
<br>
अथास्मिन्नन्तरे दिव्यमासनं विमलं शिवम् ।<br>
किमप्यचिन्त्यं गगनादीश्वरार्थे समुद्‌बभौ ॥ १.४६<br>
<br>
तत्राससाद योगात्मा विष्णुना सह विश्वकृत् ।<br>
तेजसा पूरयन् विश्वं भाति देवो महेश्वरः ॥ १.४७<br>
<br>
ततो देवादिदेवेशं शंकरं ब्रह्मवादिनः ।<br>
विभ्राजमानं विमले तस्मिन् ददृशुरासने ॥ १.४८<br>
<br>
यं प्रपश्यन्तियोगस्थाः स्वात्मन्यात्मानमीश्वरमा ।<br>
अनन्यतेजसं शान्तं शिवं ददृशिरे किल ॥ १.४९<br>
<br>
यतः प्रसूतिर्भूतानां यत्रैतत् प्रविलीयते ।<br>
तमासनस्थं भूतानामीशं ददृशिरे किल ॥ १.५०<br>
<br>
यदन्तरा सर्वमेतद् यतोऽभिन्नमिदं जगत् ।<br>
सवासुदेवमासीनं तमीशं ददृशुः किल ॥ १.५१<br>
<br>
प्रोवाच पृष्टो भगवान् मुनीनां परमेश्वरः ।<br>
निरीक्ष्य पुण्डरीकाक्षं स्वात्मयोगमनुत्तमम् ॥ १.५२<br>
<br>
तच्छृणुध्वं यथान्यायमुच्यमानं मयाऽनघाः ।<br>
प्रशान्तमानसाः सर्वे ज्ञानमीश्वरभाषितम् ॥ १.५३<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) प्रथमोऽध्यायः ॥ १ ॥<br>
<br>
