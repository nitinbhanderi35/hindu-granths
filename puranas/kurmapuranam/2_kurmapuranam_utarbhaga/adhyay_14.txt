व्यास उवाच ।<br>
एवं दण्डादिभिर्युक्तः शौचाचारसमन्वितः ।<br>
आहूतोऽध्ययनं कुर्याद् वीक्षमाणो गुरोर्मुखम् ।। १४.१<br>
<br>
नित्यमुद्यतपाणिः स्यात् सन्ध्याचारः समन्वितः ।<br>
आस्यतामिति चोक्तः सन्नासीताभिमुखं गुरोः ।। १४.२<br>
<br>
प्रतिश्रवणसंभाषे शयानो न समाचरेत् ।<br>
नासीनो न च भुञ्जानो न तिष्ठन्न पराङ्‌मुखः ।। १४.३<br>
<br>
नच शय्यासनं चास्य सर्वदा गुरुसन्निधौ ।<br>
गुरोस्तु चक्षुर्विषये न यथेष्टासनो भवेत् ।। १४.४<br>
<br>
नोदाहरेदस्य नाम परोक्षमपि केवलम् ।<br>
न चैवास्यानुकुर्वीत गतिभाषितचेष्टितम् ।। १४.५<br>
<br>
गुरोर्यत्र प्रतीवादो निन्दा चापि प्रवर्त्तते ।<br>
कर्णौं तत्र पिधातव्यौ गन्तव्यं वा ततोऽन्यतः ।। १४.६<br>
<br>
दूरस्थो नार्चयेदेनं न क्रुद्धो नान्तिके स्त्रियाः ।<br>
न चैवास्योत्तरं ब्रूयात् स्थिते नासीत सन्निधौ ।। १४.७<br>
<br>
उदकुम्भं कुशान् पुष्पं समिधोऽस्याहरेत् सदा ।<br>
मार्जनं लेपनं नित्यमङ्गानां वै समाचरेत् ।। १४.८<br>
<br>
नास्य निर्माल्यशयनं पादुकोपानहावपि ।<br>
आक्रमेदासनं चास्य छायादीन् वा कदाचन ।। १४.९<br>
<br>
साधयेद् दन्तकाष्ठादीन् लब्धं चास्मै निवेदयेत् ।<br>
अनापृच्छ्य न गन्तव्यं भवेत् प्रियहिते रतः ।। १४.१०<br>
<br>
न पादौ सारयेदस्य संनिधाने कदाचन ।<br>
जृम्भाहारस्यादिकञ्चैव कण्ठप्रावरणं तथा ।१४.११<br>
<br>
वर्जयेत् सन्निधौ नित्यमवस्फोचनमेव च ।<br>
यथाकालमधीयीत यावन्न विमना गुरुः ।१४.१२<br>
<br>
आसीताधो गुरोर्गच्छेत् फलके वा समाहितः ।<br>
आसने शयने याने नैव तिष्ठेत् कदाचन ।१४.१३<br>
<br>
धावन्तमनुधावेत्तं गच्छन्तमनुगच्छति ।<br>
गोऽश्वोष्ट्रयानप्रासादप्रस्तरेषु कटेषु च ।१४.१४<br>
<br>
नासीत गुरुणा सार्द्धं शिलाफलकनौषु च ।<br>
जितेन्द्रियः स्यात् सततं वश्यात्माऽक्रोधनः शुचिः ।१४.१५<br>
<br>
प्रयुञ्जीत सदा वाचं मधुरां हितभाषिणीम् ।<br>
गन्धमाल्यं रसं भव्यं शुक्लं प्राणिविहिंसनम् ।१४.१६<br>
<br>
अभ्यङ्गं चाञ्जनोपानच्छत्रधारणमेव च ।<br>
कामं लोभं भयं निद्रां गीतवादित्रनर्त्तनम् ।१४.१७<br>
<br>
आतज्‌र्जनं परीवादं स्त्रीप्रेक्षालम्भनं तथा ।<br>
परोपघातं पैशुन्यं प्रयत्नेन विवर्जयेत् ।। १४.१८<br>
<br>
उदकुम्भं सुमनसो गोशकृन्मृत्तिकां कुशान् ।<br>
आहरेद् यावदर्थानि भैक्ष्यं चाहरहश्चरेत् ।। १४.१९<br>
<br>
कृतं च लवणं सर्वं वर्ज्यं पर्युषितं च यत्।<br>
अनृत्यदर्शी सततं भवेद् गीतादिनिःस्पृहः ।। १४.२०<br>
<br>
नादित्यं वै समीक्षेत न चरेद् दन्तधावनम् ।<br>
एकान्तमशुचिस्त्रीभिः शूद्रान्त्यैरभिभाषणम् ।। १४.२१<br>
<br>
गुरूच्छिष्टं भेषजार्थं प्रयुञ्जीत न कामतः ।<br>
कलापकर्षणस्नानं आचरेद्धि कदाचन ।। १४.२२<br>
<br>
न कुर्यान्मानसं विप्रो गुरोस्त्यागं कदाचन ।<br>
मोहाद्‌वा यदि वा लोभात् त्यक्तेन पतितो भवेत् ।। १४.२३<br>
<br>
लौकिकं वैदिकं चापि तथाध्यात्मिकमेव च ।<br>
आददीत यतो ज्ञानं न तं द्रुह्येत् कदाचन ।। १४.२४<br>
<br>
गुरोरप्यवलिप्तस्य कार्याकार्यमजानतः ।<br>
उत्पथंप्रतिपन्नस्य मनुस्त्यागं समब्रवीत् ।। १४.२५<br>
<br>
गुरोर्गुरौ सन्निहिते गुरुवद् भक्तिमाचरेत् ।<br>
न चातिसृष्टो गुरुणा स्वान् गुरूनभिवादयेत् ।। १४.२६<br>
<br>
विद्यागुरुष्वेतदेव नित्या वृत्तिः स्वयोनिषु ।<br>
प्रतिषेधत्सु चाधर्माद्धितं चोपदिशत्स्वपि ।। १४.२७<br>
<br>
श्रेयत्सु गुरुवद् वृत्तिं नित्यमेव समाचरेत् ।<br>
गुरुपुत्रेषु दारेषु गुरोश्चैव स्वबन्धुषु ।। १४.२८<br>
<br>
बालः संमानयन्मान्यान् वा शिष्यो वा यज्ञकर्मणि ।<br>
अध्यापयन् गुरुसुतो गुरुवन्मानमर्हति ।। १४.२९<br>
<br>
उत्सादनं वै गात्राणां स्नापनोच्छिष्टभोजने ।<br>
न कुर्याद् गुरुपुत्रस्य पादयोः शौचमेव च ।। १४.३०<br>
<br>
गुरुवत् परिपूज्यास्तु सवर्णा गुरुयोषितः ।<br>
असवर्णास्तु संपूज्याः प्रत्युत्थानाभिवादनैः ।। १४.३१<br>
<br>
अभ्यञ्जनं स्नापनं च गात्रोत्सादनमेव च ।<br>
गुरुपत्न्या न कार्याणि केशानां च प्रसाधनम् ।। १४.३२<br>
<br>
गुरुपत्नी तु युवती नाभिवाद्येह पादयोः ।<br>
कुर्वीत वन्दनं भूम्यामसावहमिति ब्रुवन् ।। १४.३३<br>
<br>
विप्रोष्य पादग्रहणमन्वहं चाभिवादनम् ।<br>
गुरुदारेषु कुर्वोत सतां धर्ममनुस्मरन् ।। १४.३४<br>
<br>
मातृष्वसा मातुलानी श्वश्रूश्चाथ पितृष्वसा ।<br>
संपूज्या गुरुपत्नीच समस्ता गुरुभार्यया ।। १४.३५<br>
<br>
भ्रातुर्भार्याचसंग्रृह्या सवर्णाऽहन्यहन्यपि ।<br>
विप्रोष्य तूपसंग्राह्या ज्ञातिसंबन्धियोषितः ।। १४.३६<br>
<br>
पितुर्भगिन्या मातुश्च ज्यायस्यां च स्वसर्यपि ।<br>
मातृवद् वृत्तिमातिष्ठेन्मात् ताभ्यो गरीयसी ।। १४.३७<br>
<br>
एवमाचारसंपन्नमात्मवन्तमदाम्भिकम् ।<br>
वेदमध्यापयेद् धर्मं पुराणाङ्गानि नित्यशः ।। १४.३८<br>
<br>
संवत्सरोषिते शिष्ये गुरुर्ज्ञानमनिर्दिशन् ।<br>
हरते दुष्कृतं तस्य शिष्यस्य वसतो गुरुः ।। १४.३९<br>
<br>
आचार्यपुत्रः शुश्रूषुर्ज्ञानदो धार्मिकः शुचिः ।<br>
शक्तोऽन्नदोऽर्थदो साधुः स्वाध्याय्या देश धर्मतः ।। १४.४०<br>
<br>
कृतज्ञश्च तथाऽद्रोही मेधावी शुभकृन्नरः ।<br>
आप्तः प्रियोऽथ विधिवत् षडध्याप्या द्विजातयः ।१४.४१<br>
<br>
एतेषु ब्रह्मणो दानमन्यत्र तु यथोदितान् ।<br>
आचम्य संयतो नित्यमधीयीत उदङ्‌मुखः।१४.४२<br>
<br>
उपसंगृह्य तत्पादौ वीक्षमाणो गुरोर्मुखम् ।<br>
अधीष्व भो इति ब्रूयाद् विरामोऽस्त्विति नारभेत् ।। १४.४३<br>
<br>
प्राक्‌कूलान् पर्युपासीनः पवित्रैश्चैव पावितः ।<br>
प्राणायामैस्त्रिभिः पूतस्तत ओङ्कारमर्हति ।। १४.४४<br>
<br>
ब्राह्मणः प्रणवं कुर्यादन्ते च विधिवद् द्विजः ।<br>
कुर्यादध्ययनं नित्यं ब्रह्माञ्जलिकरस्थितः ।। १४.४५<br>
<br>
सर्वेषामेव भूतानां वेदश्चक्षुः सनातनम् ।<br>
अधीयीताप्ययं नित्यं ब्राह्मण्याच्च्यवतेऽन्यथा ।। १४.४६<br>
<br>
योऽधीयीत ऋचो नित्यं क्षीराहुत्या स देवताः ।<br>
प्रीणाति तर्पयन्त्येनं कामैस्तृप्ताः सदैव हि ।। १४.४७<br>
<br>
यजूंष्यधीते नियतं दध्ना प्रीणाति देवताः ।<br>
सामान्यधीते प्रीणाति घृताहुतिभिरन्वहम् ।। १४.४८<br>
<br>
अथर्वाङ्गिरसो नित्यं मध्वा प्रीणाति देवताः ।<br>
धर्माङ्गानि पुराणानि मांसैस्तर्पयेत्सुरान् ।। १४.३९<br>
<br>
अपां समीपे नियतो नैत्यिकं विधिमाश्रितः ।<br>
गायत्रीमप्यधीयीत गत्वाऽरण्यं समाहितः ।। १४.५०<br>
<br>
सहस्रपरमां देवीं शतमध्यां दशावराम् ।<br>
गायत्रीं वै जपेन्नित्यं जपयज्ञः प्रकीर्त्तितः ।। १४.५१<br>
<br>
गायत्रीं चैव वेदांस्तु तुलयाऽतोलयत् प्रभुः ।<br>
एकतश्चतुरो वेदान् गायत्रीं च तथैकतः ।। १४.५२<br>
<br>
ओंकारमादितः कृत्वा व्याहृतीस्तदनन्तरम्।<br>
ततोऽधीयीत सावित्रीमेकाग्रः श्रद्धयान्वितः ।१४.५३<br>
<br>
पुराकल्पे समुत्पन्ना भूर्भुवःस्वः सनातनाः ।१४.५४<br>
<br>
महाव्याहृतयस्तिस्त्रः सर्वाशुभनिबर्हणाः ।। १४.५५<br>
<br>
प्रधानं पुरुषः कालो विष्णुर्ब्रह्मा महेश्वरः ।<br>
सत्त्वं रजस्तमस्तिस्त्रः क्रमाद् व्याहृतयः स्मृताः ।। १४.५६<br>
<br>
ओंकारस्तत् परं ब्रह्म सावित्री स्यात् तदक्षरम् ।<br>
एष मन्त्रो महायोगः सारात् सार उदाहृतः ।। १४.५७<br>
<br>
योऽधीतेऽहन्यहन्येतां गायत्रीं वेदमातरम् ।<br>
विज्ञायार्थं ब्रह्मचारी स याति परमां गतिम् ।। १४.५८<br>
<br>
गायत्री वेदजननी गायत्री लोकपावनी ।<br>
न गायत्र्याः परं जप्यमेतद् विज्ञाय मुच्यते ।। १४.५९<br>
<br>
श्रावणस्य तु मासस्य पौर्णमास्यां द्विजोत्तमाः ।<br>
आषाढ्यां प्रोष्ठपद्यां वा वेदोपाकरणं स्मृतम् ।। १४.६०<br>
<br>
उत्सृज्य ग्रामनगरं मासान् विप्रोऽर्द्धपञ्चमान् ।<br>
अधीयीत शुचौ देशे ब्रह्मचारी समाहितः ।। १४.६१<br>
<br>
पुष्ये तु छन्दसां कुर्याद् बहिरुत्सर्जनं द्विजाः ।<br>
माघशुक्लस्य वा प्राप्ते पूर्वाह्णे प्रथमेऽहनि ।। १४.६२<br>
<br>
छन्दांस्यूर्ध्वमथोभ्यस्येच्छुक्लपक्षेषु वै द्विजः ।<br>
वेदाङ्गानि पुराणानि कृष्णपक्षे च मानवः ।। १४.६३<br>
<br>
इमान् नित्यमनध्यायानदीयानो विवर्जयेत् ।<br>
अध्यापनं च कुर्वाणो ह्यनध्यायन्विवर्जयेत् ।। १४.६४<br>
<br>
कर्णश्रवेऽनिले रात्रौ दिवा पांशुसमूहने ।<br>
विद्युत्स्तनितवर्षेषु महोल्कानां च संप्लवे ।१४.६५<br>
<br>
आकालिकमनध्यायमेतेष्वाह प्रजापतिः ।<br>
एतानभ्युदितान् विद्याद् यदा प्रादुष्कृताग्निषु ।<br>
तदा विद्यादनध्यायमनृतौ चाभ्रदर्शने ।<br>
निर्घाते भूमिचलने ज्योतिषां चोपसर्जने ।१४.६६<br>
<br>
एतानाकालिकान् विद्यादनध्यायानृतावपि ।<br>
प्रादुष्कृतेष्वग्निषु तु विद्युत्स्तनितनिस्वने ।१४.६७<br>
<br>
सज्योतिः स्यादनध्यायमनृतौ चात्रदर्शने।<br>
नित्यानध्याय एव स्याद् ग्रामेषु नगरेषु च ।१४.६८<br>
<br>
धर्मनैपुण्यकामानां पूतिगन्धे च नित्यशः ।<br>
अन्तः शवगते ग्रामे वृषलस्य च सन्निधौ ।१४.६९<br>
<br>
अनध्यायो रुद्यमाने समवाये जनस्य च ।<br>
उदके मध्यरात्रे च विण्मूत्रे च विसर्जने ।१४.७०<br>
<br>
उच्छिष्टः श्राद्धबुक् चैव मनसाऽपि न चिन्तयेत् ।<br>
प्रतिगृह्य द्विजो विद्वानेकोदिष्टस्य केतनम् ।१४.७१<br>
<br>
त्र्यहं न कीर्त्तयेद् ब्रह्म राज्ञो राहोश्च सूतके ।<br>
यावदेकोऽनुदिष्टस्य स्नेहो गन्धश्च तिष्ठति ।१४.७२<br>
<br>
विप्रस्य विदुषो देहे तावद् ब्रह्म न कीर्त्तयेत् ।<br>
शयानः प्रौढपादश्च कृत्वा चैचावसिक्थकाम् ।१४.७३<br>
<br>
नाधीयीतामिषं जग्ध्वा सूतकाद्यन्नमेव च ।<br>
नीहारे बाणपाते च संध्ययोरुभयोरपि ।१४.७४<br>
<br>
अमावास्यां चतुर्दश्यां पौर्णमास्यष्टमीषु च ।<br>
उपाकर्मणि चोत्सर्गे त्रिरात्रं क्षपणं स्मृतम् ।१४.७५<br>
<br>
अष्टकासु त्र्यहोरात्रं ऋत्वन्तासु च रात्रिषु ।<br>
मार्गशीर्षे तथा पौषे माघमासे तथैव च ।१४.७६<br>
<br>
तिस्रोऽष्टकाः समाख्याता कृष्णपक्षेतु सूरिभिः ।<br>
श्लेष्मातकस्य छायायां शाल्मलेर्मधुकस्य च ।१४.७७<br>
<br>
कदाचिदपि नाध्येयं कोविदारकपित्थयोः ।<br>
समानविद्ये च मृते तथा सब्रह्मचारिणि ।१४.७८<br>
<br>
आचार्ये संस्थिते वाऽपि त्रिरात्रं क्षपणं स्मृतम् ।<br>
छिद्राण्येतानि विप्राणांयेऽनध्यायाः प्रकीर्तिताः ।१४.७९<br>
<br>
हिंसन्ति राक्षसास्तेषु तस्मादेतान् विवर्जयेत् ।<br>
नैत्यके नास्त्यनध्यायः संध्योपासन एव च ।१४.८०<br>
<br>
उपाकर्मणि कर्मान्ते होममन्त्रेषु चैव हि ।<br>
एकामृचमथैकं वा यजुः सामाथवा पुनः ।१४.८१<br>
<br>
अष्टकाद्यास्वधीयीत मारुते चातिवायति ।<br>
अनध्यायस्तु नाङ्गेषु नेतिहासपुराणयोः ।१४.८२<br>
<br>
न धर्मशास्त्रेष्वन्येषु पर्वाण्येतानि वर्जयेत् ।<br>
एष धर्मः समासेन कीर्त्तितो ब्रह्मचारिणाम् ।१४.८३<br>
<br>
<br>
ब्रह्मणाऽभिहितः पूर्वमृषीणां भावितात्मनाम् ।<br>
योऽन्यत्र कुरुते यत्नमनधीत्य श्रुतिं द्विजाः ।१४.८४<br>
<br>
स संमूढो न संभाष्यो वेदबाह्यो द्विजातिभिः ।<br>
न वेदपाठमात्रेण संतुष्टो वै भवेद् द्विजः ।१४.८५<br>
<br>
पाठमात्रावसन्नस्तु पङ्के गौरिव सीदति ।<br>
योऽधीत्य विधिवद् वेदं वेदार्थं न विचारयेत् ।१४.८६<br>
<br>
स चान्धः शूद्रकल्पस्तु पदार्थं न प्रपद्यते ।<br>
यदि त्वात्यन्तिकं वासं कर्त्तुमिच्छति वै गुरौ ।१४.८७<br>
<br>
युक्तः परिचरेदेनमाशरीरविमोक्षणात् ।<br>
गत्वा वनं वा विधिवज्जुहुयाज्जातवेदसम् ।१४.८८<br>
<br>
अभ्यसेत्स तदा नित्यं ब्रह्मनिष्ठः समाहितः <br>
सावित्रीं शतरुद्रीयं वेदान्तांश्च विशेषतः ।<br>
<br>
अभ्यसेत् सततं युक्ते भस्मस्नानपरायणः ।। १४.८९<br>
<br>
एतद् विधानं परमं पुराणं<br>
वेदागमे सम्यगिहेरितञ्च ।<br>
पुरा महर्षिप्रवरानुपृष्टः<br>
स्वायंभुवो यन्मनुराह देवः ।। १४.९०<br>
<br>
एवमीश्वरसमर्पितान्तरो <br>
योऽनुतिष्ठति विधिं विधानवित् ।<br>
मोहजालमपहाय सोऽमृतो <br>
याति तत् पदमनामयं शिवम् ।। १४.९१<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे चतुर्दशोऽध्यायः ।।<br>
