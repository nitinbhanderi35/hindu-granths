<b>कूर्म उवाच</b><br>
अतः परं प्रवक्ष्यामि प्रतिसर्गमनुत्तमम् ।<br>
प्राकृतं तत्समासेन श्रृणुध्वं गदतो मम ॥ ४६.१<br>
<br>
गते परार्द्धद्वितये कालो लोकप्रकालनः ।<br>
कालाग्निर्भस्मसात् कर्त्तुं करोति निकिलं गतिम् ॥ ४६.२<br>
<br>
स्वात्मन्यात्मानमावेश्य भूत्वा देवो महेश्वरः ।<br>
दहेदशेषं ब्रह्माण्डं सदेवासुरमानुषम् ॥ ४६.३<br>
<br>
तमाविश्य महादेवो भगवान्नीललोहितः ।<br>
करोति लोकसंहारं भीषणं रूपमाश्रितः ॥ ४६.४<br>
<br>
प्रविश्य मण्डलं सौरं कृत्वाऽसौ बहुधा पुनः ।<br>
निर्दहत्यखिलं लोकं सप्तसप्तिस्वरूपधृक् ॥ ४६.५<br>
<br>
स दग्ध्वा सकलं विश्वमस्त्रं ब्रह्मशिरो महत् ।<br>
देवतानां शरीरेषु क्षिपत्यखिलदाहकम् ॥ ४६.६<br>
<br>
दग्धेष्वशेषदेवेषु देवी गिरिवरात्मजा ।<br>
एषासा साक्षिणी शंभोस्तिष्ठते वैदिकी श्रुतिः ॥ ४६.७<br>
<br>
शिरः कपालैर्देवानां कृतस्रग्वरभूषणः ।<br>
आदित्यचन्द्रादिगणैः पूरयन् व्योममण्डलम् ॥ ४६.८<br>
<br>
सहस्रनयनो देवः सहस्राकृतिरीश्वरः ।<br>
सहस्रहस्तचरणः सहस्रार्चिर्महाभुजः ॥ ४६.९<br>
<br>
दंष्ट्राकरालवदनः प्रदीप्तानललोचनः ।<br>
त्रिशूलकृत्तिवसनो योगमैश्वरमास्थितः ॥ ४६.१०<br>
<br>
पीत्वा तत्परमानन्दं प्रभूतममृतं स्वयम् ।<br>
करोति ताण्डवं देवीमालोक्य परमेश्वरः ॥ ४६.११<br>
<br>
पीत्वा नृत्यामृतं देवी भर्त्तुः परममङ्गलम् ।<br>
योगमास्थाय देवस्य देहमायाति शूलिनः ॥ ४६.१२<br>
<br>
स भुक्त्वा ताण्डवरसं स्वेच्छयैव पिनाकधृक् ।<br>
ज्योतिः स्वभावं भगवान् दग्ध्वा ब्रह्माण्डमण्डलम् ॥ ४६.१३<br>
<br>
संस्थितेष्वथ देवेषु ब्रह्मविष्णुपिनाकधृक् ।<br>
गुणैरशेषैः पृथिवीविलयं याति वारिषु ॥ ४६.१४<br>
<br>
स वारितत्त्वं सगुणं ग्रसते हव्यवाहनः ।<br>
तैजसं गुणसंयुक्तं वायौ संयाति संक्षयम् ॥ ४६.१५<br>
<br>
आकाशे सगुणो वायुः प्रलयं याति विश्वभृत् ।<br>
भूतादौ च तथाकाशं लीयते गुणसंयुतः ॥ ४६.१६<br>
<br>
इन्द्रियाणि च सर्वाणि तैजसे याति संक्षयम् ।<br>
वैकारिको देवगणाः प्रलंय यान्ति सत्तमाः ॥ ४६.१७<br>
<br>
त्रिविधोऽयमहंकारो महति प्रलये व्रजेत् ।<br>
महान्तमेभिः सहितं ब्रह्माणममितौजसम् ॥४६.१८<br>
<br>
अव्यक्तं जगतो योनिः संहरेदेकमव्ययम् ।<br>
एवं संहृत्य भूतानि तत्त्वानि च महेश्वरः ।४६.१९<br>
<br>
वियोजयति चान्योन्यं प्रधानं पुरुषं परम् ।<br>
प्रधानपुंसोरजयोरेष संहार ईरितः ।४६.२०<br>
<br>
महेश्वरेच्छाजनितो न स्वयं विद्यते लयः ।<br>
गुणसाम्यं तदव्यक्तं प्रकृतिः परिगीयते ।४६.२१<br>
<br>
प्रधानं जगतो योनिर्मायातत्त्वमचेतनम् ।<br>
कूटस्थश्चिन्मयो ह्यात्मा केवलः पञ्चविंशकः ।४६.२२<br>
<br>
गीयते मुनिभिः साक्षी महानेषः पितामहः ॥<br>
एवं संहारकरणी शक्तिर्माहेश्वरी ध्रुवा ।४६.२३<br>
<br>
प्रधानाद्यं विशेषान्तं देहे रुद्र इति श्रुतिः ।<br>
योगिनामथ सर्वेषां ज्ञानविन्यस्तचेतसाम् ।४६.२४<br>
<br>
आत्यन्तिकं चैव लयं विदधातीह शंकरः ।<br>
इत्येष भगवान् रुद्रः संहारं कुरुते वशी ।४६.२५<br>
<br>
स्थापिका मोहनी शक्तिर्नारायण इति श्रुतिः ।<br>
हिरण्यगर्भो भगवान् जगत् सदसदात्मकम् ।४६.२६<br>
<br>
सृजेदशेषं प्रकृतेस्तन्मयः पञ्चविंशकः।<br>
सर्वतः सर्वगाः शान्ताः स्वात्मन्येवव्यवस्थिताः ।<br>
शक्तयो ब्रह्मविण्वीशा भुक्तिमुक्तिफलप्रदाः ।४६.२७<br>
<br>
सर्वेश्वराः सर्ववन्द्याः शाश्वतानन्तभोगिनः <br>
एकमेवाक्षरं तत्त्वं पुंप्रधानेश्वरात्मकम् ।४६.२८<br>
<br>
अन्याश्च शक्तयो दिव्याः सन्ति तत्र सहस्रशः ।<br>
इज्यन्ते विविधैर्यज्ञैः शक्रादित्यादयोऽमराः ।<br>
एकैकस्य सहस्राणि देहानां वै शतानि च ।४६.२९<br>
<br>
कथ्यन्ते चैव माहात्म्याच्छक्तिरेकैव निर्गुणाः ।<br>
तां तां शक्तिं समाधाय स्वयं देवो महेश्वरः ।४६.३०<br>
<br>
करोति देहान् विविधान् दृश्यते चैव लीलया ।<br>
इज्यते सर्वयज्ञेषु ब्राह्मणैर्वेदवादिभिः ।४६.३१<br>
<br>
सर्वकामप्रदो रुद्र इत्येषा वैदिकी श्रुतिः ।<br>
सर्वासामेव शक्तीनां ब्रह्मविष्णुमहेश्वराः ।४६.३२<br>
<br>
प्राधान्येन स्मृता देवाः शक्तयः परमात्मनः ।<br>
आभ्यः परस्ताद् भगवान् परमात्मा सनातनः।४६.३३<br>
<br>
गीयते सर्वशक्त्यात्मा शूलपाणिर्महेश्वरः ।<br>
एनमेके वदन्त्यग्निं नारायणमथापरे ।४६.३४<br>
<br>
इन्द्रमेके परे प्राणं ब्रह्माणमपरे जगुः ।<br>
ब्रह्मविष्णवग्निवरुणाः सर्वे देवास्तथर्षयः ।४६.३५<br>
<br>
एकस्यैवाथ रुद्रस्य भेदास्ते परिकीर्त्तिताः ।<br>
यं यं भेदं समाश्रित्य यजन्ति परमेश्वरम् ।४६.३६<br>
<br>
तत् तद् रूपं समास्थाय प्रददाति फलं शिवः ।<br>
तस्मादेकतरं भेदं समाश्रित्यापि शाश्वतम् ।४६.३७<br>
<br>
आराधयन्महादेवं याति तत्परमं पदम् ।<br>
किन्तु देवं महादेवं सर्वशक्तिं सनातनम् ।४६.३८<br>
<br>
आराधयेद् वै गिरिशं सगुणं वाऽथ निर्गुणम् ।<br>
मया प्रोक्तो हि भवतां योगः प्रागेव निर्गुणः ।४६.३९<br>
<br>
आरुरुक्षुस्तु सगुणं पूजयेत् परमेश्वरम् ।<br>
पिनाकिनं त्रिनयनं जटिलं कृत्तिवाससम् ।४६.४०<br>
<br>
पद्मासनस्थं रुक्माभं चिन्तयेद् वैदिकी श्रुतिः ।<br>
एष योगः समुद्दिष्टः सबीजो मुनिसत्तमाः ।४६.४१<br>
<br>
अत्राप्यशक्तोऽथ हरं विश्वं ब्रह्माणर्चयेत्।<br>
अथ चेदसमर्थः स्यात्तत्रापि मनिपुङ्गवाः॥४६.४२<br>
<br>
ततो वायग्निशक्रादीन् पूजयेत्भक्तिसंयुतः।<br>
तस्मात् सर्वान् परित्यज्य देवान् ब्रह्मपुरोगमान् ।४६.४३<br>
<br>
आराधयेद् विरूपाक्षमादिमध्यान्तसंस्थितम् ।<br>
भक्तियोगसमायुक्तः स्वधर्मनिरतः शुचिः ।४६.४४<br>
<br>
तादृशं रूपमास्थाय आसाद्यात्यन्तिकं शिवम् ।<br>
एष योगः समुद्दिष्टः सबीजोऽत्यन्तभावनः ।४६.४५<br>
<br>
यथाविधि प्रकुर्वाणः प्राप्नुयादैश्वरं पदम् ।<br>
ये चान्ये भावने शुद्धे प्रागुक्ते भवतामिह ।४६.४६<br>
<br>
अथापि कथितो योगो निर्बीजश्च सबीजकः ।<br>
ज्ञानं तदुक्तं निर्बीजं पूर्वं हि भवतां मया ।४६.४७<br>
<br>
विष्णुं रुद्रं विरञ्चिंञ्च सबीजं साधयेद्बुधः ।<br>
अथ वाय्वादिकान् देवांस्तत्परः संयतेन्द्रियः ॥ ४६.४८<br>
<br>
पूजयेत् पुरुषं विष्णुं चतुर्मूर्त्तिधरं हरिम् ।<br>
अनादिनिधनं देवं वासुदेवं सनातनम् ॥ ४६.४९<br>
<br>
नारायणं जगद्‌योनिमाकाशं परमं पदम् ।<br>
तल्लिङ्गधारी नियतं तद्‌भक्तस्तदुपाश्रयः ।४६.५०<br>
<br>
एष एव विधिर्ब्राह्मे भावने चान्तिके मतः ।<br>
इत्येतत् कथितं ज्ञानं भावनासंश्रयं परम् ।४६.५१<br>
<br>
इन्द्रद्युम्नाय मुनये कथितं यन्मया पुरा ।<br>
अव्यक्तात्मकमेवेदं चेतनाचेतनं जगत् ।४६.५२<br>
<br>
तदीश्वरः परं ब्रह्म तस्माद् ब्रह्ममयं जगत् ।<br>
<b>सूत उवाच</b><br>
एतावदुक्त्वा भगवान् विरराम जनार्दनः ।<br>
तुष्टुवुर्मुनयो विष्णुं शक्रेण सह माधवम् ॥ ४६.५३<br>
<br>
<b>मुनयः ऊचुः</b><br>
नमस्ते कूर्मरूपाय विष्णवे परमात्मने ।<br>
नारायणाय विश्वाय वासुदेवाय ते नमः ॥ ४६.५४<br>
<br>
नमो नमस्ते कृष्णाय गोविन्दाय नमो नमः ।<br>
माधवाय नमस्तुभ्यं नमो यज्ञेश्वराय च ॥ ४६.५५<br>
<br>
सहस्रशिरसे तुभ्यं सहस्राक्षाय ते नमः ।<br>
नमः सहस्रहस्ताय सहस्रचरणाय च ॥ ४६.५६<br>
<br>
ॐ नमो ज्ञानरूपाय परमात्मस्वरूपिणे ।<br>
आनन्दाय नमस्तुभ्यं मायातीताय ते नमः ॥ ४६.५७<br>
<br>
नमो गूढशरीराय निर्गुणाय नमोऽस्तु ते ।<br>
पुरुषाय पुराणाय सत्तामात्रस्वरूपिणे ॥ ४६.५८<br>
<br>
नमः सांख्याय योगाय केवलाय नमोऽस्तु ते ।<br>
धर्मज्ञानाधिगम्याय निष्कलाय नमोऽस्तु ते ॥ ४६.५९<br>
<br>
नमस्ते व्योमरूपाय महायोगेश्वराय च ।<br>
परावराणां प्रभवे वेदवेद्याय ते नमः ॥ ४६.६०<br>
<br>
नमो बुद्धाय शुद्धाय नमो युक्ताय हेतवे ।<br>
नमो नमो नमस्तुभ्यं मायिने वेधसे नमः ॥ ४६.६१<br>
<br>
नमोऽस्तु ते वराहाय नारसिंहाय ते नमः ।<br>
वामनाय नमस्तुभ्यं हृषीकेशाय ते नमः ॥ ४६.६२<br>
<br>
स्वर्गापवर्गदात्रे च नमोऽप्रतिहतात्मने ।<br>
नमो योगाधिगम्याय योगिने योगदायिने ।४६.६३<br>
<br>
देवानां पतये तुभ्यं देवार्त्तिशमनाय ते ।<br>
भगवंस्त्वत्प्रसादेन सर्वसंसारनाशनम् ।४६.६४<br>
<br>
अस्माभिर्विदितं ज्ञानं यज्ज्ञात्वामृतमश्नुते ।<br>
श्रुतास्तु विविधा धर्मा वंशा मन्वन्तराणि च ।४६.६५<br>
<br>
सर्गश्च प्रतिसर्गश्च ब्रह्माण्यस्यास्य विस्तरः ।<br>
त्वं हि सर्वजगत्साक्षी विश्वो नारायणः परः ।४६.६६<br>
<br>
त्रातुमर्हस्यनन्तात्मा त्वामेव शरणं गताः ।<br>
<b>सूत उवाच</b><br>
एतद् वः कथितं विप्रा भोगमोक्षप्रदायकम् ।४६.६७<br>
<br>
कौर्मं पुराणमखिलं यज्जगाद गदाधरः ।<br>
अस्मिन् पुराणे लक्ष्म्यास्तु संभवः कथितः पुरा ।४६.६८<br>
<br>
मोहायाशेषभूतानां वासुदेवेन योजितः ।<br>
प्रजापतीनां सर्गस्तु वर्णधर्माश्च वृत्तयः ।४६.६९<br>
<br>
धर्मार्थकाममोक्षाणां यथावल्लक्षणं शुभम् ।<br>
पितामहस्य विष्णोश्च महेशस्य च धीमतः ।४६.७०<br>
<br>
एकत्वं च पृथक्त्वं च विशेषश्चोपवर्णितः ।<br>
भक्तानां लक्षणं प्रोक्तं समाचारश्च भोजनम् ।४६.७१<br>
<br>
वर्णाश्रमाणां कथितं यथावदिह लक्षणम् ।<br>
आदिसर्गस्ततः पश्चादण्डावरणसप्तकम् ।४६.७२<br>
<br>
हिरण्यगर्भसर्गश्च कीर्त्तितो मुनिपुंगवाः ।<br>
कालसंख्याप्रकथनं माहात्म्यं चेश्वरस्य च ।४६.७३<br>
<br>
ब्रह्मणः शयनं चाप्सु नामनिर्वचनं तथा ।<br>
वराहवपुषा भूयो भूमेरुद्धरणं पुनः ।४६.७४<br>
<br>
मुख्यादिसर्गकथनं मुनिसर्गस्तथापरः ।<br>
व्याख्यतो रुद्रसर्गश्च ऋषिसर्गश्च तापसः ।४६.७५<br>
<br>
धर्मस्य च प्रजासर्गस्तामसात् पूर्वमेव तु ।<br>
ब्रह्मविष्णोर्विवादः स्यादन्तर्देहप्रवेशनम् ।४६.७६<br>
<br>
पद्मोद्भवत्वं देवस्य मोहस्तस्य च धीमतः ।<br>
दर्शनं च महेशस्य माहात्म्यं विष्णुनेरितम् ।४६.७७<br>
<br>
दिव्यदृष्टिप्रदानं च ब्रह्मणः परमेष्ठिना ।<br>
संस्तवो देवदेवस्य ब्रह्मणा परमेष्ठिना ।४६.७८<br>
<br>
प्रसादो गिरिशस्याथ वरदानं तथैव च ।<br>
संवादो विष्णुना सार्धं शंकरस्य महात्मनः ।४६.७९<br>
<br>
वरदानं तथापूर्वमन्तर्द्धानं पिनाकिनः ।<br>
वधश्च कथितो विप्रा मधुकैटभयोः पुरा ।४६.८०<br>
<br>
अवतारोऽथ देवस्य ब्रह्मणो नाभिपङ्कजात् ।<br>
एकीभावश्च देवस्य विष्णुना कथितस्ततः ।४६.८१<br>
<br>
विमोहो ब्रह्मणश्चाथ संज्ञालाभो हरेस्ततः ।<br>
तपश्चरणमाख्यातं देवदेवस्य धीमतः ।४६.८२<br>
<br>
प्रादुर्भावो महेशस्य ललाटात् कथितस्ततः ।<br>
रुद्राणां कथिता सृष्टिर्ब्रह्मणः प्रतिषेधनम् ।४६.८३<br>
<br>
भूतिश्च देवदेवस्य वरदानोपदेशकौ ।<br>
अन्तर्द्धानं च रुद्रस्य तपश्चर्याण्डजस्य च ।४६.८४<br>
<br>
दर्शनं देवदेवस्य नरनारीशरीरता ।<br>
देव्या विभागकथनं देवदेवात् पिनाकिनः ।४६.८५<br>
<br>
देव्याश्च पश्चात् कथितं दक्षपुत्रीत्वमेव च ।<br>
हिमवद्‌दुहितृत्वं च देव्या याथात्म्यमेव च ।४६.८६<br>
<br>
दर्शनं दिव्यरूपस्य वैश्वरूपस्य दर्शनम् ।<br>
नाम्नां सहस्रं कथितं पित्रा हिमवता स्वयम् ।४६.८७<br>
<br>
उपदेशो महादेव्या वरदानं तथैव च ।<br>
भृग्वादीनां प्रजासर्गो राज्ञां वंशस्य विस्तरः ।४६.८८<br>
<br>
प्राचेतसत्वं दक्षस्य दक्षयज्ञविमर्दनम् ।<br>
दधीचस्य च दक्षस्य विवादः कथितस्तदा ।४६.८९<br>
<br>
ततश्च शापः कथितो मुनीनां मुनिपुंगवाः ।<br>
रुद्रागतिः प्रसादश्च अन्तर्द्धानं पिनाकिनः ।४६.९०<br>
<br>
पितामहस्योपदेशः कीर्त्त्यते रक्षणाय तु ।<br>
दक्षस्य च प्रजासर्गः कश्यपस्य महात्मनः ।४६.९१<br>
<br>
हिरण्यकशिपोर्नाशो हिरण्याक्षवधस्तथा ।<br>
ततश्च शापः कथितो देवदारुवनौकसाम् ।४६.९२<br>
<br>
निग्रहश्चान्धकस्याथ गाणपत्यमनुत्तमम् ।<br>
प्रह्रादनिग्रहश्चाथ बलेः संयमनं ततः ।४६.९३<br>
<br>
बाणस्य निग्रहश्चाथ प्रसादस्तस्य शूलिनः ।<br>
ऋषीणां वंशविस्तारो राज्ञां वंशाः प्रकीर्त्तिताः ।४६.९४<br>
<br>
वसुदेवात् ततो विष्णोरुत्पत्तिः स्वेच्छया हरेः ।<br>
दर्शनं चोपमन्योर्वै तपश्चरणमेव च ।४६.९५<br>
<br>
वरलाभो महादेवं दृष्ट्वा साम्बं त्रिलोचनम् ।<br>
कैलासगमनञ्चाथ निवासस्तस्य शार्ङ्गिणः ।४६.९६<br>
<br>
ततश्च कथ्यते भीतिर्द्वारवत्यां निवासिनाम् ।<br>
रक्षणं गरुडेनाथ जित्वा शत्रून् महाबलान् ।४६.९७<br>
<br>
नारादागमनं चैव यात्रा चैव गरुत्मतः ।<br>
ततश्च कृष्णागमनं मुनीनामागतिस्ततः ।४६.९८<br>
<br>
नैत्यकं वासुदेवस्य शिवलिङ्गार्चनं तथा ।<br>
मार्कण्डेयस्य च मुनेः प्रश्नः प्रोक्तस्ततः परम् ।४६.९९<br>
<br>
लिङ्गार्चननिमित्तं च लिङ्गस्यापि सलिङ्गिनः ।<br>
यथार्थंकथितञ्चाथ लिङ्गाविर्भाव एव च ।४६.१००<br>
<br>
ब्रह्मविष्णोस्तथा मध्ये कीर्त्तिता मुनिपुंगवाः ।<br>
मोहस्तयोस्तु कथितो गमनं चोर्ध्वतो ह्यधः ।४६.१०१<br>
<br>
संस्तवो देवदेवस्य प्रसादः परमेष्ठिनः ।<br>
अन्तर्धानं च लिङ्गस्य साम्बोत्पत्तिस्ततः परम् ।४६.१०२<br>
<br>
कीर्तिता चानिरुद्धस्य समुत्पत्तिर्द्विजोत्तमाः ।<br>
कृष्णस्य गमने बुद्धिर्ऋषीणामागतिस्तथा ।४६.१०३<br>
<br>
अनुवशासनञ्च कृष्णेन वरदानं महात्मनः ।<br>
गमनं चैव कृष्णस्य पार्थस्यापि च दर्शनम् ।४६.१०४<br>
<br>
कृष्णद्वैपायनस्योक्तं युगधर्माः सनातनाः .।<br>
अनुग्रहोऽथ पार्थस्य वाराणस्यां गतिस्ततः ।४६.१०५<br>
<br>
पाराशर्यस्य च मुनेर्व्यासस्याद्‌भुतकर्मणः ।<br>
वाराणस्याश्च माहात्म्यं तीर्थानां चैव वर्णनम् ।४६.१०६<br>
<br>
तीर्थयात्रा च व्यासस्य देव्याश्चैवाथ दर्शनम् ।<br>
उद्वासनं च कथितं वरदानं तथैव च ॥ ४६.१०७<br>
<br>
प्रयागस्य च माहात्म्यं क्षेत्राणामथ कीर्त्तिनम् ।<br>
फलं च विपुलं विप्रा मार्कण्डेयस्य निर्गमः ॥ ४६.१०८<br>
<br>
भुवनानां स्वरूपं च ज्योतिषां च निवेशनम् ।<br>
कीर्त्यन्ते चैव वर्षाणि नदीनां चैव निर्णयः ॥ ४६.१०९<br>
<br>
पर्वतानां च कथनं स्थानानि च दिवौकसाम् ।<br>
द्वीपानां प्रविभागश्च श्वेतद्वीपोपवर्णनम् ॥ ४६.११०<br>
<br>
शयनं केशवस्याथ माहात्म्यं च महात्मनः ।<br>
मन्वन्तराणां कथनं विष्णोर्माहात्म्यमेव च ॥ ४६.१११<br>
<br>
वेदशाखाप्रणयनं व्यासानां कथनं ततः ।<br>
अवेदस्य च वेदानां कथितं मुनिपुंगवाः ॥ ४६.११२<br>
<br>
योगेश्वराणां च कथा शिष्याणां चाथ कीर्त्तनम् ।<br>
गीताश्च विविधागुह्या ईश्वरस्याथ कीर्त्तिताः ॥ ४६.११३<br>
<br>
वर्णाश्रमाणामाचाराः प्रायश्चित्तविधिस्ततः ।<br>
कपालित्वं च रुद्रस्य भिक्षाचरणमेव च ॥ ४६.११४<br>
<br>
पतिव्रतायाश्चाख्यानं तीर्थानां च विनिर्णयः ।<br>
तथा मङ्कणकस्याथ निग्रहः कीर्तितो द्विजाः ॥ ४६.११५<br>
<br>
वधश्च कथितो विप्राः कालस्य च समासतः ।<br>
देवदारुवने शंभोः प्रवेशो माधवस्य च ॥ ४६.११६<br>
<br>
दर्शनं षट्‌कुलीयानां देवदेवस्य धीमतः ।<br>
वरदानं च देवस्य नन्दिने तु प्रकीर्तितम् ॥ ४६.११७<br>
<br>
नैमित्तिकश्च कथितः प्रतिसर्गस्ततः परम् ।<br>
प्राकृतः प्रलयश्चोर्द्ध्वं सबीजो योग एव च ॥ ४६.११८<br>
<br>
एवं ज्ञात्वा पुराणस्य संक्षेपं कीर्त्तयेत्तु यः ।<br>
सर्वपापविनिर्मुक्तो ब्रह्मलोके महीयते ॥ ४६.११९<br>
<br>
एवमुक्त्वा श्रियं देवीमादाय पुरुषोत्तमः ।<br>
संत्यज्य कूर्मसंस्थानं स्वस्थानं च जगाम ह ॥ ४६.१२०<br>
<br>
देवाश्च सर्वे मुनयः स्वानि स्थानानि भेजिरे ।<br>
प्रणम्य पुरुषं विष्णुं गृहीत्वा ह्यमृतं द्विजाः ॥ ४६.१२१<br>
<br>
एतत् पुराणं सकलं भाषितं कूर्मरूपिणा ।<br>
साक्षाद् देवादिदेनेन विष्णुना विश्वयोनिना ॥ ४६.१२२<br>
<br>
यः पठेत् सततं मर्त्यः नियमेन समासतः ।<br>
सर्वपापविनिर्मुक्तो ब्रह्मलोके महीयते ॥ ४६.१२३<br>
<br>
लिखित्वा चैव यो दद्याद् वैशाखे मासि सुव्रतः ।<br>
विप्राय वेदविदुषे तस्य पुण्यं निबोधत ॥ ४६.१२४<br>
<br>
सर्वपापविनिर्मुक्तः सर्वैश्वर्यसमन्वितः ।<br>
भुक्त्वा च विपुलान्मर्त्यो भोगान्दिव्यान्सुशोभनान् ॥ ४६.१२५<br>
<br>
ततः स्वर्गात् परिभ्रष्टो विप्राणां जायते कुले ।<br>
पूर्वसंस्कारमाहात्म्याद् ब्रह्मविद्यामवाप्नुयात् ॥ ४६.१२६<br>
<br>
पठित्वाध्यायमेवैकं सर्वपापैः प्रमुच्यते ।<br>
योऽर्थं विचारयेत् सम्यक् प्राप्नोति परं पदम् ॥ ४६.१२७<br>
<br>
अध्येतव्यमिदं नित्यं विप्रैः पर्वणि पर्वणि ।<br>
श्रोतव्यं च द्विजश्रेष्ठा महापातकनाशनम् ॥ ४६.१२८<br>
<br>
एकतस्तु पुराणानि सेतिहासानि कृत्स्नशः ।<br>
एकत्र चेदं परममेतदेवातिरिच्यते ॥ ४६.१२९<br>
<br>
इदं पुराणं मुक्त्वैकं नास्त्यन्यत् साधनं परम्।<br>
यथावदत्र भगवान् देवो नारायणो हरिः ।४६.१३०<br>
<br>
कीर्त्यते हि यथा विष्णुर्न तथाऽन्येषु सुव्रताः ।<br>
ब्राह्मी पौराणिकी चेयं संहिता पापनाशनी ।४६.१३१<br>
<br>
अत्र तत् परमं ब्रह्म कीर्त्यते हि यथार्थतः ।<br>
तीर्थानां परमं तीर्थं तपसां च परं तपः ।४६.१३२<br>
<br>
ज्ञानानां परमं ज्ञानं व्रतानां परमं व्रतम् ।<br>
नाध्येतव्यमिदं शास्त्रं वृषलस्य च सन्निधौ ।४६.१३३<br>
<br>
योऽधीते स तु मोहात्मा स याति नरकान् बहून् ।<br>
श्राद्धे वा दैविके कार्ये श्रावणीयं द्विजातिभिः ।४६.१३४<br>
<br>
यज्ञान्ते तु विशेषेण सर्वदोषविशोधनम् ।<br>
मुमुक्षूणामिदं शास्त्रमध्येतव्यं विशेषतः ।४६.१३५<br>
<br>
श्रोतव्यं चाथ मन्तव्यं वेदार्थपरिबृंहणम् ।<br>
ज्ञात्वा यथावद् विप्रेन्द्रान् श्रावयेद् भक्तिसंयुतान् ।४६.१३६<br>
<br>
सर्वपापविनिर्मुक्तो ब्रह्मसायुज्यमाप्नुयात् ।<br>
योऽश्रद्दधाने पुरुषे दद्याच्चाधार्मिके तथा ।४६.१३७<br>
<br>
स प्रेत्य गत्वा निरयान् शुनां योनिं व्रजत्यधः ।<br>
नमस्कृत्य हरिं विष्णुं जगद्‌योनिं सनातनम् ।४६.१३८<br>
<br>
अध्येतव्यमिदं शास्त्रं कृष्णद्वैपायनं तथा ।<br>
इत्याज्ञा देवदेवस्य विष्णोरमिततेजसः ।४६.१३९<br>
<br>
पाराशर्यस्य विप्रर्षेर्व्यासस्य च महात्मनः ।<br>
श्रुत्वा नारायणाद्देवान् नारदो भगवानृषिः ।४६.१४०<br>
<br>
गौतमाय ददौ पूर्वं तस्माच्चैव पराशरः ।<br>
पराशरोऽपि भगवान गङ्गाद्वारे मुनीश्वराः ।४६.१४१<br>
<br>
मुनिभ्यः कथयामास धर्मकामार्थमोक्षदम् ।<br>
ब्रह्मणा कथितं पूर्वं सनकाय च धीमते ।४६.१४२<br>
<br>
सनत्कुमाराय तथा सर्वपापप्रणाशनम्।<br>
सनकाद् भगवान् साक्षाद् देवलो योगवित्तमः ।४६.१४३<br>
<br>
अवाप्तवान् पञ्चशिखो देवलादिदमुत्तमम् ।<br>
सनत्कुमाराद् भगवान् मुनिः सत्यवतीसुतः ।४६.१४४<br>
<br>
एतत् पुराणं परमं व्यासः सर्वार्थसंचयम् ।<br>
तस्माद् व्यासादहं श्रुत्वा भवतां पापनाशनम् ।४६.१४५<br>
<br>
ऊचिवान् वै भवद्भिश्च दातव्यं धार्मिके जने ।<br>
तस्मै व्यासाय मुनये सर्वज्ञाय महर्षये ।४६.१४६<br>
<br>
पाराशर्याय शान्ताय नमो नारायणात्मने ।<br>
यस्मात् संजायते कृत्सनं यत्र चैव प्रलीयते ।<br>
नमस्तस्मै सुरेशाय विष्णवे कूर्मरूपिणे ।४६.१४७<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे षट्श्चत्वारिंशोऽध्यायः ॥ ४६ ॥<br>
<br>
<br>
