<b>ईश्वर उवाच</b> <br>
अव्यक्तादभवत् कालः प्रधानं पुरुषः परः ।<br>
तेभ्यः सर्वमिदं जातं तस्माद् ब्रह्ममयं जगत् ॥ ३.१<br>
<br>
सर्वतः पाणिपादान्तं सर्वतोऽक्षिशिरोमुखम् ।<br>
सर्वतः श्रुतिमल्लोके सर्वमावृत्य तिष्ठति ॥ ३.२<br>
<br>
सर्वेन्द्रियगुणाभासं सर्वेन्द्रियविवर्जितम् ।<br>
सर्वाधारं सदानन्दमव्यक्तं द्वैतवर्जितम् ॥ ३.३<br>
<br>
सर्वोपमानरहितं प्रमाणातीतगोचरम् ।<br>
निर्वकल्पं निराभासं सर्वावासं परामृतम् ॥ ३.४<br>
<br>
अभिन्नं भिन्नसंस्थानं शाश्वतं ध्रुवमव्ययम् ।<br>
निर्गुणं परमं व्योम तज्ज्ञानं सूरयो विदुः ॥ ३.५<br>
<br>
स आत्मा सर्वभूतानां स बाह्याभ्यन्तरः परः ।<br>
सोऽहं सर्वत्रगः शान्तो ज्ञानात्मा परमेश्वरः ॥ ३.६<br>
<br>
मया ततमिदं विश्वं जगदव्यक्तमूर्तिना ।<br>
मत्स्थानि सर्वभूतानि यस्तं वेद स वेदवित् ॥ ३.७<br>
<br>
प्रधानं पुरुषं चैव तद्वस्तु समुदाहृतम् ।<br>
तयोरनादिरुद्दिष्टः कालः संयोगजः परः ॥ ३.८<br>
<br>
त्रयमेतदनाद्यन्तमव्यक्ते समवस्थितम् ।<br>
तदात्मकं तदन्यत् स्यात् तद्रूपं मामकं विदुः ॥ ३.९<br>
<br>
महदाद्यं विशेषान्तं संप्रसूतेऽखिलं जगत् ।<br>
या सा प्रकृतिरुद्दिष्टा मोहिनी सर्वदेहिनाम् ॥ ३.१०<br>
<br>
पुरुषः प्रकृतिस्थो हि भुङ्‌क्तेयः प्राकृतान् गुणान् ।<br>
अहंकारविमुक्तत्वात् प्रोच्यते पञ्चविंशकः ॥ ३.११<br>
<br>
आद्यो विकारः प्रकृतेर्महानिति च कथ्यते ।<br>
विज्ञातृशक्तिर्विज्ञानात् ह्यहंकारस्तदुत्थितः ॥ ३.१२<br>
<br>
एक एव महानात्मा सोऽहंकारोऽभिधीयते ।<br>
स जीवः सोऽन्तरात्मेति गीयते तत्त्वचिन्तकैः ॥ ३.१३<br>
<br>
तेन वेदयते सर्वं सुखं दुः खं च जन्मसु ।<br>
स विज्ञानात्मकस्तस्य मनः स्यादुपकारकम् ॥ ३.१४<br>
<br>
तेनापि तन्मयस्तस्मात् संसारः पुरुषस्य तु ।<br>
स चाविवेकः प्रकृतौ सङ्गात् कालेन सोऽभवत् ॥ ३.१५<br>
<br>
कालः सृजति भूतानि कालः संहरति प्रजाः ।<br>
सर्वे कालस्य वशगा न कालः कस्यचिद् वशे ॥ ३.१६<br>
<br>
सोऽन्तरा सर्वमेवेदं नियच्छति सनातनः ।<br>
प्रोच्यते भगवान् प्राणः सर्वज्ञः पुरुषोत्तमः ॥ ३.१७<br>
<br>
सर्वेन्द्रियेभ्यः परमं मन आहुर्मनीषिणः ।<br>
मनसश्चाप्यहंकारमहंकारान्महान् परः ॥ ३.१८<br>
<br>
महतः परमव्यक्तमव्यक्तात् पुरुषः परः ।<br>
पुरुषाद् भगवान् प्राणस्तस्य सर्वमिदं जगत् ॥ ३.१९<br>
<br>
प्राणात् परतरं व्योम व्योमातीतोऽग्निरीश्वरः ।<br>
सोऽहं ब्रह्माव्ययः शान्तो ज्ञानात्मा परमेश्वरः ।<br>
नास्ति मत्तः परं भूतं मां विज्ञाय मुच्यते ॥ ३.२०<br>
<br>
नित्यं हि नास्ति जगति भूतं स्थावरजङ्गमम् ।<br>
ऋते मामेकमव्यक्तं व्योमरूपं महेश्वरम् ॥ ३.२१<br>
<br>
सोऽहं सृजामि सकलं संहरामि सदा जगत् ।<br>
मायी मायामयो देवः कालेन सह सङ्गतः ॥ ३.२२<br>
<br>
मत्सन्निधावेष कालः करोति सकलं जगत् ।<br>
नियोजयत्यनन्तात्मा ह्येतद् वेदानुशासनम् ॥ ३.२३<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) तृतीयोऽध्यायः ॥ ३ ॥<br>
