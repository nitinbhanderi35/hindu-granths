व्यास उवाच ।<br>
गोमयेनोदकैर्भूमिं शोधयित्वा समाहितः ।<br>
सन्निमन्त्र्य द्विजान् सर्वान् साधुभिः सन्निमन्त्रयेत् ।। २२.१<br>
<br>
श्वो भविष्यति मे श्राद्धं पूर्वेद्युरभिपूज्य च ।<br>
असंभवे परेद्युर्वा यथोक्तैर्लक्षणैर्युतान् ।। २२.२<br>
<br>
तस्य ते पितरः श्रुत्वा श्राद्धकालमुपस्थितम् ।<br>
अन्योन्यं मनसा ध्यात्वा संपतन्ति मनोजवाः ।। २२.३<br>
<br>
ब्राह्मणैस्तै सहाश्नन्ति पितरो ह्यन्तरिक्षगाः ।<br>
वायुभूतास्तु तिष्ठन्ति भुक्त्वा यान्ति परां गतिम् ।। २२.४<br>
<br>
आमन्त्रिताश्च ते विप्राः श्राद्धकाल उपस्थिते ।<br>
वसेयुर्नियताः सर्वे ब्रह्मचर्यपरायणाः ।। २२.५<br>
<br>
अक्रोधनोऽत्वरोऽमत्तः सत्यवादी समाहितः ।<br>
भारं मैथुनमध्वानं श्राद्धकृद् वर्जयेज्जपम् ।। २२.६<br>
<br>
आमन्त्रितो ब्राह्मणो वा योऽन्यस्मै कुरुते क्षणम् ।<br>
स याति नरकं घोरं सूकरत्वां प्रायाति च ।। २२.७<br>
<br>
आमन्त्रयित्वा यो मोहादन्यं चामन्त्रयेद् द्विजः ।<br>
स तस्मादधिकः पापी विष्ठाकीटोऽभिजायते ।। २२.८<br>
<br>
श्राद्धे निमन्त्रितो विप्रो मैथुनं योऽधिगच्छति ।<br>
ब्रह्महत्यामवाप्नोति तिर्यग्योनौ च जायते ।। २२.९<br>
<br>
निमन्त्रितस्तु यो विप्रो ह्यध्वानं याति दुर्मतिः ।<br>
भवन्ति पितरस्तस्य तन्मासं पापभोजनाः ।। २२.१०<br>
<br>
निमन्त्रितस्तु यः श्राद्धे प्रकुर्यात् कलहं द्विजः ।<br>
भवन्ति तस्य तन्मासं पितरो मलभोजनाः ।। २२.११<br>
<br>
तस्मान्निमन्त्रितः श्राद्धे नियतात्मा भवेद्‌ द्विजः ।<br>
अक्रोधनः शौचपरः कर्ता चैव जितेन्द्रियः ।। २२.१२<br>
<br>
श्वोभूते दक्षिणां गत्वा दिशं दर्भान् समाहितः ।<br>
समूलानाहरेद् वारि दक्षिणाग्रान् सुनिर्मलान् ।। २२.१३<br>
<br>
दक्षिणाप्रवणं स्निग्धं विभक्तं शुभलक्षणम् ।<br>
शुचिं देशं विविक्तं च गोमयेनोपलेपयेत् ।। २२.१४<br>
<br>
नदीतीरेषु तीर्थेषु स्वभूमौ चैव नाम्बुषु ।<br>
विविक्तेषु च तुष्यन्ति दत्तेन पितरः सदा ।। २२.१५<br>
<br>
पारक्ये भूमिभागे तु पितॄणां नैव निर्वपेत् ।<br>
स्वामिभिस्तद् विहन्येत मोहाद् यत् क्रियते नरैः ।। २२.१६<br>
<br>
अटव्यः पर्वताः पुण्यास्तीर्थान्यायतनानि च ।<br>
सर्वाण्यस्वामिकान्याहुर्न ह्येतेषु परिग्रहः ।। २२.१७<br>
<br>
तिलान् प्रविकिरेत्तत्र सर्वतो बन्धयेदजां ।<br>
असुरोपहतं श्राद्धं तिलैः शुद्ध्यत्यजेन वा ।। २२.१८<br>
<br>
ततोऽन्नं बहुसंस्कारं नैकव्यञ्जनमच्युतम् ।<br>
चोष्यं पेयं समृद्धं च यथाशक्त्या प्रकल्पयेत् ।। २२.१९<br>
<br>
ततो निवृत्ते मध्याह्ने लुप्तरोमनखान् द्विजान् ।<br>
अभिगम्य यथामार्गं प्रयच्छेद् दन्तधावनम् ।। २२.२०<br>
<br>
तैलमभ्यञ्जनं स्नानं स्नानीयं च पृथग्विधम् ।<br>
पात्रैरौदुम्बरैर्दद्याद् वैश्वदैवत्यपूर्वकम् ।। २२.२१<br>
<br>
ततःस्नानान्निवृत्तेभ्यः प्रत्युत्थायकृताञ्जलिः ।<br>
पाद्यमाचमनीयं च संप्रयच्छेद् यथाक्रमम् ।। २२.२२<br>
<br>
ये चात्र विश्वेदेवानां विप्राः पूर्वं निमन्त्रिताः ।<br>
प्राङ्‌मुखान्यासनान्येषां त्रिदर्भोपहितानि च ।। २२.२३<br>
<br>
दक्षिणामुखमुक्तानि पितॄणामासनानि च ।<br>
दक्षिणाग्रेषु दर्भेषु प्रोक्षितानि तिलोदकैः ।। २२.२४<br>
<br>
तेषूपवेशयेदेतानासनं संस्पृशन्नपि।<br>
आसध्वमिति संजल्पन्नासीरंस्ते पृथक् पृथक् ।। २२.२५<br>
<br>
द्वौ दैवे प्राङ्‌मुखौ पित्र्ये त्रयश्चोदङ्‌मुखास्तथा ।<br>
एकैकं वा भवेत् तत्र देवमातामहेष्वपि ।। २२.२६<br>
<br>
सत्क्रियां देशकालौ च शौचं ब्राह्मणसंपदम् ।<br>
पञ्चैतान् विस्तरो हन्ति तस्मान्नेहेत विस्तरम् ।। २२.२७<br>
<br>
अपि वा भोजयेदेकं ब्राह्मणं वेदपारगम् ।<br>
श्रुतशीलादिसंपन्नमलक्षणविवर्जितम् ।। २२.२८<br>
<br>
उद्धृत्य पात्रे चान्नं तत् सर्वस्मात् प्रकृतात् पुनः ।<br>
देवतायतने वासौ निवेद्यान्यत्प्रवर्त्तयेत् ।। २२.२९<br>
<br>
प्रास्येदग्नौ तदन्नं तु दद्याद् वा ब्रह्मचारिणे ।<br>
तस्मादेकमपि श्रेष्ठं विद्वांसं भोजयेद् द्विजम् ।। २२.३०<br>
<br>
भिक्षुको ब्रह्मचारी वा भोजनार्थमुपस्थितः ।<br>
उपविष्टेषु यः श्राद्धे कामं तमपि भोजयेत् ।। २२.३१<br>
<br>
अतिथिर्यस्य नाश्नाति न तच्छ्राद्धं प्रशस्यते ।<br>
तस्मात् प्रयत्नाच्छ्राद्धेषु पूज्या ह्यतिथयो द्विजैः ।। २२.३२<br>
<br>
आतिथ्यरहिते श्राद्धे भुञ्जते ये द्विजातयः ।<br>
काकयोनिं व्रजन्त्येते दाता चैव न संशयः ।। २२.३३<br>
<br>
हीनाङ्गः पतितः कुष्ठी व्रणी पुक्कसनास्तिकौ ।<br>
कुक्कुटाः शूकराः श्वानो वर्ज्याः श्राद्धेषु दूरतः ।। २२.३४<br>
<br>
बीभत्सुमशुचिं नग्नं मत्तं धूर्तं रजस्वलाम् ।<br>
नीलकाषायवसनपाषण्डांश्च विवर्जयेत् ।। २२.३५<br>
<br>
यत् तत्र क्रियते कर्म पैतृकं ब्राह्मणान् प्रति ।<br>
तत्सर्वमेव कर्त्तव्यं वैश्वदैवत्यपूर्वकम् ।। २२.३६<br>
<br>
यथोपविष्टान् सर्वांस्तानलंकुर्याद् विभूषणैः ।<br>
स्रग्दामभिः शिरोवेष्टैर्धूपवासोऽनुलेपनैः ।। २२.३७<br>
<br>
ततस्त्वावाहयेद् देवान् ब्राह्मणानामनुज्ञया ।<br>
उदङ्‌मुखो यथान्यायं विश्वे देवास इत्यृचा ।। २२.३८<br>
<br>
द्वे पवित्रे गृहीत्वाऽथ भाजने क्षालिते पुनः ।<br>
शंनो देवी जलं क्षिप्त्वा यवोऽसीति यवांस्तथा ।। २२.३९<br>
<br>
या दिव्या इति मन्त्रेण हस्ते त्वर्घं विनिक्षिपेत् ।<br>
प्रदद्याद् गन्धमाल्यानि धूपादीनि च शक्तितः ।। २२.४०<br>
<br>
अपसव्यं ततः कृत्वा पितॄणां दक्षिणामुखः ।<br>
आवाहनं ततः कुर्यादुशन्तस्त्वेत्यृचा बुधः ।। २२.४१<br>
<br>
आवाह्य तदनुज्ञातो जपेदायन्तु नस्ततः ।<br>
शंनो देव्योदकं पात्रे तिलोऽसीति तिलांस्तथा ।। २२.४२<br>
<br>
क्षिप्त्वा चार्घं यथापूर्वं दत्त्वा हस्तेषु वै पुनः ।<br>
संस्रवांश्च ततः सर्वान् पात्रे कुर्यात् समाहितः ।२२.४३<br>
<br>
पितृभ्यः स्थानमेतच्च न्युब्जपात्रं निधापयेत् ।<br>
अग्नौ करिष्यन्नादाय पृच्छेदन्नं घृतप्लुतम् ।<br>
कुरुष्वेत्यभ्यनुज्ञातो जुहुयादुपवीतवान् ।। २२.४४<br>
<br>
यज्ञोपवीतिना होमः कर्त्तव्यः कुशपाणिना ।<br>
प्राचीनावीतिना पित्र्यं वैश्वदेवं तु होमवित् ।। २२.४५<br>
<br>
दक्षिणं पातयेज्जानुं देवान् परिचरन् सदा ।<br>
पितृणां परिचर्यासु पातयेदितरं तथा ।। २२.४६<br>
<br>
सोमाय वै पितृमते स्वधा नम इति ब्रुवन् ।<br>
अग्नये कव्यवाहनाय स्वधेति जुहुयात् ततः ।। २२.४७<br>
<br>
अग्न्यभावे तु विप्रस्य पाणावेवोपपादयेत् ।<br>
महादेवान्तिके वाऽथ गोष्ठे वा सुसमाहितः ।। २२.४८<br>
<br>
ततस्तैरभ्यनुज्ञातो गत्वा वै दक्षिणां दिशम् ।<br>
गोमयेनोपलिप्योर्वीं स्थानं कुर्यात्ससैकतम् ।। २२.४९<br>
<br>
मण्डलं चतुरस्रं वा दक्षिणाप्रवणं शुभम् ।<br>
त्रिरुल्लिखेत्तस्य मध्यं दर्भेणैकेन चैव हि ।। २२.५०<br>
<br>
ततः संस्तीर्य तत्स्थाने दर्भान्वै दक्षिणाग्रकान् ।<br>
त्रीन् पिण्डान् निर्वपेत् तत्र हविः शेषात्समाहितः ।। २२.५१<br>
<br>
लुप्त पिण्डांस्तु तं हस्तं निमृज्याल्लेपभागिनाम् ।<br>
तेषु दर्भेष्वथाचम्य त्रिराचम्य शनैरसून् ।<br>
तदन्नं तु नमस्कुर्यात् पितॄनेव च मन्त्रवित् ।। २२.५२<br>
<br>
उदकं निनयेच्छेषं शनैः पिण्डान्तिके पुनः ।<br>
अवजिघ्रेच्च तान् पिण्डान् यथान्युप्त्वा समाहितः ।। २२.५३<br>
<br>
अथ पिण्डाच्च शिष्टान्नं विधिना भोजयेद् द्विजान् ।<br>
मांसान्यपूपान् विविधान् दद्यात् कृशरपायसम् ।। २२.५४<br>
<br>
ततोऽन्नमुत्सृजेद्भुक्तेष्वग्रतो विकिरन्भुवि।<br>
पृष्ट्वा तदन्नमित्येव तृप्तानाचामयेत्ततः।२२.५५<br>
<br>
आचान्ताननुजानीयादभितो रम्यतामिति।<br>
स्वधास्त्विति च ते ब्रूयुर्ब्राह्मणास्तदनन्तरम्।।२२.५६<br>
<br>
ततो भुक्तवतां तेषां अन्नशेषं निवेदयेत्।<br>
यथा ब्रूयुः स्तथा कुर्यात् अनुज्ञातस्तु तैर्द्विजैः।।२२.५७<br>
<br>
पित्रे स्वदितमित्येव वाच्यं गोष्टेषु सुश्रितम्।<br>
सम्पन्नमित्यभ्युदये देवे सेवितमित्यपि।।२२.५८<br>
<br>
विसृज्य ब्राह्मणान् तान्वै पितृपूर्वन्तु वाग्यतः।<br>
दक्षिणान्दिशमाकांक्षन्याचेतेमान्वरान् पितॄन्।।२२.५९<br>
<br>
दातारो नोऽभिवर्धन्तां वेदाः सन्ततिरेव च ।<br>
श्रद्धा च नो मा विगमद्बहुदेयञ्च नोस्त्विति।।२२.६०<br>
<br>
पिण्डांस्तु गोऽजविप्रेभ्यः दद्यादग्नौ जलेऽपि वा।<br>
मध्यमन्तु ततः पिण्डमद्यात्पत्नी सुतार्थिनी।।२२.६१<br>
<br>
प्रक्षाल्य हस्त वाचम्य ज्ञातिं शेषेण तोषयेत्।<br>
सूपशाकफलानीक्षून् पयो दधि घृतं मधु ।२२.६२<br>
<br>
अन्नं चैव यथाकामं विविधं भोज्यपेयकम् ।<br>
यद् यदिष्टं द्विजेन्द्राणां तत्सर्वं विनिवेदयेत् ।२२.६३<br>
<br>
धान्यांस्तिलांश्च विविधान् शर्करा विविधास्तथा ।<br>
उष्णमन्नं द्विजातिभ्यो दातव्यं श्रेय इच्छता ।<br>
अन्यत्र फलमूलेभ्यः पानकेभ्यस्तथैव च ।। २२.६४<br>
<br>
नभूमौ पातयेज्जानुं न कुप्येन्नानृतं वदेत् ।<br>
न पादेन स्पृशेदन्नं न चैवमवधूनयेत् ।। २२.६५<br>
<br>
क्रोधेनैवच यत्भुक्तं यद्भुक्तं त्वयथाविधि ।<br>
यातुधाना विलुम्पन्ति जल्पता चोपपादितम् ।। २२.६६<br>
<br>
स्विन्नगात्रो न तिष्ठेत सन्निधौ तु द्विजोत्तमाः ।<br>
नच पश्येत काकादीन् पक्षिणः प्रतिषेधयेत् ।<br>
तद्‌रूपाः पितरस्तत्र समायान्ति बुभुक्षवः ।। २२.६७<br>
<br>
न दद्यात् तत्र हस्तेन प्रत्यक्षं लवणं तथा ।<br>
न चायसेन पात्रेण न चैवाश्रद्धया पुनः ।। २२.६८<br>
<br>
काञ्चनेन तु पात्रेण राजतोदुम्बरेण वा <br>
दत्तमक्षयतां याति खड्गेन च विशेषतः ।। २२.६९<br>
<br>
पात्रे तु मृण्मये यो वै श्राद्धे भोजयते द्विजान्।<br>
स याति नरकं घोरं भोक्ता चैव पुरोधसः ।। २२.७०<br>
<br>
न पङ्‌क्त्यां विषमं दद्यान्न याचेन्न च दापयेत् ।<br>
याचिता दापिता दाता नरकान् यान्ति दारुणान् ।। २२.७१<br>
<br>
भुञ्जीरन् वाग्यताः शिष्टा न ब्रूयुः प्राकृतान् गुणान् ।<br>
तावद्धि पितरोऽश्नन्ति यावन्नोक्ता हविर्गुणाः ।। २२.७२<br>
<br>
नाग्रासनोपविष्टस्तु भुञ्जीत प्रथमं द्विजः ।<br>
बहूनां पश्यतां सोऽन्यः पङ्‌क्त्या हरति किल्बिषम् ।। २२.७३<br>
<br>
न किञ्चिद् वर्जयेच्छ्राद्धे नियुक्तस्तु द्विजोत्तमः ।<br>
न मांसं प्रतिषेधेत न चान्यस्यान्नमीक्षयेत् ।। २२.७४<br>
<br>
यो नाश्नाति द्विजो मांसं नियुक्तः पितृकर्मणि ।<br>
स प्रेत्य पशुतां याति संभवानेकविंशतिम् ।। २२.७५<br>
<br>
स्वाध्यायाञ्च्छ्रवयेदेषां धर्मशास्त्राणि चैव हि।<br>
इतिहासपुराणानि श्राद्धकल्पांश्च शोभनान् ।। २२.७६<br>
<br>
ततोऽन्नमुत्सृजेद् भुक्ता साग्रतो विकिरन् भुवि ।<br>
पृष्ट्वा तृप्ताः स्थ इत्येवं तृप्तानाचामयेत् ततः ।। २२.७७<br>
<br>
आचान्ताननुजानीयादभितो रम्यतामिति ।<br>
स्वधाऽस्त्विति च तं ब्रूयुर्ब्राह्मणास्तदनन्तरम् ।। २२.७८<br>
<br>
ततो भुक्तवतां तेषामन्नशेषं निवेदयेत् ।<br>
यथा ब्रूयुस्तथा कुर्यादनुज्ञातस्तु तैर्द्विजैः ।। २२.७९<br>
<br>
पित्र्ये स्वदित इत्येव वाक्यं गोष्ठेषु सूत्रितम् ।<br>
संपन्नमित्यभ्युदये दैवे रोचत इत्यपि ।। २२.८०<br>
<br>
विसृज्य ब्राह्मणान् ल्तुत्वा वै दैवपूर्वं तु वाग्यतः ।<br>
दक्षिणां दिशमाकाङ्‌क्षन्‌याचेतेमान् वरान् पितॄन् ।। २२.८१<br>
<br>
दातारो नोऽभिवर्द्धन्तां वेदाः संततिरेव च ।<br>
श्रद्धा च नो मा व्यगमद्‌ बहुदेयं च नोस्त्त्विति ।। २२.८२<br>
<br>
पिण्डांस्तु गोऽजविप्रेभ्यो दद्यादग्नौ जलेऽपि वा ।<br>
मध्यमं तु ततः पिण्डमद्यात् पत्नी सुतार्थिनी ।। २२.८३<br>
<br>
प्रक्षाल्य हस्तावाचम्य ज्ञातीन् शेषेण तोषयेत् ।<br>
ज्ञातिष्वपि चतुष्टेषु स्वान् भृत्यान् भोजयोत् ततः ।२२.८४<br>
<br>
पश्चात् स्वयं च पत्नीभिः शेषमन्नं समाचरेत् ।<br>
नोद्वासयेत् तदुच्छिष्टं यावन्नास्तंगतो रविः ।२२.८५<br>
<br>
ब्रह्मचारी भवेतां तु दम्पती रजनीं तु ताम् ।<br>
दत्त्वा श्राद्धं तथा भुक्त्वा सेवते यस्तु मैथुनम् ।२२.८६<br>
<br>
महारौरवमासाद्य कीटयोनिं व्रजेत् पुनः ।२२.८७<br>
<br>
शुचिरक्रोधनः शान्तः सत्यवादी समाहितः ।<br>
स्वाध्यायं च तथाऽध्वानं कर्त्ता भोक्ता च वर्जयेत् ।। २२.८८<br>
<br>
श्राद्धं भुक्त्वा परश्राद्धं भुञ्जते ये द्विजातयः ।<br>
महापातिकिभिस्तुल्या यान्ति ते नरकान् बहून् ।। २२.८९<br>
<br>
एष वो विहितः सम्यक् श्राद्धकल्पः सनातनः ।<br>
आनेन वर्द्धयेन्नित्यम् ब्राह्मणो व्यसनान्वितः ।। २२.९०<br>
<br>
आमश्राद्धं द्विजः कुर्याद् विधिज्ञः श्रद्धयान्वितः ।<br>
तेनाग्नौ करणं कुर्यात् पिण्डांस्तेनैव निर्वपेत् ।। २२.९१<br>
<br>
योऽनेन विधिना श्राद्धं कुर्यात् शान्तमानसः ।<br>
व्यपेतकल्पषो नित्यं योगिनां वर्त्तते पदम् ।। २२.९२<br>
<br>
तस्मात् सर्वप्रयत्नेन श्राद्धं कुर्याद् द्विजोत्तमः ।<br>
आराधितो भवेदीशस्तेन सम्यक् सनातनः ।। २२.९३<br>
<br>
अपि मूलैर्फलैर्वाऽपि प्रकुर्यान्निर्धनो द्विजः ।<br>
तिलोदकैस्तर्पयित्वा पितॄन् स्नात्वा समाहितः ।। २२.९४<br>
<br>
न जीवत्पितृको दद्याद्धोमान्तं वा विधीयते ।<br>
येषां वापि पिता दद्यात् तेषां चैके प्रचक्षते ।। २२.९५<br>
<br>
पिता पितामहश्चैव तथैव प्रपितामहः ।<br>
यो यस्य प्रीयते तस्मै देयं नान्यस्य तेन तु ।। २२.९६<br>
<br>
भोजयेद् वापि जीवन्तं यथाकामं तु भक्तितः ।<br>
न जीवन्तमतिक्रम्य ददाति प्रयतः शुचिः।। २२.९७<br>
<br>
द्व्‌यामुष्यायणिको दद्याद् बीजिक्षेत्रिकयोः समम् ।<br>
अधिकारी भवेत्सोऽथ नियोगोत्पादितो यदि।।२२.९८<br>
<br>
अनियुक्तः सुतो यश्च शुक्रतो जायते त्विह ।<br>
प्रदद्याद् वीजिने पिण्डं क्षेत्रिणे तु ततोऽन्यथा ।। २२.९९<br>
<br>
द्वौ पिण्डौ निर्वपेत् ताभ्यां क्षेत्रिणे बीजिने तथा ।<br>
कीर्त्तयेदथ चैकस्मिन् बीजिनं क्षेत्रिणं ततः ।<br>
मृताहनि तु कर्त्तव्यमेकोदिष्टं विधानतः ।२२.१००<br>
<br>
अशौचे स्वे परिक्षीणे काम्यं वै कामतः पुनः ।<br>
पूर्वाह्नि चैव कर्त्तव्यं श्राद्धमभ्युदयार्थिना ।२२.१०१<br>
<br>
देववत्सर्वमेव स्याद् नैव कार्याः तिलैः क्रिया ।<br>
दर्भाश्च ऋजवः कार्या युग्मान् वै भोजयेद् द्विजान् ।२२.१०१<br>
<br>
नान्दीमुखास्तु पितरः प्रीयन्तामिति वाचयेत् ।<br>
मातृश्राद्धं तु पूर्वं स्यात् पितॄणां तदनन्तरम् ।२२.१०३<br>
<br>
ततो मातामहानां तु वृद्धौ श्राद्धत्रयं स्मृतम्।<br>
दैवपूर्वं प्रदद्याद् वै न कुर्यादप्रदक्षिणम् ।२२.१०४<br>
<br>
प्राङ्‌मुखो निर्वपेत् पिण्डानुपवीती समाहितः ।<br>
पूर्वं तु मातरः पूज्या भक्त्या वै सगणेश्वराः ।२२.१०५<br>
<br>
स्थण्डिलेषु विचित्रेषु प्रतिमासु द्विजातिषु ।<br>
पुष्पैर्धूपैश्च नैवेद्यैर्गन्धाद्यैर्भूषणैरपि ।२२.१०६<br>
<br>
पूजयित्वा मातृगणं कूर्याच्छ्राद्धत्रयं द्विजः।<br>
अकृत्वा मातृयोगं तु यः श्राद्धं परिवेषयेत् ।<br>
तस्य क्रोधसमाविष्टा हिंसामिच्छन्ति मातरः ।। २२.१०७<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे द्वाविशोऽध्यायः ।। २२ ।।<br>
