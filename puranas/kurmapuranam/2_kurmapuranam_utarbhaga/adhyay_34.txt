<b>व्यास उवाच</b> ।<br>
मनुष्याणां तु हरणं कृत्वा स्त्रीणां गृहस्य च ।<br>
वापीकूपजलानां च शुध्येच्चान्द्रायणेन तु ॥ ३४.१<br>
<br>
द्रव्याणामल्पसाराणां स्तेयं कृत्वाऽन्यवेश्मनः ।<br>
चरेत् सांतपनं कृच्छ्रं तन्निर्यात्यात्मशुद्धये ॥ ३४.२<br>
<br>
धान्यान्नधनचौर्यं तु कृत्वा कामाद् द्विजोत्तमः ।<br>
स्वजातीयगृहादेव कृच्छ्रार्द्धेन विशुद्ध्यति ॥ ३४.३<br>
<br>
भक्ष्यभोज्योपहरणे यानशय्यासनस्य च ।<br>
पुष्पमूलफलानां च पञ्चगव्यं विशोधनम् ॥ ३४.४<br>
<br>
तृणकाष्ठद्रुमाणां च शुष्कान्नस्य गुडस्य च ।<br>
चैलचर्मामिषाणां च त्रिरात्रं स्यादभोजनम् ॥ ३४.५<br>
<br>
मणिमुक्ताप्रवालानां ताम्रस्य रजतस्य च ।<br>
अयः स्कांतोपलानां च द्वादशाहं काणाशनम् ॥ ३४.६<br>
<br>
कार्पासकीटजोर्णानां द्विशफैकशफस्य च ।<br>
पुष्पगन्धौषधीनां च पिबेच्चैव त्र्यहं पयः ॥ ३४.७<br>
<br>
नरमांसाशनं कृत्वा चान्द्रायणमथाचरेत् ।<br>
काकं चैव तथा श्वानं जग्ध्वा हस्तिनमेव च ।३४.८<br>
<br>
वराहं कुक्कुटं चाथ तप्तकृच्छ्रेण शुध्यति ।<br>
क्रव्यादानां च मांसानि पुरीषं मूत्रमेव च ।३४.९<br>
<br>
गोगोमायुकपीनां च तदेव व्रतमाचरेत् ।<br>
शिशुमारं तथाचाषं मत्यमांसं तथैव च॥३४.१०<br>
<br>
उपोष्य द्वादशाहं तु कूष्माण्डैर्जुहुयाद् घृतम् ।<br>
नकुलोलूकमार्जारं जग्ध्वा सांतपनं चरेत् ।३४.११<br>
<br>
श्वापदोष्ट्रखराञ्जग्ध्वा तप्तकृच्छ्रेण शुद्ध्यति ।<br>
व्रतवच्चैव संस्कारं पूर्वेण विधिनैव तु ॥ ३४.१२<br>
<br>
बकं चैव बलाकाञ्च हंसं कारण्डवं तथा ।<br>
चक्रवाकपलं जग्घ्वा द्वादशाहमभोजनम् ॥ ३४.१३<br>
<br>
कपोतं टिट्टिभाञ्चैव शुकं सारसमेव च ।<br>
उलूकं जालपादं च जग्ध्वाऽप्येतद् व्रतं चरेत् ॥ ३४.१४<br>
<br>
शिशुमारं तथा चाषं मत्स्यमांसं तथैव च ।<br>
जग्ध्वा चैव कटाहारमेतदेव चरेद् व्रतम् ॥ ३४.१५<br>
<br>
कोकिलं चैव मत्स्यांश्च मण्डुकं भुजगं तथा ।<br>
गोमूत्रयावकाहारो मासेनैकेन शुद्ध्यति ॥ ३४.१६<br>
<br>
जलेचरांश्च जलजान् प्रणुदानथविष्किरान् ।<br>
रक्तपादांस्तथा जग्ध्वा सप्ताहं चैतदाचरेत् ॥ ३४.१७<br>
<br>
शुनो मांसं शुष्कमांसमात्मार्थं च तथा कृतम् ।<br>
भुक्त्वा मासं चरेदेतत् तत्पापस्यापनुत्तये ॥ ३४.१८<br>
<br>
वृन्ताकं भुस्तृणं शिग्रुं कुभाण्डं करकं तथा ।<br>
प्राजापत्यं चरेज्जग्ध्वा खड्गं कुम्भीकमेव च ॥ ३४.१९<br>
<br>
पलाण्डुं लशुनं चैव भुक्त्वा चान्द्रायणं चरेत् ।<br>
नालिकां तण्डुलीयं च प्राजापत्येन शुद्ध्यति ॥ ३४.२०<br>
<br>
अश्मान्तकं तथा पोतं तप्तकृच्छ्रेण शुद्ध्यति ।<br>
प्राजापत्येन शुद्धिः स्यात् कुसुम्भस्य च भक्षणे ॥ ३४.२१<br>
<br>
अलाबु किंशुकं चैव भुक्त्वा चैतद् व्रतं चरेत् ।<br>
उदुम्बरं च कामेन तप्तकृच्छ्रेण शुद्ध्यति ॥<br>
वृथा कृसरसंयावं पायसापूपसंकुलम् ।<br>
भुक्त्वा चैवं विधं त्वन्नं त्रिरात्रेण विशुद्ध्यति ॥<br>
पीत्वा क्षीराण्यपेयानि ब्रह्मचारी समाहितः ।<br>
गोमूत्रयावकाहारो मासेनैकेन शुद्ध्यति ॥<br>
अनिर्दशाहं गोक्षीरं माहिषं चाजमेव च ।<br>
संधिन्याश्च विवत्सायाः पिबन् क्षीरमिदं चरेत् ।<br>
एतेषां च विकाराणि पीत्वा मोहेन वा पुनः।३४.२२<br>
<br>
गोमूत्रयावकाहारः सप्तरात्रेण शुद्ध्यति ।<br>
भुक्त्वा चैव नवश्राद्धे मृतके सूतके तथा ।३४.२३<br>
<br>
चान्द्रायणेन शुद्ध्येत ब्राह्मणस्तु समाहितः ।<br>
यस्याग्नौ हूयते नित्यमन्नस्याग्रं न दीयते ।३४.२४<br>
<br>
चान्द्रायणं चरेत् सम्यक् तस्यान्नप्राशने द्विजः ।<br>
अभोज्यानां तु सर्वेषां भुक्त्वा चान्नमुपस्कृतम् ।३४.२५<br>
<br>
अन्तावसायिनां चैव तप्तकृच्छ्रेण शुद्ध्यति ॥<br>
चाण्डालान्नं द्विजो भुक्त्वा सम्यक् चान्द्रायणं चरेत् ।३४.२६<br>
<br>
बुद्धिपूर्वं तु कृच्छ्राब्दं पुनः संस्कारमेव च ।<br>
असुरामद्यपानेन कुर्याच्चान्द्रायणव्रतम् ।३४.२७<br>
<br>
अभोज्यान्नं तु भुक्त्वा च प्राजापत्येन शुद्ध्यति ।<br>
विण्मूत्रप्राशनं कृत्वा रेतसश्चैतदाचरेत् ।३४.२८<br>
<br>
अनादिष्टेषु चैकाहं सर्वत्र तु यथार्थतः ।<br>
विड्‌वराहखरोष्ट्राणां गोमायोः कपिकाकयोः ।३४.२९<br>
<br>
प्राश्य मूत्रपुरीषाणि द्विजश्चान्द्रायणं चरेत् ।<br>
अज्ञानात् प्राश्य विण्मूत्रं सुरासंस्पृष्टमेव च ।३४.३०<br>
<br>
पुनः संस्कारमर्हन्ति त्रयो वर्णा द्विजातयः ।<br>
क्रव्यादां पक्षिणां चैव प्राश्य मूत्रपुरीषकम् ।३४.३१<br>
<br>
महासांतपनं मोहात् तथा कुर्याद् द्विजोत्तमः ।<br>
भासमण्डूककुररे विष्किरे कृच्छ्रमाचरेत् ॥ ३४.३२<br>
<br>
प्राजापत्येन शुद्ध्येत ब्राहामणोच्छिष्टभोजने ।<br>
क्षत्रिये तप्तकृच्छ्रं स्याद् वैश्ये चैवातिकृच्छ्रकम् ।३४.३३<br>
<br>
शूद्रोच्छिष्टं द्विजो भुक्त्वा कुर्याच्चान्द्रायणव्रतम् ।<br>
सुराभाण्डोदरे वारि पीत्वा चान्द्रायणं चरेत् ।३४.३४<br>
<br>
समुच्छिष्टं द्विजो भुक्त्वा त्रिरात्रेण विशुद्ध्यति ।<br>
गोमूत्रयावकाहारः पीतशेषं च वा गवाम् ॥ ३४.३५<br>
<br>
अपो मूत्रपुरीषाद्यैर्दूषिताः प्राशयेद् यदा ।<br>
तदा सांतपनं प्रोक्तं व्रतं पापविशोधनम् ॥ ३४.३६<br>
<br>
चाण्डालकूपभाण्डेषु यदि ज्ञानात् पिबेज्जलम् ।<br>
चरेत् सांतपनं कृच्छ्रं ब्राह्मणः पापशोधनम् ॥ ३४.३७<br>
<br>
चाण्डालेन तु संस्पृष्टं पीत्वा वारि द्विजोत्तमः ।<br>
त्रिरात्रेण विशुद्ध्येत पञ्चगव्येन चैव हि ॥ ३४.३८<br>
<br>
महापातकिसंस्पर्शे भुक्त्वा स्नात्वा द्विजो यदि ।<br>
बुद्धिपूर्वं तु मूढात्मा तप्तकृच्छ्रं समाचरेत् ॥ ३४.३९<br>
<br>
स्पृष्ट्वा महापातकिनं चाण्डालं वा रजस्वलाम् ।<br>
प्रमादाद् भोजनं कृत्वा त्रिरात्रेण विशुद्ध्यति ॥ ३४.४०<br>
<br>
स्नानार्हो यदि भुञ्जीत अहोरात्रेण शुद्ध्यति ।<br>
बुद्धिपूर्वं तु कृच्छ्रेण भगवानाह पद्मजः ॥ ३४.४१<br>
<br>
शुष्कपर्युषितादीनि गवादिप्रतिदूषिताः ।<br>
भुक्त्वोपवासं कुर्वीत कृच्छ्रपादमथापि वा ॥ ३४.४२<br>
<br>
संवत्सरान्ते कृच्छ्रं तु चरेद् विप्रः पुनः पुनः ।<br>
अज्ञातभुक्तशुद्ध्यर्थं ज्ञातस्य तु विशेषतः ॥ ३४.४३<br>
<br>
व्रात्यानां यजनं कृत्वा परेषामन्त्यकर्म च ।<br>
अभिचारमहीनं च त्रिभिः कृच्छ्रैर्विशुद्ध्यति ॥ ३४.४४<br>
<br>
ब्राह्मणादिहतानां तु कृत्वा दाहादिकाः क्रियाः ।<br>
गोमूत्रयावकाहारः प्राजापत्येन शुद्ध्यति ॥ ३४.४५<br>
<br>
तैलाभ्यक्तोऽथवा कुर्याद् यदि मूत्रपुरीषके ।<br>
अहोरात्रेण शुद्ध्येत श्मश्रुकर्माणि मैथुने ॥ ३४.४६<br>
<br>
एकाहेन विहायाग्निं परिहार्य द्विजोत्तमः ।<br>
त्रिरात्रेण विशद्ध्येत त्रिरात्रात् षडहं पुनः ॥ ३४.४७<br>
<br>
दशाहं द्वादशाहं वा परिहार्य प्रमादतः ।<br>
कृच्छ्रं चान्द्रायणं कुर्यात् तत्पापस्यापनुत्तये ॥ ३४.४८<br>
<br>
पतिताद् द्रव्यमादाय तदुत्सर्गेण शुद्ध्यति ।<br>
चरेत् सांतपनं कृच्छ्रमित्याह भगवान् मनुः ॥ ३४.४९<br>
<br>
अनाशकान्निवृत्तास्तु प्रव्रज्यावसितास्तथा ।<br>
चरेयुस्त्रीणि कृच्छ्राणि त्रीणि चान्द्रायणानि च ॥ ३४.५०<br>
<br>
पुनश्च जातकर्मादिसंस्कारैः संस्कृता द्विजाः ।<br>
शुद्ध्येयुस्तद् व्रतं सम्यक् चरेयुर्धर्मवर्द्धनाः ॥ ३४.५१<br>
<br>
अनुपासितसंध्यस्तु तदहर्यावके वसेत् ।<br>
अनश्नन् संयतमना रात्रौ चेद् रात्रिमेव हि ॥ ३४.५२<br>
<br>
अकृत्वा समिदाधानं शुचिः स्नात्वा समाहितः ।<br>
गायत्र्यष्टसहस्रस्य जप्यं कुर्याद् विशुद्धये ॥ ३४.५३<br>
<br>
उपवासी चरेत् संध्यां गृहस्थोऽपि प्रमादतः ।<br>
स्नात्वा विशुद्ध्यते सद्यः परिश्रान्तस्तु संयमात् ॥ ३४.५४<br>
<br>
वेदोदितानि नित्यानि कर्माणि च विलोप्य तु ।<br>
स्नातकव्रतलोपं तु कृत्वा चोपवसेद् दिनम् ॥ ३४.५५<br>
<br>
संवत्सरं चरेत् कृच्छ्रमन्योत्सादी द्विजोत्तमः ।<br>
चान्द्रायणं चरेद् व्रात्यो गोप्रदानेन शुद्ध्यति ॥ ३४.५६<br>
<br>
नास्तिक्यं यदि कुर्वीत प्राजापत्यं चरेद् द्विजः ।<br>
देवद्रोहं गुरुद्रोहं तप्तकृच्छ्रेण शुद्ध्यति ॥ ३४.५७<br>
<br>
उष्ट्रयानं समारुह्य खरयानं च कामतः ।<br>
त्रिरात्रेण विशुद्ध्येत् तु नग्नो वा प्रविशेज्जलम् ॥ ३४.५८<br>
<br>
षष्ठान्नकालतामासं संहिताजप एव च ।<br>
होमाश्च शाकला नित्यमपाङ्‌क्तानां विशोधनम् ॥ ३४.५९<br>
<br>
नीलं रक्तं वसित्वा च ब्राह्मणो वस्त्रमेव हि ।<br>
अहोरात्रोषितः स्नातः पञ्चगव्येन शुद्ध्यति ॥ ३४.६०<br>
<br>
वेदधर्मपुराणानां चण्डालस्य तु भाषणे ।<br>
चान्द्रायणेन शुद्धिः स्यान्न ह्यन्या तस्य निष्कृतिः ॥ ३४.६१<br>
<br>
उद्‌बन्धनादिनिहतं संस्पृश्य ब्राह्मणः क्वचित् ।<br>
चान्द्रायणेन शुद्धिः स्यात् प्राजापत्येन वा पुनः ॥ ३४.६२<br>
<br>
उच्छिष्टो यद्यनाचान्तश्चाण्डालादीन् स्पृशेद् द्विजः ।<br>
प्रमादाद् वै जपेत् स्नात्वा गायत्र्यष्टसहस्रकम् ॥ ३४.६३<br>
<br>
द्रुपदानां शतं वापि ब्रह्मचारी समाहितः ।<br>
त्रिरात्रोपोषितः सम्यक् पञ्चगव्येन शुद्ध्यति ॥ ३४.६४<br>
<br>
चण्डालपतितादींस्तु कामाद् यः संस्पृशेद् द्विजः ।<br>
उच्छिष्टस्तत्र कुर्वीत प्राजापत्यं विशुद्धये ॥ ३४.६५<br>
<br>
चाण्डालसूतकशवांस्तथा नारीं रजस्वलाम् ।<br>
स्पृष्ट्वा स्नायाद् विशुद्ध्यर्थं तत्स्पृष्टपतितितास्तथा ॥ ३४.६६<br>
<br>
चाण्डालसूतकशवैः संस्पृष्टं संस्पृशेद् यदि ।<br>
प्रमादात् तत आचम्य जपं कुर्यात् समाहितः ॥ ३४.६७<br>
<br>
तत् स्पृष्टस्पर्शिनं स्पृष्ट्वा बुद्धिपूर्वं द्विजोत्तमः ।<br>
आचमेत् तद् विशुद्ध्यर्थं प्राह देवः पितामहः ॥ ३४.६८<br>
<br>
भुञ्जानस्य तु विप्रस्य कदाचित् संस्पृशेत् यदि।<br>
कृत्वा शौचं ततः स्नायादुपोष्य जुहुयाद् व्रतम् ॥ ३४.६९<br>
<br>
चाण्डालान्त्यशवं स्पृष्ट्वा कृच्छ्रं कुर्याद् विशुद्धये ।<br>
स्पृष्ट्वाऽभ्यक्तस्त्वसंस्पृश्यमहोरात्रेण शुद्ध्यति ॥ ३४.७०<br>
<br>
सुरां स्पृष्ट्वा द्विजः कुर्यात् प्राणायामत्रयं शुचिः ।<br>
पलाण्डुं लशुनं चैव घृतं प्राश्य ततः शुचिः ॥ ३४.७१<br>
<br>
ब्राह्मणस्तु शुना दष्टस्त्र्यहं सायं पयः पिबेत् ।<br>
नाभेरूर्ध्वं तु दष्टस्य तदेव द्विगुणं भवेत् ॥ ३४.७२<br>
<br>
स्यादेतत् त्रिगुणं बाह्वोर्मूर्ध्नि च स्याच्चतुर्गुणम् ।<br>
स्नात्वा जपेद् वा सावित्रीं श्वभिर्दष्टो द्विजोत्तमः ॥ ३४.७३<br>
<br>
अनिर्वर्त्य महायज्ञान् यो भुङ्‌क्ते तु द्विजोत्तमः ।<br>
अनातुरः सति धने कृच्छ्रार्द्धेन स शुद्ध्यति ॥ ३४.७४<br>
<br>
आहिताग्निरुपस्थानं न कुर्याद् यस्तु पर्वणि ।<br>
ऋतौ न गच्छेद् भार्यां वा सोऽपि कृच्छ्रार्द्धमाचरेत् ॥ ३४.७५<br>
<br>
विनाऽद्भिरप्सु नाप्यार्त्तः शरीरं सन्निवेश्य च ।<br>
सचैलो जलमाप्लुत्य गामालभ्य विशुद्ध्यति ॥ ३४.७६<br>
<br>
बुद्धिपूर्वं त्वभ्युदितो जपेदन्तर्जले द्विजः ।<br>
गायत्र्यष्टसहस्रं तु त्र्यहं चोपवसेद् व्रती ॥ ३४.७७<br>
<br>
अनुगम्येच्छया शूद्रं प्रेतीभूतं द्विजोत्तमः ।<br>
गायत्र्यष्टसहस्रं च जप्यं कुर्यान्नदीषु च ॥ ३४.७८<br>
<br>
कृत्वा तु शपथं विप्रो विप्रस्य वधसंयुतम् ।<br>
सचैव यावकान्नेन कुर्याच्चान्द्रायणं व्रतम् ॥ ३४.७९<br>
<br>
पङ्‌क्त्यां विषमदानं तु कृत्वा कृच्छ्रेण शुद्ध्यति ।<br>
छायां श्वपाकस्यारुह्य स्नात्वा संप्राशयेद् घृतम् ॥ ३४.८०<br>
<br>
ईक्षेदादित्यमशुचिर्दृष्ट्वाग्निं चन्द्रमेव वा ।<br>
मानुषं चास्थि संस्पृश्य स्नानं कृत्वा विशुद्ध्यति ॥ ३४.८१<br>
<br>
कृत्वा तु मिथ्याध्ययनं चरेद् भैक्षं तु वत्सरम् ।<br>
कृतघ्नो ब्राह्मणगृहे पञ्च संवत्सरं व्रती ॥ ३४.८२<br>
<br>
हुंकारं ब्राह्मणस्योक्त्वा त्वंकारं च गरीयसः ।<br>
स्नात्वाऽनश्नन्नहः शेषं प्रणिपत्य प्रसादयेत् ॥ ३४.८३<br>
<br>
ताडयित्वा तृणेनापि कण्ठं बद्ध्वापि वाससा ।<br>
विवादे वापि निर्जित्य प्रणिपत्य प्रसादयेत् ॥ ३४.८४<br>
<br>
अवगूर्य चरेत् कृच्छ्रमतिकृच्छ्रं निपातने ।<br>
कृच्छ्रातिकृच्छ्रौ कुर्वीत विप्रस्योत्पाद्य शोणितम् ॥ ३४.८५<br>
<br>
गुरोराक्रोशमनृतं कृत्वा कुर्याद् विशोधनम् ।<br>
एकरात्रं त्रिरात्रं वा तत्पापस्यापनुत्तये ॥ ३४.८६<br>
<br>
देवर्षीणामभिमुखं ष्ठीवनाक्रोशने कृते ।<br>
उल्मुकेन दहेज्जिह्वां दातव्यं च हिरण्यकम् ॥ ३४.८७<br>
<br>
देवोद्याने तु यः कुर्यान्मूत्रोच्चारं सकृद् द्विजः ।<br>
छिन्द्याच्छिश्नं तु शुद्ध्यर्थं चरेच्चान्द्रायणं तु वा ॥ ३४.८८<br>
<br>
देवतायतने मूत्रं कृत्वा मोहाद् द्विजोत्तमः ।<br>
शिश्नस्योत्कर्त्तनं कृत्वा चान्द्रायणमथाचरेत् ॥ ३४.८९<br>
<br>
देवतानामृषीणां च देवानां चैव कुत्सनम् ।<br>
कृत्वा सम्यक् प्रकुर्वीत प्राजापत्यं द्विजोत्तमः ॥ ३४.९०<br>
<br>
तैस्तु संभाषणं कृत्वा स्नात्वा देवान् समर्चयेत् ।<br>
दृष्ट्वा वीक्षेत भास्वन्तं स्मृत्वा विशेश्वरं स्मरेत् ॥ ३४.९१<br>
<br>
यः सर्वभूताधिपतिं विश्वेशानं विनिन्दति ।<br>
न तस्य निष्कृतिः शक्या कर्त्तुं वर्षशतैरपि ॥ ३४.९२<br>
<br>
चान्द्रायणं चरेत् पूर्वं कृच्छ्रं चैवातिकृच्छ्रक् ।<br>
प्रपन्नः शरणं देवं तस्मात् पापाद् विमुच्यते ॥ ३४.९३<br>
<br>
सर्वस्वदानं विधिवत् सर्वपापविशोधन।<br>
चान्द्रायणं चविधिना कृच्छ्रं चैवातिकृच्छ्रकम् ॥ ३४.९४<br>
<br>
पुण्यक्षेत्राभिगमनं सर्वपापविनाशन ।<br>
अमावस्यां तिथिं प्राप्य यः समाराधयेच्छिवम् ।३४.९५<br>
<br>
ब्राह्मणान् पूजयित्वा तु सर्वपापैः प्रमुच्यते ॥ ३४.९६<br>
<br>
कृष्णाष्टम्यां महादेवं तथा कृष्णचतुर्दशीम् ।<br>
संपूज्य ब्राह्मणमुखे सर्वपापैः प्रमुच्यते ॥ ३४.९७<br>
<br>
त्रयोदश्यां तथा रात्रौ सोपहारं त्रिलोचनम् ।<br>
दृष्ट्वेशं प्रथमे यामे मुच्यते सर्वपातकैः ॥ ३४.९८<br>
<br>
उपोषितश्चतुर्दश्यां कृष्णपक्षे समाह४४तः ।<br>
यमाय धर्मराजाय मृत्यवे चान्तकाय च ॥ ३४.९९<br>
<br>
<br>
वैवस्वताय कालाय सर्वप्रहरणाय च ।<br>
प्रत्येकं तिलसंयुक्तान् दद्यात् सप्तोदकाञ्जलीन् ।३४.१००<br>
<br>
स्नात्वा दद्याच्च पूर्वाह्णे मुच्यते सर्वपातकैः ।<br>
ब्रह्मचर्यमधः शय्यामुपवासं द्विजार्चनम् ।३४.१०१<br>
<br>
व्रतेष्वेतेषु कुर्वीत शान्तः संयतमानसः ।<br>
अमावस्यायां ब्रह्माणं समुद्दिश्य पितामहम् ।३४.१०२<br>
<br>
ब्राह्मणांस्त्रीन् समभ्यर्च्य मुच्यते सर्वपातकैः।<br>
षष्ठ्यामुपोषितो देवं शुक्लपक्षे समाहितः ।३४.१०३<br>
<br>
सप्तम्यामर्चयेद् भानुं मुच्यते सर्वपातकैः ।<br>
भरण्यां च चतुर्थ्यां च शनैश्चरदिने यमम् ।३४.१०४<br>
<br>
पूजयेत् सप्तजन्मोत्थैर्मुच्यते पातकैर्नरः ॥<br>
एकादश्यां निराहारः समभ्यर्च्य जनार्दनम् ।३४.१०५<br>
<br>
द्वादश्यां शुक्लपक्षस्य महापापैः प्रमुच्यते ।<br>
तपो जपस्तीर्थसेवा देवब्राह्मणपूजनम् ३४४.१०६<br>
<br>
ग्रहणादिषु कालेषु महापातकशोधनम् ।<br>
यः सर्वपापयुक्तोऽपि पुण्यतीर्थेषु मानवः ।३४.१०७<br>
<br>
नियमेन त्यजेत् प्राणान् स मुच्येत् सर्वपातकैः ।<br>
ब्रह्मघ्नं वा कृतघ्नं वा महापातकदूषितम् ।३४.१०८<br>
<br>
भर्त्तारमुद्धरेन्नारी प्रविष्टा सह पावकम् ।<br>
एतदेव परं स्त्रीणां प्रायश्चित्तं विदुर्बुधाः ।३४.१०९<br>
<br>
सर्वपापसमुद्‌भूतौ नात्र कार्या विचारणा ।<br>
पतिव्रता तु या नारी भर्तृशुश्रूषणोत्सुका ।<br>
न तस्या विद्यते पापमिह लोके परत्र च ॥ ३४.११०<br>
<br>
पतिव्रता धर्मरता भद्राण्येव सभेत् सदा ।<br>
नास्याः पराभवं कर्त्तुं शक्नोतीह जनः क्वचित् ॥ ३४.१११<br>
<br>
यथा रामस्य सुभगा सीता त्रैलोक्यविश्रुता ।<br>
पत्नी दाशरथेर्देवी विजिग्ये राक्षसेश्वरम् ॥ ३४.११२<br>
<br>
रामस्य भार्यां विमलां रावणो राक्षसेश्वरः ।<br>
सीतां विशालनयनां चकमे कालचोदितः ॥ ३४.११३<br>
<br>
गृहीत्वा मायया वेषं चरन्तीं विजने वने ।<br>
समाहर्त्तुं मतिं चक्रे तापसः किल कामिनीम् ॥ ३४.११४<br>
<br>
विज्ञाय सा च तद्‌भावं स्मृत्वा दाशरथिं पतिम् ।<br>
जगाम शरणं वह्निमावसथ्यं शुचिस्मितः ॥ ३४.११५<br>
<br>
उपतस्थे महायोगं सर्वदोषविनाशनम् ।<br>
कृताञ्जली रामपत्नी साक्षात् पतिमिवाच्युतम् ॥ ३४.११६<br>
<br>
नमस्यामि महायोगं कृतान्तं गहनं परम् ।<br>
दाहकं सर्वभूतानामीशानं कालरूपिणम् ॥ ३४.११७<br>
<br>
नमस्ये पावकं देवं शाश्वतं विश्वतोमुखम् ।<br>
योगनं कृत्तिवसनं भूतेशम् परमम्पदम्॥३४.११८<br>
<br>
आत्मानं दीप्तवपुषं सर्वभूतहृदी स्थितम्।<br>
तं प्रपद्ये जगन्मूर्त्तिं प्रभवं सर्वतेजसाम् ।<br>
महायोगेश्वरं वह्निमादित्यं परमेष्ठिनम् ॥ ३४.११९<br>
<br>
प्रपद्ये शरणं रुद्रं महाग्रासं त्रिशूलिनम् ।<br>
कालाग्निं योगिनामीशं भोगमोक्षफलप्रदम् ॥ ३४.१२०<br>
<br>
प्रपद्ये त्वां विरूपाक्षं भुर्भुवः स्वः स्वरूपिणम् ।<br>
हिरण्यमये गृहे गुप्तं महान्तममितौजसम् ॥ ३४.१२१<br>
<br>
वैश्वानरं प्रपद्येऽहं सर्वभूतेष्ववस्थितम् ।<br>
हव्यकव्यवहं देवं प्रपद्ये वह्निमीश्वरम् ॥ ३४.१२२<br>
<br>
प्रपद्ये तत्परं तत्त्वं वरेण्यं सवितुः शिवं ।<br>
भार्गवाग्निपरं ज्योतिः रक्ष मां हव्यवाहन ॥ ३४.१२३<br>
<br>
इति वह्न्यष्टकं जप्त्वा रामपत्नी यशस्विनी ।<br>
ध्यायन्ती मनसा तस्थौ राममुन्मीलितेक्षणा ॥ ३४.१२४<br>
<br>
अथावसथ्याद् भगवान् हव्यवाहो महेश्वरः ।<br>
आविरासीत् सुदीप्तात्मा तेजसा निर्दहन्निव ॥ ३४.१२५<br>
<br>
सृष्ट्वा मायामयीं सीतां स रावणवधेप्सया ।<br>
सीतामादाय धर्मिष्ठां पावकोऽन्तरधीयत ॥ ३४.१२६<br>
<br>
तां दृष्ट्वा तादृशीं सीतां रावणो राक्षसेश्वरः ।<br>
समादाय ययौ लङ्कां सागरान्तरसंस्थिताम् ॥ ३४.१२७<br>
<br>
<br>
कृत्वाऽथ रावणवधं रामो लक्ष्मणसंयुतः ।<br>
समादायाभवत् सीतां शङ्काकुलितमानसः ॥ ३४.१२८<br>
<br>
सा प्रत्ययाय भूतानां सीता मायामयी पुनः ।<br>
विवेश पावकं दीप्तं ददाह ज्वलनोऽपि ताम् ॥ ३४.१२९<br>
<br>
दग्ध्वा मायामयीं सीतां भगवानुग्रदीधितिः ।<br>
रामायादर्शयत् सीतां पावकोऽभूत् सुरप्रियः ॥ ३४.१३०<br>
<br>
प्रगृह्य भर्त्तुश्चरणौ कराभ्यां सा सुमध्यमा ।<br>
चकार प्रणतिं भूमौ रामाय जनकात्मजा ॥ ३४.१३१<br>
<br>
दृष्ट्वा हृष्टमना रामो विस्मयाकुललोचनः ।<br>
ननाम वह्निं सिरसा तोषयामास राघवः ॥ ३४.१३२<br>
<br>
उवाच वह्निर्भगवान् किमेषा वरवर्णिनी ।<br>
दग्धा भगवता पूर्वं दृष्टा मत्पार्श्वमागता ॥ ३४.१३३<br>
<br>
तमाह देवो लोकानां दाहको हव्यवाहनः ।<br>
यथावृत्तं दाशरथिं भूतानामेव सन्निधौ ॥ ३४.१३४<br>
<br>
इयं सा मिथिलेशेन पार्वतीं रुद्रवल्लभाम् ।<br>
आराध्य लब्ध्वा तपसा देव्याश्चात्यन्तवल्लभा ॥ ३४.१३५<br>
<br>
भर्त्तुः शुश्रूषणोपेता सुशीलेयं पतिव्रता ।<br>
भवानीपार्श्वमानीता मया रावणकामिता ॥ ३४.१३६<br>
<br>
या नीता राक्षसेशेन सीता भगवताहृता ।<br>
मया मायामयी सृष्टा रावणस्य वधाय सा ॥ ३४.१३७<br>
<br>
तदर्थं भवता दुष्टो रावणो राक्षसेश्वरः ।<br>
मयोपसंहृता चैव हतो लोकविनाशनम् ॥ ३४.१३८<br>
<br>
गृहाण विमलामेनां जानकीं वचनान्मम ।<br>
पश्य नारायणं देवं स्वात्मानं प्रभवाव्ययम् ॥ ३४.१३९<br>
<br>
इत्युक्त्वा भगवांश्चण्डो विश्चार्चिर्विश्वतोमुखः ।<br>
मानितो राघवेणाग्निर्भूतैश्चान्तरधीयत ॥ ३४.१४०<br>
<br>
एतत् पतिव्रतानां वैं माहात्म्यं कथितं मया ।<br>
स्त्रीणां सर्वाघशमनं प्रायश्चित्तमिदं स्मृतम् ॥ ३४.१४१<br>
<br>
अशेषपापयुक्तस्तु पुरुषोऽपि सुसंयतः ।<br>
स्वदेहं पुण्यतीर्थेषु त्यक्त्वा मुच्येत किल्बिषात् ॥ ३४.१४२<br>
<br>
पृथिव्यां सर्वतीर्थेषु स्नात्वा पुण्येषु वा द्विजः ।<br>
मुच्यते पातकैः सर्वैः समस्तैरपि पूरुषः ॥ ३४.१४३<br>
<br>
<b>व्यास उवाच</b> ।<br>
इत्येष मानवो धर्मो युष्माकं कथितो मया ।<br>
महेशाराधनार्थाय ज्ञानयोगं च शाश्वतम् ॥ ३४.१४४<br>
<br>
योऽनेन विधिना युक्तो ज्ञानयोगं समाचरेत् ।<br>
स पश्यति महादेवं नान्यः कल्पशतैरपि ॥ ३४.१४५<br>
<br>
स्थापयेद् यः परं धर्मं ज्ञानं तत्पारमेश्वरम् ।<br>
न तस्मादधिको लोके स योगी परमो मतः ॥ ३४.१४६<br>
<br>
य संस्थापयितुं शक्तो न कुर्यान्मोहितो जनः ।<br>
स योगयुक्तोऽपि मुनिर्नात्यर्थं भगवत्प्रियः ॥ ३४.१४७<br>
<br>
तस्मात् सदैव दातव्यं ब्राह्मणेषु विशेषतः ।<br>
धर्मयुक्तेषु शान्तेषु श्रद्धया चान्वितेषु वै ॥ ३४.१४८<br>
<br>
यः पठेद् भवतां नित्यं संवादं मम चैव हि ।<br>
सर्वपापविनिर्मुक्तो गच्छेत परमां गतिम् ॥ ३४.१४९<br>
<br>
श्राद्धे वा दैविके कार्ये ब्राह्मणानां च सन्निधौ ।<br>
पठेत नित्यं सुमनाः श्रोतव्यं च द्विजातिभिः ॥ ३४.१५०<br>
<br>
योऽर्थं विचार्य युक्तात्मा श्रावयेद् ब्राह्मणान् शुचीन् ।<br>
स दोषकञ्चुकं त्यक्त्वा याति देवं महेश्वरम् ॥ ३४.१५१<br>
<br>
एतावदुक्त्वा भगवान् व्यासः सत्यवतीसुतः ।<br>
समाश्वास्य मुनीन् सूतं जगाम च यथागतम् ॥ ३४.१५२<br>
<br>
इती श्रीकूर्मपुराणे षट्‌साहस्त्र्यां संहितायामुपरिविभागे त्रयस्त्रिशोऽध्यायः ॥ ३४ ॥<br>
<br>
