व्यास उवाच ।<br>
अथ श्राद्धममावास्यां प्राप्य कार्यं द्विजोत्तमैः ।<br>
पिण्डान्वाहार्यकं भक्त्या भुक्तिमुक्तिफलप्रदम् ॥ २०.१<br>
<br>
पिण्डान्वाहार्यकं श्राद्धं क्षीणे राजनि शस्यते ।<br>
अपराह्णे द्विजातीनां प्रशस्तेनामिषेण च ॥ २०.२<br>
<br>
प्रतिपत्प्रभृति ह्यन्यास्तिथयः कृष्णपक्षके ।<br>
चतुर्दशीं वर्जयित्वा प्रशस्ता ह्युत्तरोत्तरे ॥ २०.३<br>
<br>
अमावास्याष्टकास्तिस्रः पौषमासादिषु त्रिषु ।<br>
तिस्रस्तास्त्वष्टकाः पुण्या माघी पञ्चदशी तथा ॥ २०.४<br>
<br>
त्रयोदशी मघायुक्ता वर्षासु तु विशेषतः ।<br>
शस्यापाकश्राद्धकाला नित्याः प्रोक्ता दिने दिने ॥ २०.५<br>
<br>
नैमित्तिकं तु कर्तव्यं ग्रहणे चन्द्रसूर्ययोः ।<br>
बान्धवानां च मरणे नारकी स्यादतोऽन्यथा ॥ २०.६<br>
<br>
काम्यानि चैव श्राद्धानि शस्यन्ते ग्रहणादिषु ।<br>
अयने विषुवे चैव व्यतीपातेऽप्यनन्तकम् ॥ २०.७<br>
<br>
संक्रान्त्यामक्षयं श्राद्धं तथा जन्मदिनेष्वपि ।<br>
नक्षत्रेषु च सर्वेषु कार्यं काले विशेषतः ॥ २०.८<br>
<br>
स्वर्गं च लभते कृत्वा कृत्तिकासु द्विजोत्तमः ।<br>
अपत्यमथ रोहिण्यां सौम्ये तु ब्रह्मवर्चसम् ॥ २०.९<br>
<br>
रौद्राणां कर्मणां सिद्धिमार्द्रायां शौर्यमेव च ।<br>
पुनर्वसौ तथा भूमिं श्रियं पुष्ये तथैव च ॥ २०.१०<br>
<br>
सर्वान् कामांस्तथा सर्प्ये पित्र्ये सौभाग्यमेव च ।<br>
अर्यम्णे तु धनं विन्द्यात् फाल्गुन्यां पापनाशनम् ॥ २०.११<br>
<br>
ज्ञातिश्रैष्ठ्यं तथा हस्ते चित्रायां च बहून् सुतान् ।<br>
वाणिज्यसिद्धिं स्वातौ तु विशाखासु सुवर्णकम् ॥ २०.१२<br>
<br>
मैत्रे बहूनि मित्राणि राज्यं शाक्रे तथैव च ।<br>
मूले कृषिं लभेद् ज्ञानं सिद्धिमाप्ये समुद्रतः ॥ २०.१३<br>
<br>
सर्वान् कामान् वैश्वदेवे श्रैष्ठ्यं तु श्रवणे पुनः ।<br>
श्रविष्ठायां तथा कामान् वारुणे च परं बलम् ॥ २०.१४<br>
<br>
अजैकपादे कुप्यं स्यादहिर्बुध्ने गृहं शुभम् ।<br>
रेवत्यां बहवो गावो ह्यश्विन्यां तुरगांस्तथा ।<br>
याम्येऽथ जीवितन्तु स्याद्यदि श्राद्धं प्रयच्छति ॥ २०.१५<br>
<br>
आदित्यवारे त्वारोग्यं चन्द्रे सौभाग्यमेव च ।<br>
कौजे सर्वत्र विजयं सर्वान् कामान् बुधस्य तु ॥ २०.१६<br>
<br>
विद्यामभीष्टा जीवे तु धनं वै भार्गवे पुनः ।<br>
शमैश्वरे लभेदायुः प्रतिपत्सु सुतान् शुभान् ॥ २०.१७<br>
<br>
कन्यका वै द्वितीयायां तृतीयायां तु विन्दति ।<br>
पशून्‌क्षुद्रांश्चतुर्थ्यां तु पञ्चम्यांशोभनान् सुतान् ॥ २०.१८<br>
<br>
षष्ट्यां द्युतिं कृषिं चापि सप्तम्यां च धनं नरः ।<br>
अष्टम्यामपि वाणिज्यं लभते श्राद्धदः सदा ॥ २०.१९<br>
<br>
स्यान्नवम्यामेकखुरं दशम्यां द्विखुरं बहु ।<br>
एकादश्यां तथा रूप्यं ब्रह्मवर्चस्विनः सुतान् ॥ २०.२०<br>
<br>
द्वादश्यां जातरूपं च रजतं कुप्यमेव च ।<br>
ज्ञातिश्रैष्ठ्यं त्रयोदश्यां चतुर्दश्यां तु क्रुप्रजाः ।<br>
पञ्चदश्यां सर्वकामानाप्नोति श्राद्धदः सदा ॥ २०.२१<br>
<br>
तस्माच्छ्राद्धं न कर्त्तव्यं चतुर्दश्यां द्विजातिभिः ।<br>
शस्त्रेण तु हतानां वै तत्र श्राद्धं प्रकल्पयेत् ॥ २०.२२<br>
<br>
द्रव्यब्राह्मणसंपत्तौ न कालनियमः कृतः ।<br>
तस्माद् भोगापवर्गार्थं श्राद्धं कुर्युर्द्विजातयः ॥ २०.२३<br>
<br>
कर्मारम्भेषु सर्वेषु कुर्यादाभ्युदयं पुनः ।<br>
पुत्रजन्मादिषु श्राद्धं पार्वणं पर्वसु स्मृतम् ॥ २०.२४<br>
<br>
अहन्यहनि नित्यं स्यात् काम्यं नैमित्तिकं पुनः ।<br>
एकोद्दिष्टादि विज्ञेयं वृद्धिश्राद्धं तु पार्वणम् ॥ २०.२५<br>
<br>
एतत् पञ्चविधं श्राद्धं मनुना परिकीर्तितम् ।<br>
यात्रायां षष्ठमाख्यातं तत्प्रयत्नेन पालयेत् ॥ २०.२६<br>
<br>
शुद्धये सप्तमं श्राद्धं ब्रह्मणा परिभाषितम् ।<br>
दैविकं चाष्टमं श्राद्धं यत्कृत्वा मुच्यते भयात् ॥ २०.२७<br>
<br>
संन्ध्यां रीत्रौ न कर्त्तव्यं राहोरन्यत्र दर्शनात् ।<br>
देशानां च विशेषेण भवेत् पुण्यमनन्तकम् ॥ २०.२८<br>
<br>
गङ्गायामक्षयं श्राद्धं प्रयागेऽमरकण्टके ।<br>
गायन्ति पितरो गाथां कीर्त्तयन्ति मनीषिणः ॥ २०.२९<br>
<br>
एष्टव्या बहवः पुत्राः शीलवन्तो गुणान्विताः ।<br>
तेषां तु समवेतानां यद्येकोऽपि गायां व्रजेत् ॥ २०.३०<br>
<br>
गयां प्राप्यानुषङ्‌गेण यदि श्राद्धं समाचरेत् ।<br>
तारिताः पितरस्तेन स याति परमां गतिम् ॥ २०.३१<br>
<br>
वराहपर्वते चैव गङ्‌गायां वै विशेषतः ।<br>
वाराणस्यां विशेषेण यत्र देवः स्वयं हरः ॥ २०.३२<br>
<br>
गङ्गाद्वारे प्रभासे च बिल्वके नीलपर्वते ।<br>
कुरुक्षेत्रे च कुब्जाम्रे भृगुतुङ्गे महालये ॥ २०.३३<br>
<br>
केदारे फल्गुतीर्थे च नैमिषारण्य एव च ।<br>
सरस्वत्यां विशेषेण पुष्करेषु विशेषतः ॥ २०.३४<br>
<br>
नर्मदायां कुशावर्त्ते श्रीशैले भद्रकर्णके ।<br>
वेत्रवत्यां विशाखायां गोदावर्यां विशेषतः ॥ २०.३५<br>
<br>
एवमादिषु चान्येषु तीर्थेषु पुलिनेषु च ।<br>
नदीनां चैव तीरेषु तुष्यन्ति पितरः सदा ॥ २०.३६<br>
<br>
व्रीहिभिश्च यवैर्माषैरद्भिर्मूलफलेन वा ।<br>
श्यामाकैश्च यवैः शाकैर्नीवारैश्च प्रियङ्‌गुभिः ।<br>
गौधूमैश्च तिलैर्मुद्‌गैर्मासं प्रीणयते पितॄन् ॥ २०.३७<br>
<br>
आम्रान् पाने रतानिक्षून् मृद्वीकांश्च सदाडिमान् ।<br>
विदाश्वांश्च भरण्डाश्च श्राद्धकाले प्रादपयेत् ॥ २०.३८<br>
<br>
लाजान् मधुयुतान् दद्यात् सक्तून् शर्करया सह ।<br>
दद्याच्छ्राद्धे प्रयत्नेन श्रृङ्‌गाटककशेरुकान् ॥ २०.३९<br>
<br>
द्वौ मासौ मत्स्यमांसेन त्रीन् मासान् हारिणेनतु ।<br>
औरभ्रेणाथ चतुरः शाकुनेनेह पञ्च तु ।<br>
षण्मासांश्छागमांसेन पार्षतेनाथ सप्त वै ।२०.४०<br>
<br>
अष्टावेणस्य मांसेन रौरवेण नवैव तु ।<br>
दशमासांस्तु तृप्यन्ति वराहमहिषामिषैः ।२०.४१<br>
<br>
शशकूर्मर्योर्मांसेन मासानेकादशैव तु ।<br>
संवत्सरं तु गव्येन पयसा पायसेन तु ।<br>
वार्ध्रीणसस्य मांसेन तृप्तिर्द्वादशवार्षिकी ॥ २०.४२<br>
<br>
कालशाकं महाशल्कः खङ्गलोहामिषं मधु ।<br>
आनन्त्यायैव कल्पन्ते मुन्यन्नानि च सर्वशः ॥ २०.४३<br>
<br>
क्रीत्वा लब्ध्वा स्वयं वाऽथ मृतानादृत्य वै द्विजः ।<br>
दद्याच्छ्राद्धे प्रयत्नेन तदस्याक्षयमुच्यते ॥ २०.४४<br>
<br>
पिप्पलीं क्रमुकं चैव तथा चैव मसूरकम् ।<br>
कूष्माण्डालाबुवार्त्ताक भूतृणं सुरसं तथा ॥ २०.४५<br>
कुसुम्भपिण्डमूलं वै तन्दुलीयकमेव च ।<br>
राजमाषांस्तथा क्षीरं माहिषाजं च विवर्जयेत् ॥ २०.४६<br>
<br>
आढक्यः कोविदारांश्च पालक्या मरिचांस्तथा ।<br>
वर्जयेत् सर्वयत्नेन श्राद्धकाले द्विजोत्तमः ॥ २०.४७<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे विशोऽध्यायः ॥<br>
