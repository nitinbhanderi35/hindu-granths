ऋषय ऊचुः ।<br>
अहन्यहनि कर्त्तव्यं ब्राह्मणानां महामुने ।<br>
तदाचक्ष्वाखिलं कर्म येन मुच्येत बन्धनात् ।। १८.१<br>
<br>
व्यास उवाच ।<br>
वक्ष्ये समाहिता यूयं श्रृणुध्वं गदतो मम ।<br>
अहन्यहनि कर्तव्यं ब्राह्मणानां क्रमाद् विधिम् ।। १८.२<br>
<br>
ब्राह्मे मुहूर्ते तूत्थाय धर्ममर्थं च चिन्तयेत् ।<br>
कायक्लेशं तदुद्‌भूतं ध्यायेत मनसेश्वरम् ।। १८.३<br>
<br>
उषः कालेऽच संप्राप्ते कृत्वा चावश्यकं बुधः ।<br>
स्नायान्नदीषु सुद्धासु शौचं कृत्वा यथाविधि ।। १८.४<br>
<br>
प्रातः स्नानेन पूयन्ते येऽपि पापकृतो जनाः ।<br>
तस्मात् सर्वप्रयत्नेन प्रातः स्नानं समाचरेत् ।। १८.५<br>
<br>
प्रातः स्नानं प्रशंसन्ति दृष्टादृष्टकरं शुभम् ।<br>
ऋषीणामृषिता नित्यं प्रातः स्नानान्न संशयः ।। १८.६<br>
<br>
मुखे सुप्तस्य सततं लाला याः संस्त्रवन्ति हि ।<br>
ततो नैवाचरेत् कर्म अकृत्वा स्नानमादितः ।। १८.७<br>
<br>
अलक्ष्मीः कालकर्णी च दुःस्वप्नं दुर्विचिन्तितम् ।<br>
प्रातः स्नानेन पापानि पूयन्ते नात्र संशयः ।। १८.८<br>
<br>
अतः स्नानं विना पुंसां पावनं कर्म संस्मृतम् ।<br>
होमे जप्ये विशेषेण तस्मात् स्नानं समाचरेत् ।। १८.९<br>
<br>
अशक्तावशिरस्कं वा स्नानमस्य विधीयते ।<br>
आर्द्रेण वाससा वाऽथ मार्जनं कापिलं स्मृतम् ।। १८.१०<br>
<br>
असामर्थ्ये समुत्पन्ने स्नानमेवं समाचरेत् ।<br>
ब्राह्मादीनामथाशक्तौ स्नानान्याहुर्मनीषिणः ।। १८.११<br>
<br>
ब्राह्ममाग्नेयमुद्दिष्टं वायव्यं दिव्यमेव च ।<br>
वारुणं यौगिकं तद्वत् षोढा स्नानं प्रकीर्तितम् ।। १८.१२<br>
<br>
ब्राह्मं तु मार्जनं मन्त्रैः कुशैः सोदकबिन्दुभिः ।<br>
आग्नेयं भस्मना पादमस्तकाद्देहधूलनम् ।। १८.१३<br>
<br>
गवां हि रजसा प्रोक्तं वायव्यं स्नानमुत्तमम् ।<br>
यत्तु सातपवर्षेण स्नानं तद् दिव्यमुच्यते ।। १८.१४<br>
<br>
वारुणं चावगाहस्तु मानसं स्वात्मवेदनम् ।<br>
यौगिनां स्नानमाख्यातं योगात्विष्णुंविचिन्तनम् ।। १८.१५<br>
<br>
आत्मतीर्थमिति ख्यातं सेवितं ब्रह्मवादिभिः ।<br>
मनः शुचिकरं पुंसां नित्यं तत् स्नानमाचरेत् ।। १८.१६<br>
<br>
शक्तश्चेद् वारुणं विद्वान् प्रायश्चित्ते तथैव च ।<br>
प्रक्षाल्य दन्तकाष्ठं वै भक्षयित्वा विधानतः ।। १८.१७<br>
<br>
आचम्य प्रयतो नित्यं स्नानं प्रातः समाचरेत् ।<br>
मध्याङ्‌गुलिसमस्थौल्यं द्वादशाङ्‌गुलसम्मितम् ।। १८.१८<br>
<br>
सत्वचं दन्तकाष्ठं स्यात् तदग्रेण तु धावयेत् ।<br>
क्षीरवृक्षसमुद्‌भूतं मालतीसंभवं शुभम् ।<br>
अपामार्गं च बिल्वं च करवीरं विशेषतः ।। १८.१९<br>
<br>
वर्जयित्वा निन्दितानि गृहीत्वैकं यथोदितम् ।<br>
परिहृत्य दिनं पापं भक्षयेद् वै विधानवित् ।। १८.२०<br>
<br>
नोत्पाटयेद्‌दन्तकाष्टंनाङ्‌गुल्या धारयेत् क्वचित् ।<br>
प्रक्षाल्य भङ्‌क्त्वा तज्जह्याच्छुचौदेशे समाहितः ।। १८.२१<br>
<br>
स्नात्वा संतर्पयेद् देवानृषीन् पितृगणांस्तथा ।<br>
आचम्य मन्त्रविन्नित्यं पुनराचम्य वाग्यतः ।। १८.२२<br>
<br>
संमार्ज्य मन्त्रैरात्मानं कुशैः सोदकबिन्दुभिः ।<br>
आपो हिष्ठा व्याहृतिभिः सावित्र्या वारुणैः शुभैः ।। १८.२३<br>
<br>
ओङ्कारव्याहृतियुतां गायत्रीं वेदमातरम् ।<br>
जप्त्वा जलाञ्जलिं दद्याद् भास्करं प्रति तन्मनाः ।। १८.२४<br>
<br>
प्राक्कूलेषु समासीनो दर्भेषु सुसमाहितः ।<br>
प्राणायामत्रयं कृत्वा ध्यायेत् संध्यामिति श्रुतिः ।। १८.२५<br>
<br>
या संध्या सा जगत्सूतिर्मायातीता हि निष्कला ।<br>
ऐश्वरी तु पराशक्तिस्तत्त्वत्रयसमुद्भवा ।। १८.२६<br>
<br>
ध्यात्वाऽर्कमण्डलगतां सावित्रीं वै जपन् बुधः ।<br>
प्राङ्‌मुखः सततं विप्रः संध्योपासनमाचरेत् ।। १८.२७<br>
<br>
संध्याहीनोऽशुचिर्नित्यमनर्हः सर्वकर्मसु ।<br>
यदन्यत् कुरुते किञ्चिन्न तस्य फलमाप्नुयात् ।। १८.२८<br>
<br>
अनन्यचेतसः शान्ता ब्राह्मणा वेदपारगाः ।<br>
उपास्य विधिवत् संध्यां प्राप्ताः पूर्वेऽपरां गतिम् ।। १८.२९<br>
<br>
योऽन्यत्र कुरुते यत्नं धर्मकार्ये द्विजोत्तमः ।<br>
विहाय संध्याप्रणतिं स याति नरकायुतम् ।। १८.३०<br>
<br>
तस्मात् सर्वप्रयत्नेन संध्योपासनमाचरेत् ।<br>
उपासितो भवेत् तेन देवो योगतनुः परः ।। १८.३१<br>
<br>
सहस्रपरमां नित्यं शतमध्यां दशावराम् ।<br>
सावित्रीं वै जपेद् विद्वान् प्राङ्‌मुखः प्रयतः स्थितः ।। १८.३२<br>
<br>
अथोपतिष्ठेदादित्यमुदयन्तं समाहितः ।<br>
मन्त्रैस्तु विविधैः सौरै ऋग्यजुः सामसंभवैः ।। १८.३३<br>
<br>
उपस्थाय महायोगं देवदेवं दिवाकरम् ।<br>
कुर्वीत प्रणतिं भूमौ मूर्ध्ना तेनैव मन्त्रतः ।। १८.३४<br>
<br>
ओं ङ्खद्योताय च शान्ताय कारणत्रयहेतवे ।<br>
निवेदयामि चात्मानं नमस्ते ज्ञानरूपिणे ।१८.३५<br>
<br>
नमस्ते घृणिने तुभ्यं सूर्याय ब्रह्मरूपिणे ।<br>
त्वमेव ब्रह्म परममापो ज्योती रसोऽमृतम् ।<br>
भूर्भुवः स्वस्त्वमोङ्कारः शर्व रुद्रः सनातनः ।१८.३६<br>
<br>
पुरुषः सन्महोऽन्तस्थं प्रणमामि कपर्दिनम् ।<br>
त्वमेव विश्वं बहुधा जात यज्जायते च यत् ।<br>
नमो रुद्राय सूर्याय त्वामहं शरणं गतः ।। १८.३७<br>
<br>
प्रचेतसे नमस्तुभ्यं नमो मीढुष्टमाय ते ।<br>
नमो नमस्ते रुद्राय त्वामहं शरणं गतः ।<br>
हिरण्यबाहवे तुभ्यं हिरण्यपतये नमः।१८.३८<br>
<br>
अम्बिकापतये तुभ्यमुमायाः पतये नमः ।<br>
नमोऽस्तु नीलग्रीवाय नमस्तुभ्यं पिनाकिने ।१८.३९<br>
<br>
विलोहिताय भर्गाय सहस्राक्षाय ते नमः ।<br>
नमो हंसाय ते नित्यमादित्याय नमोऽस्तु ते ।१८.४०<br>
<br>
नमस्ते वज्रहस्ताय त्र्यम्बकाय नमो नमः।<br>
प्रपद्ये त्वां विरूपाक्षं महान्तं परमेश्वरम् ।१८.४१<br>
<br>
हिरण्मये गृहे गुप्तमात्मानं सर्वदेहिनाम् ।<br>
नमस्यामि परं ज्योतिर्ब्रह्माणं त्वां परां गतिम् ।१८.४२<br>
<br>
विश्वं पशुपतिं भीमं नरनारीशरीरिणम् ।।<br>
नमः सूर्याय रुद्राय भास्वते परमेष्ठिने ।१८.४३<br>
<br>
उग्राय सर्वभक्षाय त्वां प्रपद्ये सदैव हि ।<br>
एतद् वै सूर्यहृदयं जप्त्वा स्तवमनुत्तमम् ।१८.४४<br>
<br>
प्रातः कालेऽथ मध्याह्ने नमस्कुर्याद् दिवाकरम् ।<br>
इदं पुत्राय शिष्याय धार्मिकाय द्विजातये ।१८.४५<br>
<br>
प्रदेयं सूर्यहृदयं ब्रह्मणा तु प्रदर्शितम् ।<br>
सर्वपापप्रशमनं वेदसारसमुद्भवम् ।<br>
ब्राह्मणानां हितं पुण्यमृषिसङ्‌घैर्निषेवितम् ।। १८.४६<br>
<br>
अथागम्य गृहं विप्रः समाचम्य यथाविधि ।<br>
प्रज्वाल्य विह्निं विधिवज्जुहुयाज्जातवेदसम् ।। १८.४७<br>
<br>
ऋत्विक्पुत्रोऽथ पत्नी वा शिष्यो वाऽपि सहोदरः ।<br>
प्राप्यानुज्ञां विशेषेण जुहुयुर्वा यताविधि ।। १८.४८<br>
<br>
पवित्रपाणिः पूतात्मा शुक्लाम्बरधरः शुचिः ।<br>
अनन्यमानसो वह्निं जुहुयात् संयतेन्द्रियः ।। १८.४९<br>
<br>
विना दर्भेण यत्कर्म विना सूत्रेण वा पुनः ।<br>
राक्षसं तद्‌भवेत् सर्वं नामुत्रेह फलप्रदम् ।। १८.५०<br>
<br>
दैवतानि नमस्कुर्याद् देयसारान्निवेदयेत् ।<br>
दद्यात् पुष्पादिकं तेषां वृद्धांश्चैवाभिवादयेत् ।। १८.५१<br>
<br>
गुरुं चैवाप्युपासीत हितं चास्य समाचरेत् ।<br>
वेदाभ्यासं ततः कुर्यात् प्रयत्नाच्छक्तितो द्विजः ।। १८.५२<br>
<br>
जपेदध्यापयेच्छिष्यान् धारयेच्च विचारयेत् ।<br>
अवेक्ष्य तच्च शास्त्राणि धर्मादीनि द्विजोत्तमः ।१८.५३<br>
<br>
वैदिकांश्चैव निगमान् वेदाङ्गानि वेशिषतः ।<br>
उपेयादीश्वरं चाथ योगक्षेमप्रसिद्धये ।१८.५४<br>
<br>
साधयेद् विविधानर्थान् कुटुम्बार्थे ततो द्विजः <br>
ततो मध्याह्नसमये स्नानार्थं मृदमाहरेत् ।१८.५५<br>
<br>
पुष्पाक्षतान् कुशतिलान् गोमयं शुद्धमेव च ।<br>
नदीषु देवखातेषु तडागेषु सरस्सु च ।<br>
स्नानं समाचरेन्नित्यं गर्तप्रस्रवणेषु च ।। १८.५६<br>
<br>
परकीयनिपानेषु न स्नायाद् वै कदाचन ।<br>
पञ्चपिण्डान् समुद्धृत्य स्नायाद् वाऽसंभवे पुनः ।। १८.५७<br>
<br>
मृदैकया शिरः क्षाल्यं द्वाभ्यां नाभेस्तथोपरि ।<br>
अधश्च तिसृभिः कार्यः पादौ षड्‌भिस्तथैव च ।। १८.५८<br>
<br>
मृत्तिका च समुद्दिष्टा सार्द्रामलकमात्रिका ।<br>
गोमयस्य प्रमाणं तत् तेनाङ्गं लेपयेत् ततः ।। १८.५९<br>
<br>
लेपयित्वा तु तीरस्थस्तल्लिङ्गैरेव मन्त्रतः ।<br>
प्रक्षाल्याचम्य विधिवत् ततः स्नायात् समाहितः ।। १८.६०<br>
<br>
अभिमन्त्र्य जलं मन्त्रैस्तल्लिङ्गैर्वारुणैः शुभैः ।<br>
भावपूतस्तदव्यक्तं ध्यायन् वै विष्णुमव्ययम् ।। १८.६१<br>
<br>
आपो नारायणोद्‌भूतास्ता एवास्यायनं पुनः ।<br>
तस्मान्नारायणं देवं स्नानकाले स्मरेद् बुधः ।। १८.६२<br>
<br>
प्रेक्ष्य सोङ्कारमादित्यं त्रिर्निमज्जेज्जलाशये ।१८.६३<br>
<br>
आचान्तः पुनराचामेन्मन्त्रेणानेन मन्त्रवित् ।। १८.६४<br>
<br>
अन्तश्चरसि भूतेषु गुहायां विश्वतो मुखः ।<br>
त्वं यज्ञस्त्वं वषट्‌कार आपो ज्योती रसोऽमृतम् ।। १८.६५<br>
<br>
द्रुपदां वा त्रिरभ्यस्येद् व्याहृतिंप्रणवान्विताम् ।<br>
सावित्रीं वा जपेद् विद्वान् तथा चैवाघमर्षणम् ।। १८.६६<br>
<br>
ततः संमार्जनं कुर्यादापोहिष्ठा मयोभुवः ।<br>
इदमापः प्रवहत व्याहृतिभिस्तथैव च ।। १८.६७<br>
<br>
ततोऽभिमन्त्र्य तत् तोयं मापो हिष्ठादिमन्त्रकैः ।<br>
अन्तर्जलगतो मग्नो जपेत् त्रिरघमर्षणम् ।। १८.६८<br>
<br>
त्रिपदां वाऽथ सावित्रीं तद्विष्णोः परमं पदम् ।<br>
आवर्त्तयेद् वा प्रणवं देवं वा संस्मरेद्धरिम् ।। १८.६९<br>
<br>
द्रुपदादिव यो मन्त्रो यजुर्वेदे प्रतिष्ठितः ।<br>
अन्तर्जले त्रिरावर्त्य सर्वपापैः प्रमुच्यते ।। १८.७०<br>
<br>
अपः पाणौ समादाय जप्त्वा वै मार्जने कृते ।<br>
विन्यस्य मूर्ध्नि तत् तोयं मुच्यते सर्वपातकैः ।। १८.७१<br>
<br>
यथाऽश्वमेधः क्रतुराट् सर्वपापापनोदनः ।<br>
तथाऽघमर्षणं सूक्तं सर्वपापापनोदनम् ।। १८.७२<br>
<br>
अथोपतिष्ठेदादित्यं मूर्ध्नि पुष्पान्विताञ्जलिम् ।<br>
प्रक्षिप्यालोकयेद् देवमुद्वयं तमसस्परि ।। १८.७३<br>
<br>
उदुत्यं चित्रमित्येते तच्चक्षुरिति मन्त्रतः ।<br>
हंसः शुचिषदन्तेन सावित्र्या सविशेषतः ।। १८.७४<br>
<br>
अन्यैश्च वैदिकैर्मन्त्रैः सौरैः पापप्रणाशनैः ।<br>
सावित्रीं वै जपेत् पश्चाज्जपयज्ञः स वै स्मृतः ।। १८.७५<br>
<br>
विविधानि पवित्राणि गुह्यविद्यास्तथैव च ।<br>
शतरुद्रीयमथर्वशिरः सौरान् मन्त्रांश्च सर्वतः ।। १८.७६<br>
<br>
प्राक्कूलेषु समासीनः कुशेषु प्राङ्‌मुखः शुचिः ।<br>
तिष्ठंश्चेदीक्षमाणोऽर्कं जप्यं कुर्यात् समाहितः ।। १८.७७<br>
<br>
स्फाटिकेन्द्राक्षरुद्राक्षैः पुत्रजीवसमुद्भवैः ।<br>
कर्तव्या त्वक्षमाला स्यादुत्तरादुत्तमा स्मृता ।। १८.७८<br>
<br>
जपकाले न भाषेत नान्यानि प्रेक्षयेद् बुधः ।<br>
न कम्पयेच्छिरोग्रीवां दन्तान्नैव प्रकाशयेत् ।। १८.७९<br>
<br>
गुह्यका राक्षसा सिद्धा हरन्ति प्रसभं यतः ।<br>
एकान्ते सुशुभे देशे तस्माज्जप्यं समाचरेत् ।। १८.८०<br>
<br>
चण्डालाशौचपतितान् दृष्ट्वाचैव पुनर्जपेत् ।<br>
तैरेव भाषणं कृत्वा स्नात्वा चैव जपेत् पुनः ।। १८.८१<br>
<br>
आचम्य प्रयतो नित्यं जपेदशुचिदर्शने ।<br>
सौरान् मन्त्रान् शक्तितो वै पावमानीस्तु कामतः ।। १८.८२<br>
<br>
यदि स्यात् क्लिन्नवासा वै वारिमध्यगतो जपेत् ।<br>
अन्यथा तु शुचौ भूम्यां दर्भेषु सुसमाहितः ।। १८.८३<br>
<br>
प्रदक्षिणं समावृत्य नमस्कृत्य ततः क्षितौ ।<br>
आचम्य च यथाशास्त्रं शक्त्या स्वाध्यायमाचरेत् ।। १८.८४<br>
<br>
ततः संतर्पयेद् देवानृषीन् पितृगणांस्तथा ।<br>
अदावोङ्कारमुच्चार्य नामान्ते तर्पयामि वः ।। १८.८५<br>
<br>
देवान् ब्रह्मऋषींश्चैव तर्पयेदक्षतोदकैः ।<br>
तिलोदकैः पितॄन् भक्त्या स्वसूत्रोक्तविधानतः ।। १८.८६<br>
<br>
अन्वारब्धेन सव्येन पाणिना दक्षिणेन तु ।<br>
देवर्षीस्तर्पयेद् धीमानुदकाञ्जलिभिः पितन् ।<br>
<br>
यज्ञोपवीती देवानां निवीती ऋषीतर्पणे ।१८.८७<br>
प्राचीनावीती पित्र्ये तु स्वेन तीर्थेन भावितः ।<br>
<br>
निष्पीड्य स्नानवस्त्रं तु समाचम्य च वाग्यतः ।<br>
स्वैर्मन्त्रैरर्चयेद् देवान् पुष्पैः पत्रैरथाम्बुभिः ।। १८.८८<br>
<br>
ब्रह्माणं शंकरं सूर्यं तथैव मधुसूदनम् ।<br>
अन्यांश्चाभिमतान् देवान् भक्त्याचारो नरोत्तमः।। १८.८९<br>
<br>
प्रदद्याद् वाऽथ पुष्पाणि सूक्तेन पौरुषेण तु ।<br>
आपो वा देवताः सर्वास्तेन सम्यक् समर्चिताः ।। १८.९०<br>
<br>
ध्यात्वा प्रणवपूर्वं वै दैवतानि समाहितः ।<br>
नमस्कारेण पुष्पाणि विन्यसेद् वै पृथक् पृथक् ।। १८.९१<br>
<br>
विष्ण्वाराधनात् पुण्यं विद्यते कर्म वैदिकम् ।<br>
तस्मादनादिमध्यान्तं नित्यमाराधयेद्धरिम् ।। १८.९२<br>
<br>
तद्विष्णोरिति मन्त्रेण सूक्तेन पुरुषेण तु ।<br>
न ताभ्यां सदृशो मन्त्रो वेदेषूक्तश्चतुर्ष्वपि ।<br>
तदात्मा तन्मनाः शान्तस्तद्विष्णोरिति मन्त्रतः ।। १८.९३<br>
<br>
अथवा देवमीशानं भगवन्तं सनातनम् ।<br>
आराधयेन्महादेवं भावपूतो महेश्वरम् ।। १८.९४<br>
<br>
मन्त्रेण रुद्रागायत्र्या प्रणवेनाथ वा पुनः ।<br>
ईशानेनाथ वा रुद्रैस्त्र्यम्बकेन समाहितः ।। १८.९७<br>
<br>
पुष्पैः पत्रैरथाद्भिर्वा चन्दनाद्यैर्महेश्वरम् ।<br>
उक्त्वा नमः शिवायेति मन्त्रेणानेन वा जपेत् ।। १८.९६<br>
<br>
नमस्कुर्यान्महादेवं ऋतं सत्यमितिश्वरम् ।<br>
निवेदयीत स्वात्मानं यो ब्रह्माणमितीश्वरम् ।। १८.९७<br>
<br>
प्रदक्षिणं द्विजः कुर्यात् पञ्च वर्षाणि वै बुधः ।<br>
ध्यायीत देवमीशानं व्योममध्यगतं शिवम् ।। १८.९८<br>
<br>
अथावलोकयेदर्कं हंसः सुचिषदित्यृचा ।<br>
कुर्यात् पञ्च महायज्ञान् गृहं गत्वा समाहितः ।। १८.९९<br>
<br>
देवयज्ञं पितृयज्ञं भूतयज्ञं तथैव च ।<br>
मानुष्यं ब्रह्मयज्ञं च पञ्च यज्ञान् प्रचक्षते ।। १८.१००<br>
<br>
यदि स्यात् तर्पणादर्वाक् ब्रह्मयज्ञः कृतो न हि ।<br>
कृत्वा मनुष्ययज्ञं वै ततः स्वाध्यायमाचरेत् ।। १८.१०१<br>
<br>
अग्नेः पश्चिमतो देशे भूतयज्ञान्त एव वा ।<br>
कुशपुञ्जे समासीनः कुशपाणिः समाहितः ।। १८.१०२<br>
<br>
शालाग्नौ लौकिके वाऽथ जले भूभ्यामथापिवा ।<br>
वैश्वदेवं कर्तव्यो देवयज्ञः स वै स्मृतः ।। १८.१०३<br>
<br>
यदि स्याल्लौकिके पक्षे ततोऽन्नं तत्र हूयते ।<br>
शालाग्नौ तत्पचेदन्नं विधिरेष सनातनः ।। १८.१०४<br>
<br>
देवेभ्यस्तु हुतादन्नाच्छेषाद् भूतबलिं हरेत् ।<br>
भूतयज्ञः स वै ज्ञेयो भूतिदः सर्वदेहिनाम् ।। १८.१०५<br>
<br>
श्वभ्यश्च श्वपचेभ्यश्च पतितादिभ्य एव च ।<br>
दद्याद् भूमौ बलिं त्वन्नं पक्षिभ्यो द्विजोत्तमः ।। १८.१०६<br>
<br>
सायं चान्नस्य सिद्धस्य पत्न्यमन्त्रं बलिं हरेत् ।<br>
भूतयज्ञस्त्वयं नित्यं सायं प्रातर्विधीयते ।। १८.१०७<br>
<br>
एकं तु भोजयेद् विप्रं पितॄनुद्दिश्य सन्ततम् ।<br>
नित्यश्राद्धं तदुद्दिष्टं पितृयज्ञो गतिप्रदः ।। १८.१०८<br>
<br>
उद्धृत्य वा यथाशक्ति किञ्चिदन्नं समाहितः ।<br>
वेदतत्त्वार्थविदुषे द्विजायैवोपपादयेत् ।। १८.१०९<br>
<br>
पूजयेदतिथिं नित्यं नमस्येदर्च्चयेद् द्विजम् ।<br>
मनोवाक्कर्मभिः शान्तमागतं स्वगृहं ततः ।। १८.११०<br>
अन्वारब्धेन सव्येन पाणिना दक्षिणेन तु।<br>
हन्तकारमथाग्रं वा भिक्षां वा शक्तितो द्विजः ।१८.१११<br>
दद्यादतिथये नित्यं बुध्येत परमेश्वरम् ।<br>
<br>
भिक्षामाहुर्ग्रासमात्रमग्रं तस्याश्चतुर्गुणम् ।१८.११२<br>
पुष्कलं हन्तकारं तु तच्चतुर्गुणमुच्यते ।<br>
<br>
गोदोहमात्रं कालं वै प्रतीक्ष्यो ह्यतिथिः स्वयम् ।१८.११३<br>
अभ्यागतान् यथाशक्ति पूजयेदतिथीन् सदा ।<br>
भिक्षां वै भिक्षवे दद्याद् विधिवद् ब्रह्मचारिणे ।<br>
दद्यादन्नं यथाशक्ति त्वर्थिभ्यो लोभवर्जितः ।। १८.११४<br>
सर्वेषामप्यलाभे त्वन्नं गोभ्यो निवेदयेत् ।<br>
भुञ्जीत बन्धुभिः सार्द्धं वाग्यतोऽन्नमकुत्सयन् ।। १८.११५<br>
अकृत्वा तु द्विजः पञ्च महायज्ञान् द्विजोत्तमाः ।<br>
<br>
भृञ्जीत चेत् स मूढात्मा तिर्यग्योनिं स गच्छति ।। १८.११६<br>
<br>
वेदाभ्यासोऽन्वहं शक्त्या महायज्ञक्रियाक्षया ।<br>
नाशयत्याशु पापानि देवानामर्चनं तथा ।। १८.११७<br>
यो मोहादथवालस्यादकृत्वा देवतार्चनम् ।<br>
भुङ्‌क्ते स याति नरकं शूकरेष्वभिजायते ।। १८.११८<br>
तस्मात् सर्वप्रयत्नेन कृत्वा कर्माणि वै द्विजाः ।<br>
भुञ्जीत स्वजनैः सार्द्धं स याति परमां गतिम् ।। १८.११९<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे अष्टादशोऽध्यायः ।।<br>
