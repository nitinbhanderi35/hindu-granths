व्यास उवाच ।<br>
एवं गृहाश्रमे स्थित्वा द्वितीयं भागमायुषः ।<br>
वानप्रस्थाश्रमं गच्छेत् सदारः साग्निरेव च ।। २७.२<br>
<br>
निक्षिप्य भार्यां पुत्रेषु गच्छेद् वनमथापि वा ।<br>
दृष्ट्वाऽपत्यस्य चापत्यं जर्जरीकृतविग्रहः ।। २७.२<br>
<br>
शुक्लपक्षस्य पूर्वाह्णे प्रशस्ते चोत्तरायणे ।<br>
गत्वाऽरण्यं नियमवांस्तपः कुर्यात् समाहितः ।। २७.३<br>
<br>
फलमूलानि पूतानि नित्यमाहारमाहरेत् ।<br>
यताहारो भवेत् तेन पूजयेत् पितृदेवताः ।। २७.४<br>
<br>
पूजयित्वाऽतिथिं नित्यं स्नात्वा चाभ्यर्चयेत् सुरान् ।<br>
गृहादादाय चाश्नीयादष्टौ ग्रासान् समाहितः ।। २७.५<br>
<br>
जटाश्च बिभृयान्नित्यं नखरोमाणि नोत्सृजेत् ।<br>
स्वाध्यायं सर्वदा कुर्यान्नियच्छेद् वाचमन्यतः ।। २७.६<br>
<br>
अग्निहोत्रं च जुहुयात् पञ्चयज्ञान् समाचरेत् ।<br>
मुन्यन्नैंर्विविधैर्वन्यैः शाकमूलफलेन च ।। २७.७<br>
<br>
चीरवासा भवेन्नित्यं स्नायात् त्रिषवणं शुचिः ।<br>
सर्वभूतानुकम्पी स्यात् प्रतिग्रहविवर्जितः ।। २७.८<br>
<br>
दर्शेन पौर्णमासेन यजेत् नियतं द्विजः ।<br>
ऋक्षेष्वाग्रयणे चैव चातुर्मास्यानि चाहरेत् ।२७.९<br>
<br>
उत्तरायणं च क्रमशो दक्षस्यायनमेव च ।<br>
वासन्तैः शारदैर्मेध्यैर्मुन्यन्नैः स्वयमाहृतैः ।२७.१०<br>
<br>
पुरोडाशांश्चरूंश्चैव द्विविधं निर्वपेत् पृथक् ।<br>
देवताभ्यश्च तद् हुत्वा वन्यं मेध्यतरं हविः ।२७.११<br>
<br>
शेषं समुपभुञ्जीत लवणं च स्वयं कृतम् ।।<br>
वर्जयेन्मधुमांसानि भौमानि कवचानि च ।२७.१२<br>
<br>
भूस्तृणं शिशुकं चैव श्लेष्मातकफलानि च ।<br>
न फालकृष्टमश्नीयादुत्सृष्टमपि केनचित् ।२७.१३<br>
<br>
न ग्रामजातान्यार्त्तोऽपि पुष्पाणि च फलानि च ।<br>
श्रावणेनैव विधिना वह्निं परिचरेत् सदा ।२७.१४<br>
<br>
न द्रुह्येत् सर्वभूतानि निर्द्वन्द्वो निर्भयो भवेत् ।<br>
न नक्तं किंचिदश्नीयाद् रात्रौ ध्यानपरो भवेत् ।२७.१५<br>
<br>
जितेन्द्रियो जितक्रोधस्तत्त्वज्ञानविचिन्तकः ।<br>
ब्रह्मचारी भवेन्नित्यं न पत्नीमपि संश्रयेत् ।। २७.१६<br>
यस्तु पत्न्या वनं गत्वा मैथुनं कामतश्चरेत् ।<br>
तद् व्रतं तस्य लुप्येत प्रायश्चित्तीयते द्विजः ।। २७.१७<br>
<br>
तत्र यो जायते गर्भो न संस्पृश्यो द्विजातिभिः ।<br>
न हि वेदेऽधिकारोऽस्य तद्वंशेप्येवमेव हि ।। २७.१८<br>
<br>
अधः शयीत सततं सावित्रीजाप्यतत्परः <br>
शरण्यः सर्वभूतानां संविभागपरः सदा ।। २७.१९<br>
<br>
परिवादं मृषावादं निद्रालस्यं विवर्जयेत् ।<br>
एकाग्निरनिकेतः स्यात् प्रोक्षितां भूमिमाश्रयेत् ।। २७.२०<br>
<br>
मृगैः सह चरेद् वासं तैः सहैव च संवसेत् ।<br>
शिलायां शर्करायां वा शयीत सुसमाहितः ।। २७.२१<br>
<br>
सद्यः प्रक्षालको वा स्यान्माससंचयिकोऽपि वा ।<br>
षण्मासनिचयो वा स्यात् समानिचय एव वा ।। २७.२२<br>
<br>
त्यजेदाश्वयुजे मासि संपन्नं पूर्वसंचितम् ।<br>
जीर्णानि चैव वासांसि शाकमूलफलानि च ।। २७.२३<br>
<br>
दन्तोलूखलिको वास्यात् कापोतीं वृत्तिमाश्रयेत् ।<br>
अश्मकुट्टो भवेद् वाऽपि कालपक्वभुगेव वा ।। २७.२४<br>
<br>
नक्तं चान्नं समश्नीयाद् दिवा चाहृत्य शक्तितः ।<br>
चतुर्थकालिको वा स्यात् स्याद्वाचाष्टमकालिकः ।। २७.२५<br>
<br>
चान्द्रायणविधानैर्वा शुक्ले कृष्णे च वर्त्तयेत् ।<br>
पक्षे पक्षे समश्नीयाद् द्विजाग्रान् कथितान् सकृत् ।। २७.२६<br>
<br>
पुष्पमूलफलैर्वापि केवलैर्वर्त्तयेत् सदा ।<br>
स्वाभाविकैः स्वयं शीर्णैर्वैखानसमते स्थितः ।। २७.२७<br>
<br>
भूमौ वा परिवर्त्तेत तिष्ठेद् वा प्रपदैर्दिनम् ।<br>
स्थानासनाभ्यां विहरेन्न क्वचिद् धैर्यमुत्सृजेत् ।। २७.२८<br>
ग्रीष्मे पञ्चतपास्तद्वत् वर्षास्वभ्रावकाशकः ।<br>
आर्द्रवासास्तु हेमन्ते क्रमशो वर्द्धयंस्तपः ।। २७.२९<br>
<br>
उपस्पृश्य त्रिषवणं पितृदेवांश्च तर्पयेत् ।<br>
एकपादेन तिष्ठेत मरीचीन् वा पिबेत् तदा ।। २७.३०<br>
<br>
पञ्चाग्निर्धूमपो वा स्यादुष्मपः सोमपोऽथ वा ।<br>
पयः पिबेच्छुक्लपक्षे कृष्णापक्षे तु गोमयम् ।२७.३१<br>
<br>
शीर्णपर्णाशनो वा स्यात् कृच्छ्रै र्वा वर्त्तयेत् सदा।<br>
योगाभ्यासरतश्च स्याद् रुद्राध्यायी भवेत् सदा ।२७.३२<br>
<br>
अथर्वशिरसोऽध्येता वेदान्ताभ्यासतत्परः ।<br>
यमान् सेवेत सततं नियमांश्चाप्यतन्द्रितः ।२७.३३<br>
<br>
कृष्णाजिनः सोत्तरीयः शुक्लयज्ञोपवीतवान् ।।<br>
अथ चाग्नीन् समारोप्य स्वात्मनि ध्यानतत्परः ।२७.३४<br>
<br>
अनग्निरनिकेतः स्यान्मुनिर्मोक्षपरो भवेत् ।<br>
तापसेष्वेव विप्रेषु यात्रिकं भैक्षमाहरेत् ।२७.३५<br>
<br>
गृहमेधिषु चान्येषु द्विजेषु वनवासिषु ।।<br>
ग्रामादाहृत्य चाश्नीयादष्टौ ग्रासान् वने वसन् ।२७.३६<br>
<br>
प्रतिगृह्य पुटेनैव पाणिना शकलेन वा ।<br>
विविधाश्चोपनिषद आत्मसंसिद्धये जपेत् ।२७.३७<br>
<br>
विद्याविशेषान् सावित्रीं रुद्राध्यायं तथैव च ।<br>
महाप्रास्थानिकं वासौ कुर्यादनशनं तु वा ।<br>
अग्निप्रवेशमन्यद् वा ब्रर्ह्मार्पणविधौ स्थितः ।२७.३८<br>
<br>
यस्तु सम्यगिममाश्रमं शिवं<br>
संश्रयन्त्यशिवपुञ्जनाशनम् ।<br>
ते विशन्ति परमैश्वरं पदं<br>
यान्ति यत्र गतमस्य संस्थितेः ।। २७.३९<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे सप्तविशोऽध्याय ।।<br>
