<b>ईश्वर उवाच</b> ।<br>
अन्यद् गुह्यतमं ज्ञानं वक्ष्ये ब्राह्मणपुंगवाः ।<br>
येनासौ तरते जन्तुर्घोरं संसारसागरम् ॥ ८.१<br>
<br>
अहं ब्रह्ममयः शान्तः शाश्वतो निर्मलोऽव्ययः ।<br>
एकाकी भगवानुक्तः केवलः परमेश्वरः ॥ ८.२<br>
<br>
मम योनिर्महद् ब्रह्म तत्र गर्भं दधाम्यहम् ।<br>
मूल मायाभिधानं तं ततो जातमिदं जगत् ॥ ८.३<br>
<br>
प्रधानं पुरुषो ह्यत्मा महान् भूतादिरेव च ।<br>
तन्मात्राणि महाभूतानीन्द्रियाणि च जज्ञिरे ॥ ८.४<br>
<br>
ततोऽण्डमभवद्धैमं सूर्यकोटिसमप्रभम् ।<br>
तस्मिन् जज्ञे महाब्रह्मा मच्छक्त्या चोपबृंहितः ॥ ८.५<br>
<br>
ये चान्ये बहवो जीवा मन्मयाः सर्व एव ते ।<br>
न मां पश्यन्ति पितरं मायया मम मोहिताः ॥ ८.६<br>
<br>
यासु योनिषु सर्वासु संभवन्ति हि मूर्त्तयः ।<br>
तासां माया परा योनिर्मामेव पितरं विदुः ॥ ८.७<br>
<br>
यो मामेवं विजानाति बीजिनं पितरं प्रभुम् ।<br>
स धीरः सर्वलोकेषु न मोहमधिगच्छति ॥ ८.८<br>
<br>
ईशानः सर्वविद्यानां भूतानां परमेश्वरः ।<br>
ओङ्कारमूर्तिर्भगवानहं ब्रह्मा प्रजापतिः ॥ ८.९<br>
<br>
समं सर्वेषु भूतेषु तिष्ठन्तं परमेश्वरम् ।<br>
विनश्यत्स्वविनश्यन्तं यः पश्यति स पश्यति ॥ ८.१०<br>
<br>
समं पश्यन् हि सर्वत्र समवस्थितमीश्वरम् ।<br>
न हिनस्त्यात्मनात्मानं ततो याति परांगतिम् ॥ ८.११<br>
<br>
विदित्वा सप्त सूक्ष्माणि षडङ्गं च महेश्वरम् ।<br>
प्रधानविनियोगज्ञः परं ब्रह्माधिगच्छति ॥ ८.१२<br>
<br>
सर्वज्ञता तृप्तिरनादिबोधः स्वतन्दता नित्यमलुप्तशक्तिः ।<br>
अनन्तशक्तिश्च विभोर्विदित्वा षडाहुरङ्गानि महेश्वरस्य ॥ ८.१३<br>
<br>
तन्मात्राणि मन आत्मा च तानि सूक्ष्माण्याहुः सप्ततत्त्वात्मकानि ।<br>
या सा हेतुः प्रकृतिः सा प्रधानंबन्धः प्रोक्तो विनियोगोऽपि तेन ॥ ८.१४<br>
<br>
या सा शक्तिः प्रकृतौ लीनरूपावेदेषूक्ता कारणं ब्रह्मयोनिः ।<br>
तस्या एकः परमेष्ठी पुरस्ता-न्महेश्वरः पुरुषः सत्यरूपः ॥ ८.१५<br>
<br>
ब्रहामा योगी परमात्मा महीयान् व्योमव्यापी वेदवेद्यः पुराणः ।<br>
एको रुद्रो मृत्युमव्यक्तमेकंबीजं विश्वं देव एकः स एव ॥ ८.१६<br>
<br>
तमेवैकं प्राहुरन्येऽप्यनेकं त्वेकात्मानं केचिदन्यंतमाहुः ।<br>
अणोरणीयान् महतो महीयान् महादेवः प्रोच्यते वेदविद्भिः ॥ ८.१७<br>
<br>
एवम् हि यो वेद गुहाशयं परं प्रभुं पुराणं पुरुषं विश्वरूपम् ।<br>
हिरण्मयं बुद्धिमतां परां गतिंसबुद्धिमान् बुद्धिमतीत्य तिष्ठति ॥ ८.१८<br>
<br>
इति श्रीकूर्मपाराणे षट्‌साहस्त्र्यां संहितायामुपरिविभागे (ईश्वरगीतासु) अष्टमोऽध्यायः ॥ ८ ॥<br>
