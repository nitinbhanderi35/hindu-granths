ऋषय ऊचुः ।<br>
कथं दारुवनं प्राप्तो भगवान् गोवृषध्वजः ।<br>
मोहयामास विप्रेन्द्रान् सूत वक्तुमिहार्हसि ॥ ३८.१<br>
<br>
सूत उवाच ।<br>
पुरा दारुवने रम्ये देवसिद्धनिषेविते ।<br>
सपुत्रदारतनयास्तपश्चेरुः सहस्रशः ॥ ३८.२<br>
<br>
प्रवृत्तं विविधं कर्म प्रकुर्वाणा यथाविधि ।<br>
यजन्ति विविधैर्यज्ञैस्तपन्ति च महर्षयः ॥ ३८.३<br>
<br>
तेषां प्रवृत्तिविन्यस्तचेतसामथ शूलधृक् ।<br>
व्याख्यापयन् स महादोषं ययौ दारुवनं हरः ॥ ३८.४<br>
<br>
कृत्वा विश्वगुरुं विष्णुं पार्श्वे देवो महेश्वरः ।<br>
ययौ निवृत्तविज्ञानस्थापनार्थं च शंकरः ॥ ३८.५<br>
<br>
आस्थाय विपुलञ्चैष जनं विंशतिवत्सरम् ।<br>
लीलालसो महाबाहुः पीनाङ्गश्चारुलोचनः ॥ ३८.६<br>
<br>
चामीकरवपुः श्रीमान् पूर्णचन्द्रनिभाननः ।<br>
मत्तमातङ्गगामनो दिग्वासा जगदीश्वरः ॥ ३८.७<br>
<br>
कुशेशयमयीं मालां सर्वरत्नैरलंकृताम् ।<br>
दधानो भगवानीशः समागच्छति सस्मितः ॥ ३८.८<br>
<br>
योऽनन्तः पुरुषो योनिर्लोकानामव्ययो हरिः ।<br>
स्त्रीवेषं विष्णुरास्थाय सोऽनुगच्छति शूलिनम् ॥ ३८.९<br>
<br>
सम्पूर्णचन्द्रवदनं पीनोन्नतपयोधरम् ।<br>
शुचिस्मितं सुप्रसन्नं रणन्नुपुरकद्वयम् ॥ ३८.१०<br>
<br>
सुपीतवसनं दिव्यं श्यामलं चारुलोचनम् ।<br>
उदारहंसचलनं विलासि सुमनोहरम् ॥ ३८.११<br>
<br>
एवं स भगवानीशो देवदारुवने हरः ।<br>
चचार हरिणा सार्द्धं मायया मोहयन् जगत् ॥ ३८.१२<br>
<br>
दृष्ट्वा चरन्तं विश्वेशं तत्र तत्र पिनाकिनम् ।<br>
मायया मोहिता नार्यो देवदेवं समन्वयुः ॥ ३८.१३<br>
<br>
विस्त्रस्तवस्त्राभरणास्त्यक्त्वा लज्जां पतिव्रताः ।<br>
सहैव तेन कामार्त्ता विलासिन्यश्चरन्तिहि ॥ ३८.१४<br>
<br>
ऋषीणां पुत्रका ये स्युर्युवानो जितमानसाः ।<br>
अन्वगच्छन् हृषीकेशं सर्वे कामप्रपीडिताः ॥ ३८.१५<br>
<br>
गायन्ति नृत्यन्ति विलासयुक्ता <br>
नारीगणा नायिकमेकमीशम् ।<br>
दृष्ट्वा सपत्नीकमतीवकान्त-<br>
मिच्छन्त्यथालिङ्गनमाचरन्ति ॥ ३८.१६<br>
<br>
पार्श्वे निपेतुः स्मितमाचरन्ति <br>
गायन्ति गीतानि मुनीशपुत्राः ।<br>
आलोक्य पद्मापतिमादिदेवं <br>
भ्रूभङ्गमन्ये विचरन्ति तेन ॥ ३८.१७<br>
<br>
आसामथैषामपि वासुदेवो<br>
मायी मुरारिर्मनसि प्रविष्टः ।<br>
करोति भोगान् मनसि प्रवृत्तिं <br>
मायानुभूयन्त इतिव सम्यक् ॥ ३८.१८<br>
<br>
विभाति विश्वामरभूतभर्त्ता<br>
स माधवः स्त्रीगणमध्यविष्टः ।<br>
अशेषशक्त्यासनसंनिविष्टो <br>
यथैकशक्त्या सह देवदेवः ॥ ३८.१९<br>
<br>
करोति नृत्यं परमम् प्रधानं।<br>
तदा विरूढः पुनरेव भूयः ।<br>
ययौ समारुह्य हरिः स्वभावं<br>
तदीशवृत्तामृतमादिदेवः ॥ ३८.२०<br>
<br>
दृष्ट्वा नारीकुलं रुद्रं पुत्रानपि च केशवम् ।<br>
मोहयन्तं मुनिश्रेष्ठाः कोपं संदधिरे भृशम् ॥ ३८.२१<br>
<br>
अतीव परुषं वाक्यं प्रोचुर्देवं कपर्दिनम् ।<br>
शेपुश्च र्विविधै र्वाक्यै र्मायया तस्य मोहिताः ॥ ३८.२२<br>
<br>
तपांसि तेषां सर्वेषां प्रत्याहन्यन्त शंकरे ।<br>
यथादित्यप्रकाशेन तारका नभसि स्थिताः ॥ ३८.२३<br>
<br>
ते भग्नतपसो विप्राः समेत्य वृषभध्वजम् ।<br>
को भवानिति देवेशं पृच्छन्ति स्म विमोहिताः ॥ ३८.२४<br>
<br>
सोऽब्रवीद् भगवानीशस्तपश्चर्तुमिहागतः ।<br>
इदानीं भार्यया देशे भवद्भिरिह सुव्रताः ॥ ३८.२५<br>
<br>
तस्य ते वाक्यमाकर्ण्य भृग्वाद्या मुनिपुंगवाः ।<br>
ऊचुर्गृहीत्वा वसनं त्यक्त्वा भार्यां तपश्चर ॥ ३८.२६<br>
<br>
अथोवाच विहस्येशः पिनाकी नीललोहितः ।<br>
संप्रेक्ष्य जगतां योनिं पार्श्वस्थं च जनार्दनम् ॥ ३८.२७<br>
<br>
कथं भवद्भिरुदितं स्वभार्यापोषणोत्सुकैः ।<br>
त्यक्तव्या मम भार्येति धर्मज्ञैः शान्तमानसैः ॥ ३८.२८<br>
<br>
ऋषय ऊचुः ।<br>
व्यभिचाररता भार्याः संत्याज्याः पतिनेरिताः ।<br>
अस्माभिरेषा सुभगा तादृशी त्यागमर्हति ॥ ३८.२९<br>
<br>
महादेव उवाच ।<br>
न कदाचिदियं विप्रा मनसाप्यन्यमिच्छति ।<br>
नाहमेनामपि तथा विमुञ्चामि कदाचन ॥ ३८.३०<br>
<br>
ऋषय ऊचुः ।<br>
दृष्ट्वा व्यभिचरन्तीह ह्यस्माभिः पुरुषाधम ।<br>
उक्तं ह्यसत्यं भवता गम्यतां क्षिप्रमेव हि ॥ ३८.३१<br>
<br>
एवमुक्ते महादेवः सत्यमेव मयेरितम् ।<br>
भवतां प्रतिभात्येषेत्युक्त्वासौ विचचार ह ॥ ३८.३२<br>
<br>
सोऽगच्छद्धरिणा सार्द्धं मुनिन्द्रस्य महात्मनः ।<br>
वसिष्ठस्याश्रमं पुण्यं भिक्षार्थी परमेश्वरः ॥ ३८.३३<br>
<br>
दृष्ट्वा समागतं देवं भिक्षमाणमरुन्धती ।<br>
वसिष्ठस्य प्रिया भार्या प्रत्युद्‌गम्य ननाम नम् ॥ ३८.३४<br>
<br>
प्रक्षाल्य पादौ विमलं दत्त्वा चासनमुत्तमम् ।<br>
संप्रेक्ष्य शिथिलं गात्रमभिघातहतं द्विजैः ।<br>
संधयामास भैषज्यैर्विषण्ण वदना सती ॥ ३८.३५<br>
<br>
चकार महतीं पूजां प्रार्थयामास भार्यया ।<br>
को भवान् कुत आयातः किमाचारो भवानिति ।<br>
उवाच तां महादेवः सिद्धानां प्रवरोऽस्म्यहम् ॥ ३८.३६<br>
<br>
यदेतन्मण्डलं शुद्धं भाति ब्रह्ममयं सदा ।<br>
एषैव देवता मह्यं धारयामि सदैव तत् ॥ ३८.३७<br>
<br>
हत्युक्त्वा प्रययौ श्रीमाननुगृह्य पतिव्रताम् ।<br>
ताडयाञ्चक्रिरे दण्डैर्लोष्टिभिर्मुष्टिभिद्विजाः ॥ ३८.३८<br>
<br>
दृष्ट्वा चरन्तं गिरिशं नग्नं विकृतलक्षणम् ।<br>
प्रोचुरेतद् भवाँल्लिङ्गमुत्पाटयतु दुर्मते ॥ ३८.३९<br>
<br>
तानब्रवीन्महायोगी करिष्यामीति शंकरः ।<br>
युष्माकं मामके लिङ्गे यदि द्वेषोऽभिजायते ॥ ३८.४०<br>
<br>
इत्युक्त्वोत्पाटयामास भगवान् भगनेत्रहा ।<br>
नापश्यंस्तत्क्षणेनेशं केशवं लिङ्गमेव च ॥ ३८.४१<br>
<br>
तदोत्पाता बभूवुर्हि लोकानां भयशंसिनः ।<br>
न राजते सहस्रांशुश्चचाल पृथिवी पुनः ।<br>
निष्प्रभाश्च ग्रहाः सर्वे चुक्षुभे च महोदधिः ॥ ३८.४२<br>
<br>
अपश्यच्चानुसूयात्रेः स्वप्नं भार्या पतिव्रता ।<br>
कथयामास विप्राणां भयादाकुलितेक्षणा ॥ ३८.४३<br>
तेजसा भासयन् कृत्स्नं नारायणसहायवान् ।<br>
भिक्षमाणः शिवो नूनं दृष्टोऽस्माकं गृहेष्विति ॥ ३८.४४<br>
<br>
तस्या वचनमाकर्ण्य शङ्कमाना महर्षयः ।<br>
सर्वे जग्मुर्महायोगं ब्रह्माणं विश्वसंभवम् ॥ ३८.४५<br>
<br>
उपास्यमानममलैर्योगिभिर्ब्रह्मवित्तमैः ।<br>
चतुर्वेदैर्मूर्तिमद्भिः सावित्र्या सहितं प्रभुम् ॥ ३८.४६<br>
<br>
आसीनमासने रम्ये नानाश्चर्यसमन्विते ।<br>
प्रभासहस्रकलिले ज्ञानैश्वर्यादिसंयुते ॥ ३८.४७<br>
<br>
विभ्राजमानं वपुषा सस्मितं शुभ्रलोचनम् ।<br>
चतुर्मुखं महाबाहुं छन्दोमयमजं परम् ॥ ३८.४८<br>
<br>
विलोक्य देवपुरुषं प्रसन्नवदनं शुभम् ।<br>
शिरोभिर्धरणीं गत्वा तोषयामासुरीश्वरम् ॥ ३८.४९<br>
<br>
तान् प्रसन्नमना देवश्चतुर्मूर्त्तिश्चतुर्मुखः ।<br>
व्याजहार मुनिश्रेष्ठाः किमागमनकारणम् ॥ ३८.५०<br>
<br>
तस्य ते वृत्तमखिलं ब्रह्मणः परमात्मनः ।<br>
ज्ञापयाञ्चक्रिरे सर्वे कृत्वा शिरसि चाञ्जलिम् ॥ ३८.५१<br>
<br>
<br>
ऋषय ऊचुः ।<br>
कश्चिद् दारुवनं पुण्यं पुरुषोऽतीवशोभनः ।<br>
भार्यया चारुसर्वाङ्ग्या प्रविष्टो नग्न एव हि ॥ ३८.५२<br>
<br>
मोहयामास वपुषा नारीणां कुलमीश्वरः ।<br>
कन्यकानां प्रिया चास्य दूषयामास पुत्रकान् ॥ ३८.५३<br>
<br>
अस्माभिर्विविधाः शापाः प्रदत्ताश्च पराहताः ।<br>
ताडितोऽस्माभिरत्यर्थं लिङ्गंतु विनिपातितम् ॥ ३८.५४<br>
<br>
अन्तर्हितश्च भगवान् सभार्यो लिङ्गमेव च ।<br>
उत्पाताश्चाभवन् घोराः सर्वभूतभयंकराः ॥ ३८.५५<br>
<br>
क एष पुरुषो देव भीताः स्म पुरुषोत्तम ।<br>
भवन्तमेव शरणं प्रपन्ना वयमच्युत ॥ ३८.५६<br>
<br>
त्वं हि वेत्सि जगत्यस्मिन् यत्किञ्चिदपि चेष्टितम् ।<br>
अनुग्रहेण विश्वेश तदस्माननुपालय ॥ ३८.५७<br>
<br>
विज्ञापितो मुनिगणैर्विश्वात्मा कमलोद्भवः ।<br>
ध्यात्वा देवं त्रिशूलाङ्कं कृताञ्जलिरभाषत ॥ ३८.५८<br>
<br>
ब्रह्मोवाच ।<br>
हा कष्टं भवतामद्य जातं सर्वार्थनाशनम् ।<br>
धिग्बलं धिक् तपश्चर्या मिथ्यैव भवतामिह ॥ ३८.५९<br>
<br>
संप्राप्य पुण्यसंस्कारान्निधीनां परमं निधिम् ।<br>
उपेक्षितं वृथाचारैर्भवद्भिरिह मोहितैः ॥ ३८.६०<br>
<br>
काङ्‌क्षन्ते योगिनो नित्यं यतन्तो यतयो निधिम् ।<br>
यमेव तं समासाद्य हा भवद्भिरुपेक्षितम् ॥ ३८.६१<br>
<br>
यजन्ति यज्ञैर्विविधैर्यत्प्राप्त्यैर्वेदवादिनः ।<br>
महानिधिं समासाद्य हा भवद्भिरुपेक्षितम् ॥ ३८.६२<br>
<br>
यं समासाद्य देवानैमैश्वर्यमखिलं जगत् ।<br>
तमासाद्याक्षयनिधिं हा भवद्भिरुपेक्षितम् ।<br>
यत्समापत्तिजनितं विश्वेशत्वमिदं मम ।<br>
तदेवोपेक्षितं दृष्ट्वा निधानं भाग्यवर्जितैः ।३८.६३<br>
<br>
यस्मिन् समाहितं दिव्यमैश्वर्यं यत् तदव्ययम् ।<br>
तमासाद्य निधिं ब्राह्म हा भवद्भिर्वृथाकृतम् ॥ ३८.६४<br>
<br>
एष देवो महादेवो विज्ञेयस्तु महेश्वरः ।<br>
न तस्य परमं किञ्चित् पदं समधिगम्यते ॥ ३८.६५<br>
देवतानामृषीणां च पितॄणां चापि शाश्वतः ।<br>
सहस्रयुगपर्यन्ते प्रलये सर्वदेहिनाम् ।३८.६६<br>
<br>
संहरत्येष भगवान् कालो भूत्वा महेश्वरः ।<br>
एष चैव प्रजाः सर्वाः सृजत्येषः स्वतेजसा ।३८.६७<br>
<br>
एष चक्री चक्रवर्ती श्रीवत्सकृतलक्षणः ।<br>
योगी कृतयुगे देवस्त्रेतायां यज्ञ उच्यते ।<br>
द्वापरे भगवान् कालो धर्मकेतुः कलौ युगे ॥ ३८.६८<br>
<br>
रुद्रस्य मूर्त्तयस्तिस्त्रो याभिर्विश्वमिदं ततम् ।<br>
तमो ह्यग्नी रजो ब्रह्मा सत्त्वं विष्णुरिति प्रभुः ॥ ३८.६९<br>
<br>
मूर्त्तिरन्या स्मृता चास्य दिग्वासा वै शिवा ध्रुवा ।<br>
यत्र तिष्ठति तद् ब्रह्म योगेन तु समन्वितम् ॥ ३८.७०<br>
<br>
या चास्य पार्श्वगा भार्या भवद्भिरभिवीक्षिता ।<br>
सा हि नारायणो देवः परमात्मा सनातनः ॥ ३८.७१<br>
<br>
तस्मात् सर्वमिदं जातं तत्रैव च लयं व्रजेत् ।<br>
स एष मोचयेत् कृत्स्नं स एष परमा गतिः ॥ ३८.७२<br>
<br>
सहस्रशीर्षा पुरुषः सहस्राक्षः सहस्रपात् ।<br>
एकश्रृङ्गो महानात्मा पुराणोऽष्टाक्षरो हरिः ॥ ३८.७३<br>
<br>
चतुर्वेदश्चतुर्मूर्त्तिस्त्रिमूर्त्तिस्त्रिगुणः परः ।<br>
एकमूर्त्तिरमेयात्मा नारायण इति श्रुतिः ।<br>
रेतोऽस्य गर्भो भगवानापो मायातनुः प्रभुः ।<br>
स्तूयते विविधैर्मन्त्रैर्ब्राह्मणैर्मोक्षकांक्षिभिः ॥ ३८.७४<br>
<br>
संहृत्य सकलं विश्वं कल्पान्ते पुरुषोत्तमः ।<br>
शेते योगामृतं पीत्वा यत् तद् विष्णोः परं पदम् ॥ ३८.७५<br>
<br>
न जायते न म्रियते वर्द्धते न च विश्वसृक् ।<br>
मूलप्रकृतिरव्यक्ता गीयते वैदिकैरजः ॥ ३८.७६<br>
ततो निशायां वृत्तायां सिसृक्षुरखिलञ्जगत् ।<br>
अजस्य नाभौ तद् बीजं क्षिपत्येष महेश्वरः ॥ ३८.७७<br>
<br>
तं मां वित्त महात्मानं ब्रह्माणं विश्वतो मुखम् ।<br>
महान्तं पुरुषं विश्वमपां गर्भमनुत्तमम् ॥ ३८.७८<br>
<br>
न तं जानीथ जनकं मोहितास्तस्य मायया ।<br>
देवदेवं महादेवं भूतानामीश्वरं हरम् ॥ ३८.७९<br>
<br>
एष देवो महादेवो ह्यनादिर्भगवान् हरः ।<br>
विष्णुना सह संयुक्तः करोति विकरोति च ॥ ३८.८०<br>
<br>
न तस्य विद्यते कार्यं न तस्माद् विद्यते परम् ।<br>
स वेदान् प्रददौ पूर्वं योगमायातनुर्मम ॥ ३८.८१<br>
<br>
स मायी मायया सर्वं करोति विकरोति च ।<br>
तमेव मुक्तये ज्ञात्वा व्रजेत शरणं भवम् ॥ ३८.८२<br>
<br>
इतीरिता भगवता मरीचिप्रमुखा विभुम् ।<br>
प्रणम्य देवं ब्रह्माणं पृच्छन्ति स्म सुदुः खिताः ॥ ३८.८३<br>
<br>
इति  अष्टाचत्वारिंशोध्यायः ॥<br>
