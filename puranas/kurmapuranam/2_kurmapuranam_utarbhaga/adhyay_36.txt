<span style="font-size: 14pt; line-height: 200%"><br>
<br>
&nbsp;<b>सूत उवाच ।</b><br>
अन्यत् पवित्रं विपुलं तीर्थं त्रैलोक्यविश्रुतम् ।<br>
रुद्रकोटिरिति ख्यातं रुद्रस्य परमेष्ठिनः ॥ ३६.१<br>
<br>
पुरा पुण्यतमे काले देवदर्शनतत्पराः ।<br>
कोटिब्रह्मर्षयो दान्तास्तं देशमगमन् परम् ॥ ३६.२<br>
<br>
अहं द्रक्ष्यामि गिरिशं पूर्वमेव पिनाकिनम् ।<br>
अन्योऽन्यं भक्तियुक्तानां व्याघातो जायते किल ॥ ३६.३<br>
<br>
तेषां भक्तिं तदा दृष्ट्वा गिरिशो योगिनां गुरुः ।<br>
कोटिरूपोऽभवद् रुद्रो रुद्रकोटिस्ततः स्मृतः ॥ ३६.४<br>
<br>
ते स्म सर्वे महादेवं हरं गिरिगुहाशयम् ।<br>
पश्यन्तः पार्वतीनाथं हृष्टपुष्टधियोऽभवन् ॥ ३६.५<br>
<br>
अनाद्यन्तं महादेवं पूर्वमेवाहमीश्वरम् ।<br>
दृष्टवानिति भक्त्या ते रुद्रन्यस्तधियोऽभवन् ॥ ३६.६<br>
<br>
अथान्तरिक्षे विमलं पश्यन्ति स्म महत्तरम् ।<br>
ज्योतिस्तत्रैव ते सर्वेऽभिलषन्तः परं पदम् ॥ ३६.७<br>
<br>
एतत् स्वदेशाध्युषितं तीर्थं पुण्यतमं शुभम् ।<br>
दृष्ट्वा रुद्रं समभ्यर्च्य रुद्रसामीप्यमाप्नुयात् ॥ ३६.८<br>
<br>
अन्यच्च तीर्थप्रवरं नाम्ना मधुवनं स्मृतम् ।<br>
तत्र गत्वा नियमवानिन्द्रस्यार्द्धासनं लभेत् ॥ ३६.९<br>
<br>
अथान्या पुष्पनगरी देशः पुण्यतमः शुभः ।<br>
तत्र गत्वा पितॄन् पूज्य कुलानां तारयेच्छतम् ॥ ३६.१०<br>
<br>
कालञ्जरं महातीर्थं रुद्रलोके महेश्वरः ।<br>
कालंजरं भवन्देवो यत्र भक्तप्रियो हरः ॥ ३६.११<br>
<br>
श्वेतो नाम शिवे भक्तो राजर्षिप्रवरः पुरा ।<br>
तदाशीस्तन्नमस्कारैः पूजयामास शूलिनम् ॥ ३६.१२<br>
<br>
संस्थाप्य विधिना लिङ्गं भक्तियोगपुरः सरः ।<br>
जजाप रुद्रमनिशं तत्र संन्यस्तमानसः ॥ ३६.१३<br>
<br>
सितं कार्ष्णाजिनं दीप्तं शूलमादाय भीषणम् ।<br>
नेतुमभ्यागतो देशं स राजा यत्र तिष्ठति ॥ ३६.१४<br>
<br>
वीक्ष्य राजा भयाविष्टः शूलहस्तं समागतम् ।<br>
कालं कालकरं घोरं भीषणं चण्डदीपितम् ॥ ३६.१५<br>
<br>
उभाभ्यामथ हस्ताभ्यां स्पृष्ट्वाऽसौ लिङ्गमैश्वरम् ।<br>
ननाम शिरसा रुद्रं जजाप शतरुद्रियम् ॥ ३६.१६<br>
<br>
जपन्तमाह राजानं नमन्तं मनसा भवम् ।<br>
एह्येहीति पुरः स्थित्वा कृतान्तः प्रहसन्निव ॥ ३६.१७<br>
<br>
तमुवाच भयाविष्टो राजा रुद्रपरायणः ।<br>
एकमीशार्च्चनरतं विहायान्यन्निषूदय ॥ ३६.१८<br>
<br>
इत्युक्तवन्तं भगवानब्रवीद् भीतमानसम् ।<br>
रुद्रार्चनरतो वाऽन्यो मद्वशे को न तिष्ठति ॥ ३६.१९<br>
<br>
एवमुक्त्वा स राजानं कालो लोकप्रकालनः ।<br>
बबन्ध पाशै राजाऽपि जजाप शतरुद्रियम् ॥ ३६.२०<br>
<br>
अथान्तरिक्षे विपुलं दीप्यमानं तेजोराशिं भूतभर्त्तुः पुराणम् ।<br>
ज्वालामालासंवृतं व्याप्य विश्वं प्रादुर्भूतं संस्थितं संददर्श ॥ ३६.२१<br>
<br>
तन्मध्येऽसौ पुरुषं रुक्मवर्णं देव्या देवं चन्द्रलेखोज्ज्वलाङ्गम् ।<br>
तेजोरूपं पश्यति स्मातिहृष्टो मेने चात्मानमप्यागच्छतीति ॥ ३६.२२<br>
<br>
आगच्छन्तं नातिदूरेऽथ दृष्ट्वा कालो रुद्रं देवदेव्या महेशम् ।<br>
व्यपेतभीरखिलेशैकनाथं राजर्षिस्तं नेतुमभ्याजगाम ॥ ३६.२३<br>
<br>
आलोक्यासौ भगवानुग्रकर्मा देवो रुद्रो भूतभर्त्ता पुराणः ।<br>
एवं भक्तं सत्वरं मां स्मरन्तं देहीतीमं कालरूपं ममेति ॥ ३६.२४<br>
<br>
श्रुत्वा वाक्यं गोपते रुद्रभावः कालात्माऽसौ मन्यमानः स्वभावम् ।<br>
बद्ध्वा भक्तं पुनरेवाऽथ पाशैः रुद्रो रौद्रमभिदुद्राव वेगात् ॥ ३६.२५<br>
<br>
प्रेक्ष्यायान्तं शैलपुत्रीमथेशः सोऽन्वीक्ष्यान्ते विश्वमायाविधिज्ञः ।<br>
सावज्ञं वै वामपादेन कालं त्वेतस्यैनं पश्यतो व्याजघान ॥ ३६.२६<br>
<br>
ममार सोऽतिभीषणो महेशपादघातितः ।<br>
रराज देवतापतिः सहोमया पिनाकधृक् ॥ ३६.२७<br>
<br>
निरीक्ष्य देवमीश्वरं प्रहृष्टमानसो हरम् ।<br>
ननाम साम्बमव्ययं स राजपुंगवस्तदा ॥ ३६.२८<br>
<br>
नमो भवाय हेतवे हराय विश्वसंभवे ।<br>
नमः शिवाय धीमते नमोऽपवर्गदायिने ॥ ३६.२९<br>
<br>
नमो नमो नमो नमो महाविभूतये नमः ।<br>
विभागहीनरूपिणे नमो नराधिपाय ते ॥ ३६.३०<br>
<br>
नमोऽस्तु ते गणेश्वर प्रपन्नदुःखनाशन ।<br>
अनादिनित्यभूतये वराहश्रृङ्गधारिणे ॥ ३६.३१<br>
<br>
नमो वृषध्वजाय ते कपालमालिने नमः ।<br>
नमो महानटाय ते शिवाय शङ्कराय ते ॥ ३६.३२<br>
<br>
अथानुगृह्य शंकरः प्रणामतत्परं नृपम् ।<br>
स्वगाणपत्यमव्ययं सरूपतामथो ददौ ॥ ३६.३३<br>
<br>
सहोमया सपार्षदः सराजपुंगवो हरः ।<br>
मुनीशसिद्धवन्दितः क्षणाददृश्यतामगात् ॥ ३६.३४<br>
<br>
काले महेशाभिहते लोकनाथः पितामहः ।<br>
अयाचत वरं रुद्रं सजीवोऽयं भवत्विति ॥ ३६.३५<br>
<br>
नास्ति कश्चिदपीशान दोषलेशो वृषध्वज ।<br>
कृतान्तस्यैव भवता तत्कार्ये विनियोजितः ॥ ३६.३६<br>
<br>
स देवदेववचनाद् देवदेवेश्वरो हरः ।<br>
तथास्त्वित्याह विश्वात्मा सोऽपि तादृग्विधोऽभवत् ॥ ३६.३७<br>
<br>
इत्येतत् परमं तीर्थं कालंजरमिति श्रुतम् ।<br>
गत्वाऽभ्यर्च्य महादेवं गाणपत्यं स विन्दति ॥ ३६.३८<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे षट्त्रिंशोऽध्यायः ॥ ३६॥<br>
<br>
<br>
</span>
