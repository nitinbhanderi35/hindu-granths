व्यास उवाच ।<br>
स्नात्वा यथोक्तं संतर्प्य पितॄंश्चन्द्रक्षये द्विजः ।<br>
पिण्डान्वाहार्यकं श्राद्धं कुर्यात् सौम्यमनाः शुचिः ।। २१.१<br>
<br>
पूर्वमेव परीक्षेत ब्राह्मणं वेदपारगम् ।<br>
तीर्थं तद् हव्यकव्यानां प्रदाने चातिथिः स्मृतः ।। २१.२<br>
<br>
ये सोमपा विरजसो धर्मज्ञाः शान्तचेतसः ।<br>
व्रतिनो नियमस्थाश्च ऋतुकालाभिगामिनः ।। २१.३<br>
<br>
पञ्चाग्निरप्यधीयानो यजुर्वेदविदेव च ।<br>
बह्वृचश्च त्रिसौपर्णस्त्रिमधुर्वाऽथ योऽभवत् ।। २१.४<br>
<br>
त्रिणाचिकेतच्छन्दोगो ज्येष्ठसामग एव च ।<br>
अथर्वशिरसोऽध्येता रुद्राध्यायी विशेषतः ।। २१.५<br>
<br>
अग्निहोत्रपरो विद्वान् न्यायविच्च षडङ्गवित् ।<br>
मन्त्रब्राह्मणविच्चैव यश्च स्याद् धर्मपाठकः ।। २१.६<br>
<br>
ऋषिव्रती ऋषीकश्च तथा द्वादशवार्षिकः ।<br>
ब्रह्मदेयानुसंतानो गर्भशुद्धः सहस्रदः ।। २१.७<br>
<br>
चान्द्रायणव्रतचरः सत्यवादी पुराणवित् ।<br>
गुरुदेवाग्निपूजासु प्रसक्तो ज्ञानतत्परः ।। २१.८<br>
<br>
विमुक्तः सर्वतो धीरो ब्रह्मभूतो द्विजोत्तमः ।<br>
महादेवार्चनरतो वैष्णवः पङ्क्तिपावनः ।। २१.९<br>
<br>
अहिंसानिरतो नित्यमप्रतिग्रहणस्तथा ।<br>
सत्री च दाननिरता विज्ञेयः पङ्क्तिपावनः ।। २१.१०<br>
<br>
युवानः श्रोत्रियाः स्वस्था महायज्ञपरायणाः ।<br>
सावित्रीजापनिरता ब्राह्मणाः पङ्क्तिपावनाः ।<br>
कुलानां श्रुतवन्तश्च शीलवन्तस्तपस्विनः ।<br>
अग्निचित्स्नातका विप्रः विज्ञेयाः पङ्क्तिपावनाः ।<br>
मातापित्रोर्हिते युक्तः प्रातः स्नायी तथा द्विजः ।<br>
अध्यात्मविन्मुनिर्दान्तो विज्ञेयः पङ्क्तिपावनः ।। २१.११<br>
<br>
ज्ञाननिष्ठो महायोगी वेदान्तार्थविचिन्तकः ।<br>
श्रद्धालुः श्राद्धनिरतो ब्राह्मणः पङ्क्तिपावनः ।। २१.१२<br>
<br>
वेदविद्यारतः स्नातो ब्रह्मचर्यपरः सदा ।<br>
अथर्वणो मुमुक्षुश्च ब्राह्मणः पङ्क्तिपावनः ।। २१.१३<br>
<br>
असमानप्रवरको ह्यसगोत्रस्तथैव च ।<br>
असंबन्धी च विज्ञेयो ब्राह्मणः पङ्क्तिपावनः ।। २१.१४<br>
<br>
भोजयेद् योगिनं शान्तं तत्त्वज्ञानरतं यतः।<br>
अलाभे नैष्ठिकं दान्तमुपकुर्वाणकं तथा ।। २१.१५<br>
<br>
तदलाभे गृहस्थं तु मुमुक्षुं सङ्गवर्जितम् ।<br>
सर्वालाभे साधकं वा गृहस्थमपि भोजयेत् ।। २१.१६<br>
<br>
प्रकृतेर्गुणतत्त्वज्ञो यस्याश्नाति यतिर्हविः ।<br>
फलं वेदविदां तस्य सहस्रादतिरिच्यते ।। २१.१७<br>
<br>
तस्माद् यत्नेन योगीन्द्रमीश्वरज्ञानतत्परम् ।<br>
भोजयेद् हव्यकव्येषु अलाभादितरान् द्विजान् ।। २१.१८<br>
<br>
एष वै प्रथमः कल्पः प्रदाने हव्यकव्ययोः ।<br>
अनुकल्पस्त्वयं ज्ञेयः सदा सद्भिरनुष्ठितः ।। २१.१९<br>
<br>
मातामहं मातुलं च स्वस्त्रीयं श्वशुरं गुरुम् ।<br>
दौहित्रं विट्‌पतिं बन्धुमृत्विग्याज्यौ च भोजयेत् ।। २१.२०<br>
<br>
न श्राद्धे भोजयेन्मित्रं धनैः कार्योऽस्य संग्रहः ।<br>
पैशाची दक्षिणाशा हि नैवामुत्र फलप्रदा ।। २१.२१<br>
<br>
कामं श्राद्धेऽर्च्चयेन्मित्रं नाभिरूपमपि त्वरिम् ।<br>
द्विषता हि हविर्भुक्तं भवति प्रेत्य निष्फलम् ।। २१.२२<br>
<br>
ब्राह्मणो ह्यनधीयानस्तृणाग्निरिव शाम्यति ।<br>
तस्मै हव्यं न दातव्यं न हि भस्मनि हूयते ।। २१.२३<br>
<br>
यथोषरे बीजमुप्त्वा न वप्ता लभते फलम् ।<br>
तथाऽनृचे हविर्दत्त्वा न दाता लभते फलम् ।। २१.२४<br>
<br>
यावतो ग्रसते पिण्डान् हव्यकव्येष्वमन्त्रवित् ।<br>
तावतो ग्रसते प्रेत्य दीप्तान् स्थूलांस्त्वयोगुडान् ।। २१.२५<br>
<br>
अपि विद्याकुलैर्युक्ता हीनवृत्ता नराधमाः <br>
यत्रैते भुञ्जते हव्यं तद् भवेदासुरं द्विजाः ।। २१.२६<br>
<br>
यस्य वेदश्च वेदी च विच्छिद्येते त्रिपूरुषम् ।<br>
स वै दुर्ब्राह्मणो नार्हः श्राद्धादिषु कदाचन ।। २१.२७<br>
<br>
शूद्रप्रेष्यो भृतो राज्ञो वृषली ग्रामयाजकः ।<br>
बधबन्धोपजीवी च षडेते ब्रह्मबन्धवः ।। २१.२८<br>
<br>
दत्तानुयोगो द्रव्यार्थं पतितान् मनुरब्रवीत् ।<br>
वेदविक्रयिणो ह्येते श्राद्धादिषु विगर्हिताः ।। २१.२९<br>
<br>
सुतविक्रयिणो ये तु परपूर्वासमुद्भवाः ।<br>
असामान्यान् यजन्ते ये पतितास्ते प्रकीर्तिताः ।। २१.३०<br>
<br>
असंस्कृताध्यापका ये भृत्या वाऽध्यापयन्ति ये ।<br>
अधीयते तथा वेदान् पतितास्ते प्रकीर्तिताः ।। २१.३१<br>
<br>
वृद्धश्रावकनिर्ग्रन्थाः पञ्चरात्रविदो जनाः ।<br>
कापालिकाः पाशुपताः पाषण्डा ये च तद्विधाः ।। २१.३२<br>
<br>
यस्याश्नन्ति हवींष्येते दुरात्मानस्तु तामसाः ।<br>
न तस्य तद् भवेच्छ्राद्धं प्रेत्य चेह फलप्रदम् ।। २१.३३<br>
<br>
अनाश्रमी द्विजो यः स्यादाश्रमी वा निरर्थकः ।<br>
मिथ्याश्रमी च ते विप्रा विज्ञेयाः पङ्क्तिदूषकाः ।। २१.३४<br>
<br>
दुश्चर्मा कुनखी कुष्ठी श्वित्री च श्यावदन्तकः ।<br>
विद्ध्यजननश्चैव स्तेनः क्लीबोऽथ नास्तिकः ।। २१.३५<br>
<br>
मद्यपो वृषलीसक्तो वीरहा दिधिषूपतिः ।<br>
आगारदाही कुण्डाशी सोमविक्रयिणो द्विजाः ।। २१.३६<br>
<br>
परिवेत्ता च हिंस्रः श्च परिवित्तिर्निराकृतिः ।<br>
पौनर्भवः कुसीदश्च तथा नक्षत्रदर्शकः ।। २१.३७<br>
<br>
गीतवादित्रनिरतो व्याधितः काण एव च ।<br>
हीनाङ्गश्चातिरिक्ताङ्गो ह्यवकीर्णीस्तथैव च ।। २१.३८<br>
<br>
कान्तादूषी कुण्डगोलौ अभिशस्तोऽथ देवलः <br>
मित्रध्रुक् पिशुनश्चैव नित्यं भार्यानुवर्त्तितः ।। २१.३९<br>
<br>
मातापित्रोर्गुरोस्त्यागी दारत्यागी तथैव च <br>
गोत्रस्पृक् भ्रष्टशौचश्च काण्डस्पृष्टस्तथैव च ।। २१.४०<br>
<br>
अनपत्यः कूटसाक्षी याचको रङ्गजीवकः ।<br>
समुद्रयायी कृतहा तथा समयभेदकः ।। २१.४१<br>
<br>
देवनिन्दापरश्चैव वेदनिन्दारतस्तथा ।<br>
द्विजनिन्दारतश्चैते वर्ज्याः श्राद्धादिकर्मसु ।। २१.४२<br>
<br>
कृतघ्नः पिशुनः क्रूरो नास्तिको वेदनिन्दकः ।<br>
मित्रध्रुक् कुहकश्चैव विशेषात् पङ्क्तिदूषकाः ।। २१.४३<br>
<br>
सर्वे पुनरभोज्यान्नः तदानार्हाश्च कर्मसु ।<br>
ब्रह्मभावनिरस्ताश्च वर्जनीयाः प्रयत्नतः ।। २१.४४<br>
<br>
शूद्रान्नरसपुष्टाङ्गः संध्योपासनवर्जितः ।<br>
महायज्ञविहीनश्च ब्राह्मणः पङ्क्तिदूषकः ।। २१.४५<br>
<br>
अधीतनाशनश्चैव स्नानहोमविवर्जितः ।<br>
तामसो राजसश्चैव ब्राह्मणः पङ्क्तिदूषकः ।। २१.४६<br>
<br>
बहुनाऽत्र किमुक्तेन विहितान् ये न कुर्वते ।<br>
निन्दितानाचरन्त्येते वर्ज्याः श्राद्धे प्रयत्नतः ।। २१.४७<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे एकविशोऽध्याय ।। २१ ।<br>
