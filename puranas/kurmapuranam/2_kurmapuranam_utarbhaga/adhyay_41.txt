<b>मार्कण्डेय उवाच</b><br>
नर्मदा सरितां श्रेष्ठा सर्वपापविनाशिनी ।<br>
मुनिभिः कथिता पूर्वमीश्वरेण स्वयंभुवा ।। ४१.१<br>
<br>
मुनिभिः संस्तुता ह्येषा नर्मदा प्रवरा नदी ।<br>
रुद्रगात्राद् विनिष्क्रान्ता लोकानां हितकाम्यया ।। ४१.२<br>
<br>
सर्वपापहरा नित्यं सर्वदेवनमस्कृता ।<br>
संस्तुता देवगन्धर्वैरप्यरोभिस्तथैव च ।। ४१.३<br>
<br>
उत्तरे चैव तत्कूले तीर्थं त्रैलोक्यविश्रुते ।<br>
नाम्ना भद्रेश्वरं पुण्यं सर्वपापहरं शुभम् ।४१.४<br>
<br>
तत्र स्नात्वा नरो राजन् दैवतैः सह मोहते ।<br>
ततो गच्छेत राजेन्द्र तीर्थमाम्रातकेश्वरम् ।४१.५<br>
<br>
तत्र स्नात्वा नरो राजन् गोसहस्रफलं लभेत्।<br>
ततोऽङ्गारकेश्वरं गच्छेन्नियतो नियतायनः ।।।४१.६<br>
<br>
सर्वपापविशुद्धात्मा रुद्रलोके महीयते ।<br>
ततो गच्छेत राजेन्द्र केदारं नाम पुण्यदम् ।४१.७<br>
<br>
तत्र स्नात्वोदकं कृत्वा सर्वान् कामानवाप्नुयात् ।<br>
निष्फलेशंततो गच्छेत् सर्वपापविनाशनम् ।।४१.८<br>
<br>
तत्र स्नात्वा महाराज रुद्रलोके महीयते ।<br>
ततो गच्छेत राजेन्द्र बाणतीर्थमनुत्तमम् ।।४१.९<br>
<br>
तत्र प्राणान् परित्यज्य रुद्रलोकमवाप्नुयात् ।<br>
ततः पुष्करिणीं गच्छेत् स्नानं तत्र समाचरेत् ।४१.१०<br>
<br>
तत्र स्नात्वा नरो राजन् सिंहासनपतिर्भवेत्।<br>
शक्रतीर्थं ततो गच्छेत्कूले चैव तु दक्षिणे।।४१.११<br>
<br>
स्नातमात्रो नरस्तत्र इन्द्रस्यार्द्धासनं लभेत् ।<br>
ततो गच्छेत राजेन्द्र शूलभेदमिति श्रुतम् ।४१.१२<br>
<br>
तत्र स्नात्वार्चयेद् देवं गोसहस्रफलं लभेत् ।<br>
उपोष्य रजनीमेकां स्नानं कृत्वा यथाविधि ।। ४१.१३<br>
<br>
आराधयेन्महायोगं देवं नारायणं हरिम् ।<br>
गोसहस्रफलं प्राप्य विष्णुलोकं स गच्छति ।। ४१.१४<br>
<br>
ऋषितीर्थं ततो गत्वा सर्वपापहरं नृणाम् ।<br>
स्नातमात्रो नरस्तत्र शिवलोके महीयते ।। ४१.१५<br>
<br>
नारदस्य तु तत्रैव तीर्थं परमशोभनम् ।<br>
स्नातमात्रो नरस्तत्र गोसहस्रफलं लभेत् ।। ४१.१६<br>
<br>
यत्र तप्तं तपः पूर्वं नारदेन सुरर्षिणा ।<br>
प्रतीस्तस्य ददौ योगं देवदेवो महेश्वरः ।। ४१.१७<br>
<br>
ब्रह्मणा निर्मितं लिङ्गं ब्रह्मेश्वरमिति श्रुतम् ।<br>
यत्र स्नात्वा नरो राजन् ब्रह्मलोके महीयते ।। ४१.१८<br>
<br>
ऋणतीर्थं ततो गच्छेत् स ऋणान्मुच्यते ध्रुवम् ।<br>
वटेश्वरं ततो गच्छेत् पर्याप्तं जन्मनः फलम् ।। ४१.१९<br>
<br>
भीमेश्वरं ततो गच्छेत् सर्वव्याधिविनाशनम् ।<br>
स्नातमात्रो नरस्तत्र सर्वदुःखैः प्रमुच्यते ।। ४१.२०<br>
<br>
ततो गच्छेत राजेन्द्र पिङ्गलेश्वरमुत्तमम् ।<br>
अहोरात्रोपवासेन त्रिरात्रफलमाप्नुयात् ।। ४१.२१<br>
<br>
तस्मिंमस्तीर्थे तु राजेन्द्र कपिलां यः प्रयच्छति ।<br>
यावन्ति तस्या रोमाणि तत्प्रसूतिकुलेषु च ।४१.२२<br>
<br>
तावद् वर्षसहस्राणि रुद्रलोके महीयते ।।<br>
यस्तु प्राणपरित्यागं कुर्यात् तत्र नराधिप ।।४१.२३<br>
<br>
अक्षयं मोदते कालं यावच्चन्द्रदिवाकरौ ।<br>
नर्मदातटमाश्रित्य ये च तिष्ठन्ति मानवाः ।४१.२४<br>
<br>
ते मृताः स्वर्गमायान्ति सन्तः सुकृतिनो यथा ।<br>
ततो दीप्तेश्वरं गच्छेद् व्यासतीर्थं तपोवनम् ।४१.२५<br>
<br>
निवर्त्तिता पुरा तत्र व्यासभीता महानदी ।<br>
हुंकारिता तु व्यासेन दक्षिणेन ततो गता ।। ४१.२६<br>
<br>
प्रदक्षिणं तु यः कुर्यात् तस्मिंस्तीर्थे युधिष्ठिर ।<br>
प्रीतस्तस्य भवेद् व्यासो वाञ्छितं लभते फलम् ।। ४१.२७<br>
<br>
ततो गच्छेत राजेन्द्र इक्षुनद्यास्तु संगमम् ।<br>
त्रैलोक्यविश्रुतं पुण्यं तत्र सन्निहितः शिवः ।४१.२८<br>
<br>
तत्र स्नात्वा नरो राजन् गाणपत्यमवाप्नुयात् ।<br>
स्कन्दतीर्थं ततो गच्छेत् सर्वपापप्रणाशनम् ।४१.२९<br>
<br>
आजन्मनः कृतं पापं स्नातस्तत्र व्यपोहति ।<br>
तत्र देवाः सगन्धर्वा भर्गात्मजमनुत्तमम् ।४१.३०<br>
<br>
उपासते महात्मानं स्कन्दं शक्तिधिरं प्रभुम् ।<br>
ततो गच्छेदाङ्गिरसं स्नानं तत्र समाचरेत् ।।४१.३१<br>
<br>
गोसहस्रफलं प्राप्य रुद्रलोकं स गच्छति । <br>
अङ्गिरा यत्र देवेशं ब्रह्मपुत्रो वृषध्वजम् ।।४१.३२<br>
<br>
तपसाराध्य विश्वेशं लब्धवान् योगमुत्तमम् ।<br>
कुशतीर्थं ततो गच्छेत् सर्वपापप्रणाशनम् ।।४१.३३<br>
<br>
स्नानं तत्र प्रकुर्वीत अश्वमेधफलं लभेत् ।<br>
कोटितीर्थं ततो गच्छेत् सर्वपापप्रणाशनम् ।।४१.३४<br>
<br>
आजन्मनः कृतं पापं स्नातस्तत्र व्यपोहति।<br>
चन्द्रभागां ततो गच्छेत् स्नानं तत्र समाचरेत् ।।४१.३५<br>
<br>
स्नातमात्रो नरस्तत्र सोमलोके महीयते ।<br>
नर्मदादक्षिणे कूले संगमेश्वरमुत्तमम् ।।४१.३६<br>
<br>
तत्र स्नात्वा नरो राजन् सर्वयज्ञफलं लभेत् ।<br>
नर्मदायोत्तरे कूले तीर्थं परमशोभनम् ।।४१.३७<br>
<br>
आदित्यायतनं रम्यमीश्वरेण तु भाषितम् ।<br>
तत्र स्नात्वा तु राजेन्द्र दत्त्वा दानं तु शक्तितः ।।४१.३८<br>
<br>
तस्य तीर्थप्रभावेण लभते चाक्षयं फलम् ।<br>
दरिद्रा व्याधिता ये तु ये च दुष्कृतकर्मिणः ।।४१.३९<br>
<br>
मुच्यन्ते सर्वपापेभ्यः सूर्यलोकं प्रयान्ति च ।<br>
मातृतीर्थं ततो गच्छेत् स्नानं तत्र समाचरेत् ।।४१.४०<br>
<br>
स्नातमात्रो नरस्तत्र स्वर्गलोकमवाप्नुयात् ।<br>
ततः पश्चिमतो गच्छेन्मरुदालयमुत्तमम् ।।४१.४१<br>
<br>
तत्र स्नात्वा तु राजेन्द्र शुचिर्भूत्वा समाहितः।<br>
काञ्चनं तु द्विजो दद्याद् यथाविभवविस्तरम् ।४१.४२<br>
<br>
पुष्पकेण विमानेन वायुलोकं स गच्छति ।<br>
ततो गच्छेत राजेन्द्र अहल्यातीर्थमुत्तमम् ।<br>
स्नानमात्रादप्सरोभिर्मोदते कालमक्षयम् ।। ४१.४३<br>
<br>
चैत्रमासे तु संप्राप्ते शुक्लपक्षे त्रयोदशी ।<br>
कामदेवदिने तस्मिन्नहल्यां यस्तु पूजयेत् ।। ४१.४४<br>
<br>
यत्र तत्र समुत्पन्नो वरस्तत्र प्रियो भवेत् ।<br>
स्त्रीवल्लभो भवेच्छ्रीमान् कामदेव इवापरः ।। ४१.४५<br>
<br>
अयोध्यां तु समासाद्य तीर्थं शक्रस्य विश्रुतम् ।<br>
स्नातमात्रो नरस्तत्र गोसहस्रफलं लभेत् ।। ४१.४६<br>
<br>
सोमतीर्थं ततो गच्छेत् स्नानं तत्र समाचरेत् ।<br>
स्नातमात्रो नरस्तत्र सर्वपापैः प्रमुच्यते ।। ४१.४७<br>
<br>
सोमग्रहे तु राजेन्द्र पापक्षयकरं भवेत् ।<br>
त्रैलोक्यविश्रुतं राजन् सोमतीर्थं महाफलम् ।। ४१.४८<br>
<br>
यस्तु चान्द्रायणं कुर्यात् तत्र तीर्थे समाहितः ।<br>
सर्वपापविशुद्धात्मा सोमलोकं स गच्छति ।। ४१.४९<br>
<br>
अग्निप्रवेशं यः कुर्यात् सोमतीर्थे नराधिप ।<br>
जले चानशनं वापि नासौ मर्त्योऽभिजायते ।। ४१.५०<br>
<br>
स्तम्भतीर्थं ततो गच्छेत् स्नानं तत्र समाचरेत् ।<br>
स्नातमात्रो नरस्तत्र सोमलोके महीयते ।।४१.५१<br>
<br>
ततो गच्छेत राजेन्द्र विष्णुतीर्थमनुत्तमम् ।<br>
योधनीपुरमाख्यातं विष्णोः स्थानमनुत्तमम् ।।४१.५२<br>
<br>
असुरा योधितास्तत्र वासुदेवेन कोटिशः ।<br>
तत्र तीर्थं समुत्पन्नं विष्णुश्रीको भवेदिह ।४१.५३<br>
<br>
अहोरात्रोपवासेन ब्रह्महत्यां व्यपोहति ।<br>
नर्मदादक्षिणे कूले तीर्थं परमशोभनम् ।४१.५४<br>
<br>
कामतीर्थमिति ख्यातं यत्र कामोऽर्चयद् हरिम् ।<br>
तस्मिंस्तीर्थे नरः स्नात्वा उपवासपरायणः ।।४१.५५<br>
<br>
कुसुमायुधरूपेण रुद्रोलोके महीयते ।<br>
ततो गच्छेत राजेन्द्र ब्रह्मतीर्थमनुत्तमम् ।४१.५६<br>
<br>
उमाहकमिति ख्यातं तत्र संतर्पयेत् पितॄन् ।<br>
पौर्णमास्याममावास्यां श्राद्धं कुर्याद् यथाविधि ।।४१.५७<br>
<br>
गजरूपा शिला तत्र तोयमध्ये व्यवस्थिता ।<br>
तस्मिंस्तु दापयेत् पिण्डान् वैशाख्यांतु विशेषतः ।।४१.५८<br>
<br>
स्नात्वा समाहितमना दम्भमात्सर्यवर्जितः ।<br>
तृप्यन्ति पितरस्तस्य यावत् तिष्ठति मेदिनी ।। ४१.५९<br>
<br>
विश्वेश्वरं ततो गच्छेत् स्नानं तत्र समाचरेत् ।<br>
स्नातमात्रो नरस्तत्र गाणपत्यपदं लभेत् ।।४१.६०<br>
<br>
ततो गच्छेत राजेन्द्र लिङ्गो यत्र जनार्दनः ।<br>
तत्र स्नात्वा तु राजेन्द्र विष्णुलोके महीयते ।। ४१.६१<br>
<br>
यत्र नारायणो देवो मुनोनां भावितात्मनाम् ।<br>
स्वात्मानं दर्शयामास लिङ्गं तत् परमं पदम्।।४१.६२<br>
<br>
अकोल्लंतु ततो गच्छेत् सर्वपापविनाशनम् ।<br>
स्नानं दानं च तत्रैव ब्राह्मणानां च भोजनम् ।४१.६३<br>
<br>
पिण्डप्रिदानं च कृतं प्रेत्यानन्तफलप्रदम् ।<br>
त्रियम्बकेन तोयेन यश्चरुं श्रपयेत् ततः ।४१.६४<br>
<br>
अकोल्लमूले दद्याच्च पिण्डांश्चैव यथाविधि ।<br>
तारिताः पितरस्तेन तृप्यन्त्याचन्द्रतारकम् ।। ४१.६५<br>
<br>
ततो गच्छेत राजेन्द्र तापसेश्वरमुत्तमम् ।<br>
तत्र स्नात्वा तु राजेन्द्र प्राप्नुयात् तपसः फलम् ।।४१.६६<br>
<br>
शुक्लतीर्थं ततो गच्छेत् सर्वपापविनाशनम् ।<br>
नास्ति तेन समन्तीर्थं नर्मदायां युधिष्ठिर ।। ४१.६७<br>
<br>
दर्शनात् स्पर्शनात् तस्य स्नानदानतपोजपात् ।<br>
होमाच्चैवोपवासाच्च शुक्लतीर्थे महत्फलम् ।।४१.६८<br>
<br>
योजनं तत् स्मृतं क्षेत्रं देवगन्धर्वसेवितम् ।<br>
शुक्लतीर्थमिति ख्यातं सर्वपापविनाशनम् ।। ४१.६९<br>
<br>
पादपाग्रेण दृष्टेन ब्रह्महत्यां व्यपोहति ।<br>
देव्या सह सदा भर्गस्तत्र तिष्ठति शंकरः ।।४१.७०<br>
<br>
कृष्णपक्षे चतुर्दश्यां वैशाखे मासि सुव्रत ।<br>
कैलासाच्चाभिनिष्क्रम्य तत्र सन्निहितो हरः ।।४१.७१<br>
<br>
देवदानवगन्धर्वाः सिद्धविद्याधरास्तथा ।<br>
गणाश्चाप्सरसो नागास्तत्र तिष्ठन्ति पुंगवाः ।।४१.७२<br>
<br>
रञ्जितं हि यथा वस्त्रं शुक्लं भवति वारिणा ।<br>
आजन्मनि कृतं पापं शुक्लतीर्थे व्यपोहति ।।४१.७३<br>
<br>
स्नानं दानं तपः श्राद्धमनन्तं तत्र दृश्यते ।।<br>
शुक्लतीर्थात् परं तीर्थं न भविष्यति पावनम् ।४१.७४<br>
<br>
पूर्वे वयसि कर्माणि कृत्वा पापानि मानवः ।<br>
अहोरात्रोपवासेन शुक्लतीर्थे व्यपोहति ।। ४१.७५<br>
<br>
कार्त्तिकस्य तु मासस्य कृष्णपक्षे चतुर्दशी ।<br>
घृतेन स्नापयेद् देवमुपोष्य परमेश्वरम् ।४१.७६<br>
<br>
एकविंशत्कुलोपेतो न च्यवेदीश्वरालयात् ।<br>
तपसा ब्रह्मचर्येण यज्ञदानेन वा पुनः ।४१.७७<br>
<br>
न तां गतिमवाप्नोति शुक्लतीर्थे तु यां लभेत् ।<br>
शुक्लतीर्थं महातीर्थमृषिसिद्धनिषेवितम् ।४१.७८<br>
<br>
तत्र स्नात्वा नरो राजन् पुनर्जन्म न विन्दति ।<br>
अयने वा चतुर्दश्यां संक्रान्तौ विषुवे तथा ।४१.७९<br>
<br>
स्नात्वा तु सोपवासः सन् विजितात्मा समाहितः ।<br>
दानं दद्याद् यथाशक्ति प्रीयेतां हरिशंकरौ ।।४१.८०<br>
<br>
एतत् तीर्थप्रभावेण सर्वं भवति चाक्षयम् ।<br>
अनाथं दुर्गतं विप्रं नाथवन्तमथापि वा ।४१.८१<br>
<br>
उद्वादयति यस्तीर्थे तस्य पुण्यफलं श्रृणु ।<br>
यावत् तद्रोमसंख्या तु तत्प्रसूतिकुलेषु च ।४१.८२<br>
<br>
तावद् वर्षसहस्राणि रुद्रलोके महीयते ।<br>
ततो गच्छेत राजेन्द्र यमतीर्थ मनुत्तमम् ।४१.८३<br>
<br>
कृष्णपक्षे चतुर्दश्यां माघमासे युधिष्ठिर ।<br>
स्नानं कृत्वा नक्तभोजी न पश्येद् योनिसङ्कटम् ।।४१.८४<br>
<br>
ततो गच्छेत राजेन्द्र एरण्डीतीर्थमुत्तमम् ।<br>
संगमे तु नरः स्नायादुपवासपरायणः ।।४१.८५<br>
<br>
ब्राह्मणं भोजयेदेकं कोटिर्भवति भोजिताः ।<br>
एरण्डीसंगमे स्नात्वा भक्तिभावात्तु रञ्जितः ।४१.८६<br>
<br>
मृत्तिकां शिरसि स्थाप्य अवगाह्य च तज्जलम् ।<br>
नर्मदोदकसंमिश्रं मुच्यते सर्वकिल्बिषैः ।। ४१.८७<br>
<br>
ततो गच्छेत राजेन्द्र तीर्थं कल्लोलकेश्वरम्।<br>
गङ्गावतरते तत्र दिने पुण्ये न संशयः ।।४१.८८<br>
<br>
तत्र स्नात्वा च पीत्वा च दत्त्वा चैव यथाविधि ।<br>
सर्वपापविनिर्मुक्तो ब्रह्मलोके महीयते ।।४१.८९<br>
<br>
नन्दितीर्थं ततो गच्छेत् स्नानं तत्र समाचरेत् ।<br>
प्रीयते तस्य नन्दीशः सोमलोके महीयते ।।४१.९०<br>
<br>
ततो गच्छेत राजेन्द्र तीर्थं त्वनरकं शुभम् ।<br>
तत्र स्नात्वा नरो राजन् नरकं नैव पश्यति ।।४१.९१<br>
<br>
तस्मिंस्तीर्थे तु राजेन्द्र स्वान्यस्थीनि विनिक्षिपेत् ।<br>
रूपवान् जायते लोके धनभोगसमन्वितः ।। ४१.९२<br>
<br>
ततो गच्छेत राजेन्द्र कपिलातीर्थमुत्तमम् ।<br>
तत्र स्नात्वा नरो राजन् गोसहस्रफलं लभेत् ।। ४१.९३<br>
<br>
ज्येष्ठमासे तु संप्राप्ते चतुर्दश्यां विशेषतः ।<br>
तत्रोपोष्य नरो भक्त्या दद्याद् दीपं घृतेन तु ।।४१.९४<br>
<br>
घृतेन स्नापयेद् रुद्रं सघृतं श्रीफलं दहेत् ।<br>
घण्टाभरणसंयुक्तां कपिलां वै प्रदापयेत् ।। ४१.९५<br>
<br>
सर्वाभरणसंयुक्तः सर्वदेवनमस्कृतः ।<br>
शिवतुल्यबलो भूत्वा शिववत् क्रीडते चिरम् ।। ४१.९६<br>
<br>
अङ्गारकदिने प्राप्ते चतुर्थ्यां तु विशेषतः ।<br>
स्नापयित्वा शिवं दद्याद् ब्राह्मणेभ्यस्तु भोजनम् ।। ४१.९७<br>
<br>
सर्वभोगसमायुक्तो विमाने सर्वकामिके ।<br>
गत्वा शक्रस्य भवनं शक्रेण सह मोदते ।। ४१.९८<br>
<br>
ततः स्वर्गात् परिभ्रष्टो धनवान् भोगवान् भवेत् ।<br>
अङ्गारकनवम्यां तु अमावास्यां तथैव च ।४१.९९<br>
<br>
स्नापयेत् तत्र यत्नेन रूपवान् सुभगो भवेत् ।<br>
ततो गच्छेत राजेन्द्र गणेश्वरमनुत्तमम् ।।४१.१००<br>
<br>
श्रावणे मासी संप्राप्ते कृष्णपक्षे चतुर्दशी ।<br>
स्नातमात्रो नरस्तत्र रुद्रलोके महीयते ।।४१.१०१<br>
<br>
पितॄणां तर्पणं कृत्वा मुच्यते स? ऋणत्रयात् ।<br>
गङ्गेश्वरसमीपे तु गङ्गावदनमुत्तमम् ।४१.१०२<br>
<br>
अकामो वा सकामो वा तत्र स्नात्वा तु मानवः ।<br>
आजन्मजनितैः पापैर्मुच्यते नात्र संशयः ।। ४१.१०३<br>
<br>
तस्य वै पश्चिमे देशे समीपे नातिदूरतः ।<br>
दशाश्वमेधिकं तीर्थं त्रिषु लोकेषु विश्रुतम् ।। ४१.१०४<br>
<br>
उपोष्य रजनीमेकां मासि भाद्रपदे शुभे ।<br>
अमावस्यां नरः स्नात्वा पूजयेद् वृषभध्वजम् ।।४१.१०५<br>
<br>
काञ्चनेन विमानेन किङ्किणीजालमालिना ।<br>
गत्वा रुद्रपुरं रम्यं रुद्रेण सह मोदते ।। ४१.१०६<br>
<br>
सर्वत्र सर्वदिवसे स्नानं तत्र समाचरेत् ।<br>
पितॄणां तर्पणं कुर्यादश्वमेधफलं लभेत् ।। ४१.१०७<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे एकचत्वारिशोऽध्यायः ।। ४१ ।।<br>
