<b>ईश्वर उवाच</b> ।<br>
श्रृणुध्वमृषयः सर्वे प्रभावं परमेष्ठिनः ।<br>
यं ज्ञात्वा पुरुषो मुक्तो न संसारे पतेत् पुनः ॥ ७.१<br>
<br>
परात् परतरं ब्रह्म शाश्वतं निष्कलं परम् ।<br>
नित्यानन्दं निर्विकल्पं तद्धाम परमं मम ॥ ७.२<br>
<br>
अहं ब्रह्मविदां ब्रह्मा स्वयंभूर्विश्वतोमुखः ।<br>
मायाविनामहं देवः पुराणो हरिरव्ययः ॥ ७.३<br>
<br>
योगिनामस्म्यहं शंभुः स्त्रीणां देवी गिरीन्द्रजा ।<br>
आदित्यानामहं विष्णुर्वसूनामस्मि पावकः ॥ ७.४<br>
<br>
रुद्राणां शंकरश्चाहं गरुडः पततामहम् ।<br>
ऐरावतो गजेन्द्राणां रामः शस्त्रप्रभृतामहम् ॥ ७.५<br>
<br>
ऋषीणां च वसिष्ठोऽहं देवानां च शतक्रतुः ।<br>
शिल्पिनां विश्वकर्माऽहं प्रह्लादोऽस्म्यमरद्विषाम् ॥ ७.६<br>
<br>
मुनीनामप्यहं व्यासो गणानां च विनायकः ।<br>
वीराणां वीरभद्रोऽहं सिद्धानां कपिलो मुनिः ॥ ७.७<br>
<br>
पर्वतानामहं मेरुर्नक्षत्राणां च चन्द्रमाः ।<br>
वज्रं प्रहरणानां च व्रतानां सत्यमस्म्यहम् ॥ ७.८<br>
<br>
अनन्तो भोगिनां देवः सेनानीनां च पावकिः ।<br>
आश्रमाणां च गृहस्थोऽहमीश्वराणां महेश्वरः ॥ ७.९<br>
<br>
महाकल्पश्च कल्पानां युगानां कृतमस्म्यहम् ।<br>
कुबेरः सर्वयक्षाणां गणेशानां च वीरुकः ॥ ७.१०<br>
<br>
प्रजापतीनां दक्षोऽहं निर्ऋतिः सर्वरक्षसाम् ।<br>
वायुर्बलवतामस्मि द्वीपानां पुष्करोऽस्म्यहम् ॥ ७.११<br>
<br>
मृगेन्द्राणां च सिंहोऽहं यन्त्राणां धनुरेव च ।<br>
वेदानां सामवेदोऽहं यजुषां शतरुद्रियम् ॥ ७.१२<br>
<br>
सावित्री सर्वजप्यानां गुह्यानां प्रणवोऽस्म्यहम् ।<br>
सूक्तानां पौरुषं सूक्तं ज्येष्ठसाम च सामसु ॥ ७.१३<br>
<br>
सर्ववेदार्थविदुषां मनुः स्वायंभुवोऽस्म्यहम् ।<br>
ब्रह्मावर्त्तस्तु देशानां क्षेत्राणामविमुक्तकम् ॥ ७.१४<br>
<br>
विद्यानामात्मविद्याऽहं ज्ञानानामैश्वरं परम् ।<br>
भूतानामस्म्यहं व्योम सत्त्वानां मृत्युरेव च ॥ ७.१५<br>
<br>
पाशानामस्म्यहं माया कालः कलयतामहम् ।<br>
गतीनां मुक्तिरेवाहं परेषां परमेश्वरः ॥ ७.१६<br>
<br>
यच्चान्यदपि लोकेऽस्मिन् सत्त्वं तेजोबलाधिकम् ।<br>
तत्सर्वं प्रतिजानीध्वं मम तेजोविजृम्भितम् ॥ ७.१७<br>
<br>
आत्मानः पशवः प्रोक्ताः सर्वे संसारवर्त्तिनः ।<br>
तेषां पतिरहं देवः स्मृतः पशुपतिर्बुधैः ॥ ७.१८<br>
<br>
मायापाशेन बध्नामि पशूनेतान् स्वलीलया ।<br>
मामेव मोचकं प्राहुः पशूनां वेदवादिनः ॥ ७.१९<br>
<br>
मायापाशेन बद्धानां मोचकोऽन्यो न विद्यते ।<br>
मामृते परमात्मानं भूताधिपतिमव्ययम् ॥ ७.२०<br>
<br>
चतुर्विशतितत्त्वानि माया कर्म गुणा इति ।<br>
एते पाशाः पशुपतेः क्लेशाश्च पशुबन्धनाः ॥ ७.२१<br>
<br>
मनो बुद्धिरहंकारः खानिलाग्निजलानि भूः ।<br>
एताः प्रकृतयस्त्वष्टौ विकाराश्च तथापरे ॥ ७.२२<br>
<br>
श्रोत्रं त्वक्‌चक्षुषी जिह्वा घ्राणं चैव तु पञ्चमम् ।<br>
पायूपस्थं करौ पादौ वाक् चैव दशमी मता ॥ ७.२३<br>
<br>
शब्दः स्पर्शश्च रूपं च रसो गन्धस्तथैव च ।<br>
त्रयोविंशतिरेतानि तत्त्वानि प्राकृतानि  ॥ ७.२४<br>
<br>
चतुर्विंशकमव्यक्तं प्रधानं गुणलक्षणम् ।<br>
अनादिमध्यनिधनं कारणं जगतः परम् ॥ ७.२५<br>
<br>
सत्त्वं रजस्तमश्चेति गुणत्रयमुदाहृतम् ।<br>
साम्यावस्थितिमेतेषामव्यक्तं प्रकृतिं विदुः ॥ ७.२६<br>
<br>
सत्त्वं ज्ञानं तमोऽज्ञानं रजो मिश्रमुदाहृतम् ।<br>
गुणानां बुद्धिवैषम्याद् वैषम्यं कवयो विदुः ॥ ७.२७<br>
<br>
धर्माधर्माविति प्रोक्तौ पाशौ द्वौ कर्मसंज्ञितौ ।<br>
मय्यर्पितानि कर्माणि नबन्धाय विमुक्तये ॥ ७.२८<br>
<br>
अविद्यामस्मितां रागं द्वेषं चाभिनिवेशकम् ।<br>
क्लेशाख्यांस्तान् स्वयं प्राह पाशानात्मनिबन्धनान् ॥ ७.२९<br>
<br>
एतेषामेव पाशानां माया कारणमुच्यते ।<br>
मूलप्रकृतिरव्यक्ता सा शक्तिर्मयि तिष्ठति ॥ ७.३०<br>
<br>
स एव मूलप्रकृतिः प्रधानं पुरुषोऽपि च ।<br>
विकारा महदादीनि देवदेवः सनातनः ॥ ७.३१<br>
<br>
स एव बन्धः स च बन्धकर्त्तास एव पाशः पशुभृत्स एव ।<br>
स वेद सर्वं न च तस्य वेत्तातमाहुराद्यं पुरुषं पुराणम् ॥ ७.३२<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे (ईश्वरगीतासु) सप्तमोऽध्यायः ॥ ७ ॥<br>
<br>
