एवं स्वाश्रमनिष्ठानां यतीनां नियतात्मनाम् ।<br>
भैक्षेण वर्त्तनं प्रोक्तं फलमूलैरथापि वा ।। २९.१<br>
<br>
एककालं चरेद् भैक्षं न प्रसज्येत विस्तरे ।<br>
भैक्ष्य प्रसक्तो हि यतिर्विषयेष्वपि सज्जति ।। २९.२<br>
<br>
सप्तागारं चरेद् भैक्षमलाभात् तु पुनश्चरेत् ।<br>
प्रक्षाल्य पात्रे भुञ्जीयादद्भिः प्रक्षालयेत् तु पुनः ।। २९.३<br>
<br>
अथवाऽन्यदुपादाय पात्रे भुञ्जीत नित्यशः । <br>
भुक्त्वा तत् संत्यजेत् पात्रं यात्रामात्रमलोलुपः ।। २९.४<br>
<br>
विधूमे सन्नमुसले व्यङ्गारे भुक्तवज्जने ।<br>
वृत्ते शरावसंपाते भिक्षां नित्यं यतिश्चरेत् ।। २९.५<br>
<br>
गोदोहमात्रं तिष्ठेत कालं भिक्षुरधोमुखः ।<br>
भिक्षेत्युक्त्वा सकृत् तूष्णीमश्नीयाद् वाग्यतः शुचिः ।। २९.६<br>
<br>
प्रक्षाल्य पाणिपादौ च समाचम्य यथाविधि ।<br>
आदित्ये दर्शयित्वान्नं भुञ्जीत प्राङ्‌मुखोत्तरः ।। २९.७<br>
<br>
हुत्वा प्राणाहुतीः पञ्च ग्रासानष्टौ समाहितः ।<br>
आचम्य देवं ब्रह्माणं ध्यायीत परमेश्वरम् ।। २९.८<br>
<br>
अलाबुं दारुपात्रं च मृण्मयं वैणवं ततः ।<br>
चत्वारि यतिपात्राणि मनुराह प्रजापतिः ।। २९.९<br>
<br>
प्राग्रात्रे पररात्रे च मध्यरात्रे तथैव च ।<br>
संध्यास्वग्नि विशेषेण चिन्तयेन्नित्यमीश्वरम् ।। २९.१०<br>
<br>
कृत्वा हृत्पद्मनिलये विश्वाख्यं विश्वसंभवम् ।<br>
आत्मानं सर्वभूतानां परस्तात् तमसः स्थितम् ।। २९.११<br>
<br>
सर्वस्याधारभूतानामानन्दं ज्योतिरव्ययम् ।<br>
प्रधानपुरुषातीतमाकाशं दहनं शिवम् ।। २९.१२<br>
<br>
तदन्तः सर्वभावानामीश्वरं ब्रह्मरूपिणम् ।<br>
ध्यायेदनादिमध्यान्तमानन्दादिगुणालयम् ।। २९.१३<br>
<br>
महान्तं पुरुषं ब्रह्म ब्रह्माणं सत्यमव्ययम् ।<br>
तरुणादित्यसंकाशं महेशं विश्वरूपिणम् ।। २९.१४<br>
<br>
ओंकारान्तेऽथ चात्मानं संस्थाप्य परमात्मनि ।<br>
आकाशे देवमीशानं ध्यायीताकाशमध्यगम् ।। २९.१५<br>
<br>
कारणं सर्वभावानामानन्दैकसमाश्रयम् ।<br>
पुराणं पुरुषं शुभ्रं ध्यायन् मुच्येत बन्धनात् ।। २९.१६<br>
<br>
यद्वा गुहायां प्रकृतं जगत्संमोहनालये ।<br>
विचिन्त्य परमं व्योम सर्वभूतैककारणम् ।। २९.१७<br>
<br>
जीवनं सर्वभूतानां यत्र लोकः प्रलीयते ।<br>
आनन्दं ब्रह्मणः सूक्ष्मं यत् पश्यन्ति मुमुक्षवः ।। २९.१८<br>
<br>
तन्मध्ये निहितं ब्रह्म केवलं ज्ञानलक्षणम् ।<br>
अनन्तं सत्यमीशानं विचिन्त्यासीत संयतः ।। २९.१९<br>
<br>
गुह्याद् गुह्यतमं ज्ञानं यतीनामेतदीरितम् ।<br>
योऽनुतिष्ठेन्महेशेन सोऽश्नुते योगमैश्वरम् ।। २९.२०<br>
<br>
तस्माद् ध्यानरतो नित्यमात्मविद्यापरायणः ।<br>
ज्ञानं समभ्यसेद् ब्राह्मं येन मुच्येत बन्धनात् ।। २९.२१<br>
<br>
गत्वा पृथक् स्वमात्मानं सर्वस्मादेव केवलम् ।<br>
आनन्दमजरं ज्ञानं ध्यायीत च पुनः परम् ।। २९.२२<br>
<br>
यस्मात् भवन्ति भूतानि यद् गत्वा नेह जायते ।<br>
स तस्मादीश्वरो देवः परस्माद् योऽधितिष्ठति ।। २९.२३<br>
<br>
यदन्तरे तद् गगनं शाश्वतं शिवमच्युतम् ।<br>
यदाहुस्तत्परो यः स्यात् स देवः स्यान्महेश्वरः ।। २९.२४<br>
<br>
व्रतानि यानि भिक्षूणां तथैवोपव्रतानि च ।<br>
एकैकातिक्रमे तेषां प्रायश्चित्तं विधीयते ।। २९.२५<br>
<br>
उपेत्य च स्त्रियं कामात् प्रायश्चित्तं समाहितः ।<br>
प्राणायामसमायुक्तः कुर्यात् सांतपनं शुचिः ।। २९.२६<br>
ततश्चरेत नियमात् कृच्छ्रं संयतमानसः ।<br>
पुनराश्रममागम्य चरेद् भिश्रुरतन्द्रितः ।। २९.२७<br>
<br>
न नर्मयुक्तमनृतं हिनस्तीति मनीषिणः ।<br>
तथापि च न कर्त्तव्यं प्रसङ्गो ह्येष दारुणः ।। २९.२८<br>
<br>
एकरात्रोपवासश्च प्राणायामशतं तथा ।<br>
उक्त्वा नूनं प्रकर्तव्यं यतिना धर्मलिप्सुना ।। २९.२९<br>
<br>
परमापद्‌गतेनापि न कार्यं स्तेयमन्यतः ।<br>
स्तेयादभ्यधिकः कश्चिन्नास्त्यधर्म इति स्मृतिः ।२९.३०<br>
<br>
हिंसा चैषापरा दिष्टा या चात्मज्ञाननाशिका ।<br>
यदेतद् द्रविणं नाम प्राण ह्येते बहिश्वराः ।२९.३१<br>
<br>
स तस्य हरति प्राणान् यो यस्य हरते धनम् ।<br>
एवं कृत्वा स दुष्टात्मा भिन्नवृत्तो व्रताहतः ।<br>
भूयो निर्वेदमापन्नश्चरेच्चान्द्रायणव्रतम् ।। २९.३२<br>
<br>
विधिना शास्त्रदृष्टेन संवत्सरमिति श्रुतिः ।<br>
भूयो निर्वेदमापन्नश्चरेद् भिक्षुरतन्द्रितः ।। २९.३३<br>
<br>
अकस्मादेव हिंसां तु यदि भिक्षुः समाचरेत् ।<br>
कुर्यात्कृछ्रातिकृच्छ्रं तु चान्द्रायणमथापि वा ।। २९.३४<br>
<br>
स्कन्नमिन्द्रियदौर्बल्यात् स्त्रियं दृष्ट्वा यतिर्यदि ।<br>
तेन धारयितव्या वै प्राणायामास्तु षोडश ।२९.३५<br>
<br>
दिवास्कन्ने त्रिरात्रं स्यात् प्राणायामशतं तथा ।<br>
एकान्ते मधुमांसे च नवश्राद्धे तथैव च ।<br>
प्रत्यक्षलवणे चोक्तं प्राजापत्यं विशोधनम् ।। २९.३६<br>
<br>
ध्याननिष्ठस्य सततं नश्यते सर्वपातकम् ।<br>
तस्मान्महेश्वरं ज्ञात्वा तस्य ध्यानपरो भवेत् ।। २९.३७<br>
<br>
यद् ब्रह्म परमं ज्योतिः प्रतिष्ठाक्षरमद्वयम् ।<br>
योऽन्तरा परं ब्रह्म स विज्ञेयो महेश्वरः ।। २९.३८<br>
<br>
एष देवो महादेवः केवलः परमः शिवः ।<br>
तदेवाक्षरमद्वैतं तदादित्यान्तरं परम् ।। २९.३९<br>
<br>
यस्मान्महीयसो देवः स्वधाग्नि ज्ञानसंस्थिते ।<br>
आत्मयोगाह्वये तत्त्वे महादेवस्ततः स्मृतः ।। २९.४०<br>
<br>
नान्यं देवंमहादेवाद् व्यतिरिक्तं प्रपश्यति ।<br>
तमेवात्मानमात्मेति यः स याति परमं पदम् ।। २९.४१<br>
<br>
मन्यते ये स्वमात्मानं विभिन्नं परमेश्वरात् ।<br>
न ते पश्यन्ति तं देवं वृथा तेषां परिश्रमः ।। २९.४२<br>
<br>
एकमेव परं ब्रह्म विज्ञेयं तत्त्वमव्ययम् ।<br>
स देवस्तु महादेवो नैतद् विज्ञाय बध्यते ।। २९.४३<br>
<br>
तस्माद् यतेत नियतं यतिः संयतमानसः ।<br>
ज्ञानयोगरतः शान्तो महादेवपरायणः ।। २९.४४<br>
<br>
एष वः कथितो विप्रो यतीनामाश्रमः शुभः ।<br>
पितामहेन विभुना मुनीनां पूर्वमीरितम् ।। २९.४५<br>
<br>
नापुत्रशिष्ययोगिभ्यो दद्यादिदमनुत्तमम् ।<br>
ज्ञानं स्वयंभुना प्रोक्तं यतिधर्माश्रयं शिवम् ।। २९.४६<br>
<br>
इति यतिनियमानामेतदुक्तं विधानं<br>
पशुपतिपरितोषे यद् भवेदेकहेतुः ।<br>
न भवति पुनरेषामुद्भवो वा विनाशः <br>
प्रणिहितमनसो ये नित्यमेवाचरन्ति ।। २९.४७<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे एकोनत्रिंशोऽध्यायः ।।<br>
