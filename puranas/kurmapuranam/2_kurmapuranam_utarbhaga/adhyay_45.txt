<b>सूत उवाच</b><br>
एतदाकर्ण्य विज्ञानं नारायणमुखेरितम् ।<br>
कूर्मरूपधरं देवं पप्रच्छुर्मुनयः प्रभुम् ॥ ४५.१<br>
<br>
<b>मुनयः ऊचुः</b><br>
कथिता भवता धर्मो मोक्षज्ञानं सविस्तरम् ।<br>
लोकानां सर्गविस्तारो वंशमन्वन्तराणि च ॥ ४५.२<br>
<br>
प्रतिसर्गमिदानीं नो वक्तुमर्हसी माधव ।<br>
भूतानां भूतभव्येश यथा पूर्वं त्वयोदितम् ॥ ४५.३<br>
<br>
<b>सूत उवाच</b><br>
श्रुत्वा तेषां तदा वाक्यं भगवान् कूर्मरूपधृक् ।<br>
व्याजहार महायोगी भूतानां प्रतिसंचरम् ॥ ४५.४<br>
<br>
<b>कूर्म उवाच</b><br>
नित्यो नैमित्तिकश्चैव प्राकृतोऽत्यन्तिकास्तथा ।<br>
चतुर्द्धाऽयं पुराणेऽस्मिन् प्रोच्यते प्रतिसंचरः ॥ ४५.५<br>
<br>
योऽयं संदृश्यते नित्यं लोके भूतक्षयस्त्विह ।<br>
नित्यः संकीर्त्यते नाम्ना मुनिभिः प्रतिसंचरः ॥ ४५.६<br>
<br>
ब्राह्मो नैमित्तिको नाम कल्पान्ते यो भविष्यति ।<br>
त्रैलोक्यस्यास्य कथितः प्रतिसर्गो मनीषिभिः ॥ ४५.७<br>
<br>
महादाद्यां विशेषान्तं यदा संयाति संक्षयम् ।<br>
प्राकृतः प्रतिसर्गोऽयं प्रोच्यते कालचिन्तकैः ॥ ४५.८<br>
<br>
ज्ञानादात्यन्तिकः प्रोक्तो योगिनः परमात्मनि ।<br>
प्रलयः प्रतिसर्गोऽयं कालचिन्तापरैर्द्विजैः ॥ ४५.९<br>
<br>
आत्यन्तिकश्च कथितः प्रलयोऽत्र लयसाधनः ।<br>
नैमित्तिकमिदानीं वः कथयिष्ये समासतः ॥ ४५.१०<br>
<br>
चतुर्युगसहस्रान्ते संप्राप्ते प्रतिसंचरे ।<br>
स्वात्मसंस्थाः प्रजाः कर्तुं प्रतिपेदे प्रजापतिः ॥ ४५.११<br>
<br>
ततो भवत्यनावृष्टिस्तीव्रा सा शतवार्षिकी ।<br>
भूतक्षयकरी घोरा सर्वभूतक्षयंकरी ॥ ४५.१२<br>
<br>
ततो यान्यल्पसाराणि सत्त्वानि पृथिवीपते ।<br>
तानि चाग्रे प्रलीयन्ते भूमित्वमुपयान्ति च ॥ ४५.१३<br>
<br>
सप्तरश्मिरथो भूत्वा समुत्तिष्ठन् दिवाकरः ।<br>
असह्यरश्मिर्भवति पिबन्नम्भो गभस्तिभिः ॥ ४५.१४<br>
<br>
तस्य ते रश्मयः सप्त पिबन्त्यम्बु महार्णवे ।<br>
छतेनाहारेण ता दीप्ताः सूर्याः सप्त भवन्त्युत ॥ ४५.१५<br>
<br>
ततस्ते रश्मयः सप्त सूर्या भूत्वा चतुर्दिशम् ।<br>
चतुर्लोकमिदं सर्वं दहन्ति शिखिनस्तथा ॥ ४५.१६<br>
<br>
व्याप्नुवन्तश्च ते विप्रास्तूर्ध्वं चाधश्च रश्मिभिः ।<br>
दीप्यन्ते भास्कराः सप्त युगान्ताग्निप्रदीपिताः ॥ ४५.१७<br>
<br>
ते सूर्या वारिणा दीप्ता बहुसाहस्ररश्मयः ।<br>
खं समावृत्य तिष्ठन्ति निर्दहन्तो वसुंधराम् ॥ ४५.१८<br>
<br>
ततस्तेषां प्रतापेन दह्यमाना वसुंधरा ।<br>
साद्रिनद्यर्णवद्वीपा निस्नेहा समपद्यते ॥ ४५.१९<br>
<br>
दीप्ताभिः संतताभिश्च रश्मिभिर्वै समन्ततः ।<br>
अधश्चोर्ध्वं च लग्नाभिस्तिर्यक् चैव समावृतम् ॥ ४५.२०<br>
<br>
सूर्याग्निना प्रमृष्टानां संसृष्टानां परस्परम् ।<br>
एकत्वमुपयातानामेकज्वालं भवत्युत ॥ ४५.२१<br>
<br>
सर्वलोकप्रणाशश्च सोऽग्निर्भूत्वा सुकुण्डली ।<br>
चतुर्लोकमिदं सर्वं निर्दहत्यात्मतेजसा ॥ ४५.२२<br>
<br>
ततः प्रलीने सर्वस्मिञ्जङ्गमे स्थावरे तथा ।<br>
निर्वृक्षा निस्तृणा भूमिः कूर्मपृष्ठा प्रकाशते ॥ ४५.२३<br>
<br>
अम्बरीषमिवाभाति सर्वमापूरितं जगत् ।<br>
सर्वमेव तदर्चिर्भिः पूर्णं जाज्वल्यते पुनः ॥ ४५.२४<br>
<br>
पाताले यानि सत्त्वानि महोदधिगतानि च ।<br>
ततस्तानि प्रलीयन्ते भूमित्वमुपयान्ति च ॥ ४५.२५<br>
<br>
द्वीपांश्च पर्वतांश्चैव वर्षाण्यथ महोदधीन् ।<br>
तान् सर्वान् भस्मसात् चक्रे सप्तात्मा पावकः प्रभुः ॥ ४५.२६<br>
<br>
समुद्रेभ्यो नदीभ्यश्च आप शुष्काश्च सर्वशः ।<br>
पिबन्नपः समिद्धोऽग्निः पृथिवीमाश्रितो ज्वलन् ॥ ४५.२७<br>
<br>
ततः संवर्त्तकः शैलानतिक्रम्य महांस्तथा ।<br>
लोकान् दहति दीप्तात्मा रुद्रतेजोविजॄम्भितः ॥ ४५.२८<br>
<br>
स दग्ध्वा पृथिवीं देवो रसातलमशोषयत् ।<br>
अधस्तात् पृथिवीं दग्ध्वा दिवमूर्ध्वं दहिष्यति ॥ ४५.२९<br>
<br>
योजनानां शतानीह सहस्राण्ययुतानि च ।<br>
उत्तिष्ठन्ति शिखास्तस्य वह्नेः संवर्त्तकस्य तु ॥ ४५.३०<br>
<br>
गन्धर्वांश्च पिशाचांश्च सयक्षोरगराक्षसान् ।<br>
तदा दहत्यसौ दीप्तः कालरुद्रप्रचोदितः ॥ ४५.३१<br>
<br>
भूर्लोकं च भुवर्लोकं स्वर्लोकं च तथा महः ।<br>
दहेदशेषं कालाग्निः कालाविष्टतनुः स्वयम् ॥ ४५.३२<br>
<br>
व्याप्तेष्वेतेषु लोकेषु तिर्यगूर्ध्वमथाग्निना ।<br>
तत् तेजः समनुप्राप्य कृत्स्नं जगदिदं शनैः ॥४५.३३<br>
<br>
अतो गूडमिदं सर्वं तदा चैकं प्रकाशते ।<br>
ततो गजकुलाकारास्तडिद्भिः समलंकृताः ॥४५.३४<br>
<br>
उत्तिष्ठन्ति तदा व्योम्नि घोराः संवर्त्तका घनाः ।<br>
केचिन्नीलोत्पलश्यामाः केचित् कुमुदसन्निभाः ।.४५.३५<br>
<br>
धूम्रवर्णास्तथा केचित् केचित् पीताः पयोधराः ।<br>
केचिद् रासभवर्णास्तु लाक्षारसनिभाः परे ॥४५.३६<br>
<br>
शङ्खकुन्दनिभाश्चान्ये जात्यञ्जननिभास्तथा ।<br>
मनः शिलाभास्त्वन्ये च कपोतसदृशाः परे ॥४५.३७<br>
<br>
इन्द्रगोपनिभाः केचिद्धरितालनिभास्तथा ।<br>
इन्द्रचापनिभाः केचिदुत्तिष्ठन्ति घना दिवि ॥ ४५.३८<br>
<br>
केचित् पर्वतसंकाशाः केचिद् गजकुलोपमाः ।<br>
कूटाङ्गारनिभाश्चान्ये केचिन्मीनकुलोद्वहाः ।४५.३९<br>
<br>
बहूरूपा घोररूपा घोरस्वरनिनादिनः ।<br>
तदा जलधराः सर्वे पूरयन्ति नभः स्थलम् ।४५.४०<br>
<br>
ततस्ते जलदा घोरा राविणो भास्करात्मजाः ।<br>
सप्तधा संवृतात्मानं तमग्निं शमयन्ति ते ॥ ४५.४१<br>
<br>
ततस्ते जलदा वर्षं मुञ्चन्तीह महौघवत् ।<br>
सुघोरमशिवं वर्षं नाशयन्ति च पावकम् ॥ ४५.४२<br>
<br>
प्रवृद्धैस्तैस्तदात्यर्थमम्भसा पूर्यते जगत् ।<br>
अद्भिस्तेजोभिभूतत्वात् तदग्निः प्रविशत्यपः ॥ ४५.४३<br>
<br>
नष्टे चाग्नौ वर्षशतैः पयोदाः क्षयसंभवाः ।<br>
प्लावयन्तोऽथ भुवनं महाजलपरिस्रवैः ॥ ४५.४४<br>
<br>
धाराभिः पूरयन्तीदं चोद्यमानाः स्वयंभुवा ।<br>
अत्यन्तसलिलौघैश्च वेला इव महोदधेः ॥ ४५.४५<br>
<br>
साद्रिद्वीपा तथा पृथ्वी जलैः संच्छाद्यते शनैः ।<br>
आदित्यरश्मिभिः पीतं जलमभ्रेषु तिष्ठति ।४५.४६<br>
<br>
पुनः पतति तद् भूमौ पूर्यन्ते तेन चार्णवाः ।<br>
ततः समुद्राः स्वां वेलामतिक्रान्तास्तु कृत्स्नशः ।४५.४७<br>
<br>
पर्वताश्च विलीयन्ते मही चाप्सु निमज्जति ।<br>
तस्मिन्नेकार्णवे घोरे नष्टे स्थावरजङ्गमे ।४५.४८<br>
<br>
योगनिन्द्रां समास्थाय शेते देवः प्रजापतिः ।<br>
चतुर्युगसहस्रान्तं कल्पमाहुर्महर्षयः ।४५.४९<br>
<br>
वाराहो वर्त्तते कल्पो यस्य विस्तार ईरितः ।<br>
असंख्यातास्तथा कल्पा ब्रह्मविष्णुशिवात्मकाः ।४५.५०<br>
<br>
कथिता हि पुराणेषु मुनिभिः कालचिन्तकैः ।<br>
सात्त्विकेष्वथ कल्पेषु माहात्म्यमधिकं हरेः ।४५.५१<br>
<br>
तामसेषु हरस्योक्तं राजसेषु प्रजापतेः ॥<br>
योऽयं प्रवर्त्तते कल्पो वाराहः सात्त्विको मतः ।४५.५२<br>
<br>
अन्ये च सात्त्विकाः कल्पा मम तेषु परिग्रहः ।<br>
ध्यानं तपस्तथा ज्ञानं लब्ध्वा तेष्वेव योगिनः ।४५.५३<br>
<br>
आराध्य गिरिशं मां च यान्ति तत् परमं पदम् ।<br>
सोऽहं तत्त्वं समास्थाय मायी मायामयीं स्वयम् ।४५.५४<br>
<br>
एकार्णवे जगत्यस्मिन् योगनिद्रां व्रजामि तु ।<br>
मां पश्यन्ति महात्मानः सुप्तिकाले महर्षयः ।४५.५५<br>
<br>
जनलोके वर्त्तमानास्तपसा योगचक्षुषा ।<br>
अहं पुराणपुरुषो भूर्भुवः प्रभवो विभुः ।४५.५६<br>
<br>
सहस्रचरणः श्रीमान् सहस्रांशुः सहस्रपात् ।<br>
मन्त्रोऽग्निर्ब्राह्मिणा गावः कुशाश्च समिधो ह्यहम् ।४५.५७<br>
<br>
प्रोक्षणी च श्रुवश्चैव सोमो घृतमथास्म्यहम् ।<br>
संवर्त्तको महानात्मा पवित्रं परमं यशः ॥४५.५८<br>
<br>
मेधाप्यहं प्रभुर्गोप्ता गोपतिर्ब्रह्मणो मुखम् ।<br>
अनन्तस्तारको योगी गतिर्गतिमतां वरः ।४५.५९<br>
<br>
हंसः प्राणोऽथ कपिलो विश्वमूर्त्तिः सनातनः ।<br>
क्षेत्रज्ञः प्रकृतिः कालो जगद्‌बीजमथामृतम् ।४५.६०<br>
<br>
माता पिता महादेवो मत्तो ह्यन्यन्न विद्यते ।<br>
आदित्यवर्णो भुवनस्य गोप्ता <br>
नारायणः पुरुषो योगमूर्त्तिः ।<br>
तं पश्यन्ति यतयो योगनिष्ठा <br>
ञञज्ञात्वात्मानममृतत्वं व्रजन्ति ॥ ४५.६१<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे पञ्चचत्वारिंशोऽध्यायः ॥ ४५ ॥<br>
