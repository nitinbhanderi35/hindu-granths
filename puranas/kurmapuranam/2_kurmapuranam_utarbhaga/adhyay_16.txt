व्यास उवाच ।<br>
न हिंस्यात् सर्वभूतानिनानृतं वा वदेत् क्वचित् ।<br>
नाहितं नाप्रियं वाक्यं न स्तेनः स्याद् कदाचन ॥ १६.१<br>
<br>
तृणं वा यदि वा शाकं मृदं वा जलमेव वा ।<br>
परस्यापहरञ्जन्तुर्नरकं प्रतिपद्यते ॥ १६.२<br>
<br>
न राज्ञः प्रतिगृह्णीयान्न शूद्रात्पतितादपि ।<br>
न चान्यस्मादशक्तश्च निन्दितान् वर्जयेद् बुधः ॥ १६.३<br>
<br>
नित्यं याचनको न स्यात् पुनस्तं नैव याचयेत् ।<br>
प्राणानपहरत्येष याचकस्तस्य दुर्मतिः ॥ १६.४<br>
<br>
न देवद्रव्यहारी स्याद् विशेषेण द्विजोत्तमः ।<br>
ब्रह्मस्वं वा नापहरेदापद्यपि कदाचन ॥ १६.५<br>
<br>
न विषं विषमित्याहुर्ब्रह्मस्वं विषमुच्यते ।<br>
देवस्वं चापि यत्नेन सदा परिहरेत् ततः ॥ १६.६<br>
<br>
पुष्पे शाकोदके काष्ठे तथा मूले फले तृणे ।<br>
अदत्तादानमस्तेयं मनुः प्राह प्रजापतिः ॥ १६.७<br>
<br>
ग्रहीतव्यानि पुष्पाणि देवार्चनविधौ द्विजाः ।<br>
नैकस्मादेव नियतमननुज्ञाय केवलम् ॥ १६.८<br>
<br>
तृणं काष्ठं फलं पुष्पं प्रकाशं वै हरेद् बुधः ।<br>
धर्मार्थं केवलं ग्राह्यं ह्यन्यथा पतितो भवेत् ॥ १६.९<br>
<br>
तिलमुद्‌गयवादीनां मुष्टिर्ग्राह्या पथि स्थितैः ।<br>
क्षुधार्तैर्नान्यथा विप्रा धर्मविद्भिरिति स्थितिः ॥ १६.१०<br>
<br>
न धर्मस्यापदेशेन पापं कृत्वा व्रतं चरेत् ।<br>
व्रतेन पापं प्रच्छाद्य कुर्वन् स्त्रीशूद्रलम्भनम् ॥ १६.११<br>
<br>
प्रेत्येह चेदृशो विप्रो गर्ह्यते ब्रह्मवादिभिः ।<br>
छद्मनाचरितं यच्च व्रतं रक्षांसि गच्छति ॥ १६.१२<br>
<br>
अलिङ्गी लिङ्गिवेषेण यो वृत्तिमुपजीवति ।<br>
स लिङ्गिनां हरेदेनस्तिर्यग्योनौ च जायते ॥ १६.१३<br>
<br>
बैडालव्रतिनः पापा लोके धर्मविनाशकाः ।<br>
सद्यः पतन्ति पापेन कर्मणस्तस्य तत् फलम् ॥ १६.१४<br>
<br>
पाखण्डिनो विकर्मस्थान् वामाचारांस्तथैव च ।<br>
पञ्चरात्रान् पाशुपतान् वाङ्‌मात्रेणापि नार्चयेत् ॥ १६.१५<br>
<br>
वेदनिन्दारतान् मर्त्यान् देवनिन्दारतांस्तथा ।<br>
द्विजनिन्दारतांश्चैव मनसापि न चिन्तयेत् ॥ १६.१६<br>
<br>
याजनं योनिसंबन्धं सहवासं च भाषणम् ।<br>
कुर्वाणः पतते जन्तुस्तस्माद् यत्नेन वर्जयेत् ॥ १६.१७<br>
<br>
देवद्रोहाद् गुरुद्रोहः कोटिकोटिगुणाधिकः ।<br>
ज्ञानापवादो नास्तिक्यं तस्मात् कोटिगुणाधिकम् ॥ १६.१८<br>
<br>
गोभिश्च दैवतैर्विप्रैः कृष्या राजोपसेवया ।<br>
कुलान्यकुलतां यान्ति यानि हीनानि धर्मतः ॥ १६.१९<br>
<br>
कुविवाहैः क्रियालोपैर्वेदानध्ययनेन च ।<br>
कुलान्यकुलतां यान्ति ब्राह्मणातिक्रमेण च ॥ १६.२०<br>
<br>
अनृतात् पारदार्याच्च तथाऽभक्ष्यस्य भक्षणात् ।<br>
अश्रौतधर्माचरणात् क्षिप्रं नश्यति वै कुलम् ॥ १६.२१<br>
<br>
अश्रोत्रियेषु वै दानाद् वृषलेषु तथैव च ।<br>
विहिताचारहीनेषु क्षिप्रं नश्यति वै कुलम् ॥ १६.२२<br>
<br>
नाधार्मिकैर्वृते ग्रामे न व्याधिबहुले भृशम् ।<br>
न शूद्रराज्ये निवसेन्न पाखण्डजनैर्वृते ॥ १६.२३<br>
<br>
हिमवद्‌विन्ध्ययोर्मध्ये पूर्वपश्चिमयोः शुभम् ।<br>
मुक्त्वा समुद्रयोर्देशं नान्यत्र निवसेद् द्विजः ॥ १६.२४<br>
<br>
कृष्णो वा यत्र चरति मृगो नित्यं स्वभावतः ।<br>
पुण्याश्च विश्रुता नद्यस्तत्र वा निवसेद् द्विजः ॥ १६.२५<br>
<br>
अर्द्धक्रोशान्नदीकूलं वर्जयित्वा द्विजोत्तमः ।<br>
नान्यत्र निवसेत् पुण्यां नान्त्यजग्रामसन्निधौ ॥ १६.२६<br>
<br>
न संवसेच्च पतितैर्न चण्डालैर्न पुक्कसैः ।<br>
न मूर्खैर्नावलिप्तैश्च नान्त्यैर्नान्त्यावसायिभिः ॥ १६.२७<br>
<br>
एकशय्यासनं पङ्क्तिर्भाण्डपक्वान्नमिश्रणम् ।<br>
याजनाध्यापनं योनिस्तथैव सहभोजनम् ॥ १६.२८<br>
<br>
सहाध्यायस्तु दशमः सहयाजनमेव च ।<br>
एकादश समुद्दिष्टा दोषाः साङ्कर्यसंज्ञिताः ॥ १६.२९<br>
<br>
समीपे वा व्यवस्थानात् पापं संक्रमते नृणाम् ।<br>
तस्मात् सर्वप्रयत्नेन साङ्कर्यं परिवर्जयेत् ॥ १६.३०<br>
<br>
एकपङ्‌क्त्युपविष्टा ये न स्पृशन्ति परस्परम् ।<br>
भस्मना कृतमर्यादा न तेषां संकरो भवेत् ॥ १६.३१<br>
<br>
अग्निना भस्मना चैव सलिलेन विशेषतः ।<br>
द्वारेण स्तम्भमार्गेण षड्‌भिः पङ्क्तिर्विभिद्यते ॥ १६.३२<br>
<br>
न कुर्याच्छुष्कवैराणि विवादं च न पैशुनम् ।<br>
परक्षेत्रे गां चरन्तीं न चाचक्षति कस्यचित् ।१६.३३<br>
<br>
न संवसेत् सूतकिना न कञ्चिन्मर्मणि स्पृशेत् ।<br>
न सूर्यपरिवेषं वा नेन्द्रचापं शवाग्निकम् ।१६.३४<br>
<br>
परस्मै कथयेद् विद्वान् शशिनं वा कदाचन ।<br>
न कुर्याद् बहुभिः सार्द्धं विरोधं बन्धुभिस्तया ।१६.३५<br>
<br>
आत्मनः प्रतिकूलानि परेषां न समाचरेत् ।<br>
तिथिं पक्षस्य न ब्रूयात् नक्षत्राणि विनिर्दिशेत् ।१६.३६<br>
<br>
नोदक्यामभिभाषेत नाशुचिं वा द्विजोत्तमः ।<br>
न देवगुरुविप्राणां दीयमानं तु वारयेत् ।१६.३७<br>
<br>
न चात्मानं प्रशंसेद् वा परनिन्दां च वर्जयेत् ।<br>
वेदनिन्दां देवनिन्दां प्रयत्नेन विवर्जयेत् ॥ १६.३८<br>
<br>
यस्तु देवानृषीन् विप्रान्‌वेदान् वा निन्दति द्विजः ।<br>
न तस्य निष्कृतिर्दृष्टा शास्त्रेष्विह मुनीश्वराः ॥ १६.३९<br>
<br>
निन्दयेद् वै गुरुं देवं वेदं वा सोपबृंहणम् ।<br>
कल्पकोटिशतं साग्रं रौरवे पच्यते नरः ॥ १६.४०<br>
<br>
तूष्णीमासीत निन्दायां न ब्रूयात् किंचिदुत्तरम् ।<br>
कर्णौ पिधाय गन्तव्यं न चैतानवलोकयेत् ॥ १६.४१<br>
<br>
वर्जयेद् वै रहस्यञ्च परेषां गूहयेद् बुधः ।<br>
विवादं स्वजनैः सार्द्धं न कुर्याद् वै कदाचन ॥ १६.४२<br>
<br>
न पापं पापिनां ब्रूयादपापं वा द्विजोत्तमाः ।<br>
स तेन तुल्यदोषः स्यान्मिथ्या द्दोषवान् भवेत् ॥ १६.४३<br>
<br>
यानि मिथ्याभिशस्तानां पतन्त्यश्रूणि रोदनात् ।<br>
तानिपुत्रान् पशून् घ्नन्ति तेषां मिथ्याभिशंसिनाम् ॥ १६.४४<br>
<br>
ब्रिह्महत्यासुरापाने स्तेयगुर्वङ्गनागमे ।<br>
दृष्टं विशोधनं वृद्धैर्नास्ति मिथ्याभिशंसने ॥ १६.४५<br>
<br>
नेक्षेतोद्यन्तमादित्यं शशिनं चानिमित्ततः ।<br>
नास्तं यान्तं न वारिस्थं नोपसृष्टं न मघ्यगम् ।१६.४६<br>
<br>
तिरोहितं वाससा वा नादर्शान्तरगामिनम् ।<br>
न नग्नां स्त्रियमीक्षेत पुरुषं वा कदाचन ।१६.४७<br>
<br>
न च मूत्रं पुरीषं वा न च संस्पृष्टमैथुनम् ।<br>
नाशुचिः सूर्यसोमादीन् ग्रहानालोकयेद् बुधः ॥ १६.४८<br>
<br>
पतितव्यङ्गचण्डालानुच्छिष्टान् नावलोकयेत् ।<br>
नाभिभाषेत च परमुच्छिष्टो वाऽवगुण्ठितः ॥ १६.४९<br>
<br>
न स्पृशेत् प्रेतसंस्पर्शं न क्रुद्धस्य गुरोर्मुखम् ।<br>
न तैलोदकयोश्छायां न पत्नीं भोजने सति ।<br>
नामुक्तबन्धनाङ्गां वा नोन्मत्तं मत्तमेव वा ॥ १६.५०<br>
<br>
नाश्नीयात् भार्यया सार्द्धंनैनामीक्षेत चाशुचिम् ।<br>
क्षुवन्तीं जृम्भमाणां वा नासनस्थां यथासुखम् ॥ १६.५१<br>
<br>
नोदके चात्मनो रूपं न कूलं श्वभ्रमेव वा ।<br>
न लङ्घयेच्च मूत्रं वा नाधितिष्ठेत् कदाचन ॥ १६.५२<br>
<br>
न शूद्राय मतिं दद्यात् कृशरं पायसं दधि ।<br>
नोच्छिष्टं वा मधु घृतं न च कृष्णाजिनं हविः ॥ १६.५३<br>
<br>
न चैवास्मै व्रतं दद्यान्न च धर्मं वदेद् बुधः ।<br>
न च क्रोधवशं गच्छेद् द्वेषं रागं च वर्जयेत् ॥ १६.५४<br>
<br>
लोभं दम्भं तथा यत्नादसूयां विज्ञानकुत्सनम् ।<br>
मानं मोहं तथा क्रोधं द्वेषञ्च परिवर्जयेत् ॥ १६.५५<br>
<br>
न कुर्यात् कस्यचित् पीडां सुतं शिष्यं च ताडयेत् ।<br>
न हीनानुपसेवेत न च तीक्ष्णमतीन् क्वचित् ॥ १६.५६<br>
<br>
नात्मानं चावमन्येत दैन्यं यत्नेन वर्जयेत् ।<br>
न विशिष्टानसत्कुर्य्यात् नात्मानं वा शंसयेद् बुधः ॥ १६.५७<br>
<br>
न नखैर्विलिखेद् भूमिं गां च संवेशयेन्न हि ।<br>
न नदीषु नदीं ब्रूयात् पर्वतेषु च पर्वतान् ॥ १६.५८<br>
<br>
आवासे भोजने वाऽपि न त्यजेत् हसयायिनम् ।<br>
नावगाहेदपो नग्नो वह्निं नातिव्रजेत् पदा ॥ १६.५९<br>
<br>
शिरोऽभ्यङ्गावशिष्टेन तैलेनाङ्गं न लेपयेत् ।<br>
न सर्पशस्त्रैः क्रीडेत स्वानि खानि न संस्पृशेत् ।१६.६०<br>
<br>
रोमाणि च रहस्यानि नाशिष्टेन सह व्रजेत् ।<br>
न पाणिपादावग्नौच चापलानि समाश्रयेत् ।१६.६१<br>
<br>
न शिश्नोदरचापल्यं न च श्रवणयोः क्वचित् ।<br>
न चाङ्गनखवादं वै कुर्यान्नाञ्जलिना पिबेत् ।१६.६२<br>
<br>
नाभिहन्याज्जलं पद्‌भ्यां पाणिना वा कदाचन ।<br>
न शातयेदिष्टकाभिः फलानि सफलानि च ।१६.६३<br>
<br>
न म्लेच्छभाषां शिक्षेत नाकर्षेच्च पदासनम् ।<br>
न भेदनमधिस्फोटं छेदनं वा विलेखनम् ।१६.६४<br>
<br>
कुर्याद् विमर्दनं धीमान् नाकस्मादेव निष्फलम् ।<br>
नोत्सङ्गेभक्षयेद् भक्ष्यान् वृथा चेष्टां च नाचरेत् ।१६.६५<br>
<br>
न नृत्येदथवा गायेन्न वादित्राणि वादयेत् ।<br>
न संहताभ्यां पाणिभ्यां कण्डूयेदात्मनः शिरः ।१६.६६<br>
<br>
न लौकिकैः स्तवैर्देवांस्तोषयेद् बाह्यजैरपि ।<br>
नाक्षैः क्रीडेन्न धावेत नाप्सु विण्मूत्रमाचरेत् ।१६.६७<br>
<br>
नोच्छिष्टः संविशेन्नित्यं न नग्नः स्नानमाचरेत् ।<br>
न गच्छेन्न पठेद् वाऽपि न चैव स्वशिरः स्पृशेत् ।१६.६८<br>
<br>
न दन्तैर्नखरोमाणि छिन्द्यात् सुप्तं न बोधयेत् ।<br>
न बालातपमासेवेत् प्रेतधूमं विवर्जयेत् ।१६.६९<br>
<br>
नैकः सुप्याच्छून्यगृहे स्वयं नोपानहौ हरेत् ।<br>
नाकारणाद् वा निष्ठीवेन्न बाहुभ्यां नदीं तरेत् ।१६.७०<br>
<br>
न पादक्षालनं कुर्यात् पादेनैव कदाचन ।<br>
नाग्नौ प्रतापयेत् पादौ न कांस्ये धावयेद् बुधः ।१६.७१<br>
<br>
नातिप्रसारयेद् देवं ब्राह्मणान् गामथापि वा ।<br>
वाय्वग्निगुरुविप्रान् वा सूर्यं वा शशिनं प्रति ॥ १६.७२<br>
<br>
अशुद्धः शयनं यानं स्वाध्यायं स्नानभोजनम् ।<br>
बहिर्निष्क्रमणं चैव न कुर्वीत कथञ्चन ॥ १६.७३<br>
<br>
स्वप्नमध्ययनं स्नानमुच्चारं भोजनं गतिम् ।<br>
उभयोः संध्ययोर्नित्यं मध्याह्ने चैव वर्जयेत् ॥ १६.७४<br>
<br>
न स्पृशेत् पाणिनोच्छिष्टो विप्रोगोब्राह्मणानलान् ।<br>
न चैवान्नं पदा वाऽपि न देवप्रतिमां स्पृशेत् ॥ १६.७५<br>
<br>
नाशुद्धोऽग्निं परिचरेन्न देवान् कीर्त्तयेदृषीन् ।<br>
नावगाहेदगाधाम्बु धारयेन्नाग्निमेकतः ॥ १६.७६<br>
<br>
न वामहस्तेनोद्धत्य पिबेद् वक्त्रेण वा जलम् ।<br>
नोत्तरेदनुपस्पृश्य नाप्सु रेतः समुत्सृजेत् ॥ १६.७७<br>
<br>
अमेध्यलिप्तमन्यद् वा लोहितं वा विषाणि वा ।<br>
व्यतिक्रमेन्न स्रवन्तीं नाप्सु मैथुनमाचरेत् ।१६.७८<br>
<br>
चैत्यं वृक्षं न वै छिन्द्यान्नाप्सु ष्ठीवनमाचरेत् ।<br>
नास्थिभस्मकपालानि न केशान्न च कण्टकान् ।<br>
ओषांङ्गारकरीषं वा नाधितिष्ठेत् कदाचन ॥१६.७९<br>
<br>
न चाग्निं लङ्घयेद् धीमान् नोपदध्यादधः क्वचित् ।<br>
न चैनं पादतः कुर्यान्मुखेन न धमेद् बुधः ।१६.८०<br>
<br>
न कूपमवरोहेत नावेक्षेताशुचिः क्वचित् ।<br>
अग्नौ न प्रक्षिपेदग्निं नाद्भिः प्रशमयेत् तथा ।१६.८१<br>
<br>
सुहृन्मरणमार्तिं वा न स्वयं श्रावयेत् परान् ।<br>
अपण्यं कूटपण्यं वा विक्रये न प्रयोजयेत्।१६.८२<br>
<br>
न वह्निं मुखनिश्वासैर्ज्वालयेन्नाशुचिर्बुधः ।<br>
पुण्यस्नानोदकस्थाने सीमान्तं वा कृषेन्न तु ।१६.८३<br>
<br>
न भिन्द्यात् पूर्वसमयमभ्युपेतं कदाचन ।<br>
परस्परं पशून् व्यालान् पक्षिणो नावबोधयेत् ।१६.८४<br>
<br>
परबाधां न कुर्वीत जलवातातपादिभिः ।<br>
कारयित्वा स्वकर्माणि कारून् पश्चान्न वर्जयेत् ।<br>
सायंप्रातर्गृहद्वारान् भिक्षार्थं नावघाटयेत् ॥ १६.८५<br>
<br>
बहिर्माल्यं बहिर्गन्धं भार्यया सह भोजनम् ।<br>
विगृह्य वादं कुद्वारप्रवेशं च विवर्जयेत् ॥ १६.८६<br>
<br>
न खादन्‌ब्राह्मणस्तिष्ठेन्न जल्पेद् वा हसन् बुधः ।<br>
स्वमग्निं नैव हस्तेन स्पृशेन्नाप्सु चिरं वसेत् ॥ १६.८७<br>
<br>
न पक्षकेणोपधमेन्न शूर्पेण न पाणिना ।<br>
मुखेनैव धमेदग्निं मुखादग्निरजायत ॥ १६.८८<br>
<br>
परस्त्रियं न भाषेत नायाज्यं याजयेद् द्विजः ।<br>
नैकश्चरेत् सभां विप्रः समवायं च वर्जयेत् ।<br>
न देवायतनं गच्छेत् कदाचिद् वाऽप्रदक्षिणम् ।१६.८९<br>
<br>
न वीजयेद् वा वस्त्रेण न देवायतने स्वपेत् ।<br>
नैकोऽध्वानं प्रपद्येत नाधार्मिकजनैः सह ।१६.९०<br>
<br>
न व्याधिदूषितैर्वापि न शूद्रैः पतितैर्न वा ।<br>
&nbsp;नोपानद्वर्ज्जितोऽध्वानं जलादिरहितस्तथा ।१६.९१<br>
<br>
न रात्रौ वारिणा सार्द्धं न विना च कमण्डलुम् ।<br>
नाग्निगोब्राह्मणादीनामन्तरेण व्रजेत् क्वचित् ॥ १६.९२<br>
<br>
निवत्स्यन्तीं न वनितामतिक्रामेत् क्वचिद् द्विजः ।<br>
न निन्देद् योगिनः सिद्धान् व्रतिनो वा यतींस्तथा ॥ १६.९३<br>
<br>
देवतायतनं प्राज्ञो देवानां चैव मन्त्रिणाम् ।<br>
नाक्रामेत् कामतश्छायां ब्राह्मणानां च गोरपि ॥ १६.९४<br>
<br>
स्वां तु नाक्रमयेच्छायां पतिताद्यैर्न रोगिभिः ।<br>
नाङ्गारभस्मकेशादिष्वधितिष्ठेत् कदाचन ॥ १६.९५<br>
<br>
वर्जयेन्मार्जनीरेणुं स्नानवस्त्रघटोदकम् ।<br>
न भक्षयेदभक्ष्याणि नापेयं चापिबेद् द्विजः ॥ १६.९६<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे षोडशोऽध्यायः ॥<br>
