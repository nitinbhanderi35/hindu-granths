व्यास उवाच ।<br>
प्राङ्‌मुखोऽन्नानि भुञ्जीत सूर्याभिमुख एव वा ।<br>
आसीनस्वासने शुद्धे भूम्यां पादौ निधाय तु ॥ १९.१<br>
<br>
आयुष्यं प्राङ्‌मुखो भुङ्‌क्ते यशस्यं दक्षिणामुखः ।<br>
श्रियं प्रत्यङ्‌मुखो भुङ्‌क्ते ऋतं भुङ्‌क्ते उदङ्‌मुखाः ॥ १९.२<br>
<br>
पञ्चार्द्रो भोजनं कुर्याद् भूमौ पात्रं निधाय तु ।<br>
उपवासेन तत्तुल्यं मनुराह प्रजापतिः ॥ १९.३<br>
<br>
उपलिप्ते शुचौ देशे पादौ प्रक्षाल्य वै करौ ।<br>
आचम्यार्द्राननोऽक्रोधः पञ्चार्द्रो भोजनं चरेत् ॥ १९.४<br>
<br>
महाव्यहृतिभिस्त्वन्नं परिधायोदकेन तु ।<br>
अमृतोपस्तरणमसीत्यापोशानक्रियां चरेत् ॥ १९.५<br>
<br>
स्वाहाप्रणवसंयुक्तां प्राणायाद्याहुतिं ततः ।<br>
अपानाय ततो भुक्त्वा व्यानाय तदनन्तरम् ॥ १९.६<br>
<br>
उदानाय ततः कुर्यात् समानायेति पञ्चमम् ।<br>
विज्ञाय तत्त्वमेतेषां जुहुयादात्मनि द्विजः ॥ १९.७<br>
<br>
शेषमन्नं यथाकामं भुञ्जीत व्यंजनैर्युतम् ।<br>
ध्यात्वा तन्मनसा देवमात्मानं वै प्रजापतिम् ॥ १९.८<br>
<br>
अमृतापिधानमसीत्युपरिष्टादपः पिबेत् ।<br>
आचान्तः पुनराचामेदायं गौरिति मन्त्रतः ॥ १९.९<br>
<br>
द्रुपदां वा त्रिरावर्त्य सर्वपापप्रणाशनीम् ।<br>
प्राणानां ग्रन्थिरसीत्यालभेत हृदयं ततः ॥ १९.१०<br>
<br>
आचम्याङ्‌गुष्ठमात्रेण पादाङ्‌गुष्ठेन दक्षिणे ।<br>
निःस्रावयेद् हस्तजलमूर्द्ध्वहस्तः समाहितः ॥ १९.११<br>
<br>
कृतानुमन्त्रणं कुर्यात् सन्ध्यायामिति मन्त्रतः ।<br>
अथाक्षरेण स्वात्मानं योजयेद् ब्रह्मणेति हि ॥ १९.१२<br>
<br>
सर्वेषामेव यागानामात्मयोगः परः स्मृतः ।<br>
योऽनेन विधिना कुर्यात् स याति ब्रह्मणः क्षयम् ॥ १९.१३<br>
<br>
यज्ञोपवीती भुञ्जीत स्त्रग्गन्धालंकृतः शुचिः ।<br>
सायंप्रापर्नान्तरा वै संध्यायां तु विशेषतः ॥ १९.१४<br>
<br>
नाद्यात् सूर्यग्रहात् पूर्वं प्रति सायं शशिग्रहात् ।<br>
ग्रहकाले च नाश्नीयात् स्नात्वाऽश्नीयात्विमुक्तये ॥ १९.१५<br>
<br>
मुक्ते शशिनि भुञ्जीत यदि न स्यान्महानिशा ।<br>
अमुक्तयोरस्तंगतयोरद्याद् दृष्ट्वा परेऽहनि ॥ १९.१६<br>
<br>
नाश्नीयात् प्रेक्षमाणानामप्रदायैव दुर्मतिः ।<br>
यज्ञावशिष्टमद्याद्वा न क्रुद्धो नान्यमानसः ॥ १९.१७<br>
<br>
आत्मार्थं भोजनं यस्य रत्यर्थं यस्य मैथुनम् ।<br>
वृत्यर्थं यस्य चाधीतं निष्फलं तस्य जीवितम् ॥ १९.१८<br>
<br>
यद्‌भुङ्‌क्ते वेष्टितशिरा यच्च भुङ्‌क्ते उदङ्‌मुखः ।<br>
सोपानत्कश्च यद् भुङ्‌क्ते सर्वं विद्यात् तदासुरम् ॥ १९.१९<br>
<br>
नार्द्धरात्रे न मध्याह्ने नाजीर्णे नार्द्रवस्त्रधृक् ।<br>
न च भिन्नासनगतो न शयानः स्थितोऽपि वा ॥ १९.२०<br>
<br>
न भिन्नभाजने चैव न भूम्यां न च पाणिषु ।<br>
नोच्छिष्टो घृतमादद्यान्न मूर्द्धानं स्पृशेदपि ॥ १९.२१<br>
<br>
न ब्रह्म कीर्तयन् वापि न निः शेषं न भार्यया ।<br>
नान्धकारे न चाकाशे न च देवालयादिषु ॥ १९.२२<br>
<br>
नैकवस्त्रस्तु भुञ्जीत न यानशयनस्थितः ।<br>
न पादुकानिर्गतोऽथ न हसन् विलपन्नपि ॥ १९.२३<br>
<br>
भुक्त्वा वै सुखमास्थाय तदन्नं परिणामयेत् ।<br>
इतिहासपुराणाभ्यां वेदार्थानुपबृंहयेत् ॥ १९.२४<br>
<br>
ततः संध्यामुपासीत पूर्वोक्तविधिना द्विजः ।<br>
आसीनस्तु जपेद् देवीं गायत्रीं पश्चिमां प्रति ॥ १९.२५<br>
<br>
न तिष्ठति तु यः पुर्वां आस्ते संध्यां तु पश्चिमाम् ।<br>
स शूद्रेण समो लोके सर्वधर्मविवर्जितः ॥ १९.२६<br>
<br>
हुत्वाऽग्निं विधिवन्मन्त्रैर्भुक्त्वा यज्ञावशिष्टकम् ।<br>
सभृत्यबान्धवजनः स्वपेच्छुष्कपदो निशि ॥ १९.२७<br>
<br>
नोत्तराभिमुखः स्वप्यात् पश्चिमाभिमुखो न च ।<br>
न चाकाशे न नग्नो वा नाशुचिर्नासने क्वचित् ॥ १९.२८<br>
<br>
न शीर्णायां तु खट्वायां शून्यागारे न चैव हि ।<br>
नानुवंशे न पालाशे शयने वा कदाचन ॥ १९.२९<br>
<br>
इत्येतदखिलेनोक्तमहन्यहनि वै मया ।<br>
ब्राह्मणानां कृत्यजातमपवर्गफलप्रदम् ॥ १९.३०<br>
<br>
नास्तिक्यादथवालस्यात् ब्राह्मणो न करोति यः ।<br>
स याति नरकान् घोरान् काकयोनौ च जायते ॥ १९.३१<br>
<br>
नान्यो विमुक्तये पन्था मुक्त्वाश्रमविधिं स्वकम् ।<br>
तस्मात् कर्माणि कुर्वीत तुष्टये परमेष्ठिनः ॥ १९.३२<br>
<br>
इति श्रीकूर्मपुराणे षट्‌साहस्त्र्यां संहितायामुपरिविभागे एकोनविंशोऽध्यायः ॥<br>
