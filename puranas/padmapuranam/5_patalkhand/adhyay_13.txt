शेष उवाच।<br>
इति वाक्यं समाकर्ण्य सुमदस्य तपोनिधेः ।<br>
जगदुः कामसेनास्तं रंभाद्यप्सरसो मुदा १।<br>
त्वत्तपोभिर्वयं कांत प्राप्ताः सर्ववरांगनाः ।<br>
तासां यौवनसर्वस्वं भुंक्ष्व त्यज तपःफलम् २।<br>
इयं घृताची सुभगा चंपकाभशरीरभृत् ।<br>
कर्पूरगंधललितं भुनक्तु त्वन्मुखामृतम् ३।<br>
एतां महाभाग सुशोभिविभ्रमां ।<br>
मनोहरांगीं घनपीनसत्कुचाम् ।<br>
कांतोपभुंक्ष्वाशु निजोग्रपुण्यतः ।<br>
प्राप्तां पुनस्त्वं त्यज दुःखजातम् ४।<br>
मामप्यनर्घ्याभरणोपशोभितां ।<br>
मंदारमालापरिशोभिवक्षसम् ।<br>
नानारताख्यानविचारचंचुरां ।<br>
दृढं यथा स्यात्परिरंभणं कुरु ५।<br>
पिबामृतं मामकवक्त्रनिर्गतं ।<br>
विमानमारुह्य वरं मया सह ।<br>
सुमेरुशृंगं बहुपुण्यसेवितं ।<br>
संप्राप्य भोगं कुरु सत्तपः फलम् ६।<br>
तिलोत्तमा यौवनरूपशोभिता ।<br>
गृह्णातु ते मूर्धनि तापवारणम् ।<br>
सुचामरौ संततधारयांकितौ ।<br>
गंगाप्रवाहाविव सुंदरोत्तम ७।<br>
शृणुष्व भोः कामकथां मनोहरां ।<br>
पिबामृतं देवगणादिवांछितम् ।<br>
उद्यानमासाद्य च नंदनाभिधं ।<br>
वरांगनाभिर्विहरं कुरु प्रभो ८।<br>
इत्युक्तमाकर्ण्य महामतिर्नृपो ।<br>
विचारयामास कुतो ह्युपस्थिताः ।<br>
मया सुसृष्टास्तपसा सुरांगनाः ।<br>
प्रत्यूह एवात्र विधेयमेष किम् ९।<br>
इति चिंतातुरो राजा स्वांते संचिंतयन्सुधीः ।<br>
जगाद मतिमान्वीरः सुमदो देवताङ्गनाः १०।<br>
यूयं तु ममचित्तस्था जगन्मातृस्वरूपकाः ।<br>
मया संचिंत्यते या हि सापि त्वद्रूपिणी मता ११।<br>
इदं तुच्छं स्वर्गसुखं त्वयोक्तं सविकल्पकम् ।<br>
मत्स्वामिनी मया भक्त्या सेविता दास्यते वरम् १२।<br>
यत्कृपातो विधिः सत्यलोकं प्राप्तो महानभूत् ।<br>
सा मे दास्यति सर्वं हि भक्तदुःखांतकारिणी १३।<br>
किं नंदनं किं तु गिरिः कनकेन सुमण्डितः ।<br>
किं सुधा स्वल्पपुण्येन प्राप्या दानवदुःखदा १४।<br>
इति वाक्यं समाकर्ण्य कामस्तु विविधैः शरैः ।<br>
प्राहरन्नरदेवस्य कर्तुं किंचिन्न वै प्रभुः १५।<br>
कटाक्षैर्नूपुरारावैः परिरंभैर्विलोकनैः ।<br>
न तस्य चित्तं विभ्रांतं कर्तुं शक्ता वरांगनाः १६।<br>
गत्वा यथागतं शक्रं जगदुर्धीरधीर्नृपः ।<br>
तच्छ्रुत्वा मघवा भीतः सेवामारभतात्मनः १७।<br>
अथ निश्चितमालोक्य पादपद्मे स्वकेंऽबिका ।<br>
जितेंद्रियं महाराजं प्रत्यक्षाभूत्सुतोषिता १८।<br>
पंचास्यपृष्ठललिता पाशांकुशधरावरा ।<br>
धनुर्बाणधरा माता जगत्पावनपावनी १९।<br>
तां वीक्ष्य मातरं धीमान्सूर्यकोटिसमप्रभाम् ।<br>
धनुर्बाणसृणीपाशान्दधानां हर्षमाप्तवान् २०।<br>
शिरसा बहुशो नत्वा मातरं भक्तिभाविताम् ।<br>
हसंतीं निजदेहेषु स्पृशंतीं पाणिना मुहुः २१।<br>
तुष्टाव भक्त्युत्कलितचित्तवृत्तिर्महामतिः ।<br>
गद्गदस्वरसंयुक्तः कंटकांगोपशोभितः २२।<br>
जय देवि महादेवि भक्तवृंदैकसेविते ।<br>
ब्रह्मरुद्रादिदेवेंद्र सेवितांघ्रियुगेऽनघे २३।<br>
मातस्तव कलाविद्धमेतद्भाति चराचरम् ।<br>
त्वदृते नास्ति सर्वं तन्मातर्भद्रे नमोस्तु ते २४।<br>
मही त्वयाऽधारशक्त्या स्थापिता चलतीह न ।<br>
सपर्वतवनोद्यान दिग्गजैरुपशोभिता २५।<br>
सूर्यस्तपति खे तीक्ष्णैरंशुभिः प्रतपन्महीम् ।<br>
त्वच्छक्त्या वसुधासंस्थं रसं गृह्णन्विमुंचति २६।<br>
अंतर्बहिः स्थितो वह्निर्लोकानां प्रकरोतु शम् ।<br>
त्वत्प्रतापान्महादेवि सुरासुरनमस्कृते २७।<br>
त्वं विद्या त्वं महामाया विष्णोर्लोकैकपालिनः ।<br>
स्वशक्त्या सृजसीदं त्वं पालयस्यपि मोहिनि २८।<br>
त्वत्तः सर्वे सुराः प्राप्य सिद्धिं सुखमयंति वै ।<br>
मां पालय कृपानाथे वंदिते भक्तवल्लभे २९।<br>
रक्ष मां सेवकं मातस्त्वदीयचरणारणम् ।<br>
कुरु मे वांछितां सिद्धिं महापुरुषपूर्वजे ३०।<br>
सुमतिरुवाच।<br>
एवं तुष्टा जगन्माता वृणीष्व वरमुत्तमम् ।<br>
उवाच भक्तं सुमदं तपसा कृशदेहिनम् ३१।<br>
इत्येतद्वाक्यमाकर्ण्य प्रहृष्टः सुमदो नृपः ।<br>
वव्रे निजं हृतं राज्यं हतदुर्जनकंटकम् ३२।<br>
महेशीचरणद्वंद्वे भक्तिमव्यभिचारिणीम् ।<br>
प्रांते मुक्तिं तु संसारवारिधेस्तारिणीं पुनः ३३।<br>
कामाक्षोवाच।<br>
राज्यं प्राप्नुहि सुमद सर्वत्रहतकंटकम् ।<br>
महिलारत्नसंजुष्टपादपद्मद्वयो भव ३४।<br>
ततवैरिपराभूतिर्माभूयात्सुमदाभिध ।<br>
यदा तु रावणं हत्वा रघुनाथो महायशाः ३५।<br>
करिष्यत्यश्वमेधं हि सर्वसंभारशोभितम् ।<br>
तस्य भ्राता महावीरः शत्रुघ्नः परवीरहा ३६।<br>
पालयन्हयमायास्यत्यत्र वीरादिभिर्वृतः ।<br>
तस्मै सर्वं समर्प्य त्वं राज्यमृद्धं धनादिकम् ३७।<br>
पालयिष्यसि योधैः स्वैर्धनुर्धारिभिरुद्भटैः ।<br>
ततः पृथिव्यां सर्वत्र भ्रमिष्यसि महामते ३८।<br>
ततो रामं नमस्कृत्य ब्रह्मेंद्रेशादिसेवितम् ।<br>
मुक्तिं प्राप्स्यसि दुष्प्रापां योगिभिर्यमसाधनैः ३९।<br>
तावत्कालमिहस्थास्ये यावद्रामहयागमः ।<br>
पश्चात्त्वां तु समुद्धृत्य गंतास्मि परमं पदम् ४०।<br>
इत्युक्त्वांतर्दधे देवी सुरासुरनमस्कृता ।<br>
सुमदोऽप्यहिच्छत्रायां शत्रून्हत्वा नृपोऽभवत् ४१।<br>
एष राजा समर्थोऽपि बलवाहनसंयुतः ।<br>
न ग्रहीष्यति ते वाहं महामायासुशिक्षितः ४२।<br>
श्रुत्वा प्राप्तं पुरी पार्श्वे हयमेधहयोत्तमम् ।<br>
त्वां च सर्वैर्महाराजैः सेवितांघ्रिं महामतिम् ४३।<br>
सर्वं दास्यति सर्वज्ञ राजा सुमदनामधृक् ।<br>
अधुनातन्महाराज रामचंद्र प्रतापतः ४४।<br>
शेष उवाच।<br>
इति वृत्तं समाकर्ण्य सुमदस्य महायशाः ।<br>
साधुसाध्विति चोवाच जहर्ष मतिमान्बली ४५।<br>
अहिच्छत्रापतिः सर्वैः स्वगणैः परिवारितः ।<br>
सभायां सुखमास्ते यो बहुराजन्यसेवितः ४६।<br>
ब्राह्मणा वेदविदुषो वैश्या धनसमृद्धयः ।<br>
राजानं पर्युपासंते सुमदंशो भयान्वितम् ४७।<br>
वेदविद्याविनोदेन न्यायिनो ब्राह्मणा वराः ।<br>
आशीर्वदंति तं भूपं सर्वलोकैकरक्षकम् ४८।<br>
एतस्मिन्समये कश्चिदागत्य नृपतिं जगौ ।<br>
स्वामिन्न जाने कस्यास्ति हयः पत्रधरोंऽतिके ४९।<br>
तच्छ्रुत्वा सेवकं श्रेष्ठं प्रेषयामास सत्वरः ।<br>
जानीहि कस्य राज्ञोऽयमश्वो मम पुरांतिके ५०।<br>
गत्वाथ सेवकस्तत्र ज्ञात्वा वृत्तांतमादितः ।<br>
निवेदयामास नृपं महाराजन्यसेवितम् ५१।<br>
स श्रुत्वा रघुनाथस्य हयं नित्यमनुस्मरन् ।<br>
आज्ञापयामास जनं सर्वं राजाविशारदः ५२।<br>
लोका मदीयाः सर्वे ये धनधान्यसमाकुलाः ।<br>
तोरणादीनि गेहेषु मंगलानि सृजंत्विह ५३।<br>
कन्याः सहस्रशो रम्याः सर्वाभरणभूषिताः ।<br>
गजोपरिसमारूढा यांतु शत्रुघ्नसंमुखम् ५४।<br>
इत्यादिसर्वमाज्ञाप्य ययौ राजा स्वयं ततः ।<br>
पुत्रपौत्रमहिष्यादिपरिवारसमावृतः ५५।<br>
शत्रुघ्नः सुमहामात्यैः सुभटैः पुष्कलादिभिः ।<br>
संयुतो भूपतिं वीरं ददर्श सुमदाभिधम् ५६।<br>
हस्तिभिः सादिसंयुक्तैः पत्तिभिः परतापनैः ।<br>
वाजिभिर्भूषितैर्वीरैः संयुतं वीरशोभितम् ५७।<br>
अथागत्य महाराजः शत्रुघ्नं नतवान्मुदा ।<br>
धन्योऽस्मि कृतकृत्योऽस्मि सत्कृतं च कृतं वपुः ५८।<br>
इदं राज्यं गृहाणाशु महाराजोपशोभितम् ।<br>
महामाणिक्यमुक्तादि महाधनसुपूरितम् ५९।<br>
स्वामिंश्चिरं प्रतीक्षेऽहं हयस्यागमनं प्रति ।<br>
कामाक्षाकथितं पूर्वं जातं संप्रति तत्तथा ६०।<br>
विलोकय पुरं मह्यं कृतार्थान्कुरु मानवान् ।<br>
पावयास्मत्कुलं सर्वं रामानुज महीपते ६१।<br>
इत्युक्त्वारोहयामास कुंजरं चंद्रसुप्रभम् ।<br>
पुष्कलं च महावीरं तथा स्वयमथारुहत् ६२।<br>
भेरीपणवतूर्याणां वीणादीनां स्वनस्तदा ।<br>
व्याप्नोति स्म महाराज सुमदेन प्रणोदितः ६३।<br>
कन्याः समागत्य महानरेंद्रं -।<br>
शत्रुघ्नमिंद्रादिकसेवितांघ्रिम् ।<br>
करिस्थिता मौक्तिकवृंदसंघै-।<br>
र्वर्धापयामासुरिनप्रयुक्ताः ६४।<br>
शनैःशनैः समागत्य पुरीमध्ये जनैर्मुदा ।<br>
वर्धापितो गृहं प्राप तोरणादिकभूषितम् ६५।<br>
हयरत्नेन संयुक्तस्तथा वीरैः सुशोभितः ।<br>
राज्ञा पुरस्कृतो राजा शत्रुघ्नः प्राप मंदिरम् ६६।<br>
अर्घादिभिः पूजयित्वा रघुनाथानुजं तदा ।<br>
सर्वं समर्पयामास रामचंद्राय धीमते ६७।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे शत्रुघ्नाहिच्छत्रापुरीप्रवेशोनाम त्रयोदशोऽध्यायः १३ ।<br>
<br>
