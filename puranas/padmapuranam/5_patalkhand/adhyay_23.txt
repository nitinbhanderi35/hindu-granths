शेष उवाच।<br>
क्षणं स्थित्वा तृणान्यत्त्वा ययौ वाजी मनोजवः ।<br>
वीरश्रेणीवृतः पत्रं भाले धृत्वा सचामरः १।<br>
शत्रुघ्नेन सुवीरेण लक्ष्मीनिधि नृपेण च ।<br>
पुष्कलेनोग्रवाहेन प्रतापाग्र्येण रक्षितः २।<br>
ययौ पुरीं स चक्रांकां सुबाहुपरिरक्षिताम् ।<br>
अनेकवीरकोटीभी रक्षितोऽनुगतः प्रभो ३।<br>
तदा पुत्रोस्य दमनो मृगयामास्थितो महान् ।<br>
ददर्शाश्वं भालपत्रं चंदनादिकचर्चितम् ४।<br>
विलोक्य सेवकं प्राह कस्याश्वो मेऽक्षिगोचरः ।<br>
भाले पत्रं धृतं किं नु चामरं किंतु शोभनम् ५।<br>
इति राज्ञोवचः श्रुत्वा सेवकः प्रययौ ततः ।<br>
यत्रासौ वर्तते वाजी भालपत्रः सुशोभनः ६।<br>
गृहीत्वा तं केशसंघे रत्नमालाविभूषितम् ।<br>
निनाय चाग्रे भूपस्य सुबाहुकुलधारिणः ७।<br>
स पत्रं वाचयामास सुंदराक्षरशोभितम् ।<br>
अयोध्याधिपतिश्चासीद्राजा दशरथो बली ८।<br>
तस्यात्मजो रामभद्रः सर्वशूरशिरोमणिः ।<br>
नान्योस्ति तत्समः पृथ्व्यां धनुर्धरणविक्रमः ९।<br>
तेनासौ मोचितो वाजी चंदनादिकचर्चितः ।<br>
तं पालयति धर्मात्मा शत्रुघ्नः परवीरहा १०।<br>
ये च शूरा वयं वीरा धनुर्हस्ता इमे वयम् ।<br>
ते गृह्णंतु बलाद्वाहं रत्नमालाविभूषितम् ११।<br>
तं च मोक्ष्यति शत्रुघ्नः सर्ववीरशिरोमणिः ।<br>
अन्यथा पादयोस्तस्य प्रणतिं यांतु धन्विनः १२।<br>
इत्यभिप्रायमालोक्य जगाद नृपनंदनः ।<br>
राम एव धनुर्धारी न वयं क्षत्त्रियाः स्मृताः १३।<br>
ताते मेऽवस्थिते पृथ्व्यां कोऽयं गर्वो महान्भुवि ।<br>
प्राप्नोतु गर्वस्य फलं मम निर्मुक्तसायकैः १४।<br>
अद्य मे निशिता बाणाः शत्रुघ्नं किंशुकं यथा ।<br>
पुष्पितं विदधत्वद्धा क्षतावृतशरीरकम् १५।<br>
दारयंतु कपोलांश्च सायका मम दंतिनाम् ।<br>
अश्वान्पश्यंतु शतशो रुधिरौघपरिप्लुतान् १६।<br>
पिबंतु योगिनीसंघा रुधिराणि नृमस्तकैः ।<br>
शिवा भवंतु संतुष्टा मद्वैरिक्रव्यभक्षणैः १७।<br>
पश्यंतु सुभटास्तस्य मम बाहुबलं महत् ।<br>
कोदंडदंडनिर्मुक्ताः शरकोटीर्विमुंचतः १८।<br>
इत्थमुक्त्वा महीपस्य तनुजो दमनाभिधः ।<br>
स्वपुरं प्रेषयित्वा तं प्रहृष्टोऽभवदुद्भटः १९।<br>
सेनापतिमुवाचेदं सज्जीकुरु महामते ।<br>
सेनां परिमितां मह्यं वैरिवृंदनिवारणे २०।<br>
सज्जां सेनां विधायाशु संमुखो रणमंडले ।<br>
स्थितवान्या वदत्युग्रस्तावत्प्राप्ता हयानुगाः २१।<br>
क्वासौ हयो महाराज्ञो भालपत्रेण चिह्नितः ।<br>
पप्रच्छुस्ते तु चान्योन्यमतिव्याकुलिता मुहुः २२।<br>
तावद्ददर्श पुरतः प्रतापाग्र्यः परंतपः ।<br>
सज्जीभूतं तु कटकं वीरशब्दनिनादितम् २३।<br>
तत्रावदञ्जनाः केचिन्नीतोऽश्वोऽनेन भूपते ।<br>
अन्यथा संमुखस्तिष्ठेत्कथं वीरो बलानुगः २४।<br>
इत्याकर्ण्य प्रतापाग्र्यः प्रेषयामास सेवकम् ।<br>
स गत्वा तत्र पप्रच्छ कुत्राश्वो रामभूपतेः २५।<br>
केन नीतः कुतो नीतो रामं जानाति नो कुधीः ।<br>
यं शक्रप्रमुखा देवा बलिमादाय सन्नताः २६।<br>
तस्य वै धर्मराजस्य कुपितं तु बलं महत् ।<br>
सर्वथा हि ग्रसिष्येत प्रणतिं चेन्न यास्यति २७।<br>
इत्थमुक्तं समाकर्ण्य तदा राजसुतो बली ।<br>
तं वै धिक्कारयामास वाग्जालेन सुदुर्मनाः २८।<br>
मयानीतो यज्ञहयः पत्रचिह्नाद्यलंकृतः ।<br>
ये शूरास्ते तु मां जित्वा मोचयंतु बलादिह २९।<br>
सेवकस्तद्वचः श्रुत्वा रोषपूर्णो हसन्ययौ ।<br>
राज्ञे निवेदयामास यथावदुपवर्णितम् ३०।<br>
तच्छ्रुत्वा रोषताम्राक्षः प्रतापाग्र्यो महाबलः ।<br>
ययौ योद्धुं राजपुत्रं महावीरपुरस्कृतम् ३१।<br>
रथेन कनकांगेन चतुर्वाजिसुशोभिना ।<br>
सुकूबरेण सर्वास्त्रपूरितेन ययौ बली ३२।<br>
धनुष्टंकारयामास महाबलसमन्वितः ।<br>
पुनःपुनर्जहासोच्चैः कोपादुद्गमिताश्रुकः ३३।<br>
अश्ववाहा गजारूढाः खड्गोल्लसितपाणयः ।<br>
अन्वयुस्ते प्रतापाग्र्यं रोषपूर्णाकुलेक्षणम् ३४।<br>
हस्तिनः पत्तयश्चैव कोटिशः प्रधनोद्यताः ।<br>
चिरकालमभीप्संतो रणं वीरेणकारितम् ३५।<br>
तदोद्यतं समाज्ञाय रिपुसैन्यं नृपात्मजः ।<br>
प्रत्युज्जगाम वीराग्र्यो महाबलपरीवृतः ३६।<br>
सन्नद्धः कवची खड्गी शरासनधरो युवा ।<br>
लीलयैव ययौ योद्धुं मृगराड्गजतामिव ३७।<br>
तदा योधाः प्रकुपिताः परस्परवधैषिणः ।<br>
छिंधि भिंधीति भाषंतो रणकार्यविशारदाः ३८।<br>
पत्तयः पत्तिसंघेन गजारूढाश्च सादिभिः ।<br>
रथारूढा रथस्थैश्च वाहारूढाश्वसंस्थितैः ३९।<br>
गजा भिन्ना द्विधा जाता हयाश्च द्विदलीकृताः ।<br>
अनेकनरमस्तिष्कैर्मेदिनीपूरिता ह्यभूत् ४०।<br>
तदा प्रकुपितो राजा प्रतापाग्र्यो महाबलः ।<br>
स्वसैन्यकदनोद्युक्तं राजपुत्रं समीक्ष्य च ४१।<br>
उवाच सारथिं तत्र प्रापयाश्वान्यतो मम ।<br>
सैन्यस्य कदनासक्तो राजपुत्रो महारथः ४२।<br>
अथ वीरशिरोरत्न नमितांघ्रिर्नृपात्मजः ।<br>
ययौ संमुखमेवास्य प्रतापाग्र्यस्य वीर्यवान् ४३।<br>
सारथिः प्रापयामास प्रतापाग्र्यस्य वाजिनः ।<br>
यत्रासौ दमनो वीरः सर्वशूरशिरोमणिः ४४।<br>
गत्वा तमाह्वयामास राजपुत्रं रणोद्यतम् ।<br>
रथे पुरटनिर्णिक्ते तिष्ठन्कोदंडदंडभृत् ४५।<br>
रे राजपुत्र क शिशो त्वया बद्धोऽश्वसत्तमः ।<br>
न ज्ञातोसि महाराजः सर्ववीरेंद्र सेवितः ४६।<br>
यस्य प्रतापं दैत्येंद्रो न शक्तः सोढुमद्भुतम् ।<br>
तस्य त्वं वाजिनं नीत्वा गतोऽसि पुटभेदनम् ४७।<br>
मां जानीहि पुरः प्राप्तं कालरूपं तु वैरिणम् ।<br>
मुंचाश्वमर्भ गच्छाशु बालक्रीडनकं कुरु ४८।<br>
कस्यात्मजस्त्वं कुत्रत्यः कथं नोऽदीर्घदर्शिना ।<br>
धृतोऽश्वस्त्वथ संजाता घृणा मम शिशो त्वयि ४९।<br>
इत्थमाकर्ण्य दमनः स्मितं चक्रे महामनाः ।<br>
उवाच च प्रतापाग्र्यं तृणीकुर्वंश्च तद्बलम् ५०।<br>
दमन उवाच।<br>
मया बद्धो बलादश्वो नीतः स्वपुटभेदनम् ।<br>
नार्पयिष्येऽद्य सप्राणः कुरु युद्धं महाबल ५१।<br>
त्वया यदुक्तं बालस्त्वं गत्वा क्रीडनकं कुरु ।<br>
तन्मे पश्य महाराज क्रीडनं रणमूर्धनि ५२।<br>
शेष उवाच।<br>
इत्युक्त्वा सगुणं चापं विधाय सुभुजां गजः ।<br>
शराणां शतमाधत्त प्रतापाग्र्यस्य वक्षसि ५३।<br>
संधाय बाणशतकं शंखं दध्मौ प्रतापवान् ।<br>
तेन शंखनिनादेन कातराणां भयं ह्यभूत् ५४।<br>
ताडयामास हृदये बाणानां शतकेन सः ।<br>
प्रतापाग्र्यः प्रचिच्छेद लघुहस्तः सुपर्वणः ५५।<br>
स बाणच्छेदनं दृष्ट्वा कुपितो व्यसृजच्छरान् ।<br>
कंकपक्षान्वितांस्तीक्ष्णभल्लान्राजात्मजो बली ५६।<br>
आकाशे भुवि मध्ये च बाणा ददृशिरेऽञ्चिताः ।<br>
स्वनामचिह्नितास्तीक्ष्णधारापातसुशोभिताः ५७।<br>
शरास्तद्बाहु हृदये लग्ना वह्निकणान्बहून् ।<br>
सृजंतः कुर्वते सैन्यदाहनं तदभून्महत् ५८।<br>
प्रतापाग्र्यः प्रकुपितस्तिष्ठतिष्ठेति च ब्रुवन् ।<br>
शरेण दशसंख्येन ताडयामास मूर्धनि ५९।<br>
ते बाणा राजपुत्रस्य ललाटे परिनिष्ठिताः ।<br>
विराजंते स्म च मुने दशशाखास्तरोरिव ६०।<br>
तेन बाणप्रहारेण विव्यथेन महामनाः ।<br>
यष्टिकाप्रहतो यद्वत्कुंजरः सप्तवर्षकः ६१।<br>
बाणान्धनुषि संधाय मुमोच त्रिशताञ्छुभान् ।<br>
सुवर्णपुंखरचितान्महाकालानलोपमान् ६२।<br>
ते बाणास्तु प्रतापाग्र्य वक्षो भित्त्वा गता ह्यधः ।<br>
शोणिताक्ता यथा रामचंद्र भक्ति पराङ्मुखाः ६३।<br>
प्रतापाग्र्यः प्रकुपितः शरान्मुंचन्सहस्रशः ।<br>
अकरोद्विरथं सूनुं सुबाहोस्तत्क्षणाद्द्रुतम् ६४।<br>
चतुर्भिश्च तुरो वाहान्द्वाभ्यां ध्वजमशातयत् ।<br>
एकेन सारथेः कायाच्छिरो मह्यामपातयत् ६५।<br>
चतुर्भिस्ताडयामास तं सूनुं नृपतेः पुनः ।<br>
तत्क्षणाच्चापमेकेन गुणयुक्तं तु चिच्छिदे ६६।<br>
सोऽन्यरथं समारुह्य हयरत्नसुशोभितम् ।<br>
धनुः करे समादाय सज्यं चक्रे महामनाः ६७।<br>
प्रत्युवाच प्रतापाग्र्यं त्वया विक्रांतमद्भुतम् ।<br>
पश्येदानीं पराक्रांतिं धनुषो मम सद्भट ६८।<br>
एवमुक्त्वा तु दमनो बाणान्दश समाददे ।<br>
चतुर्भिश्चतुरो वाहान्निनाय यमसादनम् ६९।<br>
चतुर्भिस्तिलशः कृत्तो रथश्चक्रसमन्वितः ।<br>
एकेन हृदि विव्याध बाणेनैकेन सारथिम् ७०।<br>
जगर्ज शंखमापूर्य शंखशब्दसमन्वितः ।<br>
तत्कर्म पूजयामास साधु वीर महाबल ७१।<br>
इति विक्रांतमालोक्य प्रतापाग्र्यो रुषान्वितः ।<br>
अन्यं रथं समास्थाय ययौ योद्धुं नृपात्मजम् ७२।<br>
उवाच वीर पश्य त्वं मम विक्रांतमद्भुतम् ।<br>
इत्युक्त्वाशु मुमोचौघाञ्छराणां शितपर्वणाम् ७३।<br>
शराः सर्वत्र दृश्यंते कुंजरेषु हयेषु च ।<br>
परब्रह्मेव सर्वत्र व्याप्ताश्चांतरगोचराः ७४।<br>
तं राजपुत्रं शितबाणकोटिभि -।<br>
र्व्याप्तं विधायाशु जगर्ज विक्रमी ।<br>
संहर्षयन्स्वीयगणान्परान्महान् ।<br>
कुर्वन्हृदा शून्यतमान्गतासुकान् ७५।<br>
स राजपुत्रः शितसायकव्रजैः ।<br>
संपूर्णमात्मानमवेक्ष्य रोषितः ।<br>
जग्राह शस्त्राणि दुरंतविक्रमो ।<br>
धनुश्च धुन्वन्भुजदंडयोर्महान् ७६।<br>
चकर्त सर्वाण्यस्त्राणि शस्त्राणि च महाबलः ।<br>
रोषताम्रेक्षणो मुंचञ्छरान्वैरिविदारिणः ७७।<br>
तच्छस्त्रजालं निर्धूय राजपुत्रो जगाद तम् ।<br>
क्षमस्वैकं प्रहारं मे यदि शूरोसि मारिष ७८।<br>
यद्यनेन भवंतं वै रथाच्चेत्पातयामि न ।<br>
प्रतिज्ञां शृणु मे वीर मम गर्वेण निर्मिताम् ७९।<br>
वेदं निंदंति ये मत्ता हेतुवादविचक्षणाः ।<br>
तेषां पापं ममैवास्तु नरकार्णवमज्जकम् ८०।<br>
इत्युक्त्वा बाणमासाद्य कोदंडे कालसन्निभम् ।<br>
ज्वालामालाकुलं तीक्ष्णं निषंगादुद्धृतं वरम् ८१।<br>
स मुक्तो नृपवर्येण हृदि लक्ष्यीकृतः शरः ।<br>
जगाम तरसा तं वै कालानलसमप्रभः ८२।<br>
प्रतापाग्र्यः शरं दृष्ट्वा स्वपातनसमुद्यतम् ।<br>
बाणान्धनुष्यथाधत्त शरच्छेदायवै शितान् ८३।<br>
स बाणः सर्वबाणांस्तांश्छिंदन्मध्यत एव हि ।<br>
जगाम वै प्रतापाग्र्यहृदयं धैर्यसंयुतम् ८४।<br>
संलग्नो हृदि नालीकः प्रविवेश तदंतरम् ।<br>
राजाकृतप्रहारस्तु पपात धरणीतले ८५।<br>
मूर्च्छितं चेतनाहीनं रथोपस्थाद्गतं भुवि ।<br>
सारथिस्तं समादायापोवाह रणमंडलात् ८६।<br>
हाहाकारोमहानासीद्बलं भग्नं गतं ततः ।<br>
यत्र शत्रुघ्ननामासौ वीरकोटिपरीवृतः ८७।<br>
राजात्मजो जयं प्राप्य प्रतापाग्र्यं विजित्य सः ।<br>
प्रतीक्षां तु चकारास्य शत्रुघ्नस्य च भूपतेः ८८।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे राजपुत्रयुद्धकथनंनाम त्रयोविंशोऽध्यायः २३ ।<br>
<br>
