शेष उवाच।<br>
शत्रुघ्नं पतितं वीक्ष्य सुरथः प्रवरो नृपः ।<br>
प्रययौ मणिना सृष्टे रथे तिष्ठन्महाद्भुते १।<br>
पुष्कलस्तु रणे पूर्वं पातितः स विचारयन् ।<br>
लवं ययौ तदा योद्धुं महावीरबलोन्नतम् २।<br>
सुरथः कुशमासाद्य बाणान्मुंचन्ननेकधा ।<br>
व्यथयामास समरे महावीरशिरोमणिः ३।<br>
सुरथं विरथं चक्रे बाणैर्दशभिरुच्छिखैः ।<br>
धनुश्चिच्छेद तरसा सुदृढं गुणपूरितम् ४।<br>
अस्त्रप्रत्यस्त्रसंहारैः क्षैपणैः प्रतिक्षेपणैः ।<br>
अभवत्तुमुलं युद्धं वीराणां रोमहर्षणम् ५।<br>
अत्यंतं समरोद्युक्ते सुरथे दुर्जये नृपे ।<br>
कुशः संचिंतयामास किंकर्तव्यं रणे मया ६।<br>
विचार्य निशितं घोरं सायकं समुपाददे ।<br>
हननाय नृपस्यास्य महाबलसमन्वितः ७।<br>
तमागतं शरं दृष्ट्वा कालानलसमप्रभम् ।<br>
छेत्तुं मतिं चकाराशु तावल्लग्नो महाशरः ८।<br>
मुमूर्च्छ समरे वीरो महावीरबलस्ततः ।<br>
पपात स्यंदनोपस्थे सारथिस्तमुपाहरत् ९।<br>
सुरथे पतिते दृष्ट्वा कुशं जयसमन्वितम् ।<br>
त्रासयंतं वीरगणानियाय पवनात्मजः १०।<br>
समीरसूनुं प्रबलमायांतं वीक्ष्य वानरम् ।<br>
जहास दर्शयन्दंतान्कोपयन्निव तं क्रुधा ११।<br>
उवाच च हनूमंतमेहि त्वं मम संमुखम् ।<br>
भेत्स्ये बाणसहस्रेण मृतो यास्यसि यामिनीम् १२।<br>
इत्युक्तो हनुमाञ्ज्ञात्वा रामसूनुं महाबलम् ।<br>
स्वामिकार्यं प्रकर्तव्यमिति कृत्वा प्रधावितः १३।<br>
शालमुत्पाट्य तरसा विशालं शतशाखिनम् ।<br>
कुशं वक्षसि संलक्ष्य ययौ योद्धुं महाबलः १४।<br>
शालहस्तं समायांतं हनूमंतं महाबलम् ।<br>
त्रिभिः क्षुरप्रैर्विव्याध हृदि चंद्रोपमैर्बली १५।<br>
स बाणविद्धस्तरसा कुशेन बलशालिना ।<br>
शालेन हृदि संजघ्ने दंतान्निष्पिष्य मारुतिः १६।<br>
शालाहतस्तदा बालः किंचिन्नाकंपत स्मयात् ।<br>
तदा वीराः प्रशंसां तु प्रचक्रुस्तस्य बाल्यतः १७।<br>
स शालेन हतो वीरः संहारास्त्रं समाददे ।<br>
संहन्तुं वैरिणं कोपात्कुशः स परमास्त्रवित् १८।<br>
संहारास्त्रं समालोक्य दुर्जयं कुशमोचितम् ।<br>
दध्यौ रामं स्वमनसा भक्तविघ्नविनाशकम् १९।<br>
तदा मुक्तं कुशेनाशु तदस्त्रं हृदि मारुतेः ।<br>
लग्नं महाव्यथाकारि तेन मूर्च्छामितः पुनः २०।<br>
मूर्च्छां प्राप्तं तु तं दृष्ट्वा प्लवंगं बलसंयुतः ।<br>
विव्याध सायकैस्तीक्ष्णैः सैन्यं तत्सकलं महत् २१।<br>
तस्य बाणायुतैर्भग्नं बलं सर्वं रणांगणे ।<br>
पलायनपरं जातं चतुरंगसमन्वितम् २२।<br>
तदा कपिपतिः कोपात्सुग्रीवो रक्षको महान् ।<br>
अभ्यधावन्नगान्नैकानुत्पाट्य कुशमुद्भटम् २३।<br>
कुशः सर्वान्प्रचिच्छेद लीलया प्रहसन्नगान् ।<br>
पुनरप्यागतान्वृक्षांश्चिच्छेद तरसा बली २४।<br>
अनेकबाणव्यथितः सुग्रीवः समरांगणे ।<br>
जग्राह पर्वतं घोरं कुशमस्तकमध्यतः २५।<br>
कुशस्तं नगमायांतं वीक्ष्य बाणैरनेकधा ।<br>
निष्पिपेष चकाराशु महारुद्रांगयोग्यताम् २६।<br>
सुग्रीवस्तन्महत्कर्म दृष्ट्वा बालेन निर्मितम् ।<br>
जयाशाप्रतिनिर्वृत्तो बभूव समरांगणे २७।<br>
रणमध्ये दुराक्रांतं कुशं लांगूलताडकम् ।<br>
अत्यमर्षीरुषाक्रांतस्तं हंतुं नगमाददे २८।<br>
आत्मानं हंतुमुद्युक्तं वीक्ष्य सुग्रीवमादरात् ।<br>
ताडयामास बहुभिः सायकैः शितपर्वभिः २९।<br>
स ताडितो बहुविधैः शरैः पीडासमन्वितः ।<br>
कुशं हंतुं समारब्धो ययौ शालं समाददे ३०।<br>
तदापि च कुशो वीरो वारुणास्त्रं समाददे ।<br>
बबंध तं च पाशेन दृढेन स लवाग्रजः ३१।<br>
स बद्धः पाशकैः स्निग्धैः कुशेन बलशालिना ।<br>
पपात रणमध्ये वै महावीरैरलंकृते ३२।<br>
सुग्रीवं पतितं दृष्ट्वा वीराः सर्वत्र दुद्रुवुः ।<br>
जयमाप लवभ्राता महावीरशिरोमणिः ३३।<br>
तावल्लवो भटाञ्जित्वा पुष्कलं चांगदं तथा ।<br>
प्रतापाग्र्यं वीरमणिं तथान्यानपि भूभुजः ३४।<br>
जयं प्राप्य रणे वीरो लवो भ्रातरमागमत् ।<br>
संग्रामे जयकर्तारं वैरिकोटिनिपातकम् ३५।<br>
परस्परं प्रहृषितौ परिरंभं प्रकुर्वतः ।<br>
जयं प्राप्तौ तदा वार्तां मुने चक्रतुरुन्मदौ ३६।<br>
लव उवाच।<br>
भ्रातस्तव प्रसादेन निस्तीर्णो रणतोयधिः ।<br>
इदानीं वीररणकं शोधयावः सुशोभितम् ३७।<br>
इत्युक्त्वा त्वरितं वीरो जग्मतुस्तौ कुशीलवौ ।<br>
राज्ञो मौलिमणिं चित्रं जग्राह कनकाचितम् ३८।<br>
पुष्कलस्य लवो वीरो जग्राह मुकुटं शुभम् ।<br>
अंगदे च महानर्घ्ये शत्रुघ्नस्यापरस्य च ३९।<br>
गृहीत्वा शस्त्रसंघातं हनूमंतं कपीश्वरम् ।<br>
सुग्रीवं सविधे गत्वा उभावपि बबंधतुः ४०।<br>
पुच्छे वायुसुतस्यायं गृहीत्वा तु कुशानुजः ।<br>
भ्रातरं प्रत्युवाचेदं नेष्यामि स्वकमंदिरम् ४१।<br>
आवयोर्जननी प्रीत्यै गृहीत्वा पुच्छके त्वहम् ।<br>
क्रीडार्थमृषिपुत्राणां कौतुकार्थं ममैव च ४२।<br>
एतच्छ्रुत्वा ततो वाक्यमुवाच च कुशो लवम् ।<br>
अहमेनं ग्रहीष्यामि वानरं बलिनं दृढम् ४३।<br>
इत्येवं भाषमाणौ तौ बद्ध्वा तौ बलिनां वरौ ।<br>
पुच्छयोर्बलिनौ धृत्वा जग्मतुः स्वाश्रमं प्रति ४४।<br>
स्वाश्रमाय प्रगच्छंतौ वीक्ष्य तौ कपिसत्तमौ ।<br>
कंपमानौ जगदतुरन्योन्यं भीतया गिरा ४५।<br>
हनूमान्कपिराजानं प्रत्युवाच भयार्द्रधीः ।<br>
एतौ रामसुतावस्मान्नेष्यतः स्वाश्रमं प्रति ४६।<br>
मया पूर्वं कृतं कर्म जानकीं प्रतिगच्छता ।<br>
तत्र मे जानकी देवी संमुखाभून्मनोहरा ४७।<br>
सा मां द्रक्ष्यति वैदेही बद्धं पाशेन वैरिणा ।<br>
तदा हसिष्यति वरा त्रपा मेऽत्र भविष्यति ४८।<br>
मया किमत्र कर्तव्यं प्राणत्यागो भविष्यति ।<br>
महद्दुःखं चापतितं स रामः किं करिष्यति ४९।<br>
सुग्रीवस्तद्वचः श्रुत्वा ममाप्येवं महाकपे ।<br>
नेष्यते यदि मामेवं निधनं तु भविष्यति ५०।<br>
एवं कथयतोरेव ह्यन्योन्यं भयभीतयोः ।<br>
कुशो लवश्च भवनं मातुः प्रापतुरोजसा ५१।<br>
तावायातौ समीक्ष्यैव जहर्ष जननी तयोः ।<br>
अन्योन्यं परमप्रीत्या परिरेभे निजौ सुतौ ५२।<br>
ताभ्यां पुच्छगृहीतौ तौ वानरौ वीक्ष्य जानकी ।<br>
हनूमंतं च सुग्रीवं सर्ववीरं कपीश्वरम् ५३।<br>
जहास पाशबद्धौ तौ वीक्षमाणा वरांगना ।<br>
उवाच च विमोक्षार्थं वदंती वचनं वरम् ५४।<br>
पुत्रौ प्रमुंचतं कीशौ महावीरौ महाबलौ ।<br>
ईक्षंतौ मां यदि स्फीतौ प्राणत्यागं करिष्यतः ५५।<br>
अयं वै हनुमान्वीरो यो ददाह दनोः पुरीम् ।<br>
अयमप्यृक्षराजो हि सर्ववानरभूमिपः ५६।<br>
किमर्थं विधृतौ कुत्र किं वा कृतमनादरात् ।<br>
पुच्छे युवाभ्यां विधृतौ स महान्विस्मयोऽस्ति मे ५७।<br>
इति मातुर्वचः श्लक्ष्णं वीक्ष्यतां पुत्रकौ तदा ।<br>
ऊचतुर्विनयश्रेष्ठौ महाबलसमन्वितौ ५८।<br>
मातः कश्चन भूपालो रामो दाशरथिर्बली ।<br>
तेन मुक्तो हयः स्वर्णभालपत्रः सुशोभितः ५९।<br>
तत्रैवं लिखितं मातरेकवीराप्रसूर्मम ।<br>
ये क्षत्रियास्ते गृह्णन्तु नोचेत्पादतलार्चकाः ६०।<br>
तदा मया विचारो वै कृतः स्वांते पतिव्रते ।<br>
भवती क्षत्रिया किं न वीरसूः किं न वा भवेत् ६१।<br>
धार्ष्ट्यं तद्वीक्ष्य भूपस्य गृहीतोऽश्वो मया बलात् ।<br>
जितं कुशेन वीरेण सैन्यं तत्पातितं रणे ६२।<br>
मुकुटोऽयं भूमिपतेर्जानीहि पतिदेवते ।<br>
अयमप्यन्यवीरस्य पुष्कलस्य महात्मनः ६३।<br>
जानीहि मुकुटं त्वन्यं मणिमुक्ताविराजितम् ।<br>
अश्वोऽयं मे मनोहारी कामयानो हि भूपतेः ६४।<br>
आरोहणाय मद्भ्रातुर्जानीहि बलिनो वरे ।<br>
इमौ कीशौ मया रंतुमानीतौ बलिनां वरौ ६५।<br>
कौतुकार्थं तवैवैतौ संग्रामे युद्धकारकौ ।<br>
इति वाक्यं समाकर्ण्य जानकी पतिदेवता ६६।<br>
जगाद पुत्रौ तौ वीरौ मोचयेथां पुनः पुनः ।<br>
सीतोवाच।<br>
युवाभ्यामनयः सृष्टो हृतो रामहयो महान् ६७।<br>
अनेके पातिता वीरा इमौ बद्धौ कपीश्वरौ ।<br>
पितुस्तव हयो वीरो यागार्थं मोचितोऽमुना ६८।<br>
तस्यापि हृतवंतौ किं वाजिनं मखसत्तमे ।<br>
मुंचतं प्लवगावेतौ मुंचतं वाजिनां वरम् ६९।<br>
क्षाम्यतां भूपतेर्भ्राता शत्रुघ्नः परकोपनः ।<br>
जनन्यास्तद्वचः श्रुत्वा ऊचतुस्तां बलान्वितौ ७०।<br>
क्षात्रधर्मेण तं भूपं जितवंतौ बलान्वितम् ।<br>
नास्माकमनयोर्भावि क्षात्रधर्मेण युध्यताम् ७१।<br>
वाल्मीकिना पुरा प्रोक्तमस्माकं पठतां पुरः ७२।<br>
कण्वस्याश्रमकेवाहं धृत्वा यागक्रियोचितम् ।<br>
तस्मात्सुतः स्वपित्रापि युध्येद्भ्रात्रापि चानुजः ७३।<br>
गुरुणा शिष्य एवापि तस्मान्नो पापसंभवः ।<br>
त्वदाज्ञातो ऽधुना चावां दास्यावो हयमुत्तमम् ७४।<br>
मोक्ष्यावः कीशावेतौ हि करिष्यावो वचस्तव ।<br>
इत्युक्त्वा मातरं वीरौ गतौ रणे कपीश्वरौ ७५।<br>
अमुंचतां हयं चापि हयमेधक्रियोचितम् ।<br>
सीतादेवी स्वपुत्राभ्यां श्रुत्वा सैन्यं निपातितम् ७६।<br>
श्रीरामं मनसा ध्यात्वा भानुमैक्षत साक्षिणम् ।<br>
यद्यहं मनसा वाचा कर्मणा रघुनायकम् ७७।<br>
भजामि नान्यं मनसा तर्हि जीवेदयं नृपः ।<br>
सैन्यं चापि महत्सर्वं यन्नाशितमिदं बलात् ७८।<br>
पुत्राभ्यां तत्तु जीवेत मत्सत्याज्जगतांपते ।<br>
इति यावद्वचो ब्रूते जानकीपतिदेवता ७९।<br>
तावद्बलं च तत्सर्वं जीवितं रणमूर्द्धनि ८०।<br>
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे।<br>
सैन्यजीवनंनाम चतुःषष्टितमोऽध्यायः ६४।<br>
<br>
