शेष उवाच।<br>
आगत्य सविधे रुद्रं समरांगणमूर्धनि ।<br>
जगाद हनुमान्वीरः संजिहीर्षुः सुराधिपम् १।<br>
हनूमानुवाच।<br>
त्वं यदाचरसे रुद्र धर्मस्य प्रतिकूलनम् ।<br>
तस्मात्त्वां शास्तुमिच्छामि रामभक्तवधोद्यतम् २।<br>
मया पुरा श्रुतं देव ऋषिभिर्बहुधोदितम् ।<br>
रघुनाथपदस्मारी नित्यं रुद्रः पिनाकभृत् ३।<br>
तत्सर्वं तु मृषा जातं शत्रुघ्नं प्रति युध्यतः ।<br>
पुष्कलो मे हतः शूरः शत्रुघ्नोऽपि विमूर्च्छितः ४।<br>
तस्मात्त्वां पातयाम्यद्य त्रैलोक्यप्रलयोद्यतम् ।<br>
यत्नात्तिष्ठस्व भोः शर्व रामभक्तिपराङ्मुखः ५।<br>
शेष उवाच।<br>
इत्युक्तवंतं प्लवगं प्रोवाच स महेश्वरः ।<br>
धन्योऽसि वीरवर्यस्त्वं भवान्वदति नो मृषा ६।<br>
मत्स्वामी रामचंद्रोऽयं सुरासुरनमस्कृतः ।<br>
तदश्वमानयामास शत्रुघ्नः परवीरहा ७।<br>
तद्रक्षार्थं समायातस्तद्भक्त्या तु वशीकृतः ।<br>
यथाकथंचिद्भक्तोऽसौ रक्ष्यः स्वात्मा इति स्थितिः ८।<br>
रघुनाथः कृपां कृत्वा विलोकय तु निस्त्रपम् ।<br>
मां स्वभक्त सुदुःखेन किंचित्कोपं दधन्महान् ९।<br>
शेष उवाच।<br>
एवं वदति चंडीशे हनूमान्कुपितो भृशम् ।<br>
शिलामादाय महतीं ताडयामास तद्रथम् १०।<br>
शिलया ताडितस्तस्य रथः शकलतां गतः ।<br>
ससूतः सहयः केतुपताकाभिः समन्वितः ११।<br>
नभःस्था देवताः सर्वाः प्रशशंसुः कपीश्वरम् ।<br>
धन्योसि प्लवगाधीश महत्कर्म त्वया कृतम् १२।<br>
श्रीशिवं विरथं दृष्ट्वा नंदी तं समुपाद्रवत् ।<br>
उवाच श्रीमहादेवं मत्पृष्ठं गम्यतामिति १३।<br>
वृषस्थितं तु भूतेशं हनूमान्कुपितो भृशम् ।<br>
शिलामुत्पाट्य तरसा प्राहनद्धृदये तदा १४।<br>
तदाहतो भूतपतिः शूलं तीक्ष्णं समाददे ।<br>
जाज्वल्यमानं त्रिशिखं वह्निज्वालासमप्रभम् १५।<br>
आयातं तन्महद्दृष्ट्वा शूलं प्रज्वलनप्रभम् ।<br>
हस्ते गृहीत्वा तरसा बभंज तिलशः क्षणात् १६।<br>
भग्ने त्रिशूले तरसा कपीन्द्रेण क्षणाच्छिवः ।<br>
शक्तिं करे समाधत्त सर्वलोहविनिर्मिताम् १७।<br>
सा शक्तिः शिवनिर्मुक्ता हृदये तस्य धीमतः ।<br>
लग्ना क्षणादभूत्तत्र विक्लवः प्लवगाधिपः १८।<br>
क्षणाच्च तद्व्यथां तीर्त्वा गृहीत्वा वृक्षमुल्बणम् ।<br>
ताडयामास हृदये महाव्यालविभूषिते १९।<br>
ताडितास्तेन वीरेण फणीन्द्रास्त्रा समागताः ।<br>
इतस्ततस्ते तं मुक्त्वा गताः पातालमुज्जवाः २०।<br>
शिवस्तस्मिन्नगे मुक्ते वक्षसि स्वे निरीक्ष्य च ।<br>
कुपितो व्यदधाद्घोरं मुसलं करयुग्मके २१।<br>
हतोसि गच्छ संग्रामात्पलाय्य प्लवगाधम ।<br>
एष ते प्राणहंताहं मुसलेन क्षणादिह २२।<br>
मुसलं वीक्ष्य निर्मुक्तं शिवेन कुपितेन वै ।<br>
कीशस्तद्वंचयामास महावेगाद्धरिं स्मरन् २३।<br>
मुसलं तत्पपाताधः शिवमुक्तं महायसम् ।<br>
विदार्य पृथिवीं सर्वां जगाम च रसातलम् २४।<br>
तदा प्रकुपितोऽत्यतं हनूमान्रामसेवकः ।<br>
गृहीत्वा पर्वतं हस्ते ताडयामास वक्षसि २५।<br>
स यावत्पर्वतं छेत्तुं मतिं चक्रे सतीपतिः ।<br>
तावद्धतः कपींद्रेण शालेन बहुशाखिना २६।<br>
तमपिच्छेत्तुमुद्युक्तो यावत्तावच्छिलाहतः ।<br>
शिलास्ता भेदितुं स्वांतं चकार मृड उद्यतः २७।<br>
तावद्वृष्टिं चकारायं शिलाभिर्नगपर्वतैः ।<br>
लांगूलेन च संवेष्ट्य ताडयत्येष भूतपम् २८।<br>
शिलाभिः पर्वतैर्वृक्षैः पुच्छास्फोटेन भूरिशः ।<br>
नंदी प्राप्तो महात्रासं चंद्रोऽपि शकलीकृतः २९।<br>
अत्यंतं विह्वलो जातो महेशानः प्रकोपनः ।<br>
क्षणेक्षणे प्रहारेण विह्वलं कुर्वतं भृशम् ३०।<br>
जगाद प्लवगाधीशं धन्योसि रघुपानुग ।<br>
महत्कर्म कृतं तेऽद्य यत्तेहं सुप्रतोषितः ३१।<br>
न दानेन न यज्ञेन नाल्पेन तपसा ह्यहम् ।<br>
सुलभोऽस्मि महावेग तस्मात्प्रार्थय मे वरम् ३२।<br>
शेष उवाच।<br>
एवं ब्रुवंतं तं दृष्ट्वा हनूमान्निजगाद तम् ।<br>
प्रहसन्निर्भिया वाण्या महेशानं सुतोषितम् ३३।<br>
हनूमानुवाच।<br>
रघुनाथप्रसादेन सर्वं मेऽस्ति महेश्वर ।<br>
तथापि याचे हि वरं त्वत्तः समरतोषितात् ३४।<br>
एष पुष्कलसंज्ञो नः समरे पतितो हतः ।<br>
तथैव रामावरजः शत्रुघ्नो मूर्च्छितो रणे ३५।<br>
अन्ये च वीरा बहवः पतिताः शरविक्षताः ।<br>
मूर्च्छिताः पतिताः केचित्तान्रक्षस्व गणैः सह ३६।<br>
यथा चैतान्महाभूता वेतालाश्च पिशाचकाः ।<br>
न हरंति न खादंति श्वशृगालादयस्तथा ३७।<br>
एतेषां वपुषो भेदो न भवेत्त्वं तथाचर ।<br>
यावदिंद्रगणं जित्वा न यामि द्रोणपर्वतम् ३८।<br>
तत्रस्था औषधीर्वापि नीत्वा संस्थापितान्भटान् ।<br>
जीवयामि बलात्सर्वांस्तावत्त्वं रक्ष सर्वशः ३९।<br>
एष गच्छामि तं नेतुं द्रोणं पर्वतसत्तमम् ।<br>
यस्मिन्वसंत्योषधयः प्राणिसंजीवनंकराः ४०।<br>
एतद्वचः समाकर्ण्य तथेति निजगाद तम् ।<br>
याहि शीघ्रं नगं तं तु रक्षामि त्वद्भटान्मृतान् ४१।<br>
तच्छ्रुत्वा वाक्यमीशस्य जगाम द्रोणपर्वतम् ।<br>
द्वीपान्सर्वानतिक्रम्य जगाम क्षीरसागरम् ४२।<br>
अत्र तु स्वगणैश्चायं रक्षति स्म शिवो महान् ।<br>
श्मशानं तद्गणैः स्वीयैर्महाबलपराक्रमैः ४३।<br>
हनूमान्द्रोणमासाद्य द्रोणंनाम महागिरिम् ।<br>
लांगूले तं निधायाशु प्रतस्थे रणमंडलम् ४४।<br>
तं नेतुमुद्यते विप्र चकंपे स च पर्वतः ।<br>
कंपमानं तु तं दृष्ट्वा तत्पाला देवतागणाः ४५।<br>
हाहेति कृत्वा प्रोचुस्ते किमिदं भविता गिरौ ।<br>
को ह्येनं नयते वीरो महाबलपराक्रमः ४६।<br>
एवं कृत्वा सुराः सर्वे संहता ददृशुः कपिम् ।<br>
मुंचैनमिति तं प्रोच्य जघ्नुः शस्त्रास्त्रकोटिभिः ४७।<br>
तान्सर्वान्निघ्नतो दृष्ट्वा हनूमान्कुपितो भृशम् ।<br>
जघान तान्क्षणाद्वीरः शक्रः सर्वासुरान्यथा ४८।<br>
केचित्पदाहतास्तत्र केचित्करविमर्दिताः ।<br>
लांगूलेन हताः केचित्केचिच्छृंगेण चाहताः ४९।<br>
सर्वे ते नाशमापन्नाः क्षणात्कीशेन ताडिताः ।<br>
केचिन्निपतिता भूमौ रुधिरेण परिप्लुताः ५०।<br>
केचित्कीशभयात्त्रस्ता जग्मुः शक्रं सुराधिपम् ।<br>
क्षतेन च परिप्लुष्टा रुधिरक्षतदेहिनः ५१।<br>
तान्दृष्ट्वा भयसंविग्नान्रुधिरेण परिप्लुतान् ।<br>
सुराञ्जगाद विमनाः शक्रः सर्वसुरोत्तमः ५२।<br>
कथं यूयं भयत्रस्ताः कथं रुधिरविप्लुताः ।<br>
केन दैत्येन निहता राक्षसेनाधमेन वा ५३।<br>
सर्वं शंसत मे तथ्यं यथा ज्ञात्वा व्रजामि तम् ।<br>
निहत्य बद्ध्वा चायामि युष्मद्घातकमुन्मदम् ५४।<br>
इति वाक्यं समाकर्ण्य तुरासाहं सुरोत्तमाः ।<br>
जगदुर्दीनया वाचा सुरासुरनमस्कृतम् ५५।<br>
देवा ऊचुः।<br>
इहागत्य न जानीमः कश्चिद्वानररूपधृक् ।<br>
नेतुं द्रोणं समुद्युक्तो लांगूले वेष्ट्य तं गिरिम् ५६।<br>
गंतुं कृतमतिस्तावद्वयं सर्वे सुसंहताः ।<br>
युद्धं चक्रुः सुसंनद्धाः सर्वशस्त्रास्त्रवर्षिणः ५७।<br>
तेन सर्वे वयं युद्धे निर्जिता बलशालिना ।<br>
अनेके निहतास्तत्र भूमौ पेतुः सुरोत्तमाः ५८।<br>
वयं तु बहुभिः पुण्यैर्जीविता इह चागताः ।<br>
शोणितेन सुसिक्तांगाः क्षतपीडासमन्विताः ५९।<br>
एतद्वाक्यं समाकर्ण्य सुराणां स पुरंदरः ।<br>
आदिदेश सुरान्सर्वान्महाबलसमन्वितान् ६०।<br>
यात महाद्रोणगिरिं कपिं बद्धुं महाबलम् ।<br>
बद्ध्वा नयत यूयं वै सुराणां रणपातकम् ६१।<br>
इत्याज्ञप्ता ययुस्ते वै द्रोणं पर्वतसत्तमम् ।<br>
यत्रास्ते बलवान्वीरो हनूमान्कपिसत्तमः ६२।<br>
गत्वा ते प्राहरन्सर्वे हनूमंतं महाबलम् ।<br>
हनूमता ते निहता मुष्टिभिः करताडनैः ६३।<br>
पतितास्ते क्षणात्तत्र रुधिरक्षतविग्रहाः ।<br>
अन्ये पलायनपरा जग्मुस्ते त्रिदिवेश्वरम् ६४।<br>
तच्छ्रुत्वा कुपितः शक्रः सर्वानमरसत्तमान् ।<br>
आदिदेश महावीरं वानरेंद्रं सुरोत्तमः ६५।<br>
तदाज्ञप्ता ययुस्ते वै यत्र कीशेश्वरो बली ।<br>
तान्सर्वानागतान्दृष्ट्वा जगाद कपिसत्तमः ६६।<br>
मायां तु वीराः समरे संहर्तारं हि मां बलात् ।<br>
नेष्यामि युष्मानधुना संयमिन्याः पुरोंऽतिके ६७।<br>
इत्युक्ता अपि ते सर्वे सन्नद्धाः प्राहरन्कपिम् ।<br>
शस्त्रास्त्रैर्बहुधा मुक्तैर्महाबलसमन्विताः ६८।<br>
केचिच्छूलैः परशुभिः केचित्खड्गैश्च पट्टिशैः ।<br>
मुसलैः शक्तिभिः केचित्क्रोधेन कलुषीकृताः ६९।<br>
स आहतोऽमरवरैर्विविधैरायुधैर्बली ।<br>
शिलाभिस्ताञ्जघानाशु सर्वानमरसत्तमान् ७०।<br>
केचित्पलाय्य आहुस्ते गताः शक्रसमीपकम् ।<br>
तदुक्तं वाक्यमाकर्ण्य भयं प्राप सुराधिपः ७१।<br>
बृहस्पतिं सुराध्यक्षं मंत्रिणं स्वर्गवासिनाम् ।<br>
पप्रच्छ सविधे गत्वा नत्वा सुरगुरुं वरम् ७२।<br>
इंद्र उवाच।<br>
कोऽसौ यो वानरो द्रोणं नेतुं स्वामिन्समागतः ।<br>
येन मे निहता वीरा अमराः शस्त्रधारिणः ७३।<br>
शेष उवाच।<br>
एतच्छ्रुत्वा तु तद्वाक्यमुक्तमांगिरसो महान् ।<br>
जगाद भयसंविग्नं तुरासाहं सुराधिपम् ७४।<br>
बृहस्पतिरुवाच।<br>
यो रावणमहन्संख्ये कुंभकर्णमदीदहत् ।<br>
येन ते वैरिणः सर्वे हतास्तस्यैव सेवकः ७५।<br>
येन लंका सत्रिकूटा निर्दग्धा पुच्छवह्निना ।<br>
अक्षश्च निहतो येन हनूमंतमवेहि तम् ७६।<br>
तेन सर्वे विनिहता द्रोणार्थमयमुद्यतः ।<br>
हयमेधं महाराजः करोति बलिसत्तमः ७७।<br>
तस्याश्वं शिवभक्तस्तु नृपो वीरमणिर्महान् ।<br>
जहार तत्र समभूद्रणं सुरविमोहनम् ७८।<br>
शिवेन निहताः संख्ये वीरा रामस्य भूरिशः ।<br>
तान्वै जीवयितुं द्रोणं नेष्यत्येव महाबलः ७९।<br>
नायं वर्षशतैर्जेयो भवता बलसंयुतः ।<br>
तस्मात्प्रसादय कपिं देहि तत्रत्यमौषधम् ८०।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे द्रोणगिरौ देवानां पराजयोनाम चतुश्चत्वारिंशत्तमोऽध्यायः ४४ ।<br>
<br>
