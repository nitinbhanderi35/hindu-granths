सूत उवाच-<br>
यातुं तमुद्यतं नत्वा मुनिं राजा ततो मुदा ।<br>
विधिं पप्रच्छ संक्षिप्तं स्नानदानक्रियोचितम् १।<br>
अंबरीष उवाच-<br>
मुने वैशाखमासेऽस्मिन्को विधिः किं तपोऽधिकम् ।<br>
किं च दानं कथं स्नानं कथं केशवपूजनम् २।<br>
कृपया वद विप्रर्षे सर्वज्ञस्त्वं हरिप्रियः ।<br>
विशेषतोऽपि पूजाया विधिं तीर्थपदे वद ३।<br>
नारद उवाच-।<br>
मेषसंक्रमणे भानोर्माधवे मासि सत्तम ।<br>
महानद्यां नदीतीरे नदे सरसि निर्झरे ४।<br>
देवखातेऽथवा स्नायाद्यथाप्राप्ते जलाशये ।<br>
दीर्घिका कूप वापीषु नियतात्मा हरिं स्मरन् ५।<br>
मधुमासस्य शुक्लायामेकादश्यामुपोषितः ।<br>
पंचदश्यां च वा वीर मेषसंक्रमणेऽपि वा ६।<br>
वैशाखस्नाननियमं ब्राह्मणानामनुज्ञया ।<br>
मधुसूदनमभ्यर्च्य कुर्यात्सुस्नानपूर्वकम् ७।<br>
वैशाखं सकलं मासं मेषसंक्रमणे रवेः ।<br>
प्रातः सनियमः स्नास्ये प्रीयतां मधुसूदनः ८।<br>
मधुहंतुः प्रसादेन ब्राह्मणानामनुग्रहात् ।<br>
निर्विघ्नमस्तु मे पुण्यंवैशाखस्नानमन्वहम् ९।<br>
माधवे मेषगे भानौ मुरारे मधुसूदन ।<br>
प्रातःस्नानेन मे नाथ यथोक्तफलदो भव १०।<br>
यथा ते माधवो मासो वल्लभो मधुसूदन ।<br>
प्रातःस्नानेन मे तस्मिन्फलदः पापहा भव ११।<br>
एवमुच्चार्य तत्तीर्थे पादौ प्रक्षाल्य वाग्यतः ।<br>
स्मरन्नारायणं देवं स्नानं कुर्याद्विधानतः १२।<br>
तीर्थं प्रकल्पयेद्धीमान्मूलमंत्रमिमं पठन् ।<br>
ॐनमोनारायणायमूलमंत्र उदाहृतः १३।<br>
दर्भपाणिस्तु विधिवदाचांतः प्रणतो भुवि ।<br>
चतुर्हस्तसमायुक्तं चतुरस्रं समंततः १४।<br>
प्रकल्प्यावाहयेद्गंगां मंत्रेणानेन मानवः ।<br>
विष्णुपादप्रसूतासि वैष्णवी विष्णुदेवता १५।<br>
त्राहि नस्त्वेनसस्तस्मादाजन्ममरणांतिकात् ।<br>
तिस्रःकोट्योर्द्धकोटी च तीर्थानां वायुरब्रवीत् १६।<br>
दिवि भुव्यंतरिक्षे च तानि ते संति जाह्नवि ।<br>
नंदिनीत्येव ते नाम वेदेषु नलिनीति च १७।<br>
दक्षा पृथ्वी च विहगा विश्वगाथा शिवप्रिया ।<br>
विद्याधरी महादेवी तथा लोकप्रसादिनी १८।<br>
क्षेमंकरी जाह्नवी च शांता शांतिप्रदायिनी ।<br>
एतानि पुण्यनामानि स्नानकाले प्रकीर्तयेत् १९।<br>
भवेत्संनिहिता तत्र गंगा त्रिपथगामिनी ।<br>
सप्तवाराभि जप्तेन करसंपुटयोजिते २०।<br>
मूर्ध्नि कृत्वा जलं भूपश्चतुर्वा पंच सप्त वा ।<br>
स्नानं कृत्वा मृदा तद्वदामंत्र्य तु विधानतः २१।<br>
अश्वक्रांते रथक्रांते विष्णुक्रांते वसुंधरे ।<br>
मृत्तिके हर मे पापं यन्मया दुष्कृतं कृतम् २२।<br>
उद्धृतासि वराहेण विष्णुना शतबाहुना ।<br>
नमस्ते सर्वलोकानां प्रभवारणि सुव्रते २३।<br>
एवं स्नात्वा ततः पश्चादाचम्य तु विधानतः ।<br>
उत्थाय वाससी शुक्ले शुद्धे तु परिधापयेत् २४।<br>
ततस्तु तर्प्पणं कुर्य्यात्त्रैलोक्याप्यायनाय वै ।<br>
ब्रह्माणं तर्प्पयेत्पूर्वं विष्णुं रुद्रं प्रजापतिम् २५।<br>
देवान्यक्षांस्तथा नागान्गंधर्वाप्सरसोसुरान् ।<br>
क्रूरान्सर्पान्सुपर्णांश्च तरून्वै जंतुकान्खगान् २६।<br>
विद्याधराञ्जलधरांस्तथैवाकाशगामिनः ।<br>
निराधाराश्च ये जीवाः पापकर्मरताश्च ये २७।<br>
तेषामाप्यायनार्थाय दीयते सलिलं मया ।<br>
कृतोपवीती देवेषु निवीती च भवेन्नरः २८।<br>
मनुष्यांस्तर्प्पयेद्भक्त्या ब्रह्मपुत्रानृषींस्तथा ।<br>
सनकः सनंदनश्चैव तृतीयश्च सनातनः २९।<br>
कपिलश्चासुरिश्चैव वोढुः पंचशिखस्तथा ।<br>
ते सर्वे तृप्तिमायांतु मद्दत्तेनांबुना सदा ३०।<br>
मरीचिमत्र्यंगिरसौ पुलस्त्यं पुलहं क्रतुम् ।<br>
प्रचेतसं वसिष्ठं च भृगुं नारदमेव च ३१।<br>
देवब्रह्मऋषीन्सर्वांस्तर्पयेदक्षतोदकैः ।<br>
अपसव्यं ततः कुर्यात्सव्यं जान्वाच्य भूतले ३२।<br>
अग्निष्वात्तास्तथा सौम्या हविष्मंतस्तथोष्मपाः ।<br>
कव्यानलान्बर्हिषदस्तथा वै चाज्यपाः पुनः ३३।<br>
संतर्पयेत्पितॄन्भक्त्या सतिलोदकचंदनैः ।<br>
यमाय धर्मराजाय मृत्यवे चांतकाय च ३४।<br>
वैवस्वताय कालाय सर्वभूतक्षयाय च ।<br>
उदुंबराय दध्नाय नीलाय परमेष्ठिने ३५।<br>
वृकोदराय चित्राय चित्रगुप्ताय वै नमः ।<br>
दर्भपाणिस्तु विधिवत्पितॄन्संतर्पयेत्ततः ३६।<br>
पित्रादीन्नामगोत्रेण तथा मातामहानपि ।<br>
संतर्प्य विधिना सर्वानिमं मंत्रमुदीरयेत् ३७।<br>
ये बांधवा बांधवा ये येऽन्यजन्मनि बांधवाः ।<br>
ते तृप्तिमखिलां यांतु येऽस्मत्तस्तोयकांक्षिणः ३८।<br>
आचम्य विधिवत्सम्यगालिखेत्पद्ममग्रतः ।<br>
साक्षतैश्च सपुष्पैश्च सलिलारुणचंदनैः ३९।<br>
अर्घं दद्यात्प्रयत्नेन सूर्य्यनामानुकीर्त्तनैः ।<br>
नमस्ते विष्णुरूपाय नमस्ते ब्रह्मरूपिणे ४०।<br>
सहस्ररश्मये सूर्य नमस्ते सर्वतेजसे ।<br>
नमस्ते रुद्रवपुषे नमस्ते भक्तवत्सल ४१।<br>
पद्मनाभ नमस्तेऽस्तु कुंडलांगदभूषित ।<br>
नमस्ते सर्वलोकेश सुप्तानामुपबोधन ४२।<br>
सुकृतं दुष्कृतं चैव सर्वं पश्यसि सर्वदा ।<br>
सत्यदेव नमस्तेऽस्तु प्रसीद मम भास्कर ४३।<br>
दिवाकर नमस्तेस्तु प्रभाकर नमोस्तु ते ।<br>
एवं सूर्यं नमस्कृत्य सप्त कृत्वा प्रदक्षिणम् ४४।<br>
द्विजं गां कांचनं स्पृष्ट्वा पश्चाच्च स्वगृहं व्रजेत् ।<br>
आश्रमस्थांस्ततः पूज्य प्रतिमां चापि पूजयेत् ४५।<br>
पूर्वं भक्त्यैव गोविंदं गृही च नियतात्मवान् ।<br>
पूजयेद्भक्तितो राजन्नुभयत्र यथाविधि ४६।<br>
विशेषादपि वैशाखे योऽर्चयेन्मधुसूदनम् ।<br>
सर्वं संवत्सरं यावदर्चितस्तेन माधवः ४७।<br>
माधवे मासि संप्राप्ते मेषस्थे कर्मसाक्षिणि ।<br>
केशवप्रीतये कुर्यात्केशवव्रतसंचयम् ४८।<br>
दद्यादनेकदानानि तिलाज्यप्रभृतीन्यपि ।<br>
जन्मकोटिसमुद्भूत पातकांतकराणि च ४९।<br>
जलान्नशर्कराधेनुतिलधेनुमुखानि च ।<br>
वित्तमानेन देयानि दानानीप्सितसिद्धये ५०।<br>
वैशाखं सकलं मासं नित्यस्नायी जितेंद्रियः ।<br>
जपन्हविष्यं भुंजानः सर्वपापैः प्रमुच्यते ५१।<br>
एकभुक्तमथो नक्तमयाचितमतंद्रितः ।<br>
माधवे मासि यः कुर्याल्लभते सर्वमीप्सितम् ५२।<br>
वैशाखे विधिना स्नानद्वयं नद्यादिके बहिः ।<br>
हविष्यं ब्रह्मचर्यं च भूशय्या नियमस्थितिः ५३।<br>
व्रतं दानं जपो होमो मधुसूदनपूजनम् ।<br>
अपि जन्मसहस्रोत्थं पापं दहति दारुणम् ५४।<br>
यथैव माधवो ध्यातो विनाशयति किल्बिषम् ।<br>
तथैव माधवे स्नानं नियमेन विनिर्मितम् ५५।<br>
तीर्थे चानुदिनं स्नानं तिलैश्च पितृतर्पणम् ।<br>
दानं धर्मघटादीनां मधुसूदनपूजनम् ५६।<br>
माधवे मासि कुर्वीत मधुसूदनतुष्टिदम् ।<br>
तिलोदकसुवर्णान्न शर्करांबरभूषणम् ५७।<br>
पादत्राणातपत्रांबु कुंभान्दद्याद्द्विजातिषु ।<br>
त्रिसंध्यं पूजयेदीशं भक्तितो मधुसूदनम् ५८।<br>
साक्षाद्विमलया लक्ष्म्या समुपेतं समाहितः ।<br>
सुवर्णतिलपात्रैश्च ब्राह्मणाञ्छक्तितो बहून् ५९।<br>
तर्पयेदुदपात्रैर्यो ब्रह्महत्यां व्यपोहति ।<br>
वैशाखे मासि यः स्नात्वा प्रातर्नद्यां समाहितः ६०।<br>
पूजयित्वा हरिं भक्त्या पुष्पैः कालोद्भवैः फलैः ।<br>
पूजयेद्ब्राह्मणं शक्त्या पाखंडालापवर्जितः ६१।<br>
तर्पयेद्वस्त्रगोदानै रत्नाद्यैर्धनसंचयैः ।<br>
अन्यद्वित्तं यथाशक्ति स्तोकं स्तोकं समाचरेत् ६२।<br>
पश्चाद्विनिःस्वः पुरुषो माधवे मासि माधवम् ।<br>
पुष्पार्चनविधानेन पूजयेन्मधुसूदनम् ६३।<br>
सर्वपापविनिर्मुक्तः पितॄणां तारयेच्छतम् ।<br>
सजन्मशतसाहस्रं न शोकफलभाग्भवेत् ६४।<br>
न च व्याधिभयं तस्य न दारिद्र्यं न बंधनम् ।<br>
स विष्णुभक्तो जायेत धन्यो जन्मनिजन्मनि ६५।<br>
यावद्युगसहस्राणि शतमष्टोत्तरं भवेत् ।<br>
तावत्स्वर्गे वसेद्वीर भूपतिश्च पुनर्भवेत् ६६।<br>
भूपतेर्विविधान्भोगान्भुक्त्वा चैव यथासुखम् ।<br>
माधवस्य प्रसादेन माधवे लीयते ततः ६७।<br>
शृणु राजन्प्रवक्ष्यामि समासान्माधवार्चनम् ।<br>
वैदिकं तांत्रिकं वापि मिश्रकं पापनाशनम् ६८।<br>
नह्यंतोऽनंतपारस्य नांतः पूजाविधेर्नृप ।<br>
अथ संक्षिप्य चोच्येत यथावदनुपूर्वशः ६९।<br>
वैदिकस्तांत्रिको मिश्रः श्रीविष्णोस्त्रिविधो मखः ।<br>
त्रयाणामीप्सितेनैव विधिना हरिमर्चयेत् ७०।<br>
वैदिको मिश्रको वापि विप्रादीनां विधीयते ।<br>
तांत्रिको विष्णुभक्तस्य शूद्रस्यापि प्रकीर्तितः ७१।<br>
यथा स्वनिगमेनोक्तं द्विजत्वं प्राप्य पूरुषः ।<br>
यजेच्च विधिवद्विष्णुं ब्रह्मचारी समाहितः ७२।<br>
अर्चयेत्स्थंडिलेऽग्नौ वा सूर्येऽप्सु हृदि वा द्विजे ।<br>
द्रव्येण भक्तियुक्तेन स्वगुरुं तदनुज्ञया ७३।<br>
पूर्वं स्नानं प्रकुर्वीत धौतदंतोंऽगशुद्धये ।<br>
उभयोरपि च स्नानं मंत्रैर्मृद्ग्रहणादिना ७४।<br>
संध्योपास्त्यादिकर्माणि वेदतंत्रोदितानि वै ।<br>
पूजांते कल्पयेत्सम्यक्संकल्पं कर्मपावनम् ७५।<br>
शैली दारुमयी लौही लेप्या लेख्या च सैकती ।<br>
मनोमयी मणिमयी प्रतिमाष्टविधा स्मृता ७६।<br>
चलाचलेति द्विविधा प्रतिष्ठा जीवमंदिरम् ।<br>
उद्वासा वाहनेन स्तः स्थिरायां माधवार्चने ७७।<br>
अस्थिरायां विकल्पः स्यात्स्थंडिले तु भवेद्द्वयम् ।<br>
स्नापनं त्वविलेप्यायामन्यत्र परिमार्जनम् ७८।<br>
द्रव्यैः प्रसिद्धैर्देवेज्या प्रतिमादिष्वमायिनः ।<br>
भक्तस्य च यथालब्धैर्भक्तिभावेन चैव हि ७९।<br>
स्नानालंकरणं श्रेष्ठमर्चायामेव भूपते ।<br>
स्थंडिलेष्वपि विन्यासो वह्नावाज्यहुतं हविः ८०।<br>
सूर्ये चाभ्यर्हणं श्रेष्ठं स्थंडिले सलिलादिभिः ।<br>
श्रद्धयोपहृतं श्रेष्ठं हरौ भक्तेन वार्यपि ८१।<br>
गंधो धूपः सुमनसो दीपोऽन्नाद्यं च किं पुनः ।<br>
शुचिः संभृतसंभारः प्राग्दर्भैः कल्पितासनः ८२।<br>
आसीनः प्रागुदग्वक्त्रो ह्यर्चायामथ सम्मुखः ।<br>
कृतन्यासः कृतन्यासां हर्यर्चां पाणिना स्पृशेत् ८३।<br>
कलशं प्रोक्षणीयं च यथावदुपसाधयेत् ।<br>
तदद्भिर्देवयजनं द्रव्याण्यात्मानमेव च ८४।<br>
प्रोक्ष्य पात्राणि त्रीण्यद्भिस्तैस्तैर्द्रव्यैस्तु सादयेत् ।<br>
पाद्यार्घ्याचमनीयार्थं त्रीणि पात्राणि दापयेत् ८५।<br>
हृतशीर्ष्णा च शिखया गायत्र्या चाभिमंत्रयेत् ।<br>
पिंडे वाय्वग्निसंसिद्धे हृत्पद्मस्थां परां विभोः ८६।<br>
अण्वीं जीवकलां ध्यायेन्नादांते सिद्धिभाविताम् ।<br>
तयात्मभूतया पिंडे व्याप्ते संपूज्य तन्मयः ८७।<br>
आवाह्यार्चादिषु स्थाप्य न्यस्तां गां तां प्रपूजयेत् ।<br>
पाद्यार्घ्यस्नानार्हणादीनुपचारान्प्रकल्पयेत् ८८।<br>
धर्मादिभिश्च नवभिः कल्पयित्वासनं हरेः ।<br>
पद्ममष्टदलं तत्र कर्णिकाकेसरोज्ज्वलम् ८९।<br>
उभाभ्यां वेदतंत्राभ्यां हरेरुभयसिद्धये ।<br>
सुदर्शनं पांचजन्यं गदासीषु धनुर्हलम् ९०।<br>
मुशलं कौस्तुभं मालां श्रीवत्सं चानुपूजयेत् ।<br>
नंदं सुनंदं गरुडं प्रचंडं चंडमेव च ९१।<br>
महाबलं बलं चैव कुमुदं कुमुदेक्षणम् ।<br>
दुर्गां विनायकं व्यासं विष्वक्सेनं गुरून्सुरान् ९२।<br>
स्वेस्वे स्थानेष्वभिमुखान्पूजयेत्प्रोक्षणादिभिः ।<br>
चंदनोशीरकर्पूर कुंकुमागुरुवासितैः ९३।<br>
सलिलै स्नापयेन्मंत्रैर्नित्यं वा विभवे सति ।<br>
स्वर्णघर्मानुवाकेन महापुरुषविद्यया ९४।<br>
पौरुषेणापि सूक्तेन सामनीराजनादिभिः ।<br>
वस्त्रोपवीताभरण पत्रस्रग्गंधलेपनैः ९५।<br>
अलंकुर्वीत सप्रेम विष्णुभक्तो यथोचितम् ।<br>
पाद्यमाचमनीयं च गंधं सुमनसोक्षतान् ९६।<br>
गंधधूपोपहार्याणि दद्याद्वै श्रद्धयार्चकः ।<br>
गुडपायससर्पींषि शष्कुल्यापूपमोदकान् ९७।<br>
पायसं दधिसर्पिश्च नैवेद्यं स विकल्पयेत् ।<br>
अभ्यंगोन्मर्दनादर्श दंतधावाभिषेचनम् ९८।<br>
अन्नाद्यं नृत्यगीतानि सर्वाणि स्युरथान्वहम् ।<br>
विधिना विहिते कुंडे मेखलावर्तवेदिभिः ९९।<br>
अग्निमाधाय परितः समूहेत्पाणिनोदकम् ।<br>
परिस्तीर्याथ पर्युक्ष्य दत्वा इध्मं यथाविधि १००।<br>
प्रोक्षण्यासाद्य द्रव्याणि प्रोक्षण्यैवाज्यसेचनम् ।<br>
तप्तजांबूनदप्रख्यं शंखचक्रगदांबुजैः १०१।<br>
लसच्चतुर्भुजं शांतं पद्मकिंजल्कवाससम् ।<br>
स्फुरत्किरीटकटककटिसूत्रवरांगदम् १०२।<br>
श्रीवत्सवक्षसंभ्राजत्कौस्तुभं वनमालिनम् ।<br>
ध्यायन्नभ्यर्च्य दारूणि हविषा सघृतानि च १०३।<br>
प्रास्याज्यभागावाघारौ दत्वा चाज्यप्लुतं हविः ।<br>
अभ्यर्च्याथ नमस्कृत्य पार्षदेभ्यो बलिं हरेत् १०४।<br>
मूलमंत्रं जपेद्ब्रह्मन्स्मरन्नारायणात्मकम् ।<br>
दत्वाचमनमुच्छिष्टं विष्वक्सेनाय कल्पयेत् १०५।<br>
मुखवासं तु सुरभिं तांबूलाद्यमुपाहरेत् ।<br>
उपगायन्गृणन्नित्यं कर्माण्यभिरवाक्षरैः १०६।<br>
सत्कथां श्रावयञ्छृण्वन्मुहूर्तं क्षणिको भवेत् ।<br>
स्तवैरुच्चावचैः स्तोत्रैः पौराणैः प्राकृतैरपि १०७।<br>
स्तुत्वा प्रसीद भगवन्निति वंदेत दंडवत् ।<br>
शिरस्तत्पादयोः कृत्वा बाहुभ्यां च परस्परम् १०८।<br>
प्रपन्नं पाहि मामीश भीतं मृत्युग्रहार्णवात् ।<br>
इति शेषान्हरेर्दत्ताञ्छिरस्याधाय सादरम् १०९।<br>
उद्वासयेच्चेदुद्वास्यं ज्योतिर्ज्योतिषि चात्मनः ।<br>
अर्चादिषु पदं यत्र श्रद्धावांस्तत्र चार्चयेत् ११०।<br>
सर्वभूतेष्वात्मनि च सर्वात्मानमवस्थितम् ।<br>
एवं क्रियायोगपथैः पुमान्वैदिकतांत्रिकैः १११।<br>
अर्च्चयेच्च यतः सिद्धिं हरेर्विंदत्यभीप्सिताम् ।<br>
तामर्चां संप्रतिष्ठाप्य मंदिरं कारयेद्दृढम् ११२।<br>
पुष्पोद्यानानि रम्याणि पूजायात्रोत्सवादिकम् ।<br>
पूजादीनां प्रवाहार्थं महापर्वस्वथान्वहम् ११३।<br>
क्षेत्रापणपुरग्रामान्दत्वा सायुज्यतामियात् ।<br>
प्रतिष्ठया सार्वभौमं सद्मना भुवनत्रयम् ११४।<br>
पूजादिना ब्रह्मलोकं त्रिभिस्तत्साम्यतामियात् ।<br>
तमेव नैरपेक्षेण भक्तियोगेन विंदते ११५।<br>
भक्तियोगं स लभते एवं यः पूजयेद्धरिम् ११६।<br>
यत्कृष्णप्रणिपातधूलिधवलं तद्वर्ष्म तद्वच्छुभं ।<br>
ते नेत्रे तपसार्जिते सुरुचिरे याभ्यां हरिर्दृश्यते ।<br>
सा बुद्धिर्विमलेंदु शंखधवला या माधवव्यापिनी ।<br>
सा जिह्वा मृदुभाषिणी नृप मुहुर्या स्तौति नारायणम् ११७।<br>
मूलमंत्रेण कर्तव्यं स्त्रीशूद्रैरपि पूजनम् ।<br>
श्रद्धया स्वगुरूद्दिष्टमार्गेणान्यैश्च वैष्णवः ११८।<br>
इदं ते सर्वमाख्यातं पावनं माधवार्चनम् ।<br>
विशेषान्माधवे मासि त्वमेतत्कुरु भूपते ११९।<br>
सूत उवाच-<br>
इत्येवमाकर्ण्य वचो विचित्रं पुण्यं पवित्रं विधिनंदनस्य ।<br>
प्रणम्य बद्धांजलिराह राजा सकौतुकी भागवतप्रधानः १२०।<br>
अंबरीष उवाच-<br>
समस्तभूमीवलयेश्वरोऽहमव्याहताज्ञो विबुधप्रसेवी ।<br>
गोविंदपादांबुजदत्तचित्तः स्वचित्तसंतोषितभूमिदेवः १२१।<br>
विख्यातराजोचितवंशरत्नं निरंतरं धर्मरुचिर्यशस्वी ।<br>
सौंदर्यशौर्योदयदानशीलः सुपुत्रवानस्मि जितारिवर्गः १२२।<br>
केनापि पुण्येन पवित्रबुद्धिर्जातोहमीदृग्गुणसंतश्रीः ।<br>
इयं पुनः श्रीरिव पुण्यमूर्तिर्लब्धा कुतः कांतिमती च कांता १२३।<br>
इदं मे सुकृतं सर्वं पुराजन्मनि चेष्टितम् ।<br>
समादिश मुने सम्यक्सर्वज्ञोसि दयानिधे १२४।<br>
नारद उवाच-<br>
इयं रूपवती नाम वेश्यासीदन्यजन्मनि ।<br>
सांप्रतं तव भार्या या सत्याचारातिसुंदरी १२५।<br>
वेश्याधर्मेण वर्तेत यथोद्दिष्टेन भाविनी ।<br>
कुर्वती किल कर्माणि शुभानि द्विजशासनात् १२६।<br>
देवदास इति ख्यातो हेमकारो भवानभूत् ।<br>
पूर्वजन्मनि वै तस्या रुचेर्भर्ता भुजंगमः १२७।<br>
इयं भवंतं भजते रुची रूपवती पुनः ।<br>
व्ययार्थमयनं धर्मं स्थिता विज्ञानमुत्तमम् १२८।<br>
आकर्ण्य चैकदा धर्मं वैशाखस्नानसंभवम् ।<br>
चक्रे धर्मवती तोये स्नानं मेषगते रवौ १२९।<br>
दानं दत्तवती दक्षा वेश्या रूपवती सदा ।<br>
ब्राह्मणाय नमस्कारं भक्त्यादरपुरःसरम् १३०।<br>
स तया देवदासस्त्वं बोधितः स्नेहयंत्रितः ।<br>
कृतवान्बुद्धितः स्नानं माधवे मासि सादरम् १३१।<br>
तत्र त्रेतायुगस्यादौ तृतीयामाप्यनिर्मलाम् ।<br>
सुवर्णकारं सोवाच देवदासं तमादरात् १३२।<br>
वेश्योवाच-<br>
उत्तमं कुरु सौवर्णं मधुसूदनमच्युतम् ।<br>
पूजयित्वा यवैर्देवमेतैः संतर्प्य चानलम् १३३।<br>
ब्राह्मणाय च दास्यामि ब्राह्मणानामनुज्ञया ।<br>
दानमेतत्पुराणेषु कथ्यते तत्र चाक्षयम् १३४।<br>
अक्षयेति तृतीयासौ ब्राह्मणेभ्यः श्रुतं मया ।<br>
शुक्ला वैशाखमासस्य तदक्षयफलप्रदम् १३५।<br>
अस्यां दास्यामि तं हैमं मधुसूदनमव्ययम् ।<br>
नारद उवाच-<br>
इति तस्य वचः श्रुत्वा मधुरं हेमकारकः १३६।<br>
चक्रे सुवर्णप्रतिमामच्युतस्यापि सुंदरीम् ।<br>
सत्यभावेन धर्मार्थमिति चौर्यविवर्जितः १३७।<br>
यथोद्दिष्टस्य चंद्रस्य प्रतिमां लक्षणान्विताम् ।<br>
ददौ सा च विधानेन स्नात्वा विप्राय सुंदरीम् १३८।<br>
पूजयित्वा ततस्तस्यामक्षयायां तिथौ नृप १३९।<br>
कालेन कियता वेश्या सा मृता धर्मनिष्ठिता ।<br>
देवदासोऽपि स ततो मृतः स्वीयायुषक्षये १४०।<br>
तेन पुण्येन भूपाल हेमकारोऽन्य जन्मनि ।<br>
स त्वं प्राप्तो महीं राजन्नशेषगुणसंयुतः १४१।<br>
सापि रूपवती वेश्या तेन धर्मेण तेऽभवत् ।<br>
नाम्ना कांतिमती कांता प्रणयेन परिप्लुता १४२।<br>
विविधा वासना वीर कर्मणां पूर्वसंभवाः ।<br>
विचित्रा गतयस्तात ज्ञायंते न बुधैरपि १४३।<br>
तमेनं माधवं मासं प्रतिकार्यं न संशयः ।<br>
गोपितं तेन देवेन ब्रह्मणा माधवेन च १४४।<br>
असाधुसंगैरनवाप्तविद्यैरसंयतैराश्रमधर्महीनैः ।<br>
अभूततीर्थैरकृतव्रतैस्तैर्न लभ्यते माधवमासधर्मः १४५।<br>
गोविंदकेशवमुकुंदहरे मुरारे लक्ष्मीनिवास मधुसूदन कृष्ण विष्णो ।<br>
वाणी वरा न वदने वसतीति येषां वैशाखमासनियमो भवते न तेषाम् १४६।<br>
ये साधुसाधु वचनानि हिताधिकानि नाकर्णयंति च हरेश्चरितामृतानि ।<br>
पश्यंति ये न कमलापतिकेतनानि वैशाखमासनियमं न हि ते लभंते १४७।<br>
शुश्रूषिता न गुरवो न वराय कन्या दत्ता समाय समये समलंकृता यैः ।<br>
अध्यापिता न तनया विनयादि धर्मं वैशाखमासनियमं न हि ते लभंते १४८।<br>
सूत उवाच-<br>
इत्येवमादिश्य मुनिर्नरेश मामंत्र्य तं मंत्रविदग्रगण्यः ।<br>
स्नातुं ययौ माधवमासि गंगामभ्यर्चितस्तेन तदा स विप्राः १४९।<br>
विधिं स राजापि ततश्चकार वैशाखमासस्य मुनिप्रणीतम् ।<br>
पत्न्यासमं पुण्यधिया तमेव संचिंतयँल्लोकपवित्रकीर्तिः १५०।<br>
इति श्रीपद्मपुराणे पातालखंडे वैशाखमाहात्म्ये नारदांबरीष संवादे पंचनवतितमोऽध्यायः ९५।<br>
<br>
