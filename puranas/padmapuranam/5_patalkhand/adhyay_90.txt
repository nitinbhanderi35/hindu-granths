देवशर्मोवाच-<br>
पूर्वजन्मकृतं पापं त्वयाख्यातं ममैव तत् ।<br>
शूद्रत्वेन हि विप्रेंद्र मयैवं धनमर्जितम् १।<br>
विप्रत्वं हि मया प्राप्तं तत्कथं द्विजसत्तम ।<br>
तत्सर्वं कारणं ब्रूहि ज्ञानविज्ञानपंडित २।<br>
दुर्ल्लभं भारते वर्षे जन्म तस्मान्मनुष्यता ।<br>
मानुष्ये ब्राह्मणत्वं च सुतरां सत्कुलोदितम् ३।<br>
तत्रापीदृग्विधा भार्या सर्वज्ञा प्रियवादिनी ।<br>
सती सर्वगुणोपेता दुर्लभा सा कुतोऽभवत् ४।<br>
वसिष्ठ उवाच-।<br>
यत्त्वया चेष्टितं पूर्वं धर्मकर्मकृतं द्विज ।<br>
तदहं संप्रवक्ष्यामि श्रूयतां यदि मन्यसे ५।<br>
ब्राह्मणैकः सुधर्मात्मा सदाचारः सुपंडितः ।<br>
विष्णुभक्तस्तु धर्मात्मा नित्यं विष्णुपरायणः ६।<br>
स्नानार्थमपि तीर्थानां भ्रमत्येकः स मेदिनीम् ।<br>
अटमानः समायातस्तव गेहे महामतिः ७।<br>
तस्य दर्शनमात्रेण समुत्पन्न सुधीस्तव ।<br>
यतो धर्मगते गेहे सतामागमनं भवेत् ८।<br>
किंकिं न लभ्यते विप्र विप्रवैष्णवसेवया ।<br>
दुर्ल्लभं यच्च लोके स्यान्मोक्षस्थानमपि स्थिरम् ९।<br>
याचितं स्थानमेकं वै वासार्थं तेन सत्तम ।<br>
तवैव भार्यया दत्तं त्वया च सह पुत्रकैः १०।<br>
एयतामेयतां ब्रह्मन्सुखेन च गृहे मम ।<br>
वैष्णवं ब्राह्मणं पुण्यमित्युवाच पुनः पुनः ११।<br>
सुखेन स्थीयतामत्र गृहोऽयं तव सुव्रत ।<br>
अद्य धन्योऽस्म्यहं पुण्यो अद्य तीर्थमहं गतः १२।<br>
अद्यतीर्थफलं प्राप्तं मया ते विप्र दर्शनात् ।<br>
गवां स्थानं परं पुण्यं वासस्थानं प्रदर्शितम् १३।<br>
अंगसंवाहनं सम्यक्पादौ चैव प्रमर्दितौ ।<br>
क्षालितौ च पुनस्तोयैः स्नातः पादोदकेन हि १४।<br>
सद्यो घृतं दधिक्षीरमन्यमन्यं प्रदत्तवान् ।<br>
ब्राह्मणाय तदा तस्मै त्वं तथाऽदृष्टनोदितः १५।<br>
एवं संतोषितो विप्रस्त्वयैव सह भार्यया ।<br>
पुत्रैः सार्धं महाभागो वैष्णवो ज्ञानपंडितः १६।<br>
अथ प्रभाते विमले स्नानार्थं मासि माधवे ।<br>
गंगायां गच्छता तेन तुष्टेन दययाधिपम् १७।<br>
वैशाखस्नानमाहात्म्यमुपदिष्टं तवाग्रतः ।<br>
कारितस्तु यथान्यायं सभार्या तनयो भवान् १८।<br>
यथा न वारिधि समो लोके कोपि जलाशयः ।<br>
तथा मासो न वैशाखसदृशो माधवप्रियः १९।<br>
तावत्पापानि तिष्ठंति निष्प्रत्यूहं कलेवरे ।<br>
यावत्किल मलध्वंसी मासो नैति स माधवः २०।<br>
तस्य वाक्यं समाकर्ण्य वैशाखे सेवनं कृतम् ।<br>
तुष्टेन मनसा विप्र पूजितो मधुसूदनः २१।<br>
अवशिष्टदिनान्येव पंचमासस्य तस्य वै ।<br>
एकादशीं समारभ्य स्नानं च विधिवत्कृतम् २२।<br>
ब्राह्मणस्य प्रसंगेन रेवां चानुदिने त्वया ।<br>
प्रातःस्नानं कृतं विप्र वैशाखे मासि तावता २३।<br>
पूजितो देवदेवेशो मधुहा परमेश्वरः ।<br>
नैवाप्तः सकलो मासः स्नानार्थं तव पूर्वतः २४।<br>
एवं स्नानं त्वया चीर्णमपि पंचदिनात्मकम् ।<br>
तेन पुण्येन संगत्या ब्राह्मणस्य विशेषतः २५।<br>
गोविंदस्य प्रसादेन त्वं तु ब्राह्मणतां गतः ।<br>
त्वया तन्मासयोगेन प्राप्तमेतन्महत्कुलम् २६।<br>
दुर्ल्लभं भूमिदेवानां सत्यधर्मसमन्वितम् ।<br>
भार्यापि सुसती प्राप्ता साध्वी सर्वगुणान्विता २७।<br>
च्यवनस्य गृहोत्पन्ना सर्वज्ञा ब्रह्मवादिनी ।<br>
रूपमेव परं स्त्रीणां भूषणं च महामुने २८।<br>
शीलमेव द्वितीयं च तृतीयं सत्यमेव च ।<br>
सदार्यत्वं चतुर्थं तु पंचमं पुण्यमुत्तमम् २९।<br>
मधुरत्वं तथा षष्ठं शुद्धत्वं सप्तमं महत् ।<br>
बाह्यांतः सततं स्त्रीणां सर्वाभरणसप्तमम् ३०।<br>
अष्टमं तु पतौ भावः शुश्रूषा नवमं किल ।<br>
सहिष्णुता च दशमं रतिरेकादशं तथा ३१।<br>
पतिव्रतत्वं विप्रेंद्र द्वादशं योषितां स्मृतम् ।<br>
एतैः संभूषिता भार्या साध्वी ते ब्रह्मवादिनी ३२।<br>
वैशाखस्नानयोगेन लब्धा पुण्येन सादरम् ।<br>
किंकिं न दुर्ल्लभतरं प्राप्यते मासि माधवे ३३।<br>
स्नानेन परमेशस्य पूजनेन यथाविधि ।<br>
अथ मोहप्रमुग्धोसि तृष्णया व्यापितं मनः ३४।<br>
पूर्वजन्मनि ते विप्र द्रव्यमेव प्रसंचितम् ।<br>
न दत्तं ब्राह्मणेभ्यो हि दीनेष्वन्येषु वै त्वया ३५।<br>
न बंधुवर्गो नो पुत्रदारेषु च कथंचन ।<br>
म्रियमाणेन भवता लोभ एव हि चिंतितः ३६।<br>
न दत्तं न हुतं जप्तं न तीर्थे मरणं कृतम् ।<br>
न हि नारायणो देवो ध्यानेनाखिल पापहा ३७।<br>
द्रव्येषु विद्यमानेषु कृपणो जायते नरः ।<br>
अदत्वा म्रियते यस्तु ततो दुःखतरं नुकिम् ३८।<br>
तीर्थस्नानादि तपसा कुले जन्मैव लभ्यते ।<br>
नो दत्तेन विना विप्र किंचिदेवोपतिष्ठति ३९।<br>
तस्य पापस्य भावेन दरिद्रत्वमुपागतम् ।<br>
अपुत्रवान्भवाञ्जातः सततं दुःखपीडितः ४०।<br>
वैशाखस्नानमाहात्म्यादपि पंचदिनात्मकात् ।<br>
तदैव हरिपूजायाः संगत्या ब्राह्मणस्य च ४१।<br>
लब्धं जन्म कुले विप्र विप्रत्वमपि दुर्ल्लभम् ।<br>
सुपुत्रश्च कुलं विप्रं धनं धान्यं वरस्त्रियः ४२।<br>
सुजन्ममरणं चैव सुभोगः सुखमेव च ।<br>
सदा दानेऽधिकाबुद्धिरौदार्यं धैर्यमुत्तमम् ४३।<br>
प्रसादात्तस्य देवस्य विष्णोश्चैव महात्मनः ।<br>
नारायणस्य जायंते सिद्धयो विप्रवाञ्छिताः ४४।<br>
ऊर्ज्जे मासि तपो मासि माधवे माधवप्रिये ।<br>
स्नात्वा दामोदरं भक्त्या माधवं मधुसूदनम् ४५।<br>
विशेषेण समभ्यर्च्य दत्वा दानानि भक्तितः ।<br>
एहिकं सुखमासाद्य जनो याति ततो हरिम् ४६।<br>
अनेकजन्मार्जितपातकावली विलीयते माधवमज्जनेन ।<br>
सूर्योदये विप्र यथा तमिस्रा वचः स्वयंभूरिदमादिदेश ४७।<br>
चकार विष्णुर्विमलं विचारं मासं विधिं माधवमेकमादौ ।<br>
यमस्य गुप्तं मनसा विचिंत्य मनुष्यलोकैर्गमितुं च नाके ४८।<br>
तस्मादस्मिन्समायाते माधवे मासि माधवे ।<br>
स्नात्वा पुण्यजले तीर्थे रवावनुदितेऽधुना ४९।<br>
पूजयित्वा विधानेन मुकुंदं मधुसूदनम् ।<br>
पुत्रपौत्रधनं श्रेयो वांछितानि सुखानि च ५०।<br>
अनुभूय ततस्त्वंते स्वर्गमक्षयमाप्स्यसि ।<br>
पूर्वजन्मकृतं सर्वं यत्त्वया परिचेष्टितम् ५१।<br>
तन्मया कथितं विप्र तवाग्रे परिचेष्टितम् ।<br>
एवं ज्ञात्वा महाभाग वैशाखे च विशेषतः ५२।<br>
स्नात्वा सम्यग्विधानेन मधुसूदनमर्चय ।<br>
देवमाराध्य गोविंदं नारायणमनामयम् ५३।<br>
प्राप्स्यसि त्वं सुखं पुत्रं धनानि हरिमव्ययम् ५४।<br>
नारद उवाच-<br>
ब्रह्मात्मजेनापि महानुभावः स विप्रवर्यः परिबोधितो हि ।<br>
हर्षेणयुक्तः स महानुभावो भक्त्या वसिष्ठं प्रणिपत्य तत्र ५५।<br>
आमंत्र्य विप्रं स जगाम गेहं तां प्राह भार्यां सुमनां महर्षिः ।<br>
सर्वं हिवृत्तं ममपूर्वचेष्टितं तेनैव विप्रेण तवप्रसादात् ५६।<br>
भद्रे वसिष्ठेन विकाशनीतमद्यैव मोहः परिनाशितो मे ।<br>
आराधयिष्येमधुसूदनंतुश्रीमाधवेमासिनिमज्ज्यभक्त्या ५७।<br>
नारद उवाच-<br>
आकर्ण्य वाक्यं परमं पवित्रं सुमंगलं मंगलहेतुमुच्चैः ।<br>
हर्षेण युक्ता तमुवाच कांतं धन्योसि विप्रेण विबोधितस्त्वम् ५८।<br>
इति श्रीपद्मपुराणे पातालखंडे वैशाखमासमाहात्म्ये देवशर्मोपाख्याने नवतितमोऽध्यायः ९०।<br>
<br>
