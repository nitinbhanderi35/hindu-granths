शेष उवाच।<br>
अथ तद्दर्शनोत्कण्ठा विह्वलीकृतचेतसा ।<br>
पुनः पुनः स्मृतो भ्राता भरतो धार्मिकाग्रणीः १।<br>
उवाच च हनूमंतं बलवंतं समीरजम् ।<br>
प्रस्फुरद्दशनव्याज चन्द्रकांतिहतांधकः २।<br>
शृणु वीर हनूमंस्त्वं मद्गिरं भ्रातृनोदिताम् ।<br>
चिरंतनवियोगेन गद्गदीकृतविह्वलाम् ३।<br>
गच्छ तं भ्रातरं वीर समीरणतनूद्भव ।<br>
मद्वियोगकृशां यष्टिं वपुषो बिभ्रतं हठात् ४।<br>
यो वल्कलं परीधत्ते जटां धत्ते शिरोरुहे ।<br>
फलानां भक्षणमपि न कुर्याद्विरहातुरः ५।<br>
परस्त्री यस्य मातेव लोष्टवत्कांचनं पुनः ।<br>
प्रजाः पुत्रानिवोद्रक्षेद्बांधवो मम धर्मवित् ६।<br>
मद्वियोगजदुःखाग्निज्वालादग्धकलेवरम् ।<br>
मदागमनसंदेश पयोवृष्ट्याशु सिंचतम् ७।<br>
सीतया सहितं रामं लक्ष्मणेन समन्वितम् ।<br>
सुग्रीवादिकपींद्रैश्च रक्षोभिः सबिभीषणैः ८।<br>
प्राप्तं निवेदय सुखात्पुष्पकासनसंस्थितम् ।<br>
येन मे सोऽनुजः शीघ्रं सुखमेति मदागमात् ९।<br>
इति श्रुत्वा ततो वाक्यं रघुवीरस्य धीमतः ।<br>
जगाम भरतावासं नंदिग्रामं निदेशकृत् १०।<br>
गत्वा स नंदिग्रामं तु मंत्रिवृद्धैः सुसंयतम् ।<br>
भरतं भ्रातृविरहक्लिन्नं धीमान्ददर्श ह ११।<br>
कथयंतं मंत्रिवृद्धान्रामचंद्रकथानकम् ।<br>
तदीय पदापाथोज मकरंदसुनिर्भरः १२।<br>
नमश्चकार भरतं धर्मं मूर्तियुतं किल ।<br>
विधात्रा सकलांशेन सत्त्वेनैव विनिर्मितम् १३।<br>
तं दृष्ट्वा भरतः शीघ्रं प्रत्युत्थाय कृतांजलि ।<br>
स्वागतं चेति होवाच रामस्य कुशलं वद १४।<br>
इत्येवं वदतस्तस्य भुजो दक्षिणतोऽस्फुरत् ।<br>
हृदयाच्च गतः शोको हर्षास्रैः पूरिताननः १५।<br>
विलोक्य तादृशं भूपं प्रत्युवाच कपीश्वरः ।<br>
निकटे हि पुरः प्राप्तं विद्धि रामं सलक्ष्मणम् १६।<br>
रामागमनसंदेशामृतसिक्तकलेवरः ।<br>
प्रापयद्धर्षपूरं हि सहस्रास्यो न वेद्म्यहम् १७।<br>
जगाद मम तन्नास्ति यत्तुभ्यं दीयते मया ।<br>
दासोऽस्मि जन्मपर्यंतं रामसंदेशहारकः १८।<br>
वसिष्ठोऽपि गृहीत्वार्घ्यं मंत्रिवृद्धाः सुहर्षिताः ।<br>
जग्मुस्ते रामचंद्रं च हनुमद्दर्शिताध्वना १९।<br>
दृष्ट्वा दूरात्समायांतं रामचंद्रं मनोरमम् ।<br>
पुष्पकासनमध्यस्थं ससीतं सहलक्ष्मणम् २०।<br>
रामोऽपि दृष्ट्वा भरतं पादचारेण संगतम् ।<br>
जटावल्कलकौपीन परिधानसमन्वितम् २१।<br>
अमात्यान्भ्रातृवेषेण समवेषाञ्जटाधरान् ।<br>
नित्यं तपः क्लिष्टतया कृशरूपान्ददर्श ह २२।<br>
रामोऽपि चिंतयामास दृष्ट्वा वै तादृशं नृपम् ।<br>
अहो दशरथस्यायं राजराजस्य धीमतः २३।<br>
पुत्रः पदातिरायाति जटावल्कलवेषभृत् ।<br>
न दुःखं तादृशं मेऽन्यद्वनमध्यगतस्य हि २४।<br>
यादृशं मद्वियोगेन चैतस्य परिवर्त्तते ।<br>
अहो पश्यत मे भ्राता प्राणात्प्रियतमः सखा २५।<br>
श्रुत्वा मां निकटे प्राप्तं मंत्रिवृद्धैः सुहर्षितैः ।<br>
द्रष्टुं मां भरतोऽभ्येति वसिष्ठेन समन्वितः २६।<br>
इति ब्रुवन्नरपतिः पुष्पकान्नभसोंऽगणात् ।<br>
बिभीषणहनूमद्भ्यां लक्ष्मणेन कृतादरः २७।<br>
यानादवतताराशु विरहात्क्लिन्नमानसः ।<br>
भ्रातर्भ्रातः पुनर्भ्रातर्भ्रातर्भ्रातर्वदन्मुहुः २८।<br>
दृष्ट्वा समुत्तीर्णमिमं रामचंद्रं सुरैर्युतम् ।<br>
भरतो भ्रातृविरहक्लिन्नं धीमान्ददर्श ह ।<br>
हर्षाश्रूणि प्रमुंचंश्च दंडवत्प्रणनाम ह २९।<br>
रघुनाथोऽपि तं दृष्ट्वा दंडवत्पतितं भुवि ।<br>
उत्थाप्य जगृहे दोर्भ्यां हर्षालोकसमन्वितः ३०।<br>
उत्थापितोऽपि हि भृशं नोदतिष्ठद्रुदन्मुहुः ।<br>
रामचंद्रपदांभोजग्रहणासक्तबाहुभृत् ३१।<br>
भरत उवाच।<br>
दुराचारस्य दुष्टस्य पापिनो मे कृपां कुरु ।<br>
रामचंद्र महाबाहो कारुण्यात्करुणानिधे ३२।<br>
यस्ते विदेहजा पाणिस्पर्शं क्रूरममन्यत ।<br>
स एव चरणो राम वने बभ्राम मत्कृते ३३।<br>
इत्युक्त्वाश्रुमुखो दीनः परिरभ्य पुनः पुनः ।<br>
प्रांजलिः पुरतस्तस्थौ हर्षविह्वलिताननः ३४।<br>
रघुनाथस्तमनुजं परिष्वज्य कृपानिधिः ।<br>
प्रणम्य च महामंत्रिमुख्यानापृच्छ्य सादरम् ३५।<br>
भरतेन समं भ्रात्रा पुष्पकासनमास्थितः ।<br>
सीतां ददर्श भरतो भ्रातृपत्नीमनिंदिताम् ३६।<br>
अनसूयामिवात्रेः किं लोपामुद्रां घटोद्भुवः ।<br>
पतिव्रतां जनकजाममन्यतननाम च ३७।<br>
मातः क्षमस्व यदघं मया कृतमबुद्धिना ।<br>
त्वत्सदृश्यः पतिपराः सर्वेषां साधुकारिकाः ३८।<br>
जानक्यापि महाभागा देवरं वीक्ष्य सादरम् ।<br>
आशीर्भिरभियुज्याथ समपृच्छदनामयम् ३९।<br>
विमानवरमारूढास्ते सर्वे नभसोंऽगणे ।<br>
क्षणादालोकयांचक्रे निकटे स्वपितुः पुरीम् ४०।<br>
इति श्रीपद्मपुराणे पातालखंडे रामाश्वमेधे शेषवात्स्यायनसंवादे रामराजधानीदर्शनोनाम द्वितीयोऽध्यायः २।<br>
।<br>
