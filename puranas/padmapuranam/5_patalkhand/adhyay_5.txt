शेष उवाच।<br>
अथाभिषिक्तं रामं तु तुष्टुवुः प्रणताः सुराः ।<br>
रावणाभिधदैत्येंद्र वधहर्षितमानसाः १।<br>
देवा ऊचुः।<br>
जय दाशरथे सुरार्तिहञ्जयजय दानववंशदाहक ।<br>
जय देववरांगनागणग्रहणव्यग्रकरारिदारक २।<br>
तवयद्दनुजेंद्र नाशनं कवयो वर्णयितुं समुत्सुकाः ।<br>
प्रलये जगतांततीः पुनर्ग्रससे त्वं भुवनेशलीलया ३।<br>
जय जन्मजरादिदुःखकैः परिमुक्तप्रबलोद्धरोद्धर ।<br>
जय धर्मकरान्वयांबुधौ कृतजन्मन्नजरामराच्युत ४।<br>
तव देववरस्य नामभिर्बहुपापा अपि ते पवित्रिताः ।<br>
किमु साधुद्विजवर्यपूर्वकाः सुतनुं मानुषतामुपागताः ५।<br>
हरविरिंचिनुतं तव पादयोर्युगलमीप्सितकामसमृद्धिदम् ।<br>
हृदि पवित्रयवादिकचिह्नितैः सुरचितं मनसा स्पृहयामहे ६।<br>
यदि भवान्न दधात्यभयं भुवो मदनमूर्ति तिरस्करकांतिभृत् ।<br>
सुरगणा हि कथं सुखिनः पुनर्ननुभवंति घृणामय पावन ७।<br>
यदा यदास्मान्दनुजाहि दुःखदास्तदा तदा त्वं भुवि जन्मभाग्भवेः ।<br>
अजोऽव्ययोऽपीशवरोऽपि सन्विभो स्वभावमास्थाय निजं निजार्चितः ८।<br>
मृतसुधासदृशैरघनाशनैः सुचरितैरवकीर्य महीतलम् ।<br>
अमनुजैर्गुणशंसिभिरीडितः प्रविश चाशु पुनर्हि स्वकं पदम् ९।<br>
अनादिराद्योजररूपधारी हारी किरीटी मकरध्वजाभः ।<br>
जयं करोतु प्रसभं हतारिः स्मरारि संसेवितपादपद्मः १०।<br>
इत्युक्त्वा ते सुराः सर्वे ब्रह्मेंद्रप्रमुखा मुहुः ।<br>
प्रणेमुररिनाशेन प्रीणिता रघुनायकम् ११।<br>
इति स्तुत्यातिसंहृष्टो रघुनाथो महायशाः ।<br>
प्रोवाच तान्सुरान्वीक्ष्य प्रणतान्नतकंधरान् १२।<br>
श्रीराम उवाच।<br>
सुरा वृणुत मे यूयं वरं किंचित्सुदुर्ल्लभम् ।<br>
यं कोऽपि देवो दनुजो न यक्षः प्राप सादरः १३।<br>
सुरा ऊचुः।<br>
स्वामिन्भगवतः सर्वं प्राप्तमस्माभिरुत्तमम् ।<br>
यदयं निहतः शत्रुरस्माकं तु दशाननः १४।<br>
यदायदाऽसुरोऽस्माकं बाधां परिदधाति भोः ।<br>
तदा तदेति कर्तव्यमेतावद्वैरिनाशनम् १५।<br>
तथेत्युक्त्वा पुनर्वीरः प्रोवाच रघुनंदनः ।<br>
श्रीराम उवाच।<br>
सुराः शृणुत मद्वाक्यमादरेण समन्विताः १६।<br>
भवत्कृतं मदीयैर्वैगुणैर्ग्रथितमद्भुतम् ।<br>
स्तोत्रं पठिष्यति मुहुः प्रातर्निशि सकृन्नरः १७।<br>
तस्य वैरि पराभूतिर्न भविष्यति दारुणा ।<br>
न च दारिद्र्यसंयोगो न च व्याधिपराभवौ १८।<br>
मदीयचरणद्वंद्वे भक्तिस्तेषां तु भूयसी ।<br>
भविष्यति मुदायुक्ते स्वांते पुंसां तु पाठतः १९।<br>
इत्युक्त्वा सोऽभवत्तूष्णीं नरदेवशिरोमणिः ।<br>
सुराः सर्वे प्रहृष्टास्ते ययुर्लोकं स्वकं स्वकम् २०।<br>
रघुनाथोऽपि भ्रातॄंस्तान्पालयंस्तातवद्बुधान् ।<br>
प्रजाः पुत्रानिव स्वीयाल्लाँलयँल्लोकनायकः २१।<br>
यस्मिञ्छासति लोकानां नाकालमरणं नृणाम् ।<br>
न रोगादि पराभूतिर्गृहेषु च महीयसी २२।<br>
नेतिः कदापि द्दश्येत वैरिजं भयमेव च ।<br>
वृक्षाः सदैव फलिनो मही भूयिष्ठधान्यका २३।<br>
पुत्रपौत्रपरीवार सनाथी कृतजीवनाः ।<br>
कांता संयोगजसुखैर्निरस्तविरहक्लमाः २४।<br>
नित्यं श्रीरघुनाथस्य पादपद्मकथोत्सुकाः ।<br>
कदापि परनिंदासु वाचस्तेषां भवंति न २५।<br>
कारवोऽपि कदा पापं नाचरंति मनस्यहो ।<br>
रघुनाथकराघातदुःखशंकाभिशंसिनः २६।<br>
सीतापतिमुखालोक निश्चलीभूतलोचनाः ।<br>
लोका बभूवुः सततं कारुण्यपरिपूरिताः २७।<br>
राज्यं प्राप्तमसापत्नं समृद्धबलवाहनम् ।<br>
ऋषिभिर्हृष्टपुष्टैश्च रम्यं हाटकभूषणैः २८।<br>
संपुष्टमिष्टापूर्तानां धर्माणां नित्यकर्तृभिः ।<br>
सदा संपन्नसस्यं च सुवसुक्षेत्रसंयुतम् २९।<br>
सुदेशं सुप्रजं स्वस्थं सुतृणं बहुगोधनम् ।<br>
देवतायतनानां च राजिभिः परिराजितम् ३०।<br>
सुपूर्णा यत्र वै ग्रामाः सुवित्तर्द्धिविराजिताः ।<br>
सुपुष्पकृत्रिमोद्यानाः सुस्वादुफलपादपाः ३१।<br>
सपद्मिनीककासारा यत्र राजंति भूमयः ।<br>
सदंभा निम्नगा यत्र न यत्र जनता क्वचित् ३२।<br>
कुलान्येव कुलीनानां वर्णानां नाधनानि च ।<br>
विभ्रमो यत्र नारीषु न विद्वत्सु च कर्हिचित् ३३।<br>
नद्यः कुटिलगामिन्यो न यत्र विषये प्रजाः ।<br>
तमोयुक्ताः क्षपा यत्र बहुलेषु न मानवाः ३४।<br>
रजोयुजः स्त्रियो यत्र नाधर्मबहुला नराः ।<br>
धनैरनंधो यत्रास्ति जनो नैव च भोजने ३५।<br>
अनयः स्यंदनो यत्र न च वैराजपूरुषः ।<br>
दंडः परशुकुद्दालवालव्यजनराजिषु ३६।<br>
आतपत्रेषु नान्यत्र क्वचित्क्रोधोपरोधजः ।<br>
अन्यत्राक्षिकवृंदेभ्यः क्वचिन्न परिदेवनम् ३७।<br>
आक्षिका एव दृश्यंते यत्र पाशकपाणयः ।<br>
जाड्यवार्ता जलेष्वेव स्त्रीमध्या एव दुर्बलाः ३८।<br>
कठोरहृदया यत्र सीमंतिन्यो न मानवाः ।<br>
औषधेष्वेव यत्रास्ति कुष्ठयोगो न मानवे ३९।<br>
वेधो यत्र सुरत्नेषु शूलं मूर्तिकरेषु वै ।<br>
कंपः सात्विकभावोत्थो न भयात्क्वापि कस्यचित् ४०।<br>
संज्वरः कामजो यत्र दारिद्र्यकलुषस्य च ।<br>
दुर्ल्लभत्वं सदैवस्य सुकृतेन च वस्तुनः ४१।<br>
इभा एव प्रमत्ता वै युद्धे वीच्यो जलाशये ।<br>
दानहानिर्गजेष्वेव तीक्ष्णा एव हि कंटकाः ४२।<br>
बाणेषु गुणविश्लेषो बंधोक्तिः पुस्तके दृढा ।<br>
स्नेहत्यागः खलेष्वेव न च वै स्वजने जने ४३।<br>
तं देशं पालयामास लालयँल्लालिताः प्रजाः ।<br>
धर्मं संस्थापयन्देशे दुष्टे दंडधरोपमः ४४।<br>
एवं पालयतो देशं धर्मेण धरणीतलम् ।<br>
सहस्रं च व्यतीयुर्वै वर्षाण्येकादश प्रभोः ४५।<br>
तत्र नीचजनाच्छ्रुत्वा सीताया अपमानताम् ।<br>
स्वां च निंदां रजकतस्तां तत्याज रघूद्वहः ४६।<br>
पृथ्वीं पालयमानस्य धर्मेण नृपतेस्तदा ।<br>
सीतां विरहितामेकां निदेशेन सुरक्षिताम् ४७।<br>
कदाचित्संसदो मध्ये ह्यासीनस्य महामतेः ।<br>
आजगाम मुनिश्रेष्ठः कुंभोत्पत्तिर्मुनिर्महान् ४८।<br>
गृहीत्वार्घ्यं समुत्तस्थौ वसिष्ठेन समन्वितः ।<br>
जनताभिर्महाराजो वार्धिशोषकमागतम् ४९।<br>
स्वागतेन सुसंभाव्य पप्रच्छ तमनामयम् ।<br>
सुखोपविष्टं विश्रांतं बभाषे रघुनंदनः ५०।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे अगस्त्यसमागमोनाम पंचमोऽध्यायः ५।<br>
<br>
