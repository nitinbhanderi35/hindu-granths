ईश्वर उवाच-।<br>
तदेकाग्रमना भूत्वा शृणु देवि वरानने ।<br>
आसीदुग्रतपा नाम मुनिरेको दृढव्रतः १।<br>
साग्निको ह्यग्निभक्षश्च चचारात्यद्भुतं तपः ।<br>
जजाप परमं जाप्यं मंत्रं पंचदशाक्षरम् २।<br>
काममंत्रेण पुटितं कामं कामवरप्रदात् ।<br>
कृष्णायेति पदं स्वाहा सहितं सिद्धिदं परम् ३।<br>
दध्यौ च श्यामलं कृष्णं रासोन्मत्तं वरोत्सुकम् ।<br>
पीतपट्टधरं वेणुं करेणाधरमर्पितम् ४।<br>
नवयौवनसंपन्नं कर्षंतं पाणिना प्रियाम् ।<br>
एवं ध्यानपरः कल्पशतांते देहमुत्सृजन् ५।<br>
सुनंद नाम गोपस्य कन्याभूत्स महामुनिः ।<br>
सुनंदेति समाख्याता या वीणां बिभ्रती करे ६।<br>
मुनिरन्यः सत्यतपा इति ख्यातो महाव्रतः ।<br>
सशुष्कपत्रं भुंक्ते यः प्रजजाप परं मनुम् ७।<br>
रत्यंतं कामबीजेन पुटितं च दशाक्षरम् ।<br>
स प्रदध्यौ मुनिवरश्चित्रवेषधरं हरिम् ८।<br>
धृत्वा रमाया दोर्वल्लीद्वितयं कंकणोज्ज्वलम् ।<br>
नृत्यंतमुन्मदंतं च संश्लिष्यं तं मुहुर्मुहुः ९।<br>
हसंतमुच्चैरानंदतरंगं जठरांबरे ।<br>
दधतं वेणुमाजानु वैजयंत्या विराजितम् १०।<br>
स्वेदांभः कणसंसिक्त ललाटवलिताननम् ।<br>
त्यक्त्वा त्यक्त्वा स वै देहं तपसा च महामुनिः ११।<br>
दशकल्पांतरे जातो ह्ययं नंदवनादिह ।<br>
सुभद्र नाम्नो गोपस्य कन्या भद्रेति विश्रुता १२।<br>
यस्याः पृष्ठतले दिव्यं व्यजनं परिदृश्यते ।<br>
हरिधामाभिधानस्तु कश्चिदासीन्महामुनिः १३।<br>
सोऽप्यतप्यत्तपः कृच्छ्रं नित्यं पत्रैकभोजनम् ।<br>
आशुसिद्धिकरं मंत्रं विंशत्यर्णं प्रजप्तवान् १४।<br>
अनंतरं कामबीजादध्यारूढं तदेव तु ।<br>
माया तत्पुरतो व्योम हंसासृग्द्युतिचंद्रकम् १५।<br>
ततो दशाक्षरं पश्चान्नमोयुक्तं स्मरादिकम् ।<br>
दध्यौ वृंदावने रम्ये माधवीमंडपे प्रभुम् १६।<br>
उत्तानशायिनं चारुपल्लवास्तरणोपरि ।<br>
कयाचिदतिकामार्त्त बल्लव्या रक्तनेत्रया १७।<br>
वक्षोजयुगमाच्छाद्य विपुलोरः स्थलं मुहुः ।<br>
संचुंब्यमानगंडांतं तृप्यमानरदच्छदम् १८।<br>
कलयंतं प्रियां दोर्भ्यां सहासं समुदाद्भुतम् ।<br>
स मुनिश्च बहून्देहां स्त्यक्त्वा कल्पत्रयांतरे १९।<br>
सारंगनाम्नो गोपस्य कन्याभूच्छुभलक्षणा ।<br>
रंगवेणीति विख्याता निपुणा चित्रकर्मणि २०।<br>
यस्या दंतेषु दृश्यंते चित्रिताः शोणबिंदवः ।<br>
ब्रह्मवादी मुनिः कश्चिज्जाबालिरिति विश्रुतः २१।<br>
सतपः सुरतो योगी विचरन्पृथिवीमिमाम् ।<br>
स एकस्मिन्महारण्ये योजनायुतविस्तृते २२।<br>
यदृच्छयागतोऽपश्यदेकां वापीं सुशोभनाम् ।<br>
सर्वतः स्फाटिकाबंधतटां स्वादुजलान्विताम् २३।<br>
विकासिकमलामोदवायुना परिशीलिताम् ।<br>
तस्याः पश्चिमदिग्भागे मूले वटमहीरुहः २४।<br>
अपश्यत्तापसीं कांचित्कुर्वंतीं दारुणं तपः ।<br>
तारुण्यवयसायुक्तां रूपेणाति मनोहराम् २५।<br>
चंद्रांशुं सदृशाभासां सर्वावयवशोभनाम् ।<br>
कृत्वा कटितटे वामपाणिं दक्षिणतस्तदा २६।<br>
ज्ञानमुद्रां च बिभ्राणामनिमेषविलोचनाम् ।<br>
त्यक्ताहारविहारां च सुनिश्चलतयास्थिताम् २७।<br>
जिज्ञासुस्तां मुनिवरस्तस्थौ तत्र शतं समाः ।<br>
तदंते तां समुत्थाप्य चलितां विनयान्मुनिः २८।<br>
अपृच्छत्का त्वमाश्चर्यरूपे किं वा चरिष्यसि ।<br>
यदि योग्यं भवेत्तर्हि कृपया वक्तुमर्हसि २९।<br>
अथाब्रवीच्छनैर्बाला तपसातीव कर्शिता ।<br>
ब्रह्मविद्याहमतुला योगींद्रैर्या विमृग्यते ३०।<br>
साहं हरिपदाम्भोजकाम्यया सुचिरं तपः ।<br>
चराम्यस्मिन्वने घोरे ध्यायंती पुरुषोत्तमम् ३१।<br>
ब्रह्मानंदेन पूर्णाहं तेनानंदेन तृप्तधीः ।<br>
तथापि शून्यमात्मानं मन्ये कृष्णरतिं विना ३२।<br>
इदानीमतिनिर्विण्णा देहस्यास्य विसर्ज्जनम् ।<br>
कर्त्तुमिच्छामि पुण्यायां वापिकायामिहैव तु ३३।<br>
तच्छ्रुत्वा वचनं तस्या मुनिरत्यंतविस्मितः ।<br>
पतित्वा चरणे तस्याः कृष्णोपासाविधिं शुभम् ३४।<br>
पप्रच्छ परमप्रीतस्त्यक्त्वाध्यात्मविरोचनम् ।<br>
तयोक्तं मंत्रमाज्ञाय जगाम मानसं सरः ३५।<br>
ततोऽतिदुश्चरं चक्रे तपो विस्मयकारकम् ।<br>
एकपादस्थितः सूर्यं निर्निमेषं विलोकयन् ३६।<br>
मंत्रं जजाप परमं पंचविंशतिवर्णकम् ।<br>
दध्यौ परमभावेन कृष्णमानंदरूपिणम् ३७।<br>
चरंतं व्रजवीथीषु विचित्रगतिलीलया ।<br>
ललितैः पादविन्यासैः क्वणयंतं च नूपुरम् ३८।<br>
चित्रकंदर्पचेष्टाभिः सस्मितापांगवीक्षितैः ।<br>
संमोहनाख्यया वंश्या पंचमारुणचित्रया ३९।<br>
बिंबौष्ठपुटचुंबिन्या कलालापैर्मनोज्ञया ।<br>
हरंतं व्रजरामाणां मनांसि च वपूंषि च ४०।<br>
श्लथन्नीवीभिरागत्य सहसालिंगितांगकम् ।<br>
दिव्यमाल्यांबरधरं दिव्यगंधानुलेपनम् ४१।<br>
श्यामलांगप्रभापूर्णैर्मोहयंतं जगत्त्रयम् ।<br>
स एवं बहुदेवेन समुपास्य जगत्पतिम् ४२।<br>
नवकल्पांतरे जाता गोकुले दिव्यरूपिणी ।<br>
कन्या प्रचंडनाम्नस्तु गोपस्याति यशस्विनः ४३।<br>
चित्रगंधेति विख्याता कुमारी च शुभानना ।<br>
निजांगगंधैर्विविधैर्मोदयंती दिशो दश ४४।<br>
तामेनां पश्य कल्याणीं वृंदशो मधुपायिनीम् ।<br>
अंगेषु स्वपतिं कृत्वा रसावेशसमाकुलाम् ४५।<br>
अस्याः स्तनपरिष्वंगे हारैः सर्वैर्विहन्यते ।<br>
वक्षःस्थलात्प्रच्यवद्भिश्चित्रगंधादिसौरभैः ४६।<br>
अपरे मुनिवर्यास्तु सततं पूतमानसाः ।<br>
वायुभक्षास्तपस्तेपुर्जपंतः परमं मनुम् ४७।<br>
स्मरः कृष्णाय कामार्ति कलादिवृत्तिशालिने ।<br>
आग्नेयीसहितं कृत्वा मंत्रं पंचदशाक्षरम् ४८।<br>
दध्युर्मुनिवराः कष्णमूर्तिं दिव्यविभूषणाम् ।<br>
दिव्यचित्रदुकूलेन पूर्णपीनकटिस्थलाम् ४९।<br>
मयूरपिच्छकैः कॢप्तचूडामुज्ज्वलकुंडलाम् ।<br>
सव्यजंघांत आदाय दक्षिणं चरणांबुजम् ५०।<br>
भ्रमंतीं संपुटीकृत्य चारुहस्तांबुजद्वयम् ।<br>
कक्षदेशविनिक्षिप्तवेणुं परिचलत्पुटीम् ५१।<br>
आनंदयंतीं गोपीनां नयनानि मनांसि च ।<br>
परमाश्चर्यरूपेण प्रविष्टां रंगमंडपे ५२।<br>
प्रसूनवर्षर्गोपीभिः पूर्यमाणां च सर्वतः ।<br>
अथ कल्पांतरे देहं त्यक्त्वा जाता इहाधुना ५३।<br>
यासां कर्णेषु दृश्यंते ताटंका रश्मिदीपिताः ।<br>
रत्नमाल्यानि कंठेषु रत्नपुष्पाणि वेणिषु ५४।<br>
मुनिः शुचिश्रवा नाम सुवर्णो नाम चापरः ।<br>
कुशध्वजस्य ब्रह्मर्षेः पुत्रौ तौ वेदपारगौ ५५।<br>
ऊर्ध्वपादौ तपो घोरं तेपतुस्त्र्यक्षरं मनुम् ।<br>
ह्रीं हंस इति कृत्वैव जपंतौ यतमानसौ ५६।<br>
ध्यायंतौ गोकुले कृष्णं बालकं दशवार्षिकम् ।<br>
कंदर्पसमरूपेण तारुण्यललितेन च ५७।<br>
पश्यंतीर्व्रजबिंबोष्ठीर्मोहयंतमनारतम् ।<br>
तौ कल्पांते तनूं त्यक्त्वा लब्धवंतौ जनिं व्रजे ५८।<br>
सुवीरनाम गोपस्य सुते परमशोभने ।<br>
ययोर्हस्ते प्रदृश्येते सारिके शुभराविणी ५९।<br>
जटिलो जंघपूतश्च घृताशी कर्बुरेव च ।<br>
चत्वारो मुनयो धन्या इहामुत्र च निःस्पृहाः ६०।<br>
केवलेनैकभावेन प्रपन्ना बल्लवीपतिम् ।<br>
तेपुस्ते सलिले मग्ना जपंतो मनुमेव च ६१।<br>
रमात्रयेण पुटितं स्मराद्यं तदशाक्षरम् ।<br>
दध्युश्च गाढभावेन बल्लवीभिर्वने वने ६२।<br>
भ्रमंतं नृत्यगीताद्यैर्मानयंतं मनोहरम् ।<br>
चंदनालिप्तसर्वांगं जपापुष्पावतंसकम् ६३।<br>
कल्हारमालयावीतं नीलपीतपटावृतम् ।<br>
कल्पत्रयांते जातास्ते गोकुले शुभलक्षणाः ६४।<br>
इमास्ताः पुरतो रम्या उपविष्टा नतभ्रुवः ।<br>
यासां धर्मकृतान्येव वलयानि प्रकोष्ठके ६५।<br>
विचित्राणि च रत्नाद्यैर्दिव्यमुक्ताफलादिभिः ।<br>
मुनिर्दीर्घतपा नाम व्यासोऽभूत्पूर्वकल्पके ६६।<br>
तत्पुत्रः शुक इत्येव मुनिः ख्यातो वरः सुधीः ।<br>
सोऽपि बालो महाप्राज्ञः सदैवानुस्मरन्पदम् ६७।<br>
विहाय पितृमात्रादि कृष्णं ध्यात्वा वनं गतः ।<br>
स तत्र मानसैर्दिव्यैरुपचारैरहर्निशम् ६८।<br>
अनाहारोऽर्चयद्विष्णुं गोपरूपिणमीश्वरम् ।<br>
रमया पुटितं मंत्रं जपन्नष्टादशाक्षरम् ६९।<br>
दध्यौ परमभावेन हरिं हैमतरोरधः ।<br>
हैममंडपिकायां च हेमसिंहासनोपरि ७०।<br>
आसीनं हेमहस्ताग्रैर्दधानं हेमवंशिकाम् ।<br>
दक्षिणेन भ्रामयंतं पाणिना हेमपंकजम् ७१।<br>
हेमवर्णेष्टप्रियया परिकॢप्तांगचित्रकम् ।<br>
हसंतमतिहर्षेण पश्यंतं निजमाश्रमम् ७२।<br>
हर्षाश्रुपूर्णः पुलकाचितांगः प्रसीदनाथेति वदन्नथोच्चैः ।<br>
दंडप्रणामाय पपात भूमौ संवेपमानस्त्रिजगद्विधातुः ७३।<br>
तं भक्तिकामं पतितं धरण्यामायासितोस्मीति वदंतमुच्चैः ।<br>
दंडप्रणामस्य भुजौ गृहीत्वा पस्पर्श हर्षोपचितेक्षणेन ७४।<br>
उवाच च प्रियारूपं लब्धवंतं शुकं हरिः ।<br>
त्वं मे प्रियतमा भद्रे सदा तिष्ठ ममांतिके ७५।<br>
मद्रूपं चिंतयंती च प्रेमास्पदमुपागता ।<br>
द्वे च मुख्यतमे गोप्यौ समानवयसी शुभे ७६।<br>
एकव्रते एकनिष्ठे एकनक्षत्रनामनी ।<br>
तप्तजांबूनदप्रख्या तत्रैवान्या तडित्प्रभा ७७।<br>
एकानिद्रा यमाणाक्षी परा सौम्यायतेक्षणा ।<br>
सोऽर्चयत्परया भक्त्या ते हरेः सव्यदक्षिणे ७८।<br>
स कल्पांते तनुं त्यक्त्वा गोकुलेऽभून्महात्मनः ।<br>
उपनंदस्य दुहिता नीलोत्पलदलच्छविः ७९।<br>
सेयं श्रीकृष्णवनिता पीतशाटीपरिच्छदा ।<br>
रक्तचोलिकया पूर्णा शातकुंभघटस्तनी ८०।<br>
दधाना रक्तसिंदूरं सर्वांगस्यावगुंठनम् ।<br>
स्वर्णकुंडलविभ्राजद्गंडदेशां सुशोभनाम् ८१।<br>
स्वर्णपंकजमालाढ्या कुंकुमालिप्तसुस्तनी ।<br>
यस्या हस्ते चर्वणीयं दृश्यते हरिणार्पितम् ८२।<br>
वेणुवाद्यातिनिपुणा केशवस्य निषेवणी ।<br>
कृष्णेन परितुष्टेन कदाचिद्गीतकर्मणि ८३।<br>
विन्यस्ता कंबुकंठेऽस्या भाति गुंजावलि शुभा ।<br>
परोक्षेपि च कृष्णस्य कांतिभिश्च स्मरार्दिता ८४।<br>
सखीभिर्वादयंतीभिर्गायंती सुस्वरं परम् ।<br>
नर्त्तयेत्प्रियवेषेण वेषयित्वा वधूमिमाम् ८५।<br>
वारंवारं च गोविंदं भावेनालिंग्य चुंबति ।<br>
प्रियासौ सर्वगोपीनां कृष्णस्याप्यतिवल्लभा ८६।<br>
श्वेतकेतोः सुतः कश्चिद्वेदवेदांगपारगः ।<br>
सर्वमेव परित्यज्य प्रचंडं तप आस्थितः ८७।<br>
मुरारेः सेवितपदां सुधामधुरनादिनीम् ।<br>
गोविंदस्य प्रियां शक्तिं ब्रह्मरुद्रादिदुर्गमाम् ८८।<br>
भजंतीमेकभावेन श्रियमेव मनोहराम् ।<br>
ध्यायञ्जजाप सततं मंत्रमेकादशाक्षरम् ८९।<br>
हसितं सकलं कृत्वा बतमायेषु योजयन् ।<br>
कांत्यादिभिर्हसंतीभिर्वासयंत्यभितो जगत् ९०।<br>
वसंते वसतेत्येवं मंत्रार्थं चिंतयन्सदा ।<br>
सोऽपि कल्पद्वयेनैव सिद्धोऽत्र जनिमाप्तवान् ९१।<br>
सेयं बालायते पुत्री कृशांगी कुड्मलस्तनी ।<br>
मुक्तावलिलसत्कंठी शुद्धकौशेयवासिनी ९२।<br>
मुक्ताच्छुरितमंजीरकंकणांगदमुद्रिका ।<br>
बिभ्रती कुंडले दिव्ये अमृतस्राविणी शुभे ९३।<br>
वृत्तकस्तूरिकावेणी मध्ये सिंदूरबिंदुवत् ।<br>
दधाना चित्रकं भाले सार्द्धं चंदनचित्रकैः ९४।<br>
या सैव दृश्यते शांता जपंती परमं पदम् ।<br>
आसीच्चंद्रप्रभो नाम राजर्षिः प्रियदर्शनः ९५।<br>
तस्य कृष्णप्रसादेन पुत्रोऽभून्मधुराकृतिः ।<br>
चित्रध्वज इति ख्यातः कौमारावधि वैष्णवः ९६।<br>
स राजा सुसुतं सौम्यं सुस्थिरं द्वादशाब्दिकम् ।<br>
आदेशयद्द्विजान्मंत्रं परमष्टादशाक्षरम् ९७।<br>
अभिषिच्यमानः स शिशुर्मंत्रामृतमयैर्जलैः ।<br>
तत्क्षणे भूपतिं प्रेम्णा नत्वोदश्रुप्रकल्पितः ९८।<br>
तस्मिन्दिने स वै बालः शुचिवस्त्रधरः शुचिः ।<br>
हारनूपुरसूत्राद्यैर्ग्रैवेयांगदकंकणैः ९९।<br>
विभूषितो हरेर्भक्तिमुपस्पृश्यामलाशयः ।<br>
विष्णोरायतनं गत्वा स्थित्वैकाकी व्यचिंतयत् १००।<br>
कथं भजामि तं भक्तं मोहनं गोपयोषिताम् ।<br>
विक्रीडंतं सदा ताभिः कालिंदीपुलिने वने १०१।<br>
इत्थमत्याकुलमतिश्चिंतयन्नेव बालकः ।<br>
अथापपरमां विद्यां स्वप्नं च समवाप्यत १०२।<br>
आसीत्कृष्णप्रतिकृतिः पुरतस्तस्य शोभना ।<br>
शिलामयी स्वर्णपीठे सर्वलक्षणलक्षिता १०३।<br>
साभूदिंदीवरश्यामा स्निग्धलावण्यशालिनी ।<br>
त्रिभंगललिताकार शिखंडी पिच्छभूषणा १०४।<br>
कूजयंती मुदा वेणुं कांचनीमधरेऽर्पिताम् ।<br>
दक्षसव्यगताभ्यां च सुंदरीभ्यां निषेविताम् १०५।<br>
वर्द्धयंतीं तयोः कामं चुंबनाश्लेषणादिभिः ।<br>
दृष्ट्वा चित्रध्वजः कृष्णं तादृग्वेषविलासिनम् १०६।<br>
अवनम्य शिरस्तस्मै पुरो लज्जितमानसः ।<br>
अथोवाच हरिर्दक्षपार्श्वगां प्रेयसीं हसन् १०७।<br>
सलज्जं परमं चैनं स्वशरीरासनागतम् ।<br>
निर्मायात्मसमं दिव्यं युवतीरूपमद्भुतम् १०८।<br>
चिंतयस्व शरीरेण ह्यभेदं मृगलोचने ।<br>
अथो त्वदंगतेजोभिः स्पृष्टस्त्वद्रूपमाप्स्यति १०९।<br>
ततः सा पद्मपत्राक्षी गत्वा चित्रध्वजांतिकम् ।<br>
निजांगकैस्तदंगानामभेदं ध्यायती स्थिता ११०।<br>
अथास्यास्त्वंगतेजांसि तदंगं पर्यपूरयन् ।<br>
स्तनयोर्ज्योतिषा जातौ पीनौ चारुपयोधरौ १११।<br>
नितंबज्योतिषा जातं श्रोणिबिंबं मनोहरम् ।<br>
कुंतलज्योतिषा केशपाशोऽभूत्करयोः करौ ११२।<br>
सर्वमेवं सुसंपन्नं भूषावासः स्रगादिकम् ।<br>
कलासु कुशला जाता सौरभेनांतरात्मनि ११३।<br>
दीपाद्दीपमिवालोक्य सुभगां भुवि कन्यकाम् ।<br>
चित्रध्वजां त्रपाभंगि स्मितशोभां मनोहराम् ११४।<br>
प्रेम्णा गृहीत्वा करयोः सा तामपहरन्मुदा ।<br>
गोविंदवामपार्श्वस्थां प्रेयसीं परिरभ्य च ११५।<br>
उवाच तव दासीयं नाम चास्याश्चकार य ।<br>
सेवां चास्यै वद प्रीत्या यथाभिरुचितां प्रियाम् ११६।<br>
अथ चित्रकलेत्येतन्नाम चात्ममतेन सा ।<br>
चकार चाह सेवार्थं धृत्वा चापि विपंचिकाम् ११७।<br>
सदा त्वं निकटे तिष्ठ गायस्व विविधैः स्वरैः ।<br>
गुणात्मन्प्राणनाथस्य तवायं विहितो विधिः ११८।<br>
अथ चित्रकला त्वाज्ञां गृहीत्वानम्य माधवम् ।<br>
तत्प्रेयस्याश्च चरणं गृहीत्वा पादयो रजः ११९।<br>
जगौ सुमधुरं गीतं तयोरानंदकारणम् ।<br>
अथ प्रीत्योपगूढा सा कृष्णेनानंदमूर्तिना १२०।<br>
यावत्सुखांबुधौ पूर्णा तावदेवाप्यबुध्यत ।<br>
चित्रध्वजो महाप्रेमविह्वलः स्मरतत्परः १२१।<br>
तमेव परमानंदं मुक्तकंठो रुरोद ह ।<br>
तदारभ्य रुदन्नेव मुक्त्वा हरिविचारकम् १२२।<br>
आभाषितोऽपि पित्राद्यैर्नैवावोचद्वचः क्वचित् ।<br>
मासमात्रं गृहे स्थित्वा निशीथे कृष्णसंश्रयः १२३।<br>
निर्गत्यारण्यमचरत्तपो वै मुनिदुष्करम् ।<br>
कल्पांते देहमुत्सृज्य तपसैव महामुनिः १२४।<br>
वीरगुप्ताभिधानस्य गोपस्य दुहिता शुभा ।<br>
जाता चित्रकलेत्येव यस्याः स्कंधे मनोहरा १२५।<br>
विपंची दृश्यते नित्यं सप्तस्वरविभूषिता ।<br>
उपतिष्ठति वै वामे रत्नभृंगारमद्भुतम् १२६।<br>
दधाना दक्षिणे हस्ते सा वै रत्नपतद्ग्रहम् ।<br>
अयमासीत्पुरा सर्वं तापसैरभिवंदितः १२७।<br>
मुनिः पुण्यश्रवा नाम काश्यपः सर्वधर्मवित् ।<br>
पिता तस्याभवच्छैवः शतरुद्रीयमन्वहम् १२८।<br>
प्रस्तुवन्देवदेवेशं विश्वेशं भक्तवत्सलम् ।<br>
प्रसन्नो भगवांस्तस्य पार्वत्या सह शंकरः १२९।<br>
चतुर्दश्यामर्द्धरात्रेः प्रत्यक्षः प्रददौ वरम् ।<br>
त्वत्पुत्रो भविता कृष्णे भक्तिमान्बाल एव हि १३०।<br>
उपनीयाष्टमे वर्षे तस्मै सिद्धमनुस्त्वयम् ।<br>
उपदिशैकविंशत्या यो मया ते निगद्यते १३१।<br>
गोपालविद्यानामायं मंत्रो वाक्सिद्धिदायकः ।<br>
एतत्साधकजिह्वाग्रे लीलाचरितमद्भुतम् १३२।<br>
अनंतमूर्तिरायाति स्वयमेव वरप्रदः ।<br>
काममाया रमाकंठ सेंद्रा दामोदरोज्ज्वलाः १३३।<br>
मध्ये दशाक्षरीं प्रोच्य पुनस्ता एव निर्दिशेत् ।<br>
दशाक्षरोक्तऋष्यादिध्यानं चास्य ब्रवीम्यहम् १३४।<br>
पूर्णामृतनिधेर्मध्ये द्वीपं ज्योतिर्मयं स्मरेत् ।<br>
कालिंद्या वेष्टितं तत्र ध्यायेद्वृंदावने वने १३५।<br>
सर्वर्तुकुसुमस्रावि द्रुमवल्लीभिरावृतम् ।<br>
नटन्मत्तशिखिस्वानं गायत्कोकिलषट्पदम् १३६।<br>
तस्य मध्ये वसत्येकः पारिजाततरुर्महान् ।<br>
शाखोपशाखाविस्तारैः शतयोजनमुच्छ्रितः १३७।<br>
तले तस्याथ विमले परितो धेनुमंडलम् ।<br>
तदंतर्मंडलं गोपबालानां वेणुशृंगिणाम् १३८।<br>
तदंतरे तु रुचिरं मंडलं व्रज सुभ्रुवाम् ।<br>
नानोपायनपाणीनां मदविह्वलचेतसाम् १३९।<br>
कृतांजलिपुटानां च मंडलं शुक्लवाससाम् ।<br>
शुक्लाभरणभूषाणां प्रेमविह्वलितात्मनाम् १४०।<br>
चिंतयेच्छ्रुतिकन्यानां गृह्णतीनां वचः प्रियम् ।<br>
रत्नवेद्यां ततो ध्यायेद्दुकूलावरणं हरिम् १४१।<br>
ऊरौ शयानं राधायाः कदलीकांडकोपरि ।<br>
तद्वक्त्रं चंद्र सुस्मेरं वीक्षमाणं मनोहरम् १४२।<br>
किंचित्कुंचितवामांघ्रिं वेणुयुक्तेन पाणिना ।<br>
वामेनालिंग्य दयितां दक्षेण चिबुकं स्पृशन् १४३।<br>
महामारकताभासं मौक्तिकच्छायमेव च ।<br>
पुंडरीकविशालाक्षं पीतनिर्मलवाससम् १४४।<br>
बर्हभारलसच्छीर्षं मुक्ताहारमनोहरम् ।<br>
गंडप्रांतलसच्चारु मकराकृतिकुंडलम् १४५।<br>
आपादतुलसीमालं कंकणांगदभूषणम् ।<br>
नूपुरैर्मुद्रिकाभिश्च कांच्या च परिमंडितम् १४६।<br>
सुकुमारतरं ध्यायेत्किशोरवयसान्वितम् ।<br>
पूजा दशाक्षरोक्तैव वेदलक्षं पुरस्क्रिया १४७।<br>
इत्युक्त्वांतर्दधे देवो देवी च गिरिजा सती ।<br>
मुनिरागत्य पुत्राय तथैवोपदिदेश ह १४८।<br>
पुण्यश्रवास्तु तन्मंत्र ग्रहणादेव केशवम् ।<br>
वर्णयामास विविधैर्जित्वा सर्वान्मुनीन्स्वयम् १४९।<br>
रूपलावण्यवैदग्ध्य सौंदर्याश्चर्यलक्षणम् ।<br>
तदा हृष्टमना बालो निर्गत्य स्वगृहात्ततः १५०।<br>
वायुभक्षस्तपस्तेपे कल्पानामयुतत्रयम् ।<br>
तदंते गोकुले जाता नंदभ्रातुर्गृहे स्वयम् १५१।<br>
लवंगा इति तन्नाम कृष्णेंगित निरीक्षणा ।<br>
यस्या हस्ते प्रदृश्येत मुखमार्जनयंत्रकम् १५२।<br>
इति ते कथिताः काश्चित्प्रधानाः कृष्णवल्लभाः १५३।<br>
हरिविविधरसाद्यैर्युक्तमध्यायमेतद्व्रजवरतनयाभिश्चारुहासेक्षणाभिः ।<br>
पठति य इह भक्त्या पाठयेद्वा मनुष्यो व्रजति भगवतः श्रीवासुदेवस्य धाम १५४।<br>
<br>
