ऋषय ऊचुः -<br>
सूतसूतमहाप्राज्ञ जीवजीव शतंसमाः ।<br>
यद्वयं पुण्यसमयं श्राविता जगतो हितम् १।<br>
वद भूयोऽपि भूयिष्ठं पिबामस्तावकं वचः ।<br>
पायंपायं न तृप्यामो वयं सूत तदुत्तमम् २।<br>
सूत उवाच-<br>
अत्राप्युदाहरंतीममितिहासं पुरातनम् ।<br>
संवादमादिलोकस्य जगतां जगदीशितुः ३।<br>
षट्सहस्राणिचोच्छ्रायो विस्तारेण पुनस्त्रयम् ।<br>
एवं नवसहस्राणि योजनानां विधाय च ४।<br>
वामया दंष्ट्रया गृह्य उद्धृतादौ वसुंधरा ।<br>
दिव्यवर्षसहस्रं वै दंष्ट्रया धारिता मही ५।<br>
धर्माख्यानप्रसंगेन सोवाच विनयाद्विभुम् ।<br>
पृथिव्युवाच-<br>
एते द्वादश मासा वै षष्टिर्दिनशतत्रयम् ६।<br>
एषां किमुत्तमं पुण्यं प्रियं च तव केशव ।<br>
पवित्रः कार्तिको मासस्तुलासंस्थे दिवाकरे ७।<br>
मकरस्थे रवौ मासः पुराणे पावनः स्मृतः ।<br>
मेषस्थे माधवो मासो भास्करे पठ्यते बुधैः ८।<br>
मार्गशीर्षोऽपि मासानां पावनः परिकीर्तितः ।<br>
एवं मासाः पवित्रास्ते वासराः केपि कीर्तिताः ९।<br>
युगादयो युगांताश्च तथा कल्पादयोऽपि च ।<br>
सर्वेभ्योऽप्यधिकं मासमेतेभ्यो वद पावनम् १०।<br>
सर्वयज्ञमय श्रीमन्नेकं निश्चित्य मे वद ।<br>
वराह उवाच-<br>
विधिनाविधिनाचैव ये यजंति नराधमाः ११।<br>
माधवे मासि मां भक्त्या तैश्च पूज्योऽस्म्यहं सदा ।<br>
हिरण्याक्षो वरारोहे माधवे तु मधुर्हत १२।<br>
आदिदैत्यावुभावेतौ हत्वा त्वं तु समुद्धृता ।<br>
त्रेतायुगे त्रयी धर्मो ज्ञानवर्णव्यवस्थितिः १३।<br>
माधवे मासि संभूता तेन मे माधवःप्रियः ।<br>
त्रेतायुगं तृतीयायां शुक्लायां मासि माधवे १४।<br>
प्रवृत्तं च त्रयी धर्माः प्रवृत्तास्ते प्रवर्द्धिताः ।<br>
अक्षया सोच्यते लोके तृतीया हरिवल्लभा १५।<br>
स्नाने दानार्चने श्राद्धे जपे पूर्वजतर्प्पणे ।<br>
येऽर्चयंति यवैर्विष्णुं श्राद्धं कुर्वंति यत्नतः १६।<br>
तेषां ददाम्यहं सर्वं यन्मनोऽभीष्टमुत्तमम् ।<br>
ये ददंत्यपि दानानि धन्यास्ते धार्मिका नराः १७।<br>
ये यजंति हरेर्नित्यमध्वरैर्विविधैरपि ।<br>
माधवे यजते यो मां तेभ्यस्तदधिकं फलम् १८।<br>
स्नानं दानं जपो होमस्तपो यज्ञ व्रतादिकम् ।<br>
वैशाखे यत्कृतं देवि तस्य पुण्यफलं शृणु १९।<br>
मन्वंतराणां कोट्यस्तु दशपंच च सप्त च ।<br>
मत्सान्निध्यगतास्तेपि तिष्ठंति भयवर्जिताः २०।<br>
यद्यपि स्युर्ग्रहाः सर्वे क्रूरा जन्मव्ययाष्टकाः ।<br>
प्रातःस्नानेन वैशाखे सर्वे सौम्या भवंति ते २१।<br>
वैशाखे मासि यो विप्रान्भोजयेद्भक्तितत्परः ।<br>
सिक्थेसिक्थे भवेत्तृप्तिः पितॄणां युगसंख्यया २२।<br>
यच्छंति तत्र मधुराधिकभोजनानि ये वायवाशन तिलोदक भोजनानि ।<br>
छत्रांबराणि चरणोचितरक्षणानि धन्यास्त एव परितोषकराहि विष्णोः २३।<br>
विशेषादिह दातव्यास्तिला मधुसमन्विताः ।<br>
धर्माय बृहते दीर्घ दुरितक्षय हेतवे २४।<br>
एवंकृते तु यत्पुण्यं प्राप्यते मनुजैश्च तैः ।<br>
तत्कैर्गणयितुं शक्यं वर्षकोटिशतैरपि २५।<br>
पुत्रपौत्रादिसंपत्ति दीर्घायूंषि यथेप्सितम् ।<br>
इहाप्नोति परत्रापि मामेव प्रतिपद्यते २६।<br>
अनेकजन्मार्जित पातकावली विलीयते माधव मज्जनेन ।<br>
जनस्य तत्रोषसि पुण्यतीर्थे यथाविधानं श्रयते तथा वा २७।<br>
यः परित्यज्य वैशाखं व्रतमन्यदुपाचरेत् ।<br>
स करस्थं महारत्नं हित्वा लोष्टं हि याचते २८।<br>
सूतउवाच-<br>
एवं स भगवान्पूर्वमादिदेवो वदद्विभुः ।<br>
माधवं मासमुद्दिश्य जगत्यां जगतीधरः २९।<br>
किमत्र बहुनोक्तेन न तदस्ति महीसुराः ।<br>
यदप्राप्यं भवेन्मासि माधवे माधवार्चनात् ३०।<br>
शृणुध्वं च पुरावृत्तमिहार्थे परमाद्भुतम् ।<br>
ब्राह्मणस्य च संवादं यमस्य च महात्मनः ३१।<br>
मध्यदेशे महाग्रामो ब्राह्मणानां बभूव ह ।<br>
गंगायमुनयोर्मध्ये यामुनस्य गिरेरधः ३२।<br>
विद्वांसस्तत्र भूयिष्ठा ब्राह्मणाश्चावसंस्तदा ।<br>
अथ प्राह यमः कंचित्पुरुषं कृष्णपिंगलम् ३३।<br>
रक्ताक्षमूर्द्ध्वरोमाणं काकजंघाक्षिनासिकम् ।<br>
गच्छ त्वं भो महाग्रामं गत्वा ब्राह्मणमानय ३४।<br>
वसिष्ठगोत्रसंभूतं नामतो यज्ञदत्तकम् ।<br>
शमे निविष्टं विद्वांसं यज्ञकर्मविशारदम् ३५।<br>
नचान्यमानयेथास्त्वं सगोत्रं तस्य पार्श्वतः ।<br>
सहितादृग्गुणस्तेन तुल्योऽध्ययन जन्मना ३६।<br>
आकृत्या च तथा चिह्नैः समस्तेनैव सत्तमः ।<br>
तमानय यथोद्दिष्टा पूजा कार्या हि तस्य मे ३७।<br>
स गत्वा प्रतिकूलं तु चकार यमशासनम् ।<br>
तमेव मानयामास प्रतिषिद्धो यमेन यः ३८।<br>
तस्मै यमः समुत्थाय पूजां कृत्वा च धर्मवित् ।<br>
प्रोवाच नीयतामेष सोऽन्य आनीयतामिति ३९।<br>
सूत उवाच-<br>
एवमुक्ते तु वचने धर्मराजेन स द्विजः ।<br>
उवाच धर्मराजं तं निर्विण्णो गमनाय वै ४०।<br>
ब्राह्मण उवाच-<br>
कस्मादहमिहानीतः कस्मात्प्रेरयसे पुनः ।<br>
गंतुं नैवोत्सहे तत्र मर्त्यलोकं पुनः प्रभो ४१।<br>
यम उवाच-<br>
इह क्षीणायुषां पुंसां वासः पुण्यवतां भवेत् ।<br>
अयं वै धर्मराजस्य लोको धर्मः प्रकीर्तितः ४२।<br>
सौख्यभूमिरियं सर्वा धर्मराजोऽहमीश्वरः ।<br>
पुण्यापुण्यानुसारेण जंतूनां सुखदुःखदः ४३।<br>
पापिनां यमरूपोऽस्मि नृणां निरयदायकः ।<br>
तथा पुण्यवतां सौख्य स्वर्गदो धर्म मूर्तिमान् ४४।<br>
गच्छ विप्र त्वमद्यैव निलयं स्वं यथागतः ।<br>
अद्यापि दशवर्षाणामायुस्ते परिवर्तते ४५।<br>
क्षये तवायुषः प्राप्तिर्लोकस्यास्य भविष्यति ।<br>
प्रष्टव्यं च त्वया ह्यन्यत्पृच्छस्व प्रब्रवीमि ते ४६।<br>
ब्राह्मण उवाच-<br>
यत्कृत्वा सुमहत्पुण्यं स्वर्गः स्याद्ब्रूहि तन्मम ।<br>
सर्वस्य हि प्रमाणंत्वं धर्माधर्मविनिश्चये ४७।<br>
यदि देव मया सम्यग्गंतव्यं निजमंदिरे ।<br>
तद्ब्रूहि कर्मणा केन पतंति नरके नराः ४८।<br>
व्रजंति केन वै स्वर्गं तत्सर्वं कृपया वद ।<br>
यम उवाच-<br>
कर्मणा मनसा वाचा ये धर्मविमुखा नराः ४९।<br>
विष्णुभक्तिविहीना ये ते वै निरयगामिनः ।<br>
पश्यंति भेदबुद्ध्या ये ब्रह्माणं शंकरं हरिम् ५०।<br>
विरक्ता विष्णुविद्यासु नरा निरयगामिनः ।<br>
कुलदेशोचितं कर्म यस्त्यक्त्वान्यत्समाचरेत् ५१।<br>
कामाद्वा यदि वा मोहात्स याति नरकं नरः ।<br>
अयाज्ययाजकश्चैव याज्यानां च विवर्जकः ५२।<br>
विरतो विष्णुविद्यासु स भुंक्ते नरकान्बहून् ।<br>
अदत्वा पितृदेवेभ्यो विप्रेभ्यो मर्त्यबंधुषु ५३।<br>
सधनो म्रियते पापः स याति नरकान्बहून् ।<br>
सर्वाण्यन्नानि सिद्धानि पाकभेदं करोति यः ५४।<br>
अवैश्वदेवं भुंजीत स याति नरकं चिरम् ।<br>
बहुद्रोहेण भूतानां येऽजयंति धनं द्विज ५५।<br>
धनवंतो निरयगा दांभिका दुःखभागिनः ।<br>
नास्तिक्यादथ वा लोभान्मोहात्काले यथोदिते ५६।<br>
भक्त्या न श्राद्धदा ये स्युः पच्यंते नरकेषु ते ।<br>
दीयमानस्य वित्तस्य ब्राह्मणेभ्यस्तु पापकृत् ५७।<br>
विघ्नमाचरते योऽसौ नरो निरयगो भवेत् ।<br>
सामान्य दक्षिणां लब्ध्वा गृह्णात्येको विमोहतः ५८।<br>
नास्तिक्यभावनिरतो नरः स्यान्नरकालये ।<br>
असहिष्णुतया तस्य गुणानां कारणं भवेत् ५९।<br>
महत्पापं समुत्पन्नं कारणं नरकस्य तत् ।<br>
निर्दोषां सुहृदां भार्यां त्यजन्कालेन याति यः ६०।<br>
न वहेत यशस्तेषां स नरो नरके पतेत् ।<br>
अधर्मं धर्ममिति यो वदन्मोहवशं गतः ६१।<br>
हैतुको नास्तिको यस्तु स नरो निरयालयः ।<br>
मनसा योऽन्यभावेन वचसा चान्यथा वदेत् ६२।<br>
हृदयं कलुषं कुर्यात्स नरो नरके वसेत् ।<br>
अवमन्य च ये यांति भगवत्कीर्तनं नराः ६३।<br>
ते यांति नरकं घोरं तेन पापेन कर्मणा ।<br>
पश्यंतो भगवद्द्वारं नामशास्त्र परिच्छदम् ६४।<br>
अकृत्वा तत्प्रणामादि ते यांति नरकौकसः ।<br>
विनापराधेन नराः कृत्वा पत्न्यधिवेदनम् ६५।<br>
त्यजंति सुकलत्रं ये ते यांति नरके नराः ।<br>
न शृणोति गुरोर्वाक्यं धर्मशास्त्रं च यो नरः ६६।<br>
परेषां चेतसः क्लेशकारी निरयगो भवेत् ।<br>
पश्यतां बंधु बालानां प्रकर्षी मिष्टमश्नुते ६७।<br>
स याति नरकं घोरं केवलोदरपूरकः ।<br>
तुला मकर मेषेषु प्रातः स्नानं न यश्चरेत् ६८।<br>
नद्यादिषु च नास्तिक्यस्तस्य स्यान्नरकालयः ।<br>
वैष्णवं जनमालोक्य नाभ्युत्थानं करोति यः ६९।<br>
प्रणयादरतो विप्र स नरो नरकातिथिः ।<br>
काष्ठैर्वा शंकुभिर्वापि शूलैरश्मभिरेव च ७०।<br>
ये मार्गांश्चैव रुंधंति ते वै निरयगामिनः ।<br>
आद्यं पुरुषमीशानं सर्वलोकमहेश्वरम् ७१।<br>
न चिन्तयंति ये विष्णुं ते वै निरयगामिनः ।<br>
क्षेत्रवृत्ति गृहच्छेदं प्रीतिच्छेदं च ये नराः ७२।<br>
आशाच्छेदं च कुर्वंति ते नरा नरकौकसः ।<br>
आगतान्भोजनार्थं च ब्राह्मणान्वृत्तिकर्शितान् ७३।<br>
यः परीक्षेत मूढात्मा स ज्ञेयो नरकातिथिः ।<br>
अनाथं वैष्णवं दीनं रोगार्तं वृद्धमेव च ७४।<br>
नानुकंपंति ये मूढास्ते वै निरयगामिनः ।<br>
नियमांस्तु समादाय ये पश्चादजितेंद्रियाः ७५।<br>
विलोपयंति तान्भूयस्ते वै निरयगामिनः ।<br>
शृणु विप्र यथा यांति नराः स्वर्गं दयालवः ७६।<br>
समासेनैव वक्ष्यामि किंचित्ते गौरवादहम् ।<br>
येऽर्चयंति हरिं देवंजिष्णुं विष्णुं सनातनम् ७७।<br>
नारायणमजं कृष्णं विष्वक्सेनं चतुर्भुजम् ।<br>
ध्यायंति पुरुषं दिव्यमच्युतं ये स्मरंति च ७८।<br>
लभंते तेऽच्युतस्थानं श्रुतिरेषा पुरातनी ।<br>
इदमेवहि मांगल्यमिदमेव धनार्जनम् ७९।<br>
जीवितस्य फलं चैतद्यद्दामोदरकीर्तनम् ।<br>
कीर्तनाद्देवदेवस्य विष्णोरमिततेजसः ८०।<br>
दुरितानि विलीयंते तमांसीव दिनोदये ।<br>
गाथां गायंति ये नित्यं वैष्णवीं श्रद्धयान्विताः ८१।<br>
स्वाध्यायनिरता नित्यं ते नराः स्वर्गगामिनः ।<br>
सर्वान्क्लेशान्परित्यज्य विष्णुमेव स्तुवंति ये ८२।<br>
स्वधर्मनिरता धीरास्ते नराः स्वर्गगामिनः ।<br>
वासुदेवजपासक्तानपि पापकृतो जनान् ८३।<br>
नोपसर्पन्ति तान्विप्र यमदूताश्च दारुणाः ।<br>
नान्यत्पश्यन्ति जंतूनां विहाय हरिकीर्तनम् ८४।<br>
सर्वपापप्रशमनं प्रायश्चित्तं द्विजोत्तम ।<br>
ये याचिताः प्रहृष्यंति प्रियं दत्वा वदंति च ८५।<br>
त्यक्तदानफला ये च ते नराःस्वर्गगामिनः ।<br>
वर्जयंति दिवास्वापं नराः सर्वसहाश्च ये ८६।<br>
पर्वण्याश्रयभूता ये ते मर्त्याः स्वर्गगामिनः ।<br>
द्विषतामपि ये दोषान्न वदंति कदाचन ८७।<br>
कीर्तयंति गुणांश्चैव ते नराः स्वर्गगामिनः ।<br>
ये परेषां श्रियं दृष्ट्वा न वितप्यंति मत्सरात् ८८।<br>
प्रहृष्टाश्चाभिनंदंति ते नराः स्वर्गगामिनः ।<br>
प्रवृत्तौ च निवृत्तौ च श्रुतिशास्त्रोक्तमेव च ८९।<br>
आदरंति प्रतीता ये ते नराः स्वर्गगामिनः ।<br>
यस्मिन्कस्मिन्कुले जाता दयावंतो यशस्विनः ९०।<br>
सानुक्रोशाः सदाचारास्ते नराः स्वर्गगामिनः ।<br>
ये पूताः परदारांश्च कर्मणा मनसा गिरा ९१।<br>
रमयंति न सत्वस्थास्तेनराः स्वर्गगामिनः ।<br>
सदा कर्मयथोक्तेन कुर्वंति विहितानि च ९२।<br>
आत्मशक्तिं च विज्ञाय ते नराः स्वर्गगामिनः ।<br>
मनो वाक्कायिके धर्मे श्रद्धां यः कुरुते सदा ९३।<br>
साधूनां संमतो यश्च स भवेद्देवतातिथिः ।<br>
वचोवेगं मनोवेगं यो वेगमुदरोद्भवम् ९४।<br>
उपस्थवेगं सहते स स्वर्गी जायते नरः ।<br>
येषां गुणेषु संतोषो वाणी येषां श्रुतं प्रति ९५।<br>
परमार्थे मतिर्येषां ते शिष्टाः स्वर्गगामिनः ।<br>
व्रतं रक्षंति ये कोपाच्छ्रियं रक्षंति मत्सरात् ९६।<br>
विद्यां मानापमानाभ्यामात्मानं तु प्रमादतः ।<br>
मतिं रक्षंति ये लोभान्मनो रक्षंति कामतः ९७।<br>
धर्मं रक्षंति दुःसंगात्ते नराः स्वर्गगामिनः ।<br>
एकादश्यां च विधिवदुपवासपरायणाः ९८।<br>
शुक्लेऽसिते च ये विप्र ते नराः स्वर्गगामिनः ।<br>
मातेव सर्वबालानामौषधं रोगिणा मिव ९९।<br>
रक्षार्थं सर्वलोकानां निर्मितैकादशी तिथिः ।<br>
एकादशी समं किंचित्पादत्राणं न विद्यते 5.96.१०० ।<br>
तामुपोष्य विधानेन पुरुषाः स्वर्गगामिनः ।<br>
एकादशेन्द्रियैः पापं यत्कृतं भवति द्विज १०१।<br>
नरो निर्द्धूय तत्तूर्णं प्रीतः स्वर्गतिमान्भवेत् ।<br>
अश्वमेधसहस्राणि राजसूयशतानि च १०२।<br>
एकादश्युपवासस्य कलां नार्हंति षोडशीम् ।<br>
एकतः क्रतवः सर्वे सर्वतीर्थतपांसि च १०३।<br>
महादानादिदानानि व्रतं वैष्णवमेकतः ।<br>
वैष्णवव्रतजो धर्मो धर्मो यज्ञादिसंभवः १०४।<br>
एकत्र तुलितौ धात्रा तत्र पूर्वो भवेद्गुरुः ।<br>
हरिवासर भक्तानामच्युतानंतभाषिणाम् १०५।<br>
नाहं शास्ता विशेषेण तेभ्यो विप्र बिभेम्यहम् ।<br>
येषां पुत्रश्च पौत्रश्च एकादश्यामुपोषितः १०६।<br>
सहात्मना स पुरुषाञ्छतमुद्धरते बलात् ।<br>
उपोषणं ततः कुर्यात्पक्षयोरुभयोरपि १०७।<br>
एकादश्यां स पुरुषो भुक्तिमुक्त्येकभाजनम् ।<br>
जया च विजया चैव जयंती पापनाशिनी १०८।<br>
त्रिस्पृशा वंजुली चैव पक्षसंवर्धिनी वरा ।<br>
तिलदुग्धा परा ज्ञेया अखंडद्वादशी तथा १०९।<br>
मनोरथाख्या च परा भीमद्वादशिका तथा ।<br>
इत्येवमादयो भेदा द्वादश्याः संत्यनेकशः ११०।<br>
व्रतेष्वेतेषु ये शक्ता ज्ञेयास्ते ब्रह्मणि स्थिताः ।<br>
श्रोतारो धर्मशास्त्राणां धर्मप्रत्यय संगताः १११।<br>
प्रियंकराश्च बालानां स्वर्गलोकं व्रजंति ते ।<br>
मासिमास्येकदिवसे दर्शे श्राद्धव्रता नराः ११२।<br>
तृप्यंति पितरो येषां ते धन्याः स्वर्गगामिनः ।<br>
भोजनेषूपपन्नेषु भोज्यं यच्छंति सादरात् ११३।<br>
अभिन्नमुखरागेण शिष्टास्ते स्वर्गगामिनः ११४।<br>
ये भक्तिमंतो मधुसूदनस्य नारायणस्याखिलनायकस्य ।<br>
सत्येन हीना रजसापि युक्ता गच्छंति ते नाकमनंतपुण्याः ११५।<br>
वितस्तां यमुनां सीतां पुण्यां गोदावरीं नदीम् ।<br>
सेवंते ये शुभाचाराः स्नानदानपरायणाः ११६।<br>
न ते पश्यंति पंथानं नरकस्य कदाचन ।<br>
ये नर्मदायामिह शर्मदायां मज्जंति तुष्यंत्यपि दर्शनेन ११७।<br>
विधूय पापानि महेशलोकं गच्छंति ते तत्र चिरं रमंते ११८।<br>
स्नाताश्चर्मनदी तीरे त्रिरात्रं नियता नराः ।<br>
व्यासाश्रमे विशेषेण ते नरा नाकिनः स्मृताः ११९।<br>
गंगाजले प्रयागे च केदारे पुष्करे तथा ।<br>
व्यासाश्रमे प्रभासे च मृतास्ते विष्णुगामिनः १२०।<br>
द्वारवत्यां कुरुक्षेत्रे योगाभ्यासेन वा मृताः ।<br>
हरिरित्यक्षरं वक्त्रे येषां ते न पुनर्भवाः १२१।<br>
त्रिरात्रमपि ये विप्र द्वारवत्यां पुरि स्थिताः ।<br>
मज्जंति गोमती तीरे धन्यास्ते केशवप्रियाः १२२।<br>
नरनारायणावासे त्रिरात्रं ये समाश्रिताः ।<br>
मर्त्यलोके च नंदायां धन्यास्ते केशवप्रियाः १२३।<br>
षण्मासमुषिता विप्र पुरुषोत्तमसंनिधौ ।<br>
ते नूनमच्युतात्मानो दृष्ट्वा स्युरघहारिणः १२४।<br>
अनेक जन्मार्जितपुण्यतोये मज्जंति तोये मणिकर्णिकायाः ।<br>
नमंति विश्वेशमवाप्यकाशीं ते वै मयापीह भवंति वंद्याः १२५।<br>
पूजयित्वा हरिं ये तु भूमौ दर्भ तिलैः सह ।<br>
तिलान्विकीर्य लोहं च दत्वा धेनुं पयस्विनीम् १२६।<br>
ये मृता विधिवद्विप्र ते नराः स्वर्गगामिनः ।<br>
उत्पाद्य पुत्रान्संस्थाप्य पितृपैतामहे पदे १२७।<br>
निर्ममा निरहंकारा ये मृतास्तेऽपि नाकिनः ।<br>
स्तैन्यान्निवृत्ताः सततं संतुष्टाः स्वधनेन च १२८।<br>
स्वभाग्येनोपजीवंति ते नराः स्वर्गगामिनः ।<br>
श्लक्ष्णां वाणीं निराबाधां मधुरोपाय वर्जिताम् १२९।<br>
स्वागतेनाभिभाषंते ते नराः स्वर्गगामिनः ।<br>
शुभानामशुभानां च कर्मणां फलसंचये १३०।<br>
विपाकज्ञाश्च ये विप्र ते नराः स्वर्गगामिनः ।<br>
धनधर्मप्रवृत्तानां धर्ममार्गानुयायिनाम् १३१।<br>
प्रोत्साहं वर्धयंते ये मोदंते दिवि ते नराः ।<br>
हेमंते वह्निदो यश्च तथा ग्रीष्मे जलप्रदः १३२।<br>
वर्षा स्वाश्रमदाता च स स्वर्गे मोदते चिरम् ।<br>
पुण्यकालेषु सर्वेषु नित्य नैमित्तिकादिषु १३३।<br>
भक्त्या यः कुरुते श्राद्धं स नूनं सुरलोकभाक् १३४।<br>
दानं दरिद्रस्य विभोः क्षमित्वं यूनां तपो ज्ञानवतां च मौनम् ।<br>
इच्छानिवृत्तिश्च सुखोचितानां दया च भूतेषु दिवं नयंति १३५।<br>
द्विविधः कर्मसंबंधः पापपुण्यसमुद्भवः ।<br>
सत्यमेव समाश्रित्य क्रियते ह्यत्र निर्णयः १३६।<br>
तपोध्यानसमायुक्तं तारणाय भवांबुधेः ।<br>
पापं तु पतनायोक्तं सत्यमेव न संशयः १३७।<br>
बलेन परिचारेण शौर्येणाभियुतस्य च ।<br>
पुण्यहीनस्य वै पुंसस्तद्बलादिव लीयते १३८।<br>
उन्नता गिरि दुर्गेषु वृक्षाः संति सुपुष्टकाः ।<br>
पतंति वातवेगेन समूलास्तु घना अपि १३९।<br>
सत्यधर्मविहीनास्ते तथा यांति यमालयम् ।<br>
सामान्यं सर्वजंतूंनां बलं धर्मस्तु केवलः १४०।<br>
येन संतरते जंतुरिहलोके परत्र च ।<br>
मया सर्वमिदं सम्यक्स्वर्गमार्ग प्रदायकम् १४१।<br>
समासेन समाख्यातं किं भूयः श्रोतुमिच्छसि १४२।<br>
इति श्रीपद्मपुराणे पातालखंडे वैशाखमाहात्म्ये षण्णवतितमोऽध्यायः ९६।<br>
<br>
