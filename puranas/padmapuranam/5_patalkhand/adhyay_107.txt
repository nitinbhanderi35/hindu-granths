शुचिस्मितोवाच-<br>
कश्यपं जमदग्निं च देवानां च पुरा कथम् ।<br>
ररक्ष भस्म तद्ब्रह्मन्समाचक्ष्व मुने मम १।<br>
दधीच उवाच-<br>
कश्यपादियुता देवाः पूर्वमभ्यागमन्गिरिम् ।<br>
शोकरं नाम विख्यातं गिरिमध्ये सुशोभनम् २।<br>
नानाविहंगसंकीर्णं नानामुनिगणाश्रयम् ।<br>
वासुदेवाश्रयं रम्यमप्सरोगणसेवितम् ३।<br>
विचित्रवृक्षसंवीतं सर्वर्तुकुसुमोज्ज्वलम् ।<br>
तथाविधं प्रविश्यैते गिरिं वयमथापरे ४।<br>
स्तुवंतः केशवं तत्र गताः स्म गिरिशेश्वरम् ।<br>
दृष्ट्वा तत्र महाज्वालां प्रविष्टाश्च वयं च ताम् ५।<br>
मामेकं तु तिरस्कृत्य ह्यदहद्देवता मुनीन् ।<br>
मां ददाह ततः पश्चाद्भस्मीभूता वयं शुभे ६।<br>
अस्मानेतादृशान्दृष्ट्वा वीरभद्रः प्रतापवान् ।<br>
केनापिकारणेनासौ गतवान्पर्वतं च तम् ७।<br>
भस्मोद्धूलितसर्वांगो मस्तकस्थशिवः शुचिः ।<br>
एकाकी निःस्पृहः शान्तो हाहाशब्दमथाशृणोत् ८।<br>
अथ चिंतापरश्चासीन्म्रियमाण शवध्वनिः ।<br>
शवानामिवगंधश्च दृश्यते तन्निरीक्षणे ९।<br>
इति निश्चित्य मनसा जगामाग्निमतिप्रभम् ।<br>
स वह्निर्वीरभद्रं च दग्धुमारब्धवानथ १०।<br>
तृणाग्निरिव शांतोऽभूदासाद्य सलिलं यथा ।<br>
ततोऽपरां महाज्वालां वीरभद्रस्तु दृष्टवान् ११।<br>
खं गच्छंतीं महाकालो ज्वालां निपतितामपि ।<br>
मनसा चिंतयच्चापि वीरभद्रः प्रतापवान् १२।<br>
सर्वेषां नाशिनी ज्वाला प्राणिनां शतकोटिशः ।<br>
तत्सर्वं रक्षणार्थं हि पिपासुश्चाप्यहं त्विमाम् १३।<br>
प्राश्नामि महतीं ज्वालां सलिलं तृषितो यथा ।<br>
एतस्मिन्नंतरे वीरं वागाह चाशरीरिणी १४।<br>
भारत्युवाच- <br>
वीर मा साहसं कार्षीः क्व तृषा क्वाशुशुक्षणिः ।<br>
तृषितानां जलेनार्थो विपरीतो वनाग्निना १५।<br>
निकामं योजनशिराः प्रणष्टो राक्षसेश्वरः ।<br>
शतयोजनवक्त्रश्च शतबाहुस्तथापरः १६।<br>
अगस्त्यश्च महाभागो निःशेषं पीतसागरः ।<br>
एतानन्यानसंख्याताञ्ज्वालेयं तानमारयत् १७।<br>
वीरभद्र उवाच-<br>
भीषिकेयं महाज्वाला त्वदुक्ता न हि जायते ।<br>
सरस्वति भवत्यां च ममरोषश्च जायते १८।<br>
सर्वदेवार्चितपदं वीरभद्रमवेहि माम् ।<br>
भारत्युवाच-<br>
मयोक्तं हितभावेन न द्वेषान्नान्यतो मुने १९।<br>
कोपमुत्सृज वीर त्वमात्मनोहितमाचर ।<br>
इत्युक्त्वांतर्दधे देवी भारती वीरभीतितः २०।<br>
अथ वीरो महाज्वालामपासील्लीलयैव तु ।<br>
क्षणेन महती ज्वाला शतयोजनविस्तृता २१।<br>
एकेन वीरभद्रेण पीता परमदुःसहा ।<br>
अथ चेंद्रमुखानां च मुनीनां भस्मराशयः २२।<br>
दृष्टा वै वीरभद्रेण आहूताश्च महात्मना ।<br>
न चाब्रुवन्प्रतिवचो मृता मुनिदिवौकसः २३।<br>
वीरभद्रस्तु विज्ञाय नाशं मुनिदिवौकसाम् ।<br>
दध्यावमून्कथं सर्वाञ्जीवयाम्यद्य कोविदः २४।<br>
ध्यानेन दृष्टवांश्चापि जीवितं भस्मदेहिनाम् ।<br>
अथाचम्य मृतानां तु भस्मान्यथ च भस्मना २५।<br>
मृत्युंजयेन मंत्रेण मंत्रितेन ह्यमंत्रयत् ।<br>
अथोत्थिता मुनिवराः स्वं स्वं रूपमुपाश्रिताः २६।<br>
अथ ते गतवंतश्च गिरिपार्श्वं महाप्रभम् ।<br>
तत्रापि भक्षिताः सर्वे सर्पेणातिशरीरिणा २७।<br>
अथ वीरो महासर्पसमीपमगमत्प्रभुः ।<br>
वीरमागतमालोक्य भुजगो योद्धुमारभत् २८।<br>
युयुधे वर्षमेकं तु नानारूपधरः फणी ।<br>
अथ वीरः प्रगृह्यौष्ठयुगं करयुगेन च २९।<br>
द्विधा चक्रे समस्तांगं देवांस्तत्र गतायुषः ।<br>
दृष्ट्वाथ भस्मनैवैताञ्जीवयामास शंकरः ३०।<br>
अथ देवाः समुनयो वीरभद्रं प्रणम्य तु ।<br>
गतवंतो यथामार्गं ददृशू रक्ष आगतम् ३१।<br>
पंचमेढ्रं महाकायं दोर्भिश्च दशभिर्युतम् ।<br>
पंचपादसमोपेतं शिरोभिर्युतमष्टभिः ३२।<br>
कांक्षमाणं महाहारं युध्यमानो हि वालिना ।<br>
महावराहवपुषो वासुदेवस्य यद्बलम् ३३।<br>
तादृशं द्विगुणीभूतं कपौ वालिनि निश्चितम् ।<br>
तादृशं वानरश्रेष्ठं ससुग्रीवं सराक्षसः ३४।<br>
मुष्टियुद्धे पंचपादैः सहसा हत्य वालिनम् ।<br>
सुग्रीवं च कराभ्यां स हंतुमेव प्रचक्रमे ३५।<br>
आस्ये निक्षिप्य सुग्रीवमग्रसत्कवलं यथा ।<br>
वालिसुग्रीवग्रसनं दृष्ट्वा चिंतामवाप ह ३६।<br>
कथमेनं हनिष्यामि रक्षयिष्ये कथं कपिम् ।<br>
एवं हि चिंतयानं तं वानरं राक्षसेश्वरः ३७।<br>
अग्रसीदेकयत्नेन तथाभूतं च राक्षसम् ।<br>
दृष्ट्वा देवर्षयः सर्वे पलायनपरास्तथा ३८।<br>
पलायमानांस्तान्दृष्ट्वा पंचमेढ्रः स राक्षसः ।<br>
हस्तैः समस्तैस्तान्सर्वानादायाभक्षयत्तदा ३९।<br>
वीरभद्रस्ततो दृष्ट्वा वानरर्षिसुरादनम् ।<br>
पंचाशद्योजनशिलां करेणादाय तं रुषा ४०।<br>
निजघान शिरोमध्ये मध्यमं पतितं शिरः ।<br>
तत आदाय शैलस्य शृंगं तच्छतयोजनम् ४१।<br>
स्थापयित्वा दृढतरं राक्षसेंद्रं तथाहरत् ।<br>
राक्षसोऽथ बभाषे तं वीरभद्रं त्रिलोचनम् ४२।<br>
मम बाहुबलं पश्य वीक्षितं त्वद्बलं मया ।<br>
असिद्वयं तैलधौतं पंचाशद्योजनोन्नतम् ४३।<br>
एकयोजनविस्तारं सुदृढं लक्षणान्वितम् ।<br>
एकं गृहाणाभिमतं विशिष्टं तन्ममप्रियम् ४४।<br>
वीरभद्रस्तथेत्युक्त्वा गृहीत्वासिं महाबलः ।<br>
करेणाचालयत्तीक्ष्णं क्ष्वेलीं चक्रे ततः क्रुधा ४५।<br>
गृहीतासिस्तथा क्ष्वेलद्यं चक्रे राक्षसपुंगवः ।<br>
वीरभद्रं समभ्येत्य कंठं प्रतिसमर्पयत् ४६।<br>
तद्गात्रं भिन्नमभवच्छोणितं निर्गतं बहु ।<br>
राक्षसस्त्वेकहस्तेन पपौ तच्छोणितं ततः ४७।<br>
वीरभद्रः कंठदेशे राक्षसं प्राहरद्रुषा ।<br>
शिरोद्वयं तथाच्छिन्नं पतमानं ततोऽग्रहीत् ४८।<br>
न्यभक्षयदमेयात्मा सिंहनादं चकार ह ।<br>
तेन नादेन महता क्षुब्धमासीज्जगत्त्रयम् ४९।<br>
अन्योन्यमसिघातेन भिन्नगात्रौ विकस्वरौ ।<br>
किंशुकाविव दृश्येते पुष्पितौ रुधिरोक्षितौ ५०।<br>
वर्षमेकं तु संयुध्य सासीदेवासुरौ तदा ।<br>
अतःपरं वर्षमेकं गदायुद्धमभूत्तयोः ५१।<br>
असिपुत्रिकया पश्चाद्वर्षमेकमभूद्रणः ।<br>
पुनर्गृहीत्वासियुगं युयुधाते परस्परम् ५२।<br>
शं ब्रुवाणो महाखड्गं दंष्ट्राकारो गणेश्वरः ।<br>
सरोषरक्तनयनश्चालयित्वासिमग्रतः ५३।<br>
तस्य कंठवनं सर्वं चिच्छेद कदलद्यं यथा ।<br>
शिरांसि सर्वाण्यादाय बभक्ष भगनेत्रहा ५४।<br>
तस्य गात्रं कररुहैर्विदार्याहृत्य देवताः ।<br>
कपींद्रौ च तथा चान्या अद्राक्षीत्परमेश्वरीम् ५५।<br>
एतद्युद्धं महाघोरं नारदो वीक्ष्य चाभ्यगात् ।<br>
ब्रह्मणे वासुदेवाय शंकराय व्यजिज्ञपत् ५६।<br>
मुनयो रक्षिता देवा वालिसुग्रीव वानरौ ।<br>
एतौ संजीवयामास ब्रह्मविष्णुशिवात्मकः ५७।<br>
रक्षसे शंभुना दत्तो वरः परमदारुणः ।<br>
हिरण्यकशिपोराज्ये बलवानेक राक्षसः ५८।<br>
देवैः सार्द्धं तु युयुधे वर्षाणां शतमद्भुतम् ।<br>
पलायिताश्च बहुधा मृताश्च शतशोसुराः ५९।<br>
शुक्रेण रक्षितः सोऽथ गुरुणाचिंतयत्त्विदम् ।<br>
मृतोऽस्मि शतशः शुक्र जीवितोऽस्मि त्वयैव हि ६०।<br>
अमृत्यवे त्वमेतस्मादुदरस्थमृताय च ।<br>
अन्यथा मरणं मह्यं भविष्यति न संशयः ६१।<br>
गुरो यमेन साकं मे युद्धमासीत्सुदारुणम् ।<br>
मयासौ ग्रसितो युद्धे यमराजः प्रतापवान् ६२।<br>
ममोदरं प्रविश्यासौ बिभेद च ननाद च ।<br>
अहं मृतस्तदा चासं त्वया संजीवितः पुनः ६३।<br>
तस्मादुदरसंस्थानां मरणाय तपे तपः ।<br>
शुक्र उवाच-<br>
एवमेतन्न संदेहो यथावत्त्वं समाचर ६४।<br>
स्यमंतपंचकं तीर्थं तत्र त्वं तप्तुमर्हसि ।<br>
राक्षस उवाच-<br>
तपे महत्तपो घोरं यन्न चीर्णं सुरासुरैः ६५।<br>
गुल्फप्रदेशे पादान्ते त्वयःपाशैः प्रबध्य च ।<br>
अयःस्तंभयुगं कृत्वा अयःपट्टिकयान्वितम् ६६।<br>
पट्टिकायां पादबंधं कृत्वाधः शीर्षतां तथा ।<br>
विवृतास्यं तथा कल्पं कृत्वाधोमुखमुच्चकैः ६७।<br>
स्तंभोत्तरेण ज्वालायां चक्रिकायामितस्ततः ।<br>
अधःशिरास्तथा तिष्ठन्नुन्मील्यैव विलोचने ६८।<br>
एवं तपश्चरिष्यामि वरदः कोपि मे भवेत् ।<br>
ब्रह्मा वा वरदः सोऽस्तु शंकरो विष्णुरेव च ६९।<br>
वरदे न तु मे भाव्यं यो वा कोवा वरप्रदः ।<br>
इत्थमाभाष्य मुनिना गुरुणा भार्गवेण सः ७०।<br>
तथातपच्च षण्मासं पुनरन्यच्चकार ह ।<br>
नखाभ्यां स्वशिरश्छित्त्वा जुहावाग्नौ समंत्रकम् ७१।<br>
नमो भद्राय मंत्रेण चत्वारि च शिरांसि सः ।<br>
पंचमं तु शिरो हातुं यतमाने च राक्षसे ७२।<br>
वह्निमध्यात्समुत्तस्थौ भगवानंबिकापतिः ।<br>
शुद्धस्फटिकसंकाशो बालचन्द्र विभूषणः ७३।<br>
अधःशिरस्कं तद्रक्ष इदमाह महेश्वरः ।<br>
मा साहसं कृथा रक्षो वरदोऽस्मि वरं वृणु ७४।<br>
राक्षस उवाच-<br>
बहूनां च वराणां त्वं दाता नूनं महेश्वरः ।<br>
हतशीर्षसमुत्पत्तिं ग्रस्तजीवमृतिं तथा ७५।<br>
वराहवपुषो विष्णोरस्तु शक्तिश्चतुर्गुणा ।<br>
मयि तेन हि रोषः स्यात्संनिधिस्तु सदा मम ७६।<br>
त्वज्जटोत्पाटनेनैकः पुरुषः संभविष्यति ।<br>
तेनैव मरणं नान्यैरिदमस्तु वृतं मम ७७।<br>
भविष्यत्येवमेवैतदित्युक्त्वांतर्हितोहरः ।<br>
एवंलब्धवरः पापी राक्षसो निहतस्त्वया ७८।<br>
अथालिंग्य हरिर्वीरं शंकरश्च पितामहः ।<br>
यथागतमथोजग्मुरथ देवादियोषितः ७९।<br>
निपत्य दंडवद्भूमौ वीरभद्रमथाब्रुवन् ।<br>
नमस्ते देवदेवेश नमस्ते करुणाकर ८०।<br>
नमस्ते शाश्वतानंत नमस्ते वरदो भव ।<br>
वीरभद्र उवाच-<br>
भस्मना जीवयिष्यामि सुरान्समुनि वानरान् ८१।<br>
भवतीभिः प्रतोष्टव्यं शोकः कार्यो न चाधुना ।<br>
इत्युक्त्वा वीरभद्रस्तु भस्मनाजीवयत्सतान् ८२।<br>
उत्थिता मुनिदेवाश्च वानरौ चोत्थितौ ततः ।<br>
इदमूचुर्वचो हृष्टाः शिरःस्थांजलयो नमन् ८३।<br>
त्वयात्र जीवितास्तात पिता त्वं धर्मतो हि नः ।<br>
अस्माकं शरणं नित्यं भव शंकरसंभव ८४।<br>
शिशूनां दुष्टचरितं दृष्ट्वा शिक्षेस्तथा च तान् ।<br>
रक्षेः परकृता बाधा व्याधिभ्यश्च यथौरसान् ८५।<br>
दक्षाध्वरे कृतागस्काः शिक्षिता भवतानघ ।<br>
इदानीं रक्षितास्तात वयं शिशुवदेव ते ८६।<br>
वीरभद्र उवाच-<br>
सत्यमेतन्न संदेहो यत्र बाधा भवेत्तु वः ।<br>
तत्र मां स्मरत क्षिप्रं बाधानाशं गमिष्यति ८७।<br>
वीरभद्रं पदं येपि पठंत्यष्टशतं ततः ।<br>
प्रणवादि नमोंऽतं च चतुर्थीसहितं तथा ८८।<br>
तेषां राक्षसपीडानां नाशनं च भविष्यति ।<br>
ब्रह्मराक्षसपीडासु पिशाचादिभयेषु च ८९।<br>
नामानुस्मरणात्सर्वबाधानां च विनाशनम् ९०।<br>
विद्युत्प्रभालोचनमुग्रमीशं बालेंदुदंष्ट्रारुणशोभिताधरम् ।<br>
सुनीलगात्रं च जटाकृतस्रजं दधानमंगे भसितत्रिपुंड्रकम् ९१।<br>
ब्रह्मराक्षसमुक्त्यर्थं स्मरणं त्विदमीरितम् ।<br>
मंत्रे च वीरभद्रस्य सर्वमेतदुदीरितम् ९२।<br>
दधीच उवाच-<br>
अथैवं विदधे वीरो मुनिदेवास्तथागताः ।<br>
एतत्त्रियायुषं प्रोक्तं भस्ममाहात्म्यमुत्तमम् ९३।<br>
पठतः शृण्वतो वापि स्मरतोऽघविनाशनम् ।<br>
शिवभक्तिप्रदं पुण्यमायुरारोग्यवर्द्धनम् ९४।<br>
शुचिस्मितोवाच-।<br>
अहं कृतार्था धन्या च नारीणामुत्तमास्म्यहम् ।<br>
हतपापा तथा चास्मि नमस्ते मुनिपुंगव ९५।<br>
इति श्रीपद्मपुराणे पातालखंडे शिवराघवसंवादे सप्तोत्तरशततमोऽध्यायः १०७।<br>
<br>
