सुमतिरुवाच।<br>
अथर्षिः स्वाश्रमं गत्वा मानव्या सह भार्यया ।<br>
मुदं प्राप हताशेष पातको योगयुक्तया १।<br>
सा मानवी तं वरमात्मनः पतिं ।<br>
नेत्रेणहीनं जरसा गतौजसम् ।<br>
सिषेव एनं हरिमेधसोत्तमं ।<br>
निजेष्टदात्रीं कुलदेवतां यथा २।<br>
शूश्रूषती स्वं पतिमिंगितज्ञा ।<br>
महानुभावं तपसां निधिं प्रियम् ।<br>
परां मुदं प्राप सती मनोहरा ।<br>
शची यथा शक्रनिषेवणोद्यता ३।<br>
चरणौ सेवते तन्वी सर्वलक्षणलक्षिता ।<br>
राजपुत्री सुंदरांगी फलमूलोदकाशना ४।<br>
नित्यं तद्वाक्यकरणे तत्परा पूजने रता ।<br>
कालक्षेपं प्रकुरुते सर्वभूतहिते रता ५।<br>
विसृज्य कामं दंभं च द्वेषं लोभमघं मदम् ।<br>
अप्रमत्तोद्यता नित्यं च्यवनं समतोषयत् ६।<br>
एवं तस्य प्रकुर्वाणा सेवां वाक्कायकर्मभिः ।<br>
सहस्राब्दं महाराज सा च कामं मनस्यधात् ७।<br>
कदाचिद्देवभिषजावागतावाश्रमे मुनेः ।<br>
स्वागतेन सुसंभाव्य तयोः पूजां चकार सा ८।<br>
शर्यातिकन्याकृतपूजनार्घ-।<br>
पाद्यादिना तोषितचित्तवृत्ती ।<br>
तावूचतुः स्नेहवशेन सुंदरौ ।<br>
वरं वृणुष्वेति मनोहरांगीम् ९।<br>
तुष्टौ तौ वीक्ष्य भिषजौ देवानां वरयाचने ।<br>
मतिं चकार नृपतेः पुत्री मतिमतां वरा १०।<br>
पत्यभिप्रायमालक्ष्य वाचमूचे नृपात्मजा ।<br>
दत्तं मे चक्षुषी पत्युर्यदि तुष्टौ युवां सुरौ ११।<br>
इत्येतद्वचनं श्रुत्वा सुकन्या या मनोहरम् ।<br>
सतीत्वं च विलोक्येदमूचतुर्भिषजां वरौ १२।<br>
त्वत्पतिर्यदि देवानां भागं यज्ञे दधात्यसौ ।<br>
आवयोरधुना कुर्वश्चक्षुषोः स्फुटदर्शनम् १३।<br>
च्यवनोऽप्योमिति प्राह भागदाने वरौजसोः ।<br>
तदा हृष्टावश्विनौ तमूचतुस्तपतां वरम् १४।<br>
निमज्जतां भवानस्मिन्ह्रदे सिद्धविनिर्मिते ।<br>
इत्युक्तो जरयाग्रस्त देहो धमनिसंततः १५।<br>
ह्रदं प्रवेशितोऽश्विभ्यां स्वयं चामज्जतां ह्रदे ।<br>
पुरुषास्त्रय उत्तस्थुरपीच्या वनिताप्रियाः १६।<br>
रुक्मस्रजः कुंडलिनस्तुल्यरूपाः सुवाससः ।<br>
तान्निरीक्ष्य वरारोहा सुरूपान्सूर्यवर्चसः १७।<br>
अजानती पतिं साध्वी ह्यश्विनौ शरणं ययौ ।<br>
दर्शयित्वा पतिं तस्यै पातिव्रत्येन तोषितौ १८।<br>
ऋषिमामंत्र्य ययतुर्विमानेन त्रिविष्टपम् ।<br>
यक्ष्यमाणे क्रतौ स्वीयभागकार्याशयायुतौ १९।<br>
कालेन भूयसा क्षामां कर्शितां व्रतचर्यया ।<br>
प्रेमगद्गदया वाचा पीडितः कृपयाब्रवीत् २०।<br>
तुष्टोऽहमद्य तव भामिनि मानदायाः ।<br>
शुश्रूषया परमया हृदि चैकभक्त्या ।<br>
यो देहिनामयमतीव सुहृत्स्वदेहो ।<br>
नावेक्षितः समुचितः क्षपितुं मदर्थे २१।<br>
ये मे स्वधर्मनिरतस्य तपः समाधि-।<br>
विद्यात्मयोगविजिता भगवत्प्रसादाः ।<br>
तानेव ते मदनुसेवनयाऽविरुद्धान् ।<br>
दृष्टिं प्रपश्य वितराम्यभयानशोकान् २२।<br>
अन्ये पुनर्भगवतो भ्रुव उद्विजृंभ-।<br>
विस्रंसितार्थरचनाः किमुरुक्रमस्य ।<br>
सिद्धासि भुंक्ष्व विभवान्निजधर्मदोहान् ।<br>
दिव्यान्नरैर्दुरधिगान्नृपविक्रियाभिः २३।<br>
एवं ब्रुवाणमबलाखिलयोगमाया ।<br>
विद्याविचक्षणमवेक्ष्य गताधिरासीत् ।<br>
संप्रश्रयप्रणयविह्वलया गिरेषद् ।<br>
व्रीडाविलोकविलसद्धसिताननाह २४।<br>
सुकन्योवाच।<br>
राद्धं बत द्विजवृषैतदमोघयोग-।<br>
मायाधिपे त्वयि विभो तदवैमि भर्तः ।<br>
यस्तेऽभ्यधायि समयः सकृदंगसंगो ।<br>
भूयाद्गरीयसि गुणः प्रसवः सतीनाम् २५।<br>
तत्रेति कृत्यमुपशिक्ष्य यथोपदेशं ।<br>
येनैष कर्शिततमोति रिरंसयात्मा ।<br>
सिध्येत ते कृतमनोभव धर्षिताया ।<br>
दीनस्तदीशभवनं सदृशं विचक्ष्व २६।<br>
सुमतिरुवाच।<br>
प्रियायाः प्रियमन्विच्छंश्च्यवनो योगमास्थितः ।<br>
विमानं कामगं राजंस्तर्ह्येवाविरचीकरत् २७।<br>
सर्वकामदुघं रम्यं सर्वरत्नसमन्वितम् ।<br>
सर्वार्थोपचयोदर्कं मणिस्तंभैरुपस्कृतम् २८।<br>
दिव्योपस्तरणोपेतं सर्वकालसुखावहम् ।<br>
पट्टिकाभिः पताकाभिर्विचित्राभिरलंकृतम् २९।<br>
स्रग्भिर्विचित्रमालाभिर्मंजुसिंजत्षडंघ्रिभिः ।<br>
दुकूलक्षौमकौशेयैर्नानावस्त्रैर्विराजितम् ३०।<br>
उपर्युपरि विन्यस्तनिलयेषु पृथक्पृथक् ।<br>
कॢप्तैः कशिपुभिः कांतं पर्यंकव्यजनादिभिः ३१।<br>
तत्रतत्र विनिक्षिप्त नानाशिल्पोपशोभितम् ।<br>
महामरकतस्थल्या जुष्टं विद्रुमवेदिभिः ३२।<br>
द्वाःसु विद्रुमदेहल्या भातं वज्रकपाटकम् ।<br>
शिखरेष्विंद्रनीलेषु हेमकुंभैरधिश्रितम् ३३।<br>
चक्षुष्मत्पद्मरागाग्र्यैर्वज्रभित्तिषु निर्मितैः ।<br>
जुष्टं विचित्रवैतानैर्मुक्ताहारावलंबितैः ३४।<br>
हंसपारावतव्रातैस्तत्र तत्र निकूजितम् ।<br>
कृत्रिमान्मन्यमानैस्तानधिरुह्याधिरुह्य च ३५।<br>
विहारस्थानविश्राम संवेश प्रांगणाजिरैः ।<br>
यथोपजोषं रचितैर्विस्मापनमिवात्मनः ३६।<br>
एवं गृहं प्रपश्यंतीं नातिप्रीतेन चेतसा ।<br>
सर्वभूताशयाभिज्ञः स्वयं प्रोवाच तां प्रति ३७।<br>
निमज्ज्यास्मिन्ह्रदे भीरु विमानमिदमारुह ।<br>
सुभ्रूर्भर्तुः समादाय वचः कुवलयेक्षणा ३८।<br>
सरजो बिभ्रती वासो वेणीभूतांश्च मूर्द्धजान् ।<br>
अंगं च मलपंकेन संछन्नं शबलस्तनम् ३९।<br>
आविवेश सरस्तत्र मुदा शिवजलाशयम् ।<br>
सांतःसरसि वेश्मस्थाः शतानि दशकन्यकाः ४०।<br>
सर्वाः किशोरवयसो ददर्शोत्पलगंधयः ।<br>
तां दृष्ट्वा शीघ्रमुत्थाय प्रोचुः प्रांजलयः स्त्रियः ४१।<br>
वयं कर्मकरीस्तुभ्यं शाधि नः करवाम किम् ।<br>
स्नानेन ता महार्हेण स्नापयित्वा मनस्विनीम् ४२।<br>
दुकूले निर्मले नूत्ने ददुरस्यै च मानद ।<br>
भूषणानि परार्घ्यानि वरीयांसि द्युमंति च ४३।<br>
अन्नं सर्वगुणोपेतं पानं चैवामृतासवम् ।<br>
अथादर्शे स्वमात्मानं स्रग्विणं विरजोंबरम् ४४।<br>
ताभिः कृतस्वस्त्ययनं कन्याभिर्बहुमानितम् ।<br>
हारेण च महार्हेण रुचकेन च भूषितम् ४५।<br>
निष्कग्रीवं वलयिनं क्वणत्कांचननूपुरम् ।<br>
श्रोण्योरध्यस्तया कांच्या कांचन्या बहुरत्नया ४६।<br>
सुभ्रुवा सुदता शुक्लस्निग्धापांगेन चक्षुषा ।<br>
पद्मकोशस्पृधा नीलैरलकैश्च लसन्मुखम् ४७।<br>
यदा सस्मार दयितमृषीणां वल्लभं पतिम् ।<br>
तत्र चास्ते सहस्त्रीभिर्यत्रास्ते स मुनीश्वरः ४८।<br>
भर्तुः पुरस्तादात्मानं स्त्रीसहस्रवृतं तदा ।<br>
निशाम्य तद्योगगतिं संशयं प्रत्यपद्यत ४९।<br>
सतां कृत मलस्नानां विभ्राजंतीमपूर्ववत् ।<br>
आत्मनो बिभ्रतीं रूपं संवीतरुचिरस्तनीम् ५०।<br>
विद्याधरी सहस्रेण सेव्यमानां सुवाससम् ।<br>
जातभावो विमानं तदारोहयदमित्रहन् ५१।<br>
तस्मिन्नलुप्तमहिमा प्रिययानुषक्तो ।<br>
विद्याधरीभिरुपचीर्णवपुर्विमाने ।<br>
बभ्राज उत्कचकुमुद्गणवानपीच्य ।<br>
स्ताराभिरावृत इवोडुपतिर्नभःस्थः ५२।<br>
तेनाष्टलोकपविहारकुलाचलेंद्र -।<br>
द्रोणीष्वनंगसखमारुतसौभगासु ।<br>
सिद्धैर्नुतोद्युधुनिपातशिवस्वनासु ।<br>
रेमे चिरं धनदवल्ललनावरूथी ५३।<br>
वैश्रंभके सुरवने नंदने पुष्पभद्रके ।<br>
मानसे चैत्ररथ्ये च सरे मे रामया रतः ५४।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे।<br>
च्यवनस्य तपोभोगवर्णनं नाम पंचदशोऽध्यायः १५ ।<br>
<br>
