यम उवाच-<br>
एतन्माधवमासस्य समासात्किंचिदीरितम् ।<br>
माहात्म्यं पूर्णिमायाश्च विशेषाद्द्विजसत्तम १।<br>
वैशाखमासे मधुसूदनस्य प्रियं य एनं पठतीतिहासम् ।<br>
स याति कृष्णालयमाशुपूतः कल्पाननेकानिह मोदते च २।<br>
धन्यं यशस्यमायुष्यमिदं स्वस्त्ययनं महत् ।<br>
स्वर्ग्यं श्रीदं सौमनस्यं प्रशस्यमघमर्षणम् ३।<br>
इदं माधवमासस्य माहात्म्यं माधवप्रियम् ।<br>
चरित्रं भूपतेस्तस्य संवादं चावयोरपि ४।<br>
श्रुत्वा पठित्वा विधिवदनुमोद्य मनःप्रियम् ।<br>
भवेद्भक्तिर्भगवति यया स्यात्पापसंक्षयः ५।<br>
अथ गच्छ महीदेव देवलोकाद्यथेच्छया ।<br>
निपात्य भुवि वैदेहं रुदंत्यद्यापि बांधवाः ६।<br>
विलप्यमानैरपि बंधुभिस्तैर्न यावदग्नौ तव तच्छरीरम् ।<br>
प्रक्षिप्यते हंत जवैर्न तावद्याहि स्वयं सुप्त इव प्रबुद्धः ७।<br>
ममप्रसादादिह पुण्ययोगः श्रुतो यथावत्तमिमं विधेहि ।<br>
विधानतो वै समये समंते समागमोंऽते भविता सुरैश्च ८।<br>
सूत उवाच-<br>
इति देववचः श्रुत्वा नत्वा धर्माधिपं ततः ।<br>
पुनः पपात स इह परितुष्टमना द्विजः ९।<br>
धर्मराजप्रसादेन ततस्तत्र महीतले ।<br>
संसुप्तइव चोत्तस्थौ बंधुवर्गसमन्वितः १०।<br>
विधिमेनं द्विजो भूमौ वर्षेवर्षे च स स्वयम् ।<br>
स्वयं च कारयामास माधवस्नापनं जनम् ११।<br>
यमब्राह्मणसंवादो मयायं परिकीर्तितः ।<br>
तस्य माधवमासस्य पुण्यस्नानप्रसङ्गतः १२।<br>
वैशाखमासे सततं हरिप्रिये स्नानं विदध्याच्च ददाति भक्त्या ।<br>
दानं च होमं सुकृतं तथा बुधो हरेःपदं तस्य नदुर्ल्लभं कदा १३।<br>
यःशृणोत्येकचित्तेनमाहात्म्यंमेषसूर्यजम् ।<br>
सर्वपापविनिर्मुक्तो याति विष्णोः परं पदम् १४।<br>
ऋषय ऊचुः - <br>
सूतसूत महाप्राज्ञ त्वयाऽतिकरुणात्मना ।<br>
वैशाखमासमाहात्म्यं कीर्तितं पापनाशनम् १५।<br>
नियमा मधुहन्तुर्ये माधवे कथितास्त्वया ।<br>
पूजनं स्नानदानाद्यं श्रौतस्मार्तविधानतः १६।<br>
यथा च माधवो देवः प्रीयते पापनाशनः ।<br>
अधुना श्रोतुमिच्छामो ध्यानं तस्य महात्मनः १७।<br>
कृष्णस्य भक्तवृन्दानां प्रियस्य भवतारणम् १८।<br>
सूत उवाच-<br>
शृणुध्वं मुनयः सर्वे कृष्णस्य जगदात्मनः ।<br>
गोगोपगोपीप्राणस्य वृन्दावनचरस्य च १९।<br>
एकदा नारदः पृष्टो गौतमेन द्विजोत्तमाः ।<br>
स तस्मै प्राह यद्ध्यानं तद्वक्ष्ये पापनाशनम् २०।<br>
नारद उवाच-<br>
सुमप्रकरसौरभोद्गलितमाध्विकाद्युल्लसत्सुशाखिनवपल्लवप्रकरनम्र शोभायुतम् ।<br>
प्रफुल्लनवमञ्जरीललितवल्लरीवेष्टितं स्मरेत सततं शिवं शितमतिः सुवृन्दावनम् २१।<br>
विकाशि सुमनोरसास्वदनमंजुलैः संचरच्छिलीमुखमुखोद्गतैर्मुखरितान्तरं झंकृतैः ।<br>
कपोतशुकसारिकापरभृतादिभिः पत्रिभिर्विराणितमितस्ततो भुजगशत्रुनृत्याकुलम् २२।<br>
कलिन्ददुहितुश्च लल्लहरिविप्लुषां वाहिभिर्विनिद्र सरसीरुहोदररजश्च योद्धूसरैः ।<br>
प्रदीपित मनोभवव्रजविलासिनी वाससां विलोलनपरैर्निषेवितमनारतं मारुतैः २३।<br>
प्रवालनवपल्लवं मरकतच्छदं मौक्तिकप्रभाप्रकरकोरकं कमलरागनानाफलम् ।<br>
स्थविष्ठमखिलर्तुभिः सततसेवितं कामदं तदन्तरपिकल्पकाङ्घ्रिपमुदञ्चितं चिन्तयेत् २४।<br>
सुहेमशिखराचलेउदितभानुवद्भासुरामधोऽस्य कनकस्थलीममृतशीकरासारिणः ।<br>
प्रदीप्तमणिकुट्टिमां कुसुमरेणुपुञ्जोज्ज्वलां स्मरेत्पुनरतन्द्रितो विगतषट्तरङ्गांबुधः २५।<br>
तद्रत्नकुट्टिमनिविष्टमहिष्ठयोगपीठेऽष्टपत्रमरुणं कमलं विचिन्त्य ।<br>
उद्यद्विरोचनसरोचिरमुष्यमध्ये संचिन्तयेत्सुखनिविष्टमथोमुकुन्दम् २६।<br>
सुत्रामहेति दलिताञ्जनमेघपुञ्जप्रत्यग्रनीलजलजन्मसमानभासम् ।<br>
सुस्निग्धनीलघनकुञ्चितकेशजालं राजन्मनोज्ञशितिकण्ठशिखण्डचूडम् २७।<br>
रोलम्बलालितसुरद्रुमसूनुसंपद्युक्तं समुत्कचनवोत्पलकर्णपूरम् ।<br>
लोलालिभिः स्फुरितभालतलप्रदीप्तगोरोचनातिलकमुज्ज्वलचिल्लिचापम् २८।<br>
आपूर्णशारदगताङ्क शशाङ्कबिम्बकान्ताननं कमलपत्रविशालनेत्रम् ।<br>
रत्नस्फुरन्मकरकुण्डलरश्मिदीप्तगण्डस्थलीमुकुरमुन्नतचारुनासम् २९।<br>
सिन्दूरसुन्दरतराधरमिन्दुकुन्दमन्दारमन्दहसितद्युतिदीपिताशम् ।<br>
वन्यप्रवालकुसुमप्रचयावकॢप्तग्रैवेयकोज्ज्वलमनोहरकम्बुकण्ठम् ३०।<br>
मत्तभ्रमद्भ्रमरघुष्टविलम्बमानं संतानकप्रसरदामपरिष्कृतांसम् ।<br>
हारावलीभगणराजितपीवरोरुव्योमस्थलीलसितकौस्तुभभानुमन्तम् ३१।<br>
श्रीवत्सलक्षणसुलक्षितमुन्नतांसमाजानुपीनपरिवृत्तसुजातबाहुम् ।<br>
आबन्धुरोदरमुदारगभीरनाभिं भृङ्गाङ्गनानि करमंजुलरोमराजिम् ३२।<br>
नानामणिप्रघटिताङ्गदकङ्कणोर्मि ग्रैवेयसारसननूपुरतुन्दबन्धम् ।<br>
दिव्याङ्गरागपरिपिञ्जरिताङ्गयष्टिमापीतवस्त्रपरिवीतनितम्बबिम्बम् ३३।<br>
चारूरुजानुमनुवृत्तमनोज्ञजङ्घं कान्तोन्नतप्रपदनिन्दित कूर्मकान्तिम् ।<br>
माणिक्यदर्पणलसन्नखराजराजद्रक्ताङ्गुलिच्छदनुसुन्दरपादपद्मम् ३४।<br>
मत्स्याङ्कुशारिदरकेतुयवाब्जवज्रैः संलक्षितारुणकराङ्घ्रितलाभिरामम् ।<br>
लावण्यसारसमुदायविनिर्मिताङ्गं सौन्दर्यनिन्दितमनोभव देहकान्तिम् ३५।<br>
आस्यारविन्दपरिपूरितवेणुरन्ध्रलोलत्कराङ्गुलिसमीरितदिव्यरागैः ।<br>
शश्वद्भवैः कृतनिविष्टसमस्तजन्तुसंतानसंनतिमनन्तसुखाम्बुराशिम् ३६।<br>
गोभिर्मुखाम्बुजविलीनविलोचनाभिरूधोभरस्खलितमन्थरमन्दगाभिः ।<br>
दन्ताग्रदष्टपरिशिष्टतृणाङ्कुराभिरालम्बिवालधिलताभिरथाभिवीतम् ३७।<br>
संप्रस्नुतस्तनविभूषणपूर्णनिश्चलास्याद्दृढक्षरितफेनिलदुग्धमुग्धैः ।<br>
वेणुप्रवर्तितमनोहरमन्दगीतदत्तोच्चकर्णयुगलैरपितर्णकैश्च ३८।<br>
प्रत्यग्रशृङ्गमृदुमस्तकसंप्रहारसंरम्भभावनविलोलखुराग्रपातैः ।<br>
आमेदुरैर्बहुलसास्नगलैरुदग्रपुच्छैश्च वत्सतरवत्सतरीनिकायैः ३९।<br>
हम्भारवक्षुभितदिग्वलयैर्महद्भिरध्युक्षभिः पृथुककुद्भरभारखिन्नैः ।<br>
उत्तम्भितश्रुतिपुटीपरिपीतवंशध्वानामृतोद्धतविकासिविशालघोणैः ४०।<br>
गोपैः समानगुणशीलवयोविलासवेशैश्च मूर्छितकलस्वनवेणुवीणैः ।<br>
मन्दोच्चतारपटुगानपरैर्विलोलदोर्वल्लरीललितलास्यविधानदक्षैः ४१।<br>
जङ्घान्तपीवरकटीरतटीनिबद्धव्यालोलकिङ्किणिघटारणितैरटद्भिः ।<br>
मुग्धैस्तरक्षुनखकल्पितकान्तभूषैरव्यक्तमंजुवचनैः पृथुकैः परीतम् ४२।<br>
अथ सुललितगोपसुन्दरीणां पृथुकबरीषनितम्बमन्थराणाम् ।<br>
गुरुकुचभरभंगुरावलग्नत्रिवलिविजृम्भितरोमराजिभाजाम् ४३।<br>
तदतिरुचिरचारुवेणुवाद्यामृतरसपल्लविताङ्गजाङ्घ्रिपस्य ।<br>
मुकुलविमलरम्यरूढरोमोद्गमसमलंकृतगात्रवल्लरीणाम् ४४।<br>
तदतिरुचिर मन्दहासचन्द्रातपपरिजृम्भितरागवारिराशेः ।<br>
तरलतरतरङ्गभङ्गविप्रुट्प्रकरघनश्रमबिन्दुसंततानाम् ४५।<br>
तदतिललितमन्दचिल्लिचापच्युतनिशितेक्षणमारबाणवृष्ट्या ।<br>
दलितसकलमर्मविह्वलाङ्गप्रविसृतदुःसहवेपथुव्यथानाम् ४६।<br>
तदतिरुचिरवेषरूपशोभामृतरसपानविधानलालसानाम् ।<br>
प्रणयसलिलपूरवाहिनीनामलसविलोलविलोचनाम्बुजानाम् ४७।<br>
विस्रंसत्कबरीकलापविगलत्फुल्लत्प्रसूनास्रवन् ।<br>
माध्वीलम्पटचञ्चरीकघटयासंसेवितानां मुहुः ।<br>
मारोन्मादमदस्खलन्मृदुगिरामालोलकाञ्च्युल्लस-।<br>
न्नीवीविश्लथमानचीनसिचयान्तार्चिर्नितम्बत्विषाम् ४८।<br>
स्खलितलसितपादाम्भोजमन्दाभिघातच्छुरितमणितुलाकोट्याकुलाशामुखानाम् ।<br>
चलदधरदलानांकुड्मलापक्ष्मलाक्षि-<br>
द्वयसरसिरुहाणामुल्लसत्कुण्डलानाम् ४९।<br>
द्राघिष्ठश्वसनसमीरणाभितापप्रम्लानीभवदरुणौष्ठपल्लवानाम् ।<br>
नानोपायनविलसत्कराम्बुजानामालीभिः सततनिषेवितं समन्तात् ५०।<br>
तासामायतलोलनीलनयनव्याकोशलीनाम्बुज-<br>
स्रग्भिः संपरिपूजिताखिलतनुं नानाविलासास्पदम् ।<br>
तन्मुग्धाननपङ्कजप्रविगलन्माध्वीरसास्वादिनीं-<br>
बिभ्राणं प्रणयान्मदाक्षिमधुहृन्मालां मनोहारिणीम् ५१।<br>
गोपीगोपपशूनां बहिः स्मरेदग्रतोऽस्य गीर्वाणघटांवित्तार्थिनीं विरिञ्चित्रिनयनशतमन्युपूर्विकां स्तोत्रपराम् ५२।<br>
तद्वद्दक्षिणतो मुनिनिकरं दृढधर्मवाञ्छया समाम्नायपरम् ।<br>
योगीन्द्रानथ पृष्ठे मुमुक्षमाणान्समाधिना तु सनकाद्यान् ५३।<br>
सव्ये सकान्तानथ यक्षसिद्धगन्धर्वविद्याधरचारणांश्च ।<br>
सकिन्नरानप्सरसश्च मुख्याः कामार्थिनीर्नर्तनगीतवाद्यैः ५४।<br>
शङ्खेन्दुकुन्दधवलं सकलागमज्ञं सौदामिनीततिपिशङ्गजटाकलापम् ।<br>
तत्पादपङ्कजगताममलां च भक्तिं वाञ्छन्तमुज्झिततरान्यसमस्तसङ्गम् ५५।<br>
नानाविध श्रुतिगुणान्वितसप्तरागग्रामत्रयीगतमनोहरमूर्छनाभिः ।<br>
संप्रीणयन्तमुदिताभिरपि प्रभक्त्या संचिन्तयन्नभसि मां द्रुहिणप्रसूतम् ५६।<br>
इति ध्यात्वाऽत्मानं पटुविशदधीर्नन्दतनयं नरो बुद्ध्यैवाऽर्घप्रभृतिभिरनिन्द्योपहृतिभिः ।<br>
यजेद्भूयो भक्त्या स्ववपुषि बहिष्ठैश्च विभवैरिति प्रोक्तं सर्वं यदभिलषितं भूसुरवराः ५७।<br>
इति श्रीपद्मपुराणे पातालखंडे वैशाखमाहात्म्ये त्र्युत्तरशततमोऽध्यायः १०३।<br>
<br>
