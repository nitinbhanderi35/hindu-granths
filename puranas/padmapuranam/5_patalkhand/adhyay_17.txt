शेष उवाच।<br>
शत्रुघ्नश्च्यवनस्याथ दृष्ट्वाऽचिंत्यं तपोबलम् ।<br>
प्रशशंस तपो ब्राह्मं सर्वलोकैकवंदितम् १।<br>
अहो पश्यत योगस्य सिद्धिं ब्राह्मणसत्तमे ।<br>
यः क्षणादेव दुष्प्रापं तद्विमानमचीकरत् २।<br>
क्व भोगसिद्धिर्महती मुनीनाममलात्मनाम् ।<br>
क्व तपोबलहीनानां भोगेच्छा मनुजात्मनाम् ३।<br>
इति स्वगतमाशंसञ्छत्रुघ्नश्च्यवनाश्रमे ।<br>
क्षणं स्थित्वा जलं पीत्वा सुखसंभोगमाप्तवान् ४।<br>
हयस्तस्याः पयोष्ण्याख्या नद्याः पुण्यजलात्मनः ।<br>
पयः पीत्वा ययौ मार्गे वायुवेगगतिर्महान् ५।<br>
योधास्तन्निर्गमं दृष्ट्वा पृष्ठतोऽनुययुस्तदा ।<br>
हस्तिभिः पत्तिभिः केचिद्रथैः केचन वाजिभिः ६।<br>
शत्रुघ्नोऽमात्यवर्येण सुमत्याख्येन संयुतः ।<br>
पृष्ठतोऽनुजगामाशु रथेन हयशोभिना ७।<br>
गच्छन्वाजीपुरं प्राप्तो विमलाख्यस्य भूपतेः ।<br>
रत्नातटाख्यं च जनैर्हृष्टपुष्टैः समाकुलम् ८।<br>
स सेवकादुपश्रुत्य रघुनाथ हयोत्तमम् ।<br>
पुरोंतिके हि संप्राप्तं सर्वयोधसमन्वितम् ९।<br>
तदा गजानां सप्तत्या चंद्रवर्णसमानया ।<br>
अश्वानामयुतैः सार्धं रथानां कांचनत्विषाम् १०।<br>
सहस्रेण च संयुक्तः शत्रुघ्नं प्रति जग्मिवान् ।<br>
शत्रुघ्नं स नमस्कृत्य सर्वान्प्राप्तान्महारथान् ११।<br>
वसुकोशं धनं सर्वं राज्यं तस्मै निवेद्य च ।<br>
किं करोमीति राजा तं जगाद पुरतः स्थितः १२।<br>
राजापि तं स्वीयपदे प्रणम्रं ।<br>
दोर्भ्यां दृढं संपरिषस्वजे महान् ।<br>
जगाम साकं तनये स्वराज्यं ।<br>
निक्षिप्य सर्वं बहुधन्विभिर्वृतः १३।<br>
रामचंद्राभिधां श्रुत्वा सर्वश्रुतिमनोहराम् ।<br>
सर्वे प्रणम्य तं वाहं ददुर्वसुमहाधनम् १४।<br>
राजानं पूजयित्वा तु शत्रुघ्नः परया मुदा ।<br>
सेनया सहितोऽगच्छद्वाजिनः पृष्ठतस्तदा १५।<br>
एवं स गच्छंस्तन्मार्गे पर्वताग्र्यं ददर्श ह ।<br>
स्फाटिकैः कानकै रौप्यै राजितं प्रस्थराजिभिः १६।<br>
जलनिर्झरसंह्रादं नानाधातुकभूतलम् ।<br>
गैरिकादिकसद्धातु लाक्षारंगविराजितम् १७।<br>
यत्र सिद्धांगनाः सिद्धैः संक्रीडंत्यकुतोभयाः ।<br>
गंधर्वाप्सरसो नागा यत्र क्रीडंति लीलया १८।<br>
गंगातरंगसंस्पर्श शीतवायुनिषेवितम् ।<br>
वीणारणद्धंसशुकक्वणसुंदरशोभितम् १९।<br>
पर्वतं वीक्ष्य शत्रुघ्न उवाच सुमतिं त्विदम् ।<br>
तद्दर्शनसमुद्भूत विस्मयाविष्टमानसः २०।<br>
कोऽयं महागिरिवरो विस्मापयति मे मनः ।<br>
महारजतसत्प्रस्थो मार्गे राजति मेऽद्भुतः २१।<br>
अत्र किं देवतावासो देवानां क्रीडनस्थलम् ।<br>
यदेतन्मनसः क्षोभं करोति श्रीसमुच्चयैः २२।<br>
इति वाक्यं समाकर्ण्य जगाद सुमतिस्तदा ।<br>
वक्ष्यमाणगुणागार रामचंद्र पदाब्जधीः २३।<br>
नीलोऽयं पर्वतो राजन्पुरतो भाति भूमिप ।<br>
मनोहरैर्महाशृङ्गैः स्फाटिकाग्रैः समंततः २४।<br>
एनं पश्यंति नो पापाः परदाररता नराः ।<br>
विष्णोर्गुणगणान्ये वै न मन्यंते नराधमाः २५।<br>
श्रुतिस्मृतिसमुत्थं ये धर्मं सद्भिः सुसाधितम् ।<br>
न मन्यंते स्वबुद्धिस्थ हेतुवादविचारणाः २६।<br>
नीलीविक्रयकर्तारो लाक्षाविक्रयकारकाः ।<br>
यो ब्राह्मणो घृतादीनि विक्रीणाति सुरापकः २७।<br>
कन्यां रूपेण संपन्नां न दद्यात्कुलशीलिने ।<br>
विक्रीणाति द्रव्यलोभात्पिता पापेन मोहितः २८।<br>
पत्नीं दूषयते यस्तु कुलशीलवतीं नरः ।<br>
स्वयमेवात्ति मधुरं बंधुभ्यो न ददाति यः २९।<br>
भोजने ब्राह्मणार्थे च पाकभेदं करोति यः ।<br>
कृसरं पायसं वापि नार्थिनं दापयेत्कुधीः ३०।<br>
अतिथीनवमन्यंते सूर्यतापादितापितान् ।<br>
अंतरिक्षभुजो ये च ये च विश्वासघातकाः ३१।<br>
न पश्यंति महाराज रघुनाथ पराङ्मुखाः ।<br>
असौ पुण्यो गिरिवरः पुरुषोत्तम शोभितः ३२।<br>
पवित्रयति सर्वान्नो दर्शनेन मनोहरः ।<br>
अत्र तिष्ठति देवानां मुकुटैरर्चितांघ्रिकः ३३।<br>
पुण्यवद्भिर्दर्शनार्हः पुण्यदः पुरुषोत्तमः ।<br>
श्रुतयो नेतिनेतीति ब्रुवाणा न विदंति यम् ३४।<br>
यत्पादरज इंद्रादिदेवैर्मृग्यं सुदुर्ल्लभम् ।<br>
वेदांतादिभिरन्यूनैर्वाक्यैर्विदंति यं बुधाः ३५।<br>
सोऽत्र श्रीमान्नीलशैले वसते पुरुषोत्तमः ।<br>
आरुह्य तं नमस्कृत्य संपूज्य सुकृतादिना ३६।<br>
नैवेद्यं भक्षयित्वा वै भूप भूयाच्चतुर्भुजः ।<br>
अत्राप्युदाहरंतीममितिहासं पुरातनम् ३७।<br>
तं शृणुष्व महाराज सर्वाश्चर्यसमन्वितम् ।<br>
रत्नग्रीवस्य नृपतेर्यद्वृत्तं सकुटुंबिनः ३८।<br>
चतुर्भुजादिकं प्राप्तं देवदानवदुर्लभम् ।<br>
आसीत्कांची महाराज पुरी लोकेषु विश्रुता ३९।<br>
महाजनपरीवारसमृद्धबलवाहना ।<br>
यस्यां वसंति विप्राग्र्याः षट्कर्मनिरता भृशम् ४०।<br>
सर्वभूतहिते युक्ता रामभक्तिषु लालसाः ।<br>
क्षत्रिया रणकर्तारः संग्रामेऽप्यपलायिनः ४१।<br>
परदार परद्रव्य परद्रोहपराङ्मुखाः ।<br>
वैश्याः कुसीदकृष्यादिवाणिज्यशुभवृत्तयः ४२।<br>
कुर्वन्ति रघुनाथस्य पदाम्भोजे रतिं सदा ।<br>
शूद्रा ब्राह्मणसेवाभिर्गतरात्रिदिनान्तराः ४३।<br>
कुर्वंति कथनं रामरामेति रसनाग्रतः ।<br>
प्राकृताः केऽपि नो पापं कुर्वंति मनसात्र वै ४४।<br>
दानं दया दमः सत्यं तत्र तिष्ठंति नित्यशः ।<br>
वदते न पराबाधं वाक्यं कोऽपि नरोऽनघः ४५।<br>
न पारक्ये धने लोभं कुर्वंति न हि पातकम् ।<br>
एवं प्रजा महाराज रत्नग्रीवेण पाल्यते ४६।<br>
षष्ठांशं तत्र गृह्णाति नान्यं लोभविवर्जितः ।<br>
एवं पालयमानस्य प्रजाधर्मेण भूपतेः ४७।<br>
गतानि बहुवर्षाणि सर्वभोगविलासिनः ।<br>
विशालाक्षीं महाराज एकदा ह्यूचिवानिदम् ४८।<br>
पतिव्रतां धर्मपत्नीं पतिव्रतपरायणाम् ।<br>
पुत्रा जाता विशालाक्षि प्रजारक्षा धुरंधराः ४९।<br>
परीवारो महान्मह्यं वर्तते विगतज्वरः ।<br>
हस्तिनो मम शैलाभा वाजिनः पवनोपमाः ५०।<br>
रथाश्च सुहयैर्युक्ता वर्तंते मम नित्यशः ।<br>
महाविष्णुप्रसादेन किंचिन्न्यूनं ममास्ति न ५१।<br>
एवं मनोरथस्त्वेकस्तिष्ठते मानसे मम ।<br>
परं तीर्थं मया नाद्य कृतं परमशोभने ५२।<br>
गर्भवासविरामाय क्षमं गोविंदशोभितम् ।<br>
वृद्धो जातोऽस्म्यहं तावद्वलीपलितदेहवान् ५३।<br>
करिष्यामि मनोहारि तीर्थसेवनमादृतः ।<br>
यो नरो जन्मपर्यंतं स्वोदरस्य प्रपूरकः ५४।<br>
न करोति हरेः पूजां स नरो गोवृषः स्मृतः ।<br>
तस्माद्गच्छामि भो भद्रे तीर्थयात्रां प्रति प्रिये ५५।<br>
सकुटुंबः सुते न्यस्य धुरं राज्यस्य निर्भृताम् ।<br>
इति व्यवस्य संध्यायां हरिं ध्यायन्निशांतरे ५६।<br>
अद्राक्षीत्स्वप्नमप्येकं ब्राह्मणं तापसं वरम् ।<br>
प्रातरुत्थाय राजासौ कृत्वा संध्यादिकाः क्रियाः ५७।<br>
सभां मंत्रिजनैः सार्द्धं सुखमासेदिवान्महान् ।<br>
तावद्विप्रं ददर्शाथ तापसं कृशदेहिनम् ५८।<br>
जटावल्कलकौपीनधारिणं दंडपाणिनम् ।<br>
अनेकतीर्थसेवाभिः कृतपुण्यकलेवरम् ५९।<br>
राजा तं वीक्ष्य शिरसा प्रणनाम महाभुजः ।<br>
अर्घ्यपाद्यादिकं चक्रे प्रहृष्टात्मा महीपतिः ६०।<br>
सुखोपविष्टं विश्रांतं पप्रच्छ विदितं द्विजम् ।<br>
स्वामिंस्त्वद्दर्शनान्मेऽद्य गतं देहस्य पातकम् ६१।<br>
महांतः कृपणान्पातुं यांति तद्गेहमादरात् ।<br>
तस्मात्कथय भो विप्र वृद्धस्य मम संप्रति ६२।<br>
को देवो गर्भनाशाय किं तीर्थं च क्षमं भवेत् ।<br>
यूयं सर्वगताः श्रेष्ठाः समाधिध्यानतत्पराः ६३।<br>
सर्वतीर्थावगाहेन कृतपुण्यात्मनोऽमलाः ।<br>
यथावच्छृण्वते मह्यं श्रद्दधानाय विस्तरात् ६४।<br>
कथयस्व प्रसादेन सर्वतीर्थविचक्षण ।<br>
ब्राह्मण उवाच।<br>
शृणु राजेंद्र वक्ष्यामि यत्पृष्टं तीर्थसेवनम् ६५।<br>
कस्य देवस्य कृपया गर्भनिर्वारणं भवेत् ।<br>
सेव्यः श्रीरामचंद्रोऽसौ संसारज्वरनाशकः ६६।<br>
पूज्यः स एव भगवान्पुरुषोत्तमसंज्ञकः ।<br>
नाना पुर्यो मया दृष्टाः सर्वपापक्षयंकराः ६७।<br>
अयोध्या सरयूस्तापी तथा द्वारं हरेः परम् ।<br>
अवंती विमला कांची रेवा सागरगामिनी ६८।<br>
गोकर्णं हाटकाख्यं च हत्याकोटिविनाशनम् ।<br>
मल्लिकाख्यो महाशैलो मोक्षदः पश्यतां नृणाम् ६९।<br>
यत्रांगेषु नृणां तोयं श्यामं वा निर्मलं भवेत् ।<br>
पातकस्यापहारीदं मया दृष्टं तु तीर्थकम् ७०।<br>
मया द्वारवती दृष्टा सुरासुर निषेविता ।<br>
गोमती यत्र वहति साक्षाद्ब्रह्मजला शुभा ७१।<br>
यत्र स्वापो लयः प्रोक्तो मृतिर्मोक्ष इति श्रुतिः ।<br>
यस्यां संवसतां नॄणां न कलि प्रभवेत्क्वचित् ७२।<br>
चक्रांका यत्र पाषाणा मानवा अपि चक्रिणः ।<br>
पशवः कीटपक्ष्याद्याः सर्वे चक्रशरीरिणः ७३।<br>
त्रिविक्रमो वसेद्यस्यां सर्वलोकैकपालकः ।<br>
सा पुरी तु महापुण्यैर्मया दृग्गोचरीकृता ७४।<br>
कुरुक्षेत्रं मया दृष्टं सर्वहत्यापनोदनम् ।<br>
स्यमंतपंचकं यत्र महापातकनाशनम् ७५।<br>
वाराणसी मया दृष्टा विश्वनाथकृतालया ।<br>
यत्रोपदिशते मंत्रं तारकं ब्रह्मसंज्ञितम् ७६।<br>
यस्यां मृताः कीटपतंगभृंगाः <br>
पश्वादयो वा सुरयोनयो वा ।<br>
स्वकर्मसंभोगसुखं विहाय <br>
गच्छंति कैलासमतीतदुःखाः ७७।<br>
मणिकर्णिर्यत्र तीर्थं यस्यामुत्तरवाहिनी ।<br>
करोति संसृतेर्बंधच्छेदं पापकृतामपि ७८।<br>
कपर्दिनः कुंडलिनः सर्पभूषाधरावराः ।<br>
गजचर्मपरीधाना वसंति गतदुःखकाः ७९।<br>
कालभैरवनामात्र करोति यमशासनम् ।<br>
न करोति नृणां वार्तां यमो दंडधरः प्रभुः ८०।<br>
एतादृशी मया दृष्टा काशी विश्वेश्वरांकिता ।<br>
अनेकान्यपि तीर्थानि मया दृष्टानि भूमिप ८१।<br>
परमेकं महच्चित्रं यद्दृष्टं नीलपर्वते ।<br>
पुरुषोत्तमसान्निध्ये तन्न क्वाप्यक्षिगोचरम् ८२।<br>
