सुमनोवाच-<br>
ऋणसंबंधिनं पुत्रं प्रवक्ष्यामि तवाग्रतः ।<br>
ऋणं यस्य गृहीत्वा यः प्रयाति मरणं किल १।<br>
अर्थदाता सुतो भूत्वा भ्रातावाथ पिता प्रिया ।<br>
मित्ररूपेण वर्तेत अंतर्दुष्टः सदैव सः २।<br>
गुणं नैव प्रपश्येत स क्रूरो निष्ठुराकृतिः ।<br>
जल्पते निष्ठुरं वाक्यं सदैव स्वजनेषु च ३।<br>
मिष्टं मिष्टं समश्नाति भोगान्भुंजति नित्यशः ।<br>
द्यूतकर्मरतो नित्यं चौरकर्मणि सस्पृहः ४।<br>
गृहाद्द्रव्यं चोरयति वार्यमाणः स कुप्यति ।<br>
पितरं मातरं चैव कुत्सते च दिनेदिने ७।<br>
एवं संक्षीयते द्रव्यमेवमेतद्वदत्यपि ।<br>
गृहं क्षेत्रादिकं सर्वं ममैव हि न संशयः ८।<br>
पितरं मातरं चैव हिनस्त्येव दिने दिने ।<br>
सुदंडैर्मुशलैश्चैव केशोत्पाटैश्च दारुणैः ९।<br>
मृते तु तस्मिन्पितरि मातरि चातिनिष्ठुरः ।<br>
निःस्नेहो निष्ठुरश्चैव जायते नात्र संशयः १०।<br>
श्राद्धकार्याणि दानानि न करोति सदैव सः ।<br>
एवंविधाः प्रियाः पुत्रा भवंति च महीपते ११।<br>
रिपुं पुत्रं प्रवक्ष्यामि तवाग्रे द्विजसत्तम ।<br>
बाल्येवयसि संप्राप्ते पुत्रत्वे वर्तते सदा १२।<br>
पितरं मातरं चैव क्रीडमानो हि ताडयेत् ।<br>
ताडयित्वा प्रयात्येवं प्रहस्यैवं पुनः पुनः १३।<br>
पुनरायाति तं तत्र पितरं मातरं पुनः ।<br>
सक्रोधो वर्तते नित्यं कुत्सते च दिनेदिने १४।<br>
एवं संवर्तते नित्यं वैरकर्मणि संपदा ।<br>
पितरं ताडयित्वा च मातरं च ततः पुनः १५।<br>
प्रयात्येवं स दुष्टात्मा पूर्ववैरानुभावतः ।<br>
अथातः संप्रवक्ष्यामि यथालभ्यं भवेत्प्रियम् १६।<br>
जातमात्रं प्रियं कुर्याद्बाल्ये क्रीडनताडनैः ।<br>
वयः प्राप्य प्रियं कुर्यान्मातृपित्रोरनंतरम् १७।<br>
भक्त्या संतोषयेन्नित्यं तावुभौ परितोषयेत् ।<br>
स्नेहेन वचसा चैव प्रियसंभाषणेन च १८।<br>
मृतौ गुरू समाज्ञाय स्नेहेन रुदते पुनः ।<br>
श्राद्धकर्माणि सर्वाणि पिंडदानादिकां क्रियाम् १९।<br>
करोत्येवसुदुःखार्तस्तेभ्यो यात्रां प्रयच्छति ।<br>
ऋणत्रयान्वितः स्नेहान्मोचयेद्यस्तु निश्चितः २०।<br>
यस्माल्लभ्यं भवेत्कांत प्रयच्छति न संशयः ।<br>
पुत्रो भूत्वा महाप्राज्ञ अनेनविधिना किल २१।<br>
उदासीनं प्रवक्ष्यामि तवाग्रे प्रिय सांप्रतम् ।<br>
उदासीनेन भावेन सदैव परिवर्तते २२।<br>
ददाति नैव गृह्णाति न च कुप्यति तुष्यति ।<br>
नो वा प्रयाति संत्यज्य उदासीनो द्विजोत्तम २३।<br>
भृत्याश्चापि समाख्याताः पशवस्तुरगास्तथा ।<br>
गजा महिष्यो दास्यश्च ऋणसंबंधिनस्त्वमी २४।<br>
गृहीतमाययैकेन आवाभ्यां तु न कस्य हि ।<br>
न्यासमेवं न कस्यापि कृतं वै पूर्वजन्मनि २५।<br>
राधयामि न कस्यापि क्षणं कांत शृणुष्व हि ।<br>
न वैरमस्ति केनापि पूर्वजन्मनि वै कृतम् २६।<br>
आबाल्येन तु विप्रेंद्र न च त्यक्तो मया पतिः ।<br>
एवं ज्ञात्वा शमं गच्छ त्यज चिंतामनर्थिकीम् २७।<br>
हृतं नैव च कस्यापि नैव दत्तं त्वया पुनः ।<br>
कथं ते धनमायाति विस्मयं व्रज मा विभो २८।<br>
प्राप्तमेव हि यत्रैव रक्षितुश्च न तिष्ठति ।<br>
एवं ज्ञात्वा शमं गच्छ त्यज चिंतामनर्थिकीम् २९।<br>
कस्य पुत्राः प्रिया भार्या कस्य स्वजनबांधवाः ।<br>
कः कस्य नास्ति संसारे न संबंधो द्विजोत्तम ३०।<br>
मायामोहेन संमूढा मानवाः पापचेतनाः ।<br>
इदं गृहमयं पुत्र इयं भार्या ममैव हि ३१।<br>
अनृतं दृश्यते कांत संसारस्य हि बंधनम् ३२।<br>
इति श्रीपद्मपुराणे पातालखंडे वैशाखमासमाहात्म्ये अष्टाशीतितमोऽध्यायः ८८।<br>
<br>
