शेष उवाच।<br>
दृष्ट्वा रामो राजधानीं निजलोकनिवासिनीम् ।<br>
जहर्ष मतिमान्वीरश्चिरदर्शनलालसः १।<br>
भरतोऽपि स्वकं मित्रं सुमुखं नगरं प्रति ।<br>
प्रेषयामास सचिवं नगरोत्सवसिद्धये २।<br>
भरत उवाच।<br>
कुर्वंतु लोकास्त्वरितं रघुनाथागमोत्सवम् ।<br>
मंदिरे मंदिरे रम्यं कृतकौतुकचित्रकम् ३।<br>
विपांसुका राजमार्गाश्चंदनद्रवसिंचिताः ।<br>
प्रसूनभरसंकॢप्ता हृष्टपुष्टजनावृताः ४।<br>
विचित्रवर्णध्वजभा चित्रिताखिलस्वांगणाः ।<br>
मेघागमे धनुरिव पश्यंत्वेव वलीमुखाः ५।<br>
प्रतिगेहं तु लोकानां कारयंत्वगरूक्षणम् ।<br>
यद्धूमं वीक्ष्य शिखिनो नृत्यं कुर्वंतु लीलया ६।<br>
हस्तिनो मम शैलाभानाधोरणसुयंत्रितान् ।<br>
विचित्रयंतु बहुशो गैरिकाद्युपधातुभिः ७।<br>
वाजिनश्चित्रिता भूयः सुशोभंतु मनोजवाः ।<br>
यद्वेगवीक्षणादेव गर्वं त्यजति स्वर्हयः ८।<br>
कन्याः सहस्रशो रम्याः सर्वाभरणभूषिताः ।<br>
गजोपरि समारूढा मुक्ताभिर्विकिरंतु च ९।<br>
ब्राह्मण्यः पात्रहस्ताश्च दूर्वाहारिद्रसंयुताः ।<br>
सुवासिन्यो महाराजं रामं नीराजयंतु ताः १०।<br>
कौसल्यापुत्रसंयोगसंदेश विधुरा सती ।<br>
हर्षं प्राप्नोतु सुकृशा तदीक्षणसुलालसा ११।<br>
इत्येवमादिरचनाः पुरशोभाविधायिकाः ।<br>
करोतु जनता हृष्टा रामस्यागमनं प्रति १२।<br>
शेष उवाच।<br>
इति श्रुत्वा ततो वाक्यं सुमुखो मंत्रवित्तमः ।<br>
प्रययौ नगरीं कर्तुं कृतकौतुकतोरणाम् १३।<br>
गत्वाथ नगरीं तां वै मंत्री तु सुमुखाभिधः ।<br>
ख्यापयामास लोकानां रामागममहोत्सवम् १४।<br>
लोकाः श्रुत्वा पुरीं प्राप्तं रघुनाथं सुहर्षिताः ।<br>
पूर्वं तदीय विरहत्यक्तभोगसुखादयः १५।<br>
ब्राह्मणा वेदसंपन्नाः पवित्रा दर्भपाणयः ।<br>
धौतोत्तरीयवलिता जग्मुः श्रीरघुनायकम् १६।<br>
क्षत्रिया ये शूरतमा धनुर्बाणधरा वराः ।<br>
संग्रामे बहुशो वीरा जेतारो ययुरप्यमुम् १७।<br>
वैश्या धनसमृद्धाश्च मुद्राशोभितपाणयः ।<br>
शुभ्रवस्त्रपरीधाना अभिजग्मुर्नरेश्वरम् १८।<br>
शूद्रा द्विजेषु ये भक्ताः स्वीयाचारसुनिष्ठिताः ।<br>
वेदाचाररता ये वै तेऽपिजग्मुः पुरीपतिम् १९।<br>
ये ये वृत्तिकरा लोकाः स्वे स्वे कर्मण्यधिष्ठिताः ।<br>
स्वकं वस्तु समादाय ययुः श्रीरामभूपतिम् २०।<br>
इत्थं भूपतिसंदेशात्प्रमोदाप्लवसंयुताः ।<br>
नाना कौतुकसंयुक्ता आजग्मुर्मनुजेश्वरम् २१।<br>
शेष उवाच।<br>
रघुनाथोऽपि सकलैर्दैवतैः स्वस्वयानगैः ।<br>
परीतः प्रविवेशोच्चैः पुरीं रचितमोहनाम् २२।<br>
प्लवंगाः प्लवनैर्युक्ता आकाशपथचारिणः ।<br>
स्वस्वशोभापरीतांगाश्चानुजग्मुः पुरोत्तमम् २३।<br>
पुष्पकादवरुह्याशु नरयानमथारुहत् ।<br>
सीतया सहितो रामः परिवारसमावृतः २४।<br>
अयोध्यां प्रविवेशाथ कृतकौतुकतोरणाम् ।<br>
हृष्टपुष्टजनाकीर्णामुत्सवैः परीभूषिताम् २५।<br>
वीणापणवभेर्यादिवादित्रैराहतैर्भृशम् ।<br>
शोभमानः स्तूयमानः सूतमागधबंदिभिः २६।<br>
जय राघवरामेति जय सूर्यकुलांगद ।<br>
जय दाशरथे देव जयताल्लोकनायकः २७।<br>
इति शृण्वञ्छुभां वाचं पौराणां हर्षितांगिनाम् ।<br>
रामदर्शनसंजात पुलकोद्भेद शोभिनाम् २८।<br>
प्रविवेश वरं मार्गं रथ्याचत्वरभूषितम् ।<br>
चंदनोदकसंसिक्तं पुष्पपल्लवसंयुतम् २९।<br>
तदा पौरांगनाः काश्चिद्गवाक्षबिलमाश्रिताः ।<br>
रघुनाथस्वरूपेक्षा जातकामा अथाब्रुवन् ३०।<br>
पौरांगना ऊचुः।<br>
धन्या अभूवन्बत भिल्लकन्या वनेषु या राममुखारविंदम् ।<br>
स्वलोचनेंदीवरकैरथापिबन्स्वभाग्यसंजातमहोदया इमाः ३१।<br>
धन्यं मुखं पश्यत वीरधाम्नः श्रीरामदेवस्य सरोजनेत्रम् ।<br>
यद्दर्शनं धातृमुखाः सुरा अपि प्रापुर्महद्भाग्ययुता वयंत्वहो ३२।<br>
एतन्मुखं पश्यत चारुहासं किरीटसंशोभिनिजोत्तमांगम् ।<br>
बंधूकधिक्कारलसच्छविप्रदं दंतच्छदं बिभ्रतमुच्चनासम् ३३।<br>
इति गदितवतीस्ताः स्नेहभारेण रामा नलिनदलसदृक्षैर्नेत्रपातैर्निरीक्ष्य ।<br>
निखिलगुरुरनूनप्रेमभारं नृलोकं जननिगृहमियेष प्रोषितांगेन हृष्टः ३४।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे रघुनाथस्य पुरप्रवेशनं नाम तृतीयोऽध्यायः ३।<br>
<br>
