ऋषय ऊचुः -<br>
सम्यक्छ्रुतो महाभाग त्वत्तो रामाश्वमेधकः ।<br>
इदानीं वद माहात्म्यं श्रीकृष्णस्य महात्मनः १।<br>
सूत उवाच-।<br>
शृण्वंतु मुनिशार्दूलाः श्रीकृष्णचरितामृतम् ।<br>
शिवा पप्रच्छ भूतेशं यत्तद्वः कीर्तयाम्यहम् २।<br>
एकदा पार्वती देवी शिवं संस्निग्धमानसा ।<br>
प्रणयेन नमस्कृत्य प्रोवाच वचनं त्विदम् ३।<br>
पार्वत्युवाच-।<br>
अनंतकोटिब्रह्मांड तद्बाह्याभ्यंतरस्थितेः ।<br>
विष्णोः स्थानं परं तेषां प्रधानं वरमुत्तमम् ४।<br>
यत्परं नास्ति कृष्णस्य प्रियं स्थानं मनोरमम् ।<br>
तत्सर्वं श्रोतुमिच्छामि कथयस्व महाप्रभो ५।<br>
ईश्वर उवाच-।<br>
गुह्याद्गुह्यतरं गुह्यं परमानंदकारकम् ।<br>
अत्यद्भुतं रहःस्थानमानंदं परमं परम् ६।<br>
दुर्लभानां च परमं दुर्लभं मोहनं परम् ।<br>
सर्वशक्तिमयं देवि सर्वस्थानेषु गोपितम् ७।<br>
सात्वतां स्थानमूर्द्धन्यं विष्णोरत्यंतदुर्लभम् ।<br>
नित्यं वृंदावनं नाम ब्रह्मांडोपरि संस्थितम् ८।<br>
पूर्णब्रह्मसुखैश्वर्यं नित्यमानंदमव्ययम् ।<br>
वैकुंठादि तदंशांशं स्वयं वृंदावनं भुवि ९।<br>
गोलोकैश्वर्यं यत्किंचिद्गोकुले तत्प्रतिष्ठितम् ।<br>
वैकुंठवैभवं यद्वै द्वारिकायां प्रतिष्ठितम् १०।<br>
यद्ब्रह्मपरमैश्वर्यं नित्यं वृंदावनाश्रयम् ।<br>
कृष्णधामपरं तेषां वनमध्ये विशेषतः ११।<br>
तस्मात्त्रैलोक्यमध्ये तु पृथ्वी धन्येति विश्रुता ।<br>
यस्मान्माथुरकं नाम विष्णोरेकांतवल्लभम् १२।<br>
स्वस्थानमधिकं नामधेयं माथुरमंडलम् ।<br>
निगूढं विविधं स्थानं पुर्यभ्यंतरसंस्थितम् १३।<br>
सहस्रपत्रकमलाकारं माथुरमंडलम् ।<br>
विष्णुचक्रपरिभ्रामाद्धाम वैष्णवमद्भुतम् १४।<br>
कर्णिकापर्णविस्तारं रहस्यद्रुममीरितम् ।<br>
प्रधानं द्वादशारण्यं माहात्म्यं कथितं क्रमात् १५।<br>
भद्र श्री लोह भांडीर महाताल खदीरकाः ।<br>
बकुलं कुमुदं काम्यं मधु वृंदावनं तथा १६।<br>
द्वादशैतावती संख्या कालिंद्याः सप्त पश्चिमे ।<br>
पूर्वे पंचवनं प्रोक्तं तत्रास्ति गुह्यमुत्तमम् १७।<br>
महारण्यं गोकुलाख्यं मधु वृंदावनं तथा ।<br>
अन्यच्चोपवनं प्रोक्तं कृष्णक्रीडारसस्थलम् १८।<br>
कदंबखंडनं नंदवनं नंदीश्वरं तथा ।<br>
नंदनंदनखंडं च पलाशाशोककेतकी १९।<br>
सुगंधमानसं कैलममृतं भोजनस्थलम् ।<br>
सुखप्रसाधनं वत्सहरणं शेषशायिकम् २०।<br>
श्यामपूर्वो दधिग्रामश्चक्रभानुपुरं तथा ।<br>
संकेतं द्विपदं चैव बालक्रीडनधूसरम् २१।<br>
कामद्रुमं सुललितमुत्सुकं चापि काननम् ।<br>
नानाविधरसक्रीडा नानालीलारसस्थलम् २२।<br>
नागविस्तारविष्टंभं रहस्यद्रुममीरितम् ।<br>
सहस्रपत्रकमलं गोकुलाख्यं महत्पदम् २३।<br>
कर्णिकातन्महद्धाम गोविंदस्थानमुत्तमम् ।<br>
तत्रोपरि स्वर्णपीठे मणिमंडपमंडितम् २४।<br>
कर्णिकायां क्रमाद्दिक्षु विदिक्षु दलमीरितम् ।<br>
यद्दलं दक्षिणे प्रोक्तं परं गुह्योत्तमोत्तमम् २५।<br>
तस्मिन्दले महापीठं निगमागमदुर्गमम् ।<br>
योगींद्रैरपि दुष्प्रापं सर्वात्मा यच्च गोकुलम् २६।<br>
द्वितीयं दलमाग्नेय्यां तद्रहस्यदलं तथा ।<br>
संकेतं द्विपदं चैव कुटीद्वौ तत्कुले स्थितौ २७।<br>
पूर्वं दलं तृतीयं च प्रधानस्थानमुत्तमम् ।<br>
गंगादिसर्वतीर्थानां स्पर्शाच्छतगुणं स्मृतम् २८।<br>
चतुर्थं दलमैशान्यां सिद्धपीठेऽपि तत्पदम् ।<br>
व्यायामनूतनागोपी तत्र कृष्णं पतिं लभेत् २९।<br>
वस्त्रालंकारहरणं तद्दले समुदाहृतम् ।<br>
उत्तरे पंचमं प्रोक्तं दलं सर्वदलोत्तमम् ३०।<br>
द्वादशादित्यमत्रैव दलं च कर्णिकासमम् ।<br>
वायव्यां तु दलं षष्ठं तत्र कालीह्रदः स्मृतः ३१।<br>
दलोत्तमोत्तमं चैव प्रधानं स्थानमुच्यते ।<br>
सर्वोत्तमदलं चैव पश्चिमे सप्तमं स्मृतम् ३२।<br>
यज्ञपत्नीगणानां च तदीप्सितवरप्रदम् ।<br>
अत्रासुरोऽपि निर्वाणं प्राप त्रिदशदुर्लभम् ३३।<br>
ब्रह्ममोहनमत्रैव दलं ब्रह्मह्रदावहम् ।<br>
नैर्ऋत्यां तु दलं प्रोक्तमष्टमं व्योमघातनम् ३४।<br>
शंखचूडवधस्तत्र नानाकेलिरसस्थलम् ।<br>
श्रुतमष्टदलं प्रोक्तं वृंदारण्यांतरस्थितम् ३५।<br>
श्रीमद्वृंदावनं रम्यं यमुनायाः प्रदक्षिणम् ।<br>
शिवलिंगमधिष्ठानं दृष्टं गोपीश्वराभिधम् ३६।<br>
तद्बाह्ये षोडशदलं श्रियापूर्णं तमीश्वरम् ।<br>
सर्वासु दिक्षु यत्प्रोक्तं प्रादक्षिण्याद्यथाक्रमम् ३७।<br>
महत्पदं महद्धाम स्वधामाधावसंज्ञकम् ।<br>
प्रथमैकदलं श्रेष्ठं माहात्म्यं कर्णिकासमम् ३८।<br>
तत्र गोवर्द्धनगिरौ रम्ये नित्यरसाश्रये ।<br>
कर्णिकायां महालीला तल्लीला रसगह्वरौ ३९।<br>
यत्र कृष्णो नित्यवृंदाकाननस्य पतिर्भवेत् ।<br>
कृष्णो गोविंदतां प्राप्तः किमन्यैर्बहुभाषितैः ४०।<br>
दलं तृतीयमाख्यातं सर्वश्रेष्ठोत्तमोत्तमम् ।<br>
चतुर्थं दलमाख्यातं महाद्भुतरसस्थलम् ४१।<br>
नंदीश्वरवनं रम्यं तत्र नंदालयः स्मृतः ।<br>
कर्णिकादलमाहात्म्यं पंचमं दलमुच्यते ४२।<br>
अधिष्ठाताऽत्र गोपालो धेनुपालनतत्परः ।<br>
षष्ठं दलं यदाख्यातं तत्र नंदवनं स्मृतम् ४३।<br>
सप्तमं बकुलारण्यं दलं रम्यं प्रकीर्तितम् ।<br>
तत्राष्टमं तालवनं तत्र धेनुवधः स्मृतः ४४।<br>
नवमं कुमुदारण्यं दलं रम्यं प्रकीर्तितम् ।<br>
कामारण्यं च दशमं प्रधानं सर्वकारणम् ४५।<br>
ब्रह्मप्रसाधनं तत्र विष्णुच्छद्मप्रदर्शनम् ।<br>
कृष्णक्रीडारसस्थानं प्रधानं दलमुच्यते ४६।<br>
दलमेकादशं प्रोक्तं भक्तानुग्रहकारणम् ।<br>
निर्माणं सेतुबंधस्य नानावनमयस्थलम् ४७।<br>
भांडीरं द्वादशदलं वनं रम्यं मनोहरम् ।<br>
कृष्णः क्रीडारतस्तत्र श्रीदामादिभिरावृतः ४८।<br>
त्रयोदशं दलं श्रेष्ठं तत्र भद्रवनं(रं) स्मृतम् ।<br>
चतुर्दशदलं प्रोक्तं सर्वसिद्धिप्रदस्थलम् ४९।<br>
श्रीवनं तत्र रुचिरं सर्वैश्वर्यस्य कारणम् ।<br>
कृष्णक्रीडादलमयं श्रीकांतिकीर्तिवर्द्धनम् ५०।<br>
दलं पंचदशं श्रेष्ठं तत्र लोहवनं स्मृतम् ।<br>
कथितं षोडशदलं माहात्म्यं कर्णिकासमम् ५१।<br>
महावनं तत्र गीतं तत्रास्ति गुह्यमुत्तमम् ।<br>
बालक्रीडारतस्तत्र वत्सपालैः समावृतः ५२।<br>
पूतनादिवधस्तत्र यमलार्जुनभंजनम् ।<br>
अधिष्ठाता तत्र बालगोपालः पंचमाब्दिकः ५३।<br>
नाम्ना दामोदरः प्रोक्तः प्रेमानंदरसार्णवः ।<br>
दलं प्रसिद्धमाख्यातं सर्वश्रेष्ठदलोत्तमम् ५४।<br>
कृष्णक्रीडा च किंजल्की विहारदलमुच्यते ।<br>
सिद्धप्रधानकिंजल्क दलं च समुदाहृतम् ५५।<br>
पार्वत्युवाच-।<br>
वृंदारण्यस्य माहात्म्यं रहस्यं वा किमद्भुतम् ।<br>
तदहं श्रोतुमिच्छामि कथयस्व महाप्रभो ५६।<br>
ईश्वर उवाच-।<br>
कथितं ते प्रियतमे गुह्याद्गुह्योत्तमोत्तमम् ।<br>
रहस्यानां रहस्यं यद्दुर्लभानां च दुर्लभम् ५७।<br>
त्रैलोक्यगोपितं देवि देवेश्वरसुपूजितम् ।<br>
ब्रह्मादिवांछितं स्थानं सुरसिद्धादिसेवितम् ५८।<br>
योगींद्रा हि सदा भक्त्या तस्य ध्यानैकतत्पराः ।<br>
अप्सरोभिश्च गंधर्वैर्नृत्यगीतनिरंतरम् ५९।<br>
श्रीमद्वृंदावनं रम्यं पूर्णानंदरसाश्रयम् ।<br>
भूरिचिंतामणिस्तोयममृतं रसपूरितम् ६०।<br>
वृक्षं गुरुद्रुमं तत्र सुरभीवृंदसेवितम् ।<br>
स्त्रीं लक्ष्मीं पुरुषं विष्णुं तद्दशांशसमुद्भवम् ६१।<br>
तत्र कैशोरवयसं नित्यमानंदविग्रहम् ।<br>
गतिनाट्यं कलालापस्मितवक्त्रं निरंतरम् ६२।<br>
शुद्धसत्वैः प्रेमपूर्णैर्वैष्णवैस्तद्वनाश्रितम् ।<br>
पूर्णब्रह्मसुखेमग्नं स्फुरत्तन्मूर्तितन्मयम् ६३।<br>
मत्तकोकिलभृंगाद्यैः कूजत्कलमनोहरम् ।<br>
कपोलशुकसंगीतमुन्मत्तालि सहस्रकम् ६४।<br>
भुजंगशत्रुनृत्याढ्यं सकलामोदविभ्रमम् ।<br>
नानावर्णैश्च कुसुमैस्तद्रेणुपरिपूरितम् ६५।<br>
पूर्णेंदुनित्याभ्युदयं सूर्यमंदांशुसेवितम् ।<br>
अदुःखं दुःखविच्छेदं जरामरणवर्जितम् ६६।<br>
अक्रोधं गतमात्सर्यमभिन्नमनहंकृतम् ।<br>
पूर्णानंदामृतरसं पूर्णप्रेमसुखार्णवम् ६७।<br>
गुणातीतं महद्धाम पूर्णप्रेमस्वरूपकम् ।<br>
वृक्षादिपुलकैर्यत्र प्रेमानंदाश्रुवर्षितम् ६८।<br>
किं पुनश्चेतनायुक्तैर्विष्णुभक्तैः किमुच्यते ।<br>
गोविंदांघ्रिरजः स्पर्शान्नित्यं वृंदावनं भुवि ६९।<br>
सहस्रदलपद्मस्य वृंदारण्यं वराटकम् ।<br>
यस्य स्पर्शनमात्रेण पृथ्वी धन्या जगत्त्रये ७०।<br>
गुह्याद्गुह्यतरं रम्यं मध्ये वृंदावनं भुवि ।<br>
अक्षरं परमानंदं गोविंदस्थानमव्ययम् ७१।<br>
गोविंददेहतोऽभिन्नं पूर्णब्रह्मसुखाश्रयम् ।<br>
मुक्तिस्तत्र रजःस्पर्शात्तन्माहात्म्यं किमुच्यते ७२।<br>
तस्मात्सर्वात्मना देवि हृदिस्थं तद्वनं कुरु ।<br>
वृंदावनविहारेषु कृष्णं कैशोरविग्रहम् ७३।<br>
कालिंदी चाकरोद्यस्य कर्णिकायां प्रदक्षिणाम् ।<br>
लीलानिर्वाणगंभीरं जलं सौरभमोहनम् ७४।<br>
आनंदामृत तन्मिश्रमकरंदघनालयम् ।<br>
पद्मोत्पलाद्यैः कुसुमैर्नानावर्णसमुज्जवलम् ७५।<br>
चक्रवाकादिविहगैर्मंजुनानाकलस्वनैः ।<br>
शोभमानं जलं रम्यं तरंगातिमनोरमम् ७६।<br>
तस्योभयतटी रम्या शुद्धकांचननिर्मिता ।<br>
गंगाकोटिगुणा प्रोक्ता यत्र स्पर्शवराटकः ७७।<br>
कर्णिकायां कोटिगुणो यत्र क्रीडारतो हरिः ।<br>
कालिंदीकर्णिका कृष्णमभिन्नमेकविग्रहम् ७८।<br>
पार्वत्युवाच।<br>
गोविंदस्य किमाश्चर्यं सौंदर्याकृतविग्रह ।<br>
तदहं श्रोतुमिच्छामि कथयस्व दयानिधे ७९।<br>
ईश्वर उवाच।<br>
मध्ये वृंदावने रम्ये मंजुमंजीरशोभिते ।<br>
योजनाश्रितसद्वृक्ष शाखापल्लवमंडिते ८०।<br>
तन्मध्ये मंजुभवने योगपीठं समुज्जवलम् ।<br>
तदष्टकोणनिर्माणं नानादीप्तिमनोहरम् ८१।<br>
तस्योपरि च माणिक्यरत्नसिंहासनं शुभम् ।<br>
तस्मिन्नष्टदलं पद्मं कर्णिकायां सुखाश्रयम् ८२।<br>
गोविंदस्य परं स्थानं किमस्य महिमोच्यते ।<br>
श्रीमद्गोविंदमंत्रस्थ बल्लवीवृंदसेवितम् ८३।<br>
दिव्यव्रजवयोरूपं कृष्णं वृंदावनेश्वरम् ।<br>
व्रजेंद्रं संततैश्वर्यं व्रजबालैकवल्लभम् ८४।<br>
यौवनोद्भिन्नकैशोरं वयसाद्भुतविग्रहम् ।<br>
अनादिमादिं सर्वेषां नंदगोपप्रियात्मजम् ८५।<br>
श्रुतिमृग्यमजं नित्यं गोपीजनमनोहरम् ।<br>
परंधाम परं रूपं द्विभुजं गोकुलेश्वरम् ८६।<br>
बल्लवीनंदनं ध्यायेन्निर्गुणस्यैककारणम् ।<br>
सुश्रीमंतं नवं स्वच्छं श्यामधाममनोहरम् ८७।<br>
नवीननीरदश्रेणी सुस्निग्धं मंजुकुंडलम् ।<br>
फुल्लेंदीवरसत्कांति सुखस्पर्शं सुखावहम् ८८।<br>
दलितांजनपुंजाभ चिक्कणं श्याममोहनम् ।<br>
सुस्निग्धनीलकुटिलाशेषसौरभकुंतलम् ८९।<br>
तदूर्ध्वं दक्षिणे काले श्यामचूडामनोहरम् ।<br>
नानावर्णोज्ज्वलं राजच्छिखंडिदलमंडितम् ९०।<br>
मंदारमंजुगोपुच्छाचूडं चारुविभूषणम् ।<br>
क्वचिद्बृहद्दलश्रेणी मुकुटेनाभिमंडितम् ९१।<br>
अनेकमणिमाणिक्यकिरीटभूषणं क्वचित् ।<br>
लोलालकवृतं राजत्कोटिचंद्रसमाननम् ९२।<br>
कस्तूरीतिलकं भ्राजन्मंजुगोरोचनान्वितम् ।<br>
नीलेंदीवरसुस्निग्ध सुदीर्घदललोचनम् ९३।<br>
आनृत्यद्भ्रूलताश्लेषस्मितं साचि निरीक्षणम् ।<br>
सुचारून्नतसौंदर्य नासाग्राति मनोहरम् ९४।<br>
नासाग्रगजमुक्तांशु मुग्धीकृत जगत्त्रयम् ।<br>
सिंदूरारुणसुस्निग्धाधरौष्ठसुमनोहरम् ९५।<br>
नानावर्णोल्लसत्स्वर्णमकराकृतिकुंडलम् ।<br>
तद्रश्मिपुंजसद्गंड मुकुराभलसद्द्युतिम् ९६।<br>
कर्णोत्पलसुमंदारमकरोत्तंस भूषितम् ।<br>
श्रीवत्सकौस्तुभोरस्कं मुक्ताहारस्फुरद्गलम् ९७।<br>
विलसद्दिव्यमाणिक्यं मंजुकांचन मिश्रितम् ।<br>
करे कंकणकेयूरं किंकिणीकटिशोभितम् ९८।<br>
मंजुमंजीरसौंदर्य्यश्रीमदंघ्रि विराजितम् ।<br>
कर्पूरागुरुकस्तूरीविलसच्चंदनादिकम् ९९।<br>
गोरोचनादिसंमिश्र दिव्यांगरागचित्रितम् ।<br>
स्निग्धपीतपटी राजत्प्रपदांदोलितांजनम् १००।<br>
गंभीरनाभिकमलं रोमराजीनतस्रजम् ।<br>
सुवृत्तजानुयुगलं पादपद्ममनोहरम् १०१।<br>
ध्वजवज्रांकुशांभोज करांघ्रि तलशोभितम् ।<br>
नखेंदु किरणश्रेणी पूर्णब्रह्मैककारणम् १०२।<br>
केचिद्वदंति तस्यांशं ब्रह्मचिद्रूपमद्वयम् ।<br>
तद्दशांशं महाविष्णुं प्रवदंति मनीषिणः १०३।<br>
योगींद्रैः सनकाद्यैश्च तदेव हृदि चिंत्यते ।<br>
त्रिभंगं ललिताशेष निर्माणसारनिर्मितम् १०४।<br>
तिर्यग्ग्रीवजितानंतकोटिकंदर्पसुंदरम् ।<br>
वामांसार्पित सद्गण्डस्फुरत्कांचनकुंडलम् १०५।<br>
सहापांगेक्षणस्मेरं कोटिमन्मथसुंदरम् ।<br>
कुंचिताधरविन्यस्त वंशीमंजुकलस्वनैः १०६।<br>
जगत्त्रयं मोहयंतं मग्नं प्रेमसुधार्णवे ।<br>
श्रीपार्वत्युवाच-।<br>
परमं कारणं कृष्णं गोविंदाख्यं महत्पदम् १०७।<br>
वृंदावनेश्वरं नित्यं निर्गुणस्यैककारणम् ।<br>
तत्तद्रहस्यमाहात्म्यं किमाश्चर्यं च सुंदरम् १०८।<br>
तद्ब्रूहि देवदेवेश श्रोतुमिच्छाम्यहं प्रभो ।<br>
ईश्वर उवाच-।<br>
यदंघ्रिनखचंद्रांशु महिमांतो न गम्यते १०९।<br>
तन्माहात्म्यं कियद्देवि प्रोच्यते त्वं मुदा शृणु ।<br>
अनंतकोटिब्रह्मांडे अनंतत्रिगुणोच्छ्रये ११०।<br>
तत्कलाकोटिकोट्यंशा ब्रह्मविष्णुमहेश्वराः ।<br>
सृष्टिस्थित्यादिना युक्तास्तिष्ठंति तस्य वैभवाः १११।<br>
तद्रूपकोटिकोट्यंशाः कलाः कंदर्पविग्रहाः ।<br>
जगन्मोहं प्रकुर्वंति तदंडांतरसंस्थिताः ११२।<br>
तद्देहविलसत्कांतिकोटिकोट्यंशको विभुः ।<br>
तत्प्रकाशस्य कोट्यंश रश्मयो रविविग्रहाः ११३।<br>
तस्य स्वदेहकिरणैः परानंद रसामृतैः ।<br>
परमामोदचिद्रूपैर्निर्गुणस्यैककारणैः ११४।<br>
तदंशकोटिकोट्यंशा जीवंति किरणात्मकाः ।<br>
तदंघ्रिपंकजद्वंद्व नखचंद्र मणिप्रभाः ११५।<br>
आहुः पूर्णब्रह्मणोऽपि कारणं वेददुर्गमम् ।<br>
तदंशसौरभानंतकोट्यंशो विश्वमोहनः ११६।<br>
तत्स्पर्शपुष्पगंधादि नानासौरभसंभवः ।<br>
तत्प्रिया प्रकृतिस्त्वाद्या राधिका कृष्णवल्लभा ११७।<br>
तत्कलाकोटिकोट्यंशा दुर्गाद्यास्त्रिगुणात्मिकाः ।<br>
तस्या अंघ्रिरजः स्पर्शात्कोटिविष्णुः प्रजायते ११८।<br>
इति श्रीपद्मपुराणे पातालखंडे वृंदावनमाहात्म्ये कृष्णचरित्रे।<br>
एकोनसप्ततितमोऽध्यायः ६९।<br>
<br>
