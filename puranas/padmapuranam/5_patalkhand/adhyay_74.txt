ईश्वर उवाच-।<br>
एकदा रहसि श्रीमानुद्धवो भगवित्प्रियः ।<br>
सनत्कुमारमेकांते ह्यपृच्छत्पार्षदः प्रभो १।<br>
यत्र क्रीडति गोविंदो नित्यं नित्यसुरास्पदे ।<br>
गोपांगनाभिर्यत्स्थानं कुत्र वा कीदृशं परम् २।<br>
तत्तत्क्रीडनवृत्तांतमन्यद्यद्यत्तदद्भुतम् ।<br>
ज्ञातं चेत्तव तत्कथ्यं स्नेहो मे यदि वर्त्तते ३।<br>
सनत्कुमार उवाच-।<br>
कदाचिद्यमुनाकूले कस्यापि च तरोस्तले ।<br>
सुवृत्तेनोपविष्टेन भगवत्पार्षदेन वै ४।<br>
यद्रहोऽनुभवस्तस्य पार्थेनापि महात्मना ।<br>
दृष्टं कृतं च यद्यत्तत्प्रसंगात्कथितं मयि ५।<br>
तत्तेऽहं कथयाम्येतच्छृणुष्वावहितः परम् ।<br>
किंत्वेतद्यत्र कुत्रापि न प्रकाश्यं कदाचन ६।<br>
अर्जुन उवाच-।<br>
शंकराद्यैर्विरिंच्याद्यैरदृष्टमश्रुतं च यत् ।<br>
सर्वमेतत्कृपांभोधे कृपया कथय प्रभो ७।<br>
किं त्वया कथितं पूर्वमाभीर्यस्तव वल्लभाः ।<br>
तास्ताः कतिविधा देव कति वा संख्यया पुनः ८।<br>
नामानि कति वा तासां का वा कुत्र व्यवस्थिताः ।<br>
तासां वा कति कर्माणि वयोवेषश्च कः प्रभो ९।<br>
काभिः सार्द्धं क्व वा देव विहरिष्यसि भो रहः ।<br>
नित्ये नित्यसुखे नित्यविभवे च वने वने १०।<br>
तत्स्थानं कीदृशं कुत्र शाश्वतं परमं महत् ।<br>
कृपा चेत्तादृशी तन्मे सर्वं वक्तुमिहार्हसि ११।<br>
यदपृष्टं मयाप्येवमज्ञातं यद्रहस्तव ।<br>
आर्तार्तिघ्न महाभाग सर्वं तत्कथयिष्यसि १२।<br>
श्रीभगवानुवाच-।<br>
तत्स्थानं वल्लभास्ता मे विहारस्तादृशो मम ।<br>
अपि प्राणसमानानां सत्यं पुंसामगोचरः १३।<br>
कथिते दृष्टुमुत्कंठा तव वत्स भविष्यति ।<br>
ब्रह्मादीनामदृश्यं यत्किं तदन्य जनस्य वै १४।<br>
तस्माद्विरम वत्सैतत्किं नु तेन विना तव ।<br>
एवं भगवतस्तस्य श्रुत्वा वाक्यं सुदारुणम् १५।<br>
दीनः पादांबुजद्वंद्वे दंडवत्पतितोऽर्जुनः ।<br>
ततो विहस्य भगवान्दोर्भ्यामुत्थाप्य तं विभुः १६।<br>
उवाच परमप्रेम्णा भक्ताय भक्तवत्सलः ।<br>
तत्किं तत्कथनेनात्र द्रष्टव्यं चेत्त्वया हि यत् १७।<br>
यस्यां सर्वं समुत्पन्नं यस्यामद्यापि तिष्ठति ।<br>
लयमेष्यति तां देवीं श्रीमत्त्रिपुरसुंदरीम् १८।<br>
आराध्य परया भक्त्या तस्यै स्वं च निवेदय ।<br>
तां विनैतत्पदं दातुं न शक्नोमि कदाचन १९।<br>
श्रुत्वैतद्भगवद्वाक्यं पार्थो हर्षाकुलेक्षणः ।<br>
श्रीमत्यास्त्रिपुरादेव्या ययौ श्रीपादुकातलम् २०।<br>
तत्र गत्वा ददर्शैनां श्रीचिंतामणिवेदिकाम् ।<br>
नानारत्नैर्विरचितैः सोपानैरतिशोभिताम् २१।<br>
तत्र कल्पतरुं नाना पुष्पैः फलभवैर्नतम् ।<br>
सर्वर्त्तुकोमलदलैः स्नवन्माध्वीकशीकरैः २२।<br>
वर्षद्भिर्वायुनालोलैः पल्लवैरुज्ज्वलीकृतम् ।<br>
शुकैश्च कोकिलगणैः सारिकाभिः कपोतकैः २३।<br>
लीलाचकोरकै रम्यैः पक्षिभिश्च निनादितम् ।<br>
यत्र गुंजद्भृंगराज कोलाहलसमाकुलम् २४।<br>
मणिभिर्भास्वरैरुद्यद्दावानल मनोहरम् ।<br>
श्रीरत्नमंदिरं दिव्यं तले तस्य महाद्भुतम् २५।<br>
रत्नसिंहासनं तत्र महाहैमाभिमोहनम् ।<br>
तत्र बालार्कसंकाशां नानालंकारभूषिताम् २६।<br>
नवयौवनसंपन्नां सृणिपाशधनुः शरैः ।<br>
राजच्चतुर्भुजलतां सुप्रसन्नां मनोहराम् २७।<br>
ब्रह्मविष्णुमहेशादि किरीटमणिरश्मिभिः ।<br>
विराजितपदांभोजामणिमादिभिरावृताम् २८।<br>
प्रसन्नवदनां देवीं वरदां भक्तवत्सलाम् ।<br>
अर्जुनोऽहमिति ज्ञातः प्रणम्य च पुनःपुनः २९।<br>
विहितांजलिरेकांते स्थितो भक्तिभरान्वितः ।<br>
सा तस्योपासितं ज्ञात्वा प्रसादं च कृपानिधिः ३०।<br>
उवाच कृपया देवी तस्य स्मरणविह्वला ।<br>
भगवत्युवाच-।<br>
किं वा दानं त्वया वत्स कृतं पात्राय दुर्लभम् ३१।<br>
इष्टं यज्ञेन केनात्र तपो वा किमनुष्ठितम् ।<br>
भगवत्यमला भक्तिः का वा प्राक्समुपार्ज्जिता ३२।<br>
किं वास्मिन्दुर्लभं लोके किं वा कर्म शुभं महत् ।<br>
प्रसादस्त्वयि येनायं प्रपन्ने च मुदा किल ३३।<br>
गूढातिगूढश्चानन्य लभ्यो भगवता कृतः ।<br>
नैतादृङ्मर्त्यलोकानां न च भूतलवासिनाम् ३४।<br>
स्वर्गिणां देवतादीनां तपस्वीश्वरयोगिनाम् ।<br>
भक्तानां नैव सर्वेषां नैव नैव च नैव च ३५।<br>
प्रसादस्तु कृतो वत्स तव विश्वात्मना यथा ।<br>
तदेहि भज बुद्ध्वैव कुलकुंडं सरो मम ३६।<br>
सर्वकामप्रदा देवी त्वनया सह गम्यताम् ।<br>
तत्रैव विधिवत्स्नात्वा द्रुतमागम्यतामिह ३७।<br>
तदैव तत्र गत्वा स स्नात्वा पार्थस्तथागतः ।<br>
आगतं तं कृतस्नानं न्यासमुद्रार्पणादिकम् ३८।<br>
कारयित्वा ततो देव्या तस्य वै दक्षिणश्रुतौ ।<br>
सद्यः सिद्धिकरी बाला विद्यानिगदिता परा ३९।<br>
हकारार्द्धपरा द्वीपा द्वितीया विश्वभूषिता ।<br>
अनुष्ठानं च पूजां च जपं च लक्षसंख्यकम् ४०।<br>
कोरकैः करवीराणां प्रयोगं च यथातथम् ।<br>
निर्वर्त्य तमुवाचेदं कृपया परमेश्वरी ४१।<br>
अनेनैव विधानेन क्रियतां मदुपासनम् ।<br>
ततो मयि प्रसन्नायां तवानुग्रहकारणात् ४२।<br>
ततस्तु तत्र पर्य्यंतेष्वधिकारो भविष्यति ।<br>
इत्ययं नियमः पूर्वं स्वयं भगवता कृतः ४३।<br>
श्रुत्वैवमर्जुनस्तेन वर्मणा तां समर्चयत् ।<br>
ततः पूजां जपं चैव कृत्वा देवी प्रसादिता ४४।<br>
कृत्वा ततः शुभं होमं स्नानं च विधिना ततः ।<br>
कृतकृत्यमिवात्मानं प्राप्तप्रायमनोरथम् ४५।<br>
करस्थां सर्वसिद्धिं च स पार्थः सममन्यत ।<br>
अस्मिन्नवसरे देवी तमागत्य स्मितानना ४६।<br>
उवाच गच्छ वत्स त्वमधुना तद्गृहांतरे ।<br>
ततः ससंभ्रमः पार्थः समुत्थाय मुदान्वितः ४७।<br>
असंख्यहर्षपूर्णात्मा दंडवत्तां ननाम ह ।<br>
आज्ञप्तस्तु तया सार्द्धं देवी वयस्ययार्जुनः ४८।<br>
गतो राधापतिस्थानं यत्सिद्धैरप्यगोचरम् ।<br>
ततश्च स उपादिष्टो गोलोकादुपरिस्थितम् ४९।<br>
स्थिरं वायुधृतं नित्यं सत्यं सर्वसुखास्पदम् ।<br>
नित्यं वृंदावनं नाम नित्यरासमहोत्सवम् ५०।<br>
अपश्यत्परमं गुह्यं पूर्णप्रेमरसात्मकम् ।<br>
तस्या हि वचनादेव लोचनैर्वीक्ष्य तद्रहः ५१।<br>
विवशः पतितस्तत्र विवृद्धप्रेमविह्वलः ।<br>
ततः कृच्छ्राल्लब्धसंज्ञो दोर्भ्यामुत्थापितस्तया ५२।<br>
सांत्वनावचनैस्तस्याः कथंचित्स्थैर्यमागतः ।<br>
ततस्तपः किमन्यन्मे कर्त्तव्यं विद्यते वद ५३।<br>
इति तद्दर्शनोत्कंठाभरेण तरलोऽभवत् ।<br>
ततस्तया करे तस्य धृत्वा तत्पददक्षिणे ५४।<br>
प्रतिपेदे सुदेशेन गत्वा चोक्तमिदं वचः ।<br>
स्नानायैतच्छुभं पार्थ विश त्वं जलविस्तरम् ५५।<br>
सहस्रदलपद्मस्थ संस्थानं मध्यकोरकम् ।<br>
चतुःसरश्चतुर्धारमाश्चर्यकुलसंकुलम् ५६।<br>
अस्यांतरे प्रविश्याथ विशेषमिह पश्यसि ।<br>
एतस्य दक्षिणे देश एष चात्र सरोवरः ५७।<br>
मधुमाध्वीकपानं यन्नाम्ना मलयनिर्झरः ।<br>
एतच्च फुल्लमुद्यानं वसंते मदनोत्सवम् ५८।<br>
कुरुते यत्र गोविंदो वसंतकुसुमोचितम् ।<br>
यत्रावतारं कृष्णस्य स्तुवंत्येव दिवानिशम् ५९।<br>
भवेद्यत्स्मरणादेव मुनेः स्वांते स्मरांकुरः ।<br>
ततोऽस्मिन्सरसि स्नात्वा गत्वा पूर्वसरस्तटम् ६०।<br>
उपस्पृश्य जलं तस्य साधयस्व मनोरथम् ।<br>
ततस्तद्वचनं श्रुत्वा तस्मिन्सरसि तज्जले ६१।<br>
कल्हारकुमुदांभोजरक्तनीलोत्पलच्युतैः ।<br>
परागैरंजिते मंजुवासिते मधुबिंदुभिः ६२।<br>
तुंदिले कलहंसादि नादैरांदोलिते ततः ।<br>
रत्नाबद्धचतुस्तीरे मंदानिलतरंगिते ६३।<br>
मग्ने जलांतः पार्थे तु तत्रैवांतर्दधेऽथ सा ।<br>
उत्थाय परितो वीक्ष्य संभ्रांता चारुहासिनी ६४।<br>
सद्यः शुद्धस्वर्णरश्मिगौरकांततनूलताम् ।<br>
स्फुरत्किशोरवर्षीयां शारदेंदुनिभाननाम् ६५।<br>
सुनीलकुटिलस्निग्धविलसद्रत्नकुंतलाम् ।<br>
सिंदूरबिंदुकिरणप्रोज्ज्वलालकपट्टिकाम् ६६।<br>
उन्मीलद्भ्रूलताभंगि जितस्मरशरासनाम् ।<br>
घनश्यामलसल्लोल खेलल्लोचनखंजनाम् ६७।<br>
मणिं कुंडलतेजोंशु विस्फुरद्गंडमण्डलाम् ।<br>
मृणालकोमलभ्राजदाश्चर्यभुजवल्लरीम् ६८।<br>
शरदंबुरुहां सर्वश्रीचौरपाणिपल्लवाम् ।<br>
विदग्धरचितस्वर्णकटिसूत्रकृतांतराम् ६९।<br>
कूजत्कांचीकलापांत विभ्राजज्जघनस्थलाम् ।<br>
भ्राजद्दुकूलसंवीतनितंबोरुसुमंदिराम् ७०।<br>
शिंजानमणिमंजीरसुचारुपदपंकजाम् ।<br>
स्फुरद्विविधकंदर्पकलाकौशलशालिनीम् ७१।<br>
सर्वलक्षणसंपन्नां सर्वाभरणभूषिताम् ।<br>
आश्चर्यललनाश्रेष्ठामात्मानं सव्यलोकयत् ७२।<br>
विसस्मार च यत्किंचित्पौर्वदेहिकमेव च ।<br>
मायया गोपिकाप्राणनाथस्य तदनंतरम् ७३।<br>
इति कर्त्तव्यतामूढा तस्थौ तत्र सुविस्मिता ।<br>
अत्रांतरेंऽबरे धीर ध्वनिराकस्मिकोऽभवत् ७४।<br>
अनेनैव पथा सुभ्रु गच्छ पूर्वसरोवरम् ।<br>
उपस्पृश्य जलं तस्य साधयस्व मनोरथम् ७५।<br>
तत्र संति हि सख्यस्ते मा सीद वरवर्णिनि ।<br>
ता हि संपादयिष्यंति तत्रैव वरमीप्सितम् ७६।<br>
इति दैवीं गिरं श्रुत्वा गत्वा पूर्वसरोऽथ सा ।<br>
नानापूर्वप्रवाहं च नानापक्षिसमाकुलम् ७७।<br>
स्फुरत्कैरवकह्लारकमलेंदीवरादिभिः ।<br>
भ्राजितं पद्मरागैश्च पद्मसोपानसत्तटम् ७८।<br>
विविधैः कुसुमोद्दामैर्मंजुकुंजलताद्रुमैः ।<br>
विराजितचतुस्तीरमुपस्पृश्य स्थिता क्षणम् ७९।<br>
तत्रांतरे क्वणत्कांची मंजुमंजीररंजितम् ।<br>
किंकिणीनां झणत्कारं शुश्रावोत्कर्णसंपुटे ८०।<br>
ततश्च प्रमदावृंदमाश्चर्ययुतयौवनम् ।<br>
आश्चर्यालंकृतिन्यासमाश्चर्याकृतिभाषितम् ८१।<br>
अद्भुतांगमपूर्वं सा पृथगाश्चर्यविभ्रमम् ।<br>
चित्रसंभाषणं चित्रहसितालोकनादिकम् ८२।<br>
मधुराद्भुतलावण्यं सर्वमाधुर्यसेवितम् ।<br>
चिल्लावण्यगतानंतमाश्चर्याकुलसुंदरम् ८३।<br>
आश्चर्यस्निग्धसौंदर्यमाश्चर्यानुग्रहादिकम् ।<br>
सर्वाश्चर्यसमुदयमाश्चर्यालोकनादिकम् ८४।<br>
दृष्ट्वा तत्परमाश्चर्यं चिंतयंती हृदा कियत् ।<br>
पादांगुष्ठेना लिखंती भुवं नम्रानना स्थिता ८५।<br>
ततस्तासां संभ्रमोऽभूद्दृष्टीनां च परस्परम् ।<br>
केयं मदीयजातीया चिरेणानस्तकौतुका ८६।<br>
इति सर्वाः समालोक्य ज्ञातव्येयमिति क्षणम् ।<br>
आमंत्र्य मंत्रणाभिज्ञाः कौतुकाद्द्रष्टुमागताः ८७।<br>
आगत्य तासामेकाथ नाम्ना प्रियमुदा मता ।<br>
गिरा मधुरया प्रीत्या तामुवाच मनस्विनी ८८।<br>
प्रियमुदोवाच-।<br>
कासि त्वं कस्य कन्यासि कस्य त्वं प्राणवल्लभा ।<br>
जाता कुत्रासि केनास्मिन्नानीता वा गता स्वयम् ८९।<br>
एतच्च सर्वमस्माकं कथ्यतां चिंतया किमु ।<br>
स्थानेऽस्मिन्परमानंदे कस्यापि दुःखमस्ति किम् ९०।<br>
इति पृष्टा तया सा तु विनयावनतिं गता ।<br>
उवाच सुस्वरं तासां मोहयंती मनांसि च ९१।<br>
अर्जुन उवाच- ।<br>
का वास्मि कस्य कन्या वा प्रजाता कस्य वल्लभा ।<br>
आनीता केन वा चात्र किं वाथ स्वयमागता ९२।<br>
एतत्किंचिन्न जानामि देवी जानातु तत्पुनः ।<br>
कथितं श्रूयतां तन्मे मद्वाक्ये प्रत्ययो यदि ९३।<br>
अस्यैव दक्षिणे पार्श्वे एकमस्ति सरोवरम् ।<br>
तत्राहं स्नातुमायाता जाता तत्रैव संस्थिता ९४।<br>
विषमोत्कंठिता पश्चात्पश्यंती परितो दिशम् ।<br>
एकमाकाशसंभूतं ध्वनिमश्रौषमद्भुतम् ९५।<br>
अनेनैव पथा सुभ्रु गच्छ पूर्वसरोवरम् ।<br>
उपस्पृश्य जलं तस्य साधयस्व मनोरथम् ९६।<br>
तत्र संति हि सख्यस्ते मा सीद वरवार्णिनि ।<br>
ताहि संपादयिष्यंति तत्र ते वरमीप्सितम् ९७।<br>
इत्याकर्ण्य वचस्तस्य तस्मादत्र समागता ।<br>
विषादहर्षपूर्णात्मा चिंताकुलसमाकुला ९८।<br>
आगतास्य जलं स्पृष्ट्वा नानाविधशुभध्वनिम् ।<br>
अश्रौषं च ततः पश्चादपश्यं भवतीः पराः ९९।<br>
एतन्मात्रं विजानामि कायेन मनसा गिरा ।<br>
एतदेव मया देव्यः कथितं यदि रोचते १००।<br>
का यूयं तनुजाः केषां क्व जाताः कस्य वल्लभाः ।<br>
तच्छ्रुत्वा वचनं तस्याः सा वै प्रियमुदाब्रवीत् १०१।<br>
अस्त्वेवं प्राणसख्यः स्म तस्यैव च वयं शुभे ।<br>
वृंदावनकलानाथ विहारदारिकाः सुखम् १०२।<br>
ता आत्ममुदितास्तेन व्रजबाला इहागताः ।<br>
एताः श्रुतिगणाः ख्याता एताश्च मुनयस्तथा १०३।<br>
वयं बल्लवबाला हि कथितास्ते स्वरूपतः ।<br>
अत्र राधापतेरंगात्पूर्वायाः प्रेयसीतमाः १०४।<br>
नित्या नित्यविहारिण्यो नित्यकेलि भुवश्चराः ।<br>
एषा पूर्णरसा देवी एषा च रसमंथरा १०५।<br>
एषा रसालया नाम एषा च रसवल्लरी ।<br>
रसपीयूषधारेयमेषा रसतरंगिणी १०६।<br>
रसकल्लोलिनी चैषा इयं च रसवापिका ।<br>
अनंगसेना एषैव इयं चानंगमालिनी १०७।<br>
मदयंती इयं बाला एषा च रसविह्वला ।<br>
इयं च ललिता नाम इयं ललितयौवना १०८।<br>
अनंगकुसुमा चैषा इयं मदनमंजरी ।<br>
एषा कलावती नाम इयं रतिकला स्मृता १०९।<br>
इयं कामकला नाम इयं हि कामदायिनी ।<br>
रतिलोला इयं बाला इयं बाला रतोत्सुका ११०।<br>
एषा चरति सर्वस्व रतिचिंतामणिस्त्वसौ ।<br>
नित्यानंदाः काश्चिदेता नित्यप्रेमरसप्रदाः १११।<br>
अतःपरं श्रुतिगणास्तासां काश्चिदिमाः शृणु ।<br>
उद्गीतैषा सुगीतेयं कलगीता त्वियं प्रिया ११२।<br>
एषा कलसुराख्याता बालेयं कलकंठिका ।<br>
विपंचीयं क्रमपदा एषा बहुहुता मता ११३।<br>
एषा बहुप्रयोगेयं ख्याता बहुकला बला ।<br>
इयं कलावती ख्याता मता चैषा क्रियावती ११४।<br>
अतःपरं मुनिगणास्तासां कतिपया इह ।<br>
इयमुग्रतपा नाम एषा बहुगुणा स्मृता ११५।<br>
एषा प्रियव्रता नाम सुव्रता च इयं मता ।<br>
सुरेखेयं मता बाला सुपर्वेयं बहुप्रदा ११६।<br>
रत्नरेखा त्वियं ख्याता मणिग्रीवा त्वसौ मता ।<br>
सुपर्णा चेयमाकल्पा सुकल्पा रत्नमालिका ११७।<br>
इयं सौदामिनी सुभ्रूरियं च कामदायिनी ।<br>
एषा च भोगदाख्या ता इयं विश्वमता सती ११८।<br>
एषा च धारिणी धात्री सुमेधा कांतिरप्यसौ ।<br>
अपर्णेयं सुपर्णैषा मतैषा च सुलक्षणा ११९।<br>
सुदतीयं गुणवती चैषासौ कलिनी मता ।<br>
एषा सुलोचना ख्याता इयं च सुमनाः स्मृता १२०।<br>
अश्रुता च सुशीला च रतिसुखप्रदायिनी ।<br>
अतः परं गोपबाला वयमत्रागतास्तु याः १२१।<br>
तासां च परिचीयंतां काश्चिदंबुरुहानने ।<br>
असौ चंद्रावली चैषा चंद्रिकेयं शुभा मता १२२।<br>
एषा चंद्रावली चंद्ररेखेयं चंद्रिकाप्यसौ ।<br>
एषा ख्याता चंद्रमाला मता चंद्रालिकात्वियम् १२३।<br>
एषा चंद्रप्रभा चंद्रकलेयमबला स्मृता ।<br>
एषा वर्णावली वर्णमालेयं मणिमालिका १२४।<br>
वर्णप्रभा समाख्याता सुप्रभेयं मणिप्रभा ।<br>
इयं हारावली तारा मालिनीयं शुभा मता १२५।<br>
मालतीयमियं यूथी वासंती नवमल्लिका ।<br>
मल्लीयं नवमल्लीयमसौ शेफालिका मता १२६।<br>
सौगंधिकेयं कस्तूरी पद्मिनीयं कुमुद्वती ।<br>
एषैव हि रसोल्लासा चित्रवृंदा समा त्वियम् १२७।<br>
रंभेयमुर्वशी चैषा सुरेखा स्वर्णरेखिका ।<br>
एषा कांचनमालेयं सत्यसंततिका परा १२८।<br>
एताः परिकृताः सर्वाः परिचेयाः परा अपि ।<br>
सहितास्माभिरेताभिर्विहरिष्यसि भामिनि १२९।<br>
एहि पूर्वसरस्तीरे तत्र त्वां विधिवत्सखि ।<br>
स्नापयित्वाथ दास्यामि मंत्रं सिद्धिप्रदायकम् १३०।<br>
इति तां सहसा नीत्वा स्नापयित्वा विधानतः ।<br>
वृंदावनकलानाथ प्रेयस्या मंत्रमुत्तमम् १३१।<br>
ग्राहयामास संक्षेपाद्दीक्षाविधिपुरस्सरम् ।<br>
परं वरुणबीजस्य वह्निबीजपुरस्कृतम् १३२।<br>
चतुर्थस्वरसंयुक्तं नादबिंदुविभूषितम् ।<br>
पुटितं प्रणवाभ्यां च त्रैलोक्ये चातिदुर्ल्लभम् १३३।<br>
मंत्रग्रहणमात्रेण सिद्धिः सर्वा प्रजायते ।<br>
पुरश्चर्याविधिर्ध्यानं होमसंख्याजपस्य च १३४।<br>
तप्तकांचनगौरांगीं नानालंकारभूषिताम् ।<br>
आश्चर्यरूपलावण्यां सुप्रसन्नां वरप्रदाम् १३५।<br>
कल्हारैः करवीराद्यैश्चंपकैः सरसीरुहैः ।<br>
सुगंधकुसुमैरन्यैः सौगंधिकसमन्वितैः १३६।<br>
पाद्यार्घ्याचमनीयैश्च धूपदीपैर्मनोहरैः ।<br>
नैवेद्यैर्विविधैर्दिव्यैः सखीवृंदाहृतैर्मुदा १३७।<br>
संपूज्य विधिवद्देवीं जप्त्वा लक्षमनुं ततः ।<br>
हुत्वा च विधिना स्तुत्वा प्रणम्य दंडवद्भुवि १३८।<br>
ततः सा संस्तुता देवी निमेषरहितांतरा ।<br>
परिकल्प्य निजां छायां माययात्मसमीहया १३९।<br>
पार्श्वेऽथ प्रेयसीं तत्र स्थापयित्वा बलादिव ।<br>
सखीभिरावृता हृष्टा शुद्धैः पूजाजपादिभिः १४०।<br>
स्तवैर्भक्त्या प्रणामैश्च कृपयाविरभूत्तदा ।<br>
हेमचंपकवर्णाभा विचित्राभरणोज्ज्वला १४१।<br>
अंगप्रत्यंगलावण्य लालित्य मधुराकृतिः ।<br>
निष्कलंक शरत्पूर्णकलानाथ शुभानना १४२।<br>
स्निग्धमुग्धस्मितालोक जगत्त्रयमनोहरा ।<br>
निजया प्रभयात्यंतं द्योतयंती दिशो दश १४३।<br>
अब्रवीदथ सा देवी वरदा भक्तवत्सला ।<br>
देव्युवाच-।<br>
मत्सखीनां वचः सत्यं तेन त्वं मे प्रिया सखी १४४।<br>
समुत्तिष्ठ समागच्छ कामं ते साधयाम्यहम् ।<br>
अर्जुनी सा वचो देव्याः श्रुत्वा चात्ममनीषितम् १४५।<br>
पुलकांकुरमुग्धांगी बाष्पाकुलविलोचना ।<br>
पपात चरणे देव्याः पुनश्च प्रेमविह्वला १४६।<br>
ततः प्रियंवदां देवीं समुवाच सखीमिमाम् ।<br>
पाणौ गृहीत्वा मत्संगे समाश्वास्य समानय १४७।<br>
ततः प्रियंवदा देव्या आज्ञया जातसंभ्रमा ।<br>
तां तथैव समादाय संगे देव्या जगाम ह १४८।<br>
गत्वोत्तरसरस्तीरे स्नापयित्वा विधानतः ।<br>
संकल्पादिकपूर्वं तु पूजयित्वा यथाविधि १४९।<br>
श्रीगोकुलकलानाथमंत्रं तच्च सुसिद्धिदम् ।<br>
ग्राहयामास तां देवी कृपया हरिवल्लभा १५०।<br>
व्रतं गोकुलनाथाख्यं पूर्वं मोहनभूषितम् ।<br>
सर्वसिद्धिप्रदं मंत्रं सर्वतंत्रेषु गोपितम् १५१।<br>
गोविंदेरितविज्ञासौ ददौ भक्तिमचंचलाम् ।<br>
ध्यानं च कथितं तस्यै मंत्रराजं च मोहनम् १५२।<br>
उक्तं च मोहने तंत्रे स्मृतिरप्यस्य सिद्धिदा ।<br>
नीलोत्पलदलश्यामं नानालंकारभूषितम् १५३।<br>
कोटिकंदर्पलावण्यं ध्यायेद्रासरसाकुलम् ।<br>
प्रियंवदामुवाचेदं रहस्यं पावनेच्छया १५४।<br>
श्रीराधिकोवाच-।<br>
अस्या यावद्भवेत्पूर्णं पुरश्चरणमुत्तमम् ।<br>
तावद्धि पालयैनां त्वं सावधाना सहालिभिः १५५।<br>
इत्युक्त्वा सा ययौ कृष्णपादांबुरुहसन्निधिम् ।<br>
छायामात्मभवामात्मप्रेयसीनां निधाय च १५६।<br>
तस्थौ तत्र यथापूर्वं राधिका कृष्णवल्लभा ।<br>
अत्र प्रियंवदादेशात्पद्ममष्टदलं शुभम् १५७।<br>
गोरोचनाभिर्निर्माय कुंकुमेनापि चंदनैः ।<br>
एभिर्नानाविधैर्द्रव्यैः संमिश्रैः सिद्धिदायकम् १५८।<br>
लिखित्वा यंत्रराजं च शुद्धं मंत्रं तमद्भुतम् ।<br>
कृत्वा न्यासादिकं पाद्यमर्घ्यं चापि यथाविधि १५९।<br>
नानर्तुसंभवैः पुष्पैः कुंकुमैरपि चंदनैः ।<br>
धूपदीपैश्च नैवेद्यैस्तांबूलैर्मुखवासनैः १६०।<br>
वासोलंकारमाल्यैश्च संपूज्य नंदनंदनम् ।<br>
परिवारैः समं सर्वैः सायुधं च सवाहनम् १६१।<br>
स्तुत्वा प्रणम्य विधिवच्चेतसा स्मरणं ययौ ।<br>
ततो भक्तिवशो देवो यशोदानंदनः प्रभुः १६२।<br>
स्मितावलोकितापांग तरंगिततरेंगितम् ।<br>
उवाच राधिकां देवीं तामानय इहाशु च १६३।<br>
आज्ञप्ता चैव सा देवी प्रस्थाप्य शारदां सखीम् ।<br>
तामानिनाय सहसा पुरोवासुरसात्मनः १६४।<br>
श्रीकृष्णस्य पुरस्तात्सा समेत्य प्रेमविह्वला ।<br>
पपात कांचनीभूमौ पश्यंती सर्वमद्भुतम् १६५।<br>
कृच्छ्रात्कथंचिदुत्थाय शनैरुन्मील्य लोचने ।<br>
स्वेदांभः पुलकोत्कंप भावभाराकुलासती १६६।<br>
ददर्श प्रथमं तत्र स्थलं चित्रं मनोरमम् ।<br>
ततः कल्पतरुस्तत्र लसन्मरकतच्छदः १६७।<br>
प्रवालपल्लवैर्युक्तः कोमलो हेमदंडकः ।<br>
स्फटिकप्रवालमूलश्च कामदः कामसंपदाम् १६८।<br>
प्रार्थकाभीष्टफलदस्तस्याधो रत्नमंदिरम् ।<br>
रत्नसिंहासनं तत्र तत्राष्टदलपद्मकम् १६९।<br>
शंखपद्मनिधी तत्र स व्यापसव्यसंस्थितौ ।<br>
चतुर्दिक्षु यथा स्थानं सहिताः कामधेनवः १७०।<br>
परितो नंदनोद्यानं मलयानिलसेवितम् ।<br>
ऋतूनां चैव सर्वेषां कुसुमानां मनोहरैः १७१।<br>
आमोदैर्वासितं सर्वं कालागुरुपराजितम् ।<br>
मकरंदकणावृष्टिशीतलं सुमनोहरम् १७२।<br>
मकरंदरसास्वाद मत्तानां भृंगयोषिताम् ।<br>
वृंदशो झंकृतैः शश्वच्चैवं मुखरितांतरम् १७३।<br>
कलकंठी कपोतानां सारिकाशुकयोषिताम् ।<br>
अन्यासां पत्रिकांतानां कलनादैर्निनादितम् १७४।<br>
नृत्यैर्मत्तमयूराणामाकुलं स्मरवर्द्धनम् ।<br>
रसांबुसेकसंसृष्ट तमांजनतनुद्युतिम् १७५।<br>
सुस्निग्धनीलकुटिल कषायावासिकुंतलम् ।<br>
मदमत्तमयूराद्य शिखंडाबद्धचूडकम् १७६।<br>
भृंगसेवितसव्योपक्रमपुष्पावतंसकम् ।<br>
लोलालकालिविलसत्कपोलादर्शकाशितम् १७७।<br>
विचित्रतिलकोद्दाम भालशोभाविराजितम् ।<br>
तिलपुष्पपतंगेश चंचुमंजुलनासिकम् १७८।<br>
चारुबिंबाधरं मंदस्मितदीपितमन्मथम् ।<br>
वन्यप्रसूनसंकाश ग्रैवेयकमनोहरम् १७९।<br>
मदोन्मत्तभ्रमद्भृंगी सहस्रकृतसेवया ।<br>
सुरद्रुमस्रजाराजन्मुग्धपीनांसकद्वयम् १८०।<br>
मुक्ताहारस्फुरद्वक्षः स्थलकौस्तुभभूषितम् ।<br>
श्रीवत्सलक्षणं जानुलंबिबाहुमनोहरम् १८१।<br>
गंभीरनाभिपंचास्य मध्यमध्यातिसुंदरम् ।<br>
सुजातद्रुमसद्वृत्त मदूरजानुमंजुलम् १८२।<br>
कंकणांगदमञ्जीरैर्भूषितं भूषणैः परैः ।<br>
पीतांशुकलयाविष्ट नितंबघटनायकम् १८३।<br>
लावण्यैरपि सौंदर्यजितकोटिमनोभवम् ।<br>
वेणुप्रवर्त्तितैर्गीतरागैरपि मनोहरैः १८४।<br>
मोहयंतं सुखांभोधौ मज्जयंतं जगत्त्रयम् ।<br>
प्रत्यंगमदनावेशधरं रासरसालसम् १८५।<br>
चामरं व्यजनं माल्यं गंधंचंदनमेव च ।<br>
तांबूलं दर्पणं पानपात्रं चर्वितपात्रकम् १८६।<br>
अन्यत्क्रीडाभवं यद्यत्तत्सर्वं च पृथक्पृथक् ।<br>
रसालं विविधं यंत्रं कलयंतीभिरादरात् १८७।<br>
यथास्थाननियुक्ताभिः पश्यंतीभिस्तदिंगितम् ।<br>
तन्मुखांभोजदत्ताक्षि चंचलाभिरनुक्रमात् १८८।<br>
श्रीमत्या राधिका देव्या वामभागे ससंभ्रमम् ।<br>
आराधयंत्या तांबूलमर्पयंत्या शुचिस्मितम् १८९।<br>
समालोक्यार्जुनी यासौ मदनावेशविह्वला ।<br>
ततस्तां च तथा ज्ञात्वा हृषीकेशोऽपि सर्ववित् १९०।<br>
तस्याः पाणिं गृहीत्वैव सर्वक्रीडावनांतरे ।<br>
यथाकामं रहो रेमे महायोगेश्वरो विभुः १९१।<br>
ततस्तस्याः स्कंधदेशे प्रदत्तभुजपल्लवः ।<br>
आगत्य शारदां प्राह पश्चिमेऽस्मिन्सरोवरे १९२।<br>
शीघ्रं स्नापय तन्वंगीं क्रीडाश्रांतां मृदुस्मिताम् ।<br>
ततस्तां शारदा देवी तस्मिन्क्रीडासरोवरे १९३।<br>
स्नानं कुर्वित्युवाचैनां सा च श्रांता तथाकरोत् ।<br>
जलाभ्यंतरमाप्तासौ पुनरर्जुनतां गतः १९४।<br>
उत्तस्थौ यत्र देवेशः श्रीमद्वैकुंठनायकः ।<br>
दृष्ट्वा तमर्जुनं कृष्णो विषण्णं भग्नमानसम् १९५।<br>
मायया पाणिना स्पृष्ट्वा प्रकृतं विदधे पुनः ।<br>
श्रीकृष्ण उवाच-।<br>
धनंजय त्वामाशंसे भवान्प्रियसखो मम १९६।<br>
त्वत्समो नास्ति मे कोपि रहोवेत्ता जगत्त्रये ।<br>
यद्रहस्यं त्वया पृष्टमनुभूतं च तत्पुनः १९७।<br>
कथ्यते यदि तत्कस्मै शपसे मां तदार्जुन ।<br>
सनत्कुमार उवाच-।<br>
इति प्रसादमासाद्य शपथैर्जातनिर्णयः १९८।<br>
ययौ हृष्टमनास्तस्मात्स्वधामाद्भुतसंस्मृतिः ।<br>
इति ते कथितं सर्वं रहो यद्गोचरं मम १९९।<br>
गोविंदस्य तथा चास्मै कथने शपथस्तव ।<br>
ईश्वर उवाच-।<br>
इति श्रुत्वा वचस्तस्य सिद्धिमौपगविर्गतः २००।<br>
नरनारायणावासं वृंदारण्यमुपाव्रजत् ।<br>
तत्रास्तेऽद्यापि कृष्णस्य नित्यलीलाविहारवित् २०१।<br>
नारदेनापिपृष्टोऽहं नाब्रवं तद्रहस्यकम् ।<br>
प्राप्तं तथापि तेनेदं प्रकृतित्वमुपेत्यच २०२।<br>
तुभ्यं यत्तु मया प्रोक्तं रहस्यं स्नेहकारणात् ।<br>
तन्नकस्मैचिदाख्येयं त्वया भद्रे स्वयोनिवत् २०३।<br>
इमं श्रीभगवद्भक्तमहिमाध्यायमद्भुतम् ।<br>
यः पठेच्छृणुयाद्वापि स रतिं विंदते हरौ २०४।<br>
इति श्रीपद्मपुराणे पातालखंडे अर्जुन्यनुनयोनाम चतुःसप्ततितमोऽध्यायः ७४।<br>
<br>
