शिव उवाच-<br>
अथ दीक्षाविधिं वक्ष्ये शृणु नारद तत्त्वतः ।<br>
श्रवणादेव मुच्येत विना तस्य विधानतः १।<br>
आविरंच्याज्जगत्सर्वं विज्ञाय नश्वरं बुधः ।<br>
आध्यात्मिकादि त्रिविध दुःखमेवानुभूय च २।<br>
अनित्यत्वाच्च सर्वेषां सुखानां मुनिसत्तम ।<br>
दुःखपक्षे विनिक्षिप्य तानि तेभ्यो विवर्जितः ३।<br>
विरज्य संसृतेर्हानौ साधनानि विचिंतयेत् ।<br>
अनुत्तमसुखस्यापि संप्राप्तौ भृशनिर्वृतः ४।<br>
नराणां दुष्करत्वं हि विज्ञाय च महामतिः ।<br>
भृशमार्त्तस्ततो विप्र मां गुरुं शरणं व्रजेत् ५।<br>
शांतो विमत्सरः कृष्णे भक्तोऽनन्यप्रयोजनः ।<br>
अनन्यसाधनः श्रीमान्कामलोभविवर्जितः ६।<br>
श्रीकृष्णरसतत्त्वज्ञः कृष्णमंत्रविदां वरः ।<br>
कृष्णमंत्राश्रयो नित्यं मंत्रभक्तः सदा शुचिः ७।<br>
सद्धर्मशासकोनित्यं सदाचारनियोजकः ।<br>
संप्रदायी कृपापूर्णो विरागी गुरुरुच्यते ८।<br>
एवमादिगुणः प्रायः शुश्रूषुर्गुरुपादयोः ।<br>
गुरौ नितांतभक्तश्च मुमुक्षुः शिष्य उच्यते ९।<br>
यत्साक्षात्सेवनं तस्य प्रेम्णा भागवतो भवेत् ।<br>
स मोक्षः प्रोच्यते प्राज्ञैर्वेदवेदांगवेदिभिः १०।<br>
आश्रित्य स्वगुरोः पादौ निजवृत्तं निवेदयेत् ।<br>
स संदेहानपाकृत्य बोधयित्वा पुनः पुनः ११।<br>
स्वपादप्रणतं शांतं शुश्रूषुं निजपादयोः ।<br>
अतिहृष्टमनाः शिष्यं मनुमध्यापयेत्परम् १२।<br>
चंदनेन मृदा वापि विलिखेद्बाहुमूलयोः ।<br>
वामदक्षिणयोर्विप्र शंखचक्रे यथाक्रमम् १३।<br>
ऊर्द्ध्वपुंड्रं ततः कुर्याद्भालादिषु विधानतः ।<br>
ततोमंत्रद्वयं तस्य दक्षकर्णे विनिर्दिशेत् १४।<br>
मंत्रार्थं च वदेत्तस्मै यथावदनुपूर्वशः ।<br>
दासशब्दयुतं नाम धार्यं तस्य प्रयत्नतः १५।<br>
ततोऽतिभक्त्या सस्नेहं वैष्णवान्भोजयेद्बुधः ।<br>
श्रीगुरुं पूजयेच्चापि वस्त्रालंकरणादिभिः १६।<br>
सर्वस्वं गुरवे दद्यात्तदर्द्धं वा महामुने ।<br>
स्वदेहमपि निक्षिप्य गुरौ स्थेयमकिंचनैः १७।<br>
य एतैः पंचभिर्विद्वान्संस्कारैः संस्कृतो भवेत् ।<br>
दास्यभागी स कृष्णस्य नान्यथा कल्पकोटिभिः १८।<br>
अंकनं चोर्द्ध्वपुंड्रश्च मंत्रो नामविधारणम् ।<br>
पंचमो याग इत्युक्ताः संस्काराः पूर्वसूरिभिः १९।<br>
अंकनं शंखचक्राद्यैः सच्छिद्रं पुंड्रमुच्यते ।<br>
दासशब्दयुतं नाममंत्रो युगलसंज्ञकः २०।<br>
गुरुवैष्णवयोः पूजा याग इत्यभिधीयते ।<br>
एते परमसंस्कारा मया ते परिकीर्तिताः २१।<br>
अथ तुभ्यं प्रपन्नानां धर्मान्वक्ष्यामि नारद ।<br>
यानास्थाय गमिष्यंति हरिधाम नराः कलौ २२।<br>
इत्थं गुरोर्लब्धमंत्रो गुरुभक्तिपरायणः ।<br>
सेवमानो गुरुं नित्यं तत्कृपां भावयेत्सुधीः २३।<br>
सतां धर्मां स्ततः शिक्षेत्प्रपन्नानां विशेषतः ।<br>
स्वेष्टदेवधिया नित्यं वैष्णवान्परितोषयेत् २४।<br>
ताडनं भर्त्सनं कामिभोग्यत्वेन यथा स्त्रियः ।<br>
गृह्णंति वैष्णवानां च तत्तद्ग्राह्यं तथा बुधैः २५।<br>
ऐहिक्यामुष्मिकी चिंता नैव कार्या कदाचन ।<br>
ऐहिकं तु सदा भाव्यं पूर्वाचरितकर्मणा २६।<br>
आमुष्मिकं तथा कृष्णः स्वयमेव करिष्यति ।<br>
अतो हि तत्कृते त्याज्यः प्रयत्नः सर्वथा नरैः २७।<br>
सर्वोपायपरित्यागः कृष्णीयात्मतयार्चनम् ।<br>
सुचिरं प्रोषिते कांते यथा पतिपरायणा २८।<br>
प्रियानुरागिणी दीना तस्यसंगैककांक्षिणी ।<br>
तद्गुणान्भावयेन्नित्यं गायत्यपि शृणोति च २९।<br>
श्रीकृष्णगुणलीलादि स्मरणादि तथाचरेत् ।<br>
न पुनः साधनत्वेन कार्यं तत्तु कदाचन ३०।<br>
चिरं प्रोष्यागतं कांतं प्राप्य कांतधिया यथा ।<br>
चुंबंती वा श्लिष्यंतीव नेत्रांते न पिबंत्यपि ३१।<br>
ब्रह्मानंदगतेवाशु सेवते परया मुदा ।<br>
श्रीमदर्चावतारेण तथा परिचरेद्धरिम् ३२।<br>
अनन्यशरणो नित्यं तथैवानन्यसाधनः ।<br>
अनन्यसाधनार्थत्वात्स्यादनन्य प्रयोजनः ३३।<br>
नान्यं च पूजयेद्देवं न नमेत्तं स्मरेन्न च ।<br>
न च पश्येन्न गायेच्च न च निंदेत्कदाचन ३४।<br>
नान्योच्छिष्टं च भुंजीत नान्यशेषं च धारयेत् ।<br>
अवैष्णवानां संभाषा वंदनादि विवर्जयेत् ३५।<br>
ईशवैष्णवयोर्निंदां शृणुयान्न कदाचन ।<br>
कर्णौ पिधाय गंतव्यं शक्तौ दंडं समाचरेत् ३६।<br>
आश्रित्य चातकीं वृत्तिं देहपातावधि द्विज ।<br>
द्वयस्यार्थं भावयित्वा स्थेयमित्येव मे मतिः ३७।<br>
सरः समुद्र नद्यादीन्विहाय चातको यथा ।<br>
तृषितो म्रियते वापि याचते वा पयोधरम् ३८।<br>
एवमेव प्रयत्नेन साधनानि विचिंतयेत् ।<br>
स्वेष्टदेवःसदायाच्योगतिस्त्वंमेभवेरिति ३९।<br>
स्वेष्टदेव तदीयानां गुरोरपि विशेषतः ।<br>
आनुकूल्ये सदा स्थेयं प्रातिकूल्यं विवर्जयेत् ४०।<br>
सकृत्प्रपन्नो वक्ष्यामि कल्याणगुणतां तयोः ।<br>
विचिंत्य विश्वसेदेतौ मामिमावुद्धरिष्यतः ४१।<br>
संसारसागरान्नाथ मित्र पुत्र गृहा कुलात् ।<br>
गोप्तारौ मे युवामेव प्रपन्नभयभंजनौ ४२।<br>
योहं ममास्ति यत्किंचिदिह लोके परत्र च ।<br>
तत्सर्वं भवतोरद्य चरणेषु समर्चितम् ४३।<br>
अहमस्म्यपराधानामालयस्त्यक्त साधनः ।<br>
अगतिश्च ततो नाथौ भवंतावेव मे गतिः ४४।<br>
तवास्मि राधिकाकांत कर्मणा मनसा गिरा ।<br>
कृष्णकांते तवैवास्मि युवामेव गतिर्मम ४५।<br>
शरणं वां प्रपन्नोऽस्मि करुणानिकराकरौ ।<br>
प्रसादं कुरु तं दास्यं मयि दुष्टेऽपराधिनि ४६।<br>
इत्येवं जपता नित्यं स्थातव्यं पद्यपंचकम् ।<br>
अचिरादेव तद्दास्यमिच्छता मुनिसत्तम ४७।<br>
बाह्यधर्मा मया ह्येते संक्षेपेणोपवर्णिताः ।<br>
आंतरः परमो धर्मः प्रपन्नानामथोच्यते ४८।<br>
कृष्णप्रिया सखीभावं समाश्रित्य प्रयत्नतः ।<br>
तयोः सेवां प्रकुर्वीत दिवानक्तमतंद्रितः ४९।<br>
उक्तो मंत्रस्तदंगानि तथा तस्याधिकारिणः ।<br>
तद्धर्माश्च तथा तेभ्यः फलं मंत्रस्य नारद ५०।<br>
अनुतिष्ठ त्वमप्येतत्तयोर्दास्यमवाप्स्यसि ।<br>
स्वाधिकारक्षये विप्र संदेहो नात्र कश्चन ५१।<br>
सकृन्मात्रप्रपन्नाय तवास्मीति च याचते ।<br>
निजदास्यं हरिर्दद्यान्न मेऽत्रास्ति विचारणा ५२।<br>
अत्र ते वर्णयिष्यामि रहस्यं परमाद्भुतम् ।<br>
श्रुतपूर्वं मया कृष्णात्साक्षाद्भगवतः परम् ५३।<br>
एष ते कथितो धर्म आंतरो मुनिसत्तम ।<br>
गुह्यादेष गुह्यतमो गोपनीयः प्रयत्नतः ५४।<br>
मंत्ररत्नमहं पूर्वं जपन्कैलासमूर्द्धनि ।<br>
ध्यायन्नारायणं देवमवसं गहने वने ५५।<br>
ततस्तु भगवांस्तुष्टः प्रादुरास ममाग्रतः ।<br>
व्रियतां वर इत्युक्ते मयाप्युद्घाट्य लोचने ५६।<br>
दृष्टो देवःप्रिया सार्द्धं संस्थितो गरुडोपरि ।<br>
प्रणिपत्यावोचमहं वरदं कमलापतिम् ५७।<br>
यद्रूपं ते कृपासिंधो परमानंददायकम् ।<br>
सर्वानंदाश्रयं नित्यं मूर्तिमत्सर्वतोऽधिकम् ५८।<br>
निर्गुणं निष्क्रियं शांतं यद्ब्रह्मेति विदुर्बुधाः ।<br>
तदहं द्रष्टुमिच्छामि चक्षुर्भ्यां परमेश्वर ५९।<br>
ततो मामाह भगवान्प्रपन्नं कमलापतिः ।<br>
तदद्य द्रक्ष्यसे रूपं यत्ते मनसि कांक्षितम् ६०।<br>
यमुना पश्चिमे तीरे गच्छ वृंदावनं मम ।<br>
इत्युक्त्वांतर्दधे देवः प्रियासार्द्धं जगत्पतिः ६१।<br>
अहमप्यागतस्तर्हि यमुनायास्तटं शुभम् ।<br>
तत्र कृष्णमपश्यं च सर्वदेवेश्वरेश्वरम् ६२।<br>
गोपवेषधरं कांतं किशोरवयसान्वितम् ।<br>
प्रियास्कंधे सुविन्यस्त वामहस्तं मनोहरम् ६३।<br>
हसंतं हासयतं तां मध्ये गोपीकदंबके ।<br>
स्निग्धमेघसमाभासं कल्याणगुणमंदिरम् ६४।<br>
प्रहस्य च ततः कृष्णो मामाहामृतभाषणः ।<br>
अहं ते दर्शनं यातो ज्ञात्वा रुद्र तवेप्सितम् ६५।<br>
यदद्य मे त्वया दृष्टमिदं रूपमलौकिकम् ।<br>
घनीभूतामलप्रेम सच्चिदानंदविग्रहम् ६६।<br>
नीरूपं निर्गुणं व्यापि क्रियाहीनं परात्परम् ।<br>
वदंत्युपनिषत्संघा इदमेव ममानघम् ६७।<br>
प्रकृत्युत्थगुणाभावादनंतत्वात्तथेश्वरम् ।<br>
असिद्धत्वान्मद्गुणानां निर्गुणं मां वदंति हि ६८।<br>
अदृश्यत्वान्ममैतस्य रूपस्य चर्मचक्षुषा ।<br>
अरूपं मां वदंत्येते वेदाः सर्वे महेश्वर ६९।<br>
व्यापकत्वाच्चिदंशेन ब्रह्मेति च विदुर्बुधाः ।<br>
अकर्तृत्वात्प्रपंचस्य निष्क्रियं मां वदंति हि ७०।<br>
मायागुणैर्यतोमेंऽशा कुर्वंति सर्जनादिकम् ।<br>
न करोमि स्वयं किंचित्सृष्ट्यादिकमहं शिव ७१।<br>
अहमासां महादेव गोपीनां प्रेमविह्वलः ।<br>
क्रियांतरं न जानामि नात्मानमपि नारद ७२।<br>
विहराम्यनया नित्यमस्याः प्रेमवशीकृतः ।<br>
इमां तु मत्प्रियां विद्धि राधिकां परदेवताम् ७३।<br>
अस्याश्च परितः पश्य सख्यः शतसहस्रशः ।<br>
नित्याः सर्वा इमा रुद्र यथाहं नित्यविग्रहः ७४।<br>
गोपा गावो गोपिकाश्च सदा वृंदावनं मम ।<br>
सर्वमेतन्नित्यमेव चिदानंदरसात्मकम् ७५।<br>
इदमानंदकंदाख्यं विद्धि वृंदावनं मम ।<br>
यस्मिन्प्रवेशमात्रेण न पुनः संसृतिं विशेत् ७६।<br>
मद्वनं प्राप्य यो मूढः पुनरन्यत्र गच्छति ।<br>
स आत्महा भवेदेव सत्यं सत्यं मयोदितम् ७७।<br>
वृंदावनं परित्यज्य नैव गच्छाम्यहं क्वचित् ।<br>
निवसाम्यनया सार्द्धमहमत्रैव सर्वदा ७८।<br>
इत्येवं सर्वमाख्यातं यत्ते रुद्र हृदि स्थितम् ।<br>
कथयस्व ममेदानीं किमन्यच्छ्रोतुमिच्छसि ७९।<br>
ततस्तमब्रवं देवमहं च मुनिसत्तम ।<br>
ईदृशस्त्वं कथं लभ्यस्तमुपायं वदस्व मे ८०।<br>
ततो मामाह भगवान्साधु रुद्र तवोदितम् ।<br>
अतिगुह्यतमं ह्येतद्गोपनीयं प्रयत्नतः ८१।<br>
सकृदावां प्रपन्नो यस्त्यक्तोपाय उपासते ।<br>
गोपीभावेन देवेश स मामेति न चेतरः ८२।<br>
सकृदावां प्रपन्नो वा मत्प्रियामेकिकामुत ।<br>
सेवतेनन्यभावेन स मामेति न संशयः ८३।<br>
यो मामेव प्रपन्नश्च मत्प्रियां न महेश्वर ।<br>
न कदापि स चाप्नोति मामेवं ते मयोदितम् ८४।<br>
सकृदेव प्रपन्नोयस्तवास्मीति वदेदपि ।<br>
साधनेन विनाप्येव मामाप्नोति न संशयः ८५।<br>
तस्मात्सर्वप्रयत्नेन मत्प्रियां शरणं व्रजेत् ।<br>
आश्रित्य मत्प्रियां रुद्र मां वशीकर्त्तुमर्हसि ८६।<br>
इदं रहस्यं परमं मया ते परिकीर्तितम् ।<br>
त्वयाप्येतन्महादेव गोपनीयं प्रयत्नतः ८७।<br>
त्वमप्येनां समाश्रित्य राधिकां मम वल्लभाम् ।<br>
जपन्मे युगलं मंत्रं सदा तिष्ठ मदालये ८८।<br>
शिव उवाच-।<br>
इत्युक्त्वा दक्षिणे कर्णे मम कृष्णो दयानिधिः ।<br>
उपदिश्य परं मंत्रं संस्कारांश्च विधाय हि ८९।<br>
सगणोंऽतर्दधे विप्र तत्रैव मम पश्यतः ।<br>
अहमप्यत्र तिष्ठामि तदारभ्य निरंतरम् ९०।<br>
सर्वमेतन्मया तुभ्यं सांगमेव प्रकीर्त्तितम् ।<br>
अधुना वद विप्रेंद्र किं भूयः श्रोतुमिच्छसि ९१।<br>
इति श्रीपद्मपुराणे पातालखंडे वृंदावनमाहात्म्ये द्व्यशीतितमोऽध्यायः ८२।<br>
<br>
