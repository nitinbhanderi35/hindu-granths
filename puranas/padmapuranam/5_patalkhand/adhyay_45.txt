शेष उवाच<br>
गुरुभाषितमाकर्ण्य वृषपर्वरिपुः स्वराट् ।<br>
ज्ञात्वा रामस्य कार्यार्थमागतं पवनात्मजम् ॥१<br>
भयं तत्याज मनसि वानरात्समुपस्थितम् ।<br>
जहर्ष चित्ते च भृशं वाचस्पतिमुवाच ह ॥२<br>
इंद्र उवाच<br>
कथं कार्यं सुराधीश द्रोणोऽयं नीयते यदि ।<br>
देवानां जीवनं भूयः कथं स्यादिति मे वद ॥३<br>
इदानीं पवनोद्भूतं प्रसादय यथातथम् ।<br>
रामः प्रीतिं परां याति देवानां च सुखं भवेत् ॥४<br>
देवाधिपस्य वचनं श्रुत्वा वाचस्पतिस्तदा ।<br>
शक्रं तु पुरतः कृत्वा सर्वदेवैः परीवृतम् ॥५<br>
जगाम तत्र यत्रास्ते हनूमान्निर्भयः कपिः ।<br>
गर्जति प्रसभं जित्वा सुरान्सर्वान्सुखासिनः ॥६<br>
ते गत्वा सन्निधौ तस्य बृहस्पतिपुरोगमाः ।<br>
पेतुस्ते चरणौ नत्वा समीरतनुजस्य हि ॥७<br>
बृहस्पतिश्च तं वीरं जगाद प्रेरितोऽमुना ।<br>
सुराधीशेन लोकस्य गुरुणा वदतां वरः ॥८<br>
अजानद्भिः कृतं कर्म देवैस्तव पराक्रमम् ।<br>
श्रीरामचरणस्य त्वं सेवकोऽसि महामते ॥९<br>
किमर्थमयमारंभः कथमत्र समागमः ।<br>
तत्करिष्यामहे सर्वे सन्नतास्तव भाषितम् ॥१०<br>
रोषं त्यक्त्वा कृपां कृत्वा देवाधीशं विलोकय ।<br>
पवनात्मज दैत्यानां भयंकरवपुर्दधत् ॥११<br>
शेष उवाच<br>
इत्थं भाषितमाकर्ण्य देवानां स गुरोर्वचः ।<br>
उवाच देवान्सकलान्गुरुं चैव महयशाः ॥१२<br>
राज्ञो वीरमणेः संख्ये हताः शर्वेण भूरिशः ।<br>
भटास्तान्वै जीवयितुं द्रोणं नेष्यामि पर्वतम् ॥१३<br>
तं ये निवारयिष्यंति स्ववीर्यबलदर्पिताः ।<br>
तान्नेष्यामि क्षणादेव यमस्य सदनं प्रति ॥१४<br>
तस्माद्वदत मे यूयं द्रोणं वाथ तदौषधम् ।<br>
येन संजीवयिष्यामि मृतान्वीरान्रणांगणे ॥१५<br>
शेष उवाच<br>
इति वाक्यं समाकर्ण्य वायुसूनोर्महात्मनः ।<br>
ते सर्वे प्रणतिं गत्वा ददुः संजीवनौषधम् ॥१६<br>
ते प्रहृष्टा भयं त्यक्त्वा सुराः स्वर्गौकसः स्वयम् ।<br>
ययुः सुरपतिं कृत्वा पुरः सौख्य समन्विताः ॥१७<br>
हनुमान्भेषजं तत्तु समादायागतो रणम् ।<br>
स्तुतः सर्वैः सुरगणैर्महाकर्मसमुत्सुकैः ॥१८<br>
तमागतं हनूमंतं वीक्ष्य सर्वेऽपि वैरिणः ।<br>
साधुसाधुप्रशंसंतमद्भुतं मेनिरे कपिम् ॥१९<br>
कपिः समागत्य महामुदायुतः ।<br>
पुरो भटं पुष्कलमागतं मृतम् ।<br>
शिवेन संरक्षितमुग्रमंडले ।<br>
श्रीरामचित्तं सविधे जगाम ह ॥२०<br>
सुमतिं च समाहूय मंत्रिणं महतां मतम् ।<br>
उवाच जीवयाम्यद्य सर्वान्वीरान्रणे मृतान् ॥२१<br>
एवमुक्त्वा भेषजं तत्पुष्कलस्य महोरसि ।<br>
शिरः कायेन संधाय जगाद वचनं शुभम् ॥२२<br>
यद्यहं मनसा वाचा कर्मणा राघवं पतिम् ।<br>
जानामि तर्हि एतेन भेषजेनाशु जीवतु ॥२३<br>
इति वाक्यं यदा वक्ति तावत्पुष्कल उत्थितः ।<br>
रणांगणेऽदशद्रोषाद्दंतान्वीरशिरोमणिः ॥२४<br>
क्व गतो वीरभद्रोऽसौ मां संमूर्च्छ्य रणांगणे ।<br>
सद्योऽहं पातयाम्येनं क्वास्ति मे धनुरुत्तमम् ॥२५<br>
इति तं भाषमाणं वै प्राह वीरं कपींद्रकः ।<br>
धन्योऽसि वीर यद्भूयो वदस्येनं रणांगणे ॥२६<br>
त्वं हतो वीरभद्रेण रघुनाथप्रसादतः ।<br>
पुनः संजीवितोऽस्येहि शत्रुघ्नं याम मूर्च्छितम् ॥२७<br>
इत्युक्त्वा प्रययौ तत्र संग्रामवरमूर्धनि ।<br>
श्वसन्नास्ते स शत्रुघ्नः शिवबाणप्रपीडितः ॥२८<br>
तत्र गत्वा समीपं तच्छत्रुघ्नस्य महात्मनः ।<br>
निधाय भेषजं तस्य वक्षसि श्वासमागते ॥२९<br>
उवाच हनुमांस्तं वै जीव शत्रुघ्नसत्तम ।<br>
मूर्च्छितोऽसि रणे कस्मान्महाबलपराक्रम ॥३०<br>
यद्यहं ब्रह्मचर्यं च जन्मपर्यंतमुद्यतः ।<br>
पालयामि तदा वीरः शत्रुघ्नो जीवतु क्षणात् ॥३१<br>
उक्तमात्रेण तेनेदं जीवितः क्षणमात्रतः ।<br>
क्व शिवः क्व शिवो यातो विहायरणमंडलम् ॥३२<br>
अनेके निहताः संख्ये श्रीरुद्रेण पिनाकिना ।<br>
ते सर्वे जीविता वीराः कपीन्द्रेण महात्मना ॥३३<br>
तदा सर्वे सुसन्नद्धा रोषपूरितमानसाः ।<br>
स्वेस्वे रथे स्थिताः शत्रून्प्रययुः क्षतविग्रहाः ॥३४<br>
पुष्कलो वीरभद्रं तु चंडं चैव कुशध्वजः ।<br>
नंदिनं हनुमान्वीरः शत्रुघ्नः संगरे शिवम् ॥३५<br>
धनुर्विस्फारयंतं तं शत्रुघ्नं बलिनां वरम् ।<br>
संग्रामे शिवमाहूय तिष्ठंतं प्रययौ नृपः ॥३६<br>
राजा वीरमणिर्वीरः शत्रुघ्नः समरे बली ।<br>
अन्योन्यं चक्रतुर्युद्धं मुनिविस्मयकारकम् ॥३७<br>
राज्ञा च वीरमणिना रथा भग्नाः शताधिकाः ।<br>
शत्रुघ्नस्य नरेंद्रस्य तिलशः क्षणतो द्विज ॥३८<br>
तदा प्रकुपितोऽत्यंतं शत्रुघ्नो रणमंडले ।<br>
आग्नेयास्त्रं मुमोचामुं दग्धुं सैन्यसमन्वितम् ॥३९<br>
दाहकं तन्महद्दृष्ट्वा महास्त्रं शत्रुमोचितम् ।<br>
अत्यंतं कुपितो राजा वारुणास्त्रं समाददे ॥४०<br>
वारुणास्त्रेण शीतार्तं वीक्ष्य रामानुजो बली ।<br>
वायव्यास्त्रं मुमोचास्मै तेन वायुर्महानभूत् ॥४१<br>
वायुना संहता मेघा ययुस्ते सर्वतोदिशम् ।<br>
इतस्ततो गताः सर्वे सैन्यं तत्सुखितं बभौ ॥४२<br>
सैन्ये पवनपीडार्ते नृपो वीरमतिर्महान् ।<br>
पर्वतास्त्रं रिपूद्धारि जग्राह च शरासने ॥४३<br>
पर्वतैः स्तंभितो वायुर्न चासर्पत संगरे ।<br>
तद्वीक्ष्य रामावरजो वज्रास्त्रं तु समाददे ॥४४<br>
वज्रास्त्रेण हताः सर्वे नगास्तु तिलशः कृताः ।<br>
चूर्णतां प्रापुरेतस्मिन्रणे वीरवरार्चिते ॥४५<br>
वज्रास्त्रेण विदीर्णांगा वीराः शोणितशोभिताः ।<br>
बभूवुः समरप्रांते चित्रं समभवद्रणम् ॥४६<br>
तदा प्रकुपितोऽत्यंतं राजा वीरमणिर्महान् ।<br>
ब्रह्मास्त्रं चाप आधत्त वैरिदाहकमद्भुतम् ॥४७<br>
शत्रुघ्नः शरमादाय सस्मार सुमनोहरम् ।<br>
अस्त्रं तद्योगिनीदत्तं सर्ववैरिविमोहनम् ॥४८<br>
ब्रह्मास्त्रं तत्करभ्रष्टमागतं वैरिणं प्रति ।<br>
तावच्छत्रुघ्ननाम्ना तु तन्मुक्तं मोहनास्त्रकम् ॥४९<br>
मोहनास्त्रेण तद्ब्राह्मं द्विधाछिन्नं क्षणादिह ।<br>
लग्नं राज्ञो हृदि क्षिप्रं मूर्च्छां संप्रापयन्नृपम् ॥५०<br>
ते बाणाः शतशो मुक्ताः शत्रुघ्नेन महीभृता ।<br>
सर्वेपि मूर्च्छिता वीरा गणा रुद्रस्य ये पुनः ॥५१<br>
शिवस्य चरणोपस्थे मूढाः पेतुर्महीतले ।<br>
तदा शिवः प्रकुपितो रथे तिष्ठन्ययौ नृपम् ॥५२<br>
शिवेन सहसा योद्धुं समायातो रणांगणे ।<br>
शत्रुघ्नः सज्जमात्तज्यं धनुः कृत्वा व्ययुद्ध्यत ॥५३<br>
तयोः समभवद्युद्धं घोरं वैरिविदारणम् ।<br>
शस्त्रास्त्रैर्बहुधामुक्तैरादीपित दिगंतरम् ॥५४<br>
अस्त्रप्रत्यस्त्रसंघातैस्ताडनप्रतिताडनैः ।<br>
देवानामपि दैत्यानां नैतादृग्रणमंडलम् ॥५५<br>
तदा व्याकुलितोऽत्यंतं शत्रुघ्नः शिवसंगरे ।<br>
सस्मार स्वामिनं तत्र पावनेरुपदेशतः ॥५६<br>
हा नाथ भ्रातरत्युग्रः शिवः प्राणापहारणम् ।<br>
करोति धनुरुद्यम्य त्रायस्व रणमंडले ॥५७<br>
अनेके दुःखपाथोधिं तीर्णा राम तवाख्यया ।<br>
मामप्युद्धर दुःखस्थं रामराम कृपानिधे ॥५८<br>
इत्थं वक्ति यदा तावद्वीक्षितो रणमंडले ।<br>
नीलोत्पलदलश्यामो रामो राजीवलोचनः ॥५९<br>
मृगशृंगं कटौ धृत्वा दीक्षितं वपुरुद्वहन् ।<br>
तं दृष्ट्वा विस्मयं प्राप  शत्रुघ्नः समरांगणे ॥६०<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे श्रीरामसमागमोनाम पंचचत्वारिंशत्तमोऽध्यायः ४५ <br>
<br>
