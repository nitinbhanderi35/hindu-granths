शंभुरुवाच-<br>
अत्र ते कीर्तयिष्यामि कथां पापप्रणाशिनीम् ।<br>
श्रुत्वा यां प्राप धर्मात्मा शिवभक्तिमनुत्तमाम् १।<br>
इक्ष्वाकुर्नाम विप्रेंद्रो महाविद्यो महामतिः ।<br>
बहुशास्त्रप्रवीणश्च नीतिशास्त्रविशारदः २।<br>
न यष्टा न च दाता च न देवानां च पूजकः ।<br>
न चाध्यापयिता वेदं न व्याख्याता श्रुतस्य च ३।<br>
न पुराणेतिहासानां श्रुतीनामागमस्य वा ।<br>
यत्नाद्भोक्ता तथा देहसंस्कारैकप्रवर्तकः ४।<br>
तादृशस्य द्विजस्याथ समालक्ष्यायुरत्यगात् ।<br>
लक्षांतरे तथैकस्मिन्वत्सरे मासि पंचमे ५।<br>
तृतीय दिवसे रात्र्यां पुराणं श्रुतवानिदम् ।<br>
स्वसंपादितवित्तस्य येन दानं न वै कृतम् ६।<br>
दिनेदिने भुज्यमानं निःसारं स्यात्क्रमेण हि ।<br>
वर्षाण्येव च तावंति नरके पच्यते ध्रुवम् ७।<br>
कृमियोनिसहस्रं च अनुभूय ततः परम् ।<br>
दरिद्रो व्याधितोऽबंधुर्दुष्टभार्यो बहुप्रजः ८।<br>
दिनेदिने भिक्षितेन याचितेन च जीवनम् ।<br>
यन्न क्वापि च बीजानां मग्नानामथ मार्गणात् ९।<br>
लब्धेनजीवनं कर्म भृत्यानामथ जीवनम् ।<br>
मध्ये श्रोत्रविहीनश्च नेत्रहीनः स्खलन्मलः १०।<br>
एवं पुराणं श्रुत्वा साविक्ष्वाकुर्भृशदुःखितः ।<br>
मनसा चिंतयच्चेदं स्मारं स्मारं द्विजाधमः ११।<br>
रूपपुष्पैर्माहिष्मयी दुर्गापि फलवर्जिता ।<br>
तथा पुराणरहिता विद्या नो गतिदर्शनी १२।<br>
बहुशास्त्रं समभ्यस्य बहुवेदान्सविस्तरान् ।<br>
पुंसोश्रुतपुराणस्य सम्यग्याति न दर्शनम् १३।<br>
शंभुरुवाच-<br>
एवं चिंतयतस्तस्य अकालमरणं त्वभूत् ।<br>
यमलोकं गतश्चाथ यमेन परिभाषितः १४।<br>
यम उवाच-<br>
अनेकपापयुक्तोसि पुण्यं नैव महत्तव ।<br>
न वेदाध्यापनात्प्राप्तं पापं च विदितं तव १५।<br>
कोटिवर्षाणि नरके तवस्थितिरिति द्विज ।<br>
आयुरस्ति तवात्यल्पं गम्यतां पौर्विकीं तनुम् १६।<br>
कुरु पुण्यं हितं दानं देवतापूजनं जपम् ।<br>
सांगमध्यापनं विप्र भोजनं भस्मधारणम् १७।<br>
भज विश्वेश्वरं देवं देवदेवमुमापतिम् ।<br>
तस्य प्रयत्नमात्रेण मम लोकं न गच्छसि १८।<br>
यत्किंचित्प्रत्यहं पापिन्पुराणं शृणु सादरम् ।<br>
ततस्तच्छ्रवणादेव नेक्षसे मम यातनाः १९।<br>
यमस्य वचनं श्रुत्वा ब्राह्मणः स्वां ययौ तनुम् ।<br>
अथेशपूजनकृते यत्नमास्थाय स द्विजः २०।<br>
अगमन्मुनिवर्यं तु जाबालिशिवपूजकम् ।<br>
तपः स्वाध्यायसंपन्नं श्रुतिस्मृतिविवेचकम् २१।<br>
पुराणतत्त्ववेत्तारं लक्षशिष्यसमावृतम् ।<br>
जराशिथिलसर्वांगं वेदवेदांगपारगम् २२।<br>
द्रष्टुकामो ययौ शैलं मंदरं चारुकंदरम् ।<br>
नानाविहंगसंपूर्णं नानापुष्पलतावृतम् २३।<br>
सर्वर्तुकुसुमोपेतं नानागंधोपशोभितम् ।<br>
किन्नराणां च मिथुनैर्गीतपूर्णमहागुहम् २४।<br>
अनेकरूपलावण्य वनितोषितपादपम् ।<br>
लंबमानविचित्राभिस्ताभिः शोभितपादपम् २५।<br>
रतिश्रमप्रसुप्तानां बोधनादितषट्पदम् ।<br>
कूजंति च पिकाः कामं वियुक्तानां युजे किल २६।<br>
नानामुनिगणाकीर्णं प्रशांतमृगचारिणम् ।<br>
अप्सरोगणसंकीर्णं गंधर्वगणसेवितम् २७।<br>
नानासिद्धमुखोद्भूतगीतपूर्णवनांतरम् ।<br>
विचित्रफलसंपूर्णं नानादेवालयान्वितम् २८।<br>
प्रासादशतसंबाधं नानागृहसमन्वितम् ।<br>
सिंहाननैर्गजमुखैरुलूकवदनैरथ २९।<br>
अमुखैर्विमुखैरुग्रैरर्द्धवक्त्रैर्मृगीमुखैः ।<br>
रुरुजंतुकगोधाहि वानरर्क्षमुखैरपि ३०।<br>
व्याघ्रवृश्चिकभल्लूष्ट्रश्वानगर्दभतुंडकैः ।<br>
समस्तजीववदनसदृशास्यैर्गणेश्वरैः ।<br>
वल्लीमुखैर्वृक्षमुखैः शिलावक्त्रैरयोमुखैः ३१।<br>
शंखमुक्तादिजलजवदनैरुपशोभितम् ।<br>
अधिकांगैरनंगैश्च जटिलैः शिखिमुंडितैः ३२।<br>
पत्रिवक्त्रैर्द्विषड्वक्त्रैस्त्रिविग्रहमुखैरपि ।<br>
घंटास्यैः शूर्पवदनकर्णपादमुखैरपि ३३।<br>
घंटामुखैर्वेणुमुखैः किंकिणीवदनैरपि ।<br>
यादृग्वस्तु जगत्यस्ति तादृशास्यैरयोमुखैः ३४।<br>
कैश्चिन्निभृतकंदर्परूपलावण्यकोमलैः ।<br>
कोटिसूर्यप्रतीकाशैश्चंद्र कोटिसमप्रभैः ३५।<br>
नानावर्णैर्विश्वमुखैर्विश्वरूपैश्चतुर्मुखैः ।<br>
द्विमुखैः पंचवक्त्रैश्च त्रिमुखैः षण्मुखैरपि ३६।<br>
एकानेकमुखैः शांतैः सर्वदा सुखिभिर्युतम् ।<br>
नानाभोगसमृद्धैश्च रतिकामसमैरपि ३७।<br>
लक्ष्मीनारायणमुखैरुमेशसमविग्रहैः ।<br>
नानारूपधरैश्चान्यैः सेवितं मंदराचलम् ३८।<br>
धेनवो यत्र वेदाश्च मीमांसावत्स संयुताः ।<br>
धर्मादयः सवर्ष्माणः पुराणानि च कर्मणा ३९।<br>
स्मृतीतिहासजातानि आगमाश्च शरीरिणः ।<br>
स्थिताश्च मंदरे यत्र सशैलः पापनाशनः ४०।<br>
तस्य मध्ये महापुण्यं पुरं परमशोभितम् ।<br>
वापीतडागोपवनप्रासादशतशोभितम् ४१।<br>
सप्तप्राकारपरिखं रत्नाट्टालकसंयुतम् ।<br>
गोपुरैर्नवभिर्युक्तं विचित्रगृहसंयुतम् ४२।<br>
यस्य चाप्रतिमं तेज उष्णशीतादिवर्जितम् ।<br>
तन्मध्ये नगरी पुण्या तन्मध्ये च सभा शुभा ४३।<br>
तस्यां भद्रासनं मध्ये वेदपादविचित्रितम् ।<br>
सर्वोपनिषदाकॢप्तं पादपीठं सुशोभनम् ४४।<br>
पुराणान्यागमास्तस्य स्वस्तीति शिवपादयोः ।<br>
तत्रासीनो महायोगी गोक्षीरसदृशाकृतिः ४५।<br>
मंदस्मितसुचार्वास्योद्व्यष्टवर्षवयाः प्रभुः ।<br>
दधान उरसामालां मणिरुद्राक्षकल्पिताम् ४६।<br>
बिभ्राण उपवीतं च कर्णिकारसमद्युतिः ।<br>
सुरत्नकुंडलो देवः किरीटकनकांबरः ४७।<br>
नानाभूषणसंयुक्तो नानागंधविलेपनः ।<br>
वामांकन्यस्तगिरिजो वीक्षमाणस्तदाननम् ४८।<br>
मुग्धां च सुमुखीं बालां नवयौवनशोभिताम् ।<br>
भूषितां चारुसर्वांगीं बिभ्रतीं कनकांबुजम् ४९।<br>
आलिंग्य वामेनकरेण देवीं दक्षेण तस्या मुखमुन्नमय्य ।<br>
स्पृष्ट्वा शिरो वामकरेण तस्या दक्षेण कुर्वंस्तिलकं च देवः ५०।<br>
भक्तिर्वीजयते देवं प्रणव व्यजनेन च ।<br>
पूजाकांतापि कुसुमैर्मालां देवाय बिभ्रती ५१।<br>
ज्ञप्तिर्विरक्तिर्वनिते बिभ्रत्यौ योगचामरे ।<br>
समाधिः कार्यकर्तास्य धारणायोषिदस्य च ५२।<br>
यमाश्चनियमाश्चैव किंकरास्तस्य कीर्तिताः ।<br>
प्राणायामः पुरोधास्तु प्रत्याहारः सुवर्णधृक् ५३।<br>
ध्यानं च द्रविणाध्यक्षः सत्यं सेनापतिस्तथा ।<br>
ब्रह्मप्रभृतिकीटांताः पशवस्तत्पतिः शिवः ५४।<br>
पशूनां पालको धर्मः स्यादधर्मश्च तस्करः ।<br>
मायापाशेन ते बद्धा मोचनी काशिका मृतिः ५५।<br>
नानाविधाश्च प्रमदा देवदेवमुमापतिम् ।<br>
एतादृशमुमानाथं कोटिजंतुरनुस्मरेत् ५६।<br>
इष्टान्भोगानवाप्याथ शिवलोके महीयते ।<br>
ब्रह्मविष्णुमहेंद्राद्यास्तत्पुरद्वारपालकाः ५७।<br>
लक्ष्मीसरस्वतीदेव्यौ देहल्याद्यर्च्चनेक्षितेः ।<br>
नियुक्ते देवदेवस्य देवाश्च सुरयोषितः ५८।<br>
दास्यो देवाः समस्ताश्च दासा यस्य महात्मनः ।<br>
एतादृशमहाशैलमिक्ष्वाकुः संददर्श ह ५९।<br>
मुनिं प्रणम्य जाबालिमिदमाह वचस्तदा ।<br>
गंतुकामो महाशैलं शक्तोस्यस्मिन्न वा मुने ६०।<br>
ममायुरल्पं कथितं यमेन ज्ञानिना पुरा ६१।<br>
नरकश्च बहुःप्रोक्तः कथं श्रेयो भविष्यति ।<br>
जाबालिरुवाच-<br>
मयापि सर्वमेतत्ते ज्ञातं दिव्येन चक्षुषा ६२।<br>
आयुर्दशदिनं ब्रह्मन्विद्वानपि न धर्मकृत् ।<br>
न तपस्ते ह्यनभ्यासान्न च योगोऽल्पकालतः ६३।<br>
न दानं द्रविणाभावादसामर्थ्यात्तथार्हणा ।<br>
न यज्ञो न व्रतं पूर्तं न च पुण्यमनायुषः ६४।<br>
न चाध्यापनतीर्थादि सेवाकालविरोधतः ।<br>
तस्मात्तत्पापनाशाय प्रायश्चित्तं न विद्यते ६५।<br>
गतिप्रदं तथा धर्मं गच्छ वा तिष्ठ वा मुने ।<br>
इक्ष्वाकुरुवाच-।<br>
यावज्जीवं प्रतिज्ञाय क्रियते यो वृषो द्विज ६६।<br>
तेन पापपरीहारो भविष्यति सुनिश्चितम् ।<br>
तं ब्रूहि येन धर्मेण मम पापं प्रणश्यति ६७।<br>
केन वा पुण्ययोगेन स्वर्गतिश्च भविष्यति ।<br>
शरणं भव विप्रर्षे नरकादतिबिभ्यतः ६८।<br>
सर्वधर्मफलं प्राहुः शरणागतपालनम् ।<br>
जाबालिरुवाच-<br>
सत्यं स्वल्पेन कालेन न तादृग्लभ्यते वृषः ६९।<br>
अमृतेत्वनृते शक्यं वक्तुं स्वप्नांतरेष्वपि ।<br>
रहस्यमेकं किंचित्तु यस्य कस्यापि नोच्यते ७०।<br>
इक्ष्वाकुरुवाच-<br>
शरणं पालय मुने कालो मे निर्गमिष्यति ।<br>
जाबालिरुवाच-<br>
मम प्राणाधिकं विप्र रहस्यं श्रुतिचोदितम् ७१।<br>
शिवलिंगार्चनं नाम ब्रह्मादिभिरनुष्ठितम् ।<br>
समस्तपापशमनं सर्वोपद्रवनाशनम् ७२।<br>
भुक्तिमुक्तिप्रदं तस्माच्छिवपूजां समाचर ।<br>
नातिक्रामेद्यदि मुने शिवलिंगार्चनं शुभम् ७३।<br>
यः शंभुपूजां विच्छिंद्यात्तेन च्छिन्नं हि मे शिरः ।<br>
वरं शूलविनिक्षेपो वरं शाल्मलिकर्षणम् ७४।<br>
वरं प्राणपरित्यागो नैव पूजाव्यतिक्रमः ।<br>
वरं वह्निप्रपतनं वरं चाधःशिरः कृतम् ७५।<br>
वरं स्वमलभुक्तिर्वा नेशपूजाव्यतिक्रमः ।<br>
अपूजयित्वा चेशानं यो हि भुंक्ते नराधमः ७६।<br>
पापानामन्नरूपाणां तस्य भोजनमुच्यते ।<br>
अनुच्चार्य पदं शंभोर्भुङ्क्ते यदि च खादति ७७।<br>
शिवेति मंगलं नाम यस्य वाचि प्रवर्तते ।<br>
भस्मीभवंति तस्याशु महापातककोटयः ७८।<br>
शिवं प्रदक्षिणीकृत्य यो नमस्यति मानवः ।<br>
भूमेः प्रदक्षिणं कृत्वा यत्तत्पुण्यमवाप्नुयात् ७९।<br>
प्रदक्षिणत्रयं कृत्वा नमस्कारं च पंचधा ।<br>
पुनः प्रदक्षिणं कृत्वा नत्वा मुच्येत पातकैः ८०।<br>
सर्ववाद्यानि यः कुर्यात्कारयेद्वा शिवालये ।<br>
बलेन महता युक्तो वेदसेव्यत्र जायते ८१।<br>
श्रावयेद्यः पुराणानि देवदेवं त्रिलोचनम् ।<br>
सर्वपापविनिर्मुक्तो वसेच्छिवपुरे कृती ८२।<br>
तं नित्यमादरेणेशो वक्ति वाक्यं प्रियं सदा ।<br>
एतत्संक्षेपतः प्रोक्तमीशपूजनमुत्तमम् ८३।<br>
अल्पायुश्च भवान्विप्र शिवपूजनमाचर ।<br>
त्रिकालं वा द्विकालं वा एककालमथापि वा ८४।<br>
यामं यामार्धमथवा शिवपूजनमाचर ।<br>
वानप्रस्थाश्रमो भूत्वा वानप्रस्थकृताश्रयः ८५।<br>
वानप्रस्थप्रसूनैश्च प्रातःपूजय शंकरम् ।<br>
श्रीफलैः शतपत्रैश्च पद्मसौगंधिकैरपि ८६।<br>
नीपैर्जपाभिः पुन्नागैः करवीरैश्च पाटलैः ।<br>
तुलस्याच रविदलैरपराजितया तथा ८७।<br>
अपामार्गदलै रुद्र जटादमनकेन च ।<br>
सर्वैरेभिः समफलैर्बिल्वपत्रैश्च धूर्तकैः ८८।<br>
द्रोणैः शिरीषैः शक्तैश्च दूर्वया कोरकैरपि ।<br>
नंद्यावर्तैरक्षतैश्च तिलमिश्रैश्च केवलैः ८९।<br>
अन्यैरपि यथाशक्ति प्रातः संपूजयेच्छिवम् ।<br>
कर्णिकारैश्च सौवर्णर्दूवर्ययापि शिवार्चनम् ९०।<br>
मुकुलैर्नार्चयेद्देवं चंपकैर्जलजं विना ।<br>
जलजानां च सर्वेषां पत्राणामक्षतस्य च ९१।<br>
कुशपुष्पस्य रजतसुवर्णकृतयोरपि ।<br>
अन्यत्कृत्वा यथा यत्तु तैलपक्वं भवेन्नृप ९२।<br>
न तत्पर्युषितं प्रोक्तमपूपादि गमिष्यति ।<br>
उक्षितं यत्फलायुक्तं तैलक्षाराम्लजीरकैः ९३।<br>
जले तत्प्रोक्षितं मूलफलशाकादिकं नृप ।<br>
न च पर्युषितं प्रोक्तं गंगातोयं च सागरम् ९४।<br>
महानदीजलं सर्वं केदारजलमेव च ।<br>
ह्रदरूपेण यत्तीर्थं कूपतीर्थेन राघव ९५।<br>
तडागवापीसरसां कूपेनापां च यद्भवेत् ।<br>
तत्तीर्थतोयं सर्वं च न च पर्युषितं भवेत् ९६।<br>
न रात्रौ जलमाहार्यं दिवा संपादयेज्जलम् ।<br>
ससैकतं तथा धार्यं न च पर्युषितं हि तत् ९७।<br>
एवं विदित्वा पूजां त्वं शिवलिंगे समाचर ।<br>
शंभुरुवाच-<br>
एवमुक्तोथ मुनिना इक्ष्वाकुर्ब्राह्मणप्रियः ९८।<br>
शिवपूजापरो भूत्वा दिनाष्टकमतिष्ठत ।<br>
नवमेऽथ दिने प्राप्ते प्रातःकाले कृतार्चनः ९९।<br>
मरणावसरे प्राप्ते शिवपूजां विधाय सः ।<br>
स्वान्प्राणानुपहाराय तत्याजैव महेशितुः १००।<br>
मृतं तमथ विज्ञाय यमदूताः समागताः ।<br>
यमलोकप्रापका ये यतमास्थाय तस्थिरे १०१।<br>
शैवाश्चापि समायाता दूता वह्निमुखादयः ।<br>
तेषामन्योन्यवादोभून्मामको मामकस्त्विति १०२।<br>
अथ यामः पाशपाणिः शिवदूतमथार्दयत् ।<br>
अथ वह्निमुखः क्रुद्धो यमदूतशतं ततः १०३।<br>
महाकायस्तथा भूत्वा गृहीत्वा च करेण तत् ।<br>
शिरांसि च तथैकेनापीड्य चिच्छेद शष्पवत् १०४।<br>
मारयित्वा ततो दूतानादायेक्ष्वाकुमभ्यगात् ।<br>
निवेदयामास च तं वीरभद्राय धीमते १०५।<br>
स चापि शंकरायाथ तं प्राह च महेश्वरः ।<br>
त्वयाष्टदिनपूजैव कृता कृष्णा दिने दिने १०६।<br>
त्वमनिंदः पुरा मां च लिंगं शिश्नाग्रमित्युत ।<br>
तेनैव पापयोगेन शिश्नवक्त्रो भविष्यसि १०७।<br>
शिश्नाग्रे विवरं चक्रं जिह्वानासादिवर्जितः ।<br>
पूर्वं मन्नामवक्तृत्वाद्वक्ता चापि भविष्यसि १०८।<br>
अथेशवचनात्सोपि तथाभूतोभवत्क्षणात् ।<br>
शंभुरुवाच-<br>
य इदं शृणुयान्नित्यं पुराणाख्यानमुत्तमम् १०९।<br>
विमुक्तपापबंधश्च शिवभक्तो भविष्यति ।<br>
स याति च शिवस्थाने वक्ता चापि तथा भवेत् ११०।<br>
यश्च वक्ति कथामेनां हरेण सदृशो भवेत् ।<br>
उक्त्वा कथामिमां पूर्वमधीरो नाम भूमिपः १११।<br>
स्वर्गं स गतवान्राजा कृतपापोथ भार्यया ११२।<br>
इति श्रीपद्मपुराणे पातालखंडे शिवराघवसंवादे विभूतिमाहात्म्येन।<br>
नवोत्तरशततमोऽध्यायः १०९ ।<br>
<br>
