सूत उवाच-<br>
इति तस्य वचः श्रुत्वा नारदस्य महात्मनः ।<br>
अंबरीषश्च राजर्षिर्विस्मितो वाक्यमब्रवीत् १।<br>
अंबरीष उवाच-<br>
मार्गशीर्षादिकान्मासान्हित्वा पुण्यान्महामुने ।<br>
सर्वमासाधिकं मासं वैशाखं किं प्रशंससि २।<br>
सर्वेभ्योऽप्यधिकः कस्मान्माधवो माधवप्रियः ।<br>
को विधिस्तत्र किं दानं किं तपः का च देवता ३।<br>
त्वत्पादांभोजरजसा पावितस्य च मे मुने ।<br>
उपदेशप्रसादेन प्रसादं कर्तुमर्हसि ४।<br>
धर्मज्ञो धर्ममार्गाणामुद्धर्तासि महामुने ।<br>
त्वमेकोऽखिलतत्त्वार्थवेत्ता धर्मोपदेशकः ५।<br>
कर्तोपदेष्टा मंता वानुमंतापि प्रयोजकः ।<br>
शास्त्रविद्भिर्मुनिवर स्मर्यंते समभागिनः ६।<br>
व्रतसत्रतपोदानैर्यत्फलं समवाप्यते ।<br>
धर्मोपदेशनेनैव तत्सर्वमुपलभ्यते ७।<br>
तीर्थस्नानं तपोयज्ञकर्म यत्कुरुते मुने ।<br>
अपि तत्फलभागीस्याद्यः प्रवर्तयिता भवेत् ८।<br>
यद्यदाचरति श्रेष्ठस्तत्तदेवेतरो जनः ।<br>
स यत्प्रमाणं कुरुते लोकस्तदनुवर्तते ९।<br>
तदर्हति भवान्धर्ममुपदेष्टुं तदद्भुतम् ।<br>
दुर्ल्लभो गुरुसंबोधो देशकालोपपत्तयः १०।<br>
न केचन तथा भावाश्चेतः शीतलयंतिनः ।<br>
राज्यलाभादयोऽप्येते यथा तव समागमः ११।<br>
सूत उवाच-।<br>
अथ मंदमृदुस्मेरस्फुरद्दंतप्रभानुगः ।<br>
अंबरीषं प्रत्युवाच नारदो मुनिसत्तमः १२।<br>
नारद उवाच-।<br>
शृणु राजन्प्रवक्ष्यामि हिताय जगतस्तव ।<br>
विधिर्माधवमासस्य यच्छ्रुतो ब्रह्मणः पुरा १३।<br>
दुर्ल्लभं भारते वर्षे जन्म तस्मान्मनुष्यता ।<br>
मानुष्ये दुर्ल्लभे लोके स्वस्वधर्मप्रवर्त्तनम् १४।<br>
ततोऽपि भक्तिर्भूपाल वासुदेवेऽतिदुर्ल्लभा ।<br>
तत्रापि दुर्ल्लभो मासो माधवो माधवप्रियः १५।<br>
तमवाप्य ततो मासं स्नानदानजपादिकम् ।<br>
कुर्वंति विधिना ये तु धन्यास्ते कृतिनो नराः १६।<br>
तेषां दर्शनमात्रेण पापिनोऽपि विकिल्बिषाः ।<br>
भवंति भगवद्भावभाविता धर्मकांक्षिणः १७।<br>
माधवे मासि यैः स्नातं प्रातर्नियमसंयुतैः ।<br>
ते कोटिवर्षपर्यंतं क्रीडंते नंदने वने १८।<br>
यथा न वारिधिसमो लोके कोऽपि जलाशयः ।<br>
तथा मासो न वैशाखसदृशो माधवप्रियः १९।<br>
तावत्पापानि तिष्ठंति मनुष्याणां कलेवरे ।<br>
यावत्किलमलध्वंसी मासो नायाति माधवः २०।<br>
अवशिष्टदिनान्येव पंचमासस्य तस्य वै ।<br>
एकादशीं समारभ्य सर्वमाससमानि वै २१।<br>
वैशाखे पूजितो देवो माधवो मधुहा तु यैः ।<br>
नानोपचारै राजेंद्र तैः प्राप्तं जन्मनः फलम् २२।<br>
किं किं न दुर्ल्लभतरं प्राप्यते मासि माधवे ।<br>
स्नानेन परमेशस्य पूजनेन यथाविधि २३।<br>
न दत्तं न हुतं जप्तं न तीर्थे मरणं कृतम् ।<br>
यैर्हि नारायणो नैव ध्यातो निखिलपापहा २४।<br>
तेषां जन्म नृणां लोके ज्ञातव्यं निष्फलं नृप ।<br>
द्रव्येषु विद्यमानेषु कृपणो यो भवेन्नरः २५।<br>
अदत्वा म्रियते यो हि तस्य द्रव्यं निरर्थकम् ।<br>
तीर्थस्नानादि तपसा सत्कुले जन्म लभ्यते २६।<br>
न दानेन विना भूप किंचिदप्युपतिष्ठति ।<br>
वैशाखस्नानमाहात्म्यादपि पंचदिनात्मकात् २७।<br>
सत्कुले प्राप्यते जन्म वैभवं विविधं तथा ।<br>
सुपुत्रः सुकुलं भूप धनधान्यं वरस्त्रियः २८।<br>
सुजन्ममरणं चापि सुभोगाः सुखमेव च ।<br>
सदा दानेऽधिका प्रीतिरौदार्यं धैर्यमुत्तमम् २९।<br>
प्रसादात्तस्य देवस्य विष्णोश्चैव महात्मनः ।<br>
नारायणस्य जायंते सिद्धयो भूप वांच्छिताः ३०।<br>
ऊर्जे मासि तपो मासि माधवे माधवप्रिये ।<br>
स्नात्वा दामोदरं भक्त्या माधवं मधुसूदनम् ३१।<br>
विशेषेण समभ्यर्च्य दत्वा दानानि शक्तितः ।<br>
एहिकं सुखमासाद्य नरो हरिपदं व्रजेत् ३२।<br>
अनेकजन्मार्जितपातकावली विलीयते माधवमज्जनेन ।<br>
सूर्योदये भूप यथा तमिस्रं वचः स्वयंभूरिदमादिशन्मे ३३।<br>
चकार विष्णुर्विपुलप्रचारं मासस्य वै माधवसंज्ञकस्य ।<br>
यमस्य गुप्तं वचसा विचिंत्य मनुष्यलोकं गमितं चकार ३४।<br>
तस्मादस्मिन्समायाते माधवे मासि वैष्णवैः ।<br>
स्नात्वा पुण्यजले तीर्थे गंगायाः पावने नृणाम् ३५।<br>
रेवाया वा महाराज यामुने शारदेऽथवा ।<br>
प्रातस्त्वनुदिते भानौ विधानेन नृपोत्तम ३६।<br>
पूजयित्वा च देवेशं मुकुंदं मधुसूदनम् ।<br>
पुत्रपौत्रधनैः श्रेयो वांच्छितानि सुखानि च ३७।<br>
अनुभूय तपस्त्वंते स्वर्गमक्षयमाप्नुयात् ।<br>
एवं ज्ञात्वा महाभाग मधुसूदनमर्चय ३८।<br>
स्नात्वा सम्यग्विधानेन वैशाखे तु विशेषतः ।<br>
देवमाराध्य गोविन्दं नारायणमनामयम् ३९।<br>
प्राप्स्यसि त्वं सुखं पुत्रं धनानि च हरेः पदम् ।<br>
देवदेवं नमस्कृत्य माधवं पापनाशनम् ४०।<br>
प्रारभेत व्रतमिदं पौर्णमास्यां मधोर्नृप ।<br>
यमैश्च नियमैर्युक्तः शक्त्या किंचित्प्रदाय च ४१।<br>
हविष्यभुग्भूमिशायी ब्रह्मचर्यव्रते स्थितः ।<br>
कृच्छ्रादितपसा क्षामो ध्यायन्नारायणं हृदि ४२।<br>
एवं प्राप्य च वैशाखीं दद्यान्मधुतिलादिकम् ।<br>
भोजनं द्विजमुख्येभ्यो भक्त्या धेनुं सदक्षिणाम् ४३।<br>
अच्छिद्रं प्रार्थयेच्चापि तस्य स्नानस्य भूसुरान् ।<br>
यथा लक्ष्मीः प्रिया भूप माधवस्य जगत्पतेः ४४।<br>
तथैव माधवो मासो मधुसूदनवल्लभः ।<br>
एवं विधियुतो मर्त्यः स्नात्वा द्वादशवत्सरम् ४५।<br>
उद्यापनं चरेच्छक्त्या मधुसूदनतुष्टये ।<br>
इदं माधवमासस्य माहात्म्यं कथितं तव ४६।<br>
यत्पुरा ब्रह्मणो वक्त्राच्छ्रुतमासीन्मया नृप ४७।<br>
इति श्रीपद्मपुराणे पातालखंडे वैशाखमासमाहात्म्ये षडशीतितमोऽध्यायः ८६।<br>
<br>
