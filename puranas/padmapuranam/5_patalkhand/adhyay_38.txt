सूत उवाच।<br>
एतदाख्यानकं श्रुत्वा वात्स्यायन उदारधीः ।<br>
परमं हर्षमापेदे जगाद च फणीश्वरम् १।<br>
वात्स्यायन उवाच।<br>
कथां संशृण्वते मह्यं तृप्तिर्नास्ति फणीश्वर ।<br>
रघुनाथस्य भक्तार्तिहारिकीर्तिकरस्य वै २।<br>
धन्य आरण्यको नाम मुनिर्वेदधरः परः ।<br>
रघुनाथं समालोक्य देहं तत्याज नश्वरम् ३।<br>
ततो राज्ञो हयः कुत्र गतः केन नियंत्रितः ।<br>
कथं तत्र रमानाथ कीर्तिर्जाता फणीश्वर ४।<br>
सर्वं कथय मे तथ्यं सर्वज्ञोऽस्ति यतो भवान् ।<br>
धराधरवपुर्धारी साक्षात्तस्य स्वरूपधृक् ५।<br>
व्यास उवाच।<br>
इति वाक्यं समाकर्ण्य प्रहृष्टेनांतरात्मना ।<br>
उवाच रामचारित्रं तत्तद्गुणकथोदयम् ६।<br>
शेष उवाच।<br>
साधु पृच्छसि विप्रर्षे रघुनाथगुणान्मुहुः ।<br>
श्रुता न श्रुतवत्कृत्वा तेषु लोलुपतां दधत् ७।<br>
ततो निरगमद्वाहः सैनिकैर्बहुभिवृतः ।<br>
रेवातीरे मनोज्ञे तु मुनिवृंदनिषेविते ८।<br>
सेनाचरास्ततः सर्वे यत्र वाहस्ततस्ततः ।<br>
प्रसर्पंति निरीक्षंतस्तन्मार्गं रणकोविदाः ९।<br>
वाजी गतोऽथ रेवाया ह्रदेऽगाधजलान्विते ।<br>
भाले स्वर्णभवं पत्रं धारयन्पूजितांगकः १०।<br>
ततो जले ममज्जासौ रामचंद्र हयो वरः ।<br>
तदा सर्वे महाशूरास्तत्र विस्मयमागताः ११।<br>
तैः परस्परमेवोचे कथं हयसमागमः ।<br>
कोऽत्र गंता जले वाहमानेतुं तं महोदयम् १२।<br>
इति यावत्समुद्विग्ना मंत्रयंते परस्परम् ।<br>
तावद्वीरशतैः सार्धमाजगाम रघोः पतिः १३।<br>
तान्सर्वान्विमनस्कान्स दृष्ट्वा शत्रुघ्नसंज्ञितः ।<br>
पप्रच्छ मेघगंभीरवाचा वीरशिरोमणिः १४।<br>
किं स्थितं निखिलैरद्य युष्माभिः संघशो जले ।<br>
कुत्राश्वो रघुनाथस्य स्वर्णपत्रेण शोभितः १५।<br>
जले किं विनिमग्नोऽसौ हृतो वा केन मानिना ।<br>
तन्मे कथयत क्षिप्रं कथं यूयं विमोहिताः १६।<br>
शेष उवाच।<br>
इति वाक्यं समाकर्ण्य राज्ञो रघुवरस्य हि ।<br>
कथयामासुस्ते सर्वं वीराः शूरशिरोमणिम् १७।<br>
जना ऊचुः।<br>
स्वामिन्वयं न जानीमो मुहूर्तमभवज्जले ।<br>
निममज्ज ततो नायाद्धयस्तव मनोहरः १८।<br>
त्वमेव तत्र गत्वेमं वाहमानय वेगतः ।<br>
अस्माभिस्तत्र गंतव्यं त्वया सार्द्धं महामते १९।<br>
इति श्रुत्वा वचस्तेषां सैनिकानां रघूद्वहः ।<br>
खेदं प्राप जनान्पश्यञ्जलसंतरणोद्यतान् २०।<br>
उवाच मंत्रिमुख्यं स किं कर्तव्यमतः परम् ।<br>
कथं वाहस्य संप्राप्तिर्भविष्यति वदस्व तत् २१।<br>
के तत्र शूराः संयोज्या जलेऽन्वेषयितुं हयम् ।<br>
को वा नयिष्यते वाहं केनोपायेन तद्वद २२।<br>
इति राज्ञोवचः श्रुत्वा सुमतिर्मंत्रिसत्तमः ।<br>
उवाच समये योग्यं शत्रुघ्नं हर्षयन्निव २३।<br>
स्वामिन्नस्ति तव श्रीमञ्छक्तिरद्भुतकर्मणः ।<br>
पातालगमने शक्तिर्जलमध्यादिह स्फुटम् २४।<br>
अन्यच्च पुष्कलस्यापि शक्तिरस्ति महात्मनः ।<br>
हनूमतोऽपि रामस्य पादसेवापरस्य च २५।<br>
तस्माद्यूयं त्रयो गत्वा हयमानयत ध्रुवम् ।<br>
यतो भवेद्वाहमेधो रघुनाथस्य धीमतः २६।<br>
शेष उवाच।<br>
इति वाक्यं समाश्रुत्य शत्रुघ्नः परवीरहा ।<br>
स्वयं विवेश तोयांतर्हनुमत्पुष्कलान्वितः २७।<br>
यावज्जलं विवेशासौ तावत्पुरमदृश्यत ।<br>
अनेकोद्यानशोभाढ्यममेयं पुटभेदनम् २८।<br>
तत्र माणिक्यरचिते स्तंभे स्वर्णमये हयम् ।<br>
बद्धं ददर्श रामस्य स्वर्णपत्रसुशोभितम् २९।<br>
स्त्रियस्तत्र मनोहारि रूपधारिण्य उत्तमाः ।<br>
सेवंते सुंदरीमेकां पर्यंके सुखमास्थिताम् ३०।<br>
तान्दृष्ट्वा ताः स्त्रियः सर्वाः प्रावोचन्स्वामिनीं प्रति ।<br>
एतेऽल्पवर्ष्मवयसो मांसपुष्टकलेवराः ३१।<br>
भविष्यंति तव श्रेष्ठमाहारस्य फलं महत् ।<br>
एतेषां शोणितं स्वादु पुरुषाणां गतायुषाम् ३२।<br>
एतद्वचः समाकर्ण्य सेवकीनां वरांगना ।<br>
जहास किंचिद्वदनं नर्तयंती भ्रुवानघा ३३।<br>
तावत्त्रयस्ते संप्राप्ताः सन्नाहश्री विशोभिताः ।<br>
शिरस्त्राणानि दधतः शौर्यवीर्यसमन्विताः ३४।<br>
ता दृष्ट्वा महिलास्तत्र सौंदर्यश्रीसमन्विताः ।<br>
प्रोचुस्ते विस्मयं विप्र किमिदं दृश्यते महत् ३५।<br>
नमश्चक्रुर्महात्मानः सर्वे देववरांगनाः ।<br>
किरीटमणिविद्योतद्योतितांघ्रियुगास्ततः ३६।<br>
सा तान्पप्रच्छ पुरुषान्सर्वश्रेष्ठा तु भामिनी ।<br>
के यूयमत्र संप्राप्ताः कथं चापधरा नराः ३७।<br>
मत्स्थलं सर्वदेवानामगम्यं मोहनं महत् ।<br>
अत्र प्राप्तस्य तु क्वापि निवृत्तिर्न भवत्युत ३८।<br>
अश्वोऽयं कस्य राज्ञो वै कथं चामरवीजितः ।<br>
स्वर्णपत्रेण शोभाढ्यः कथयंतु ममाग्रतः ३९।<br>
शेष उवाच।<br>
इति तस्या वचः श्रुत्वा मोहनाचारसंयुतम् ।<br>
हनूमांस्तां प्रत्युवाच गतभीः प्रहसन्निव ४०।<br>
वयं वै किंकरा राज्ञस्त्रैलोक्यस्य शिखामणेः ।<br>
त्रिलोकीयं प्रणमते सर्वदेवशिरोमणिम् ४१।<br>
रामभद्रस्य जानीहि हयमेधप्रवर्तितुः ।<br>
प्रमुंच वाहमस्माकं कथं बद्धो वराङ्गने ४२।<br>
वयं सर्वास्त्रकुशलाः सर्वशस्त्रास्त्रकोविदाः ।<br>
नयिष्यामो बलाद्वाहं हत्वा तत्प्रतिरोधकान् ४३।<br>
इति वाक्यं समाकर्ण्य प्लवङ्गस्य वराङ्गना ।<br>
विवरस्था प्रत्युवाच हसंती वाक्यकोविदा ४४।<br>
मयानीतमिमं वाहं न कोमोचयितुं क्षमः ।<br>
वर्षायुतेन निशितैर्बाणकोटिभिरुच्छिखैः ४५।<br>
परं रामस्य पादाब्जसैवकी कर्मकारिणी ।<br>
न ग्रहीष्यामि तद्वाहं राजराजस्य धीमतः ४६।<br>
महान विनयो जातो मम नेत्र्याः सुवाजिनः ।<br>
क्षमताद्रामचंद्रस्तच्छरण्यो भक्तवत्सलः ४७।<br>
यूयं क्लिष्टास्तत्पुरुषा हयार्थं तस्य रक्षितुः ।<br>
याचध्वं वरमप्राप्यं देवानामपि सत्तमाः ४८।<br>
यथा मेमीवमत्युग्रं क्षमेत पुरुषोत्तमः ।<br>
व्रीडां त्यक्त्वाखिलां यूयं वृणुध्वं वरमुत्तमम् ४९।<br>
तस्या वचः परं श्रुत्वा हनूमान्नि जगाद ताम् ।<br>
रघुनाथप्रसादेन सर्वमस्माकमूर्जितम् ५०।<br>
तथापि याचे वरमेकमुत्तमं ।<br>
विधेहि तन्मे मनसः समीहितम् ।<br>
भवे भवे नो रघुनायकः पति -।<br>
र्वयं च तत्कर्मकराश्च किंकराः ५१।<br>
एतद्वचनमाकर्ण्य प्लवगस्य तदांगना ।<br>
उवाच वाक्यं मधुरं प्रहस्य गुणपूजितम् ५२।<br>
भवद्भिः प्रार्थितं यद्वै दुर्ल्लभं सर्वदैवतैः ।<br>
तद्भविष्यत्यसंदेहः सेवकास्तद्रघोः पतेः ५३।<br>
अथापि वरमेकं वै दास्यामि कृतहेलना ।<br>
रघुनाथस्य तुष्ट्यर्थं तदृतं मे भवेद्वचः ५४।<br>
अग्रे वीरमणिर्भूपो महावीरसमन्वितः ।<br>
ग्रहीष्यति भवद्वाहं शिवेन परिरक्षितः ५५।<br>
तज्जयार्थे महास्त्रं मे गृह्णीत सुमहाबलाः ।<br>
द्वैरथे स तु योद्धव्यः शत्रुघ्नेन त्वया महान् ५६।<br>
इदमस्त्रं यदा त्वं तु क्षेपयिष्यसि संगरे ।<br>
अनेन पूतो रामस्य स्वरूपं ज्ञास्यते पुनः ५७।<br>
ज्ञात्वा तं वाजिनं दत्वा चरणे प्रपतिष्यति ।<br>
तस्माद्गृह्णीध्वमस्त्रं तन्मम वैरिविदारणम् ५८।<br>
तच्छ्रुत्वा रघुनाथस्य भ्राता जग्राह चास्त्रकम् ।<br>
उदङ्मुखः पवित्रांगो योगिन्या दत्तमद्भुतम् ५९।<br>
तत्प्राप्यास्त्रं महातेजा बभूव रिपुकर्शनः ।<br>
दुष्प्रधर्ष्यो दुराराध्यो वैरिवारणसत्सृणिः ६०।<br>
तां नत्वा राघवश्रेष्ठः शत्रुघ्नो हयसत्तमम् ।<br>
गृहीत्वागाज्जलात्तस्माद्रेवातीरे सुखोचिते ६१।<br>
तं दृष्ट्वा सैनिकाः सर्वे प्रहृष्टांगा मुदान्विताः ।<br>
साधुसाधु प्रशंसंतः पप्रच्छुर्हयनिर्गमम् ६२।<br>
हनूमान्कथयामास हयस्यागमनं महत् ।<br>
वरप्राप्तिं च ताभ्यो वै तेऽपि श्रुत्वा मुदं गताः ६३।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे शत्रुघ्नस्य योगिनीदर्शनजलमध्याद्वाहप्राप्तिर्नाम अष्टत्रिंशत्तमोऽध्यायः ३८ ।<br>
<br>
