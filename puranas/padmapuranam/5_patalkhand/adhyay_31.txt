जाबालिरुवाच।<br>
अथ तेषु प्रयातेषु नरकस्थेषु वै नृषु ।<br>
राजा पप्रच्छ कीनाशं सर्वधर्मविदांवरम् १।<br>
राजोवाच।<br>
धर्मराज त्वया प्रोक्तं यत्पातककरा नराः ।<br>
आयांति तव संस्थानं न च धर्मकथारताः २।<br>
मदागमनमत्राभूत्केनपापेन धार्मिक ।<br>
तद्वै कथय सर्वं मे पापकारणमादितः ३।<br>
इति श्रुत्वा तु तद्वाक्यं धर्मराजः परंतप ।<br>
कथयामास तस्यैवं यमपुर्यागमं तदा ४।<br>
धर्मराज उवाच।<br>
राजंस्तव महत्पुण्यं नैतादृक्कस्य भूतले ।<br>
रघुनाथपदद्वंद्वमकरंद मधुव्रत ५।<br>
त्वत्कीर्ति स्वर्धुनी सर्वान्पापिनो मलसंयुतान् ।<br>
पुनाति परमाह्लादकारिणी दुष्टतारिणी ६।<br>
तथापि पापलेशस्ते वर्तते नृपसत्तम ।<br>
येन संयमिनीपार्श्वमागतः पुण्यपूरितः ७।<br>
एकदा तु चरंतीं गां वारयामास वै भवान् ।<br>
तेन पापविपाकेन निरयद्वारदर्शनम् ८।<br>
इदानीं पापनिर्मुक्तो बहुपुण्यसमन्वितः ।<br>
भुंक्ष्व भोगान्सुविपुलान्निजपुण्यार्जितान्बहून् ९।<br>
एतेषां करुणावार्धी रघुनाथो सुखं हरन् ।<br>
संयमिन्या महामार्गे प्रेरयामास वैष्णवम् १०।<br>
नागमिष्यो यदि त्वं वै मार्गेणानेन सुव्रत ।<br>
अभविष्यत्कथं तेषां निरयात्परिमोचनम् ११।<br>
त्वादृशाः परदुःखेन दुःखिताः करुणालयाः ।<br>
प्राणिनां दुःखविच्छेदं कुर्वंत्येव महामते १२।<br>
जाबालिरुवाच।<br>
एवं वदंतं शमनं प्रणम्य स दिवंगतः ।<br>
दिव्येन सुविमानेन अप्सरोगणशोभिना १३।<br>
तस्माद्गावोऽनिशं पूज्या मनसापि न गर्हयेत् ।<br>
गर्हयन्निरयं याति यावदिंद्राश्चतुर्दश १४।<br>
तस्मात्त्वं नृपतिश्रेष्ठ गोपूजां वै समाचर ।<br>
सा तुष्टा दास्यति क्षिप्रं पुत्रं धर्मपरायणम् १५।<br>
सुमतिरुवाच।<br>
तच्छ्रुत्वा धेनुपूजां स पप्रच्छ कथमादरात् ।<br>
पूजनीया प्रयत्नेन कीदृशं कुरुते नरम् १६।<br>
जाबालि कथयामास धेनुपूजां यथाविधि ।<br>
प्रत्यहं विपिनं गच्छेच्चारणार्थं व्रती तु गोः १७।<br>
गवे यवांस्तु संभोज्य गोमयस्थान्समाहरेत् ।<br>
भक्षणीया यवास्ते तु पुत्रकामेन भूपते १८।<br>
सा यदा पिबते तोयं तदा पेयं जलं शुचि ।<br>
सोच्चैः स्थाने यदा तिष्ठेत्तदानीं चासनस्थितः १९।<br>
दंशान्निवारयेन्नित्यं यवसं स्वयमाहरेत् ।<br>
एवं प्रकुर्वतः पुत्रं दास्यते धर्मतत्परम् २०।<br>
सुमतिरुवाच।<br>
इति वाक्यं समाकर्ण्य पुत्रकाम ऋतंभरः ।<br>
व्रतं चकार धर्मात्मा धेनुपूजां समाचरन् २१।<br>
प्रत्यहं कुरुते गां वै यवसाद्येन तोषिताम् ।<br>
दंशान्न्यवारयद्धीमान्यवभक्षकृतादरः २२।<br>
एवं धेनुं पूजयतो गतास्तु दिवसा घनाः ।<br>
वनमध्ये तृणादींश्च चरंतीमकुतोभयाम् २३।<br>
एकदा नृपतिस्तस्य वनस्य श्रीनिरीक्षणे ।<br>
न्यस्तदृष्टिः सपरितो बभ्राम स कुतूहली २४।<br>
तदागत्याहनद्गां वै पंचास्यः काननांतरात् ।<br>
क्रोशंतीं बहुधा दीनां सिंहभारेणदुःखिताम् २५।<br>
तदा नृपः समागत्य विलोक्य निजमातरम् ।<br>
सिंहेन निहतां पश्यन्रुरोदातीव विह्वलः २६।<br>
स दुःखितः समागत्य जाबालिमुनिसत्तमम् ।<br>
निष्कृतिं तस्य पप्रच्छ गोवधस्य प्रमादतः २७।<br>
ऋतंभर उवाच।<br>
स्वामिंस्त्वदाज्ञया धेनुं पालयन्वनमास्थितः ।<br>
कुतोप्यागत्य तां सिंहो जघानादृष्टिगोचरः २८।<br>
तस्य पापस्य निष्कृत्यै किं करोमि त्वदाज्ञया ।<br>
कथं वा व्रतसंपूर्तिर्मम पुत्रप्रदायिनी २९।<br>
इत्युक्तवंतं तं भूपं जगाद मुनिसत्तमः ।<br>
संत्युपाया महीपाल पापस्यास्यापनुत्तये ३०।<br>
ब्रह्मघ्नस्य कृतघ्नस्य सुरापस्य महामते ।<br>
प्रायश्चित्तानि वर्तंते सर्वपापहराणि च ३१।<br>
कृच्छ्रैश्चांद्रायणैर्दानैर्व्रतैः सनियमैर्यमैः ।<br>
पापानि प्रलयं यांति नियमादनुतिष्ठतः ३२।<br>
द्वयोश्च निष्कृतिर्नास्ति पापपुंजकृतोस्तयोः ।<br>
मत्या गोवधकर्तुश्च नारायणविनिंदितुः ३३।<br>
गवां यो मनसा दुःखं वांच्छत्यधमसत्तमः ।<br>
स याति निरयस्थानं यावदिंद्राश्चतुर्दश ३४।<br>
योऽपि देवं हरिं निंदेत्सकृद्दुर्भाग्यवान्नरः ।<br>
स चापि नरकं पश्येत्पुत्रपौत्रपरीवृतः ३५।<br>
तस्माज्ज्ञात्वा हरिं निंदन्गोषु दुःखं समाचरन् ।<br>
कदापि नरकान्मुक्तिं न प्राप्नोति नरेश्वर ३६।<br>
अज्ञानप्राप्तगोहत्या प्रायश्चित्तं तु विद्यते ।<br>
रामभक्तं तु धीमंतं याहि त्वमृतुपर्णकम् ३७।<br>
स वै समदृशः सर्वाञ्छत्रून्मित्राणि पश्यति ।<br>
तुभ्यं कथिष्यति क्षिप्रं गोवधस्यास्य निष्कृतिम् ३८।<br>
तस्य देशांस्त्वमाक्रामंस्तेन निर्वासितः पुरा ।<br>
वैरिभावं परित्यज्य गच्छ त्वमृतुपर्णकम् ३९।<br>
स यद्वदिष्यति क्षिप्रं तत्कुरुष्व समाहितः ।<br>
यथा त्वत्कृतपापस्य निष्कृतिर्हि भविष्यति ४०।<br>
स तु तद्वचनं श्रुत्वा जगाम ऋतुपर्णकम् ।<br>
रामभक्तं रिपौ मित्रे समदृष्ट्या समंजसम् ४१।<br>
स तस्मै कथयामास यज्जातं गोवधादिकम् ।<br>
तस्य पापस्य निष्कृत्यै ह्युपायं सोऽप्यचिंतयत् ४२।<br>
क्षणं ध्यात्वाथ तं राजा ऋतुपर्ण ऋतंभरम् ।<br>
उवाच प्रहसन्वाक्यं बुद्धिमान्धर्मकोविदः ४३।<br>
कोऽहं राजन्मुनीनां वै पुरतः शास्त्रवेदिनाम् ।<br>
तान्हित्वा किं तु मां प्राप्तो मूर्खंपंडितमानिनम् ४४।<br>
तव मय्यस्ति चेच्छ्रद्धा तदा किंचिद्ब्रवीम्यहम् ।<br>
शृणुष्व नरशार्दूल गदितं मम सादरः ४५।<br>
भज श्रीरघुनाथं त्वं कर्मणा मनसा गिरा ।<br>
नैष्कापट्येन लोकेशं तोषयस्व महामते ४६।<br>
स तुष्टो दास्यते सर्वं त्वद्धृदिस्थं मनोरथम् ।<br>
अज्ञानकृत गोहत्यापापनाशं करिष्यति ४७।<br>
रामं स्मरंस्त्वं धर्मात्मन्धेनुं पालय सत्तम ।<br>
दत्त्वा द्विजाय कनकं पापनिष्कृतिमाप्स्यसि ४८।<br>
सुमतिरुवाच।<br>
एतच्छ्रुत्वा तु तद्वाक्यमृतंभरनृपस्तदा ।<br>
विधाय रामस्मरणं पूतात्मा व्रतमाचरत् ४९।<br>
पूर्ववत्पालयन्धेनुं जगाम विपिनं महत् ।<br>
रामनामस्मरन्नित्यं सर्वभूतहिते रतः ५०।<br>
तस्मै तुष्टा तु सुरभिः प्रोवाच परितोषिता ।<br>
राजन्वरय मत्तो वै वरं हृत्स्थं मनोरथम् ५१।<br>
तदा प्रोवाच वै राजा पुत्रं देहि मनोरमम् ।<br>
रामभक्तं पितृरतं स्वधर्मप्रतिपालकम् ५२।<br>
तुष्टा दत्त्वा वरं सापि तस्मै राज्ञे सुतार्थिने ।<br>
जगामादर्शनं देवी कामधेनुः कृपावती ५३।<br>
स काले प्राप्तवान्पुत्रं वैष्णवं रामसेवकम् ।<br>
सत्यवत्संज्ञयायुक्तमकरोत्तत्र तत्पिता ५४।<br>
सत्यवंतं सुतं लब्ध्वा पितृभक्तिपरं महान् ।<br>
परमं हर्षमापेदे शक्रतुल्यपराक्रमम् ५५।<br>
स राजा धार्मिकं पुत्रं प्राप्य हर्षेणनिर्भरः ।<br>
राज्यं तस्मिन्महन्न्यस्य जगाम तपसे वनम् ५६।<br>
तत्राराध्य हृषीकेशं भक्तियुक्तेन चेतसा ।<br>
निर्धूतपापः सतनुरगाद्धरिपदं नृपः ५७।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे सत्यवदा-।<br>
ख्याने धेनुव्रतवर्णनंनाम एकत्रिंशोऽध्यायः ३१ ।<br>
<br>
