शेष उवाच।<br>
अथ नावा समुत्तीर्य जाह्नवीं लक्ष्मणस्तदा ।<br>
जानकीं परतस्तीरे हस्ते धृत्वा वनं ययौ १।<br>
सा चलंती पथि तदा शुष्यद्वदनलक्षिता ।<br>
कंटकक्षतसत्पादा स्खलंती च पदे पदे २।<br>
लक्ष्मणस्तां महाघोरे विपिने दुःखदायिनि ।<br>
प्रवेशयामास तदा राघवाज्ञाविधायकः ३।<br>
यत्र वृक्षा महाघोरा बर्बूलाः खदिरा घनाः ।<br>
श्लेष्मातकाश्चिंचिणीकाः शुष्का दावेन वह्निना ४।<br>
कोटरस्था महासर्पाः फूत्कुर्वंति सुकोपिताः ।<br>
घूका घूत्कुर्वते यत्र लोकचित्तभयंकराः ५।<br>
व्याघ्राः सिंहाः सृगालाश्च द्वीपिनोऽतिभयंकराः ।<br>
दृश्यंते यत्र सरला मनुष्यादाः सुकोपनाः ६।<br>
महिषाः सूकरा दुष्टा दंष्ट्रा द्वयविलक्षिताः ।<br>
कुर्वंति प्राणिनां तापं मानसस्य मदोद्धुराः ७।<br>
ईदृग्वनं प्रपश्यंती भयेनोपगतज्वरा ।<br>
कंटकैर्दष्टचरणा लक्ष्मणं वाक्यमब्रवीत् ८।<br>
जानक्युवाच।<br>
वीरर्षिमुनिसंसेव्या नाश्रमान्नेत्रसौख्यदान् ।<br>
नाहं पश्यामि नो तेषां पत्नीश्च सुतपोधनाः ९।<br>
पश्यामि केवलं घोरान्पक्षिणः शुष्कवृक्षकान् ।<br>
दावानलेन तत्सर्वं दह्यमानमिदं वनम् १०।<br>
त्वां च पश्यामि दुःखार्तमश्रुपूर्णाकुलेक्षणम् ।<br>
शकुनेतरसाहस्रं भवेन्मम पदे पदे ११।<br>
तन्मे कथय वीराग्र्य कथं मुक्ता महात्मना ।<br>
रामेण दुष्टहृदया क्षिप्रं कथय मे हि तत् १२।<br>
इति वाक्यं समाकर्ण्य लक्ष्मणः शोककर्शितः ।<br>
संरुद्धबाष्पवदनो न किंचित्प्रोक्तवांस्तदा १३।<br>
तदेव विपिनं घोरं गच्छंती लक्ष्मणान्विता ।<br>
पुनरप्याह तं वीरं दुःखार्ता पश्यती मुखम् १४।<br>
तदापि स न तां वक्ति किमपि प्रेक्षुलोलुपः ।<br>
तदा सात्यंतनिर्बंधं चकार परिपृच्छती १५।<br>
आग्रहेण यदा पृष्टो लक्ष्मणः सीतया तदा ।<br>
रुद्धकंठो मुहुः शोचन्नवदत्त्यागसंभवम् १६।<br>
तद्वाक्यं पविना तुल्यं निशम्य मुनिसत्तम ।<br>
सुलताकृत्तमूलेव बभूवाकल्पवर्जिता १७।<br>
तदैव पृथिवी तां न जग्राह तनयामिमाम् ।<br>
रामो विपापिनीं सीतां न जह्यादिति शंकिनी १८।<br>
पतितां तां तु वैदेहीं दृष्ट्वा सौमित्रिरुत्सुकः ।<br>
पल्लवाग्र्यसमीरेण संज्ञितां तु चकार सः १९।<br>
संज्ञां प्राप्ता ह्युवाचेदं मा हास्यं कुरु देवर ।<br>
कथं मां पापरहितां त्यजते स रघूद्वहः २०।<br>
एवं बहुविलप्याथ लक्ष्मणं दुःखसंयुतम् ।<br>
संवीक्ष्यमू र्च्छिता भूमौ पपात परिदुःखिता २१।<br>
मुहूर्तेनापि संज्ञां सा प्राप्य दुःखपरिप्लुता ।<br>
जगाद रामचरणौ स्मंरती शोकविक्षता २२।<br>
रघुनाथो महाबुद्धिस्त्यजते मां कथं महान् ।<br>
यो मदर्थे पयोराशिं बद्धवान्वानरैर्युतः २३।<br>
स कथं मां महावीरो निष्पापां रजकोक्तितः ।<br>
त्यजिष्यति ममैवात्र दैवं तु प्रतिकूलितम् २४।<br>
एवं वदन्ती पुनरपि मूर्च्छां प्राप्ता विदेहजा ।<br>
मूर्च्छितां तां समीक्ष्याथ रुरोद विकृतस्वरः २५।<br>
पुनः संज्ञामवाप्यैवं सौमित्रिं निजगाद सा ।<br>
दुःखातुरं वीक्षमाणा रुद्धकंठं सुदुःखिता २६।<br>
सौमित्रे गच्छ रामं त्वं धर्ममूर्तिं यशोनिधिम् ।<br>
मद्वाक्यमेवैतद्ब्रूयाः समक्षं तपसां निधेः २७।<br>
मां तत्याज भवान्यद्वै जानन्नपि विपापिनीम् ।<br>
कुलस्य सदृशं किं वा शास्त्रज्ञानस्य तत्फलम् २८।<br>
नित्यं तव पदे रक्तां त्वदुच्छिष्टभुजं हि माम् ।<br>
भवांस्तत्याज तत्सर्वं मम दैवं तु कारणम् २९।<br>
कल्याणं तव सर्वत्र भूयाद्वीरवरोत्तम ।<br>
अहं तावद्वने त्वां हि स्मरंती प्राणधारिका ३०।<br>
मनसा कर्मणा वाचा भवानेव ममोत्तमः ।<br>
अन्ये तुच्छीकृताः सर्वे मनसा रघुवंशज ३१।<br>
भवेभवे भवानेव पतिर्भूयान्महीश्वर ।<br>
त्वत्पदस्मरणानेक हतपापा सतीश्वरी ३२।<br>
श्वश्रूजनं ब्रूहि सर्वं मत्संदेशं रघूत्तम ।<br>
त्यक्ता वने महाघोरे रामेण निरघा सती ३३।<br>
स्मरामि चरणौ युष्मद्वने मृगगणैर्युते ।<br>
अंतर्वत्नी वने त्यक्ता रामेण सुमहात्मना ३४।<br>
सौमित्रे शृणु मद्वाक्यं भद्रं भूयाद्रघूत्तमे ।<br>
इदानीं संत्यजे प्राणान्रामवीर्यं सुरक्षती ३५।<br>
त्वं रामवचनं तथ्यं यत्करोषि शुभं तव ।<br>
परतंत्त्रेण तत्कार्यं रामपादाब्जसेविना ३६।<br>
गच्छ त्वं राम सविधे शिवाः पंथान एव ते ।<br>
ममोपरि कृपा कार्या स्मर्तव्याहं कदा कदा ३७।<br>
इत्युक्त्वा मूर्च्छिता भूमौ पपात पुरतस्तदा ।<br>
लक्ष्मणो दुःखमापेदे वीक्ष्य मूर्च्छितजानकीम् ३८।<br>
वीजयामास वासोग्रैः संज्ञां प्राप्तां प्रकृत्य च ।<br>
सौमित्रिः सांत्वयामास वचनैर्मधुरैर्मुहुः ३९।<br>
लक्ष्मण उवाच।<br>
एष गच्छामि रामं वै गत्वा शंसामि सर्वशः ।<br>
समीपे ते मुनेरस्ति वाल्मीकेराश्रमो महान् ४०।<br>
इत्युक्त्वा तां परिक्रम्य दुःखितो बाष्पपूरितः ।<br>
मुंचन्नश्रुकलां दुःखाद्ययौ रामं महीपतिम् ४१।<br>
जानकी देवरं यांतं वीक्ष्य विस्मितलोचना ।<br>
हसत्ययं महाभागो लक्ष्मणो देवरो मम ४२।<br>
कथं मां प्राणतः प्रेष्ठां विपापां राघवोऽत्यजत् ।<br>
इति संचिंतयंती सा तमैक्षदनिमेषणा ४३।<br>
जाह्नवीं सर्वथोत्तीर्णां ज्ञात्वा सत्यं स्वहापनम् ।<br>
पतिता प्राणसंदेहं प्राप्ता मूर्च्छां गता तदा ४४।<br>
तदा हंसाः स्वपक्षाभ्यां जलमानीय सर्वतः ।<br>
सिषिचुर्मधुरो वायुर्ववौ पुष्पसुगंधिमान् ४५।<br>
करिणः पुष्करैः स्वीयैर्जलपूर्णैः समंततः ।<br>
व्याप्तं शरीरं रजसा क्षालयंत इवागताः ४६।<br>
मृगास्तदंतिकं प्राप्य संतस्थुर्विस्मितेक्षणाः ।<br>
नगाः पुष्पयुता आसंस्तत्कालं मधुना विना ४७।<br>
एतस्मिन्समये वृत्ते संज्ञां प्राप्य तदा सती ।<br>
विललाप सुदुःखार्ता रामरामेति जल्पती ४८।<br>
हा नाथ दीनबंधो हे करुणामयसंनिधे ।<br>
अपराधादृते मां त्वं कथं त्यजसि वै वने ४९।<br>
इत्येवमादिभाषंती विलपंती मुहुर्मुहुः ।<br>
इतस्ततः प्रपश्यंती संमूर्च्छंती पुनःपुनः ५०।<br>
तदा स्वशिष्यैर्भगवान्वाल्मीकिः संगतो वनम् ।<br>
शुश्राव रुदितं तत्र करुणास्वरभाषितम् ५१।<br>
शिष्यान्प्रति जगादाथ पश्यंतु वनमध्यतः ।<br>
को रोदिति महाघोरे विपिने दुःखितस्वरः ५२।<br>
ते प्रयुक्ताश्च मुनिना संजग्मुर्यत्र जानकी ।<br>
रामरामेति भाषंती बाष्पपूरपरिप्लुता ५३।<br>
तां दृष्ट्वा स्त्रियमौत्सुक्याद्वाल्मीकिं प्रत्यगुर्मुनिम् ।<br>
श्रुत्वा तदीरितं वाक्यं जगामासौ ततो मुनिः ५४।<br>
दृष्ट्वा तं तपसां राशिं जानकी पतिदेवता ।<br>
नमोस्तु मुनये वेदमूर्तये व्रतवार्धये ५५।<br>
इत्युक्तवंतीं तां सीतामाशीर्भिरभ्यनंदयत् ।<br>
भर्त्रा सह चिरंजीव पुत्रौ प्राप्नुहि शोभनौ ५६।<br>
कासि त्वं किं वने घोरे संगतासि किमीदृशी ।<br>
सर्वं मे शंस जानीयां तव दुःखस्य कारणम् ५७।<br>
सा तदा प्रत्युवाचेमं रामस्य महिला मुनिम् ।<br>
निःश्वसंती करुणया गिरासंजातवेपथुः ५८।<br>
शृणु मे वाक्यमर्थोक्तं सर्वदुःखस्य कारणम् ।<br>
जानीहि मां भूमिपते रघुनाथस्य सेवकीम् ५९।<br>
अपराधं विना त्यक्ता न जाने तत्र कारणम् ।<br>
लक्ष्मणो मां विमुच्यात्र गतवान्राघवाज्ञया ६०।<br>
इत्युक्त्वाश्रुकलापूर्णं बिभ्रतीं मुखपंकजम् ।<br>
वाल्मीकिः सांत्वयन्प्राह जानकीं कमलेक्षणाम् ६१।<br>
वाल्मीकिं मां विजानीहि पितुस्तव गुरुं मुनिम् ।<br>
दुःखं मा कुरु वैदेहि ह्यागच्छ मम चाश्रमम् ६२।<br>
भिन्नस्थाने पितुर्गेहं जानीहि पतिदेवते ।<br>
ईदृशे कर्मणि मम रोषोस्त्वेव महीपतेः ६३।<br>
एवं वचः समाकर्ण्य जानकी पतिदेवता ।<br>
दुःखपूर्णाश्रुवदना किंचित्सुखमवाप सा ६४।<br>
शेष उवाच।<br>
वाल्मीकिः सांत्वयित्वैनां दुःखपूराकुलेक्षणाम् ।<br>
निनाय स्वाश्रमं पुण्यं तापसीवृन्दपूरितम् ६५।<br>
सा गच्छंती पृष्ठतोऽस्य वाल्मीकेस्तपसां निधेः ।<br>
रराजेंदोः पृष्ठतो वै तारकेव मनोहरा ६६।<br>
वाल्मीकिः प्राप्य च स्वीयमाश्रमं मुनिपूरितम् ।<br>
तापसीः प्रतिसंचख्यौ जानकीं स्वाश्रमं गताम् ६७।<br>
वैदेही तापसीः सर्वा नमश्चक्रे महामनाः ।<br>
परस्परं प्रहृषिताः परिरंभं समाचरन् ६८।<br>
वाल्मीकिर्निजशिष्यान्स प्रत्युवाच तपोनिधिः ।<br>
रच्यतां बत जानक्याः पर्णशाला मनोरमा ६९।<br>
इत्युक्तं वाक्यमाकर्ण्य वाल्मीकेः सुमनोरमम् ।<br>
व्यरचन्पत्रकैः शालां दारुभिः सुमनोहराम् ७०।<br>
तत्रावसद्धि वैदेही पतिव्रतपरायणा ।<br>
वाल्मीकेः परिचर्यां च कुर्वंती फलभक्षिका ७१।<br>
जपंती रामरामेति मनसा वचसा स्वयम् ।<br>
निनाय दिवसांस्तत्र जानकी पतिदेवता ७२।<br>
काले सासूत पूत्रौ द्वौ मनोहरवपुर्धरौ ।<br>
रामचंद्र प्रतिनिधी ह्यश्विनाविव जानकी ७३।<br>
तच्छ्रुत्वा तु मुनिर्हृष्टो जानक्याः पुत्रसंभवम् ।<br>
चकार जातकर्मादि संस्कारान्मंत्रवित्तमः ७४।<br>
कुशैर्लवैश्च वाल्मीकिर्मुनिः कर्माणि चाचरत् ।<br>
तन्नाम्ना पुत्रयोराख्या कुशो लव इति स्फुटा ७५।<br>
वाल्मीकिर्यत्र विरजा मंगलं तद्यथाचरत् ।<br>
अत्यंतं हृष्टचित्ता सा बभूव कमलेक्षणा ७६।<br>
तद्दिने लवणं हत्वा शत्रुघ्नः स्वल्पसैनिकः ।<br>
आगमच्चाश्रमे चास्य वाल्मीकेर्निशि शोभने ७७।<br>
तदा वाल्मीकिना शिष्टः शत्रुघ्नो रघुनायकम् ।<br>
मा शंस जानकीपुत्रौ कथयिष्याम्यहं पुरः ७८।<br>
जानकीपुत्रकौ तत्र ववृधाते मनोरमौ ।<br>
कंदमूलफलैः पुष्टौ व्यदधादुन्मदौ वरौ ७९।<br>
शुक्लप्रतिपदायाश्च शशीव सुमनोहरौ ।<br>
कालेन संस्कृतौ जातावुपनीतौ मनोहरौ ८०।<br>
उपनीयमुनिर्वेदं सांगमध्यापयत्सुतौ ।<br>
सरहस्यं धनुर्वेदं रामायणमपाठयत् ८१।<br>
वाल्मीकिना च धनुषी दत्ते स्वर्णसुभूषिते ।<br>
अभेद्ये सगुणे श्रेष्ठे वैरिवृंदविदारणे ८२।<br>
इषुधी बाणसंपूर्णौ अक्षये करवालके ।<br>
चर्माण्यभेद्यानि ददौ जानक्यात्मजयोस्तदा ८३।<br>
धनुर्धरौ धनुर्वेदपारगावाश्रमे मुदा ।<br>
चरंतौ तत्र रेजाते अश्विनाविव शोभनौ ८४।<br>
जानकी वीक्ष्य पुत्रौ द्वौ खड्गचर्मधरौ वरौ ।<br>
परमं हर्षमापन्ना विरहोद्भवमत्यजत् ८५।<br>
एष ते कथितो विप्र जानक्याः पुत्रसंभवः ।<br>
अतः शृणुष्व यद्वृत्तं वीरबाहुविकृंतनम् ८६।<br>
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे कुशलवोत्पत्तिकथानकंनामैकोनषष्टितमोऽध्यायः ५९।<br>
<br>
