श्रीगणेशाय नमः।<br>
श्रीकुलदेवतायै नमः।<br>
श्रीगुरुचरणारविंदाभ्यां नमः ।<br>
नारायणं नमस्कृत्य नरं चैव नरोत्तमम् ।<br>
देवींसरस्वतीं व्यासं ततो जयमुदीरयेत् १।<br>
ऋषय ऊचुः।<br>
श्रुतं सर्वं महाभाग स्वर्गखंडं मनोहरम् ।<br>
त्वत्तोऽधुना वदायुष्मञ्छ्रीरामचरितं हि नः २।<br>
सूत उवाच।<br>
अथैकदा धराधारं पृष्टवान्भुजगेश्वरम् ।<br>
वात्स्यायनो मुनिवरः कथामेतां सुनिर्मलाम् ३।<br>
श्रीवात्स्यायन उवाच।<br>
शेषाशेष कथास्त्वत्तो जगत्सर्गलयादिकाः ।<br>
भूगोलश्च खगोलश्च ज्योतिश्चक्रविनिर्णयः ४।<br>
महत्तत्त्वादिसृष्टीनां पृथक्तत्त्वविनिर्णयः ।<br>
नानाराजचरित्राणि कथितानि त्वयानघ ५।<br>
सूर्यवंशभवानां च राज्ञां चारित्रमद्भुतम् ।<br>
तत्रानेकमहापापहरा रामकृता कथा ६।<br>
तस्य वीरस्य रामस्य हयमेधकथा श्रुता ।<br>
संक्षेपतो मया त्वत्तस्तामिच्छामि सविस्तराम् ७।<br>
या श्रुता संस्मृता चोक्ता महापातकहारिणी ।<br>
चिंतितार्थप्रदात्री च भक्तचित्तप्रतोषदा ८।<br>
शेष उवाच।<br>
धन्योसि द्विजवर्य त्वं यस्य ते मतिरीदृशी ।<br>
रघुवीरपदद्वंद्व मकरंद स्पृहावती ९।<br>
वदंति मुनयः सर्वे साधूनां संगमं वरम् ।<br>
यस्मात्पापक्षयकरी रघुनाथकथा भवेत् १०।<br>
त्वया मेऽनुग्रहः सृष्टो यद्रामः स्मारितः पुनः ।<br>
सुरासुरकिरीटौघ मणिनीराजितांघ्रिकः ११।<br>
रावणारिकथा वार्द्धौ मशको मादृशः कियान् ।<br>
यत्र ब्रह्मादयो देवा मोहिता न विदंत्यपि १२।<br>
तथापि भो मया तुभ्यं वक्तव्यं स्वीयशक्तितः ।<br>
पक्षिणः स्वगतिं श्रित्वा खे गच्छंति सुविस्तरे १३।<br>
चरितं रघुनाथस्य शतकोटिप्रविस्तरम् ।<br>
येषां वै यादृशी बुद्धिस्ते वदंत्येव तादृशम् १४।<br>
रघुनाथसतीकीर्तिर्मद्बुद्धिं निर्मलीमसाम् ।<br>
करिष्यति स्वसंपर्कात्कनकं त्वनलो यथा १५।<br>
सूत उवाच।<br>
इत्युक्त्वा तं मुनिवरं ध्यानस्तिमितलोचनः ।<br>
ज्ञानेनालोकयांचक्रे कथां लोकोत्तरां शुभाम् १६।<br>
गद्गदस्वरसंयुक्तो महाहर्षांकितांगकः ।<br>
कथयामास विशदां कथां दाशरथेः पुनः १७।<br>
शेष उवाच।<br>
लंकेश्वरे विनिहते देवदानवदुःखदे ।<br>
अप्सरोगणवक्त्राब्जचंद्रमः कांतिहर्तरि १८।<br>
सुराः सर्वे सुखं प्रापुरिंद्र प्रभृतयस्तदा ।<br>
सुखं प्राप्ताः स्तुतिं चक्रुर्दासवत्प्रणतिं गताः १९।<br>
लंकायां च प्रतिष्ठाप्य धर्मयुक्तं बिभीषणम् ।<br>
सीतयासहितो रामः पुष्पकं समुपाश्रितः २०।<br>
सुग्रीवहनुमत्सीतालक्ष्मणैः संयुतस्तदा ।<br>
बिभीषणोऽपि सचिवैरन्वगाद्विरहोत्सुकः २१।<br>
लंकां स पश्यन्बहुधा भग्नप्राकारतोरणाम् ।<br>
दृष्ट्वाऽशोकवनं तत्र सीतास्थानं मुमूर्च्छ ह २२।<br>
शिंशपांस्तत्र वृक्षांश्च पुष्पितान्कोरकैर्युतान् ।<br>
राक्षसीभिः समाकीर्णान्मृताभिर्हनुमद्भयात् २३।<br>
इत्थं सर्वं विलोक्याशु रामः प्रायात्पुरीं प्रति ।<br>
ब्रह्मादिदेवैः सहितः स्वीयस्वीयविमानकैः २४।<br>
देवदुंदुभिनिर्घोषाञ्छृण्वञ्छ्रोत्रसुखावहान् ।<br>
तथैवाप्सरसां नृत्यैः पूज्यमानो रघूत्तमः २५।<br>
सीतायै दर्शयन्मार्गे तीर्थान्याश्रमवंति च ।<br>
मुनींश्च मुनिपुत्रांश्च मुनिपत्नीः पतिव्रताः २६।<br>
यत्रयत्र कृतावासाः पूर्वं रामेण धीमता ।<br>
तान्सर्वान्दर्शयामास लक्ष्मणेन समन्वितः २७।<br>
इत्येवं दर्शयंस्तस्यै रामोऽद्राक्षीत्स्वकां पुरीम् ।<br>
तस्याः पुनः समीपे तु नंदिग्रामं ददर्श ह २८।<br>
यत्र वै भरतो राजा पालयन्धर्ममास्थितः ।<br>
भ्रातुर्वियोगजनितं दुःखचिह्नं वहन्बहु २९।<br>
गर्तशायी ब्रह्मचारी जटावल्कलसंयुतः ।<br>
कृशांगयष्टिर्दुःखार्तः कुर्वन्रामकथां मुहुः ३०।<br>
यवान्नमपि नो भुंक्ते जलं पिबति नो मुहुः ।<br>
उद्यंतं सवितारं यो नमस्कृत्य ब्रवीति च ३१।<br>
जगन्नेत्रसुरस्वामिन्हर मे दुष्कृतं महत् ।<br>
मदर्थे रामचंद्रोऽपि जगत्पूज्यो वनं ययौ ३२।<br>
सीतया सुकुमारांग्या सेव्यमानोऽटवीं गतः ।<br>
या सीता पुष्पपर्यंके वृंतमासाद्य दुःखिता ३३।<br>
या सीता रविसंतापं कदापि प्राप नो सती ।<br>
मदर्थे जानकी सा च प्रत्यरण्यं भ्रमत्यहो ३४।<br>
या सीता राजवृंदैश्च न दृष्टा नयनैः कदा ।<br>
सा सीता दृश्यते नूनं किरातैः कालरूपिभिः ३५।<br>
या सीता मधुरं त्वन्नं भोजिता न बुभुक्षति ।<br>
सा सीताद्य वनस्थानि फलानि प्रार्थयत्यहो ३६।<br>
इत्येवमन्वहं सूर्यमुपस्थाय वदत्यदः ।<br>
प्रातःप्रातर्महाराजो भरतो रामवल्लभः ३७।<br>
यश्चोच्यमानः सचिवैः समदुःखसुखैर्बुधैः ।<br>
नीतिज्ञैः शास्त्रनिपुणैरिति प्रोवाच तान्नृपः ३८।<br>
अमात्या दुर्भगं मां किं प्रब्रूत पुरुषाधमम् ।<br>
मदर्थे मेऽग्रजो रामो वनं प्राप्यावसीदति ३९।<br>
दुर्भगस्य मम प्रस्वाः पापमार्जनमादरात् ।<br>
करोमि रामचंद्रांघ्रिं स्मारं स्मारं सुमंत्रिणः ४०।<br>
धन्या सुमित्रा सुतरां वीरसूः स्वपतिप्रिया ।<br>
यस्यास्तनूजो रामस्य चरणौ सेवतेऽन्वहम् ४१।<br>
यत्र ग्रामे स्थितो नूनं भरतो भ्रातृवत्सलः ।<br>
विलापं प्रकरोत्युच्चैस्तं ग्रामं स ददर्श ह ४२।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे रघुनाथस्य भरतावासनंदिग्रामदर्शनोनाम प्रथमोऽध्यायः १।<br>
<br>
