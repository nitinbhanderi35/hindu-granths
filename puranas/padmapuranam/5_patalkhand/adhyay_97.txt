ब्राह्मण उवाच-<br>
एतन्मूर्खोऽपि जानाति शुभकर्मकरः पुमान् ।<br>
न याति नरकं स्वर्गं तथा पापक्रिया रतः १।<br>
क्रतुभिर्विविधैरिष्टैर्व्रत दान जपादिभिः ।<br>
सत्येनाचारकुशलैः स्वर्गसौख्यमवाप्यते २।<br>
विद्याचारधनोपेतैर्ऋषिभिर्वेदपारगैः ।<br>
प्राप्यते पुण्ययोगेन यज्ञैर्नाकस्ततः क्वचित् ३।<br>
वित्तेन च विना दानं बहुदातुं न शक्यते ।<br>
विद्यमान धनेनापि कुटुंबासक्तचेतसा ४।<br>
अग्निहोत्रादयो धर्मा विशेषेण कलौ युगे ।<br>
दुष्करा दानधर्मोऽपि दुष्करो भगवन्मतः ५।<br>
अल्पायासेन धर्मेण लभ्यते धर्मसंचयः ।<br>
तन्मे विशेषतो ब्रूहि धर्माधर्मप्रदर्शक ६।<br>
तदेकं कथ्यतां धर्मं सर्वधर्मोत्तमोत्तमम् ।<br>
कृतेनैकेन येनेह सर्वपापक्षयो भवेत् ७।<br>
धनं धान्यं यशो धर्ममायुर्येनाभि वर्त्तते ।<br>
मर्त्यलोकेऽपि सख्यं स्यात्स्वर्गो येनाक्षयो भवेत् ८।<br>
साक्षान्नारायणो येन भक्तानामभयप्रदः ।<br>
तुष्येदस्यप्रसादेन कामः करतले स्थितः ९।<br>
सर्वयज्ञ तपोदानतीर्थसेवाधिकं फलम् ।<br>
लभ्यते येन यद्यस्ति वैवस्वत तदादिश १०।<br>
अनुग्राह्यो ह्यहं देव यदि धर्मोपदेशतः ।<br>
सर्वधर्मक्रियासारं तदेकं कृपया वद ११।<br>
पापानामनुरूपाणि प्रायश्चित्तानि यद्यथा ।<br>
तथा तथैव संस्मृत्य कथितानि मनीषिभिः १२।<br>
कर्तुं तानि न शक्यंते देव प्रत्येकशो नरैः ।<br>
सर्वपापहरं पुण्यमेकं चेदस्ति तद्वद १३।<br>
सूत उवाच-।<br>
इत्युक्त्वा ब्राह्मणश्रेष्ठो यमं धर्मस्वरूपिणम् ।<br>
तुष्टाव प्रयतो भूत्वा सूक्ष्मधर्माभिकामुकः १४।<br>
ब्राह्मण उवाच-<br>
नमस्ते सर्वशमन नमस्ते जगतांपते ।<br>
नमोऽस्तु देवरूपाय स्वर्गमार्गप्रदायिने १५।<br>
धर्मशास्त्रस्वरूपाय धर्मराज नमोस्तुते ।<br>
त्वया भूः पाल्यते देवाप्यंतरिक्षं च द्यौर्महः १६।<br>
जनस्तपस्तथासत्यं सर्वस्वं पाल्यते त्वया ।<br>
न त्वया रहितं किंचिज्जगत्स्थावर जंगमम् १७।<br>
विद्यते त्वद्गृहीतं तु सद्यो नश्यति वै जगत् ।<br>
त्वमात्मा सर्वभूतानां सतां सत्वस्वरूपवान् १८।<br>
राजसानां रजस्त्वं च तामसानां तमस्तथा ।<br>
चतुष्पदां भवान्देव चतुःशृंगस्त्रिलोचनः १९।<br>
सप्तहस्तस्त्रिधा बद्धो वृषरूप नमोस्तु ते ।<br>
सर्वयज्ञमयो धर्मस्त्वयि विग्रहविग्रहः २०।<br>
साक्षाद्दृष्टोसि लोकेश देव तुभ्यं नमोनमः ।<br>
हृदिस्थः सर्वभूतानां पुण्यपापेक्षिता भवान् २१।<br>
तेन शास्ता च भूतानां दाता देव प्रशासिता ।<br>
प्रवर्त्तको हि धर्मस्य देवदंडधरो भुवि २२।<br>
सर्वधर्ममयं सारमेकं वद सुनिश्चितम् ।<br>
यम उवाच-<br>
परितुष्टोऽस्मि ते विप्र स्तोत्रेण च विशेषतः २३।<br>
तथाप्यागम धर्मेण मान्योसि मम सत्तम ।<br>
यन्न कस्यचिदाख्यातं तद्गोप्यं परमं मम २४।<br>
सारमुद्धृत्य सर्वेषां यदेकं निश्चितं मया ।<br>
महानिरयसंघातान्निर्वासनकरं परम् २५।<br>
अनाख्येयमपि ब्रह्मन्वक्ष्ये विनयतोषितः २६।<br>
स्युर्मोहाय चराचरस्य जगतस्ते ते पुराणागमास्तां तामेव हि देवतां परमिकां जल्पंतु कल्पे विधौ ।<br>
सिद्धांते पुनरेक एव भगवान्विष्णुः समस्तागम-व्यापारेषु विवेकिनां व्यतिकरं नीतेषु निश्चीयते २७।<br>
भवो ब्रह्मा च विष्णुश्च त्रयमेव त्रयी मता ।<br>
दीपोऽग्निर्वर्तिस्नेहैस्तु यथा विप्र तथा हरिः २८।<br>
समाराध्य हरिं भक्त्या गोलोकान्प्राप्नुयाच्छुभान् ।<br>
आराधिते हरौ कामाः सर्वे करतले स्थिताः २९।<br>
दानमेव परं श्रेष्ठं सर्वपुण्येषु वै द्विज ।<br>
दानेन नश्यते पापं सर्वं दानेन लभ्यते ३०।<br>
नित्यं नैमित्तिकं काम्यमन्यदभ्युदयात्मकम् ।<br>
अन्यं च परमं दानमिति पंचविधं स्मृतम् ३१।<br>
प्रातर्मध्यापराह्णेषु त्रिषु कालेषु यत्नतः ।<br>
यत्किंचिदपि दातव्यं नित्यमेव प्रकीर्तितम् ३२।<br>
शून्यं दिनं न कर्तव्यमात्मार्थं हितमिच्छताम् ।<br>
यस्मिन्कुले तु दत्तं यत्तत्रतत्रोपतिष्ठति ३३।<br>
यः स्वयं भक्षयेन्मोहाददत्वा बुद्धिवर्जितः ।<br>
उत्पादयाम्यहं रोगं तस्य भोगनिवारणम् ३४।<br>
तेषु कार्येषु संतुष्टं बहुपीडाप्रदायकम् ।<br>
मंदानलेन संयुक्तं द्वारं संतापकारकम् ३५।<br>
त्रिषु कालेषु नो दत्तं ब्राह्मणेषु सुरेषु यैः ।<br>
स्वयं तु भुंजते मिष्टं पापं तैस्तु महत्कृतम् ३६।<br>
प्रायश्चित्तेन रौद्रेण तानहं परिशोधये ।<br>
उपवासैर्महीदेव कायशोषकरादिकैः ३७।<br>
चर्मकारो यथा चर्मकुंडस्योपरि निर्घृणे ।<br>
शोधयेच्च कशाद्यैश्च कुद्रव्यं स्फोटयेद्यथा ३८।<br>
तथाहं पापकर्तारं शोधयामि न संशयः ।<br>
औषधीनां सुयोगैश्च कषायैः कटुकैर्ध्रुवम् ३९।<br>
उष्णोदकैश्च संतापैर्वैद्यरूपेण नान्यथा ।<br>
अन्ये भुंजंति तस्याग्रे भोगानन्यान्मनोगतान् ४०।<br>
किं करोमि समर्थश्च न दत्तं दानमुत्तमम् ।<br>
महता रोगरूपेण तमेनं परिवारयेत् ४१।<br>
नित्यकालस्य यद्दानमात्मानं पापिभिर्यथा ।<br>
न दत्तं च महीदेव श्रद्धया निजशक्तितः ४२।<br>
तथायातान्प्रधक्ष्येतानुपायैर्दारुणैः किल ।<br>
नैमित्तिकं प्रवक्ष्यामि दानकालं तवाग्रतः ४३।<br>
महापर्वणि संप्राप्ते तीर्थप्राप्तौ तथैव च ।<br>
पितुः क्षयाहदिवसे वैशाखादिषु यत्नतः ४४।<br>
मासेषु पुण्यकालेषु दानं नैमित्तिकं स्मृतम् ।<br>
काम्यकालं प्रवक्ष्यामि यद्दानं फलदायकम् ४५।<br>
व्रतादिकं समुद्दिश्य कामनाफलकल्पितम् ।<br>
यत्कामं कथितं सम्यक्सर्वांगैरेव संगतम् ४६।<br>
तस्य दानप्रभावेण भावनापरिभावितः ।<br>
तादृक्फलं समश्नाति मानुषस्तत्प्रसादनात् ४७।<br>
आभ्युदयं प्रवक्ष्यामि यच्च यज्ञादिषु स्मृतम् ।<br>
जातकर्मादिकार्येषु मौञ्ज्याद्युद्वाहकर्मसु ४८।<br>
प्रासादध्वजदेवानां प्रतिष्ठासु प्रयत्नतः ।<br>
इत्यादिकं महीदेव दानमभ्युदयात्मकम् ४९।<br>
प्रजावृद्धिकरं भोगयशःस्वर्गसुखप्रदम् ।<br>
अंत्यं चैव प्रवक्ष्यामि शृणु दानं द्विजोत्तम ५०।<br>
कामस्य संक्षयं ज्ञात्वा जरया परिपीडितः ।<br>
दद्याद्दानानि यत्नेन कुर्यादाशां न कस्यचित् ५१।<br>
मृते च मयि मे पुत्रा जायाबांधवसोदराः ।<br>
कथमेते भविष्यंति मां विना सुहृदो मम ५२।<br>
अहं वित्तविहीनो वा कथं जीवन्पुनस्तथा ।<br>
भविष्यामीति विज्ञाय न ददाति हि किंचन ५३।<br>
आशापाशशतैर्बद्धो भाग्यादेव कुमायया ।<br>
मृत्युं प्रयाति मूढात्मा रुदंति च ततः सुताः ५४।<br>
दुःखेन पीडिताः किचिंन्मोहेनाकुलचेतसः ।<br>
स्वल्पमल्पं च वा दानं कथंचित्कल्पयंति ते ५५।<br>
न तत्रास्मिन्गते काले महादुःखगते सति ।<br>
विस्मरंति तदा दानं लोभाद्वा न ददत्यपि ५६।<br>
मृतोऽयं च पिता ज्ञात्वा स्नेहपाशो निवर्त्तते ।<br>
योऽसौ मृतो महीदेव मम पाशैर्नियंत्रितः ५७।<br>
तृष्णा क्षुधा समाक्रांतो बहुदुःखैः प्रपीडितः ।<br>
पच्यते नरके घोरे चिरकालं न संशयः ५८।<br>
तस्माद्दानं प्रदातव्यं स्वयमेव न संशयः ।<br>
कस्य पुत्राश्च पौत्राश्च कस्य भार्या धनं च वा ५९।<br>
संसारे नास्तिकः कस्य स्वयं तस्मात्प्रदीयते ।<br>
पानमन्नं च तांबूलमुदकं कांचनं तथा ६०।<br>
वसनं गां च भूमिं च च्छत्रपात्राण्यनेकधा ।<br>
फलानि भूमिदानानि विविधानि स्वशक्तितः ६१।<br>
दातव्यानि महीदेव नात्र कार्या विचारणा ।<br>
तीर्थानां लक्षणं विप्र प्रवक्ष्यामि तवाग्रतः ६२।<br>
सुतीर्थानि इयं गंगा भाति पुण्या सरस्वती ।<br>
रेवा च यमुना तापी नदी चर्मण्वती तथा ६३।<br>
सरयू च वरा वेणी पूर्णा पापप्रणाशिनी ।<br>
कावेरी कपिला चान्या विशल्या विश्वतारिणी ६४।<br>
गोदावरी समाख्याता तुंगभद्रा च गंडकी ।<br>
पापानां भीतिदा नित्यं नदी भीमरथी स्मृता ६५।<br>
देविका कृष्णगंगा च अन्या याः सरितांवराः ।<br>
एतास्तु पुण्यकालेषु संति तीर्थान्यनेकशः ६६।<br>
ग्रामे वा यदि वारण्ये नद्यः सर्वत्र पावनाः ।<br>
तत्र तत्रैव कर्त्तव्याः स्नानदानादिकाः क्रियाः ६७।<br>
यदा न ज्ञायते नाम तस्य तीर्थस्य भो द्विज ।<br>
तत्रेत्युच्चारणं कार्यं विष्णुतीर्थमिदं महत् ६८।<br>
तीर्थस्य देवता विष्णुःस र्वत्रापि न संशयः ।<br>
नारायणेति यन्नाम स्मरेत्तीर्थेषु साधकः ६९।<br>
तस्य तीर्थफलं सम्यग्विष्णुनाम्नैव जायते ।<br>
अज्ञातानां च तीर्थानां देवतानां न संशयः ७०।<br>
विष्णुनाम्नैव नामानि मानवः परिकीर्तयेत् ।<br>
सर्वास्तु सिद्धयः पुण्यास्तीर्थभूतास्तु सागरः ७१।<br>
सरांसि मानसादीनि निर्झराः पल्वलादयः ।<br>
स्वल्पा नद्योऽपि सर्वास्तास्तीर्थानि हरिनामतः ७२।<br>
पर्वतास्तीर्थरूपाश्च यज्ञो यज्ञमही तथा ।<br>
ब्राह्मणा यत्र विद्वांसः कौतुकेनाप्यवस्थिताः ७३।<br>
तदेव तीर्थं सुमहत्सर्वपापहरं स्मृतम् ।<br>
श्राद्धं च श्राद्धभूमिश्च देवशाला च होमभूः ७४।<br>
यत्र वेदध्वनिः सम्यग्यत्र विष्णुकथाः शुभाः ।<br>
स्वगृहं पुण्यसंयुक्तं गोस्थानमपि पावनम् ७५।<br>
यत्राश्वत्थ तरु वने यत्रागारोपि पावनः ।<br>
एवमादीनि तीर्थानि पिता माता तथैव च ७६।<br>
पच्यते यत्र धर्मार्थं स्वयं तत्र गुरुः स्थितः ।<br>
साध्वी यत्रास्ति वै भार्या तत्र तीर्थं न संशयः ७७।<br>
यत्र धर्मरतिर्नित्यं विद्वान्पुत्रः प्रवर्तते ।<br>
तत्र तस्य हि तत्तीर्थं तारणाय प्रतिष्ठितम् ७८।<br>
इत्येवमादि तीर्थानि राजवेश्म तथैव च ।<br>
एवमादिषु तीर्थेषु पर्वयोगाद्विशेषतः ७९।<br>
अनाराध्य हृषीकेशं सर्वदं सर्वदेहिनाम् ।<br>
कोपि क्वापि किमप्यत्र न लभेतेति निश्चितम् ८०।<br>
अपत्यं द्रविणं दारास्तारहर्म्यं हया गजाः ।<br>
सुखानि स्वर्गमोक्षौ च न दूरे हरिभक्तितः ८१।<br>
नारायणः परो देवः सत्यरूपो जनार्दनः ।<br>
त्रिधात्मानंसभगवान्ससर्जपरमेश्वरः ८२।<br>
रजस्तमोभ्यांयुक्तोऽभूद्रजःसत्वाधिकंविभुः ।<br>
ससर्जनाभिकमलेब्रह्माणंकमलासनम् ८३।<br>
रजसा तमसा जुष्टं स रुद्रमसृजद्विभुः ।<br>
सत्वं रजस्तमश्चैव त्रितयं चैतदुच्यते ८४।<br>
सत्वेन मुच्यते जंतुः सत्वं नारायणात्मकम् ।<br>
रजसा सत्वयुक्तेन भवेच्छ्रीमान्यशोधिकः ८५।<br>
यद्वेदवाक्यं धर्मस्य समुद्दिश्योपसेवते ।<br>
तद्रुद्रमिति विख्यातं विशिष्टं गदितं नृणाम् ८६।<br>
तेन राजा भवेल्लोके रजसा तमसा पुनः ।<br>
यद्धीनं रजसा धर्मं केवलं तामसं च यत् ८७।<br>
तच्च दुर्गतिदं नॄणामिहलोके परत्र च ।<br>
यो विष्णुः स स्वयं ब्रह्मा यो ब्रह्मा स स्वयं हरः ८८।<br>
देवास्त्रयोपि यज्ञेऽस्मिन्निज्या देवेषु नित्यशः ।<br>
यो भेदं कुरुते तेषां त्रयाणां द्विजसत्तमः ८९।<br>
स पापकारी पापात्मा अनिष्टां गतिमाप्नुयात् ।<br>
विष्णुरेव परं ब्रह्म विष्णुरेव जगद्द्विज ९०।<br>
तस्यायं माधवो मासः प्रियः सर्वेषु कर्मसु ।<br>
कीर्त्यते हयमेधादि महाक्रतुफलप्रदः ९१।<br>
तीर्थस्नान तपो दान जप यज्ञफलाधिकः ९२।<br>
स्नानं विभाते नियमेन नद्यामनारतं मेषगते रवौ ये ।<br>
कुर्वंति येऽस्मिन्नपि विप्रपूजां मद्दंडभाजो न हि ते भवंति ९३।<br>
हत्वा हत्वा किंकरौघं पुरो मे लुप्त्वा लुप्त्वा चित्रगुप्तस्य लेख्यम् ।<br>
स्नात्वा स्नात्वा माधवे मासि तीर्थे पूर्वान्पूर्वानुद्धरंतीह पापात् ९४।<br>
इदं भयच्छेदकरं न तस्मात्प्रकाशनीयं परमं रहस्यम् ।<br>
निर्वासहेतुर्नरकालयस्य ममाधिकारक्षयकारणं तत् ९५।<br>
भागीरथीनर्मदा च यमुना च सरस्वती ।<br>
विशोका च वितस्ता च विंध्यस्योत्तरतः स्थिताः ९६।<br>
गोदावरी भीमरथी तुंगभद्रा च देविका ।<br>
तापी पयोष्णी विंध्यस्य दक्षिणास्तु प्रकीर्तिताः ९७।<br>
द्वादशैता महानद्यो नित्यं तेनावगाहिताः ।<br>
वैशाखे विधिना स्नानं नद्यां यः प्रातराचरेत् ९८।<br>
सर्वाः समुद्रगाः पुण्याः सर्वे पुण्या नगोत्तमाः ।<br>
सर्वे चायतनाः पुण्याः सर्वे पुण्या वनाश्रयाः ९९।<br>
तेनावगाहिता दृष्टाः प्रणता बहुसेविताः ।<br>
स्नानमर्द्धोदिते सूर्ये वैशाखे नियतश्चरेत् १००।<br>
तस्य पुण्यं महीदेव कश्चिद्वक्तुं न शक्यते ।<br>
यदि वक्त्रसहस्राणां सहस्राणि भवंति हि १०१।<br>
आयुश्च ब्रह्मणा स्वल्पं यदि स्याद्द्विजसत्तम ।<br>
तदा माधवमासस्य फलं कथयितुं भवेत् १०२।<br>
महानिरयकर्षाग्नि माधवो माधवो यथा ।<br>
ब्रह्महत्यादिकं पापमगम्यागमनादिकम् १०३।<br>
कामाकामकृतं पापमेति पातकमेव च ।<br>
उपपापरहस्यं च संकरीकरणं परम् १०४।<br>
जातिभ्रंशकरं घोरमपात्रीकरणं तथा ।<br>
मलावहं प्रकीर्णं च वाङ्मनः काय संभवम् १०५।<br>
माधवो निर्दहेन्मासो विधिना समुपासितः ।<br>
कल्पकोटिसहस्राणि कल्पकोटि शतानि च १०६।<br>
वसेद्विष्णुपुरे श्रीमान्माधवे योऽर्चयेद्धरिम् १०७।<br>
इति श्रीपद्मपुराणे पातालखंडे वैशाखमाहात्म्ये सप्तनवतितमोऽध्यायः ९७।<br>
<br>
