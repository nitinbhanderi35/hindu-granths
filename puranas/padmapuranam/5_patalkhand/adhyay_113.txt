श्रीराम उवाच-<br>
खे दृश्यंते विमानस्था नानारूपधराः शुभाः ।<br>
सर्वकामफलोपेताः सुभार्य्याः शतयोषितः १।<br>
सहस्रनरनारीभिः पूज्यमानाः पदे पदे ।<br>
गायंति विंशतिर्योषा रूपलावण्यकोमलाः २।<br>
करंकवाहिनी चैका चामरासक्तबाहवः ।<br>
तालवृंतद्वयं नार्य्यो वीजयंति प्रगृह्य वै ३।<br>
सचक्रे चांकमध्ये स्या उपधानं तथापरः ।<br>
एकस्याः करयोर्हस्तः स्तावकानेकसंयुतः ४।<br>
नानाविधपरीहास कृतोत्फुल्लमुखांबुजः ।<br>
एकैकत्र विमाने तु दृश्यते चंद्रदीधितिः ५।<br>
स्त्रीशतेषु विमानेषु दृश्यते ईश्वरः शुभः ।<br>
एते किं पुण्यकर्तारो विष्णुमायाथवा मुने ६।<br>
शंभुरुवाच-<br>
एते हि ब्राह्मणाः पुण्या गृहस्थाश्रमवासिनः ।<br>
येषामेव च स ग्रासो दत्तो दशरथेन ते ७।<br>
तेषां तु ममचित्तानां कदाचिदभवन्मतिः ।<br>
यथेह सुखिनः सर्वे वयं चान्योपजीविनः ८।<br>
अस्मानेवानुजीवंति शतशो मनुजा इह ।<br>
येन पुण्येन च वयं सर्वेकामानुमोदिनः ९।<br>
सुस्त्रीकृतोपचाराश्च सर्वे राज्यसुखान्विताः ।<br>
जरामरणहीनाश्च युवानः सर्वदैव हि १०।<br>
विचार्यैवं द्विजाः सर्वे वसिष्ठस्याश्रमं ययुः ।<br>
आगतानथ संपूज्य वसिष्ठो वाक्यमुक्तवान् ११।<br>
किमर्थमागता यूयं शीघ्रं ब्रूत द्विजोत्तमाः ।<br>
द्विजा ऊचुः -<br>
वयमिच्छामहे सर्वे सर्वसंपत्समन्विते १२।<br>
विमाने कामगे रोढुं तत्संपादय नो गुरो ।<br>
तत्तेषां चिंतितं श्रुत्वा वसिष्ठो वाक्यमब्रवीत् १३।<br>
पुराणं सर्वदा विप्राः श्रोतव्यं पापनाशनम् ।<br>
धर्मश्चार्थश्च कामश्च मोक्षस्तत्रैव दृश्यते १४।<br>
तथेत्युक्त्वाथ सुनयः पुराणकुशलं मुनिम् ।<br>
जग्मुरंगिरसं श्रेष्ठं सर्वशास्त्रविशारदम् १५।<br>
सर्वागमपुराणज्ञं सदा सत्कर्म्मचारिणम् ।<br>
इदमूचुर्नमस्कृत्य वयं सफलजीविनः १६।<br>
कृतकृत्या वयं ब्रह्मन्साक्षाद्दृष्टोऽसि यन्मुने ।<br>
अंगिरा उवाच-<br>
यत्कार्यमागता यूयं तत्कार्यं करवाण्यहम् १७।<br>
पुराणं श्रोतुकामास्तु यूयमत्र समागताः ।<br>
कीर्तयिष्ये विधानं वः समस्ताघविनाशनम् १८।<br>
सर्वज्ञानप्रदं देवं तत्वविज्ञानसंभवम् ।<br>
शिवभक्तिप्रदं हृद्यं विष्णुभक्तिप्रदं शुभम् १९।<br>
विचित्रस्वगतिप्राप्ति ज्ञानदं रमणीप्रदम् ।<br>
नानाविधशुभज्ञानं रतितंत्रप्रकाशकम् २०।<br>
भुक्तिमुक्तिप्रधानं च विधिदर्शनदीपकम् ।<br>
विचित्रभक्तिकथनं भक्तिसाहसकीर्तनम् २१।<br>
व्रतप्रतिष्ठादानादि भस्मपूजाविधिप्रद्रम् ।<br>
पुराणं पाद्ममुदितं ब्रह्मपद्मोपनिर्वृतम् २२।<br>
महेश्वरेण कथितं प्रमथाकृतिवर्णनम् ।<br>
एतदन्यत्र कथितं पुराणे पाद्म एव तु २३।<br>
दिलीपेनपुरापृष्टोवसिष्ठःप्रोक्तवानिदम् ।<br>
तच्छृणुध्वं मुनिवरा ज्ञानं सर्वं भविष्यति २४।<br>
अथ तद्वचनाद्विप्राः पुराणश्रवणे रताः ।<br>
कथं श्रोतव्यमधुना किं कृत्वेत्यब्रुवन्मुनिम् २५।<br>
सोऽपि सर्वं समाचष्ट शृणु धर्मं सनातनम् ।<br>
नमस्कृत्य पुराणज्ञं दद्याच्चार्घासनं ततः २६।<br>
निषीद तत्र चेत्युक्त्वा गंधपुष्पैः समर्चयेत् ।<br>
आत्मयोगं च तांबूलमधिकं वा समर्पयेत् २७।<br>
ब्रूहि पुण्यकथां ब्रह्मन्पौराणिकीमितीरयेत् ।<br>
न खट्वासनमारुह्य नोच्चासनमथापि वा २८।<br>
नीचासनो वै शृणुयाद्धर्म्मकामार्थसिद्धये ।<br>
शृण्वित्युक्त्वा पुराणज्ञ इमं मंत्रमुदीरयेत् २९।<br>
नमो हरिंहरमथो गणेशं भारतीमतः ।<br>
इष्टदेवं नमस्कृत्वा पुराणं वक्तुमर्हति ३०।<br>
अर्द्धयामं प्रतिदिनं यदि वापीच्छया भवेत् ।<br>
एवं पाठसमाप्तिं च श्रुत्वा कृत्यं समाचरेत् ३१।<br>
श्रोतुश्च तूष्णीं मननं तूष्णीं श्रवणमेव वा ।<br>
अन्यथा भारती क्रुद्ध्येत् तत्क्रोधान्मूकता भवेत् ३२।<br>
तस्मात्पुराणश्रोता च तांबूलादिसमर्पणम् ।<br>
वक्तुश्च जीविकाकार्या स्वसामर्थ्यानुसारतः ३३।<br>
पुराणप्रक्रमे देयं सचेलोद्गमनीयकम् ।<br>
सूक्ष्मांबरमथो वापि वस्त्रद्वितयमर्पयेत् ३४।<br>
आसनं तु महच्चित्रं रम्यमूर्जस्वलं मृदु ।<br>
सुवर्णं वा तथा दद्याद्गो भू गेहादिकं तथा ३५।<br>
एतत्समस्तं विप्रेंद्रा दक्षिणामूर्तिना पुरा ।<br>
शंकरेण मुनीनां हि भाषितं च दिवौकसाम् ३६।<br>
अथ ते मुनयः सर्वे तं प्रणम्यासनस्थितम् ।<br>
पृथक्पृथक्च तांबूलं दत्वा शुश्रूषवः स्थिताः ३७।<br>
तेनापि कथितं सर्वं पुराणं सर्वसंप्रदम् ।<br>
उपांताध्यायपर्य्यंतं श्रुतवंतो द्विजोत्तमाः ३८।<br>
दिलीप उवाच-<br>
कामगेन विमानेन सर्वसंपत्समृद्धिना ।<br>
सर्वतः सुखयुक्तेन पुण्यस्थानमुपस्थितम् ३९।<br>
वसिष्ठ उवाच-<br>
नालं पृष्टं त्वया राजन्नितोप्यतिशयांतरैः ।<br>
क्रीडमाना भविष्यंति येन तत्पुण्यमुच्यते ४०।<br>
सुधाधवलितं कृत्वा शिववेश्मसमं ततः ।<br>
स्त्रियो रूपविलासाढ्याः सर्वालंकारभूषिताः ४१।<br>
नानासुगीतकुशला नानानृत्यविशारदाः ।<br>
चतस्रोऽष्टौ षडथवा मर्द्दलध्वनिकाः स्त्रियः ४२।<br>
वशिन्यौ द्वे आवजिक्यौ कोणिकाधमने उभे ।<br>
लासिक्यस्तु चतस्रः स्युः संतुष्टैकाथ गायिका ४३।<br>
एका द्वे वा सुगीतज्ञेऽमुखरे हि प्रकीर्तिते ।<br>
कोणवाद्यकृते द्वे तु तूष्णींभूताः षडष्ट वा ४४।<br>
सर्वा रूपविलासिन्यः सर्वाश्चापतितस्तनाः ।<br>
रतितंत्राधिकुशलास्तत एवाविशंकिताः ४५।<br>
सुसूक्ष्मा वस्त्रवेषाश्च विद्युच्चंचलदृष्टयः ।<br>
एतादृशीभिर्योषाभिर्येन नृत्यं हि कारितम् ४६।<br>
एकस्मिन्दिवसे राजन्वत्सरान्सविमानगः ।<br>
शतस्त्रीवीक्षितमुखो युवा बहुभिरर्चितः ४७।<br>
आनंदपोषसंपूर्णः क्रोधेर्ष्यादिविवर्जितः ।<br>
पंचगंधविलिप्तांगः सचंद्रा हिदलाननः ४८।<br>
सूर्योपमस्तु योषाश्च सर्वास्ता दशनान्विताः ।<br>
सद्योविकसितामोदि पारिजातकृतस्रजः ४९।<br>
सर्वा विकसितारोहि रक्तसंधिकृतस्रजः ।<br>
धम्मिल्ले वक्षसि तथा बिभ्रत्यः सुस्मिताधराः ५०।<br>
चरत्येतादृशीभिस्तु नृत्यगीतानुमोदितः ।<br>
एवं विमानगो भूत्वा उषित्वा कालमक्षयम् ५१।<br>
पश्चाज्जायेत नृपतिरेवं कृत्वा पुनस्तथा ।<br>
राज्यं स्वर्गफलं भुक्त्वा शिवभक्तो भविष्यति ५२।<br>
शंभुरुवाच-।<br>
दिलीपाय वसिष्ठोक्तं मुनीनामंगिरोब्रवीत् ।<br>
ते तथा कृतवंतश्च तौर्य्यत्रिकमुमापतेः ५३।<br>
श्रुत्वा पुराणं पाद्मं च समग्रं सुखिनो भवन् ।<br>
त एते ब्राह्मणा राम विमानवरमास्थिताः ५४।<br>
दृश्यंते खे च सुखिनः सदा मुदितमानसाः ।<br>
एतत्ते सर्वमाख्यातं पुराणेषु विनिश्चितम् ५५।<br>
इतः परं च किं भूयः श्रोतुमिच्छसि राघव ५६।<br>
ति श्रीपद्मपुराणे पातालखंडे शिवराघवसंवादे त्रयोदशोत्तरशततमोऽध्यायः ११३ ।<br>
<br>
<br>
