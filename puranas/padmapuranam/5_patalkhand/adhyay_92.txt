सूत उवाच-।<br>
इति तस्य वचः श्रुत्वा नारदस्य स भूपतिः ।<br>
प्रणम्य विस्मितः प्राहचिंतयन्मनसा हरिम् १।<br>
अंबरीष उवाच-।<br>
कथमेतद्विमुह्यामः स्वल्पायासेन यन्मुने ।<br>
शूद्रः पापसमाचारो लेभे ब्राह्मण्यमुत्तमम् २।<br>
ब्राह्मण्यं दुर्ल्लभं तात सुकृतैर्विविधैरपि ।<br>
कथं माधवमासस्य स्नानेनैवाप सोऽधमः ३।<br>
न यज्ञदानैर्न तपोभिरुग्रैर्न पुण्यसंज्ञैरपरैरपीश ।<br>
अस्मादृशो भूपतयोऽर्थवंतो न ते लभंतेऽवनिदैवतत्वम् ४।<br>
स गाधिसूनुर्विविधं तपोऽपि चिरंविधायानिशमेव घोरम् ।<br>
कृच्छ्रेण लेभे शतवर्षपूर्णैरहो कथंचिद्बहुभिः प्रयत्नैः ५।<br>
कथं स वर्णाधम एष पापः स्वधर्महीनो धनवान दाता ।<br>
पुण्यादनायासकृतादमुष्मादल्पादिहावाप स रामतत्त्वम् ६।<br>
नारद उवाच-।<br>
सत्यमुक्तं त्वया राजन्ब्राह्मण्यमतिदुर्ल्लभम् ।<br>
तथापि गतयः सूक्ष्मा दुर्ज्ञेया धर्मतत्त्वतः ७।<br>
विचित्राणि च कर्माणि विचित्रा भूतभावना ।<br>
विचित्राणि च भूतानि विचित्राः कर्मशक्तयः ८।<br>
कदाचित्सुकृतं कर्म कूटस्थं यदवापि तम् ।<br>
केनचित्कर्मणा भूप शुभेन परिवर्धते ९।<br>
फलं ददाति सुमहत्तस्मिन्नपि च जन्मनि ।<br>
धर्मो गहनसूक्ष्मोऽयं नीयते न यथा तथा १०।<br>
न तस्य फलदानस्य श्रूयते कालनिश्चयः ।<br>
यत्किंचित्सुकृतं कर्मच्छन्नं पापांतरैरपि ११।<br>
तदागत्य कुतः क्वापि सुफलं च प्रयच्छति ।<br>
कृतस्य नेह नाशोस्ति पुण्यस्य दुरितस्य च १२।<br>
तथापि बहुभिः पुण्यैर्दुरितं याति दारुणम् ।<br>
यदुक्तं भवता राजन्नायासाधिक्यतो भवेत् १३।<br>
तत्फलं तत्र तत्रापि शृणु सत्यं मयोदितम् ।<br>
अनायासमहायासौ यद्यल्पत्व महत्त्वयोः १४।<br>
महाव्रतास्ततस्ते स्युः सततं कर्मकादयः ।<br>
सिंहव्याघ्रादिमूत्रादौ प्रयासा बहुलास्ततः १५।<br>
पंचगव्यप्रशस्तत्वं व्रतमध्ये ततो भवेत् ।<br>
इति कर्तव्यबाहुल्यं महत्त्वं चेत्तदल्पता १६।<br>
जलाग्न्यादिप्रवेशस्य प्रसज्येत व्रतांतरात् ।<br>
इदमल्पं महत्त्वं तदिति नैव नियामकः १७।<br>
फलं यथोदितं शास्त्रे तदेव स्यान्महोदयम् ।<br>
यथाल्पनाशो महता महन्नाशस्तथाल्पतः १८।<br>
किंत्वल्पविस्फुलिंगेन तृणनाशः प्रदृश्यते ।<br>
अजामिलोऽपि भूपाल दास्याः पतिरिति स्मृतः १९।<br>
धर्मपत्नीपरित्यागी नित्यं पापपथिस्थितः ।<br>
म्रियमाणः सुताह्वानं चक्रे नारायणेति च २०।<br>
तथा यन्नामग्रहणात्पदं लेभे सुदुर्ल्लभम् ।<br>
अनिच्छयापि दहति स्पृष्टो हुतवहो यथा २१।<br>
तथा दहति गोविंदनामव्याजादपीरितम् २२।<br>
हत्यायुतं शपनहा सहस्रमुग्रं गुर्वंगनाकोटिनिषेवणं च ।<br>
स्तेयान्यशेषाणि हरेः प्रियेण गोविंदनाम्ना निहतानि सद्यः २३।<br>
विष्णुभक्तिमयं वीर यत्किंचित्क्रियतेऽल्पकम् ।<br>
सुकृतं साधु विदुषा तदक्षयफलं भवेत् २४।<br>
संदेहो न च कर्तव्यो माधवे मासि माधवम् ।<br>
समाराध्य जनो भक्त्या तत्तद्वांछितमाप्नुयात् २५।<br>
अपत्यं द्रविणं दारा धरा हर्म्यं हया गजाः ।<br>
सुखानि स्वर्गमोक्षौ च न दूरे हरिभक्तितः २६।<br>
एवं शास्त्रोक्तविधिना स्वल्पेनापि न संशयः ।<br>
पापस्य महतोऽपि स्यात्क्षयः सम्यग्विधानतः २७।<br>
फलाधिक्यं भवेद्विद्वन्नाधिक्याद्भावकर्मणोः ।<br>
सूक्ष्मा धर्मस्य गतयो दुर्ज्ञेया विबुधैरपि २८।<br>
प्रियो माधवमासोऽयं माधवस्य महात्मनः ।<br>
एकोऽपि त्रिषु लोकेषु समग्रेप्सितदायकः २९।<br>
पुण्येन गांगेन जलेन काले देशे बुधः स्नानपरः कथंचित् ।<br>
आजन्मनो भावहतोऽपि दाता न शुध्यतीत्येव मतं ममैतत् ३०।<br>
प्रज्वाल्य वह्निं घृततैलसिक्तं प्रदक्षिणावर्तशिखं स्वकाले ।<br>
प्रविश्य दग्धः किल भावदुष्टो न स्वर्गमाप्नोति फलं न चान्यत् ३१।<br>
गंगादितीर्थेषु वसंति देवा देवालये यक्षगणाश्च नित्यम् ।<br>
विनाशनं यांति कृतोपवासा भावोज्झितास्तेन फलं लभंते ३२।<br>
भावं ततो हृत्कमले निधाय श्रीमाधवं माधवमासि भक्त्या ।<br>
यजेत यः स्नानपरो विशुद्धः पुण्यं न शक्ता वयमस्य वक्तुम् ३३।<br>
इहार्थेऽपि पुरावृत्तमाकर्णय महीपते ।<br>
विचित्रं कथयिष्यामि फलं किमपि कर्मणाम् ३४।<br>
तस्य माधवमासस्य प्रसादान्माधवस्य च ।<br>
यथापि ब्राह्मणी काचित्स्वैरिण्याप शुभं फलम् ३५।<br>
दिवोदासेति विख्यातः पुरा कांतीश्वरोऽभवत् ।<br>
तस्यापत्यं महारत्नं नारीणामुत्तमं सदा ३६।<br>
गुणरूपसमायुक्ता सुशीला चारुमंगला ।<br>
दिव्यादेवीति विख्याता रूपेणाप्रतिमा भुवि ३७ (द्र. पद्मपुराण भूमिखण्ड, अध्यायः ८५.५४)।<br>
पित्रा त्वालोकिता सा तु रूपलावण्यसंयुता ।<br>
स तां दृष्ट्वा दिवोदासो दिव्यां देवीं सुतां तदा ३८।<br>
कस्मै च दीयते कन्या सुवराय महात्मने ।<br>
इति चिंतापरो भूत्वा समालोक्य नरोत्तमः ३९।<br>
रूपदेशस्य राजानं सम्यग्ज्ञात्वा महीपतिः ।<br>
चित्रसेनं महात्मानं समाहूय ततो नृपः ४०।<br>
कन्यां ददौ दिवोदासश्चित्रसेनाय धीमते ।<br>
तस्या विवाहकालस्य संप्राप्ते समये नृप ४१।<br>
मृतोऽसौ चित्रसेनस्तु कालधर्मेण वै किल ।<br>
दिवोदासश्च धर्मात्मा चिंतयामास भूपतिः ४२।<br>
ब्राह्मणांश्च समाहूय पप्रच्छ नृपनंदन ।<br>
अस्या विवाहकाले तु चित्रसेनो दिवं गतः ४३।<br>
अस्यास्तु कीदृशं कर्म भविष्यति ब्रुवंतु मे ।<br>
ब्राह्मण उवाच-।<br>
विवाहो जायते राजन्कन्यायास्तु विधानतः ४४।<br>
पतिर्मृत्युं प्रयात्येव यो वा त्यागं करोति च ।<br>
महाधिव्याधिना भीतस्त्यागं कृत्वा प्रयाति च ४५।<br>
प्रव्राजितो भवेद्राजन्धर्मशास्त्रेषु दृश्यते ।<br>
तस्यां रजस्वलायां च अन्यः पतिर्विधीयते ४६।<br>
विवाहं तु प्रधानेन पिता कुर्यान्न संशयः ।<br>
एवं राजन्समादिष्टं धर्मशास्त्रे शुभैर्जनैः ४७।<br>
विवाहः क्रियतामस्या इत्यूचुस्ते द्विजोत्तमाः ।<br>
दिवोदासश्च धर्मात्मा ब्राह्मणैस्तु प्रणोदितः ४८।<br>
विवाहार्थं महाराज मानसं कृतवान्नृप ।<br>
पुनर्दत्ता प्रदानेन दिव्यादेवी नृपोत्तम ४९।<br>
पुष्पसेनाय पुण्याय तस्मै राज्ञे महात्मने ।<br>
मृत्युधर्मं गतो राजा विवाहसमयेऽपि सः ५०।<br>
यदा यदा महाभागो दिव्यादेव्याश्च भूपतिः ।<br>
करोति स पितोद्योगं विवाहस्यातिदुःखितः ५१।<br>
भर्तापि म्रियते काले प्राप्तलग्नस्तदा तदा ।<br>
एकविंशतिभर्तारः कालेकाले मृतास्ततः ५२।<br>
ततो राजा महादुःखी संजातः ख्यातविक्रमः ।<br>
समालोक्य तमाहूय मंत्रिभिः सह निश्चलः ५३।<br>
स्वयंवरे महाबुद्धिं चकार पृथिवीपतिः ।<br>
अथ तेन समाहूता राजानो विविधा नृपाः ५४।<br>
स्वयंवरार्थं वै तस्या बहवो धर्मतत्पराः ।<br>
तस्यास्तु रूपसंक्षुब्धा मृत्युना प्रेषिता नृपाः ५५।<br>
संग्रामं चक्रिरे मूढा मृतास्तेऽथ परस्परम् ।<br>
एवं तेषां क्षयो जातः क्षत्त्रियाणां नरेश्वर ५६।<br>
दिव्यादेवी च दुःखार्ता रुरोद करुणं ततः ।<br>
बालामालोक्य तां राजा रुदंतीं चातिदुःखिताम् ५७।<br>
पुरोधसं च धर्मज्ञं ज्ञानवंतं तपस्विनम् ।<br>
जातूकर्णं प्रणम्यादौ विनयान्वितकंधरः ५८।<br>
दिवोदास उवाच-।<br>
कथयस्व प्रसादेन किमेतस्याहि पातकम् ।<br>
दिव्यादेव्यास्तु मे पुत्र्या यदेतच्चेष्टितं कृतम् ५९।<br>
जातूकर्ण उवाच-।<br>
तस्यास्तु चेष्टितं वीर दिव्यादेव्या वदाम्यहम् ।<br>
पूर्वजन्मकृतं सर्वं तन्मे निगदतः शृणु ६०।<br>
आस्ते वाराणसी पुण्या नगरी पापनाशिनी ।<br>
तस्यामास्ते महाप्राज्ञः सुवीरो नाम नामतः ६१।<br>
वैश्यजात्यां समुत्पन्नो धनधान्यसमाकुलः ।<br>
तस्य भार्या महाप्राज्ञ चित्रानाम सुविस्मृता ६२।<br>
कुलाचारं परित्यज्य दुराचारेण वर्तते ।<br>
न मन्यते हि भर्तारं रौद्रकृत्ये च वर्तते ६३।<br>
पुण्यकार्यविहीना तु पापं चरति दुर्मतिः ।<br>
भर्तारं भर्त्सते नित्यं स्वैरिणी कलहप्रिया ६४।<br>
नित्यं परगृहे वास निरता भ्रमतेऽधिकम् ।<br>
परच्छिद्रं समापश्येद्दुष्टाभूतेषु सर्वदा ६५।<br>
साधुनिंदारता पापा बहुहास्यकरी सदा ।<br>
कुसंगतिरता वाचा दुराचारजनप्रिया ६६।<br>
धूर्ताधर्मजनद्वेषकरी चानृतभाषिणी ।<br>
विज्ञायैवं सुवीरोऽस्या उपयेमे ततोऽपराम् ६७।<br>
तया नवीनया वीरो भार्यया सहितोऽनिशम् ।<br>
यथासुखं स बुभुजे विषयान्मनसः प्रियान् ६८।<br>
धर्माचारेण पुण्यात्मा सत्यपुण्यमतिः सदा ।<br>
सत्ययामितया सत्या सुमत्याराधितो बभौ ६९।<br>
निरस्ता तेन सा चित्रा विचित्रा वरवर्णिनी ।<br>
स्वैरिणी गुणसंसर्गधर्मविद्वेषिणी ततः ७०।<br>
भ्रमते जारसंयुक्ता मुक्ताचारा गतत्रपा ।<br>
सा पापरतसंयुक्ता रक्ता दूती विकर्मणि ७१।<br>
कुशला कुट्टिनीकर्म कलासु त्वन्ययोषिताम् ।<br>
गृहभंगमसौ चक्रे वक्रेण मनसा हिता ७२।<br>
साध्वीं नारीं समाहूय पापवाक्यैश्च नोदयेत् ।<br>
नर्मलोभकथाकेलि प्रत्ययोत्पत्तिहेतुभिः ७३।<br>
मनांसि चालयेत्पापा पुरुषाणां च योषिताम् ।<br>
साधूनां सा स्त्रियो भव्याः परेभ्यः प्रतिपादयेत् ७४।<br>
कारयत्येव कपटं धर्मग्रामविवर्जनम् ।<br>
एवं वर्षशतं भुक्त्वा पश्चाद्वेश्याविधिस्थिता ७५।<br>
कालेन निधनं प्राप्ता सततं पापनिश्चया ।<br>
जाता तव गृहे पुत्री दिव्यादेवीति सा सुता ७६।<br>
सुंदरी रूपसंपन्ना पुरा दृष्टेन नोदिता ।<br>
नारद उवाच-।<br>
इति तस्य वचः श्रुत्वा दिवोदासोऽतिविस्मितः ।<br>
उवाच राजा मधुरं जातूकर्णं मुनिं वचः ७७।<br>
दिवोदास उवाच-।<br>
यदीदृशी सा दुरितप्रचारा सदा दुराचाररता प्रयाता ।<br>
कथं ममश्रीपतिदैवतस्य महाकुलीनस्य सुतानुरूपा ७८।<br>
सुदुर्ल्लभं राजकुले विशाले लेभे च सा श्रीमतिजन्मधन्यम् ।<br>
पुण्येन केनापि मुने पवित्रे चित्रा विचित्रेण च कर्मकर्त्री ७९।<br>
नारद उवाच-।<br>
इति तस्य वचः श्रुत्वा भूमिपस्य मुनिस्ततः ।<br>
किञ्चिद्विहस्य तु प्राज्ञो वचः सूनृतमब्रवीत् ८०।<br>
जातूकर्ण उवाच-।<br>
चित्रा विचित्रसुरतैरथ वंचयंती प्रच्छन्नकामुकविटान्धनधीविहीनान् ।<br>
वेश्या बभूव विषपानमितश्चरित्वा कालेन नागनगरे महति प्रसिद्धे ८१।<br>
कोऽपि तत्र समायातः सायं विप्रः समार्दितः ।<br>
अर्दमानो विशुद्धात्मा नगरे नागसंज्ञके ८२।<br>
अपश्यन्नपरं स्थानं मूढश्चित्रागृहं ययौ ।<br>
तया संमोहितोऽत्यर्थं वेश्यया दृष्टियोगतः ८३।<br>
पादसंवाहनस्नानतांबूलासनभोजनैः ।<br>
विलासैस्तोषितः सोऽपि खेदहीनोऽभवत्तदा ८४।<br>
ततो विचित्रैः सुरतोपचारैरदृष्टबुद्ध्यैव तया स विप्रः ।<br>
संसेवितोऽयं रजनीमशेषामवाहयद्भावविशेषलुब्धः ८५।<br>
प्रातः प्रयाणाभिमुखः कथंचिदुवाच चित्रामनुरक्तचित्तः ।<br>
संतोषितः स्वैश्चरितैः स्वकृत्यैर्वचस्तयाचैकधिया तदानीम् ८६।<br>
ब्राह्मण उवाच-।<br>
कार्यः प्रत्युपकारस्ते तोषितेन मया प्रिये ।<br>
स्वदृढं च निजं दुःखं कथयाम्यविशेषतः ८७।<br>
पुरा कथां हि वदतां विप्राणां नर्मदातटे ।<br>
शुभं यत्सर्वपापघ्नं तदाकर्णय सादरम् ८८।<br>
यो दिनत्रयमपि प्रयत्नतः स्नाति मेषउपयादि भास्करे ।<br>
भास्करेऽनुदित एव माधवे मासि सोऽघनिचयैर्विमुच्यते ८९।<br>
संपूर्णमपि वैशाखे यो बहिः स्नानमाचरेत् ।<br>
विधिना माधवं देवमर्चयेत्सोपि पापहा ९०।<br>
पुण्यतीर्थे विशेषेण स्नानदानक्रियादिभिः ।<br>
महापापैर्विमुच्येत मानवो मासि माधवे ९१।<br>
तावन्महापापचयः शरीरे शरीरिणस्तिष्ठति निर्विशंकः ।<br>
यावन्मुदा चोषसि मेषराशिमुपागते मज्जति नो दिनेशे ९२।<br>
एवमाकर्णितस्तेषां विप्राणां वदतां मया ।<br>
अनेकदुरितांभोधि तरणे पोत उत्तमः ९३।<br>
अदूरे शिवदेहा च वर्ततेऽसौ सरिद्वरा ।<br>
तत्र स्नातुं गमिष्येऽहं तदाघौघवधाय च ९४।<br>
यदि ते रोचते कांते विरक्तं वामनो भवेत् ।<br>
तन्मया त्वं समागच्छ वैशाखस्नानहेतवे ९५।<br>
अनित्यं जीवितमिदं यौवनं चातिसुंदरम् ।<br>
हेतुर्नरकवासस्य दुर्वारश्च स नो भवेत् ९६।<br>
आराधितस्त्वयाहं च पातितो दुरितार्णवे ।<br>
महतामपि यत्सत्यं दुष्टस्थितशरीरिणाम् ९७।<br>
किमत्र बहुनोक्तेन न विलंबोचितः क्षणः ।<br>
उद्धरिष्येऽपि भवतीं विरक्तिर्यदि ते हृदि ९८।<br>
चित्रोवाच-।<br>
स्वामिन्न दृष्टयोगेन तव संगतिधर्मतः ।<br>
ध्रुवं विरक्तं मच्चेतो निंद्यमेतद्भवं प्रति ९९।<br>
नूनमेवं मया शास्त्रे श्रुतं यत्साधुसंगमः ।<br>
अचिंत्यायै नमस्तस्यै ततो नियतायै पुनः १००।<br>
जातूकर्ण उवाच-।<br>
इति भाष्यततस्तेन समं चित्रा ययौ तदा ।<br>
विद्यमानं धनं किंचिदादाय मुनिनोदिता १०१।<br>
ततः परं सोऽपि पुनर्द्विजन्मा वैशाखमासे शिवदेहदेहम् ।<br>
अवाप सस्नौ च दिनेशमस्यै स्नानाय सद्योऽथ ददौ दयालुः १०२।<br>
हृदयालुरयं विप्रः स्नापयामास तां तदा ।<br>
यथोचितविधानेन चित्रामुच्चित्रभाषिणीम् १०३।<br>
वैशाखस्नानमाहात्म्यं तत्र शुश्राव सा मुदा ।<br>
पठमानेषु विप्रेषु पुराणानि पृथक्पृथक् १०४।<br>
यस्य श्रवणमात्रेण क्षीयते दुरितांधकः ।<br>
यथा सूर्योदये नैव तिमिरौघः प्रणश्यति १०५।<br>
सा शिवे शिवतनूजले पुनः स्नानतोऽजनिकरे विधानतः ।<br>
स्नानतो विमलमानसोदया सूर्यकांतिरिव निर्मला बभौ १०६।<br>
तत्र मज्जंति रेवायां सेवायां निरता हरेः ।<br>
वैशाखे विविधा लोका लोकानंत्यमभीप्सवः १०७।<br>
ये नर्मदायामिह शर्मदायामशुद्धकायानपि शोधयंति ।<br>
विशेषतो माधवमासि मर्त्या भवंति मर्त्याधिपलोकलीलाः १०८।<br>
आजन्मनोऽघस्मरणेन रेवा निहंति दृष्टा दशजन्मजं पुनः ।<br>
स्नाता कथं चिच्छतयोनिजातं संसेविता यच्छति रुद्रलोकम् १०९।<br>
सकलं माधवं मासं सा चित्रा नर्मदाजले ।<br>
सस्नौ किंचिद्ददौ दानं शक्त्या विप्रेषु नित्यशः ११०।<br>
सर्वपापहरं स्तोत्रं शृणोति श्रद्धया हरेः ।<br>
विप्राणां तत्र पठतां संगादस्य द्विजन्मनः १११।<br>
निमज्ज्य सा माधवमासि पूर्णे रेवाजले तत्र महीसुरेभ्यः ।<br>
अच्छिद्रमासाद्य यथाविधानं तत्रापि चित्रापि चकार मासम् ११२।<br>
कुटीरकं तं तु नवं विधाय सुदेवनामापि स भूमिदेवः ।<br>
उवास रेवासलिले निमज्जंश्चित्रोपरोधादनिशं दयातः ११३।<br>
अथ कालेन कियता कालधर्ममुपेयिवान् ।<br>
विप्रस्तदनु सा चित्रा चिरेणैव मृता नृप ११४।<br>
तेन माधवमासस्य सुकृतेन तदैव सा ।<br>
पुत्री तवाभवन्नूनमदृष्ट्वा यमयातनाम् ११५।<br>
तस्य कर्मविपाकोऽयं यदाप्तं भूपतेः कुलम् ।<br>
वैष्णवं विशदं वीर दुष्प्राप्यं पापकर्मभिः ११६।<br>
दिव्यादेवी वरं नाम जातं चास्यां नरोत्तम ।<br>
यच्च दत्तवती चान्नं भोग्यसौख्यसुखानि च ११७।<br>
ब्राह्मणाय पुरा तस्मै गणिकात्वेऽपि संगता ।<br>
स्नात्वा च माधवे मासि किंचित्तत्रापि यद्ददौ ११८।<br>
तस्य दानस्य सा भुंक्ते स्नानस्य च फलोदयम् ।<br>
पिबते शीतलं तोयं मिष्टान्नं च तथानिशम् ११९।<br>
दिव्यान्भोगान्प्रभुंजाना वर्तते च प्रभोर्गृहे ।<br>
भुंजते विधिदत्तं च दुःखशोकादिपीडिता १२०।<br>
यत्पुरा नरनारीणां गृहभंगरताऽभवत् ।<br>
तस्यकर्मविपाकोऽयमस्याः किंचिदुपस्थितः १२१।<br>
माधवस्नानमाहात्म्याद्विनैव यमयातनाम् ।<br>
महापापापि ते वीर सुंदरी सा सुताभवत् १२२।<br>
एतत्ते सर्वमाख्यातं तव पुत्र्या विचेष्टितम् ।<br>
सर्वजन्मभवं वीर कर्म दुष्कर्मसंभवम् १२३।<br>
इति श्रीपद्मपुराणे पातालखंडे वैशाखमासमाहात्म्ये चित्रोपाख्याने द्विनवतितमोऽध्यायः ९२।<br>
<br>
