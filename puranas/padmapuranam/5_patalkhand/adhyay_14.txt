शेष उवाच।<br>
अथ स्वागतसंतुष्टं शत्रुघ्नं प्राह भूमिपः ।<br>
रघुनाथकथां श्रेष्ठां शुश्रूषुः पुरुषर्षभः १।<br>
सुमद उवाच।<br>
कच्चिदास्ते सुखं रामः सर्वलोकशिरोमणिः ।<br>
भक्तरक्षावतारोऽयं ममानुग्रहकारकः २।<br>
धन्या लोका इमे पुर्यां रघुनाथमुखांबुजम् ।<br>
ये पिबंत्यनिशं चाक्षिपुटकैः परिमोदिताः ३।<br>
अर्थजातं मदीयं च नितरां पुरुषर्षभ ।<br>
कृतार्थं कुलभूम्यादि वस्तुजातं महामते ४।<br>
कामाक्षया प्रसादो मे कृतः पूर्वं दयार्द्रया ।<br>
रघुनाथमुखांभोजं द्रक्ष्येद्य सकुटुंबकः ५।<br>
इत्युक्तवति वीरे तु सुमदे पार्थिवोत्तमे ।<br>
सर्वं तत्कथयामास रघुनाथगुणोदयम् ६।<br>
त्रिरात्रं तत्र संस्थित्य रघुनाथानुजः परम् ।<br>
गंतुं चकार धिषणां राज्ञा सह महामतिः ७।<br>
तज्ज्ञात्वा सुमदः शीघ्रं पुत्रं राज्येऽभ्यषेचयत् ।<br>
शत्रुघ्नेन महाराज्ञा पुष्कलेनानुमोदितः ८।<br>
वासांसि बहुरत्नानि धनानि विविधानि च ।<br>
शत्रुघ्नसेवकेभ्योऽसौ प्रादात्तत्र महामतिः ९।<br>
ततो गमनमारेभे मंत्रिभिर्बहुवित्तमैः ।<br>
पत्तिभिर्वाजिभिर्नागैः सदश्वैरथ कोटिभिः १०।<br>
शत्रुघ्नः सहितस्तेन सुमदेन धनुर्भृता ।<br>
जगाम मार्गे विहसन्रघुनाथप्रतापभृत् ११।<br>
पयोष्णीतीरमासाद्य जगाम स हयोत्तमः ।<br>
पृष्ठतोऽनुययुः सर्वे योधा वै हयरक्षिणः १२।<br>
आश्रमान्विविधान्पश्यन्नृषीणां सुतपोभृताम् ।<br>
तत्रतत्र विशृण्वानो रघुनाथगुणोदयम् १३।<br>
एष धीमान्हरिर्याति हरिणा परिरक्षितः ।<br>
हरिभिर्हरिभक्तैश्च हरिवर्यानुगैर्मुहुः १४।<br>
इति शृण्वञ्छुभा वाचो मुनीनां परितः प्रभुः ।<br>
तुतोष भक्त्युत्कलितचित्तवृत्तिभृतां महान् १५।<br>
ददर्श चाश्रमं शुद्धं जनजंतुसमाकुलम् ।<br>
वेदध्वनिहताशेषा मंगलं शृण्वतां नृणाम् १६।<br>
अग्निहोत्रहविर्धूम पवित्रितनभोखिलम् ।<br>
मुनिवर्यकृतानेक यागयूपसुशोभितम् १७।<br>
यत्र गावस्तु हरिणा पाल्यंते पालनोचिताः ।<br>
मूषका न खनंत्यस्मिन्बिडालस्य भयाद्बिलम् १८।<br>
मयूरैर्नकुलैः सार्द्धं क्रीडंति फणिनोनिशम् ।<br>
गजैः सिंहैर्नित्यमत्र स्थीयते मित्रतां गतैः १९।<br>
एणास्तत्रत्य नीवारभक्षणेषु कृतादराः ।<br>
न भयं कुर्वते कालाद्रक्षिता मुनिवृंदकैः २०।<br>
गावः कुंभसमोधस्का नंदिनी समविग्रहाः ।<br>
कुर्वंति चरणोत्थेन रजसेलां पवित्रिताम् २१।<br>
मुनिवर्याः समित्पाणि पद्मैर्धर्मक्रियोचिताम् ।<br>
दृष्ट्वा पप्रच्छसुमतिं सर्वज्ञं राम मंत्रिणम् २२।<br>
शत्रुघ्न उवाच।<br>
सुमते कस्य संस्थानं मुनेर्भाति पुरोगतम् ।<br>
निर्वैरिजंतु संसेव्यं मुनिवृंदसमाकुलम् २३।<br>
श्रोष्यामि मुनिवार्तां च विदधामि पवित्रताम् ।<br>
निजं वपुस्तदीयाभिर्वार्ताभिर्वर्णनादिभिः २४।<br>
इति श्रुत्वा महद्वाक्यं शत्रुघ्नस्य महात्मनः ।<br>
कथयामास सचिवो रघुनाथस्य धीमतः २५।<br>
सुमतिरुवाच।<br>
च्यवनस्याश्रमं विद्धि महातापसशोभितम् ।<br>
निर्वैरिजंतुसंकीर्णं मुनिपत्नीभिरावृतम् २६।<br>
योऽसौ महामुनिः स्वर्गवैद्ययोर्भागमादधात् ।<br>
स्वायंभुवमहायज्ञे शक्रमानविभेदनः २७।<br>
महामुनेः प्रभावोऽयं न केनापि समाप्यते ।<br>
तपोबलसमृद्धस्य वेदमूर्तिधरस्य ह २८।<br>
श्रुत्वा रामानुजो वार्तां च्यवनस्य महामुनेः ।<br>
सर्वं पप्रच्छ सुमतिं शक्रमानादिभंजनम् २९।<br>
शत्रुघ्न उवाच।<br>
कदासौ दस्रयोर्भागं चकार सुरपंक्तिषु ।<br>
किं कृतं देवराजेन स्वायंभुव महामखे ३०।<br>
सुमतिरुवाच।<br>
ब्रह्मवंशेऽतिविख्यातो मुनिर्भृगुरिति श्रुतः ।<br>
कदाचिद्गतवान्सायं समिदाहरणं प्रति ३१।<br>
तदा मखविनाशाय दमनो राक्षसो बली ।<br>
आगत्योच्चैर्जगादेदं महाभयकरं वचः ३२।<br>
कुत्रास्ति मुनिबंधुः स कुत्र तन्महिलानघा ।<br>
पुनः पुनरुवाचेदं वचो रोषसमाकुलः ३३।<br>
तदाहुतवहो ज्ञात्वा राक्षसाद्भयमागतम् ।<br>
दर्शयामास तज्जायामंतर्वत्नीमनिंदिताम् ३४।<br>
जहार राक्षसस्तां तु रुदंतीं कुररीमिव ।<br>
भृगो रक्षपते रक्ष रक्ष नाथ तपोनिधे ३५।<br>
एवं वदंतीमार्तां तां गृहीत्वा निरगाद्बहिः ।<br>
दुष्टो वाक्यप्रहारेण बोधयन्स भृगोः सतीम् ३६।<br>
ततो महाभयत्रस्तो गर्भश्चोदरमध्यतः ।<br>
पपात प्रज्वलन्नेत्रो वैश्वानर इवांगजः ३७।<br>
तेनोक्तं मा व्रजाशु त्वं भस्मी भव सुदुर्मते ।<br>
न हि साध्वी परामर्शं कृत्वा श्रेयोऽधियास्यसि ३८।<br>
इत्युक्तः स पपाताशु भस्मीभूतकलेवरः ।<br>
माता तदार्भकं नीत्वा जगामाश्रममुन्मनाः ३९।<br>
भृगुर्वह्निकृतं सर्वं ज्ञात्वा कोपसमाकुलः ।<br>
शशाप सर्वभक्षस्त्वं भव दुष्टारिसूचक ४०।<br>
तदा शप्तोऽतिदुःखार्तो जग्राहांघ्र्याशुशुक्षणिः ।<br>
कुरु मेऽनुग्रहं स्वामिन्कृपार्णव महामते ४१।<br>
मयानृतं वचोभीत्या कथितं न गुरुद्रुहा ।<br>
तस्मान्ममोपरि कृपां कुरु धर्मशिरोमणे ४२।<br>
तदानुग्रहमाधाच्च सर्वभक्षो भवाञ्छुचिः ।<br>
इत्युक्तवान्हुतभुजं दयार्द्रो मुनितापसः ४३।<br>
गर्भाच्च्युतस्य पुत्रस्य जातकर्मादिकं शुचिः ।<br>
चकार विधिवद्विप्रो दर्भपाणिः सुमंगलः ४४।<br>
च्यवनाच्च्यवनं प्राहुः पुत्रं सर्वे तपस्विनः ।<br>
शनैःशनैः स ववृधे शुक्ले प्रतिपदिंदुवत् ४५।<br>
स जगाम तपः कर्तुं रेवां लोकैकपावनीम् ।<br>
शिष्यैः परिवृतः सर्वैस्तपोबलसमन्वितैः ४६।<br>
गत्वा तत्र तपस्तेपे वर्षाणामयुतं महान् ।<br>
अंसयोः किंशुकौ जातौ वल्मीकोपरिशोभितौ ४७।<br>
मृगा आगत्य तस्यांगे कंडूं विदधुरुत्सुकाः ।<br>
न किंचित्स हि जानाति दुर्वारतपसावृतः ४८।<br>
कदाचिन्मनुरुद्युक्तस्तीर्थयात्रां प्रति प्रभुः ।<br>
सकुटुंबो ययौ रेवां महाबलसमावृतः ४९।<br>
तत्र स्नात्वा महानद्यां संतर्प्य पितृदेवताः ।<br>
दानानि ब्राह्मणेभ्यश्च प्रादाद्विष्णुप्रतुष्टये ५०।<br>
तत्कन्या विचरंती सा वनमध्ये इतस्ततः ।<br>
सखीभिः सहिता रम्या तप्तहाटकभूषणा ५१।<br>
तत्र दृष्ट्वाथ वल्मीकं महातरुसुशोभितम् ।<br>
निमेषोन्मेषरहितं तेजः किंचिद्ददर्श सा ५२।<br>
गत्वा तत्र शलाकाभिरतुदद्रुधिरं स्रवत् ।<br>
दृष्ट्वा राज्ञांगजा खेदं प्राप्तवत्यतिदुःखिता ५३।<br>
न जनन्यै तथा पित्रे शशंसाघेन विप्लुता ।<br>
स्वयमेवात्मनात्मानं सा शुशोच भयातुरा ५४।<br>
तदा भूश्चलिता राजन्दिवश्चोल्का पपात ह ।<br>
धूम्रा दिशो भवन्सर्वाः सूर्यश्च परिवेषितः ५५।<br>
तदा राज्ञो हया नष्टा हस्तिनो बहवो मृताः ।<br>
धनं नष्टं रत्नयुतं कलहोभून्मिथस्तदा ५६।<br>
तदालोक्य नृपो भीतः किंचिदुद्विग्नमानसः ।<br>
जनानपृच्छत्केनापि मुनये त्वपराधितम् ५७।<br>
पारंपर्येण तज्ज्ञात्वा स्वपुत्र्याः परिचेष्टितम् ।<br>
ययौ सुदुःखितस्तत्र समृद्धबलवाहनः ५८।<br>
तं वै तपोनिधिं वीक्ष्य महता तपसायुतम् ।<br>
स्तुत्वा प्रसादयामास मुनिवर्य दयां कुरु ५९।<br>
तस्मै तुष्टो जगादायं मुनिवर्यो महातपाः ।<br>
तवात्मजाकृतं सर्वमुत्पाताद्यमवेहि तत् ६०।<br>
तव पुत्र्या महाराज चक्षुर्विस्फोटनं कृतम् ।<br>
बहुसुस्राव रुधिरं जानती त्वामुवाच न ६१।<br>
तस्मादियं महाभूप मह्यं देया यथाविधि ।<br>
ततश्चोत्पातशमनं भविष्यति न संशयः ६२।<br>
तच्छ्रुत्वा दुःखितो राजा प्रज्ञाचाक्षुष आत्मजाम् ।<br>
ददौ कुलवयोरूप शीललक्षणसंयुताम् ६३।<br>
दत्ता यदा नृपेणेयं कन्या कमललोचना ।<br>
तदोत्पाताः शमं याताः सर्वे मुनिरुषोद्गताः ६४।<br>
राजा दत्त्वात्मजां तस्मै मुनये तपसांनिधे ।<br>
प्राप स्वां नगरीं भूयो दुःखितोऽयं दयायुतः ६५।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे।<br>
च्यवनोपाख्यानंनाम चतुर्दशोऽध्यायः १४ ।<br>
<br>
