शेष उवाच।<br>
रथैः सदश्वैः शोभाढ्यैः सर्वशस्त्रास्त्रपूरितैः ।<br>
नानारत्नसमायुक्तैर्ययुस्ते राक्षसाधमम् १।<br>
तान्दृष्ट्वा कामगे याने स्थितः प्रोवाच राक्षसः ।<br>
मेघगंभीरया वाचा तर्जयन्निव भूरिशः २।<br>
मायां तु सुभटा योद्धुं गच्छंतु निजमंदिरम् ।<br>
मा त्यजंतु स्वकान्प्राणान्न मोक्ष्ये वाजिनं वरम् ३।<br>
विद्युन्मालीति विख्यातो रावणस्य सुहृत्सखा ।<br>
मत्सख्युः प्रेतभूतस्य निष्कृतिं कर्तुमेयिवान् ४।<br>
क्वासौ रामो य आहत्य सखायं रावणं गतः ।<br>
तस्य भ्रातापि कुत्रास्ते सर्वशूरशिरोमणिः ५।<br>
तं हत्वा निष्कृतिं तस्य प्राप्स्ये रामस्य चानुजम् ।<br>
पिबन्रुधिरमुद्भूतं कंठनालस्य बुद्बुदैः ६।<br>
इति वाक्यं समाकर्ण्य योधानां प्रवरोत्तमः ।<br>
पुष्कलो निजगादैनं वीर्यशौर्यसमन्वितम् ७।<br>
पुष्कल उवाच।<br>
विकत्थनं न कुर्वंति संग्रामे सुभटा नराः ।<br>
पराक्रमं दर्शयंति निजशस्त्रास्त्रवर्षणैः ८।<br>
रावणो निहतो येन ससुहृत्स्वजनैर्वृतः ।<br>
तस्य वाजिनमाहृत्य कुत्र गंतासि दुर्मद ९।<br>
पतिष्यसि त्वं शत्रुघ्नबाणैः कोदंडनिर्गतैः ।<br>
त्वामत्स्यंति शिवा भूमौ पतितं प्राणवर्जितम् १०।<br>
मा गर्ज दुष्ट रामस्य सेवके मयि संस्थिते ।<br>
गर्जंति सुभटा युद्धे शत्रुं जित्वा महोदयात् ११।<br>
शेष उवाच।<br>
एवं ब्रुवंतं तं वीरं पुष्कलं रणदुर्मदम् ।<br>
जघान शक्त्या सुभृशं हृदि राक्षससत्तमः १२।<br>
आयांतीं तां महाशक्तिमायसीं कांचनाश्रिताम् ।<br>
चिच्छेद त्रिभिरत्युग्रैः शितैर्बाणैः स पुष्कलः १३।<br>
सा त्रिधा ह्यपतद्भूमौ विशिखैर्निष्प्रभीकृता ।<br>
पतंती विरराजासौ विष्णोः शक्तित्रयीव किम् १४।<br>
तां छिन्नां शक्तिकां दृष्ट्वा राक्षसः परतापनः ।<br>
जग्राह शूलं तरसा त्रिशिखं लोहनिर्मितम् १५।<br>
तीक्ष्णाग्रं ज्वलनप्रख्यं राक्षसेंद्रो व्यमोचयत् ।<br>
आयांतं तिलशश्चक्रे बाणैः पुष्कलसंज्ञितः १६।<br>
छित्त्वा त्रिशूलं तरसा राघवस्य हि सेवकः ।<br>
पुष्कलश्चाप आधत्त बाणांस्तीक्ष्णान्मनोजवान् १७।<br>
ते बाणा हृदि तस्याशु लग्ना रागं बतासृजन् ।<br>
वैष्णवस्य यथा स्वांते गुणा विष्णोर्मनोहराः १८।<br>
तद्बाणवेधदुःखार्तो विद्युन्माली सुदुर्मदः ।<br>
जग्राह मुद्गरं घोरं पुष्कलं हंतुमुद्यतः १९।<br>
मुद्गरः प्रहितस्तेन विद्युन्माल्यभिधेन हि ।<br>
हृदि लग्नोसृजच्छीघ्रं कश्मलं तदकारयत् २०।<br>
मुद्गरप्रहतो वीरः कंपमानः सवेपथुः ।<br>
पपात स्यंदनोपस्थे पुष्कलः शत्रुतापनः २१।<br>
उग्रदंष्ट्रोऽथ तद्भ्राता लक्ष्मीनिधिमयोधयत् ।<br>
शस्त्रास्त्रैर्बहुधा मुक्तैर्वीरप्राणहृतिंकरैः २२।<br>
पुष्कलस्तत्क्षणात्प्राप्य संज्ञां राक्षसमब्रवीत् ।<br>
धन्योसि राक्षसश्रेष्ठ महीयांस्ते पराक्रमः २३।<br>
पश्येदानीं ममाप्युच्चैः प्रतिज्ञां शूरमानिताम् ।<br>
विमानात्पातयाम्यद्य भूमौ त्वां शितसायकैः २४।<br>
इत्युक्त्वा निशितं बाणं समगृह्णाद्दुरासदम् ।<br>
ज्वलंतमग्नितेजस्कं महौदार्यसमन्वितम् २५।<br>
स यावत्तत्प्रतीकर्तुं विधत्ते स्वपराक्रमम् ।<br>
तावद्धृदिगतोऽत्युग्रस्तीक्ष्णधारः ससायकः २६।<br>
तेन बाणेन विभ्रांतो भ्रमच्चित्तः स राक्षसः ।<br>
पपात कामगोपस्थाद्भूमौ विगतचेतनः २७।<br>
उग्रदंष्ट्रेण वै दृष्टः पतमानो निजाग्रजः ।<br>
गृहीत्वा तं विमानांतर्निनाय रिपुशंकितः २८।<br>
प्राह चारिं महारोषात्पुष्कलं बलिनां वरम् ।<br>
मद्भ्रातरं पातयित्वा कुत्र यास्यसि दुर्मते २९।<br>
मां वै युधि विनिर्जित्य गंतासि जयमुत्तमम् ।<br>
स्थिते मयि तव स्वांते जयाशा विनिवर्त्य ताम् ३०।<br>
एवं ब्रुवंतं तरसा जघान दशभिः शरैः ।<br>
हृदये तस्य दुष्टस्य रोषपूरितलोचनः ३१।<br>
स ताडितो दशशरैः पुष्कलेन महात्मना ।<br>
चुक्रोध हृदि दुर्बुद्धिस्तं हंतुमुपचक्रमे ३२।<br>
दंतान्निष्पिष्य सक्रोधो मुष्टिमुद्यम्य चाहनत् ।<br>
व्यनदद्वज्रनिर्घातपातशंकां सृजन्हृदि ३३।<br>
मुष्टिनाभिहतो वीरः पुष्कलः परमास्त्रवित् ।<br>
नाकंपत विनिष्पेषं वांछंस्तस्य दुरात्मनः ३४।<br>
वत्सदंतान्महातीक्ष्णान्मुमोच हृदि सायकान् ।<br>
तैर्बाणैर्व्यथितो दैत्यस्त्रिशूलं तु समाददे ३५।<br>
जाज्वल्यमानं त्रिशिखं ज्वालामालातिभीषणम् ।<br>
लग्नं हृदि महावीर पुष्कलस्य तु दारुणम् ३६।<br>
मूर्च्छितस्तेन शूलेन निहतो धन्विसत्तमः ।<br>
कश्मलं परमं प्राप्तः पपात स्यंदनोपरि ३७।<br>
मूर्च्छां प्राप्तं तमाज्ञाय हनूमान्पवनात्मजः ।<br>
कोपव्याकुलितस्वांतो बभाषे तं तु राक्षसम् ३८।<br>
कुत्र गच्छसि दुर्बुद्धे मयि योद्धरि संस्थिते ।<br>
त्वां हन्मि चरणाघातैर्वाजिहर्तारमागतम् ३९।<br>
एवमुक्त्वा महादैत्याञ्जघान परसैनिकान् ।<br>
विमानस्थान्नखाग्रेण दारयन्नभसि स्थितः ४०।<br>
लांगूलेनाहताः केचित्केचित्पादतला हताः ।<br>
बाहुभ्यां दारिताः केचित्पवनस्य तनूभुवा ४१।<br>
नश्यंति केचिन्निहताः केचिन्मूर्च्छंति संहताः ।<br>
पलायंते पदाघातभयपीडाहतास्ततः ४२।<br>
अनेके निहतास्तत्र राक्षसाश्चातिदारुणाः ।<br>
छिन्ना भिन्ना द्विधा जाताः पवनस्य सुतेन वै ४३।<br>
कामगंतुविमानं तद्भिन्नप्राकारतोरणम् ।<br>
हाहा कुर्वद्भिरसुरैः समंतात्परिवारितम् ४४।<br>
हनूमति महाशूरे क्षणं भूमौ क्षणं दिवि ।<br>
इतस्ततः प्रदृश्येत कामयानं दुरासदम् ४५।<br>
यत्रयत्र विमानं तत्तत्रतत्र समीरजः ।<br>
प्रहरन्नेव दृश्येत कामरूपधरः कपिः ४६।<br>
एवं तदाकुलीभूते विमानस्थे महाजने ।<br>
उग्रदंष्ट्रस्तु दैत्येंद्रो हनूमंतमुपेयिवान् ४७।<br>
कपे त्वया महत्कर्म कृतं यद्भटपातनम् ।<br>
क्षणं तिष्ठसि चेत्कुर्वे तव प्राणवियोजनम् ४८।<br>
एवमुक्त्वा हनूमंतं प्रजघान स दुर्मतिः ।<br>
त्रिशूलेन सुतीक्ष्णेन ज्वलत्पावककांतिना ४९।<br>
तदागतं त्रिशूलं च मुखे जग्राह वीर्यवान् ।<br>
चूर्णयामास सकलं सर्वलोहविनिर्मितम् ५०।<br>
चूर्णयित्वा त्रिशूलं तदायसं दैत्यमोचितम् ।<br>
जघान तं चपेटाभिर्बह्वीभिर्हनुमान्बली ५१।<br>
स आहतः कपीन्द्रेण चपेटाभिरितस्ततः ।<br>
व्यथितो व्यसृजन्मायां सर्वलोकभयंकरीम् ५२।<br>
तदा तमोभवत्तीव्रं यत्र को वा न लक्ष्यते ।<br>
यत्र स्वीयो न पारक्यो विदामास जनान्बहून् ५३।<br>
शिलाः पर्वतशृंगाभाः पतंति सुभटोपरि ।<br>
ताभिर्हतास्तु ते सर्वे व्याकुला अथ जज्ञिरे ५४।<br>
विद्युतो विलसंत्यत्र गर्जंति जलदा घनम् ।<br>
वर्षंति पूयरुधिरं मुंचंति समलं जलम् ५५।<br>
आकाशात्पतमानानि कबंधानि बहूनि च ।<br>
दृश्यंते छिन्नशीर्षाणि सकुंडलयुतानि च ५६।<br>
नग्ना विरूपाः सुभृशं कीर्णकेशाः सुदुर्मुखाः ।<br>
दृश्यंते सर्वतो दैत्या दारुणा भयकारिणः ५७।<br>
तदा व्याकुलिता लोकाः परस्परभयाकुलाः ।<br>
पलायनपरा जाता महोत्पातममंसत ५८।<br>
तदा शत्रुघ्न आयातो रथे स्थित्वा महायशाः ।<br>
श्रीरामस्मरणं कृत्वा चापे संधाय सायकान् ५९।<br>
तां मायां स विधूयाथ मोहनास्त्रेण वीर्यवान् ।<br>
शरधाराः किरन्व्योम्नि ववर्ष समरेसुरम् ६०।<br>
तदादिशः प्रसेदुस्ता रविस्त्वपरिवेषवान् ।<br>
मेघा यथागतं याता विद्युतः शांतिमागताः ६१।<br>
तदा विमानं पुरतो दृश्यते राक्षसैर्युतम् ।<br>
छिंधि भिंधीति भाषाभिर्व्याकुलं सुतरां महत् ६२।<br>
बाणाश्च शतसाहस्राः स्वर्णपुंखैश्च शोभिताः ।<br>
पेतुर्विमाने नभसि स्थिते कामगमे मुहुः ६३।<br>
तदा भग्नं विमानं हि दृश्यते न तदुच्चकैः ।<br>
स्वपुरी खण्डमेकत्र भग्नांगमिव भूतले ६४।<br>
तदा प्रकुपितो दैत्यो बाणान्धनुषि संदधे ।<br>
तैर्बाणैर्विकिरन्रामभ्रातरं चाभिगर्जितः ६५।<br>
ते बाणाः शतशस्तस्य लग्ना वपुषि भूरिशः ।<br>
शोभामापुः शोणितौघान्वहंतस्तीक्ष्णवक्त्रिणः ६६।<br>
शत्रुघ्नः परया शक्त्या संयुक्तो वायुदैवतम् ।<br>
अस्त्रं धनुषि चाधत्त राक्षसानां प्रकम्पनम् ६७।<br>
तेनास्त्रेण विमानात्खात्पतन्तो मुक्तमूर्धजाः ।<br>
दृश्यंते भूतवेतालसंघा इव नभश्चराः ६८।<br>
तदस्त्रं रघुनाथस्य भ्रात्रा मुक्तं विलोक्य सः ।<br>
अस्त्रं च पाशुपत्यं स चापे धाद्दनुजात्मजः ६९।<br>
ततः प्रवृत्ता वेताला भूताः प्रेतनिशाचराः ।<br>
कपालकर्तरीयुक्ताः पिबन्तः शोणितं बहु ७०।<br>
ते वै शत्रुघ्नवीराणां रुधिराणि पपुर्मुदा ।<br>
जीवतामपि दुर्वाराः कर्तरीपाणिशोभिताः ७१।<br>
तदस्त्रं व्याप्नुवद्दृष्ट्वा सर्ववीरप्रभंजनम् ।<br>
मुमोच तन्निरासाय चास्त्रं नारायणाभिधम् ७२।<br>
नारायणास्त्रं तान्सर्वान्वारयामास तत्क्षणात् ।<br>
ते सर्वे विलयं प्रापुर्निशाचरप्रणोदिताः ७३।<br>
तदा क्रुद्धो निशाचारी विद्युन्माली समाददे ।<br>
त्रिशूलं निशितं घोरं शत्रुघ्नं हंतुमुल्बणम् ७४।<br>
शूलहस्तं समायांतं विद्युन्मालिनमाहवे ।<br>
सायकैः प्राहरत्तस्य भुजे त्वर्धशशिप्रभैः ७५।<br>
तैर्बाणैश्छिन्नहस्तः स शिरसा हंतुमुद्यतः ।<br>
हतोसि याहि शत्रुघ्न कस्त्वां त्राता भविष्यति ७६।<br>
इति ब्रुवाणं तरसा चिच्छेद शितसायकैः ।<br>
मस्तकं तस्य बलिनः शूरस्य सह कुंडलम् ७७।<br>
तं छिन्नशिरसं दृष्ट्वा उग्रदंष्ट्रः प्रतापवान् ।<br>
मुष्टिना हंतुमारेभे शत्रुघ्नं शूरसेवितम् ७८।<br>
शत्रुघ्नस्तु क्षुरप्रेण सायकेनाच्छिनच्छिरः ।<br>
प्रधावतो रणे वीरान्सर्वशस्त्रास्त्रकोविदान् ७९।<br>
हतशेषा ययुः सर्वे राक्षसा नाथवर्जिताः ।<br>
शत्रुघ्नं प्रणिपत्याथ ददुर्वाजिनमाहृतम् ८०।<br>
ततो वीणानिनादाश्च शंखनादाः समंततः ।<br>
श्रूयंते शूरवीराणां जयनादा मनोहराः ८१।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे विद्युन्मालिनामराक्षसपराजयोनाम चतुस्त्रिंशत्तमोऽध्यायः ३४ ।<br>
<br>
