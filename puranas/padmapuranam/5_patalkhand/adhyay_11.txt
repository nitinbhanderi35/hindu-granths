शेष उवाच।<br>
एवमाज्ञाप्य भगवान्रामश्चामित्रकर्षणः ।<br>
वीरानालोकयन्भूयो जगाद शुभया गिरा १।<br>
शत्रुघ्नस्य मम भ्रातुर्वाजिरक्षाकरस्य वै ।<br>
को गंता पृष्ठतो रक्षंस्तन्निदेशप्रपालकः २।<br>
यः सर्ववीरान्प्रतिमुख्यमागतान्विनिर्जयेन्मर्मभिदस्त्रसंघैः ।<br>
गृह्णात्वसौ मे करवीटकं तद्भूमौ यशः स्वं प्रथयन्सुविस्तरम् ३।<br>
इत्युक्तवति रामे तु पुष्कलो भरतात्मजः ।<br>
जग्राह वीटकं तस्माद्रघुराजकरांबुजात् ४।<br>
स्वामिन्गच्छामि शत्रुघ्न पृष्ठरक्षाकरोऽन्वहम् ।<br>
सन्नद्धः सर्वशस्त्रास्त्र चापबाणधरः प्रभो ५।<br>
सर्वमद्य क्षितितलं त्वत्प्रतापो विजेष्यते ।<br>
एते निमित्तभूता वै रामचंद्र महामते ६।<br>
भवत्कृपातः सकलं ससुरासुरमानुषम् ।<br>
उपस्थितं प्रयुद्धाय तन्निषेधे क्षमो ह्यहम् ७।<br>
सर्वं स्वामी ज्ञास्यति यन्ममविक्रम दर्शनात् ।<br>
एष गंतास्मि शत्रुघ्न पृष्ठरक्षाप्रकारकः ८।<br>
एवं ब्रुवंतं भरतात्मजं स प्रस्तूय साध्वित्यनुमोदमानः ।<br>
शशंस सर्वान्कपिवीरमुख्यान्प्रभंजनोद्भूतमुखान्हरिः प्रभुः ९।<br>
भो हनूमन्महावीर शृणु मद्वाक्यमादृतः ।<br>
त्वत्प्रसादान्मया प्राप्तमिदं राज्यमकंटकम् १०।<br>
सीतया मम संयोगे यो भवाञ्जलधिं तरेः ।<br>
चरितं तद्धरे वेद्मि सर्वं तव कपीश्वर ११।<br>
त्वं गच्छ मम सैन्यस्य पालकः सन्ममाज्ञया ।<br>
शत्रुघ्नः सोदरो मह्यं पालनीयस्त्वहं यथा १२।<br>
यत्र यत्र मतिभ्रंशः शत्रुघ्नस्य प्रजायते ।<br>
तत्र तत्र प्रबोद्धव्यो भ्राता मम महामते १३।<br>
इति श्रुत्वा महद्वाक्यं रामचंद्रस्य धीमतः ।<br>
शिरसा तत्समाधाय प्रणाममकरोत्तदा १४।<br>
अथादिशन्महाराजो जांबवंतं कपीश्वरम् ।<br>
रघुनाथस्य सेवायै कपिषूत्तमतेजसम् १५।<br>
अंगदो गवयो मैंदस्तथा दधिमुखः कपिः ।<br>
सुग्रीवः प्लवगाधीशः शतवल्यक्षिकौ कपी १६।<br>
नीलो नलो मनोवेगोऽधिगंता वानरांगजः ।<br>
इत्येवमादयो यूयं सज्जीभूता भवंतु भोः १७।<br>
सर्वैर्गजैः सदश्वैश्च तप्तहाटकभूषणैः ।<br>
कवचैः सशिरस्त्राणैर्भूषितायां तु सत्वराः १८।<br>
शेष उवाच।<br>
सुमंत्रमाहूय सुमंत्रिणं तदा जगाद रामो बलवीर्यशोभनः ।<br>
अमात्यमौले वद केऽत्र योज्या नरा हयं पालयितुं समर्थाः १९।<br>
तदुक्तमेवमाकर्ण्य जगाद परवीरहा ।<br>
हयस्य रक्षणे योग्यान्बलिनोऽत्र नराधिपान् २०।<br>
रघुनाथ शृणुष्वैतान्नववीरान्सुसंहितान् ।<br>
धनुर्धरान्महाविद्यान्सर्वशस्त्रास्त्रकोविदान् २१।<br>
प्रतापाग्र्यं नीलरत्नं तथा लक्ष्मीनिधिं नृपम् ।<br>
रिपुतापं चोग्रहयं तथा शस्त्रविदं नृपम् २२।<br>
राजन्योऽसौ नीलरत्नो महावीरो रथाग्रणीः ।<br>
स एव लक्षं रक्षेत लक्षं युध्येत निर्भयः २३।<br>
अक्षौहिणीभिर्दशभिर्यातु वाहस्य रक्षणे ।<br>
दंशितैस्स शिरस्त्राणैर्मम बाहुभिरुद्धतैः २४।<br>
प्रतापाग्र्यो यो ह्ययं च रिपुगर्वमशातयत् ।<br>
सव्यापसव्यबाणानां मोक्ता सर्वास्त्रवित्तमः २५।<br>
एषोऽक्षौहिणिविंशत्या यातु यज्ञहयावने ।<br>
सन्नद्धो रिपुनाशाय युवाको दंडदंडभृत् २६।<br>
तथा लक्ष्मीनिधिस्त्वेष यातु राजन्यसत्तमः ।<br>
यस्तपोभिः शतधृतिं प्रसाद्यास्त्राणि चाभ्यसत् २७।<br>
ब्रह्मास्त्रं पाशुपत्यास्त्रं गारुडं नागसंज्ञितम् ।<br>
मायूरं नाकुलं रौद्रं वैष्णवं मेघसंज्ञितम् २८।<br>
वज्रं पार्वतसंज्ञं च तथा वायव्यसंज्ञितम् ।<br>
इत्यादिकानामस्त्राणां संप्रयोगविसर्गवित् २९।<br>
स एष निजसैन्यानामक्षौहिण्यैकया युतः ।<br>
प्रयातु शूरमुकुटः सर्ववैरिप्रभंजनः ३०।<br>
रिपुतापोऽयमेवाद्य गच्छत्वग्र्यो धनुर्भृताम् ।<br>
सर्वशस्त्रास्त्रकुशलो रिपुवंशदवानलः ३१।<br>
गच्छतात्सेनया बह्व्या चतुरंगसमेतया ।<br>
शत्रुघ्नाज्ञां शिरस्येते दधत्वद्य बलोत्कटाः ३२।<br>
उग्राश्वोऽपि महाराजा तथा शस्त्रविदेष च ।<br>
सर्वे यांतु सुसंनद्धास्तव वाहस्य पालकाः ३३।<br>
इति भाषितमाकर्ण्य मंत्रिणः प्रजहर्ष च ।<br>
आज्ञापयामास च तान्सुमंत्रकथितान्भटान् ३४।<br>
तेऽनुज्ञां रघुनाथस्य प्राप्य मोदं प्रपेदिरे ।<br>
चिरकालं सांपरायं वांच्छंतो युद्धदुर्मदाः ३५।<br>
सन्नद्धाः कवचाद्यैश्च तथा शस्त्रास्त्रवर्तनैः ।<br>
ययुः शत्रुघ्नसंवासं सीतापति प्रणोदिताः ३६।<br>
शेष उवाच।<br>
अथोक्त ऋषिणा रामो विधिना पूजयत्क्रमात् ।<br>
आचार्यादीनृषीन्सर्वान्यथोक्तवरदक्षिणैः ३७।<br>
आचार्याय ददौ रामो हस्तिनं षष्टिहायनम् ।<br>
हयमेकं मनोवेगं रत्नमालाविभूषितम् ३८।<br>
पौरटं रथमेकं च मणिरत्नविभूषितम् ।<br>
चतुर्भिर्वाजिभिर्युक्तं सर्वोपस्करसंयुतम् ३९।<br>
मणिलक्षं तु प्रत्यक्षं मुक्ताफलतुलाशतम् ।<br>
विद्रुमस्य तुलानां तु सहस्रं स्फुटतेजसाम् ४०।<br>
ग्राममेकं सुसंपन्नं नानाजनसमाकुलम् ।<br>
विचित्रसस्यनिष्पन्नं विविधैर्मंदिरैर्वृतम् ४१।<br>
ब्रह्मणेऽपि तथैवादाद्धोत्रेऽप्यध्वर्यवे ददौ ।<br>
ऋत्विग्भ्यो भूरिशो दत्त्वा प्रणनाम रघूत्तमः ४२।<br>
सर्वे ते विविधा वाग्भिराशीर्भिरभिपूजिताः ।<br>
चिरंजीव महाराज रामचन्द्र रघूद्वह ४३।<br>
कन्यादानं भूमिदानं गजदानं तथैव च ।<br>
अश्वदानं स्वर्णदानं तिलदानं समौक्तिकम् ४४।<br>
अन्नदानं पयोदानमभयं दानमुत्तमम् ।<br>
रत्नदानानि सर्वाणि विप्रेभ्यश्चादिशन्महान् ४५।<br>
देहि देहि धनं देहि मानेति ब्रूहि कस्यचित् ।<br>
ददात्वन्नं ददात्वन्नं सर्वभोगसमन्वितम् ४६।<br>
इत्थं प्रावर्तत मखो रघुनाथस्य धीमतः ।<br>
सदक्षिणो द्विजवरैः पूर्णः सर्वशुभक्रियः ४७।<br>
अथ रामानुजो गत्वा मातरं प्रणनाम ह ।<br>
आज्ञापयाश्वरक्षार्थमेष गच्छामि शोभने ४८।<br>
त्वत्कृपातो रिपुकुलं जित्वा शोभासमन्वितः ।<br>
आयास्यामि महाराजैर्हयवर्यसमन्वितः ४९।<br>
मातोवाच ।<br>
पुत्र गच्छ महावीर शिवाः पंथान एव ते ।<br>
सर्वान्रिपुगणाञ्जित्वा पुनरागच्छ सन्मते ५०।<br>
पुष्कलं पालय निजभ्रातृजं धर्मवित्तमम् ।<br>
महाबलिनमद्यापि बालकं लीलयायुतम् ५१।<br>
पुत्रागच्छसि चेद्युक्तः पुष्कलेन शुभान्वितः ।<br>
तदा मम प्रमोदः स्यादन्यथा शोकभागहम् ५२।<br>
इति संभाष्यमाणां स्वां मातरं प्रत्युवाच सः ।<br>
त्वदीयचरणद्वंद्वं स्मरन्प्राप्स्यामि शोभनम् ५३।<br>
पुष्कलं पालयित्वाहं निजांगमिव शोभने ।<br>
स्वनामसदृशं कृत्वा पुनरेष्यामि मोदवान् ५४।<br>
इत्युक्त्वा प्रययौ वीरो रामं स मखमंडपे ।<br>
आसीनं मुनिवर्याग्र्यैर्यज्ञवेषधरं वरम् ५५।<br>
उवाच मतिमान्वीरः सर्वशोभासमन्वितः ।<br>
रामाज्ञापय रक्षार्थं हयस्यानुज्ञया तव ५६।<br>
रघुनाथोऽपि तच्छ्रुत्वा भद्रमस्त्विति चाब्रवीत् ।<br>
बालं स्त्रियं प्रमत्तं त्वं मा हन्याः शस्त्रवर्जितम् ५७।<br>
तदा लक्ष्मीनिधिर्भ्राता जानक्या जनकात्मजः ।<br>
प्रहस्य किंचिन्नयने नर्तयन्राममब्रवीत् ५८।<br>
लक्ष्मीनिधिरुवाच।<br>
रामचंद्र महाबाहो सर्वधर्मपरायण ।<br>
शत्रुघ्नं शिक्षय तथा यथा लोकोत्तरो भवेत् ५९।<br>
कुलोचितं कर्म कुर्वन्नग्रजाचरितं तथा ।<br>
गच्छेत्स परमं धाम तेजोबलसमन्वितम् ६०।<br>
त्वया प्रोक्तं महाराज ब्राह्मणं नावमानयेत् ।<br>
पित्रा तव हतो विप्रः पितृभक्तिपरायणः ६१।<br>
त्वयापि सुमहत्कर्म कृतं लोकविगर्हितम् ।<br>
अवध्यां महिलां यस्त्वं हतवान्नियतं ततः ६२।<br>
अग्रजोऽस्य महाराज कृतवान्यं पराक्रमम् ।<br>
सनकेन कृतः पूर्वं राक्षस्याः कर्णकर्तनम् ६३।<br>
एवं करिष्यति नृपः शत्रुघ्नः शिक्षया तव ।<br>
यदि नायं तथा कुर्यात्कुलस्यासदृशं भवेत् ६४।<br>
इत्युक्तवंतं तं रामः प्रत्युवाच हसन्निव ।<br>
मेघगंभीरया वाचा सर्ववाक्यविशारदः ६५।<br>
शृण्वंतु योगिनः शांताः समदुःखसुखाः पुनः ।<br>
जानंत्यपारसंसारनिस्तारतरणादिकम् ६६।<br>
ये शूराः समहेष्वासाः सर्वशस्त्रास्त्रकोविदाः ।<br>
ते च जानंति युद्धस्य वार्त्तां न तु भवादृशाः ६७।<br>
परोपतापिनो ये वै ये चोत्पथविसारिणः ।<br>
ते हंतव्या नृपैः सर्वैः सर्वलोकहितैषिभिः ६८।<br>
इत्युक्तमाकर्ण्य सभासदस्ते सर्वे स्मितं चक्रुररिंदमस्य ।<br>
कुंभोद्भवः पूजितमेनमश्वं विमोचयामास सुशोभितं हि ६९।<br>
इमं मंत्रं समुच्चार्य वसिष्ठः कलशोद्भवः ।<br>
कराग्रेण स्पृशन्नश्वं मुमोच जयकांक्षया ७०।<br>
वाजिन्गच्छ यथालीलं सर्वत्र धरणीतले ।<br>
यागार्थे मोचितो येन पुनरागच्छ सत्वरः ७१।<br>
अश्वस्तु मोचितः सर्वैर्भटैः शस्त्रास्त्रकोविदैः ।<br>
परीतः प्रययौ प्राचीं दिशं वायुजवान्वितः ७२।<br>
प्रचचार बलं सर्वं कंपयद्धरणीतलम् ।<br>
शेषोऽपि किंचिन्न तया फणया धृतवान्भुवम् ७३।<br>
दिशः प्रसेदुः परितः क्ष्मातलं शोभयान्वितम् ।<br>
वायवस्तं तु शत्रुघ्नं पृष्ठतो मंदगामिनः ७४।<br>
शत्रुघ्नस्य प्रयाणायाभ्युद्य तस्य भुजोऽस्फुरत् ।<br>
दक्षिणः शुभमाशंसी जयाय च बभूव ह ७५।<br>
पुष्कलः स्वगृहं रम्यं प्रविवेश समृद्धिमत् ।<br>
वितर्दिभिर्वलक्षाभिः शोभितं रत्नवेदिकम् ७६।<br>
तत्रापश्यन्निजां भार्यां पतिव्रतपरायणाम् ।<br>
किंचित्स्वदर्शनाद्धृष्टां भर्तृदर्शनलालसाम् ७७।<br>
मुखारविंदेन च नागवल्लीदलं सुकर्पूरयुतं च चर्वती ।<br>
नासाफलं तोयभवं महाधनं बाह्वोर्मृणालीसदृशोः सुकंकणे ७८।<br>
कुचौ तु मालूरफलोपमौ वरौ नितंबबिंबं वरनीवि शोभितम् ।<br>
पादौ तुलाकोटिधरौ सुकोमलौ दधत्यहो एक्षत सत्पतिं स्वकम् ७९।<br>
परिरभ्य प्रियां धीरो गद्गदस्वरभाषिणीम् ।<br>
तदुरोजपरीरंभनिर्भरीकृतदेहकाम् ८०।<br>
उवाच भद्रे गच्छामि शत्रुघ्नपृष्ठरक्षकः ।<br>
रामाज्ञया याज्ञमश्वं पालयन्रथसंयुतः ८१।<br>
त्वया मे मातरः पूज्याः पादसंवाहनादिमिः ।<br>
तदुच्छिष्टं हि भुंजाना तत्कर्मकरणादरा ८२।<br>
सर्वाः पतिव्रता नार्यो लोपामुद्रादिकाः शुभाः ।<br>
नावमान्यास्त्वया भीरु स्वतपोबलशोभिताः ८३।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे हयमोचन-पुष्कलभार्यासमागमोनाम एकादशोऽध्यायः ११ ।<br>
<br>
