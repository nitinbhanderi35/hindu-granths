शेष उवाच।<br>
लवं विमूर्च्छितं दृष्ट्वा बलिवैरिविदारणम् ।<br>
शत्रुघ्नो जयमापेदे रणमूर्ध्नि महाबलः १।<br>
लवं बालं रथे स्थाप्य शिरस्त्राणाद्यलंकृतम् ।<br>
रामप्रतिनिधिं मूर्त्या ततो गंतुमियेष सः २।<br>
स्वमित्रं शत्रुणा ग्रस्तमिति दुःखसमन्विताः ।<br>
बालामात्रेऽस्य सीतायै त्वरिताः संन्यवेदयन् ३।<br>
बाला ऊचुः।<br>
मातर्जानकि ते पुत्रो बलाद्वाहमपाहरत् ।<br>
कस्यचिद्भूपवर्यस्य बलयुक्तस्य मानिनः ४।<br>
ततो युद्धमभूद्घोरं तस्य सैन्येन जानकि ।<br>
तदा वीरेण पुत्रेण तव सर्वं निपातितम् ५।<br>
पश्चादपि जयं प्राप्तः सुतस्तव मनोहरः ।<br>
तं भूपं मूर्छितं कृत्वा जयमाप रणांगणे ६।<br>
ततो मूर्च्छां विहायैष राजा परमदारुणः ।<br>
संकुप्य पातयामास तव पुत्रं रणांगणे ७।<br>
अस्माभिर्वारितः पूर्वं मा गृहाण हयोत्तमम् ।<br>
अस्मान्सर्वांश्च धिक्कृत्य ब्राह्मणान्वेदपारगान् ८।<br>
इति वाक्यं शिशूनां सा समाकर्ण्य सुदारुणम् ।<br>
पपात भूतलोपस्थे दुःखयुक्ता रुरोद ह ९।<br>
सीतोवाच।<br>
कथं नृपो दयाहीनो बालेन सह युध्यति ।<br>
अधर्मकृतदुर्बुद्धिर्यो मद्बालं न्यपातयत् १०।<br>
लव वीरभवान्कुत्र वर्ततेऽति बलान्वितः ।<br>
कथं त्वं निष्कृपस्याहो राज्ञोऽहार्षीद्धयोत्तमम् ११।<br>
त्वं बालस्ते दुराक्रांताः सर्वशस्त्रविशारदाः ।<br>
रथस्था विरथस्त्वं वै कथं युद्धं समं भवेत् १२।<br>
ताताहं तु त्वया सार्द्धं रामत्यागासुखं जहौ ।<br>
इदानीं रहिता युष्मत्कथं जीवामि कानने १३।<br>
एहि मां मुंच यज्ञाश्वं गच्छत्वेष महीपतिः ।<br>
मद्दुःखं नाभिजानासि मम दुःखप्रमार्जकः १४।<br>
कुशो यद्यभविष्यत्स रणे वीरशिरोमणिः ।<br>
अमोचयिष्यदधुना भवंतं भूपपार्श्वतः १५।<br>
सोऽपि मद्दैवतो नास्ति समीपे किं करोम्यतः ।<br>
दैवमेव ममाप्यत्र कारणं दुःखसंभवे १६।<br>
एवमादि बहुश्रीमत्येषा वै विललाप ह ।<br>
पादांगुष्ठेन लिखती भूमिं नेत्रद्वयाश्रुभिः १७।<br>
बालान्प्रति जगादासौ पृथुकः स च भूपतिः ।<br>
कथं मत्सुतमापात्य रणे कुत्र गमिष्यति १८।<br>
इति वाक्यं वदत्येषा जानकी पतिदेवता ।<br>
तावत्कुशस्तु संप्राप्त उज्जयिन्या महर्षिभिः १९।<br>
माघासितचतुर्दश्यां महाकालं समर्च्य च ।<br>
प्राप्य भूरिवरांस्तस्मादागमन्मातृसन्निधौ २०।<br>
जानकीं विह्वलां दृष्ट्वा नेत्रोद्भूताश्रु विक्लवाम् ।<br>
शोकविह्वलदीनांगीं बभाषे यावदुत्सुकः २१।<br>
तदा स्वबाहुरवदत्स्फुरद्युद्धाभिशंसनः ।<br>
हृदये चरणोत्साहो बभूवातिरथस्य हि २२।<br>
स प्रत्युवाच जननीं दीनगद्गदभाषिणीम् ।<br>
मातस्तव गतं दुःखं मयि पुत्र उपस्थिते २३।<br>
मयि जीवति ते नेत्रादश्रूणि भुवि नो पतन् ।<br>
प्रसूमुवाचाश्रुखिन्नां दीनगद्गदभाषिणीम् २४।<br>
कुशो दुःखमितः सद्यो दुःखितां धीरमानसः ।<br>
मम भ्राता लवः कुत्र वर्तते वैरिमर्दनः २५।<br>
सदा मामागतं ज्ञात्वा प्रहर्षन्सन्निधावियात् ।<br>
न दृश्यते कथं वीरः कुत्र रंतुं गतो बली २६।<br>
केन वा सह बालत्वाद्गतो मां वै निरीक्षितुम् ।<br>
किं त्वं रोदिषि मे मातर्लवः कुत्र स वर्तते २७।<br>
तन्मे कथय सर्वं यत्तव दुःखस्य कारणम् ।<br>
तच्छ्रुत्वा पुत्रवाक्यं सा दुःखिता कुशमब्रवीत् २८।<br>
लवो धृतो नृपेणात्र केनचिद्धयरक्षिणा ।<br>
बबंध बालको मेत्र हयं यागक्रियोचितम् २९।<br>
तद्रक्षकान्बहूञ्जिग्ये एकोऽनेकान्रिपून्बली ।<br>
राजा तं मूर्च्छितं कृत्वा बबंध रणमूर्धनि ३०।<br>
बालका इति मामूचुः सहगंतार एव हि ।<br>
ततोऽहं दुःखिता जाता निशम्य लवमाधृतम् ३१।<br>
त्वं मोचय बलात्तस्मात्काले प्राप्तो नृपोत्तमात् ।<br>
निशम्य मातुर्वचनं कुशः कोपसमन्वितः ।<br>
जगाद तां दशन्नोष्ठं दंतैर्दंतान्विनिष्पिषन् ३२।<br>
कुश उवाच।<br>
मातर्जानीहि तं मुक्तं लवं पाशस्य बंधनात् ।<br>
इदानीं हन्मि तं बाणैः समग्रबलवाहनम् ३३।<br>
यदि देवोऽमरो वापि यदि शर्वः समागतः ।<br>
तथापि मोचये तस्माद्बाणैर्निशितपर्वभिः ३४।<br>
मा रोदिषि मातरिह वीराणां रणमूर्छितम् ।<br>
कीर्तयेऽत्र भवत्येव पलायनमकीर्तये ३५।<br>
देहि मे कवचं दिव्यं धनुर्गुणसमन्वितम् ।<br>
शिरस्त्राणं च मे मातः करवालं तथाशितम् ३६।<br>
इदानीं यामि समरे पातयामि बलं महत् ।<br>
मोचयामि भ्रातरं स्वं रणमध्याद्विमूर्छितम् ३७।<br>
न मोचयाम्यद्य पुत्रं तव मातर्महारणात् ।<br>
तदा तौ मे भवत्पादौ संरुष्टौ भवतां क्षितौ ३८।<br>
शेष उवाच।<br>
इति वाक्येन संतुष्टा जानकी शुभलक्षणा ।<br>
सर्वं प्रादादस्त्रवृंदं जयाशीर्भिर्नियुज्यतम् ३९।<br>
प्रयाहि पुत्र संग्रामं लवं मोचय मूर्च्छितम् ।<br>
इत्याज्ञप्तः कुशः संख्ये कवची कुंडली बली ४०।<br>
मुकुटी करवाली च चर्मधारी धनुर्धरः ।<br>
अक्षयाविषुधी कृत्वा स्कंधयोः सिंहवीर्ययोः ४१।<br>
जगाम तरसा नत्वा मातृपादौ रथाग्रणीः ।<br>
वेगेन यावद्युद्धाय गच्छति क्षिप्रमाहवे ४२।<br>
तावद्ददर्श स्वलवं वैरिवृंदनिपातकम् ।<br>
आयांतं तं कुशं वीरा ददृशुः सुमहाभटाः ४३।<br>
कृतांतमिव संहर्तुं सर्वं विश्वमुपस्थितम् ।<br>
लवो महाबलं दृष्ट्वा कुशं भ्रातरमागतम् ४४।<br>
अत्यंतं वह्निवद्युद्धे दिदीपे वायुना समम् ।<br>
रथादुन्मुच्य चात्मानं युद्धाय स विनिर्गतः ४५।<br>
कुशः सर्वान्रणस्थान्वै वीरान्पूर्वदिशि क्षिपत् ।<br>
पश्चिमायां दिशि लवः कोपात्सर्वान्समैरयत् ४६।<br>
कुशबाणव्यथाव्याप्ता लवसायकपीडिताः ।<br>
सैन्ये जना मुने सर्वे उत्कल्लोलांबुधिभ्रमाः ४७ उत्कल।<br>
कुशेन च लवेनाथ शरव्रातैः प्रपीडितम् ।<br>
न शर्म लेभे सकलं सैन्यं वीरप्रपूरितम् ४८।<br>
इतस्ततः प्रभग्नं तद्बलं त्रस्तं पुनः पुनः ।<br>
न कुत्रचिद्रणे स्थित्वा युद्धमैच्छद्बलान्वितः ४९।<br>
एतस्मिन्समये राजा शत्रुघ्नः परतापनः ।<br>
कुशं वीरं ययौ योद्धुं तादृशं लवसन्निभम् ५०।<br>
कुशं दृष्ट्वा बलाक्रांतं राममूर्तिसमप्रभम् ।<br>
रथे तिष्ठन्हेममये जगाद परवीरहा ५१।<br>
शत्रुघ्न उवाच।<br>
कोऽसि त्वं सन्निभो भ्रात्रा लवेन सुमहाबलः ।<br>
किं नामासि महावीर कस्ते तातः क्व ते प्रसूः ५२।<br>
कथं वने द्विजैर्जुष्टे तिष्ठसि त्वं नरर्षभ ।<br>
सर्वं शंस यथायुध्ये त्वया सह महाबल ५३।<br>
इति वाक्यं समाकर्ण्य कुशः प्रोवाच भूमिपम् ।<br>
मेघगंभीरया वाचा नादयन्रणमंडलम् ५४।<br>
केवलं सुषुवे सीता पतिव्रतपरायणा ।<br>
वने वसावो वाल्मीकेश्चरणार्चनतत्परौ ५५।<br>
मातृसेवासमुद्युक्तौ सर्वविद्याविशारदौ ।<br>
कुशो लव इति प्रख्यामागतौ भूपतेऽनघ ५६।<br>
कस्त्वं वीरो रणश्लाघी किमर्थं हयसत्तमः ।<br>
मुक्तोऽस्ति समरे त्वद्य जेतासि बलसंयुतः ५७।<br>
युध्यस्व त्वं मया सार्द्धं यदि वीरोऽसि भूमिप ।<br>
इदानीं पातयिष्यामि भवंतं रणमूर्धनि ५८।<br>
शत्रुघ्नस्तं सुतं ज्ञात्वा सीताया रामसंभवम् ।<br>
विसिष्माय स्वयं चित्ते कोपाद्धनुरुपाददत् ५९।<br>
तमात्तधनुषं दृष्ट्वा कुशः कोपसमन्वितः ।<br>
विस्फारयामास धनुः स्वीयं सुदृढमुत्तमम् ६०।<br>
मुमोच बाणान्निशिताञ्छत्रुघ्नः सर्वशस्त्रवित् ।<br>
तांश्चिच्छेद कुशः सर्वांल्लीलया प्रहसन्रणे ६१।<br>
बाणाश्च शतसाहस्राः कुशस्य च नृपस्य च ।<br>
भुवनं व्याप्नुवन्सर्वं तच्चित्रमभवन्मुने ६२।<br>
अग्न्यस्त्रेण कुशः सर्वान्ददाह तरसा बली ।<br>
शमयामास तं भूपः पर्जन्यास्त्रेण वीर्यवान् ६३।<br>
शमयामास तं भूपो वायव्येनातिविक्रमः ।<br>
तदा वायुरभूत्तीव्रः सर्वतो रणमंडले ।<br>
पर्वतास्त्रेण तं वायुं क्षोभयंतं समावृणोत् ६४।<br>
वज्रास्त्रेण नृपः संख्ये चिच्छेद सनगोपलान् ।<br>
तदा नारायणास्त्रं स मुमोच कुश उद्भटः ।<br>
नारायणं तदा भूपं नाशकत्परिबाधितुम् ६५।<br>
तदा प्रकुपितोऽत्यतं कुशः कोपपरायणः ।<br>
उवाच भूपं शत्रुघ्नं महाबलपराक्रमम् ६६।<br>
जानामि त्वां महावीरं संग्रामे जयकारिणम् ।<br>
यत्त्वां नारायणास्त्रं मे न बबाधे भयानकम् ६७।<br>
इदानीं पातयाम्यद्य भूमौ त्वां नृपते शरैः ।<br>
त्रिभिश्चेन्नकरोम्येतत्प्रतिज्ञां तर्हि मे शृणु ६८।<br>
यो मनुष्यवपुः प्राप्य दुर्लभं पुण्यकोटिभिः ।<br>
तन्नाद्रियेत संमोहात्तस्य मेस्त्वत्र पातकम् ६९।<br>
सावधानो भवानत्र भवतु प्रधनांगणे ।<br>
पातयामि क्षितौ सद्य इत्युक्त्वा स्वशरासने ७०।<br>
शरं संरोपयामास घोरं कालानलप्रभम् ।<br>
लक्षीकृत्य रिपोर्वक्षो विपुलं कठिनं महत् ७१।<br>
तं संधितं शरं दृष्ट्वा शत्रुघ्नः कोपमूर्च्छितः ।<br>
मुमोच बाणान्निशितान्कुशत्वग्भेदकारकान् ७२।<br>
स बाणो हृदयं तस्य भेत्तुं तत्प्रचचाल वै ।<br>
घोररूपो वह्निसमआशीविषवदुच्छ्वसन् ७३।<br>
स बाणो नृपवर्येण रामं स्मृत्वाशुलक्षितः ।<br>
चिच्छेद कुशमुक्तं स सायकं शितपर्वकम् ७४।<br>
तदात्यंतं प्रकुपितः कुशो बाणस्य कृंतनात् ।<br>
अपरं सायकं चापे दधार शितपर्वकम् ७५।<br>
स यावत्तदुरो भेत्तुं करोति च बलोद्धुरः ।<br>
तं तावदच्छिनत्तस्य शरं कालानलप्रभम् ७६।<br>
तदा कुशो मातृपादौ स्मृत्वा रोषसमन्वितः ।<br>
तृतीयं चापके स्वीये दधार शरमद्भुतम् ७७।<br>
शत्रुघ्नस्तमपि क्षिप्रं च्छेत्तुं बाणं समाददे ।<br>
तावद्विद्धः शरेणासौ पपात धरणीतले ७८।<br>
हाहाकारो महानासीच्छत्रुघ्ने विनिपातिते ।<br>
जयमापकुशस्तत्र स्वबाहुबलदर्पितः ७९।<br>
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे।<br>
शत्रुघ्नमूर्च्छने कुशजयोनाम त्रिषष्टितमोऽध्यायः ६३।<br>
<br>
