शेष उवाच।<br>
चंपकं पतितं दृष्ट्वा सुरथः क्षत्रियो बली ।<br>
पुत्रदुःखपरीतांगो जगाम स्यंदने स्थितः १।<br>
कपींद्रमाजुहावाथ सुरथः कोपसंयुतः ।<br>
निःश्वासवेगं संमुंचन्महाबलसमन्वितः २।<br>
आह्वयानं नृपं दृष्ट्वा निजं वीरः कपीश्वरः ।<br>
जगाम तं महावीरो महावेगसमन्वितः ३।<br>
तमागतं हनूमंतं तृणीकुर्वं तमुद्भटान् ।<br>
उवाच सुरथो राजा मेघगंभीरसुस्वरः ४।<br>
सुरथ उवाच।<br>
धन्योसि कपिवर्य त्वं महाबलपराक्रमः ।<br>
येन राममहत्कृत्यं कृतं राक्षसके पुरे ५।<br>
त्वं रामचरणस्यासि सेवको भक्तिसंयुतः ।<br>
त्वया वीरेण मत्पुत्रः पातितश्चंपको बली ६।<br>
इदानीं त्वां तु संबध्य गंतास्मि नगरेमम ।<br>
यत्नात्तिष्ठ कपीशेशसत्यमुक्तं मया स्मृतम् ७।<br>
इति भाषितमाकर्ण्य सुरथस्य कपीश्वरः ।<br>
उवाच धीरया वाण्या रणे वीरैकभूषिते ८।<br>
हनूमानुवाच।<br>
त्वं रामचरणस्मारी वयं रामस्य सेवकाः ।<br>
बध्नासि चेन्मां प्रसभं मोचयिष्यति मत्प्रभुः ९।<br>
कुरु वीर भवत्स्वांतस्थितं सत्यं प्रतिश्रुतम् ।<br>
रामं स्मरन्वै दुःखांतं याति वेदा वदंत्यदः १०।<br>
शेष उवाच।<br>
इति ब्रुवंतं सुरथः प्रशस्य पवनात्मजम् ।<br>
विव्याध बाणैर्बहुभिः शितैः शाणेन दारुणैः ११।<br>
तान्मुक्तानगणय्याथ बाणाञ्छोणितपातिनः ।<br>
करे जग्राह कोदंडं सज्यं शरसमन्वितम् १२।<br>
गृहीत्वा करयोश्चापं बभंज कुपितः कपिः ।<br>
चीत्कुर्वंस्त्रासयन्वीरान्नखैर्दीर्णान्सृजन्भटान् १३।<br>
तेन भग्नं धनुर्दृष्ट्वा स्वकीयं गुणसंयुतम् ।<br>
अपरं धनुरादत्त महद्गुणविशोभितम् १४।<br>
तच्चापि जगृहे रोषात्कपिश्चापं बभंज तत् ।<br>
अन्यच्चापं समादत्त तद्बभंज महाबलः १५।<br>
तस्मिंश्चापे प्रभग्नेऽपि सोऽन्यद्धनुरुपाददत् ।<br>
सोपि चापं बभंजाशु महावेगसमन्वितः १६।<br>
एवं राज्ञस्तु चापानामशीतिर्विदलीकृता ।<br>
क्षणे क्षणे महारोषात्कुर्वन्नादाननेकधा १७।<br>
तदात्यंतं प्रकुपितः शक्तिमुग्रामथाददे ।<br>
शक्त्या स ताडितो वीरः पपात क्षणमुत्सुकः १८।<br>
उत्थाय स्यंदनं राज्ञो जग्राह कुपितो भृशम् ।<br>
उड्डीनस्तं गृहीत्वा तु समुद्रमतिवेगतः १९।<br>
तमुड्डीनं समालक्ष्य सुरथः परवीरहा ।<br>
ताडयामास परिघैर्हृदि मारुतिमुद्यतम् २०।<br>
मुक्तस्तेन रथो दूराच्चूर्णीभूतोऽभवत्क्षणात् ।<br>
सोऽन्यरथं समारुह्य ययौ वेगात्समीरजम् २१।<br>
हनूमांस्तद्रथं पुच्छे संवेष्ट्य प्रधनांगणे ।<br>
हयसारथिसंयुक्तं बभंज सपताकिनम् २२।<br>
अन्यं रथं समास्थाय ययौ राजा महाबलः ।<br>
बभंज तं रथं वेगान्मारुतिः कुपितांगकः २३।<br>
भग्नं तं स्यंदनं वीक्ष्य सुरथोऽन्यसमाश्रितः ।<br>
भग्नः स तेन सहसा हयसारथिसंयुतः २४।<br>
एवमेकोनपंचाशद्रथा भग्ना हनूमता ।<br>
तत्कर्म वीक्ष्य राजापि विसिस्माय ससैनिकः २५।<br>
कुपितः प्राह कीशेंद्रं धन्योसि पवनात्मज ।<br>
पराक्रमन्निदं कर्म न कर्ता न करिष्यति २६।<br>
क्षणमेकं प्रतीक्षस्व यावत्सज्यं धनुस्त्वहम् ।<br>
करोमि पवनोद्भूत रामपादाब्जषट्पद २७।<br>
इत्युक्त्वा चापमात्तज्यं कृत्वा रोषपरिप्लुतः ।<br>
अस्त्रं पाशुपतं नाम संदधे शर उल्बणे २८।<br>
ततो भूताश्च वेतालाः पिशाचा योगिनीमुखाः ।<br>
प्रादुर्बभूवुः सहसा भीषयंतः समीरजम् २९।<br>
कपिः पाशुपतैरस्त्रैर्बद्धो लोकैरभीक्षितः ।<br>
हाहेति च वदंत्येते यावत्तावत्समीरजः ३०।<br>
स्मृत्वा रामं स्वमनसा त्रोटयामास तत्क्षणात् ।<br>
स मुक्तगात्रः सहसा युयुधे सुरथं नृपम् ३१।<br>
तं मुक्तगात्रं संवीक्ष्य सुरथः परमास्त्रवित् ।<br>
महाबलं मन्यमानो ब्राह्ममस्त्रं समाददे ३२।<br>
मारुतिर्ब्राह्ममस्त्रं तु निजगाल हसन्बली ।<br>
तन्निगीर्णं नृपो दृष्ट्वा रामं सस्मार भूमिपः ३३।<br>
स्मृत्वा दाशरथिं रामं रामास्त्रं स्वशरासने ।<br>
संधाय तं जगादेदं बद्धोसि कपिपुंगव ३४।<br>
श्रुत्वा तत्प्रक्रमेद्यावत्तावद्बद्धो रणांगणे ।<br>
राज्ञा रामास्त्रतो वीरो हनूमान्रामसेवकः ३५।<br>
उवाच भूपं हनुमान्किंकरोमि महीभुज ।<br>
मत्स्वाम्यस्त्रेण संबद्धो नान्येन प्राकृतेन वै ३६।<br>
तन्मानयामिभूपालनयस्वस्वपुरंप्रति ।<br>
मोचयिष्यति मत्स्वामी आगत्य स दयानिधिः ३७।<br>
बद्धे समीरजे क्रुद्धः पुष्कलो भूमिपं ययौ ।<br>
तं पुष्कलं समायांतं विव्याध वसुभिः शरैः ३८।<br>
अनेकबाणसाहस्रैर्निजघान नृपं बली ।<br>
राज्ञानेके शरास्तस्य च्छिन्नाः प्रधनमंडले ३९।<br>
एवं समरसंक्रुद्धे सुरथे पुष्कले तथा ।<br>
बाणैर्व्याप्तं जगत्सर्वं स्थास्नुभूयश्चरिष्णु च ४०।<br>
तेषां रणोद्यमं वीक्ष्य मुमुहुः सुरसैनिकाः ।<br>
मानवानां तु का वार्ता क्षणात्त्रासं समीयुषाम् ४१।<br>
अस्त्रप्रत्यस्त्रविगमैर्महामंत्रपरिस्तुतैः ।<br>
बभूव तुमुलं युद्धं वीराणां रोमहर्षणम् ४२।<br>
तदा प्रकुपितो राजा नाराचं तु समाददे ।<br>
छिन्नः स तु क्रुधा मुक्तैर्वत्सदंतैः सभारतैः ४३।<br>
छिन्ने तस्मिञ्छरे राजा कोपादन्यं समाददे ।<br>
छिनत्ति यावत्स शरं तावल्लग्नो हृदि क्षतः ४४।<br>
मूर्च्छां प्राप महातेजाः पुष्कलो महदद्भुतम् ।<br>
युद्धं विधाय सुमहद्राज्ञा सह महामतिः ४५।<br>
पुष्कले पतिते राजा शत्रुघ्नः शत्रुतापनः ।<br>
सुरथं प्रति संक्रुद्धो जगाम स्यंदनस्थितः ४६।<br>
उवाच सुरथं भूपं रामभ्राता महाबलः ।<br>
त्वया महत्कृतं कर्म यद्बद्धः पवनात्मजः ४७।<br>
पुष्कलोऽपि महावीरस्तथान्ये मम सैनिकाः ।<br>
पातिताः प्रधने घोरे महाबलपराक्रमाः ४८।<br>
इदानीं तिष्ठ मद्वीरान्पातयित्वा रणांगणे ।<br>
कुत्र यास्यसि भूमीश सहस्व मम सायकान् ४९।<br>
इत्थमाश्रुत्य वीरस्य भाषितं सुरथो बली ।<br>
जगाद रामपादाब्जं दधच्चेतसि शोभनम् ५०।<br>
मया ते पातिताः संख्ये वीरा मारुतजोन्मुखाः ।<br>
इदानीं पातयिष्यामि त्वामपि प्रधनांगणे ५१।<br>
स्मरस्व रामं यो वीरः स्वमागत्य प्ररक्षति ।<br>
अन्यथा जीवितं नास्ति मत्पुरः शत्रुतापन ५२।<br>
इत्युक्त्वा बाणसाहस्रैस्तं जघान महीपतिः ।<br>
शत्रुघ्नं शरसंघातपंजरे न्यदधात्परम् ५३।<br>
शत्रुघ्नः शरसंघातं मुंचंतं वह्निदैवतम् ।<br>
अस्त्रं मुमोच दाहार्थं शराणां नतपर्वणाम् ५४।<br>
तदस्त्रं मुक्तमालोक्य राजा वै सुरथो महान् ।<br>
वारुणास्त्रेण शमयन्विव्याध शरकोटिभिः ५५।<br>
तदा तद्योगिनीदत्तमस्त्रं धनुषि संदधे ।<br>
मोहनं सर्ववीराणां निद्राप्रापकमद्भुतम् ५६।<br>
तन्मोहनं महास्त्रं स वीक्ष्य राजा हरिंस्मरन् ।<br>
जगाद शत्रुघ्नमयं सर्वशस्त्रास्त्रकोविदः ५७।<br>
मोहितस्य मम श्रीमद्रामस्य स्मरणेन ह ।<br>
नान्यन्मोहनमाभाति ममापि भयतापदम् ५८।<br>
इत्युक्तवति वीरे तु मुमोच स महास्त्रकम् ।<br>
तेन बाणेन संछिन्नं पपात रणमंडले ५९।<br>
तन्मोहनं महास्त्रं तु निष्फलं वीक्ष्य भूमिपे ।<br>
अत्यंतं विस्मयं प्राप्य बाणं धनुषि संदधे ६०।<br>
लवणो येन निहतो महासुरविमर्दनः ।<br>
तं बाणं चाप आधत्त घोरं कान्त्यानलप्रभम् ६१।<br>
तं वीक्ष्य राजा प्रोवाच बाणोऽयमसतां हृदि ।<br>
लगते रामभक्तस्य संमुखेऽपि न भात्यसौ ६२।<br>
इत्येवं भाषमाणं तु बाणेनानेन शत्रुहा ।<br>
विव्याध हृदये क्षिप्रं वह्निज्वालासमप्रभम् ६३।<br>
तेन बाणेन दुःखार्तो महापीडासमन्वितः ।<br>
रथोपस्थे क्षणं मूर्च्छामवाप परतापनः ६४।<br>
स क्षणात्तां व्यथां तीर्त्वा जगाद रिपुमग्रतः ।<br>
सहस्वैकं प्रहारं मे कुत्र यासि ममाग्रतः ६५।<br>
एवमुक्त्वा महासंख्ये बाणमाधत्त सायके ।<br>
ज्वालामालापरीतांगं स्वर्णपुंखसमन्वितम् ६६।<br>
स बाणो धनुषो मुक्तः शत्रुघ्नेन पथिस्थितः ।<br>
छिन्नोऽप्यग्रफलेनाशु हृदये समपद्यत ६७।<br>
तेन बाणेन संमूर्छ्य पपात स्यंदनोपरि ।<br>
ततो हाहाकृतं सैन्यं भग्नं सर्वं पराद्रवत् ६८।<br>
सुरथो जयमापेदे संग्रामे रामसेवकः ।<br>
दशवीरा दशसुतैर्मूर्च्छिताः पतिताः क्वचित् ६९।<br>
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सुरथविजयोनाम द्विपंचाशत्तमोऽध्यायः ५२।<br>
<br>
