एकोननवतितमोऽध्यायः 5.89<br>
नारद उवाच-<br>
एवं संबोधितो विप्रो देवशर्मा द्विजोत्तमः ।<br>
पुनः प्राह प्रियां भार्यां सहितां ज्ञानवादिनीम् १।<br>
सत्यमुक्तं त्वया भद्रे सर्वसंदेहनाशनम् ।<br>
तथा हि वंशमिच्छंति साधवः सत्यपंडिताः २।<br>
यथा पुत्रस्य चिंता मे न धनस्य तथा प्रिये ।<br>
येनकेनाप्युपायेन पुत्रमुत्पादयाम्यहम् ३।<br>
सुमनोवाच-<br>
पुत्रेण लोकाञ्जयति पुत्रस्तारयते कुलम् ।<br>
सुपुत्रेण महाभाग पितामाता प्रजीवतः ४।<br>
एकः पुत्रो वरः कांत बहुभिर्निर्गुणैस्तु किम् ।<br>
एकस्तारयते वंशमन्ये संतापकारकाः ५।<br>
पूर्वमेव मया प्रोक्तमन्ये संबंधभागिनः ।<br>
पुण्येन प्राप्यते पुत्रः पुण्येन प्राप्यते कुलम् ६।<br>
सुगर्भः प्राप्यते पुण्यैर्दुर्मृत्युः पातकैस्तथा ।<br>
सुखानां निचयं कांत सत्यमेव वदाम्यहम् ७।<br>
ब्रह्मचर्येण सत्येन तपसा नित्यवर्तनैः ।<br>
दानेन नियमैश्चापि क्षमा शौचेन वल्लभ ८।<br>
अहिंसया च शक्त्या वाऽस्तेयेनापि प्रवर्तते ।<br>
एतैर्दशभिरंगैश्च धर्ममेवं प्रसूयते ९।<br>
संपूर्णो जायते धर्म अंगैर्गर्भो यथोदरे ।<br>
धर्मं सृजति धर्मात्मा त्रिविधेनैव कर्मणा १०।<br>
तस्य धर्मः प्रसन्नात्मा पुण्य सौख्यं प्रयच्छति ।<br>
यंयं चिंतयते प्राज्ञस्तंतं प्राप्नोति दुर्लभम् ११।<br>
देवशर्म्मोवाच-<br>
सर्वं देवि समाख्यातं धर्माख्यं ज्ञानमुत्तमम् ।<br>
कथं पुत्रमहं विंद्यां वैष्णवं गुणसंयुतम् १२।<br>
वद त्वं मे महाभागे यदि जानासि सुव्रते ।<br>
धर्ममार्गस्त्वया सर्व्वः पितुः प्राप्तः पुरानघे १३।<br>
ममैतद्विदितं कांते भवती ब्रह्मवादिनी ।<br>
च्यवनस्य प्रसादेन विष्णोस्तुष्टस्य ते पुरा १४।<br>
सुमनोवाच-<br>
वसिष्ठं गच्छ धर्मज्ञ तं प्रार्थय महामुनिम् ।<br>
तस्मात्प्राप्स्यसि तं पुत्रं धर्मज्ञं धर्मवत्सलम् १५।<br>
एवमुक्ते तया वाक्ये देवशर्मा द्विजोत्तमः ।<br>
करिष्ये तव कल्याणि मतमेवं न संशयः १६।<br>
एवमुक्त्वा जगामासौ देवशर्मा द्विजोत्तमः ।<br>
वसिष्ठं सर्ववेत्तारं दीप्यंतं तपतां वरम् १७।<br>
गंगातीरे स्थितं पुण्यमासनस्थं द्विजोत्तमम् ।<br>
तेजोज्वालासमाकीर्णं द्वितीयमिव भास्करम् १८।<br>
राजमानं महात्मानं ब्रह्मसिंहं द्विजोत्तमम् ।<br>
भक्त्या प्रणम्य स मुनिं दंडवत्तं पुनःपुनः १९।<br>
तमुवाच महातेजा ब्रह्मसूनुरकल्मषम् ।<br>
उपविशासने पुण्ये सुखेन सुमहामते २०।<br>
नारद उवाच-<br>
उपविष्टः स योगींद्र पुनः प्राह तपोधनम् ।<br>
गृहे पुरुष ते वत्स दारभृत्येषु सर्वदा २१।<br>
क्षेममस्ति महाभाग पुण्यकर्मसु चाग्निषु ।<br>
निरामयोऽसि चांगेषु धर्मं पालयसे सदा २२।<br>
एवमुक्त्वा महाप्राज्ञः पुनः प्राह महीसुरम् ।<br>
किं करोमि प्रियं कामं सुप्रियं ते द्विजोत्तम २३।<br>
नारद उवाच-<br>
एवं संभाष्य तं विप्रं विरराम शुभं वचः ।<br>
ततो विप्रो महाभागो वसिष्ठं मुनिपुंगवम् २४।<br>
स होवाच महात्मानं वसिष्ठं तपतां वरम् ।<br>
भगवञ्छ्रूयतां वाक्यं विच्छेदय द्विजोत्तम २५।<br>
दारिद्र्यं केन भावेन पुत्रसौख्यं कथं नहि ।<br>
एतन्मे संशयं तात कस्मात्पापाद्वदस्व मे २६।<br>
महामोहेन संमुग्धः प्रियया बोधितो द्विज ।<br>
तयाहं प्रेषितस्तात तव पार्श्वं समागतः २७।<br>
तत्सर्वं हि समाचक्ष्व सर्वसंदेहनाशकम् ।<br>
मुक्तिदाता भव स्वत्वं ममसंसारबंधनात् २८।<br>
वसिष्ठ उवाच-<br>
पुत्रा मित्रास्तथा भ्राता अन्ये स्वजनबांधवाः ।<br>
पंचभेदास्तु संबंधाः पुरुषस्य भवंति ते २९।<br>
तेते सुमनसा प्रोक्ताः पूर्वमेव तवाग्रतः ।<br>
ऋणसंबंधिनः सर्वे ते कुपुत्रा द्विजोत्तम ३०।<br>
पुत्रस्य लक्षणं पुण्यं तवाग्रे प्रवदाम्यहम् ।<br>
पुण्यप्रसक्तो यस्यात्मा सत्यधर्मरतः सदा ३१।<br>
शुद्धिमाञ्ज्ञानसंपन्नस्तपस्वी वाग्विदां वरः ।<br>
सर्वकर्मसुसंवीतो वेदाध्ययनतत्परः ३२।<br>
सर्वशास्त्रप्रवेदी च देवब्राह्मणपूजकः ।<br>
याज्ञिकः सर्वयज्ञानां दाता त्यागी प्रियंवदः ३३।<br>
विष्णुध्यानपरो नित्यं शांतोदांतः सुहृत्सदा ।<br>
पितृमातृपरो नित्यं सर्वस्वजनवत्सलः ३४।<br>
कुलस्य तारको विद्वान्स्वकुलं परिपोषकः ।<br>
एवंगुणैस्तु संयुक्तः सुपुत्रः सुखदायकः ३५।<br>
अन्ये संबंधयुक्ताश्च शोकसंतापकारकाः ।<br>
उदासीनेन किं कार्यं फलहीनेन तेऽनघ ३६।<br>
आयांति यांति ते सर्वे दुःखं दत्वा सुदारुणम् ।<br>
पुत्ररूपेण ते सर्वे संसारे द्विजसत्तम ३७।<br>
पूर्वजन्मकृतं कर्म यत्त्वया परिपालितम् ।<br>
तत्सर्वं हि प्रवक्ष्यामि श्रूयतामद्भुतं पुनः ३८।<br>
भवाञ्छूद्रो महाप्राज्ञ पूर्वजन्मनि नान्यथा ।<br>
कृषिकर्त्ता ज्ञानहीनो महालोभेन संयुतः ३९।<br>
एकभार्यः सदा द्वेषी बहुपुत्रो ह्यदत्तवान् ।<br>
धर्मं नैव विजानासि सत्यं च परिनिष्ठितम् ४०।<br>
दानं नैव त्वया दत्तं शास्त्रं नैव परिश्रुतम् ।<br>
कृतं नैव त्वया तीर्थं न च यात्रा महामते ४१।<br>
एवं कृतस्त्वया विप्र कृषिमार्गः पुनःपुनः ।<br>
पशूनां पालनं पूर्वंग च्छंश्चैव द्विजोत्तम ४२।<br>
महिषीणां तथाश्वीनां पालनं च पुनःपुनः ।<br>
एवं पूर्वं कृतं कर्म त्वयैव च द्विजोत्तम ४३।<br>
विपुलं तु धनं तद्वल्लोभेन परिसंचितम् ।<br>
तस्य व्ययस्तु पुण्येन न कृतस्तु त्वया कदा ४४।<br>
पात्रे दानं न दत्तं हि दृष्ट्वा वा दुर्बलं च तत् ।<br>
कृषिं कृत्वा न दत्तं तु भवता धनमेव हि ४५।<br>
गोमयं हि त्विदं सर्वं पशूनां संचयं च वै ।<br>
विक्रयित्वा धनं विप्र संचितं विपुलं त्वया ४६।<br>
तक्रं घृतं तथा क्षीरं विक्रीतं सततं दधि ।<br>
दुष्कालश्चिंतितो विप्र मोहितो विष्णुमायया ४७।<br>
कृत्वा महार्घमेवैतद्धनं ब्राह्मणसत्तम ।<br>
निर्दयेन त्वया दानं न दत्तं तु तदा किल ४८।<br>
देवानां पूजनं विप्र भवता न कृतं सदा ।<br>
पर्वाणि प्राप्य विप्रेभ्यो द्रव्यं नैव समर्पितम् ४९।<br>
श्राद्धकालं च संप्राप्य श्रद्धया न कृतं त्वया ।<br>
भार्या वदति ते साध्वी दिनमध्ये समागते ५०।<br>
श्वशुरश्राद्धकालश्च श्वश्र्वाश्चैव महामते ।<br>
तच्छ्रुत्वा तद्वचस्तेषां गृहं त्यक्त्वा पलायसे ५१।<br>
धर्ममार्गो न दृष्टो हि श्रुतो नैव कदा त्वया ।<br>
लोभो मातापिता भ्राता लोभः स्वजनबांधवाः ५२।<br>
पालितो लोभ एवैकस्त्यक्त्वा धर्मं सदैव हि ।<br>
तस्माद्दुःखी भवाञ्जातो दारिद्रेणाति पीडितः ५३।<br>
दिनेदिने महातृष्णा हृदये ते प्रवर्त्तते ।<br>
यदायदा गृहे द्रव्यं वृद्धिमायाति ते सदा ५४।<br>
तृष्णया दह्यमानस्तु तदा त्वं वह्निरूपया ।<br>
रात्रौ वा त्वं प्रसुप्तस्तु लोभं चिंतयसेऽधिकम् ५५।<br>
दिनं प्राप्य महामोहैर्व्यापितो हि सदैव हि ।<br>
सहस्रं लक्षतः कोटिः कदावार्बुदमेव च ५६।<br>
भविष्यति कदा खर्वो निखर्वश्चाथ मे गृहे ।<br>
एवं सहस्रलक्षं च कोटिरर्बुदमेव च ५७।<br>
खर्वो निखर्वः संजातस्तृष्णा नैव प्रगच्छति ।<br>
एवं कालं परित्यज्य वृद्धिमायाति सर्वदा ५८।<br>
नैव दत्तं हुतं विप्र भुक्तं नैव कदा त्वया ।<br>
निश्चितं भूमिमध्ये तत्क्षिप्तं पुत्रानजानते ५९।<br>
अन्यमेवमुपायं तु द्रव्यागमनकारणात् ।<br>
कुरुषे सर्वदा विप्र लोकान्पृच्छसि बुद्धिमान् ६०।<br>
खनित्रमंजनं वादं धातुवादमतःपरम् ।<br>
पृच्छमानो भ्रमस्येकस्तृष्णया परिमोहितः ६१।<br>
सर्वांश्चिंतयसे नित्यं कल्पान्सिद्धि प्रदायकान् ।<br>
प्रवेशं चित्रवर्णानां चिंतामणिं च पृच्छसि ६२।<br>
तृष्णानलेनदग्धोसि सुखं नैव प्रगच्छसि ।<br>
तृष्णानलप्रदीप्तोसि हाहाभूतोऽप्रचेतनः ६३।<br>
एवंभूतोसि विप्रेंद्र गतस्त्वं कालवश्यताम् ।<br>
दारपुत्रेषु तद्द्रव्यं पृच्छमानेषु वै त्वया ६४।<br>
कथितं नैव तद्दत्तं प्राणांस्त्यक्त्वा गतो यमम् ।<br>
एवं सर्वंम याख्यातं वृत्तांतं तव पूर्वकम् ६५।<br>
अनेन कर्मणा विप्र निर्धनोसि दरिद्रवान् ।<br>
संसारे यस्य सत्पुत्रा भक्तिमंतः सदैव हि ६६।<br>
सुशीला ज्ञानसंपन्नाः सत्यधर्मरताः सदा ।<br>
संभवंति गृहे तस्य यस्य विष्णुः प्रसीदति ६७।<br>
धनं धान्यं कलत्रं तु पुत्रपौत्रमनंतकम् ।<br>
सभुंक्ते मर्त्यलोके वै यस्य विष्णुः प्रसन्नवान् ६८।<br>
विना विष्णोः प्रसादेन दाराः पुत्रा भवंति न ।<br>
सुजन्म च कुले विप्र तद्विष्णोः परमं पदम् ६९।<br>
इति श्रीपद्मपुराणे पातालखंडे वैशाखमासमाहात्म्ये देवशर्मोपाख्याने एकोननवतितमोऽध्यायः ८९।<br>
<br>
