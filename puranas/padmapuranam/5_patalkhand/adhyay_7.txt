अगस्त्य उवाच।<br>
अथोग्रं स तपो दैत्यो दशवर्षसहस्रकम् ।<br>
चकार भानुमक्ष्णा च पश्यन्नूर्ध्वपदे स्थितः १।<br>
कुंभकर्णोऽपि कृतवांस्तपः परमदुश्चरम् ।<br>
विभीषणस्तु धर्मात्मा चचार परमं तपः २।<br>
तदा प्रसन्नो भगवान्देवदेवः प्रजापतिः ।<br>
देवदानवयक्षादि मुकुटैः परिसेवितः ३।<br>
ददौ राज्यं च सुमहद्भुवनत्रयभास्वरम् ।<br>
वपुश्च कृतवान्रम्यं देवदानवसेवितम् ४।<br>
तदा संतापितो भ्राता धनदो धर्मबुद्धिमान् ।<br>
विमानं तु ततो नीतं लंका च नगरी हठात् ५।<br>
भुवनं तापितं सर्वं देवाश्चैव दिवो गताः ।<br>
हतवान्ब्राह्मणकुलं मुनीनां मूलकृंतनः ६।<br>
तदातिदुःखिता देवाः सेंद्रा ब्रह्माणमाययुः ।<br>
स्तुतिं चक्रुर्महात्मानो दंडवत्प्रणतिं गताः ७।<br>
ते तुष्टुवुः सुराः सर्वे वाग्भिरर्थ्याभिरादृताः ।<br>
ततः प्रसन्नो भगवान्किंकरोमीति चाब्रवीत् ८।<br>
ततो निवेदयांचक्रुर्ब्रह्मणे विबुधाः पुरः ।<br>
दशग्रीवाच्च संकष्टं तथा निजपराभवम् ९।<br>
क्षणं ध्यात्वा ययौ ब्रह्मा कैलासं त्रिदशैः सह ।<br>
तस्य शैलस्य पार्श्वे तु वैचित्र्येण समाकुलाः १०।<br>
स्थिताः संतुष्टुवुर्देवाः शंभुं शक्रपुरोगमाः ।<br>
नमो भवाय शर्वाय नीलग्रीवाय ते नमः ११।<br>
नमः स्थूलाय सूक्ष्माय बहुरूपाय ते नमः ।<br>
इति सर्वमुखेनोक्तां वाणीमाकर्ण्य शंकरः १२।<br>
प्रोवाच नंदिनं देवा नानयेति ममांतिकम् ।<br>
एतस्मिन्नंतरे देवा आहूता नंदिना च ते १३।<br>
प्रविश्यांतःपुरे देवा ददृशुर्विस्मितेक्षणाः ।<br>
ब्रह्मागत्य ददर्शाथ शंकरं लोकशंकरम् १४।<br>
गणकोटिसहस्रैस्तु सेवितं मोदशालिभिः ।<br>
नग्नैर्विरूपैः कुटिलैर्धूसरैर्विकटैस्तथा १५।<br>
प्रणिपत्याग्रतः स्थित्वा सह देवैः पितामहः ।<br>
उवाच देवदेवेशं पश्यावस्थां दिवौकसाम् १६।<br>
कृपां कुरु महादेव शरणागतवत्सल ।<br>
दुष्टदैत्यवधार्थं त्वं समुद्योगं विधेहि भोः १७।<br>
सोऽपि तद्वचनं श्रुत्वा दैन्यशोकसमन्वितम् ।<br>
त्रिदशैः सहितैः सर्वैराजगाम हरेः पदम् १८।<br>
तुष्टुवुर्मुनयः सर्वे ससुरोरगकिन्नराः ।<br>
जय माधव देवेश जय भक्तजनार्तिहन् १९।<br>
विलोकय महादेव लोकयस्व स्वसेवकान् ।<br>
इत्युच्चैर्जगदुः सर्वे देवाः शर्वपुरोगमाः २०।<br>
इत्युक्तमाकर्ण्य सुराधिनाथो दृष्ट्वा सुरार्तिं परिचिंत्य विष्णुः ।<br>
जगाद देवाञ्जलदोच्चया गिरा दुःखं तु तेषां प्रशमं नयन्निव २१।<br>
भो ब्रह्मशर्वेंद्र पुरोगमामराः शृण्वंतु वाचं भवतां हितेरताम् ।<br>
जाने दशग्रीवकृतं भयं वस्तन्नाशयाम्यद्य कृतावतारः २२।<br>
पुरी त्वयोध्या रविवंशजातैर्नृपैर्महादानमखादिसत्क्रियैः ।<br>
प्रपालिता भूतलमंडनीया विराजते राजतभूमिभागैः २३।<br>
तस्यां दशरथो राजा निरपत्यः श्रियान्वितः ।<br>
पालयत्यधुना राज्यं दिक्चक्रजयवान्विभुः २४।<br>
स तु वंद्यादृष्यशृंगात्प्रार्थितात्पुत्रकाम्यया ।<br>
पुत्रेष्ट्यां विधिना यज्वा महाबलसमन्वितः २५।<br>
ततोऽहं प्रार्थितः पूर्वं तपसा तेन भोः सुराः ।<br>
पत्नीषु तिसृषु प्रीत्या चतुर्धापि भवत्कृते २६।<br>
राम लक्ष्मण शत्रुघ्न भरताख्या समन्वितः ।<br>
कर्तास्मि रावणोद्धारं समूल बलवाहनम् २७।<br>
भवंतोऽपि स्वकैरंशैरवतीर्य चरंत्विह ।<br>
ऋक्षवानररूपेण सर्वत्र पृथिवीतले २८।<br>
इत्युक्त्वा विररामाशु नभसीरितवाङ्मुने ।<br>
देवाः श्रुत्वा महद्वाक्यं सर्वे संहृष्टमानसाः २९।<br>
ते चक्रुर्गदितं यादृग्देवदेवेन धीमता ।<br>
स्वैःस्वैरंशैर्मही पूर्णा ऋक्षवानररूपिभिः ३०।<br>
योऽसौ विष्णुर्महादेवो देवानां दुःखनाशकः ।<br>
सत्वमेव महाराज भगवान्कृतविग्रहः ३१।<br>
भरतोऽयं लक्ष्मणश्च शत्रुघ्नश्च महामते ।<br>
तावकांशाद्दशग्रीवो जनितश्च सुरार्द्दनः ३२।<br>
पूर्ववैरानुबंधेन जानकीं हृतवान्पुनः ।<br>
स त्वया निहतो दैत्यो ब्रह्मराक्षसजातिमान् ३३।<br>
पुलस्त्यपुत्रो दैत्येंद्र सर्वलोकैककंटकः ।<br>
पातितः पृथिवी सर्वा सुखमापमहेश्वर ३४।<br>
ब्राह्मणानां सुखं त्वद्य मुनीनां तापसं बलम् ।<br>
शिवानि सर्वतीर्थानि सर्वे यज्ञाः सुसंहिताः ३५।<br>
त्वयि राज्ञि जगत्सर्वं सदेवासुरमानुषम् ।<br>
सुखं प्रपेदे विश्वात्मञ्जगद्योने नरोत्तम ३६।<br>
एतत्ते सर्वमाख्यातं यत्पृष्टोऽहं त्वयानघ ।<br>
उत्पत्तिश्च विपत्तिश्च मया मत्यनुसारतः ३७।<br>
इत्थं निशम्य दितिजेंद्र कुलानुकारिवार्तां महापुरुष ईश्वरईशिता च ।<br>
संरुद्धबाष्पगलदश्रुमुखारविंदो भूमौ पपात सदसि प्रथितप्रभावः ३८।<br>
