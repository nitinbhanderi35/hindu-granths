सूत उवाच-<br>
भारद्वाजगृहे भुक्त्वा रामचंद्रः प्रसन्नधीः ।<br>
मुनींद्र विष्णुसहितो वानरर्क्षसमन्वितः १।<br>
मेघच्छन्ने तथाकाशे मंदं चरति मारुते ।<br>
तद्वनाभ्यंतरे क्वापि सुदेवगृहमुत्तमम् २।<br>
अष्टापदस्तंभयुतं हेमपट्टिककल्पितम् ।<br>
मणिमौक्तिकसंयुक्तं राजतैः कलशैर्युतम् ३।<br>
पाटीरचंद्रकस्तूरीकुंकुमैः सुरभीकृतम् ।<br>
कर्द्दमैर्जालकयुतं शकलोपरि संवृति ४।<br>
चंद्रजोत्स्नागमं सूर्य्या निरीक्ष्य मध्यभित्तिकम् ।<br>
गृहांतर्भूतलं कृत्स्नं चंद्रपुष्परसोक्षितम् ५।<br>
दिगुदीची तथा कृत्स्नाभित्तिकल्पनवर्जिता ।<br>
स्तंभेस्तंभे चित्रकारी स्वपादी परिकल्पितम् ६।<br>
शतहस्तांगणं तस्य स्फटिकोपरिकल्पितम् ।<br>
गृहांगणाधिकच्छायः पारिजातमहीरुहः ७।<br>
कृत्स्नप्रावृतिकं तत्र निबिडं कदलीवनम् ।<br>
कदलीवनसंयुक्तं केतकीवनसंवृतम् ८।<br>
मयूरनादबहुलं मंजुकूजन्मधुव्रतम् ।<br>
पारावतगणध्वानं नानोपवनशोभितम् ९।<br>
प्रासादशतसंबाधं मत्तकोकिलनादितम् ।<br>
शाखालंबिमहारत्नशोभितानेकपादपम् १०।<br>
किन्नरीवनितागीतनादपूरितदिङ्मुखम् ।<br>
अनेकारामसुभगं गौतमीतटमुत्तमम् ११।<br>
भारद्वाजगृहं पुण्यमनंतगुणसेवितम् ।<br>
रतिकंदर्पसंकाश दासीदासशतान्वितम् १२।<br>
नानोपकरणोपेतं भारद्वाजगृहं शुभम् ।<br>
तस्य चांतर्गतः सौधस्तत्रांतर्गृहवाटिकाः १३।<br>
अष्टौ तन्मध्यतो ह्येकं गृहं परमशोभनम् ।<br>
चतुर्दिक्षु महादेव गृहप्रासादशोभितम् १४।<br>
प्रतिदेवगृहं श्यामा तौर्य्यत्रिकसुशोभितम् ।<br>
स्वर्गस्थितवरस्त्रीणां विश्रामायैव कल्पितम् १५।<br>
भारद्वाजगृहाद्रामो निर्गत्याशेषसंयुतः ।<br>
तस्यैव च महागेहं वनमध्यगतं त्वगात् १६।<br>
तदंतराच्छादितकंबलं तदा पृथक्स्थवस्त्रासनसंयुतं च ।<br>
सिंहासनं मध्यगतं तथैकं मुन्यासनानेकगतं विवेश १७।<br>
पौराणिकस्यानुपमासनांतरं भूपालहर्यृक्षवरासनं च ।<br>
पौराणिकं पूर्वमथोपवेश्य ततो वसिष्ठं मुनिपुंगवांश्च १८।<br>
नारायणं भूमिपतीन्कपींश्च नीचासनं च स्वयमाससाद ।<br>
मेघावृतं व्योमदिशः प्रसन्नाः सुपुष्पमुर्वीतलमुप्तबीजम् १९।<br>
तदंगणं नोष्णमहो न शीतलं संतानपुष्पं दमपुष्पगंधि ।<br>
शंभुं विलोक्याथ वचो बभाषे रामः कथां कीर्तय शंकरस्य २०।<br>
तृप्तिर्न जाता मुनिवर्य्य शृण्वतो माहेशमाख्यानमघौघनाशनम् ।<br>
चकार किं वा ननु गौतमाश्रमे महेश्वरो देवगणाधिसंवृतः २१।<br>
शिव उवाच-<br>
महाविपंचीमवलंब्य निष्ठितः स वायुसूनुः शिवमन्वपृच्छत् ।<br>
न्यायार्जितैरेव हि पूजने विभोः कीदृग्भवेच्चानयजैः फलं वद २२।<br>
चौर्य्यैरथो किं फलमर्पितार्पणे उपाहृतद्रव्यसमर्पणेषु ।<br>
एकैकशो मे भगवन्वदेश प्रश्नोत्तरं किं कथयाशु शंभो २३।<br>
अथेश्वरो वानरमाबभाषे वदामि सर्वं तव ध्यानतः शृणु ।<br>
न्यायार्जितैः पूज्य सदाशिवं त्वजं संप्राप चैश्वर्यमिदं हि गौतमः २४।<br>
पुरा द्विजो मंकणसूनुराकथः सुशोभनामाप सतीं द्विजन्मा ।<br>
द्ररिद्र एकः करुणासमन्वितः षष्ठाहभोजी पितृवर्जितश्च २५।<br>
उपोष्य पंचाहमथापि भोक्तुं प्रवृत्त एवाथ समापतद्यतिः ।<br>
यतिर्बभाषे मधुरं तदा कथं मासोपवासी तव भोक्तुमागतः २६।<br>
तिष्ठामि भुंजे यदि चास्ति ते मुने न मे बुभुक्षान्यगृहाद्विभोक्तुम् ।<br>
आकथ उवाच-<br>
न मे भुजिः पंचदिनं द्विजेंद्र षष्ठे दिने मे भुजिरागतश्च २७।<br>
तदा मया कार्यमचिंतनीयं प्रक्षालयाम्येहि तवाद्य पादौ ।<br>
ओमित्यथ क्षालितपादयुग्मः स भोजनं कर्तुमियेष योगी २८।<br>
रंभादलांसे बुभुजे तदन्नं विपाच्य संपादितमाज्ययुक्तम् ।<br>
वन्यैः सुसंयुक्तमथादरेण न किंचिदुच्छेषितमन्नमस्य २९।<br>
अथाकथो वीक्ष्य मुनिं सुतुष्टं तुतोष भार्य्यासहितस्तपस्वी ।<br>
गतोऽथ भुक्त्वापि यतिः स चाकथः संतुष्टचित्तोऽथ जपं चकार ३०।<br>
कपोतवृत्तिं स चकार पत्न्या तपोवितानायस सज्जनो मुनिः ।<br>
पीठेऽथ कृत्वा तमुमापतिं शिवं लिंगे समाराध्य समन्वितं गणैः ३१।<br>
लिंगं निधायाथ निरीक्षमाणो ददर्श चाज्ञातकृशाकृतिं द्विजम् ।<br>
दिगंबरं पादविहीनमेतं काणं कुणिं कर्णविहीनकं प्रभुम् ३२।<br>
सामोद्गिरं तं बहुशास्त्रपारगं गृहं समायांतमथो ददर्श ३३।<br>
अथाकथो भार्यां सुशोभनामिदमुवाच ३४।<br>
अयं हि विकृतवेषो ब्राह्मणः समायाति ३५।<br>
अर्द्धं देयमेतस्मै भोजनं रक्षार्द्धमन्नं चास्मिन्नपि दिने गते षष्ठेह्नि भोजनाभावात्तव जीवितं न तिष्ठतीति मम प्रतीयते किं तु त्वं मन्यसे वद ३६।<br>
सा शोभनोवाच-<br>
आयुर्ललाटे लिखितं नांतरा नश्यति ३७।<br>
आकथ आह।<br>
यथा बद्धायुषोऽपि यज्ञस्य वीरभद्रेणच्छिन्नं शिर अजस्रात्मनः किमुत नु याणां पापात्मनामिति तदेनं परिहृत्य त्वया भुज्यते यदि त्वेतस्मै मयान्नं दीयते ।<br>
तवेच्छानुसारतो मम कर्तव्यम् ३८।<br>
भार्य्या प्राह कथमहं भोक्ष्ये त्वय्यभुक्ते मया किं पूर्वं भुक्तमिदमपरं शृणु ३९।<br>
अन्नं हि प्राणिनां प्राणाः प्रत्यक्षं सर्वदेहिनाम् ।<br>
तस्मादन्नप्रदो यस्तु प्राणदः स निगद्यते ४०।<br>
अन्नाद्भूतानि जायंते वर्द्धंते तानि वै यतः ।<br>
तस्मादन्नाधिकं किंचिन्नास्य दानं महाफलम् ४१।<br>
अश्वत्थचलपत्राग्र लीनतोयद्रवास्तिके ।<br>
जीवितेन हि यो दद्यात्तस्य जन्म निरर्थकम् ४२।<br>
परलोकसहायो हि धर्मो भार्या न बांधवाः ।<br>
भार्य्या वा पितरौ पुत्रा यावदायुर्न बांधवाः ४३।<br>
संपद्वयः सुहृदिह इहामुत्र हि तं स्थितम् ।<br>
धर्मं धर्मभृतां श्रेष्ठं भुंक्ते चान्ये किमावयोः ४४।<br>
इति भार्य्यावचः श्रुत्वा आकथः करुणानिधिः ।<br>
अविशंकितमेवास्मै दत्तवानन्नमूर्ज्जितम् ।<br>
अयं स शंकरो देवो नानाकरणमागतः ४५।<br>
इति निश्चित्य मनसा तस्यांगं पापनाशनम् ४६।<br>
आजानुपादं प्रक्षाल्य परा जंघमतः परम् ।<br>
गुल्फं च तदधस्तस्य प्रक्षाल्याचामय द्द्विजम् ४७।<br>
अथाकथोऽपि पत्संधिं गृहांगणमुपानयत् ।<br>
उन्मुच्य पादसंधिं स निषसादार्पितासने ४८।<br>
समभ्यर्च्याकथः सम्यग्भोजयामास तं मुनिम् ।<br>
एतस्मिन्नंतरे कश्चिदुन्मत्तो गृहमागतः ४९।<br>
पादसंधिमथादाय गृहबाह्यमुपानयत् ।<br>
अथादहच्च तद्गेहं दंपती चाप्यताडयत् 5.117.५०।<br>
आकथस्ताडितो विप्रो दह्यमानं गृहं तदा ।<br>
विवेश देवमीशानमादातुं तूर्णमेव वा ५१।<br>
अथादाय महेशानं दग्धपूजं द्विजोत्तमः ।<br>
निर्गत्य च ततो दृष्ट्वा मुखसंतापमेव च ५२।<br>
दग्धपूजां तिरस्कृत्य वीक्ष्य दग्धांगमप्युत ।<br>
भार्यामुवाच धर्मात्मा यथापूजा महेशितुः ५३।<br>
तथा मम समस्तांगं कर्त्तव्यमविशंकितम् ।<br>
व्यंग उवाच-<br>
पश्चादपि कृता पूजा सफला ते भविष्यति ५४।<br>
यथान्यद्रव्यदहने तादृशं दीयते जनैः ।<br>
पूजाया दहने तद्वत्पूजास्य क्रियतामिति ५५।<br>
आकथ उवाच-<br>
चौर्येणाप्यर्जितैर्द्रव्यैः पूजया न हितं भवेत् ।<br>
न चान्यायार्ज्जितैर्विप्र शंभोः पूजा शुभप्रदा ५६।<br>
इत्युक्त्वा चाकथस्तूर्णं स्वांगं दग्धुमुपाक्रमत् ।<br>
दग्धं लिंगं तदोन्मत्तो गृहीत्वांतर्दधे क्षणात् ५७।<br>
अथ व्यंगो हरो भूत्वा वारयामास चाकथम् ।<br>
किमर्थं खिद्यते विप्र वरदोऽहं वरं वृणु ५८।<br>
आकथोऽपि विभोः पादे भक्तिं वव्रे सुनिश्चलाम् ।<br>
सूत उवाच-<br>
एतां श्रुत्वा कथां रामः प्रहृष्टो मुनिभिर्वृतः ५९।<br>
भारद्वाजं नमस्कृत्य प्रयाणाज्ञामयाचत ६०।<br>
अथो भरद्वाजमुनिः प्रसन्नः शंभुं वसिष्ठं मुनिपुंगवं च ।<br>
नारायणं चर्षिगणांश्च नत्वा व्यसर्जयत्तेऽपि ययुः प्रणम्य ६१।<br>
नैमिषीया ऊचुः -<br>
गत्वायोध्यां महातेजाः समस्तमुनिसंयुतः ।<br>
किं चकार ततो रामः स च शंभुर्महायशाः ६२।<br>
सूत उवाच-<br>
कौसल्या मासिकश्राद्धमपरेऽहनि राघवः ।<br>
चिकीर्षुर्द्विजप्रवरानृषिकल्पान्न्यमंत्रयत् ६३।<br>
शंभुं समस्तत्त्वज्ञं नारदं रोमशं भृगुम् ।<br>
विश्वामित्रमथो राम एकभक्तव्रती ततः ६४।<br>
भूमौ सुखास्तृतायां च सुष्वापा व्याकुलेंद्रियः ।<br>
परेद्युरथ संप्राप्ते प्रातःस्नात्वा विधानवित् ६५।<br>
अन्नं शाकादिकं शुद्धं जनैरेवान्वकारयत् ।<br>
नानान्नानि विचित्राणि चोष्याद्यानि तथैव च ६६।<br>
वटकादींस्तथा भक्ष्यानष्टत्रिंशदकल्पयत् ।<br>
पायसं षड्विधं चैव पक्वशाकशतद्वयम् ६७।<br>
अपक्वमिश्रकाणां च शतत्रयमकल्पयत् ।<br>
कालशाकादिकं शाकं फलानि विविधानि च ६८।<br>
मूलानि चैककंदानि वल्कलानि च राघवः ।<br>
कारयित्वा नदीं गत्वा सहभ्रातृपुरोहितः ६९।<br>
सरयूसलिले स्नात्वा हुत्वाग्निं स्वागतान्द्विजान् ।<br>
उक्त्वा तु स्वागतं तांस्तु कृतदेवार्चनो नृपः ७०।<br>
प्राणानायम्य संकल्प्य क्षणं चैव प्रदत्तवान् ।<br>
रोमशं नारदं रामो वैश्वदेवे न्यमंत्रयत् ७१।<br>
शंभुं भृगुं कौशिकं च मातृस्थाने न्यमंत्रयत् ।<br>
गोमयेन ततः कृत्वा मंडलं पूज्य चार्हतः ७२।<br>
पादप्रक्षालनं चक्रे सीतादत्तोदकेन च ।<br>
आचामयित्वा तान्विप्रान्गृहं गंतुमथोद्यतः ७३।<br>
अभ्यागतः समायातः स्थविरो विकृताकृतिः ।<br>
कृशः संप्रचलद्गात्रो वेपितांघ्रिशिरास्तथा ७४।<br>
लंबमानत्वगुत्कर्षच्छ्वासकासादिपीडितः ।<br>
दूषिकाक्लिन्नगंडश्च लालासंपृक्तकूर्चकः ७५।<br>
उवाच रामं राजानमहमेको द्विजः स्थितः ।<br>
ममापि भोजनं देयं स्थविरस्य कृशस्य च ७६।<br>
रामोऽपि तद्वचः श्रुत्वा लक्ष्मणं वाक्यमब्रवीत् ।<br>
पादौ प्रक्षालयास्य त्वमहमभ्यर्चये द्विजम् ७७।<br>
अभ्यागतोऽपि वचनमाह राममथाकुलम् ।<br>
त्वया प्रक्षालिते पादे मम भोजनमिष्यते ७८।<br>
मत्तोऽधिका द्विजाः किं ते येन मामवमन्यसे ।<br>
श्राद्धधर्मं न जानीषे महर्षिगणसेवितम् ७९।<br>
ममावमानतः सर्वविप्राणामवमाननम् ।<br>
श्राद्धं विहन्यते चापि नरकं च गमिष्यसि ८०।<br>
अथ रामः स्वयं विप्रपादौ प्राक्षालयत्तदा ।<br>
आचामयित्वा तं विप्रं गृहं प्रावेशयत्ततः ८१।<br>
आचान्तश्च स्वयं रामो विष्टरं दत्तवानथ ।<br>
आसीनेषु च विप्रेषु प्राणवायुं निरुध्य च ८२।<br>
स्वकर्मकरणानुज्ञां लब्ध्वाऽथ सतिलं जलम् ।<br>
अपहतेति मन्त्रेण द्वारदेशे विचिक्षिपेत् ८३।<br>
उदीरतामिति तथा पितृपात्रस्थले क्षिपेत् ।<br>
गायत्र्या चाक्षतजलं देवपात्रस्थले क्षिपेत् ।<br>
पाकजातं तथाऽभ्युक्ष्यम न्त्रमेतदुदीरयेत् ८४।<br>
श्राद्धभूमिं गयां ध्यात्वा ध्यात्वा देवं जनार्दनम् ।<br>
वस्वादींश्च पितॄन्ध्यात्वा ततः श्राद्धं प्रवर्तयेत् ८५।<br>
विश्वेदेवार्चनं कुर्याद्यवैर्वा तण्डुलैरथ ।<br>
मूलाग्रयोजितौ दर्भौ गृहीत्वा साक्षतावथ ८६।<br>
भूस्पृष्टदक्षजानुस्तु द्विजहस्ते जलार्पणम् ।<br>
पुरूरवार्द्रवाणां वै देवानामिदमासनम् ८७।<br>
इति दत्त्वाऽसनं तेषां श्राद्धदः प्रार्थयेत्क्षणम् ८८।<br>
अर्घं कृत्वा ततः पश्चादुत्तराग्रकुशेष्वथ ।<br>
न्युब्जं पात्रं ततः कृत्वा कुशग्रन्थिमथोपरि ८९।<br>
उत्तानं तु ततः कृत्वा जलैरभ्युक्ष्यरौक्मकैः ।<br>
पवित्रान्तर्हिते पात्रे शं नो देव्या जलं क्षिपेत् ९०।<br>
वैश्वदेव्याऽखिलं कर्म यावत्तद्विधिचोदितम् ।<br>
यवोऽसि धान्यराजो वा इति पात्रे क्षिपेद्यवान् ९१।<br>
मधुमिश्रांस्तु करकान्गन्धपुष्पैस्ततो ददेत् ।<br>
द्विज तेऽस्त्वर्घ इत्युक्त्वा त्वस्त्वर्घोत्तरतस्ततः ९२।<br>
आवाहयिष्ये तान्देवानिति पृष्ट्वा तदुत्तरम् ।<br>
विश्वेदेवास इत्युक्त्वा विप्रमूर्ध्नि कुशान्क्षिपेत् ९३।<br>
विश्वेदेवाः शृणुतेममागच्छन्त्विति संजपेत् ।<br>
समागतो निषण्णोऽथ सदर्भं पात्रमाहरेत् ९४।<br>
दक्षिणे चरणे क्षिप्त्वा मुख्यपात्रोदकं ततः ।<br>
विप्रस्य दक्षिणे हस्ते प्रागग्रेऽथ पवित्रके ९५।<br>
या दिव्या इति मंत्रेण निक्षिपेत्पात्रवारितत् ।<br>
इदं भो अर्घमित्युक्त्वा ह्यस्त्वर्घोत्तरतस्ततः ९६।<br>
पात्रे धृत्वाऽर्घतोयं च तत्पात्रं स्थापयेत्क्वचित् ।<br>
अथ दत्त्वा करे तोयं यवैरेतानथार्चयेत् ९७।<br>
अर्चत प्रार्चत इति पृष्ट्वा चोत्तरतस्ततः ।<br>
पादादिमूर्धपर्यन्तमभ्यर्च्य जलदस्ततः ९८।<br>
गन्धद्वारेति मन्त्रेण तथेत्युक्त्वोत्तरस्ततः ।<br>
पितॄणामर्चनं कुर्यादेवमेवापसव्यकम् ९९।<br>
उपवीतं द्विजं कृत्वा कुशान्भग्नांस्तिलान्वितान् ।<br>
वामजानुं भूमिगतं कृत्वा दद्यात्तदासनम् 5.117.१००।<br>
दक्षिणाभिमुखो भूत्वा क्षणप्रश्नमथो वदेत् ।<br>
दक्षिणाग्रेषु दर्भेषु न्युब्जं पात्रत्रयं न्यसेत् १०१।<br>
त्रिकुशग्रन्थिसंयुक्तमुत्तानमथ कल्पयेत् ।<br>
ततः संप्रोक्ष्य पात्रेषु सपवित्रतिलेषु च १०२।<br>
शं नो देव्या जलं क्षिप्त्वा तिलोऽसीति तिलान्क्षिपेत् ।<br>
गन्धपुष्पमथो दत्त्वा स्वधार्घ इति पृच्छति १०३।<br>
दत्तोत्तरोऽस्त्वर्घ इति पितॄनावाहयेत्ततः ।<br>
तिलपुष्पकुशैस्तिष्ठन्कल्पितार्घं करे दधत् १०४।<br>
उशन्तस्त्वेति मन्त्रेण त्रिरर्घोदकमर्पयेत् ।<br>
अर्चनं तु तदा तेषामपसव्यं तु पूवर्वत् १०५।<br>
प्रक्षाल्य भाजनं स्वर्णं देवानां परिकल्पयेत् ।<br>
पितॄणां राजतं कुर्याद्यथासंभवमेव वा १०६।<br>
तदभावे तु कांस्यं स्यादनन्याशितमुत्तमम् ।<br>
पात्राणि तदभावे स्युः पालाशानि न मध्यमम् १०७।<br>
रम्भाणि चूतपत्राणि जम्बूपुंनागकानि च ।<br>
पराकान्यथ चाम्पानि मधूककुटजान्यपि १०८।<br>
मातुलुङ्गस्य पत्राणि श्राद्धे देयानि वै नृभिः ।<br>
दर्व्यामन्नमथाऽदाय कराभ्यामाज्यमेव च १०९।<br>
प्रवेषणं ततः पृच्छेत्प्राचीनावीतवान्द्विजम् ।<br>
करिष्येऽग्नौकरणमिति कुरुष्वेति तदुत्तरम् ११०।<br>
परिविष्योपवीती स्यादभिघार्य समाहरेत् ।<br>
हुनेत्सोमाय पितृमते स्वधा नम इतीरयन् १११।<br>
यमायाङ्गिरसे पितृमते स्वधा नम इति ।<br>
द्वितीयामाहुतिं हुत्वा चाभिघार्याक्षतं ततः ११२।<br>
अग्नये कव्यवाहनाय स्वधा नमस्ततः परम् ।<br>
हुत्वाऽपसव्यं कृत्वा तु परिविष्य द्विजान्व्रजेत् ११३।<br>
मेक्षणेन ततोऽभीक्ष्णं पातयेत्पितृपात्रके ।<br>
पिण्डपात्रमतः शेषं दर्वीप्रक्षालनं ततः ११४।<br>
मेक्षणस्याग्निनिक्षेपं ततः पात्राण्युपस्तरेत् ।<br>
पात्रदक्षिणभागे तु दद्यादन्नमनन्तरम् ११५।<br>
भक्ष्याणि भोज्यशाकानि सर्वाण्येव स दत्तवान् ।<br>
अथातिथिर्महावृद्धो वीक्षमाणस्ततस्ततः ११६।<br>
उवाच राघवं शान्तं शीघ्रमेव नमस्कुरु ।<br>
बुभुक्षा वर्ततेऽस्माकं भोक्ष्येऽहं वा तवाऽज्ञया ११७।<br>
रामो बभाषे वचनं विलम्बय क्षणं मुने ।<br>
देवताः पितरो मङ्क्षु नमस्यन्तेऽधुना मया ११८।<br>
इत्युक्त्वा राघवः प्रादादन्नं पात्रगतं तदा ।<br>
प्राक्सौम्याग्रान्कुशान्दैवे प्रतीचीदक्षिणाग्रकान् ११९।<br>
पित्र्ये पवित्रे ये दर्भा यवानथ तिलानपि ।<br>
अन्नप्रदानं कुर्वन्ति पृथिवी इति मन्त्रतः १२०।<br>
इदं विष्णुरिति स्पृष्टमङ्गुष्ठेन द्विजस्य तु ।<br>
देवेभ्यः प्रथमं दद्याद्ये देवा इति वै पठन् १२१।<br>
पितॄणां च ततो दद्याद्दद्यादतिथये ततः ।<br>
देवताभ्य इति मुखानुच्चार्याऽपोशनं ददेत् १२२।<br>
त्रिर्जपित्वा तु गायत्रीमुपवीती पुरोमुखः ।<br>
प्राचीनावीतवान्ब्रूयान्मधुत्रयमतः परम् १२३।<br>
भुञ्जध्वमिति तानुक्त्वा भुञ्जानेषु द्विजातिषु ।<br>
रक्षोघ्नमन्त्रपठनं भक्ष्यभोज्यादि दापयन् १२४।<br>
एतस्मिन्नन्तरे विप्रो योऽतिथिस्तदिदं तथा ।<br>
कृतवान्महदाश्चर्यं तद्वदामि समासतः १२५।<br>
पात्रस्थितमशेषं च ग्रासेनैकेन चाग्रसत् ।<br>
प्राणाहुतीनां पर्याप्तं दीयतामिति चाब्रवीत् १२६।<br>
एतावद्दातुमशक्तः कथं श्राद्धक्रियोद्यतः ।<br>
ममैकस्य प्रदाने त्वमशक्तो राम किं वृथा १२७।<br>
बहूनां भोजनं दातुमुद्युक्तो राम किं वृथा ।<br>
सहसा कृतकर्माणि न समाप्तिं प्रयान्ति च १२८।<br>
त्वया कृतमशेषाणां नालं प्राणाहुतिर्मम ।<br>
कथं मे दीयते भुक्तिः कथमेषां तथा वद १२९।<br>
रामस्तमब्रवीद्वीरो भुंक्ष्व त्वं हि यथासुखम् ।<br>
इत्युदीर्य निरीक्ष्यास्य कर्म तत्परमाद्भुतम् १३०।<br>
अथ शंभुं समाहूय प्राह त्वं परिवेषय ।<br>
त्वं पिता पार्वती माता शिवा देवीति मे मतिः १३१।<br>
अन्नपूर्णेश्वरी देवी भवान्येवेति मे मतिः ।<br>
सा शांभवी वचः प्राह तत्पर्याप्तं ददाम्यहम् १३२।<br>
अथोमा कांस्यमादाय भिस्सापूर्णमलंकृतम् ।<br>
स्वर्णदर्व्या समादाय पायसं गन्धकान्तिमत् १३३।<br>
अस्याक्षयमिदं भूयादिति प्रादात्तु पायसम् ।<br>
द्विजस्य दक्षिणे हस्ते साऽददात्सत्कृतं मुदा १३४।<br>
सशिरः कम्पमानस्तु ऊर्ध्वदृष्टिरथाभवत् ।<br>
प्रसारितकरश्चाऽसीद्गृहीत्वा पायसं करे १३५।<br>
दीयतां पायसं स्वादु सुष्ठु पक्वमिदं तु किम् ।<br>
शंभुपत्नी बभाषे तं करे भुंक्ष्व ततो ददे १३६।<br>
अभक्षयत्ततो विप्रः पुनः करतले स्थितम् ।<br>
तदक्षयमथ ज्ञात्वा प्रासारयदथेतरम् १३७।<br>
तस्मिन्करतले देवी पायसं दत्तवत्युत ।<br>
अन्येषामपि विप्राणां पक्वाक्षय्यमदात्सती १३८।<br>
अथ पाणिद्वयगतं विज्ञायाक्षय्यपायसम् ।<br>
दृष्ट्वा करान्तरमथो प्रासारयत स द्विजः १३९।<br>
उवाचान्नं प्रदातव्यं ससूपघृतमुत्तमम् ।<br>
शिवादेवी तथा प्रादादक्षय्यं शंभुवल्लभा १४०।<br>
यद्यत्प्रादात्तदा साध्वी सर्वमेव तदक्षयम् ।<br>
करान्तरमथोसृष्टं परिपूर्णं पुनःपुनः १४१।<br>
एवं करसहस्रं तु कृत्वा स विरराम ह ।<br>
उवाच वचनं विप्रो देहि गण्डूषवारि मे ।<br>
तर्पितोऽस्मि त्वया भद्रे न रामेण न सीतया १४२।<br>
शंभुरुवाच-<br>
रामेण सीतया दत्तं मया दत्तं हि यत्र च ।<br>
इतः परं हि किं देयं पूर्णं वा त्वं वदस्व मे १४३।<br>
द्विज उवाच-<br>
तृप्तोऽस्मि न च मे देयमधिकं च करस्थितम् ।<br>
विद्वन्नतः करगतं न पपात कथंचन १४४।<br>
निषण्णो हि चिरं दध्यौ कथं मे केवलः करः ।<br>
भुक्त्यै कृतमिदं सर्वं नान्यस्मै कर्मणे मम १४५।<br>
तस्मादन्यकृतेरेतत्सर्वं रिक्तं भविष्यति ।<br>
इति निश्चित्य मनसा लिप्ताङ्गोऽतिथिराभवत् १४६।<br>
पश्यत्सु सर्वदेवेषु तदद्भुतमिवाभवत् ।<br>
तृप्तानथ द्विजाञ्ज्ञात्वा राघवः परमार्थवित् १४७।<br>
दर्वीकरोऽथ तृप्ताः स्थ इति पृष्ट्वा यथाविधि ।<br>
तृप्ताः स्म इति विप्रेन्द्रा विकीर्यान्नं समन्त्रकम् १४८।<br>
पात्रस्य याम्याभिमुखः संनिधौ पिण्डमर्पयेत् ।<br>
गण्डूषमपि विप्राणां तत्रैव परिकल्पयेत् १४९।<br>
उच्छिष्टपर्णपात्रेषु ते गण्डूषमकुर्वत ।<br>
गृहान्तरे च ते विप्रा विविशुस्त्वतिथिं विना 5.117.१५०।<br>
आहातिथिर्बहिः कार्यं मयाऽचमनं विट्पते ।<br>
उत्थातुं नैव शक्नोमि करं मे देहि राघव १५१।<br>
अथ रामः करं प्रादान्नोत्थितस्तु द्विजोत्तमः ।<br>
हनूमानथ चाप्यस्य दत्तवान्बलवत्करम् १५२।<br>
इतरेण गृहीत्वा तु करेण द्विजपुंगवम् ।<br>
आचकर्ष कपीन्द्रस्तु द्विजः साक्रोशमुक्तवान् १५३।<br>
द्विज उवाच-<br>
छिद्यते मे करो व्यक्तमुत्थापय ततोऽन्यतः ।<br>
लांगूलेन सपीठं तमावृत्याऽमस्तकं बलात् १५४।<br>
अथाधावत्ततः पृथ्वीं द्विजस्तु न चचाल ह ।<br>
अथ वानरवीरस्तु पद्भ्यां च कृन्ततां महीम् १५५।<br>
पादौ विन्यस्य सुदृढौ द्विजमूर्धानमाक्षिपत् ।<br>
विशीर्णमभवद्वेश्म द्विजाः सर्वे बहिस्तथा १५६।<br>
सह वृद्धद्विजः सोऽथ हनूमान्बहिरभ्यगात् ।<br>
पीठे च स्थापयामास ब्राह्मणं स्थविरं कृशम् १५७।<br>
द्विजाय जलमादाय जाम्बवान्मृण्मये घटे ।<br>
आह स्वच्छं जलं विप्र त्वयाऽदेयं सभाजनम् १५८।<br>
सीता प्रक्षालयेदङ्गं लक्ष्मणो जलदो भवेत् ।<br>
जाम्बवानाह तं रामं ब्राह्मणोक्तमशेषतः १५९।<br>
द्विजप्रक्षालने रामो व्यादिदेशानुजं प्रियाम् ।<br>
सौमित्रिर्जलमादाय द्विजाङ्गक्षालने तथा १६०।<br>
प्राक्षालयदशेषाङ्गं प्रतिमामिव भूभुजः ।<br>
अथ रामोपदेशेन चक्रतुस्तौ तथैव च १६१।<br>
अथातिथिः स्वगण्डूषं सीतावक्त्रे व्यमुञ्चत ।<br>
सालंकाराऽम्बुभिर्व्याप्ता प्राक्षालयदथो सती १६२।<br>
श्लेष्मलालासुप्रचुरं मुखं विप्रस्य सा सती ।<br>
प्रममार्ज पुनः क्षाल्य नासा श्लेष्माणमत्यजत् १६३।<br>
आचामयित्वा सौमित्रिरुत्तिष्ठेत्यब्रवीद्द्विजम् ।<br>
द्विजो न शक्यमित्याह हनूमानप्यथाऽगतः १६४।<br>
अतिथिः प्राह तं विप्रः पीडितोऽहं हनूमता ।<br>
गृहीत्वोद्धरता पूर्वं पातितो वानरेण च १६५।<br>
जांबवानथ तं प्राह लोमांगं मम वै मृदु ।<br>
मयाथ ध्रियसे विप्र न च पीडा भविष्यति १६६।<br>
इत्युक्त्वा जांबवान्विप्रं दोर्भ्यामालंब्य चोद्धरत् ।<br>
द्विजप्रांतमथादाय स्थापयामास तं मुनिम् १६७।<br>
अथ रामो द्विजेंद्राणां प्रदक्षिणमवर्तत ।<br>
दत्ताशीरपि विपेंद्रैर्दत्वा तांबूलमग्रतः १६८।<br>
पादावलंबकृद्रामो भ्रातृभिः सह चाब्रवीत् ।<br>
अयि सीतेऽतिथेरस्य त्वया न क्षालितं वपुः १६९।<br>
जंघायुगेऽतिथेरस्य मलं चास्यं मलान्वितम् ।<br>
सम्यक्प्रक्षालय मुखं द्विजो न सहते मलम् १७०।<br>
सीतोवाच-<br>
अथ प्रक्षालितं सम्यगिदानीं निर्गतं पुनः ।<br>
राम उवाच-<br>
पुनः प्रक्षालय मलं दोषः स्यादन्यथा मम १७१।<br>
अथ सीता तथा कृत्वा तूष्णीमेव बभूव ह ।<br>
आह रामं च सीतां च द्विजः परमकोपवान् १७२।<br>
पादौ यौ मम राजेंद्र तौ सीता लंबयेदिति ।<br>
भवान्करौ च भरतो मम वीजं प्रयच्छतु १७३।<br>
लक्ष्मणः केशनिचय प्रसाधनकरो भवेत् ।<br>
शत्रुघ्नः श्लेष्मनिर्मुक्तिं स्ववस्त्रेण करोतु मे १७४।<br>
सूत उवाच-<br>
अथ ते चक्रुरतिथेरशेषमुदितं तथा ।<br>
तथापुर्विस्मयं विप्रा नरवानरराक्षसाः १७५।<br>
शिवा देवी च शंभुश्च सभ्रूभंगमुदैक्षताम् ।<br>
मनसा चाप्यभाषेतामतिथिःशंभुरेव च १७६।<br>
अतिथिश्च प्रसन्नोऽभू च्छंखचक्रगदाधरः ।<br>
पीतांबरः समस्तांगभूषितोऽतीव दीप्तिमान् १७७।<br>
यः पुराराधितः शंभुः प्रसन्नोऽभूत्त्रिलोचनः ।<br>
शुद्धस्फटिकसंकाशः सर्वाभरणभूषितः १७८।<br>
कोटिसूर्य्यप्रतीकाशः किरीटीकरुणानिधिः ।<br>
आलंब्य चक्रिणः पाणिमातिष्ठत सदाशिवः १७९।<br>
रामः परमधर्म्मात्मा पुलकांचितविग्रहः ।<br>
दंडवन्निपपातोर्व्यामानंदप्लाविते क्षणः १८०।<br>
अनमन्भ्रातरस्तस्य दंडवद्भूतले स्थिताः ।<br>
शिव उत्थाप्य काकुत्स्थमालिंग्याघ्राय मस्तकम् १८१।<br>
उवाच मधुरं वाक्यं रामं राजीवलोचनम् ।<br>
शिव उवाच-<br>
वरं वृणु प्रसन्नोऽस्मि ब्रह्मादेरपि दुर्लभम् १८२।<br>
तवादेयं न मे किंचिद्वृणु त्वं न चिराय वै ।<br>
श्रीराम उवाच-<br>
न याच्यं मे जगन्नाथ भूराज्यं मम सांप्रतम् १८३।<br>
स्वर्गश्च कर्म्मभिः प्राप्तो भक्तिस्त्वत्पाददर्शनात् ।<br>
आरोग्यं पश्य भुंजेऽहं सा सीता योषितां वरा १८४।<br>
वशीकृताः सर्वनृपाः प्रजाधर्मसमन्विताः ।<br>
हर्ष एव ममापन्नस्त्वदागमनतोऽच्युत १८५।<br>
तथापि वरये किंचिद्भक्तिरस्तु स्थिरा त्वयि ।<br>
तथा मम गृहे देव त्रिवर्षं तिष्ठ हे प्रभो १८६।<br>
ब्रुवन्समस्तधर्मांश्च रूपेणानेन शंकर ।<br>
शिव उवाच-<br>
एवमस्तु तथा राम सर्वं ते संभविष्यति १८७।<br>
अथाह चक्री राजानं रामं राजीवलोचनम् ।<br>
वरं वृणु महाभाग प्रसन्नोऽहं यमिच्छसि १८८।<br>
श्रीराम आह वचनं मम प्रार्थ्यं न चास्ति हि ।<br>
यत्प्राप्यं शंभुतः प्राप्तमन्यत्सर्वमुदीरितम् १८९।<br>
किं चैकं वरये विष्णो प्रसन्नः सर्वदा भव ।<br>
अथसी तां हरिः प्राह प्रसन्नोऽहं तवाधुना १९०।<br>
वरं वृणु प्रयच्छामि ततः सीताब्रवीदिदम् ।<br>
वरो वृतः पुरा भर्त्रा न चान्यो मे वरोवरः १९१।<br>
यदि कामं प्रयच्छेथा मनश्च परपूरुषात् ।<br>
संनिवृत्तं च भवतान्नमस्तेऽस्तु द्विज प्रभो १९२।<br>
अथ ते मुनयः सर्वे प्रणेमुर्देवतोत्तमौ ।<br>
अथासौ राघवं प्राह भुंक्ष्व त्वं बंधुभिः सह १९३।<br>
एकांतमंदिरे रम्ये देव्यासहवसामिते ।<br>
विष्णुः समस्तकरणः समुद्र तनयान्वितः १९४।<br>
एकस्मिन्मंदिरे राम तिष्ठतां लोलुपो हि सः ।<br>
अथ शुद्धमहागारे पीठाढ्ये बहुभाजने १९५।<br>
अग्रे वसिष्ठो भगवानुपविष्टस्तयोर्मुनिः ।<br>
अपरे ऋषयः सर्वे यथावृद्धं नृपास्तथा १९६।<br>
तेषामभिमुखो रामो भ्रातृभिः सहितो नृपः ।<br>
तरुणे समभागे च आसने तानवेशयत् १९७।<br>
हनूमत्प्रमुखान्भृत्यानाहरामोऽनुसांत्वयन् ।<br>
भवंतः परितिष्ठंतु पश्चाद्भुंजे न चान्यथा १९८।<br>
ततस्ते प्रददुः सर्वे पादार्घाननुपूर्वशः ।<br>
बुभुजुश्चापि ते सर्वे ये रामस्योपसेविनः १९९।<br>
तेषां दत्वाथ तांबूलं कपींद्रादीनभोजयत् ।<br>
भुक्तवत्सु समस्तेषु रामो राजीवलोचनः 5.117.२००।<br>
दीनांधकृपणादीनां पशुपक्षिमृगस्य च ।<br>
दत्वाहि भोजनं संध्यां वंदितुं हि समारभत् २०१।<br>
संध्याजपादिकं कृत्वा नत्वा तेषां नृपस्ततः ।<br>
सिंहासनगतो रामः पौरजानपदादिभिः २०२।<br>
सेव्यमानः सभास्थानगतो रेजे स राघवः ।<br>
सर्वदेवपरीवारो यथा देवः शचीपतिः २०३।<br>
राजकार्यमशेषं च कृतवान्भ्रातृभिः सह ।<br>
नाम्ना चैकैकशः सर्वान्विससर्ज स राघवः २०४।<br>
भ्रातॄन्विसर्जयामास वानरादींस्तथापरान् ।<br>
अथ रामं महातेजा वसिष्ठो वाक्यमुक्तवान् २०५।<br>
तव प्रातर्हि यत्कार्यं न च विस्मर राघव ।<br>
आस्ते शंभुर्जगन्नाथो भगवानंबिकापतिः २०६।<br>
स्मर्तव्यो वन्दनीयश्च भगवानथ यत्नतः ।<br>
तथेत्युक्त्वा गुरुं राजा नत्वा तं च व्यसर्जयत् २०७।<br>
स्वयं च भार्यामभजद्देवदेवं विचिंतयन् ।<br>
ऋषय ऊचुः -<br>
प्रातः समुत्थाय गुरो रामो मतिमतां वरः ।<br>
किं चकार तदाख्याहि श्रोतुं कौतूहलं हि नः २०८।<br>
सूत उवाच-<br>
शंभुं विलोक्याथ ततो बभाषे रामः कथां कीर्त्तय शंकरस्य ।<br>
तृप्तिर्न जाता मुनिवर्य शृण्वतो महेशमाहात्म्यमघौघनाशनम् २०९।<br>
शंभुरुवाच-<br>
अथप्रश्नशेषस्योत्तरमीशभाषितं ते कीर्तयिष्यामि ।<br>
अन्यायोपार्जितद्रव्यैरीश्वरं य उपासते ते व्यंगा जायंते २१०।<br>
तद्यथाकश्चिद्रूपको नाम राक्षसोऽन्यायार्जितेनद्रव्येण शंकरमाराध्य तेनैव द्रव्येण घंटामीश्वरप्रीतये कृतवान् २११।<br>
तस्य पुत्रः संपातिरिति ख्यातः चौर्य्यार्जितैः शंकरं पूजयामास २१२।<br>
तावुभावेकस्मिन्दिवसे मम्रतुः गतौ शिवलोकं वीरभद्रेण भाषितौ च २१३।<br>
भो रूपक अन्यायार्जितेन द्रव्येण भवता पूजाकृता घंटादिकं च तेन भावेन व्यंगो भूत्वा चौरगणो भविष्यसि २१४।<br>
शिवपदवचनाद्व्यक्तं नामाश्रवणात् ।<br>
श्रोत्रं तस्य स्वनेन ध्वस्तं भवति नो दर्शनमेतावतादेव त्वयेश्वरपूजा सम्यक्कृता २१५।<br>
अतो भक्तिश्च भविष्यति वीरभद्रस्त्वनशनं नामगणं क्वचिद्विचरंतमित्यादिदेश २१६।<br>
तौ च तथाभूतौ शिवलोकेऽतिष्ठताम् २१७।<br>
शंभुरुवाच- <br>
अथोपहतद्रव्यपूजाकथां हनूमते महेशभाषितां कथयिष्यामि २१८।<br>
शृणु राघव प्रमथानां चरित्रमेकैकस्य कर्मविपाकं कथयिष्यामि २१९।<br>
उपहतांगगणव्याख्याक्रियतामिति हनूमत्पृष्टः ।। ।<br>
शिव उवाच २२०<br>
तदुपहतद्रव्यं ज्ञानतो य ईश्वरेऽपयिष्यति एतदुक्तं ज्ञानिनोऽत शृणुः २२१।<br>
एष सर्वांगस्वेदिलः सर्वकालं सर्वांगस्वेदिलः स्वेदार्द्र वसनः स्वेदसंपादिताल्पप्रवाहशरीरो नासाग्रनिपतितस्वेदबिंदुः स्पर्शायोग्यो दृश्यते २२२।<br>
स पुरा स्वेदकरणेश्वरार्चनं कृतवान् ।<br>
अत्रेतिहासं कीर्तयिष्यामि २२३।<br>
चेकितानिरिति ख्यातो ब्राह्मणः कर्षकोभवत् ।<br>
स नित्यं कृषिमुत्पाद्य प्रातः स्नात्वा च नित्यशः २२४।<br>
मध्याह्नकाले संप्राप्ते संजपन्ब्राह्मणस्त्वसौ ।<br>
अन्नमानय मे क्षिप्रमिति भार्यामभाषत २२५।<br>
तयानीतेन चान्नेन वेगेन शिवपूजनम् ।<br>
कृतवानर्कसंतप्तः स्वेदिलः सर्वदैव तु २२६।<br>
गंधपुष्पाक्षताद्यैश्च स्वेदबिंदुसमन्वितैः ।<br>
अथ सायंदिने प्राप्ते क्षालितांगः सुशोभनः २२७।<br>
पूजयामास देवेशं कालसंभवसाधनैः ।<br>
ममाराथ महाबुद्धिः शिवलोकं गतश्च सः २२८।<br>
वीरभद्रेण चाप्युक्तो भव त्वं स्वेदिलो गणः ।<br>
स्वेदस्पृष्टपदार्थैश्च पुरा शंभुः प्रपूजितः २२९।<br>
नित्यं स्वेदसमायुक्तस्तेन स्वेदगणो भव ।<br>
शंभुरुवाच-<br>
वीरेणाथ समादिष्टः प्राप्तो रामगणस्त्वयम् २३०।<br>
अमुं घंटामुखं पश्यायं पुरा वैश्यो विभावसोनाम धार्मिको महादानकर्त्ता नित्यं ब्राह्मणभोजनं कारयित्वा कृतानुष्ठानः प्रातःकाले शिवं नमस्कृत्य कुसुमैः संपूज्य किंचित्प्रदेशं गोमयेनोपलिप्य पद्मादिकमर्जयित्वा देवाय समर्प्य उपहत घंटानादं कृतवान् २३१।<br>
राम उवाच-<br>
कथमुपहतघंटा २३२।<br>
शंभुरुवाच-<br>
आसीत्पुरा बलः कश्चित्सोम इत्यभिविश्रुतः ।<br>
तस्य पुत्रश्च मंदाख्यो दशवर्षवया अभूत् २३३।<br>
स चाग्निपक्वकुल्माषान्घंटायां प्राक्षिपन्नृप ।<br>
तानभक्षयदप्येष तेन चोपहताभवत् २३४।<br>
गृहीतुमथ तं वैश्यं यतमानोऽब्रवीदिदम् ।<br>
अथ वैश्यः स्वयं तत्र निश्चित्य द्रव्यशोधनम् २३५।<br>
लौकिके कृतवाँल्लोके व्यवहारपदश्च ताम् ।<br>
एतेन पापयोगेन गणो घंटामुखोऽभवत् २३६।<br>
राम उवाच-<br>
द्रव्यशुद्धेर्विशुद्धा सा कथं पापस्य कारणम् ।<br>
सम्यगुक्तं द्रव्यशुद्ध्यै कथं न द्रव्यशोधिनी २३७।<br>
शंभुरुवाच-<br>
न लौकिकव्यवहृतौ तवाभक्तो भविष्यति ।<br>
स याति च शिवस्थानं वक्ता चापि तथा भवेत् २३८।<br>
सूत उवाच-<br>
यश्च वक्ति कथामेतां स तेन सदृशो भुवि ।<br>
गुह्याद्गुह्यतमं विप्राः शिवज्ञानप्रदं भवेत् २३९।<br>
एतद्वः कथितं विप्राः पुण्यायुष्यतमं महत् ।<br>
य इदं शृणुयाद्भक्त्या शिवलोके महीयते २४०।<br>
पुराणवक्त्रे दातव्यं वस्त्रं गोहेमभूषणम् ।<br>
भूमिः सस्यफलोपेता देया शक्त्यनुसारतः २४१।<br>
शिवराघवसंवादं सर्वाघौघनिकृंतनम् ।<br>
यः पठेच्छृणुयाद्वापि स याति परमं पदम् २४२।<br>
।<br>
इति श्रीपद्मपुराणे पातालखंडे शिवराघवसंवादे उपरिभागे राममोक्षोनाम सप्तदशाधिकशततमोऽध्यायः ११७ ।<br>
समाप्तं पञ्चमं पातालखण्डम् ५।<br>
इति श्रीपद्मपुराणे पञ्चमं पातालखण्डं समाप्तम् ।<br>
<br>
