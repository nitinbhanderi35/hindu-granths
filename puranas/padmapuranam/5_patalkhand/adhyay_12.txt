शेष उवाच।<br>
इत्युक्तवंतं स्वपतिं वीक्ष्य प्रेम्णा सुनिर्भरम् ।<br>
प्रत्युवाच हसंतीव किंचिद्गद्गदभाषिणी १।<br>
नाथ ते विजयोभूयात्सर्वत्र रणमंडले ।<br>
शत्रुघ्नाज्ञा प्रकर्तव्या हयरक्षा यथा भवेत् २।<br>
स्मरणीया हि सर्वत्र सेविका त्वत्पदानुगा ।<br>
कदापि मानसं नाथ त्वत्तो नान्यत्र गच्छति ३।<br>
परमायोधने कांत स्मर्तव्याहं न जातुचित् ।<br>
सत्यां मयि तव स्वांते युद्धे 3विजयसंशयः ४।<br>
पद्मनेत्र तथा कार्यमूर्मिलाद्या यथा मम ।<br>
हास्यं नैव प्रकुर्वंति मां वीक्ष्य करताडनैः ५।<br>
इयं पत्नी महाभीरोः संग्रामे प्रपलायितुः ।<br>
कातरा यर्हि युद्ध्यंति शूराणां समयः कुतः ६।<br>
इत्येवं न हसंत्युच्चैर्यथा मे देवरांगनाः ।<br>
तथा कार्यं महाबाहो रामस्य हयरक्षणे ७।<br>
योद्धा त्वमादौ सर्वत्र परे ये तव पृष्ठतः ।<br>
धनुष्टंकारबधिराः क्रियंतां बलिनः परे ८।<br>
तवप्रोद्यत्करांभोज करवालभिया बलम् ।<br>
परेषां भवतात्क्षिप्रमन्योन्य भयव्याकुलम् ९।<br>
कुलं महदलं कार्यं परान्विजयता त्वया ।<br>
गच्छ स्वामिन्महाबाहो तव श्रेयो भवत्विह १०।<br>
इदं धनुर्गृहाणाशु महद्गुणविभूषितम् ।<br>
यस्य गर्जितमाकर्ण्य वैरिवृंदं भयातुरम् ११।<br>
इमौ ते त्विषुधी वीर बध्येतां शं यथा भवेत् ।<br>
वैरिकोटिविनिष्पेष बाणकोटि सुपूरितौ १२।<br>
कवचं त्विदमाधेहि शरीरे कामसुंदरे ।<br>
वज्रप्रभा महादीप्ति हतसंतमसंदृढम् १३।<br>
शिरस्त्राणं निजोत्तंसे कुरु कांत मनोरमम् ।<br>
इमेव तंसे विशदे मणिरत्नविभूषिते १४।<br>
इति सुविमलवाचं वीरपुत्रीं प्रपश्यन् ।<br>
नयनकमलदृष्ट्या वीक्षमाणस्तंदंगम् ।<br>
अधिगतपरिमोदो भारतिः शत्रुजेता ।<br>
रणकरणसमर्थस्तां जगादातिधीरः १५।<br>
पुष्कल उवाच।<br>
कांते यत्त्वं वदसि मां तथा सर्वं चराम्यहम् ।<br>
वीरपत्नी भवेत्कीर्तिस्तव कांतिमतीप्सिता १६।<br>
इति कांतिमतीदत्तं कवचं मुकुटं वरम् ।<br>
धनुर्महेषुधीखड्गं सर्वं जग्राह वीर्यवान् १७।<br>
परिधाय च तत्सर्वं बहुशो भासमन्वितः ।<br>
शुशुभेऽतीव सुभटः सर्वशस्त्रास्त्रकोविदः १८।<br>
तमस्त्रशस्त्रशोभाढ्यं वीरमालाविभूषितम् ।<br>
कुंकुमागुरुकस्तूरी चंदनादिकचर्चितम् १९।<br>
नानाकुसुममालाभिराजानुपरिशोभितम् ।<br>
नीराजयामास मुहुस्तत्र कांतिमती सती २०।<br>
नीराजयित्वा बहुशः किरंती मौक्तिकैर्मुहुः ।<br>
गलदश्रुचलन्नेत्रा परिरेभे पतिं निजम् २१।<br>
दृढं सपरिरभ्यैतां चिरमाश्वासयत्तदा ।<br>
वीरपत्नि कांतिमति विरहं मा कृथा मम २२।<br>
एष गच्छामि सविधे तव भामे पतिव्रते ।<br>
इत्युक्त्वा तां निजां पत्नीं रथमारुरुहे वरम् २३।<br>
तं प्रयांतं पतिं श्रेष्ठं नयनैर्निमिषोज्झितैः ।<br>
विलोकयामास तदा पतिव्रतपरायणा २४।<br>
स ययौ जनकं द्रष्टुं जननीं प्रेमविह्वलाम् ।<br>
गत्वा पितरमंबां च ववंदे शिरसा मुदा २५।<br>
माता पुत्रं परिष्वज्य स्वांकमारोपयत्तदा ।<br>
मुंचंती बाष्पनिचयं स्वस्त्यस्त्विति जगाद सा २६।<br>
पितरं प्राह भरतं रामो यज्ञकरः परः ।<br>
पालनीयो लक्ष्मणेन भवद्भिश्च महात्मभिः २७।<br>
आज्ञप्तोऽसौ जनन्या च पित्रा हृषितया गिरा ।<br>
ययौ शत्रुघ्नकटकं महावीरविभूषितम् २८।<br>
रथिभिः पत्तिभिर्वीरैः सदश्वैः सादिभिर्वृतः ।<br>
ययौ मुदा रघूत्तंस महायज्ञहयाग्रणीः २९।<br>
गच्छन्पांचालदेशांश्च कुरूंश्चैवोत्तरान्कुरून् ।<br>
दशार्णाञ्छ्रीविशालांश्च सर्वशोभासमन्वितः ३०।<br>
तत्र तत्रोपशृण्वानो रघुवीरयशोऽखिलम् ।<br>
रावणासुरघातेन भक्तरक्षाविधायकम् ३१।<br>
पुनश्च हयमेधादि कार्यमारभ्य पावनम् ।<br>
यशो वितन्वन्भुवने लोकान्रामोऽविता भयात् ३२।<br>
तेभ्यस्तुष्टो ददौ हारान्रत्नानि विविधानि च ।<br>
महाधनानि वासांसि शत्रुघ्नः प्रवरो महान् ३३।<br>
सुमतिर्नाम तेजस्वी सर्वविद्याविशारदः ।<br>
रघुनाथस्य सचिवः शत्रुघ्नानुचरो वरः ३४।<br>
ययौ तेन महावीरो ग्रामाञ्जनपदान्बहून् ।<br>
रघुनाथप्रतापेन न कोपि हृतवान्हयम् ३५।<br>
देशाधिपाये बहवो महाबलपराक्रमाः ।<br>
हस्त्यश्वरथपादात चतुरंगसमन्विताः ३६।<br>
संपदो बहुशो नीत्वा मुक्तामाणिक्यसंयुताः ।<br>
शत्रुघ्नं हयरक्षार्थमागतं प्रणता मुहुः ३७।<br>
इदं राज्यं धनं सर्वं सपुत्रपशुबांधवम् ।<br>
रामचंद्रस्य सर्वं हि न मदीयं रघूद्वह ३८।<br>
एवं तदुक्तमाकर्ण्य शत्रुघ्नः परवीरहा ।<br>
आज्ञां स्वां तत्र संज्ञाप्य ययौ तैः सहितः पथि ३९।<br>
एवं क्रमेण संप्राप्तः शत्रुघ्नो हयसंयुतः ।<br>
अहिच्छत्रां पुरीं ब्रह्मन्नानाजनसमाकुलाम् ४०।<br>
ब्रह्मद्विजसमाकीर्णां नानारत्नविभूषिताम् ।<br>
सौवर्णैः स्फाटिकैर्हर्म्यैर्गोपुरैः समलंकृताम् ४१।<br>
यत्र रंभा तिरस्कारकारिण्यः कमलाननाः ।<br>
दृश्यंते सर्वहर्म्येषु ललना लीलयान्विताः ४२।<br>
यत्र स्वाचारललिताः सर्वभोगैकभोगिनः ।<br>
धनदानुचरायद्वत्तथा लीलासमन्विताः ४३।<br>
यत्र वीरा धनुर्हस्ताःशरसंधानकोविदाः ।<br>
कुर्वंति तत्र राजानं सुहृष्टं सुमदाभिधम् ४४।<br>
एवंविधं ददर्शासौ नगरं दूरतः प्रभुः ।<br>
पार्श्वे तस्य पुरश्रेष्ठमुद्यानं शोभयान्वितम् ४५।<br>
पुन्नागैर्नागचंपैश्च तिलकैर्देवदारुभिः ।<br>
अशोकैः पाटलैश्चूतैर्मंदारैःकोविदारकैः ४६।<br>
आम्रजंबुकदंबैश्च प्रियालपनसैस्तथा ।<br>
शालैस्तालैस्तमालैश्च मल्लिकाजातियूथिभिः ४७।<br>
नीपैः कदंबैर्बकुलैश्चंपकैर्मदनादिभिः ।<br>
शोभितं सददर्शाथशत्रुघ्नःपरवीरहा ४८।<br>
हयोगतस्तद्वनमध्यदेशे ।<br>
तमालतालादि सुशोभिते वै ।<br>
ययौ ततः पृष्ठत एव वीरो ।<br>
धनुर्धरैः सेवितपादपद्मः ४९।<br>
ददर्श त रचितं देवायतनमद्भुतम् ।<br>
इंद्रनीलैश्च वैडूर्यैस्तथा मारकतैरपि ५०।<br>
शोभितं सुरसेवार्हं कैलासप्रस्थसन्निभम् ।<br>
जातरूपमयैः स्तंभैःशोभितं सद्मनां वरम् ५१।<br>
दृष्ट्वातद्रघुनाथस्य भ्राता देवालयं वरम् ।<br>
पप्रच्छ सुमतिं स्वीयं मंत्रिणं वदतांवरम् ५२।<br>
शत्रुघ्न उवाच।<br>
वदामात्य वरेदं किं कस्यदेवस्य केतनम् ।<br>
का देवता पूज्यतेऽत्र कस्य हेतोः स्थितानघ ५३।<br>
एवमाकर्ण्य यथावदिहसर्वशः ५४।<br>
कामाक्षायाः परं स्थानं विद्धि विश्वैकशर्मदम् ।<br>
यस्या दर्शनमात्रेण सर्वसिद्धिः प्रजापते ५५।<br>
देवासुरास्तु यां स्तुत्वा नत्वा प्राप्ताखिलां श्रियम् ।<br>
धर्मार्थकाममोक्षाणां दात्री भक्तानुकंपिनी ५६।<br>
याचिता सुमदेनात्राहिच्छत्रा पतिना पुरा ।<br>
स्थिता करोति सकलं भक्तानां दुःखहारिणी ५७।<br>
तां नमस्कुरु शत्रुघ्न सर्ववीर शिरोमणे ।<br>
नत्वाशु सिद्धिं प्राप्नोषि ससुरासुरदुर्ल्लभाम् ५८।<br>
इति श्रुत्वाथ तद्वाक्यं शत्रुघ्नः शत्रुतापनः ।<br>
पप्रच्छ सकलां वार्तां भवान्याः पुरुषर्षभः ५९।<br>
शत्रुघ्न उवाच।<br>
कोऽहिच्छत्रापती राजा सुमदः किं तपः कृतम् ।<br>
येनेयं सर्वलोकानां माता तुष्टात्र संस्थिता ६०।<br>
वद सर्वं महामात्य नानार्थपरिबृंहितम् ।<br>
यथावत्त्वं हि जानासि तस्माद्वद महामते ६१।<br>
सुमतिरुवाच।<br>
हेमकूटो गिरिः पूतः सर्वदेवोपशोभितः ।<br>
तत्रास्ति तीर्थं विमलमृषिवृंदसुसेवितम् ६२।<br>
सुमदो हि तपस्तेपे हतमातृपितृप्रजः ।<br>
अरिभिः सर्वसामंतैर्जगाम तपसे हि तम् ६३।<br>
वर्षाणि त्रीणि सपदा त्वेकेन मनसा स्मरन् ।<br>
जगतां मातरं दध्यौ नासाग्रस्तिमितेक्षणः ६४।<br>
वर्षाणि त्रीणि शुष्काणां पर्णानां भक्षणं चरन् ।<br>
चकार परमुग्रं स तपः परमदुश्चरम् ६५।<br>
अब्दानि त्रीणि सलिले शीतकाले ममज्ज सः ।<br>
ग्रीष्मे चचार पंचाग्नीन्प्रावृट्सु जलदोन्मुखः ६६।<br>
त्रीणि वर्षाणि पवनं संरुध्य स्वांतगोचरम् ।<br>
भवानीं संस्मरन्धीरो न च किंचन पश्यति ६७।<br>
वर्षे तु द्वादशेऽतीते दृष्ट्वैतत्परमं तपः ।<br>
विभाव्य मनसातीव शक्रः पस्पर्ध तं भयात् ६८।<br>
आदिदेश सकामं तु परिवारपरीवृतम् ।<br>
अप्सरोभिः सुसंयुक्तं ब्रह्मेंद्रादिजयोद्यतम् ६९।<br>
गच्छ कामसखे मह्यं प्रियमाचर मोहन ।<br>
सुमदस्य तपोविघ्नं समाचर यथा भवेत् ७०।<br>
इति श्रुत्वा महद्वाक्यं तुरासाहः स्वयंप्रभुः ।<br>
उवाच विश्वविजये प्रौढगर्वो रघूद्वह ७१।<br>
काम उवाच।<br>
स्वामिन्कोऽसौ हि सुमदः किं तपः स्वल्पकं पुनः ।<br>
ब्रह्मादीनां तपोभंगं करोम्यस्य तु का कथा ७२।<br>
मद्बाणबलनिर्भिन्नश्चंद्रस्तारां गतः पुरा ।<br>
त्वमप्यहल्यां गतवान्विश्वामित्रस्तु मेनिकाम् ७३।<br>
चिंतां मा कुरु देवेंद्र सेवके मयि संस्थिते ।<br>
एष गच्छामि सुमदं देवान्पालय मारिष ७४।<br>
एवमुक्त्वा कामदेवो हेमकूटं गिरिं ययौ ।<br>
वसंतेन युतः सख्या तथैवाप्सरसांगणैः ७५।<br>
वसंतस्तत्र सकलान्वृक्षान्पुष्पफलैर्युतान् ।<br>
कोकिलान्षट्पदश्रेण्या घुष्टानाशु चकार ह ७६।<br>
वायुः सुशीतलो वाति दक्षिणां दिशमाश्रितः ।<br>
कृतमालासरित्तीर लवंगकुसुमान्वितः ७७।<br>
एवंविधे वने वृत्ते रंभानामाप्सरोवरा ।<br>
सखीभिः संवृता तत्र जगाम सुमदांतिकम् ७८।<br>
तत्रारभत गानं सा किन्नरस्वरशोभना ।<br>
मृदंगपणवानेकवाद्यभेदविशारदा ७९।<br>
तद्गानमाकर्ण्य नराधिपोऽसौ ।<br>
वसंतमालोक्य मनोहरं च ।<br>
तथान्यपुष्टारटितं मनोरमं ।<br>
चकार चक्षुः परिवर्तनं बुधः ८०।<br>
तं प्रबुद्धं नृपं वीक्ष्य कामः पुष्पायुधस्त्वरन् ।<br>
चकार सत्वरं सज्यं धनुस्तत्पृष्ठतोऽनघ ८१।<br>
एकाप्सरास्तत्र नृपस्य पादयोः ।<br>
संवाहनं नर्तितनेत्रपल्लवा ।<br>
चकार चान्या तु कटाक्षमोक्षणं ।<br>
चकार काचिद्भृशमंगचेष्टितम् ८२।<br>
अप्सरोभिस्तथाकीर्णः कामविह्वलमानसः ।<br>
चिंतयामास मतिमाञ्जितेंद्रियशिरोमणिः ८३।<br>
एता मे तपसो विघ्नकारिण्योऽप्सरसां वराः ।<br>
शक्रेण प्रेषिताः सर्वाः करिष्यंति यथातथम् ८४।<br>
इति संचिंत्य सुतपास्ता उवाच वरांगनाः ।<br>
का यूयं कुत्र संस्थाः किं भवतीनां चिकीर्षितम् ८५।<br>
अत्यद्भुतं जातमहो यद्भवत्योऽक्षिगोचराः ।<br>
यास्तपोभिः सुदुष्प्राप्यास्ता मे तपस आगताः ८६।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे कामाक्षोपाख्यानं नाम द्वादशोऽध्यायः १२ ।<br>
<br>
