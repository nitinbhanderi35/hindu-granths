यम उवाच-<br>
ततस्तु करुणावार्धिस्तेषां शोकेन पीडितः ।<br>
भूपतिः श्रीहरेर्दूतान्विनयेनाह वाडव १।<br>
ऐश्वर्यस्याभिजात्यस्य गुणानां सुकृतस्य च ।<br>
संतः फलं हि गण्यंते यद्भीतपरिरक्षणम् २।<br>
यद्यस्ति सुकृतं किंचिन्मम तेनैव जंतवः ।<br>
स्वर्गे गच्छंतु मुक्तौघाः स्थाने तेषां वसाम्यहम् ३।<br>
एवं भूपवचः श्रुत्वा तस्य सत्यवतो हि ते ।<br>
ध्यायंतः सत्यमौदार्यमब्रुवंस्ते वचो नृपम् ४।<br>
दूता ऊचु-<br>
अनेन तव कारुण्यकर्मणा वचसा नृप ।<br>
बभूव वृद्धिर्धर्मस्य संचितस्य विशेषतः ५।<br>
स्नानं दानं जपो होमस्तपो देवार्चनादिकम् ।<br>
कृतं यन्माधवे मासि तदनंतफलं विदुः ६।<br>
स्वर्गे यज्वा च दाता च क्रीडते त्रिदशैः सह ।<br>
वापीषु हेमपद्मासु कल्पवृक्षतलेऽपि च ७।<br>
गीयमानो मुदं याति गीर्वाणरमणीगणैः ।<br>
जलान्नदानतो लोकं लभते वारुणं शुभम् ८।<br>
कुलानि हेलया सप्त संतारयति गोप्रदः ।<br>
हयं दत्वा रवेर्लोकं याति विद्याप्रदो नरः ९।<br>
ब्रह्मलोकं तथा हेमदानाद्याति सुरालये ।<br>
यो ददाति तथा कन्यां विष्णुलोकं स गच्छति १०।<br>
माधवेमासि यः स्नात्वा दत्वा संपूज्य माधवम् ।<br>
अवाप्य सकलान्कामान्प्रयाति पदमव्ययम् ११।<br>
एकतोऽपि तपो दान क्रतु सुत्यादिकाः क्रियाः ।<br>
एकतो विधिवन्मासो माधवश्चरितो महान् १२।<br>
तस्य माधवमासस्य दिनैकस्यापि भूपते ।<br>
कृतं यत्सुकृतं तत्ते सर्वदानाधिकं पुरा १३।<br>
कारुण्येन दिनैकस्य पुण्यं देहि धरापते ।<br>
निरये पच्यमानेभ्यो दुःखितेभ्यो दयानिधे १४।<br>
न दयासदृशो धर्मो न दयासदृशं तपः ।<br>
न दयासदृशं दानं न दयासदृशः सखा १५।<br>
पुण्यदः पुण्यमाप्नोति नरो लक्षगुणं सदा ।<br>
कारुण्येन विशेषात्ते धर्मवृद्धिस्ततो भवेत् १६।<br>
दुःखितानां हि भूतानां दुःखोद्धर्त्ता नरो हि यः ।<br>
स एव सुकृती लोके ज्ञेयो नारायणांशजः १७।<br>
वैशाखे मासि पूर्णायां स्नानदानादिकं त्वया ।<br>
यत्तीर्थे विहितं वीर सर्वाघविनिषूदनम् १८।<br>
तदेभ्यो देहि विधिवत्कृत्वा साक्ष्ये हरिं प्रभुम् ।<br>
त्रिवाचिकं च निरयाद्येनामी स्वर्गमाप्नुयुः १९।<br>
कपोतार्थं स्वमांसानि कारुण्येन पुरा शिबिः ।<br>
दत्वा दयानिधिः स्वर्गे राजते कीर्तिवारिधिः २०।<br>
दधीचिरपि राजर्षिर्दत्वास्थि च यमात्मनः ।<br>
त्रैलोक्यकौमुदीं कीर्तिं लब्धवान्स्वर्गमक्षयम् २१।<br>
सहस्रजिच्च राजर्षिः प्राणानिष्टान्महायशाः ।<br>
ब्राह्मणार्थे परित्यज्य गतो लोकाननुत्तमान् २२।<br>
न स्वर्गे नापवर्गेऽपि तत्सुखं लभते नरः ।<br>
यदार्तजंतुनिर्व्वाणदानोत्थमिति नो मतिः २३।<br>
सर्वेषु दातृजातेषु पुरा जातोसि भूपते ।<br>
कर्मणानेन संख्यासु धीर धैर्यं नियोज्य च २४।<br>
दृष्ट्वा तवधियं धर्म दया दानं सुनिश्चलम् ।<br>
अस्माभिरपि तूत्साहः क्रियते धर्म्मवादिभिः २५।<br>
यदि ते रोचते राजन्न विलंबतया ततः ।<br>
तदेभ्यो देहि तत्पुण्यं यातनादुःखदाहकम् २६।<br>
इत्युक्तः स तदा देवं कृत्वा साक्ष्ये गदाधरम् ।<br>
तेभ्यस्त्रिवाचिकं पुण्यं दयावान्विधिना ददौ २७।<br>
दत्ते माधवमासस्य तस्मिन्नेकदिनोद्भवे ।<br>
स्वकृते जंतवो याम्ययातनापरिवर्जिताः २८।<br>
विमानवरमारूढाः सर्वे ते त्रिदिवं ययुः ।<br>
प्रणमंतः स्तुवंतश्च पश्यंतस्तं प्रहर्षिताः २९।<br>
नृपेण दत्तं तदवाप्य पुण्यं वैशाखमासैकदिनाभिजातम् ।<br>
सर्वे ययुस्ते नरकाद्विमुक्ता दिवं विमानाधिगता हि चित्रम् ३०।<br>
नूनं विचित्रो भुवि भूतवर्गः संभूतभावो बहुधा विचित्रः ।<br>
तथा विचित्रोऽखिलकर्मयोगस्तत्कर्मशक्तिप्रचयो विचित्रः ३१।<br>
संस्तूयमानो मुनिदेवसंघैर्यस्तद्विशेषाधिकलब्धपुण्यः ।<br>
परं पदं योगिवरैरलभ्यं ययौ जगन्नाथगणाभिवंद्यः ३२।<br>
इति श्रीपद्मपुराणे पातालखंडे वैशाखमासमाहात्म्ये ।<br>
द्व्युत्तरशततमोऽध्यायः १०२।<br>
<br>
