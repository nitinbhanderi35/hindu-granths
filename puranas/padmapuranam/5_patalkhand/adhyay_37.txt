शेष उवाच।<br>
ते पृष्टा मुनिवर्येण रामचारित्रमद्भुतम् ।<br>
धन्यं सभाग्यं मन्वानाः प्रोचुरात्मानमादरात् १।<br>
जना ऊचुः।<br>
पवित्रिता वयं सर्वे दर्शनेन तवाधुना ।<br>
यद्रामकथयास्मान्वै पावयस्यधुना जनान् २।<br>
शृणुष्व वचनं तथ्यं भवान्ब्रह्मर्षिसत्तमः ।<br>
त्वया पृष्टं यदस्मभ्यं सर्वं तत्कथयाम वै ३।<br>
अगस्त्यवाक्याच्छ्रीरामो विप्रहत्यापनुत्तये ।<br>
यागं करोति सुमहान्सर्वसंभारसंभृतम् ४।<br>
तं पालयानाः सर्वे वै त्वदाश्रममुपागताः ।<br>
अश्वेन सहिता विप्र तज्जानीहि महामते ५।<br>
इति वाक्यं समाकर्ण्य मनोहारि रसायनम् ।<br>
अत्यंतं हर्षमापेदे ब्राह्मणो रामभक्तिमान् ६।<br>
अद्य मे फलितो वृक्षो मनोरथश्रियान्वितः ।<br>
अद्य मे जननी धन्या जातं मां सुषुवे तु या ७।<br>
अद्य राज्यं मया प्राप्तं कंटकेन विवर्जितम् ।<br>
अद्य कोशाः सुसंपन्ना अद्य देवाः सुतोषिताः ८।<br>
अग्निहोत्रफलं त्वद्य प्राप्तं मे हविषा हुतम् ।<br>
यद्द्रक्ष्ये रामचंद्रस्य चरणांभोरुहोर्युगम् ९।<br>
यो नित्यं ध्यायते स्वांते अयोध्यायाः पतिः प्रभुः ।<br>
स मे दृग्गोचरो नूनं भविष्यति मनोहरः १०।<br>
हनूमान्मां समालिंग्य प्रक्ष्यते कुशलं मम ।<br>
भक्तिं मे महतीं दृष्ट्वा तोषं प्राप्स्यति सत्तमः ११।<br>
इति वाक्यं समाकर्ण्य हनूमान्कपिसत्तमः ।<br>
जग्राह पादयुगलं मुनेरारण्यकस्य हि १२।<br>
स्वामिन्हनूमान्विप्रर्षे सेवकोऽहं पुरःस्थितः ।<br>
जानीहि रामदासस्य रेणुकल्पं मुनीश्वर १३।<br>
इत्युक्तवति तस्मिन्वै मुनिः परमहर्षितः ।<br>
आलिलिंग हनूमंतं रामभक्त्या सुशोभितम् १४।<br>
उभौ प्रेमविनिर्भिन्नावुभावपि सुधाप्लुतौ ।<br>
स्थगितौ चित्रलिखिताविव तत्र बभूवतुः १५।<br>
उपविष्टौ कथास्तत्र चक्रतुः सुमनोहराः ।<br>
रघुनाथपदांभोजप्रीतिनिर्भरमानसौ १६।<br>
हनूमांस्तमुवाचेदं वचो विविधशोभनम् ।<br>
आरण्यकं मुनिवरं रामांघ्रिध्याननिर्भृतम् १७।<br>
स्वामिन्नयं दशरथकुलहीरांकुरो महान् ।<br>
रामभ्राता महाशूरः शत्रुघ्नः प्रणमत्यसौ १८।<br>
लवणो येन निहतः सर्वलोकभयंकरः ।<br>
कृताश्च सुखिनः सर्वे मुनयः सुतपोधनाः १९।<br>
एष पुष्कलनामा त्वां नमत्युद्भटसेवितः ।<br>
येनाधुना महावीरा जिताः समरमंडले २०।<br>
जानीह्येनं बहुगुणं रामामात्यं महाबलम् ।<br>
प्राणप्रियं रघुपतेः सर्वज्ञं धर्मकोविदम् २१।<br>
सुबाहुरयमत्युग्रो वैरिवंशदवानलः ।<br>
रामपादाब्जरोलंबो नमति त्वां महायशाः २२।<br>
सुमदोऽप्येष पार्वत्या दत्तरामांघ्रिसेवया ।<br>
प्राप्तोऽधुनासौ संसारवार्धिनिस्तरणं महत् २३।<br>
सत्यवानयमश्वं यः प्राप्तमाश्रुत्य सेवकात् ।<br>
राज्यं निवेदयामास स त्वां प्रणमति क्षितौ २४।<br>
इति वाक्यं समाकर्ण्य समालिंग्य समादरात् ।<br>
चकारारण्यक ऋषिः स्वागतं फलकादिना २५।<br>
ते हृष्टास्तत्र वसतिं चक्रुर्मुनिवराश्रमे ।<br>
प्रातर्नित्यक्रियां कृत्वा रेवायां ते महोद्यमाः २६।<br>
नरयानमथारोप्य सेवकैः सहितं मुनिम् ।<br>
शत्रुघ्नः प्रापयामासायोध्यां रामकृतालयाम् २७।<br>
स दूरान्नगरीं दृष्ट्वा सूर्यवंशनृपोषिताम् ।<br>
पदातिरभवद्वेगाद्रघुनाथदिदृक्षया २८।<br>
संप्राप्य नगरीं रम्यामयोध्यां जनशोभिताम् ।<br>
मनोरथसहस्रेण संरूढो रामदर्शने २९।<br>
ददर्श तत्र सरयूतीरे मंडपशोभिते ।<br>
रामं दूर्वादलश्यामं कंजकांतिविलोचनम् ३०।<br>
मृगशृंगं कटौ रम्यं धारयंतं श्रियान्वितम् ।<br>
ऋषिवृंदैर्व्यासमुख्यैर्वृतं शूरैः सुसेवितम् ३१।<br>
भरतेन सुमित्रायास्तनूजेन परीवृतम् ।<br>
ददतं दीनसंधेभ्यो दानानि प्रार्थितानि तम् ३२।<br>
विलोक्यारण्यकाख्योऽसौ कृतार्थ इत्यमन्यत ।<br>
मल्लोचने पद्मदलसमाने रामलोकके ३३।<br>
अद्य मे सर्वशास्त्रस्य ज्ञातृत्वं बहुसार्थकम् ।<br>
येन श्रीराममाज्ञाय प्राप्तोऽयोध्यापुरीमिमाम् ३४।<br>
इत्येवमादिवचनानि बहूनि हृष्टो ।<br>
रामांघ्रिदर्शनसुहर्षित गात्रशोभी ।<br>
प्रायाद्रमेश्वरसमीपमगम्यमन्यै-।<br>
र्योगेश्वरैरपि विचारपरैः सुदूरम् ३५।<br>
धन्योऽहमद्य रामस्य चरणावक्षिगोचरौ ।<br>
करिष्यामि वचो रम्यं वदन्राममवेक्षयन् ३६।<br>
रामोऽपि वाडवश्रेष्ठं ज्वलंतं स्वेन तेजसा ।<br>
तपोमूर्तिधरं वीक्ष्य प्रत्युत्थानमथाकरोत् ३७।<br>
रामचंद्रस्तस्य पादौ सुचिरं नतवान्महान् ।<br>
ब्रह्मण्यदेवपावित्र्यं कृतमद्यतनोर्मम ३८।<br>
इति वाक्यं वदंस्तस्य पादयोः पतितः प्रभुः ।<br>
सुरासुरनमन्मौलिमणिनीराजितांघ्रिकः ३९।<br>
प्रणतं तं नृपश्रेष्ठं वाडवेंद्रो महातपाः ।<br>
गृहीत्वा भुजयोर्मध्यमालिलिंग प्रियं प्रभुम् ४०।<br>
कौसल्यातनयस्तं वा उच्चैर्मणिमयासने ।<br>
संस्थाप्य च पदोर्युग्मं जलेनाक्षालयत्प्रभुः ४१।<br>
पादावनेजनोदं तु मस्तकेऽधाद्धरिः स्वयम् ।<br>
पवित्रितोऽद्य सगणः सकुटुंब इति ब्रुवन् ४२।<br>
चंदनेन विलिप्याथ गां च प्रादात्पयस्विनीम् ।<br>
उवाच च वचो रम्यं देवदेवेंद्र सेवितः ४३।<br>
स्वामिन्मखो मया वाजिमेधसंज्ञः क्रियेत ह ।<br>
सोयं त्वच्चरणा यातादद्यपूर्णो भविष्यति ४४।<br>
अद्य मे ब्रह्महत्योत्थ पापहानिं करिष्यति ।<br>
अश्वमेधः क्रतुर्युष्मच्चरणेन पवित्रितः ४५।<br>
इति वाक्यं ब्रुवाणं तं राजराजेंद्रसेवितम् ।<br>
आरण्यक उवाचेदं हसन्माध्व्या गिरा मुनिः ४६।<br>
स्वामिंस्तव तु युक्तं हि वचो ब्रह्मण्यभूमिप ।<br>
त्वन्मूर्तयो महाराज ब्राह्मणा वेदपारगाः ४७।<br>
त्वं यदा ब्रह्मपूजादि शुभं कर्म करिष्यसि ।<br>
ततोऽखिला नृपा विप्रं पूजयिष्यंति भूमिप ४८।<br>
त्वयोक्तं यन्महाराज विप्रहत्यापनुत्तये ।<br>
यागं करोमि विमलं तत्तु हास्यकरं वचः ४९।<br>
त्वन्नामस्मरणान्मूढः सर्वशास्त्रविवर्जितः ।<br>
सर्वपापाब्धिमुत्तीर्य स गच्छेत्परमं पदम् ५०।<br>
सर्ववेदेतिहासानां सारार्थोऽयमिति स्फुटम् ।<br>
यद्रामनामस्मरणं क्रियते पापतारकम् ५१।<br>
तावद्गर्जंति पापानि ब्रह्महत्यासमानि च ।<br>
न यावत्प्रोच्यते नाम रामचंद्र तव स्फुटम् ५२।<br>
त्वन्नामगर्जनं श्रुत्वा महापातककुंजराः ।<br>
पलायंते महाराज कुत्रचित्स्थानलिप्सया ५३।<br>
तस्मात्तव कथं हत्या महापुण्यददर्शन ।<br>
राम त्वत्सुकथां श्रुत्वा पूतः सद्यो भविष्यति ५४।<br>
मया पूर्वं कृतयुगे गंगायास्तीरवासिनाम् ।<br>
ऋषीणां मुखतो वाक्यं श्रुतमेतत्पुराविदाम् ५५।<br>
तावत्पापभियः पुंसां कातराणां सुपापिनाम् ।<br>
यावन्न वदते वाचा रामनाममनोहरम् ५६।<br>
तस्माद्धन्योऽहमधुना मम संसृतिनाशनम् ।<br>
सांप्रतं सुलभं रामचंद्र त्वद्दर्शनादभूत् ५७।<br>
इत्युक्तवंतं स मुनिं पूजयामास तत्र वै ।<br>
सर्वे मुनिजनाः साधु साधु वाक्यमिति ब्रुवन् ५८।<br>
शेष उवाच।<br>
अत्याश्चर्यमभूत्तत्र तन्मे निगदतः शृणु ।<br>
वात्स्यायनमुनिश्रेष्ठ रामभक्तिपरायण ५९।<br>
रामं दृष्ट्वा महाराजं यादृशं ध्यानगोचरम् ।<br>
अत्यंतं हर्षमापन्नो जगाद स मुनीश्वरान् ६०।<br>
मुनीश्वराः संशृणुत मद्वाक्यं सुमनोहरम् ।<br>
मादृशः को न भूलोके भविष्यति सुभाग्यवान् ६१।<br>
नास्ति मत्सदृशः कोपि न जातो न भविष्यति ।<br>
यद्रामभद्रो मां नत्वा स्वागतं परिपृष्टवान् ६२।<br>
यत्पादपंकजरजः श्रुतिमृग्यं सदैव हि ।<br>
सोऽद्य मत्पादयोः पाथः पीत्वा पूतममन्यत ६३।<br>
एवं प्रवदतस्तस्य ब्रह्मस्फोटोऽभवत्तदा ।<br>
निर्गतं तद्भवं तेजो विवेश रघुनायके ६४।<br>
पश्यतां सर्वलोकानां सरयूतीरमंडपे ।<br>
सायुज्यमुक्तिं संप्राप दुर्ल्लभां योगिभिर्जनैः ६५।<br>
दिवि तूर्यनिनादोऽभूद्वीणानादोऽभवत्तदा ।<br>
पुष्पवृष्टिः पपाताग्रे पश्यतां चित्रमद्भुतम् ६६।<br>
मुनयोऽप्येतदीक्षित्वा प्रशंसंतो मुनीश्वरम् ।<br>
कृतार्थोयं मुनिश्रेष्ठो यद्रामवपुषीक्षितः ६७।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे आरण्यकमुनेर्विष्णुलोकगमनंनाम सप्तत्रिंशत्तमोऽध्यायः ३७ ।<br>
<br>
