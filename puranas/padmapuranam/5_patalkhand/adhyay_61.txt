शत्रुघ्न उवाच।<br>
जानासि किं महामंत्रिन्को बालो हयमाहरत् ।<br>
येन मे क्षपितं सर्वं बलं वारिधिसन्निभम् १।<br>
सुमतिरुवाच।<br>
स्वामिन्नयं मुनिश्रेष्ठ वाल्मीकेराश्रमो महान् ।<br>
क्षत्त्रियाणामत्र वासो नास्त्येव परतापन २।<br>
इंद्रो भविष्यति परममर्षी हयमाहरत् ।<br>
पुरारिर्वान्यथा वाहं तव कः समुपाहरेत् ३।<br>
कालजिद्येन नाशं वै प्राप्तः परमदारुणः ।<br>
तं प्रति श्रीमहाराज गंता कः पुष्कलान्यतः ४।<br>
त्वं च वीरैर्भटैः सर्वैराजभिः परिवारितः ।<br>
तत्र गच्छस्व सैन्येन महता शत्रुकृंतन ५।<br>
गत्वा स जीवितं वीरं बद्ध्वा तु कुतुकार्थिने ।<br>
दर्शयिष्यामि रामाय मतं मे त्विदमादृतम् ६।<br>
इति वाक्यं समाकर्ण्य वीरान्सर्वान्समादिशत् ।<br>
सैन्येन महता यात यूयमायामि पृष्ठतः ७।<br>
निर्दिष्टास्ते क्षणाद्वीरा जग्मुर्यत्र लवो बली ।<br>
धनुर्विस्फारयंस्तत्र सुदृढं गुणपूरितम् ८।<br>
आयातं तन्महद्दृष्ट्वा बलं वीरप्रपूरितम् ।<br>
न किंचिन्मनसा बिभ्येलवेन बलशालिना ९।<br>
लवः सिंह इवोत्तस्थौ मृगान्मत्वाऽखिलान्भटान् ।<br>
धनुर्विस्फारयन्रोषाच्छरान्मुंचन्सहस्रशः १०।<br>
ते शरैः पीड्यमानास्तु महारोषेण पूरिताः ।<br>
वीरं बालं मन्यमानाः संमुखं प्राद्रवंस्तदा ११।<br>
वीरान्सहस्रशो दृष्ट्वा भ्रमिभिः पर्यवस्थितान् ।<br>
लवो जवेन संधाय शरान्रोषप्रपूरितः १२।<br>
भ्रमिराद्या सहस्रेण द्वितीयायुतसंख्यया ।<br>
तृतीयायुतयुग्मेन तुरीयायुतपंचभिः १३।<br>
पंचमी लक्षयोधानां षष्ठी योधायुताधिकैः ।<br>
सप्तमी लक्षयुग्मेन सप्तभिर्भ्रमिभिर्वृतः १४।<br>
मध्ये लवो भ्रमिव्याप्तः स चरन्वह्निवत्तदा ।<br>
दाहयामास सर्वान्वै सैनिकान्भ्रमिकारकान् १५।<br>
काचित्खङ्गैः शरैः काचित्काचित्प्रासैश्च कुंतलैः ।<br>
पट्टिशैः परिघैः सर्वा भ्रमिर्भग्ना महात्मना १६।<br>
सप्तभिर्भ्रमिभिर्मुक्तो रराज स कुशानुजः ।<br>
मेघवृंदविनिर्मुक्तः शशीव शरदागमे १७।<br>
प्राहरत्सर्वथा योधान्भिंदन्गजकरान्बहून् ।<br>
छिंदञ्छिरांसि वीराणां चक्रभ्रूणि महांति च १८।<br>
अनेके पतिता वीरा लवबाणप्रपीडिताः ।<br>
मुमुहुः समरेऽथान्ये नष्टा अन्ये सुकातराः १९।<br>
पलायनपरं सैन्यं लवबाणप्रपीडितम् ।<br>
वीक्ष्य वीरो रणे योद्धुं प्रायात्पुष्कलसंज्ञकः २०।<br>
तिष्ठतिष्ठेति च वदन्रोषपूरितलोचनः ।<br>
रथे सुहयशोभाढ्ये तिष्ठन्प्रायाल्लवं बली २१।<br>
स लवं प्रत्युवाचाथ पुष्कलः परमास्त्रवित् ।<br>
तिष्ठ दत्ते मया संख्ये रथे सुहयशोभिते २२।<br>
पदातिना त्वया युद्धं करोमि किमथाहवे ।<br>
तस्मात्तिष्ठ रथे पश्चाद्युद्ध्येऽहं भवता सह ।<br>
एतद्वाक्यं निशम्यासौ लवः पुष्कलमब्रवीत् २३।<br>
त्वया दत्ते रथे स्थित्वा युद्धं कुर्यामहं रणे ।<br>
तदा मे पापमेव स्याज्जयः संदिग्ध एव हि २४।<br>
न वयं ब्राह्मणा वीर प्रतिग्रहपरायणाः ।<br>
वयं तु क्षत्रिया नित्यं दानकर्मक्रियारताः २५।<br>
इदानीं त्वद्रथं कोपाद्भनज्मि प्रत्यहं भवान् ।<br>
पादचारी भवत्येव पश्चाद्युद्धं करिष्यति २६।<br>
पुष्कलो वाक्यमाकर्ण्य धर्मधैर्यसमन्वितम् ।<br>
विसिस्माय चिरं चित्ते धनुः सज्यमथाकरोत् २७।<br>
तमात्तधनुषं दृष्ट्वा लवः कोपसमन्वितः ।<br>
चापं चिच्छेद पाणिस्थं शरसंधानमाचरन् २८।<br>
स यावत्स गुणं चापं कुरुते तावदुद्धतः ।<br>
रथभंगं चकारास्य समरे प्रहसन्बली २९।<br>
भग्नं रथं स्वकं वीक्ष्य धनुश्छिन्नं महात्मना ।<br>
महावीरं मन्यमानः पदातिः प्राद्रवद्रणे ३०।<br>
उभौ धनुर्धरौ वीरावुभावपि शरोद्धतौ ।<br>
उभौ क्षतजविप्लुष्टौ छिन्नसन्नाहितावुभौ ३१।<br>
परस्परं बाणघातविशीर्णावपुलक्षितौ ।<br>
जयाकांक्षां प्रकुर्वंतौ परस्परवधैषिणौ ३२।<br>
जयंतकार्तिकेयौ वा पुरारिः पुरभिद्यथा ।<br>
एवं परस्परं युद्धं प्रकुर्वाणौ रणांगणे ३३।<br>
पुष्कलः प्रत्युवाचाथ बालं शूरशिरोमणे ।<br>
त्वादृशो न मया दृष्टः कश्चिद्वीरशिरोमणिः ३४।<br>
शिरस्ते पातयाम्यद्य बाणैः शितसुपर्वभिः ।<br>
मा पलायस्व समरे प्राणान्रक्षस्व संयतः ३५।<br>
एवमुक्त्वा लवं वीरं चकार शरपंजरे ।<br>
पुष्कलस्य शरा भूमौ नभसि व्याप्य संस्थिताः ३६।<br>
शरपंजरमध्यस्थो लवः पुष्कलमब्रवीत् ।<br>
महत्कर्म कृतं वीर यन्मां बाणैरपीडयत् ३७।<br>
इत्युक्त्वा बाणसंघातं प्रच्छिद्य वचनं पुनः ।<br>
जगाद पुष्कलं वीरः शरसंधानकोविदः ३८।<br>
पालयात्मानमाजिस्थं मच्छराघातपीडितः ।<br>
पतिष्यसि महीपृष्ठे रुधिरेण परिप्लुतः ३९।<br>
एवमुक्तं समाकर्ण्य पुष्कलः कोपसंयुतः ।<br>
रणे संयोधयामास लवं वीरं महाबलम् ४०।<br>
लवः प्रकुपितो बाणं तीक्ष्णं वैरिविदारणम् ।<br>
जग्राह लवतः कोशादाशीविषमिव क्रुधा ४१।<br>
जाज्वल्यमानः सशरश्चापमुक्तो लवस्य च ।<br>
हृदयं भेत्तुमुद्युक्तश्छिन्नो भारतिनाशु सः ४२।<br>
छिन्ने भारतिना संख्ये शरेण प्राणहारिणा ।<br>
अत्यंतं कुपितो घोरं शरमन्यं समाददे ४३।<br>
आकर्णाकृष्टचापेन स मुक्तो निशितः शरः ।<br>
बिभेद हृदयं तस्य पुष्कलस्य महारणे ४४।<br>
भिन्नो वक्षसि वीरेण सायकेनाशुगामिना ।<br>
पपात धरणीपृष्ठे महाशूरशिरोमणिः ४५।<br>
पतितं तं समालोक्य पुष्कलं पवनात्मजः ।<br>
गृहीत्वा राघवभ्रात्रे ददौ मूर्च्छासमन्वितम् ४६।<br>
मूर्च्छितं तं समालोक्य शोकविह्वलमानसः ।<br>
हनूमंतं लवं हंतुं निदिदेश क्रुधान्वितः ४७।<br>
हनूमान्क्रोधसंप्लुष्टो लवं संख्ये महाबलम् ।<br>
विजेतुं तरसा प्रागाद्वृक्षमुद्यम्य शाल्मलिम् ४८।<br>
वृक्षेण हतवान्मूर्ध्नि लवस्य हनुमान्बली ।<br>
तमापतंतं तरसा चिच्छेद शतधा लवः ४९।<br>
छिन्ने नगे पुनः कोपाद्वृक्षानुत्पाट्य मूलतः ।<br>
ताडयामास हृदये मस्तके च महाबलः ५०।<br>
यान्यान्वृक्षान्समाहृत्याताडयत्पवनात्मजः ।<br>
तांस्तांश्चिच्छेद तरसा बलवान्नतपर्वभिः ५१।<br>
तदा शिलाः समुत्पाट्य गंडशैलोपमाः कपिः ।<br>
पातयामास शिरसि क्षिप्रवेगेन मारुतिः ५२।<br>
स आहतः शिलासंघैः संख्ये कोदंडमुन्नयन् ।<br>
बाणैस्ताश्चूर्णयामास यंत्रिकाभिर्यथा कणाः ५३।<br>
तदात्यंतं प्रकुपितो मारुतिः पुच्छवेष्टनम् ।<br>
चकार समरोपांते लवस्य बलिनः कृती ५४।<br>
स्वं पुच्छेन समाविद्धं वीक्ष्य स्वांबां हृदि स्मरन् ।<br>
मुष्टिना ताडयामास लांगूलं मारुतेर्बली ५५।<br>
तन्मुष्टिघातव्यथितो मारुतिस्तममूमुचत् ।<br>
स मुक्तः पुच्छतो युद्धे शरान्मुंचन्नभूद्बली ५६।<br>
दुर्वारशरघातेन संपीडिततनुः कपिः ।<br>
बाणवर्षं मन्यमानो दुःसहं समरे बहु ५७।<br>
किंकर्तव्यमितोऽस्माभिः पलाय्य यदि गम्यते ।<br>
तदा मे स्वामिनो लज्जा ताडयेद्बालकोऽत्र माम् ५८।<br>
ब्रह्मदत्तवरत्वात्तु मूर्च्छा न मरणं नहि ।<br>
दुःसहा बाणपीडात्र किं कर्तव्यं मयाधुना ५९।<br>
शत्रुघ्नः समरे गत्वा जयं प्राप्नोतु बालकात् ।<br>
अहं तावज्जयाकांक्षी शये कपटमूर्च्छया ६०।<br>
इत्येवं मानसे कृत्वा पपात रणमंडले ।<br>
पश्यतां सर्ववीराणां कपटेन विमूर्च्छितः ६१।<br>
तं मूर्च्छितं समाज्ञाय हनूमंतं महाबलम् ।<br>
जघान सर्वान्नृपतीञ्छरमोक्षविचक्षणः ६२।<br>
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे।<br>
हनुमत्पतनंनामैकषष्टितमोऽध्यायः ६१।<br>
<br>
