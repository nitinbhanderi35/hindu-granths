नारद उवाच-।<br>
देवशर्मा महाप्राज्ञः समं सुमनसा तया ।<br>
तीर्थे कनखले पुण्ये गंगायामतिविश्रुते १।<br>
वैशाखे विधिना स्नानं चक्रे मेषस्थिते रवौ ।<br>
पूजयामास विधिवन्मधुसूदनमच्युतम् २।<br>
यमैः सनियमैर्युक्तः शक्त्या किंचिद्ददौ ततः ।<br>
हविष्यभुग्भूमिशायी ब्रह्मचर्यव्रतस्थितः ३।<br>
कृच्छ्रादि तपसा क्षामो ध्यायन्नारायणं हृदि ।<br>
तत्र प्राप्य स वैशाखीं दत्वा मधुतिलादिकम् ४।<br>
विप्रेभ्यो भोजनं दत्वा भक्त्या धेनुं सदक्षिणाम् ।<br>
अच्छिद्रं प्रार्थयामास तत्र स्नानस्य भूसुरान् ५।<br>
सापि साध्वी च सुश्रोणी पतिभक्तिपरायणा ।<br>
पतिं शुश्रूषते नित्यं स्नात्वा संपूज्य केशवम् ६।<br>
तौ दंपती ततो यातौ स्वगेहं साधुहर्षितम् ।<br>
कृतकृत्यावथात्मानौ मन्यमानावसंशयम् ७।<br>
तेन पुण्यप्रभावेण कालेन कियता किल ।<br>
बभूवुरमितास्तस्य धनधान्यानि संपदः ८।<br>
तनया विनयोपेताश्चत्वारः श्रुतिकोविदाः ।<br>
धर्मज्ञा वैष्णवा नित्यं पितृमातृपरायणाः ९।<br>
बभूवुरमितप्रज्ञाः पुरुषार्थाय बोधिताः ।<br>
विख्याता विधितत्त्वज्ञा ब्रह्मज्ञा ब्रह्मतत्पराः १०।<br>
समग्रगुणसंपन्नाः संप्रतिष्ठंति कीर्तयः ११।<br>
तौ दंपती सुतसमग्रसमृद्धसौख्यं पुण्योदयं समुपयुज्य ततश्चिरेण ।<br>
स्थानं परं परममीयतुरस्य भक्त्या श्रीमाधवे च सुकृतस्य नृपप्रसादात् १२।<br>
यथैव माधवः साक्षाद्विद्यालक्ष्मी धवः स्मृतः ।<br>
तथैव माधवो मासो मधुसूदनवल्लभः १३।<br>
इदं माधवमाहात्म्यं किंचित्संक्षेपतोऽनघ ।<br>
मया ते कथितं वीर यत्पुरा च पितुः श्रुतम् १४।<br>
इति श्रीपद्मपुराणे पातालखंडे नारदांबरीषसंवादे वैशाखमासमाहात्म्ये एकनवतितमोऽध्यायः ९१।<br>
<br>
