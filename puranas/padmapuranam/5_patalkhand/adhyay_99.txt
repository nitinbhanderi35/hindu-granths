यम उवाच-<br>
बभूव भूपतिः पूर्वं ख्यातो नाम्ना महीरथः ।<br>
पूर्वपुण्यफलावाप्त प्रभूतैश्वर्यसंपदः १।<br>
केवलं कामकलना ललना ललितस्थितः ।<br>
तदेकव्यसनासक्तिर्न धर्मार्थ व्यवस्थितः २।<br>
मंत्रिणि न्यस्य राज्यश्रीर्बुभुजे विषयान्नृपः ।<br>
स कामिनी सहचरो राज्यकार्यपराङ्मुखः ३।<br>
न प्रजा न धनं धर्मं नार्थं कार्यं च पश्यति ।<br>
केवलं कामिनीकेलि कलनोचितवासनः ४।<br>
अथ कालेन महता पुरोधास्तस्य कश्यपः ।<br>
वचः प्रोवाच तं धर्म्यमिति चेतस्यचिंतयत् ५।<br>
न वारयति यो मोहादधर्मान्नृपतिं गुरुः ।<br>
सोपि तत्पापभुक्तस्माद्बोधनीयः पुरोधसा ६।<br>
बोधितोऽप्यवजानाति स चेद्वाक्यं पुरोधसः ।<br>
पुरोधास्तत्र निर्दोषो राजा स्यात्सर्वदोषभाक् ७।<br>
शृणु राजन्मम गुरोर्वचो धर्मार्थसंहितम् ।<br>
अभिन्नार्थमुपेतार्थमिच्छारागादि वर्जितम् ८।<br>
अयमेव परो धर्मो यद्गुरोर्वचसि स्थितिः ।<br>
गुर्वाज्ञायालवो राज्ञामायुः श्री सौख्यवर्द्धनः ९।<br>
न विप्रास्तर्पिता दानैर्विष्णुर्नाराधितस्त्वया ।<br>
न व्रतं न तपः किंचिन्न तीर्थं हि कृतं त्वया १०।<br>
हरिनाम त्वया कामवशगेन न चिंतितम् ।<br>
हा त्वया भीरुसंगत्या न विद्वत्संगतिः कृता ११।<br>
स्मरचामरवाहिन्यो वल्लभाः कस्य न प्रियाः ।<br>
किंतु ताः पवनोल्लोलकदलीदलवच्चलाः १२।<br>
तरंगतरलैरर्थैर्भोगैर्भ्रूभंगभंगुरैः ।<br>
मुहूर्तपेयैस्तारुण्यैर्न तृप्यंते महाशयाः १३।<br>
किं विद्यया च तपसा किं त्यागेन नयेन वा ।<br>
किं विविक्तेन मनसा स्त्रीभिर्यस्य हृतं मनः १४।<br>
एक एव सुहृद्धर्मो निधनेष्वनुयाति यः ।<br>
सर्वमन्यच्छरीरेण समं नाशं गमिष्यति १५।<br>
धर्मं शनैः संचिनुयाद्वल्मीकमिव पुत्तिकाः ।<br>
धर्मेण हि सहायेन तमस्तरति दुस्तरम् १६।<br>
अनिलोल्लासितोत्ताल जलकल्लोल चंचलम् ।<br>
किं न जानासि राजेंद्र नृणां जीवित विभ्रमम् १७।<br>
विनयो रत्नमुकुटः सत्यधर्मौ च कुंडले ।<br>
त्यागश्च कंकणो येषां किं तेषां जडमंडनैः १८।<br>
मृतं शरीरमुत्सृज्य काष्ठलोष्टसमं भुवि ।<br>
विमुखा बांधवा यांति धर्मस्तमनुगच्छति १९।<br>
गम्यमानेषु सर्वेषु क्षीयमाणे तथायुषि ।<br>
जीविते लुप्यमाने च किमुत्थाय न धावसि २०।<br>
कुटुंबं पुत्रदारादि शरीरं द्रव्यसंचयः ।<br>
पारक्यमध्रुवं किंतु स्वीये सुकृतदुष्कृते २१।<br>
यदा सर्वं परित्यज्य गंतव्यमवशेन ते ।<br>
अनर्थे किं प्रसक्तस्त्वं स्वधर्मं नानुतिष्ठसि २२।<br>
अविश्राममनालंबमपाथेयमदेशिकम् ।<br>
मृतः कांतारमध्वानं कथमेको गमिष्यसि २३।<br>
न हि त्वां प्रस्थितं कश्चित्पृष्ठतोऽनुगमिष्यति ।<br>
सुकृतं दुष्कृतं च त्वां यास्यंतमनुयास्यति २४।<br>
श्रुतिस्मृत्युदितं कर्म कुलदेशोचितं हितम् ।<br>
धर्ममूलं निषेवस्व सदाचारमतंद्रितः २५।<br>
परित्यजेदर्थकामौ स्यातां चेद्धर्मवर्जितौ ।<br>
धर्मेण प्राप्यते सर्वमर्थकामादिकं सुखम् २६।<br>
इंद्रियाणां जयं योगं समातिष्ठेद्दिवानिशम् ।<br>
जितेंद्रियो हि शक्नोति पथि स्थापयितुं प्रजाः २७।<br>
अतिप्रगल्भ ललना कटाक्ष चपलाश्रियः ।<br>
विनये प्रणिधानेन चिरं तिष्ठंति भूभुजाम् २८।<br>
कामदर्पादिशीलानामविचारित कारिणाम् ।<br>
आयुषा सह नश्यंति संपदो मूढचेतसाम् २९।<br>
भूतिभिर्नष्टदृष्टाभिर्नृत्यंते न महाशयाः ।<br>
नागताभिर्न याताभिर्नदीभिश्चीयतेंबुधिः ३०।<br>
व्यसनस्य च मृत्योश्च व्यसनं कष्टमुच्यते ।<br>
व्यसन्यधोधो व्रजति स्वर्गाम्यव्यसनी नृपः ३१।<br>
व्यसनानि दुरंतानि कामजानि विशेषतः ।<br>
त्यज तस्मान्महाराज कामं धर्मविरोधिनम् ३२।<br>
जडानामविवेकानामसुराणां दुरात्मनाम् ।<br>
भाग्यभोग्यानि राज्यानि संत्यनीतिमतामपि ३३।<br>
नैव स्थिराणि तानीह दुरितैरनुसेवितैः ।<br>
विलीयंते यथा वह्निसंसर्गेणेंधनानि च ३४।<br>
गच्छतस्तिष्ठतो वापि जाग्रतः स्वपतोऽपि वा ।<br>
न विचारपरं चेतो यस्यासौ मृत एव सः ३५।<br>
उपदेष्टा श्रुतवतां गुरुरित्युच्यते यतः ।<br>
किंतु त्वासन्नविपदामुपदेशाः शिरोरुहाः ३६।<br>
विषयज्वरमुत्सृज्य समया स्वस्थया धिया ।<br>
युक्त्या च व्यवहारिण्या स्वार्थः प्राज्ञेन साध्यते ३७।<br>
अशुभाच्चलितं याति शुभं तस्मादपीतरम् ।<br>
जंतोश्चित्तं च शिशुवत्तस्मात्तच्चालयेद्बलात् ३८।<br>
उपधार्य मतिं राजन्वृद्धानां धर्मदर्शिनाम् ।<br>
नियच्छेत्परया बुद्ध्या चित्तमुत्पथगामि यत् ३९।<br>
न धनान्युपकुर्वंति न मित्राणि न बांधवाः ।<br>
न हस्तपादचलनं न देशांतरसंगतम् ४०।<br>
न कायक्लेशवैधुर्यं न तीर्थायतनाश्रयः ।<br>
केवलं तन्मनस्कस्य जपेनासाद्यते पदम् ४१।<br>
विषये वर्तमानस्य तस्माच्चित्तस्य संयमे ।<br>
यत्नं कुर्याद्बुधो राजन्ध्रुवं यंतेव वाजिनाम् ४२।<br>
तत्तत्कुर्याद्यतो राजन्भवता येन वंचितः ।<br>
मुनिभिश्च फलैस्तैस्तैरतोप्याकर्णयाधुना ४३।<br>
मुह्यतापि मनुष्येण प्रष्टव्याः सुहृदो बुधाः ।<br>
ते च पृष्टा यथा ब्रूयुस्तत्कर्त्तव्यं यथोचितम् ४४।<br>
सर्वोपायेन कर्त्तव्यो निग्रहः कामकोपयोः ।<br>
श्रेयोऽर्थिना यतस्तौ हि श्रेयोघातार्थमुद्यतौ ४५।<br>
कामो हि बलवान्राजञ्छरीरस्थो रिपुर्महान् ।<br>
न तस्य वशगो भूयाज्जनः श्रेयोभिलाषुकः ४६।<br>
यः कामो देवदेवेन पुरा तेनैव शूलिना ।<br>
ललाटवह्निना दग्धः कृतोनंग इति स्थितिः ४७।<br>
यदा वांछत्यसौ नारीं निहंतुं समनोभवः ।<br>
पुंसां कायं समाश्रित्य स्वरूपं दर्शयत्यसौ ४८।<br>
चिंत्यमानस्य वै पुंसो नार्या रूपं पुनःपुनः ।<br>
तमदृष्टं समाश्रित्य नरमुन्मादयत्यसौ ४९।<br>
तथैवोन्मादयत्येष योषिदंगं न संशयः ।<br>
स्मरः संस्मरणान्नाम जातं तस्य ततो नृप ५०।<br>
यादृशस्तादृशो रंगो वस्त्रं वीरसमाश्रयेत् ।<br>
आत्मतेजः प्रकाशात्सोऽश्रुधारा पेयतां व्रजेत् ५१।<br>
नार्यारूपं समारुह्य धीरं तमपि मोहयेत् ।<br>
पुरुषं तु समाश्रित्य द्रावयत्येष योषितम् ५२।<br>
स एव सहजो राजन्नशरीरी शरीरगः ।<br>
शरीरकस्यापि विभो कथं पापं विधीयते ५३।<br>
यं प्राप्यातिपवित्राणि पंचगव्यहवींषि च ।<br>
अशुचित्वं क्षणं यांति कोऽन्य स्यादशुचिस्ततः ५४।<br>
जिघ्रन्नपि स्वदुर्गंधं पश्यन्नपि मलं स्वकम् ।<br>
न विरज्यति लोकोऽयं पीडयन्नपि नासिकाम् ५५।<br>
हृद्यान्नमन्नपानानि यं प्राप्य सुरभीणि च ।<br>
अशुचित्वं प्रयांत्याशु कोऽन्यस्यादशुचिस्ततः ५६।<br>
यस्योदरगतं चान्नं स्वं हि रूपं परित्यजेत् ।<br>
कृमिमिश्रममेध्यत्वं शीघ्रं प्रज्ञायते किल ५७।<br>
तथापि देहे भूपाल निजरूपं परित्यजेत् ।<br>
शुनतां याति वै पश्चात्कृमिदुर्गंधिसंकुले ५८।<br>
जायंते तत्र वै यूकाः कृमयो वा न संशयः ।<br>
सकृमिः कुरुते स्फोटं कंडूश्च परिदारुणः ५९।<br>
व्यथामुत्पादयेद्भूयः सर्वांगं परिचालयेत् ।<br>
नखाग्रैर्घृष्यमाणा सा कंडूः शांता प्रजायते ६०।<br>
तद्वत्सुखं भवत्येव सुरतस्य न संशयः ।<br>
भुंजत्येवं रसान्मर्त्यः सुभक्षान्पिबते पुनः ६१।<br>
तत्रस्थं पचते वह्निरपाने पातयेन्मलम् ।<br>
सारभूतो रसस्तत्र उद्रिक्तस्तु प्रजायते ६२।<br>
निर्मलः शुद्धवीर्यस्तु ब्रह्मस्थानं प्रयाति च ।<br>
आकृष्टः स समानेन नीतस्तेनापि वायुना ६३।<br>
स्थानं न लभते वीर्यं चंचलत्वेन वर्तते ।<br>
प्राणिनां हि कपालेषु कृमयः संति पंच वै ६४।<br>
द्वावेतौ कर्णमूले तु नेत्रस्थाने ततः पुनः ।<br>
कनिष्ठांगुलिमानेन रक्तपुच्छाश्च भूपते ६५।<br>
नवनीतस्य वर्णेन कृष्णपुच्छा न संशयः ।<br>
तेषां नामानि भद्रं ते मत्तो निगदतः शृणु ६६।<br>
पिङ्गली शृंगली नाम द्वौ कृमी कर्णमूलयोः ।<br>
शृंगली जंगली चान्यौ नेत्रयोरंतरस्थितौ ६७।<br>
कृमीणां शतपंचाशत्तादृग्भूता न संशयः ।<br>
ललाटांतः स्थिताः सर्वे राजिकायाः प्रमाणतः ६८।<br>
कपालरोगिणः सर्वे कुर्वंति न संशयः ।<br>
अन्यमेवं प्रवक्ष्यामि प्राजापत्यो महाकृमिः ६९।<br>
सतंडुलप्रमाणेन तद्वद्वर्णेन संशयः ।<br>
केशद्वयं मुखे तस्य विद्यते शृणु भूपते ७०।<br>
प्राणिनां संक्षयाबुद्धिस्तत्क्षणाद्धि न संशयः ।<br>
स्वस्थाने संस्थितस्यापि प्राजापत्यस्य वै मुखे ७१।<br>
तद्वीर्यं रसरूपेण पतते नात्र संशयः ।<br>
सुखेन पिबते वीर्यं तेन मत्तः प्रजायते ७२।<br>
तालुस्थानं प्रभेद्यैव चंचलत्वेन वर्त्तते ।<br>
इडा च पिंगला नाडी सुषुम्ना तत्र संस्थिताः ७३।<br>
स्वबलेनापि तस्यैव कंपिता नाडिका क्षणम् ।<br>
कामकंडूर्भवेद्राजन्सर्वेषां प्राणिनां किल ७४।<br>
नरस्य स्फुटते लिगं नार्या योनिश्च भूपते ।<br>
स्त्रीनरौ च प्रमत्तौ तौ गच्छतः संगमं ततः ७५।<br>
कायेन कायं संघृष्य मैथुनेन हि जायते ।<br>
क्षणमात्रं सुखं तत्र पुनः कंडूश्च तादृशी ७६।<br>
सर्वत्र दृश्यते वीर भाव एवंविधः किल ।<br>
विरसः परिपाकोऽयं विषयस्य न संशयः ७७।<br>
धर्म एव पुनः श्रेयान्विधिना समनुष्ठितः ।<br>
धैर्यमालंब्य च ततो धर्ममेव समाचर ७८।<br>
श्वास एष चपलः क्षणमध्ये यो गतागत शतानि विधत्ते ।<br>
जीवितं तनुभृतां तदधीनं कः समाचरति धर्मविलंबम् ७९।<br>
दशमीमपि यातस्य चेतो नाद्यापि भूपते ।<br>
विषयेभ्यो निषिद्धेभ्यो हाहा न विरमेच्चलम् ८०।<br>
न जातुकामः कामानामुपभोगेन शाम्यति ।<br>
हविषा कृष्णवर्त्मेव भूय एवाभिवर्द्धते ८१।<br>
पुंश्चल्यापहृतं चित्तं कश्चान्यो मोचितुं क्षमः ।<br>
आत्मारामेश्वरमृते भगवंतं च माधवम् ८२।<br>
तस्मात्सर्वं निष्फलत्वं प्रयातं कामकश्मलात् ।<br>
वयस्तेऽप्यधुना भूप समाचर हितं निजम् ८३।<br>
वदाम्यहं तव नृपहितं सर्वोत्तमोत्तमम् ।<br>
पुरोहितो यतस्तेऽहं सदसत्कर्मभागपि ८४।<br>
एकतः सर्वपुण्यानि पापनाशाय पापिनाम् ।<br>
एकतो माधवे मासो माधवस्यप्रियः सदा ८५।<br>
ब्रह्महत्या सुरापानं स्तेयं गुर्वंगनागमः ।<br>
महांति पातकान्येव कीर्तितानि मुनीश्वरैः ८६।<br>
तत्र यन्मनसा काये व्रतेनापि कृतं नरैः ।<br>
नाशयेन्माधवो मासः सर्वं पापतमो महत् ८७।<br>
दिवाकर इव ध्वांतं नाशयेन्नृपसर्वशः ।<br>
तथा श्री माधवोमासस्तमाचर विधानतः ८८।<br>
आजन्मनोऽपि विहितानि महांति राजन्घोराणि तानि दुरितानि विहाय मर्त्याः ।<br>
वैशाखमासविहिताचरणप्रभाव पुण्येन ते हरिपुरं मुदिता लभंते ८९।<br>
यद्येकमपि वैशाखमाचरंति विधानतः ।<br>
भावतः पापिनोऽप्यंते प्रयांति हरिमंदिरम् ९०।<br>
तस्मात्त्वमपि राजेंद्र मासेऽस्मिन्माधवेधुना ।<br>
प्रातःस्नात्वा विधानेन समर्चय मधुद्विषम् ९१।<br>
तंडुलस्य यथा चर्म यथा ताम्रस्य कालिमा ।<br>
नश्यंति क्रियया वीर पुरुषस्य तथा मलः ९२।<br>
जीवस्य तंडुलस्येव सहजोऽपि मलो महान् ।<br>
नश्यत्येव न संदेहस्तस्मात्कर्मोदितं कुरु ९३।<br>
<br>
