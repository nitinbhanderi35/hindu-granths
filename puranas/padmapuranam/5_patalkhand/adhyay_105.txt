मुनय ऊचुः -<br>
अतःपरं महाभागः किं चकार स राघवः ।<br>
मुनयश्च महात्मानः किमकुर्वंस्ततः परम् १।<br>
सूत उवाच-<br>
रामचंद्रे सुखासीने विभीषणे कपीश्वरे ।<br>
शंभुमूचुर्मुनिवराः कथां पुण्यां वदस्व नः २।<br>
तेषामाकर्ण्य वचनं पार्वतीमाह शंकरः ।<br>
इदं कस्यापि विप्रस्य गृहं परमशोभनम् ३।<br>
रम्योपवनवापीभिर्वीरुद्भिरुपशोभितम् ।<br>
कूजन्मधुकरश्रेण्या आहूतकुसुमायुधम् ४।<br>
मध्याह्नसंध्यामारोढुमिव सूर्यः प्रवर्त्तते ।<br>
छायावापीजलस्नातौ परिधाय सुवाससी ५।<br>
मृगनाभिसमुद्घृष्टघनसारसुचंदनम् ।<br>
आलिप्य सल्लकीदामदृढधम्मिल्लसंयुतौ ६।<br>
अनल्पघनसारं तु तांबूलं प्रतिखादितम् ।<br>
आस्वाद्य माद्यन्मुदितौ यत्र धारागृहे शुभे ७।<br>
मयूरनादबहुले बहिर्मधुरगीतकैः ।<br>
शय्यायामास्तृतायां च परस्परसुखस्थितौ ८।<br>
विशालस्मितरक्तोष्ठमाननं चुंबितं यदि ।<br>
संसारफलमाघ्रातमावयोस्तु भविष्यति ९।<br>
इतीरितमथ श्रुत्वा कुपिता मुनयस्तु ते ।<br>
उक्तं वा सुशुभं वाक्यमस्मासु किमिदं त्वया १०।<br>
विप्रलापः प्रियासक्तेः कृतो नोस्मद्वचः कृतम् ।<br>
अथ कोपपराच्छंभोराननात्परमाद्भुता ११।<br>
ज्वाला विनिर्गता सापि करालवदनाभवत् ।<br>
कस्यचित्तु मुनेर्भार्यामाससादाथ सत्वरम् १२।<br>
पलायनपरा चासीद्रामं दृष्ट्वा च बिभ्यती ।<br>
रामोऽपि ब्राह्मणीं शुद्धां मोचयामीत्यभाषत १३।<br>
जगाम पुष्पकेणैव ब्रुवन्मुक्तिं पुनः पुनः ।<br>
बाणं च धनुषा योक्तुं न च सस्मार राघवः १४।<br>
शंभुरप्यतिपुण्यानि वनान्यायतनानि च ।<br>
पुराणि च विचित्राणि दृष्ट्वा रामं न चास्मरत् १५।<br>
क्षणेन च तदा प्राप्तो लोकालोकं महागिरिम् ।<br>
दृष्ट्वाथ राघवः शैलं गृहमार्गसमाकुलम् १६।<br>
विप्रयोषिन्महाभागा क्व गता वदत द्विजाः ।<br>
इतो गतेति ते प्रोचुस्तमोभागं गिरेरिति १७।<br>
रामो विवर्णवदनः कष्टमित्यभिचिंतयन् ।<br>
अथ शंभुर्महातेजाः प्रकाशमतुलं ददौ १८।<br>
तत्प्रकाशप्रभावेण रामः कृत्यां ययावनु ।<br>
तमोमयी महाभूमिः सर्वजंतुविवर्जिता १९।<br>
आब्रह्मांडकटाहांता शतयोजनकोटितः ।<br>
महारजतभूमिश्च तमोमध्ये व्यवस्थिता २०।<br>
तत्र नारायणपुरं सूर्यकोटिसमप्रभम् ।<br>
स राम मुनिवर्यास्तु तं दृष्ट्वा विस्मयं ययुः २१।<br>
किमेतदिति चाचिंत्य नः प्रवेशः कथं भवेत् ।<br>
किमेष प्रलयाग्निः स्यान्मायया परमात्मनः २२।<br>
किंवा नो मरणं त्वद्य उत श्रेयो भविष्यति ।<br>
इति चिंताकुलेष्वेव स रामेषु मुनिष्वथ २३।<br>
शंभुराह शृणुष्वाद्य राघवैतद्वदामि ते ।<br>
प्रकल्पिता मया माया त्वत्कृते नैतदद्भुतम् २४।<br>
नारायणीयमेतत्तु परमं धाम भास्वरम् ।<br>
उष्णशीताद्यविच्छेद्यं ज्ञानगम्यं न चाक्षुषम् २५।<br>
तत्तु पूजयतश्चोर्ध्वं पश्य ब्रह्मपुरोगमान् ।<br>
दिक्षु सर्वासु च मुनीन्पश्य पूजयतोऽमलान् २६।<br>
चतुरो निगमान्पश्य स्तुवतः परमं पदम् ।<br>
योगिनः सनकाद्यास्तु योगमास्थाय यत्नतः २७।<br>
ध्यायंति परमं तेजस्तदिदं पश्य राघव ।<br>
अमुं च रोमशं पश्य प्रदक्षिणनमस्क्रियाः २८।<br>
कुर्वाणं कोटिकोटीश्च वालखिल्यान्मुनीश्वरान् ।<br>
लक्ष्म्यादिसर्ववनिता पूज्यमानं परं पदम् २९।<br>
साकारं च निराकारं ब्रह्म यत्परिकीर्तितम् ।<br>
अज्ञानिनो न पश्यंति पश्यंति ज्ञानचक्षुषः ३०।<br>
शंभुवाक्यादतः सर्वे पूजयामासुरच्युतम् ।<br>
गिरिकर्णीं च तुलसीं मल्लिकां मारुतं तथा ३१।<br>
नीलोत्पलैरंबुजैश्च कृष्णास्फुटजलैरपि ।<br>
पूजयंतो महात्मानो महात्मानं जनार्दनम् ३२।<br>
नारदं खेऽथ ददृशुर्जटिलं सविपंचिकम् ।<br>
नारायणपदाघोषं लंबकूर्चोपवीतिनम् ३३।<br>
स चापि मनसा दध्यौ क एष इति नारदः ।<br>
स पपात प्रभोः पादे शंभोरानंदनिर्भरः ३४।<br>
शैवीं पंचाक्षरीं विद्यां जजाप मनसा मुनिः ।<br>
धन्योऽस्म्यनुगृहीतोऽस्मि जन्माद्यसफलं मम ३५।<br>
ब्रह्मादिवंद्यं चागम्यं ज्ञातवानस्मि ते पदम् ।<br>
नारदं तमथ प्राह शंभुर्मैवं वदेति हि ३६।<br>
यथा च मां न जानंति तथा मे कुरु वर्तनम् ।<br>
गच्छ शीघ्रं हरिं ब्रूहि ममागमनमल्पतः ३७।<br>
अथ स त्वरया गत्वा सर्वं व्यज्ञापयद्धरिम् ।<br>
अथ सत्वरया विष्णोरादायार्घोदकं शुभम् ३८।<br>
कमलासहितो योगी कोटिकोटिसमावृतः ।<br>
निर्ययौ नारदं हस्ते गृहीत्वा गरुडध्वजः ३९।<br>
नमोनमो नमोस्त्वस्मै शंकरायेत्युदीरयन् ।<br>
अर्घपाद्यादिना सर्वान्पूजयामास केशवः ४०।<br>
प्रावेशयदमेयात्मा नारायणपुरं शुभम् ।<br>
गृहराजे ततः स्थित्वा नारायण उवाच ह ४१।<br>
कथमेते समायाताः कोऽयं राजा महायशाः ।<br>
अमानुषप्रवेशोऽयं ब्रह्माद्यैरप्यगोचरः ४२।<br>
शंभुरुवाच-<br>
मुनिवेषा यथा प्राप्ता वयमेते नृपस्तथा ।<br>
तवांशो नृपतिश्चायं रामचंद्रः प्रतापवान् ४३।<br>
एनां संवीक्षितुं पत्नीं तव केशव कांक्षति ।<br>
नारायणस्तथेत्युक्त्वा प्रविशेत्याह राघवम् ४४।<br>
अथ प्रविश्य भवनं लक्ष्मीं वीक्ष्य नमस्य च ।<br>
विनयावनतो भूत्वा वाचमाह सुचारिणीम् ४५।<br>
कृतार्थोऽस्मि न संदेहो वद त्वं किं तु मन्यसे ।<br>
श्रीदेव्युवाच-<br>
त्वं युवा कामकृष्टश्च रूपवानसि राघव ४६।<br>
सीता सा चारुसर्वांगी तव पत्नी तया भवान् ।<br>
वियुक्तोऽस्ति पुरा चासीदतीव विरहाकुलः ४७।<br>
ममापि वद सर्वं तदथवा न च लप्स्यसि ।<br>
सहासान्यथ वाक्यानि यूनां चित्तहराणि च ४८।<br>
श्रुत्वा तु तानि सर्वाणि रामभद्रो यतात्मवान् ।<br>
निर्गंतुं कांक्षते तत्र आनम्य तन्मुखांबुजम् ४९।<br>
स्मरबाणेन पद्मेन संपीड्य रघुशेखरम् ।<br>
अन्वेव निर्ययौ देवी पद्मा पद्मवनप्रिया ५०।<br>
एकपत्नीव्रतं ज्ञात्वा रामं ते समुपागमन् ।<br>
अथवेपितसर्वांगं स्खलत्पदगतिं नृपम् ५१।<br>
शिवनारायणौ दृष्ट्वा विस्मयं परमं गतौ ।<br>
अहोऽस्य द्रढिमाचित्ते मायिनोऽप्य वशात्मनः ५२।<br>
धैर्यं पश्येह नियतं तेन रामः सुकीर्तिमान् ।<br>
सर्वतः शिवमेवास्य नाशिवं विद्यते क्वचित् ५३।<br>
अथ रामो वचः प्राह गच्छेहं भगवन्प्रभो ।<br>
अनुज्ञातोऽथ हरिणा पुष्पकेण स राघवः ५४।<br>
स मुनिः सहशंभुश्च सहनारायणो ययौ ।<br>
लोकालोकं गतः शीघ्रं ततः स्वादूदधिं गतः ५५।<br>
ततो द्वीपसमुद्रांश्च जंबूद्वीपं पुनर्गतः ।<br>
भरद्वाजाश्रमपदे तस्थिवान्गौतमीतटे ५६।<br>
अथ स्नात्वा महानद्यां भरद्वाजो मुनीश्वरः ।<br>
शिष्यैः श्रीमान्परिवृतः पुष्पकं दृष्टवान्मुनिः ५७।<br>
तत्र रामं महाबाहुं शिवनारायणावृषीन् ।<br>
यथावत्पूजयित्वा तु तानुवाच महामुनिः ५८।<br>
ममाश्रमपदे यूयं भोक्तुमर्हथ सत्तमाः ।<br>
रामस्तु मन्वाक्येन तथेत्याह कथंचन ५९।<br>
अथ स्नात्वा महानद्यां कृत्वा देवादितर्पणम् ।<br>
भोक्तुकामं तदा रामं वसिष्ठो वाक्यमुक्तवान् ६०।<br>
धर्मत्यागो भवेद्राम न श्राद्धं क्रियते यदि ।<br>
श्रीराम उवाच-<br>
अमायां ग्रहणे तीर्थे व्यतीपातेऽथ संक्रमे ६१।<br>
व्यतीतं यदि चेच्छ्राद्धं भगवन्क्रियते पुनः ।<br>
नित्यश्राद्धं पुनर्नैव कुर्यादिति वचस्तव ६२।<br>
यथा ममैव मातॄणां मरणे समुपस्थिते ।<br>
अशौचे च समायाते नित्यश्राद्धं न वै कृतम् ६३।<br>
व्यतीपातादिकालेषु कृतं तु वचनात्तव ।<br>
वसिष्ठ उवाच-<br>
एते हि मुनयः सर्वे तथा शंभुरयं द्विजः ६४।<br>
एतन्मुखादशेषेण निर्णयस्तु भविष्यति ।<br>
सह सर्वे विनिश्चित्य मुनयः शंभुमब्रुवन् ६५।<br>
वदास्माकमशेषं त्वं द्विजवर्य महानसि ।<br>
शंभुरुवाच-<br>
त्यक्तव्यं यच्च वै श्राद्धं पुनः कर्तव्यमेव च ६६।<br>
सूतके समनुप्राप्ते विघ्नेषु च वदाम्यहम् ।<br>
मासिकान्युदकुंभानि श्राद्धानि सकलानिच ६७।<br>
प्रतिसांवत्सरं श्राद्धं सूतकानंतरं विदुः ।<br>
त्यक्तान्यन्यानि यावंति सूतके विघ्नसंभवे ६८।<br>
अनंतरं हि कार्याणि सर्वाणीति न संशयः ।<br>
मासिकानि समस्तानि श्राद्धं प्रात्यब्दिकं तथा ६९।<br>
सूतकानंतरं कार्यं विघ्नेऽन्यस्मिन्यतोन्यथा ।<br>
एकादश्यां कृष्णपक्षे कर्तव्यं शुभमिच्छता ७०।<br>
तत्र व्यतिक्रमे हेतावमायां क्रियते तु तत् ।<br>
यथोत्तरदिनेष्वेव कर्तव्यं यद्यविघ्नतः ७१।<br>
कृष्णपक्षे त्वमायां तु कर्तव्यं राम नो कृतम् ।<br>
मृताहस्य यदा मासो न ज्ञायेत कथंचन ७२।<br>
मार्गशीर्षेऽथवा माघे श्राद्धं तद्दिवसे स्मृतम् ।<br>
यदा तु वासराज्ञानं मासस्य ज्ञानमेव च ७३।<br>
अमायामेव तन्मासे श्राद्धं सांवत्सरं भवेत् ।<br>
दिनमासापरिज्ञाने प्रोषितस्य मृतस्य च ७४।<br>
तत्तिथ्यां तद्दिनं ग्राह्यं तत्र ज्ञानं यदा भवेत् ।<br>
आश्विनामा च मार्गामा माघामा च दिनत्रयम् ७५।<br>
तत्र वान्यतमं ग्राह्यं दिनमासाप्रतीतितः ।<br>
वृद्धिसप्तमसीमंत प्रेतश्राद्धानुमासिकम् ७६।<br>
नित्योदकुंभश्राद्धं च मासे स्युरधिकेऽपि च ।<br>
ग्रहणे पुत्रजन्मादौ कर्मण्यपि च शांतिके ७७।<br>
संकल्पिते च सर्वस्मिन्नधिमासो न दुष्यति ।<br>
रोगी यदा मनुष्यः स्याच्छ्राद्धकर्मण्युपस्थिते ७८।<br>
भार्यां वा भ्रातरं वापि शिष्यं वापि नियोजयेत् ।<br>
तस्याभावे न हानिः स्यात्कर्मणः श्राद्धसंज्ञिनः ७९।<br>
नित्यश्राद्धे यथाशक्ति भोक्तारं तु नियोजयेत् ।<br>
अमावास्या मासिकं च मृताह व्यतिरेकि यत् ८०।<br>
स्वयं कर्मण्यशक्तश्चेत्सुतं विप्रं नियोजयेत् ।<br>
राजकार्यनियुक्तस्य दासग्रहणवर्तिनः ८१।<br>
व्यसनेषु समस्तेषु श्राद्धं विप्रेण कारयेत् ।<br>
प्रातःकाले तु न श्राद्धं प्रकुर्वंति द्विजोत्तमाः ८२।<br>
नैमित्तिकेषु श्राद्धेषु न कालनियमः स्मृतः ८३।<br>
गृहादिव्यतिरिक्तस्य प्रक्रमः कुतुपः स्मृतः ।<br>
कुतुपादथवाप्यर्वागासन्नकुतुपो भवेत् ८४।<br>
मासेमासे यथाश्राद्धेऽपराह्णस्पृग्विधीयते ।<br>
अपराह्णव्यापिनी स्यादुभयत्र यदा त्वमा ८५।<br>
क्षये पूर्वा तु कर्तव्या वृद्धौ साम्ये परा स्मृता ।<br>
अमावास्या तु या हि स्यादपराह्णद्वये समा ८६।<br>
क्षये पूर्वा परा वृद्धौ साम्येऽपि च परा भवेत् ।<br>
क्षीणस्तु चंद्रमा यत्र तत्र श्राद्धं तु पार्वणम् ८७।<br>
अमाष्टभागे सूक्ष्मोऽसौ भूताष्टांशे स नास्ति चेत् ।<br>
मध्याह्नव्यापिनी सा स्यादेकोद्दिष्टे तिथिर्भवेत् ८८।<br>
सायाह्नव्यापिनी या स्यात्पार्वणे सा तिथिर्भवेत् ।<br>
अल्पापराह्णगा यामा ग्राह्या श्राद्धादिके भवेत् ८९।<br>
मृताहे त्रिमुहूर्ता च सायंकाले तिथिर्भवेत् ।<br>
परेह्यस्तंगता यत्र त्रिमुहूर्तं तु पूर्ववत् ९०।<br>
तत्रापरेद्युः श्राद्धं स्याज्ज्येष्ठपुत्रस्य नाशनम् ।<br>
अमाश्राद्धं यथा कुर्यान्मृताहे समुपस्थिते ९१।<br>
मध्याह्नव्यापिनी तत्र ह्य द्विजस्य विधीयते ।<br>
राम उवाच-<br>
श्राद्धक्रममशेषेण मर्त्यकर्मक्रमं तथा ९२।<br>
प्रासंगिकानां धर्माणां निर्णयं वक्तुमर्हसि ।<br>
शंभुरुवाच-<br>
श्राद्धस्य दिवसे प्राप्ते पूर्वेद्युर्नियमान्वितः ९३।<br>
निमंत्रयीत विप्रेंद्रान्विप्रलक्षणसंयुतान् ।<br>
एकभुक्तं ब्रह्मचर्यमंत्यजाद्यैरभाषणम् ९४।<br>
दंतधावनमभ्यंग नखकेशनिकृंतनम् ।<br>
कर्ता कुर्वीत पूर्वेद्युस्त्यक्त्वा चैव परेऽहनि ९५।<br>
गृह्णीतनियमानुक्तान्सर्वमेतत्परित्यजेत् ।<br>
त्रिकालं चैव पूजा चेत्प्रातर्देवं यजेत्स्वकम् ९६।<br>
अरुणोदयवेलायां करोति यदि पूजनम् ।<br>
अधःशायी तथा भूतः प्रातरुत्थाय कर्मवित् ९७।<br>
प्रातस्त्यमपि यत्कर्म तत्कृत्वा स्नानपूर्वकम् ।<br>
ऋणत्रयविनिर्मुक्तो यास्यति ब्रह्मतत्परम् ९८।<br>
सूर्यस्योदयवेलायां शिवपूजां करोति यः ।<br>
सूर्येणसम तेजस्वी शिवलोके महीयते ९९।<br>
उदिते भास्करे पश्चाद्धटिकांतरपूजनम् ।<br>
रुद्रेणसम तेजस्वी शिवलोके महीयते १००।<br>
तृतीयघटिकायां तु शिवपूजां समाचरेत् ।<br>
कुबेरसम तेजस्वी शिवलोके महीयते १०१।<br>
तृतीयघटिकायां तु शिवपूजां समाचरेत् ।<br>
कुबेरसम तेजस्वी शिवलोके महीयते १०२।<br>
चतुर्थीपंचमीषष्ठीसप्तमी घटिकासु यः ।<br>
शिवं पूजयते भक्त्या शिवलोके मरुत्समः १०३।<br>
तत्काल एव क्रियते पूजा यत्कालनोदिता ।<br>
यथा प्रतिज्ञमथवा गृहीत नियमो यजेत् १०४।<br>
उपचारेषु शक्त्या वै नियमं परिपालयेत् ।<br>
नियमातिक्रमे वापि यागश्च स्याद्विभोर्यदि १०५।<br>
श्रीराम उवाच-<br>
क्व पूजा देवदेवस्य शंकरस्यामितौजसः ।<br>
स्मरणात्पापनाशस्य स्मरणान्मोक्षदस्य च १०६।<br>
शिवस्य शिवरूपस्य शिवतत्त्वार्थवेदिनः ।<br>
सोमस्य सोमभूषस्य सोमनेत्रस्य राजितुः १०७।<br>
वेदमूर्तेरमूर्तेश्च वेदसारस्य वेदिनः ।<br>
वेदवेदांगवित्तस्य वेद्यावेद्यस्य योगिनः १०८।<br>
गोक्षीरसमदेहस्य गोक्षीरस्नानमोदिनः ।<br>
गोपालिनस्त्रिनेत्रस्य त्रयीनेत्रस्य मायिनः १०९।<br>
प्रश्नमध्ये तथा रामं शिवज्ञानमथादिशत् ।<br>
स्थाणुभूतइवासीनो नासाग्रन्यस्तलोचनः ११०।<br>
आनंदनिष्यंदविलोचनाश्रु प्रवाहसंस्पृष्टकपोलदेशः ।<br>
दधार देवं गिरिशं हृदंबुजे गोक्षीरसुस्निग्धसुचारुगात्रम् १११।<br>
प्रतिबिंबमथो गात्रे रामस्य समदृश्यत ।<br>
दृष्ट्वैव बिंबितं शंभुं चतुर्बाहुं त्रिलोचनम् ११२।<br>
विस्मयं परमं याताः सर्वे मुनिहरीश्वराः ।<br>
शंभोर्वक्षःस्थितं रामं दृष्ट्वा दीप्ताकृतिं शुभम् ११३।<br>
तूष्णीं बभूवुर्यामार्द्धमथ राममुदैक्षत ।<br>
स्वप्रश्नमनुसंधाय प्राह सर्वं वदेति च ११४।<br>
शंभुरुवाच-<br>
अचले या सदा पूजा चले वापि यथेच्छया ।<br>
लिंगसंपूजनं मुख्यमलाभे प्रतिमादिषु ११५।<br>
अधिकारविशेषेण तत्रतत्रापि पूजनम् ।<br>
विगुणं सगुणं वापि सफलं लिंगपूजनम् ११६।<br>
प्रतिमादिकृतापूजा विगुणा सफला नहि ।<br>
अचले वा चले वापि पूजा लिंगे प्रशस्यते ११७।<br>
चलस्य पूजनं वक्ष्ये स्थापनोद्वासने तथा ।<br>
ते उभेन विजानाति कश्चिन्मुनिरपि क्वचित् ११८।<br>
स्थापयंति हृदब्जे वै गोपयंति यजंति च ।<br>
उद्वासयंति देवेशं शंकरं योगिनः सदा ११९।<br>
क्रिया चातीव होतॄणां वह्नौ देवं त्रियंबकम् ।<br>
पूजकानामशेषाणां शिवलिंगे महेश्वरम् १२०।<br>
लिंगस्य स्थापनं पूजा उद्वासनमथैव च ।<br>
धारणं शंकरस्यैव लिंगमेव महेश्वरम् १२१।<br>
सज्जिकं परमोत्कृष्टं स्वर्णं चैव विनिर्मितम् ।<br>
राजतैर्वा दलैः कार्यं राजतैर्वैणवैस्तु यत् १२२।<br>
लतासूत्रैरथो वापि रचितं दारुणाथवा ।<br>
वस्त्रेण वाथ रचितं मृदाविरचितं भवेत् १२३।<br>
तत्र संवेष्ट्य वस्त्रेण सुगंधेन समन्विते ।<br>
धौतवस्त्रयुगे शुद्धे मृद्वासन समन्विते १२४।<br>
शीतोष्णरहिते पादचतुष्टयसमन्विते ।<br>
प्रावृतिच्छेदनोपेते क्रिमिकीटविवर्जिते १२५।<br>
धौतेन मृदुवस्त्रेण सर्वतो वेष्ट्य तं शिवम् ।<br>
विन्यस्य सज्जिकामध्ये प्रावृत्य च पुनर्विभुम् १२६।<br>
एषा हि सज्जिका राम देवस्याग्रेति कीर्तिता ।<br>
तस्य च स्थापनं पाठो रहस्ये च महेशितुः १२७।<br>
अथवा भित्तिमूले स्याद्देववेद्यामथापि वा ।<br>
सुरक्षिते तथा देशे रक्षकं च नियोजयेत् १२८।<br>
प्राणादेरविनाभावं कुर्वीत नियमैः सह ।<br>
एतद्धि राजसं प्रोक्तं स्थापनं परमात्मनः १२९।<br>
सात्विकं स्वसमीपस्थं धारणं तामसं पुनः ।<br>
धारणं गात्रसंस्पर्शमशेषदेहगोपनम् १३०।<br>
मस्तके धारणं मुख्यं ब्रह्मणा च तथा कृतम् ।<br>
विन्यस्य मुकुटस्यांते धारणं शुभमुच्यते १३१।<br>
ललाटे धारणं शस्तं यथा लक्ष्म्या धृतं शुभम् ।<br>
बाणेन च धृतं मूर्ध्नि दक्षिणोरसि वा पुनः १३२।<br>
कर्णे च हरकर्णेन मुनिना परमर्षिणा ।<br>
विनिर्भिद्य तथा गात्रं लोहस्थानं प्रकल्प्य च १३३।<br>
धारयंति तथा लिंगं राक्षसाः केचिदुत्तमाः ।<br>
अनिकेतन मर्त्यानामशक्तानां शिरोधृतिः १३४।<br>
अधमाधममाख्यातं नीवीबंधादिधारणम् ।<br>
तेषु तूच्छिष्टसंप्राप्तौ मस्तके धारणं भवेत् १३५।<br>
अधमाधमवृत्तीनां सदा वै लिंगधारणम् ।<br>
पापिनामपि चाश्चर्यं यमलोके न विद्यते १३६।<br>
श्रीराम उवाच-<br>
चित्रगुप्तेन लिखिता ललाटे या लिपिर्दृढा ।<br>
तया तु लिप्या नियतं नरकं कथमन्यथा १३७।<br>
करोति पूजनं शंभोः पापं नाशयते कथम् ।<br>
शंभुरुवाच-<br>
पापं नाशयते कृत्स्नमपि जन्मशतार्जितम् १३८।<br>
भर्त्सनात्सर्वपापानां स्मरणाच्च महेशितुः ।<br>
भस्मेति पदमाख्यातं तस्य धारणमुत्तमम् १३९।<br>
यथाविधि ललाटे वै वह्निवीर्यप्रधारणात् ।<br>
नाशयेल्लिखितां यामीं पटस्थामिव हव्यभुक् १४०।<br>
कर्णोपरिकृतं पापं नष्टं स्यान्मुखधारणे ।<br>
कंठे च धारणात्कंठभोगादिकृतपातकम् १४१।<br>
बाह्वोर्बाहुकृतं पापं वक्षसि मनसा कृतम् ।<br>
नाभ्यां शिश्नकृतं पापं पृष्ठे गुदकृतं तथा १४२।<br>
पार्श्वयोर्धारणाद्राम परस्त्र्यालिंगनादिजम् ।<br>
तद्भस्मधारणं शस्तं सर्वत्रैव त्रिपुंड्रकम् १४३।<br>
ब्रह्मविष्णुमहेशानां त्रय्यग्नीनां च धारणम् ।<br>
गुप्त्यै लोकत्रयाणां च धारणं तेन वै कृतम् १४४।<br>
धृतं पंचदशस्थाने शुद्धं भस्माभिमंत्रितम् ।<br>
कोष्ठयुग्मे बाहुयुग्मे कोष्ठोपरि युगे तथा १४५।<br>
धारणं सर्वदेहानां पूजायै धर्मसंमतम् ।<br>
भस्माशना भस्मशय्या भस्मोद्धूलितविग्रहाः १४६।<br>
भस्मस्नानाः सदापापैर्मुच्यंते नात्र संशयः ।<br>
आदौ ब्राह्मणदीक्षायां त्रियायुषमिति स्मृतम् १४७।<br>
प्रसवे च मनुष्याणां भूतावेशेऽपि रक्षकम् ।<br>
सर्पादिविषहान्यर्थं सर्वेषां साधनं त्विदम् १४८।<br>
अपि वा वैष्णवो मर्त्य अथवापीतरो जनः ।<br>
भस्मस्नायी भस्मयुक्तः कर्मस्वधिकरोति वै १४९।<br>
श्रीराम उवाच-<br>
भस्ममाहात्म्यमादौ मे भस्मायुष्यं हि कस्य वै ।<br>
कथं हि रक्षते ह्येतत्सर्वमेतद्वदस्व मे १५०।<br>
शंभुरुवाच-<br>
आयुष्यवर्द्धने हेतुस्त्रिविधस्यापि देहिनः ।<br>
पापघ्नं शीतमुष्णं च स्पर्शाच्छिवपदप्रदम् १५१।<br>
अत्र ते कीर्तयिष्यामि चेतिहासं पुरातनम् ।<br>
आसीद्वासिष्ठवंश्यस्तु धनंजय इति द्विजः १५२।<br>
तस्य भार्याशतं चासीद्रूपलावण्यसंयुतम् ।<br>
तासामेका तु सुषुवे शामाकाकरुणं मुने १५३।<br>
भार्याणां संख्यया राम सुताश्चासंस्तपस्विनः ।<br>
पित्रा विभागस्तेषां च विषमः परिकल्पितः १५४।<br>
भ्रातॄणां च तदा ह्येव वैरबंधो महानभूत् ।<br>
नराणामेकजातीनां वैरं नियतमेव तु १५५।<br>
अथासौ करुणो गत्वा भवनाशिनिका तटे ।<br>
नानामुनिगणैः सार्द्धं नरसिंहदिदृक्षया १५६।<br>
नृसिंहदर्शनार्थं तु ब्राह्मणेन तु केनचित् ।<br>
उत्कृष्टफलितंवीरमानीतं रूपगंधवत् १५७।<br>
करुणस्तु तदादाय व्यजिघ्रत्फलमुत्तमम् ।<br>
तत्रस्थिता द्विजगणाः शापेन तमयोजयन् १५८।<br>
मक्षिका भव पापात्मन्वर्षाणां शतमप्यतः ।<br>
शापावसानं भविता दधीचेन महात्मना १५९।<br>
अथ मक्षिकतां प्राप्तो भार्यामिदमभाषत ।<br>
मक्षिकात्वमहं प्राप्तो मां शुभे पालयस्व भोः १६०।<br>
इत्युक्त्वा स तथा भूतो बभ्राम च ततस्ततः ।<br>
अथैवंविधमाज्ञाय ज्ञातयः पापनिश्चयाः १६१।<br>
तद्वधे यत्नमास्थाय तैलमध्ये ह्यपातयन् ।<br>
मृतं पतिमथादाय दुःखिता सा कृशोदरी १६२।<br>
तद्दुःखशमनार्थाय प्राह देवीत्वरुंधती ।<br>
अमुं संजीवयाम्यद्य भस्मनैव शुचिस्मिते १६३।<br>
अथाग्निहोत्रजं भस्म अरुंधत्यै न्यवेदयत् ।<br>
मृत्युंजयेन मंत्रेण मृतजंतौ तथाक्षिपत् १६४।<br>
मंदवायुं तथा चक्रे व्यजनेन शुचिस्मिता ।<br>
उदतिष्ठत्ततो जंतुर्भस्मनोऽस्य प्रभावतः १६५।<br>
ततो वर्षशते पूर्णे ज्ञातिरेको ह्यमारयत् ।<br>
मृते भर्तरि सा साध्वी दुःखिता च शुचिस्मिता १६६।<br>
दधीचं नाम विप्रेंद्रं महामाहेश्वरं मुनिम् ।<br>
जगाम शरणं साध्वी प्राह विप्रस्तपोधनः १६७।<br>
त्रियायुषा विहीनं तु जमदग्निं तपोनिधिम् ।<br>
भस्मैव जीवयामास कश्यपं च तथाविधम् १६८।<br>
देवानपि तथाभूतान्मामप्येतादृशं पुरा ।<br>
तस्मात्तु भस्मना जंतुं जीवयामि तवानघे १६९।<br>
इत्येवमुक्त्वा भगवान्दधीचो महेश्वरं वै शरणं जगाम ।<br>
भस्माभिमंत्र्याथ करे गृहीत्वा संजीवयामास धवं सुसाध्व्याः १७०।<br>
महेशस्य करस्पर्शाद्विशापः करुणोऽभवत् ।<br>
स्वरूपं च ततो गत्वा स्वमाश्रमपदं ययौ १७१।<br>
दधीचमपि सा साध्वी गृहमानीय भोजने ।<br>
प्रार्थयामास विप्रर्षिं भुक्तवानथ स द्विजः १७२।<br>
भुक्तवत्यथ विप्रेंद्रे कोटिशिष्याः समागताः ।<br>
अथ देवाः समायाता भस्मोद्धूलितविग्रहाः १७३।<br>
नमस्कृत्य दधीचं तु पप्रच्छुः शिवकांक्षया ।<br>
देवा ऊचुः -<br>
अस्माकं तु पुरा ज्ञानं नष्टमासीन्महामते १७४।<br>
गौतमस्य तु भार्यां वै दृष्ट्वा कामातुरा वयम् ।<br>
तथा च धर्षिता देवी विवाहकृतमंगला १७५।<br>
तां वै कामयमानानां नष्टं ज्ञानमभूच्च नः ।<br>
ततः सर्वे वयं भूता गता दुर्वाससं मुनिम् १७६।<br>
स उवाचाधुना सर्वमपनेष्यामि वोमलम् ।<br>
शतरुद्रियमंत्रेण मंत्रितं शंभुना स्वयम् १७७।<br>
ममापि दत्तं तेनैव ब्रह्महत्यादिशांतये ।<br>
इत्येवमुक्त्वा दुर्वासा दत्तवान्भस्मचोत्तमम् १७८।<br>
अथ तद्वचनात्सर्वे वयं विकृतचेतनाः ।<br>
शतरुद्रियमंत्रेण भस्मोद्धूलितविग्रहाः १७९।<br>
निर्धूतपातकाः सर्वे संवृत्तास्तत्क्षणेन हि ।<br>
आश्चर्यमेतज्जानीमो भस्मसामर्थ्यमीदृशम् १८०।<br>
दधीच उवाच-<br>
शैवस्य भस्मनः शक्तिं संक्षेपेण वदामि वः ।<br>
विस्तरेण न शक्येत वक्तुं वर्षशतैरपि १८१।<br>
अत्र वः कीर्तयिष्यामि पुरावृत्तं तु देवयोः ।<br>
हरिशंकरयोः सर्वे ब्रह्महत्यादिनाशनम् १८२।<br>
पुरा चैकार्णवे घोरे ब्रह्मणः प्रलये सति ।<br>
महाविष्णुस्तु भगवाञ्छेते स्म प्रलयांभसि १८३।<br>
तस्य पार्श्वद्वयं प्राप्य ब्रह्मांडानां शतद्वयम् ।<br>
विंशतिः पादयोः पार्श्वे विंशतिर्मस्तकांतरे १८४।<br>
नासामौक्तिकभावेन ब्रह्मांडमदधात्प्रभुः ।<br>
तन्नाभिमंडले केचिल्लोमशाद्या मुनीश्वराः १८५।<br>
तपस्तपंतः सुमहदीश्वरं पर्युपासते ।<br>
अथ विष्णुर्महातेजाश्चिंतामाप सिसृक्षया १८६।<br>
ध्यानयोगपरो भूत्वा न किंचित्पर्यपश्यत ।<br>
अथ दुःखेन महता रुरोदोच्चैः पुनः पुनः १८७।<br>
एतस्मिन्नंतरे दीप्तिः काचिल्लोकविलक्षणा ।<br>
दृष्ट्वा च हरिणा भीत्या लोचने च निमीलिते १८८।<br>
आगम्यमानो गोक्षीरसमतेजाः स गात्रवान् ।<br>
संग्रथ्य कोटिब्रह्मांडदामयुग्मं करद्वये १८९।<br>
दधानमुरसा धामकोटिब्रह्मांडकल्पितम् ।<br>
ब्रह्मांडमेकं निपतदुत्पतच्च करद्वये १९०।<br>
सर्वाभरणसंयुक्तं तथाभूतं तमव्ययम् ।<br>
विष्णुस्तुष्टाव चादृष्ट्वा दर्शनाय च तस्य वै १९१।<br>
विष्णुरुवाच-<br>
नमस्ते देवदेवेश नमस्ते शाश्वताव्यय ।<br>
न जानेऽहं भवंतं भोस्त्वं च वेत्सि नमोनमः १९२।<br>
जानामि न च ते भावं दुर्निरीक्ष्या च ते द्युतिः ।<br>
माणिक्यकुंडलं हेमदामजालविभूषितम् १९३।<br>
रत्नांगुलीयं सुभगं बाहुकोष्ठविभूषणम् ।<br>
तनुरक्तोत्तमाकीर्ण दीप्तायतविलोचनम् १९४।<br>
बाणलोचनसंकाशं भाललोचनमव्ययम् ।<br>
कंदर्पकार्मुकभ्रांतिजनक भ्रुवमीश्वरम् १९५।<br>
स्निग्धाधोन्नतचार्वंग नासमच्छकपोलकम् ।<br>
मंदस्मितं प्रसन्नास्यं विभुं बालेंदुदर्शनम् १९६।<br>
विज्ञानरक्तवसनं वेदकल्पितभूषणम् ।<br>
शरणं त्वां प्रपन्नोऽस्मि चक्षुर्मे दीयतां विभो १९७।<br>
दीनांधकृपणाज्ञाननष्टस्य शरणं भव ।<br>
अथ दिव्यं ददौ चक्षुः स्वात्मदर्शनशक्तिमत् १९८।<br>
अथ दृष्ट्वा हरिः शंभुं त्रिनेत्रं पुरतः स्थितम् ।<br>
को भवानित्युवाचाथ न जाने त्वां महायशः १९९।<br>
प्रणामं केवलं कर्तुं शक्तोऽस्मि न हि वेदितुम् ।<br>
सदाशिव उवाच-<br>
तव ज्ञानं प्रदास्यामि कुरु स्नानं च वारुणम् २००।<br>
भस्मस्नानं ततः पश्चात्ततो ज्ञानं वदाम्यहम् ।<br>
श्रीभगवानुवाच-<br>
मत्स्नानयोग्यं सलिलं न चतिष्ठति कुत्रचित् २०१।<br>
इत्युक्तोथ निषण्णस्तु ब्रह्मांडासक्तविग्रहः ।<br>
ऊरुदघ्नजले स्नातुं न योग्यमभवद्धरेः २०२।<br>
शंभुर्जहास स्नानाय जलमत्यधिकं त्वहो ।<br>
दधीच उवाच-<br>
अथ देवः शिवो विष्णुं भालाक्षेण व्यलोकयत् २०३।<br>
विलीनसूक्ष्मावयवं वामाक्षेण व्यलोकयत् ।<br>
ततः सूक्ष्मतनुर्विष्णुः शीतदेहश्च शंभुना २०४।<br>
उक्तश्च स्नाहि भो विष्णो ह्रद एष विकल्पितः ।<br>
ततो ह्रदे हरिः स्नातुं हरांके कल्पिते तदा २०५।<br>
प्रवेष्टुं न शशाकाथ गंभीरे तद्ध्रदस्य तु ।<br>
हरिराह च नो पंथा ह्रदस्यास्य प्रवेशने २०६।<br>
मार्गो मे दीयतां देव तमथो शंभुरब्रवीत् ।<br>
कोटियोजनगंभीरं जलमेतन्महत्पुरा २०७।<br>
निविष्टस्यैव भवत ऊरुदघ्नं जलं विभो ।<br>
इदानीं तिष्ठतश्चापि न प्रवेशो ह्रदे कथम् २०८।<br>
अष्टांगुलप्रमाणोऽयमूरुस्तस्मिन्ह्रदे च मे ।<br>
पश्यामि प्रविश त्वं च पादस्पर्शं ददामि ते २०९।<br>
वाक्यमेकं तु सोपानं वेदं मद्वाक्यनिस्सृतम् ।<br>
हरिरुवाच-<br>
शब्दारोहणसामर्थ्यं कस्यापीह न विद्यते २१०।<br>
मूर्तस्य ग्रहणं शक्यं ग्रहणं वा कथं श्रुतेः ।<br>
शंभुरुवाच-<br>
पुंसः शक्तिर्न वस्तूनां धारणारोहणादिषु २११।<br>
गृहाणेमं महावेदं जग्राह हरिरप्यथ ।<br>
नम्रकरश्चाशक्तेर्हि पतन्निव जनार्द्दनः २१२।<br>
न च शक्यं मया धर्तुमिति प्राह शिवं हरिः ।<br>
शिवः प्रहस्य निपती पात्यतीव महाह्रदे २१३।<br>
तत्सोपानमथारुह्य स्नातुमर्हसि केशव ।<br>
दधीच उवाच-<br>
वेदे सोपानभूते हि ऊरुदघ्नोपलब्धिनि २१४।<br>
तत्र स्नात्वा स विधिना बहिरुत्तीर्य चोक्तवान् ।<br>
स्नातोऽस्मि किमतः कार्यं शंभुराह हरिं ततः २१५।<br>
ध्यायसे हृदये किं त्वं न च किंचिद्वदस्व मे ।<br>
हरिर्न किंचिदित्याह तमथो शंभुरुक्तवान् २१६।<br>
भस्मस्नानेन संशुद्धो वेत्स्यसे परमं शुभम् ।<br>
दीक्षितस्य हि तच्छस्तं तद्रक्षां करवाण्यहम् २१७।<br>
दधीच उवाच-<br>
स्ववक्षः स्थितभस्मैकं नखेनादाय शंकरः ।<br>
प्रणवेनाभिमंत्र्याथ गायत्र्या ब्रह्मभूतया २१८।<br>
अंगुलिभ्यामुपादाय शिवः पंचाक्षरेण वै ।<br>
हरिमस्तकगात्रेषु सर्वेष्वपि समाक्षिपत् २१९।<br>
शांतदृष्ट्या निरीक्ष्याथ जीवेत्याह हरिं हरः ।<br>
ध्यायस्व किं ते हृदये स च ध्यानपरोऽभवत् २२०।<br>
अपश्यद्धृदये दीपं दीर्घाकारमतिप्रभम् ।<br>
हरिराह शिवं साक्षाद्दीपो दृष्टो मयेति च २२१।<br>
शिवः प्राह न ते ज्ञानं परिपक्वमथो हरे ।<br>
भस्म भक्षय ते ज्ञानं समग्रं संभविष्यति २२२।<br>
हरिरुवाच-<br>
भक्षयिष्ये शुभं भस्म स्नातोऽहं भस्मना पुरा ।<br>
दृष्ट्वेश्वरं भक्तिगम्यं भस्माभक्षयदच्युतः २२३।<br>
तत्राश्चर्यमतीवासीत्पक्वबिंबसमद्युतिः ।<br>
वासुदेवः शुद्धमुक्ताफलवर्णोऽभवत्क्षणात् २२४।<br>
ततःप्रभृति शुक्लोऽसौ वासुदेवः प्रसन्नवान् ।<br>
पुनर्ध्यानपरो भूत्वा दीपमध्ये च पूरुषम् २२५।<br>
शुद्धस्फटिकसंकाशं त्रिनेत्रं द्विभुजं शिवम् ।<br>
वरदं दक्षिणे हस्ते वामे चाभयदं विभुम् २२६।<br>
पंचवर्षीयवपुषं शरच्चंद्रायुतद्युतिम् ।<br>
माणिक्यकुंडलं हेम दामजालविभूषितम् २२७।<br>
रत्नांगुलीयसुभगं बाहुकोष्ठसुभूषणम् ।<br>
तनुरक्तोष्ठमाकर्ण दीर्घायतविलोचनम् २२८।<br>
बाणलोचनसंकाशं भाललोचनमव्ययम् ।<br>
कंदर्पकार्मुकभ्रांतिजनकभ्रुवमीश्वरम् २२९।<br>
स्निग्धोन्नत सुचार्वंग नासमच्छकपोलकम् ।<br>
मंदस्मितं प्रसन्नास्यं बालेंदुदर्शनं विभुम् २३०।<br>
विज्ञानरक्तवसनं वेदकल्पितनूपुरम् ।<br>
वामांगुलीयमध्यस्थमतिप्रणवमव्ययम् २३१।<br>
दृष्टवानथ तं विष्णुः कृतकृत्योऽभवत्तदा ।<br>
अथाह शंभुर्भो विष्णो हृदि दृष्टं त्वया किमु २३२।<br>
हरिराह पुरा दृष्टः पुरुषः शांतविग्रहः ।<br>
इत्युदीर्य महाविष्णुः शिवपादे पपात ह २३३।<br>
हरिरुवाच-<br>
न शक्तिं भस्मनो जाने प्रभावं वा कुतस्तव ।<br>
नमस्तेऽस्तु नमस्तेऽस्तु त्वामेव शरणं गतः २३४।<br>
सदाशिव उवाच-<br>
वरं वृणु महाभाग मनसा यं त्वमिच्छसि ।<br>
शिववाचमथाकर्ण्य हरिर्वव्रे वरोत्तमम् २३५।<br>
हरिरुवाच-<br>
त्वत्पादयुगले शंभो भक्तिरस्तु सदा मम ।<br>
अथ दत्वा वरं शंभुरिदमाह वचो हरिम् २३६।<br>
भस्मधारणसंपन्नो मम भक्तो भविष्यसि ।<br>
दधीच उवाच-<br>
इत्थमुक्तं महाज्ञानं भस्मसंभवमादितः २३७।<br>
तस्माद्यूयं सुराः सर्वे धारयध्वं तदादरात् ।<br>
विस्मयोत्फुल्लनयना देवाश्चासंस्तदस्त्विति २३८।<br>
य इदं शृणुयान्नित्यं पुण्याख्यानमनुत्तमम् ।<br>
विमुक्तः सर्वपापेभ्यो यात्यसौ शांकरं पदम् २३९।<br>
इति श्रीपद्मपुराणे पातालखंडे शिवराघवसंवादे भस्ममाहात्म्ये।<br>
पंचोत्तरशततमोऽध्यायः १०५।<br>
<br>
