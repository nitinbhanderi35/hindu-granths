शेष उवाच।<br>
अथ पुत्रं समालोक्य पतितं व्यसुमुद्धतम् ।<br>
विललाप भृशं राजा सुतदुःखेन दुःखितः १।<br>
मूर्ध्नि संताडयामास पाणिभ्यामतिदुःखितः ।<br>
कम्पमानो भृशं चाश्रूण्यमुञ्चन्नयनाब्जयोः २।<br>
गृहीत्वा पतितं वक्त्रं चंद्रबिंबमनोरमम् ।<br>
पुष्कलेषु क्षतासृग्भिः क्लिन्नं कुंडलशोभितम् ३।<br>
कुटिलभ्रूयुगं श्रेष्ठं संदष्टाधरपल्लवम् ।<br>
स चुंबन्मुखपद्मेन विलपन्निदमब्रवीत् ४।<br>
हा पुत्र वीर कथमुत्सुकचेतसं मां ।<br>
किं नेक्षसे विशदनेत्रयुगेन शूर ।<br>
किं मद्विनोदकथयारहितस्त्वमेव ।<br>
रोषोदधिप्लुतमनाः किल लक्ष्यसे च ५।<br>
वद पुत्र कथं मां त्वं प्रब्रूषे न हसन्पुनः ।<br>
अमृतैर्मधुरास्वादैर्विनोदयसि पुत्रक ६।<br>
शत्रुघ्नाश्वं गृहाण त्वं सितचामरशोभितम् ।<br>
स्वर्णपत्रेण शोभाढ्यं त्यज निद्रां महामते ७।<br>
एष प्रतापविशदः प्रतापाग्र्यः परंतपः ।<br>
धनुर्बिभ्रत्पुरो भाति पुष्कलः परवीरहा ८।<br>
एनं वारय सत्तीक्ष्णैर्बाणैः कोदंडनिर्गतैः ।<br>
कथं त्वं रणमध्ये वै शेते वीरविमोहितः ९।<br>
हस्तिनः पत्तयश्चैव रथारूढा भयार्दिताः ।<br>
शरणं त्वां समायांति तानीक्षस्व महामते १०।<br>
पुत्र त्वया विना सोढुं कथं शक्तो रणांगणे ।<br>
शत्रुघ्नसायकांस्तीक्ष्णांश्चंडकोदंडनिर्गतान् ११।<br>
अतो मां तु त्वया हीनं को वा पालयितुं क्षमः ।<br>
यदि त्यक्ष्यसि निद्रा त्वं जयायाहं क्षमस्तदा १२।<br>
इत्थं विलप्य सुभृशं तताड हृदयं स्वकम् ।<br>
बहुशः पाणिना राजा पुत्रदुःखेन दुःखितः १३।<br>
तदा विचित्र दमनौ स्व स्व स्यंदनसंस्थितौ ।<br>
पितुश्चरणयोर्नत्वा ऊचतुः समयोचितम् १४।<br>
राजन्नस्मासु जीवत्सु किं दुःखं हृदि तद्वद ।<br>
वीराणां प्रधने मृत्युर्वांच्छितो जायते महान् १५।<br>
धन्योऽयं बत चित्रांगो यो वीर भुवि शोभते ।<br>
सकिरीटस्तु संदष्टदंतच्छदयुगः प्रभुः १६।<br>
कथयाशु किमद्यैव कुर्वस्ते कार्यमीप्सितम् ।<br>
शत्रुघ्नवाहिनीं सर्वां हन्व आवामनाथिनीम् १७।<br>
अद्यैव पुष्कलं भ्रातुर्वधकारिणमाहवे ।<br>
पातयावो रथाच्छित्त्वा शिरोमुकुटमंडितम् १८।<br>
त्यज शोकं सुदुःखार्तः कथं भासि महामते ।<br>
आज्ञापयावां मानार्ह कुरु युद्धे मतिं तथा १९।<br>
इति वाक्यं समाकर्ण्य पुत्रयोर्वीरमानिनोः ।<br>
शोकं त्यक्त्वा महाराजो युद्धाय मतिमादधात् २०।<br>
तावपि प्रतियोद्धारं वांच्छंतौ रणदुर्मदौ ।<br>
जग्मतुः कटके शत्रोरनंतभटपूरिते २१।<br>
रिपुतापेन दमनो नीलरत्नेन चेतरः ।<br>
युयुधाते रणे वीरौ प्रावृषीव बलाहकौ २२।<br>
राजा कनकसन्नद्धे रथे मणिविचित्रिते ।<br>
रत्नकूबरशोभाढ्ये तिष्ठंश्चापधरो बली २३।<br>
ययौ योद्धुं तु शत्रुघ्नं वीरकोटभिरावृतम् ।<br>
तृणीकुर्वन्महावीरान्धनुर्विद्याविशारदान् २४।<br>
तं योद्धुमागतं दृष्ट्वा सुबाहुं रोषपूरितम् ।<br>
पुत्रनाशेन कुर्वंतं सर्वसैन्यवधादिकम् २५।<br>
शत्रुघ्नपार्श्वसंचारी हनूमांस्तमुपाद्रवत् ।<br>
नखायुधो महानादं कुर्वन्मेघ इवाहवे २६।<br>
सुबाहुस्तं हनूमंतमागच्छंतं महारवम् ।<br>
उवाच प्रहसन्वाक्यं रोषपूरितलोचनः २७।<br>
क्व गतः पुष्कलो हत्वा मत्पुत्रं रणमंडले ।<br>
पातयाम्यद्य तस्याशु शिरो ज्वलितकुंडलम् २८।<br>
क्व शत्रुघ्नो वाहपालः क्व च रामः कुतो भटाः ।<br>
प्राणहंतारमायांतं पश्यंतु प्रधने तु माम् २९।<br>
इति तद्वाक्यमाकर्ण्य हनूमान्निजगाद तम् ।<br>
शत्रुघ्नो लवणच्छेत्ता वर्तते सैन्यपालकः ३०।<br>
स कथं प्रधने युध्येत्सेवकेऽग्रे स्थिते नृप ।<br>
मां विजित्य रणे तं च त्वं गंतासि नरर्षभ ३१।<br>
इत्युक्तवंतं तरसा विव्याध दशसायकैः ।<br>
हृदि वानरमत्युग्रं पर्वताग्र्यमिवस्थितम् ३२।<br>
सबाणानागतांस्तांश्च गृहीत्वा करसंपुटे ।<br>
चूर्णयामास तिलशः शितान्वैरिविदारणान् ३३।<br>
चूर्णयित्वा शरांस्तांस्तु निनदन्घनगर्जितैः ।<br>
पुच्छेनावेष्ट्य तस्योच्चै रथं निन्ये महाबलः ३४।<br>
तदा तं नृपवर्योऽसावाकाशे स्थित एव सः ।<br>
लांगूलं ताडयामास शिताग्रैः सायकैर्मुहुः ३५।<br>
स ताडितस्तु पुच्छाग्रे शरैः सन्नतपर्वभिः ।<br>
मुमोच तद्रथं दिव्यं कनकेन विचित्रितम् ३६।<br>
स मुक्तस्तेन तरसा शरैस्तीक्ष्णैर्जघान तम् ।<br>
हनूमंतं कपिवरं रोषसंपूरितेक्षणः ३७।<br>
हनूमान्बाणविच्छिन्नः सर्वत्ररुधिराप्लुतः ।<br>
महारोषं समाधत्त नृपोपरि कपीश्वरः ३८।<br>
गृहीत्वा तस्य दंष्ट्राभी रथं हयसमन्वितम् ।<br>
चूर्णयामस वेगेन तदद्भुतमिवाभवत् ३९।<br>
स्वरथं भज्यमानं तु दृष्ट्वा राजा त्वरन्बली ।<br>
अन्यं रथं समास्थाय युयुधे तं महाबलम् ४०।<br>
पुच्छे मुखेऽथोरसि च भुजे चरणयोर्नृपः ।<br>
जघान शरसंधानकोविदः परमास्त्रवित् ४१।<br>
तदा क्रुद्धः कपिवरस्ताडयामास वक्षसि ।<br>
पादेनोत्प्लुत्य वेगेन राज्ञः सुभटशोभिनः ४२।<br>
स पदा प्रहतो भूमौ पपात किल मूर्च्छितः ।<br>
मुखाद्वमन्नसृक्चोष्णं श्वासपूरप्रवेपितः ४३।<br>
तदा प्रकुपितोऽत्यंतं हनूमान्प्रधनांगणे ।<br>
अश्वान्वीरान्गजांश्चापि चूर्णयामास वेगतः ४४।<br>
तदा सुकेतुस्तद्भ्राता तथा लक्ष्मीनिधिर्नृपः ।<br>
उभावपि सुसन्नद्धौ युद्धाय समुपस्थितौ ४५।<br>
राजानं मूर्च्छितं दृष्ट्वा प्रपलाय्य गता नराः ।<br>
इतस्ततो बाणसंघैः क्षताः पुष्कलवर्षितैः ४६।<br>
तद्भज्यमानं स्वबलं वीक्ष्य राजात्मजो बली ।<br>
दमनः स्तंभयामास सेतुर्वार्धिमिवोच्चलम् ४७।<br>
तदा तु मूर्च्छितो राजा स्वप्नमेकं ददर्श ह ।<br>
रणमध्ये कपिवरप्रपदाघातताडितः ४८।<br>
रामचंद्रस्त्वयोध्यायां सरयूतीरमंडपे ।<br>
ब्राह्मणैर्याज्ञिकश्रेष्ठैर्बहुभिः परिवारितः ४९।<br>
तत्र ब्रह्मादयो देवास्तत्र ब्रह्मांडकोटयः ।<br>
कृतप्राञ्जलयस्तं वै स्तुवंति स्तुतिभिर्मुहुः ५०।<br>
रामं श्यामं सुनयनं मृगशृंगपरिग्रहम् ।<br>
गायंति नारदाद्याश्च वीणोल्लसितपाणयः ५१।<br>
नृत्यंत्यप्सरसस्तत्र घृताची मेनकादयः ।<br>
वेदा मूर्तिधरा भूत्वा उपतिष्ठंति राघवम् ५२।<br>
यच्च किंचिद्वस्तुजातं सर्वशोभासमन्वितम् ।<br>
तस्य दातारमखिलं भक्तानां भोगदायकम् ५३।<br>
इत्येवमादिसंपश्यञ्जाग्रत्संज्ञामवाप सः ।<br>
ब्रह्मशापहतज्ञानः किं दृष्टमिति वै वदन् ५४।<br>
उत्थाय प्रययौ पद्भ्यां शत्रुघ्नचरणं प्रति ।<br>
भृत्यकोटिपरीवारो रथकोटिपरीवृतः ५५।<br>
सुकेतुं तु समाहूय विचित्रं दमनं तथा ।<br>
युद्धं कर्तुं समुद्युक्तान्वारयामास धर्मवित् ५६।<br>
उवाच तान्महाराजो धर्मात्मा धर्मसंयुतः ।<br>
भ्रातःपुत्रौ शृणुत मे वाक्यं धर्मसमन्वितम् ५७।<br>
मा युद्धं कुरुत क्षिप्रमनयस्तु महानभूत् ।<br>
यद्रामचंद्रवाहं त्वमगृह्णाद्दमनोर्ज्जितम् ५८।<br>
एष रामः परंब्रह्म कार्यकारणतः परम् ।<br>
चराचरजगत्स्वामी न मानुषवपुर्धरः ५९।<br>
एतद्धि ब्रह्मविज्ञानमधुना ज्ञातवानहम् ।<br>
पुरासितांगशापेन हृतज्ञानधनोऽनघाः ६०।<br>
अहं पुरा तीर्थयात्रां गतस्तत्त्वविवित्सया ।<br>
तत्रानेके मया दृष्टा मुनयो धर्मवित्तमाः ६१।<br>
असितांगं मुनिमहं गतवाञ्ज्ञातुमिच्छया ।<br>
तदा प्रोवाच मां विप्रः कृपां कृत्वा ममोपरि ६२।<br>
योऽसावयोध्याधिपतिः स परब्रह्मशब्दितः ।<br>
तस्य या जानकी देवी साक्षात्सा चिन्मयी स्मृता ६३।<br>
एनं तु योगिनः साक्षादुपासते यमादिभिः ।<br>
दुस्तरा पारसंसारवारिधिं संतितीर्षवः ६४।<br>
स्मृतमात्रो महापापहारी स गरुडध्वजः ।<br>
य एनं सेवते विद्वान्स संसारं तरिष्यति ६५।<br>
तदाहमहसं विप्रं कोऽयं रामस्तु मानुषः ।<br>
केयं सा जानकी देवी हर्षशोकसमाकुला ६६।<br>
अजन्मनः कथं जन्म अकर्तुः कृत्यमत्र किम् ।<br>
जन्मदुःखजरातीतं कथयस्व मुने मम ६७।<br>
इत्युक्तवंतं मां क्रुद्धः शशाप स मुनीश्वरः ।<br>
अज्ञात्वा तत्स्वरूपं त्वं प्रतिब्रूषे ममाधम ६८।<br>
एनं निंदसि रामं त्वं मानुषोऽयमिदं हसन् ।<br>
तस्मात्त्वं तत्त्वसंमूढो भविष्यस्युदरंभरिः ६९।<br>
तदाहं तस्य चरणावगृह्णं सदया युतः ।<br>
दृष्ट्वा मे विनयं मां तु प्रावोचत्करुणानिधिः ७०।<br>
त्वं रामस्य मखे विघ्नं करिष्यसि यदा नृप ।<br>
तदा हनूमानंघ्रिं त्वां ताडयिष्यति वेगतः ७१।<br>
तदा त्वं ज्ञास्यसे राजन्नान्यथा स्वमनीषया ।<br>
पुराहमुक्तस्तेनैवं तद्दृष्टमधुना मया ७२।<br>
यदा मां हनुमान्क्रुद्धस्ताडयामास वक्षसि ।<br>
तदाऽदर्शं रमानाथं पूर्णब्रह्मस्वरूपिणम् ७३।<br>
तस्मादश्वं तु शोभाढ्यमानयंतु महाबलाः ।<br>
धनानि चैव वासांसि राज्यं चेदं समर्पये ७४।<br>
रामं दृष्ट्वा कृतार्थः स्यामहं यज्ञेति पुण्यदे ।<br>
आनयंतु हयं मह्यं रोचते तु तदर्पणम् ७५।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे सुबाहुपराजयोनाम अष्टाविंशतितमोऽध्यायः२८ ।<br>
<br>
