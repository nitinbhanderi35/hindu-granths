श्रीदेव्युवाच-<br>
भगवन्सर्वभूतेश सर्वात्मन्सर्वसंभव ।<br>
देवेश्वर महादेव सर्वज्ञ करुणाकर १।<br>
त्वयानुकंपितैवाहं भूयोऽप्याहानुकंपया ।<br>
त्रैलोक्यमोहना मंत्रास्त्वया मे कथिताः प्रभो २।<br>
तेन देवेन गोपीभिर्महामोहनरूपिणा ।<br>
केन केन विशेषण चिक्रीडे तद्वदस्व मे ३।<br>
महादेव उवाच।<br>
एकदा वादयन्वीणां नारदो मुनिपुंगवः ।<br>
कृष्णावतारमाज्ञाय प्रययौ नंदगोकुलम् ४।<br>
गत्वा तत्र महायोगमयेशं विभुमच्युतम् ।<br>
बालनाट्यधरं देवदर्शनं नंदवेश्मनि ५।<br>
सुकोमलपटास्तीर्णहेमपर्यंकिकोपरि ।<br>
शयानं गोपकन्याभिः प्रेक्षमाणं सदा मुदम् ६।<br>
अतीव सुकुमारांगं मुग्धं मुग्धविलोकनम् ।<br>
विस्रस्तनीलकुटिलकुंतलावनिमंडलम् ७।<br>
किंचित्स्मितांकुरव्यंजदेकद्विरदकुड्मलम् ।<br>
स्वप्रभाभिर्भासयंतं समंताद्भवनोदरम् ८।<br>
दिग्वाससं समालोक्य सोऽतिहर्षमवाप ह ।<br>
संभाष्य गोपतिं नंदमाह सर्वप्रभुप्रियः ९।<br>
नारायणपराणां तु जीवनं ह्यतिदुर्लभम् ।<br>
अस्य प्रभावमतुलं न जानंतीह केचन १०।<br>
भव ब्रह्मादयोऽप्यस्मिन्रतिं वांच्छन्ति शाश्वतीम् ।<br>
चरितं चास्य बालस्य सर्वेषामेव हर्षणम् ११।<br>
मुदा गायंति शृण्वंति चाभिनंदंति तादृशाः ।<br>
अस्मिंस्तव सुतेऽचिंत्यप्रभावे स्निग्धमानसाः १२।<br>
नराः संति न तेषां वै भवबाधा भविष्यति ।<br>
मुंचेह परलोकेच्छाः सर्वा बल्लवसत्तम १३।<br>
एकांतेनैकभावेन बालेऽस्मिन्प्रीतिमाचर ।<br>
इत्युक्त्वा नंदभवनान्निष्क्रांतो मुनिपुंगवः १४।<br>
तेनार्चितो विष्णुबुद्ध्या प्रणम्य च विसर्जितः ।<br>
अथासौ चिंतयामास महाभागवतो मुनिः १५।<br>
अस्य कांता भगवती लक्ष्मीर्नारायणे हरौ ।<br>
विधाय गोपिकारूपं क्रीडार्थं शार्ङ्गधन्वनः १६।<br>
अवश्यमवतीर्णा सा भविष्यति न संशयः ।<br>
तामहं विचिनोम्यद्य गेहेगेहे व्रजौकसाम् १७।<br>
विमृश्यैवं मुनिवरो गेहानि व्रजवासिनाम् ।<br>
प्रविवेशातिथिर्भूत्वा विष्णुबुद्ध्या सुपूजितः १८।<br>
सर्वेषां बल्लवादीनां रतिं नंदसुते पराम् ।<br>
दृष्ट्वा मुनिवरः सर्वान्मनसा प्रणनाम ह १९।<br>
गोपालानां गृहे बालां ददर्श श्वेतरूपिणीम् ।<br>
स दृष्ट्वा तर्कयामास रमा ह्येषा न संशयः २०।<br>
प्रविवेश ततो धीमान्नंदसख्युर्महात्मनः ।<br>
कस्यचिद्गोपवर्य्यस्य भानुनाम्नो गृहं महत् २१।<br>
अर्चितो विधिवत्तेन सोऽप्यपृच्छन्महामनाः ।<br>
साधो त्वमसि विख्यातो धर्मनिष्ठतया भुवि २२।<br>
तवाहं धनधान्यादि समृद्धिं संविभावये ।<br>
कच्चित्ते योग्यः पुत्रोऽस्ति कन्या वा शुभलक्षणा २३।<br>
यतस्ते कीर्तिरखिलं लोकं व्याप्य भविष्यति ।<br>
इत्युक्तो मुनिवर्य्येण भानुरानीय पुत्रकम् २४।<br>
महातेजस्विनं दृप्तं नारदायाभ्यवादयत् ।<br>
दृष्ट्वा मुनिवरस्तं तु रूपेणाप्रतिमं भुवि २५।<br>
पद्मपत्रविशालाक्षं सुग्रीवं सुंदरभ्रुवम् ।<br>
चारुदंतं चारुकर्णं सर्वावयवसुंदरम् २६।<br>
तं समाश्लिष्य बाहुभ्यां स्नेहाश्रूणि विमुच्य च ।<br>
ततः स गद्गद प्राह प्रणयेन महामुनिः २७।<br>
नारद उवाच-।<br>
अयं शिशुस्ते भविता सुसखा रामकृष्णयोः ।<br>
विहरिष्यति ताभ्यां च रात्रिंदिवमतंद्रितः २८।<br>
तत आभाष्य तं गोपप्रवरं मुनिपुंगवः ।<br>
यदा गंतुं मनश्चक्रे तत्रैवं भानुरब्रवीत् २९।<br>
एकास्ति पुत्रिका देव देवपत्न्युपमा मम ।<br>
कनीयसी शिशोरस्य जडांधबधिराकृतिः ३०।<br>
उत्साहाद्वृद्धये याचे त्वां वरं भगवत्तम ।<br>
प्रसन्नदृष्टिमात्रेण सुस्थिरां कुरु बालिकाम् ३१।<br>
श्रुत्वैवं नारदो वाक्यं कौतुकाकृष्टमानसः ।<br>
अथ प्रविश्य भवनं लुठंतीं भूतले सुताम् ३२।<br>
उत्थाप्यांके निधायातिस्नेहविह्वलमानसः ।<br>
भानुरप्याययौ भक्तिनम्रो मुनिवरांतिकम् ३३।<br>
अथ भागवतश्रेष्ठः कृष्णस्यातिप्रियो मुनिः ।<br>
दृष्ट्वा तस्याः परं रूपमदृष्टाश्रुतमद्भुतम् ३४।<br>
अभूत्पूर्वसमं मुग्धो हरिप्रेमा महामुनिः ।<br>
विगाह्य परमानंदसिंधुमेकरसायनम् ३५।<br>
मुहूर्त्तद्वितयं तत्र मुनिरासीच्छिलोपमः ।<br>
मुनींद्रः प्रतिबुद्धस्तु शनैरुन्मील्य लोचने ३६।<br>
महाविस्मयमापन्नस्तूष्णीमेव स्थितोऽभवत् ।<br>
अंतर्हृदि महाबुद्धिरेवमेवं व्यचिंतयत् ३७।<br>
भ्रांतं सर्वेषु लोकेषु मया स्वच्छंदचारिणा ।<br>
अस्या रूपेण सदृशी दृष्ट्वा नैव च कुत्रचित् ३८।<br>
ब्रह्मलोके रुद्रलोक इंद्रलोके च मे गतिः ।<br>
न कोपि शोभाकोट्यंशः कुत्राप्यस्या विलोकितः ३९।<br>
महामाया भगवती दृष्टा शैलेंद्रनंदिनी ।<br>
यस्या रूपेण सकलं मुह्यते सचराचरम् ४०।<br>
साप्यस्याः सुकुमारांगी लक्ष्मीं नाप्नोति कर्हिचित् ।<br>
लक्ष्मीः सरस्वती कांति विद्याद्याश्च वरस्त्रियः ४१।<br>
छायामपि स्पृशंत्यस्याः कदाचिन्नैव दृश्यते ।<br>
विष्णोर्यन्मोहिनीरूपं हरो येन विमोहितः ४२।<br>
मया दृष्टं च तदपि कुतोऽस्यासदृशं भवेत् ।<br>
ततोऽस्यास्तत्त्वमाज्ञातुं न मे शक्तिः कथंचन ४३।<br>
अन्ये चापि न जानंति प्रायेणैनां हरेः प्रियाम् ।<br>
अस्याः संदर्शनादेव गोविंदचरणांबुजे ४४।<br>
या प्रेमर्द्धिरभूत्सा मे भूतपूर्वा न कर्हिचित् ।<br>
एकांते नौमि भवतीं दर्शयित्वातिवैभवम् ४५।<br>
कृष्णस्य संभवत्यस्या रूपं परमतुष्टये ।<br>
विमृश्यैवं मुनिर्गोपप्रवरं प्रेष्य कुत्रचित् ४६।<br>
निभृते परितुष्टाव बालिकां दिव्यरूपिणीम् ।<br>
अपि देवि महायोगमायेश्वरि महाप्रभे ४७।<br>
महामोहनदिव्यांगि महामाधुर्यवर्षिणि ।<br>
महाद्भुतरसानंदशिथिलीकृतमानसे ४८।<br>
महाभाग्येन केनापि गतासि मम दृक्पथम् ।<br>
नित्यमंतर्मुखादृष्टिस्तव देवि विभाव्यते ४९।<br>
अंतरेव महानंदपरितृप्तैव लक्ष्यसे ।<br>
प्रसन्नं मधुरं सौम्यमिदं सुमुखमंडनम् ५०।<br>
व्यनक्तिपरमाश्चर्यं कमप्यंतः सुखोदयम् ।<br>
रजः संबंधिकलिका शक्तिस्तत्वातिशोभने ५१।<br>
सृष्टिस्थितिसमाहाररूपिणी त्वमधिष्ठिता ।<br>
तत्त्वं विशुद्धसत्वाशु शक्तिर्विद्यात्मिका परा ५२।<br>
परमानंदसंदोहं दधती वैष्णवं परम् ।<br>
का त्वयाश्चर्यविभवे ब्रह्मरुद्रादिदुर्गमे ५३।<br>
योगींद्राणां ध्यानपथं न त्वं स्पृशसि कर्हिचित् ।<br>
इच्छाशक्तिर्ज्ञानशक्तिः क्रियाशक्तिस्तवेशितुः ५४।<br>
तवांशमात्रमित्येवं मनीषा मे प्रवर्त्तते ।<br>
मायाविभूतयोऽचिंत्यास्तन्मायार्भकमायिनः ५५।<br>
परेशस्य महाविष्णोस्ताः सर्वास्ते कलाकलाः ।<br>
आनंदरूपिणी शक्तिस्त्वमीश्वरि न संशयः ५६।<br>
त्वया च क्रीडते कृष्णो नूनं वृंदावने वने ।<br>
कौमारेणैव रूपेण त्वं विश्वस्य च मोहिनी ५७।<br>
तारुण्यवयसा स्पृष्टं कीदृक्ते रूपमद्भुतम् ।<br>
कीदृशं तव लावण्यं लीलाहासेक्षणान्वितम् ५८।<br>
हरि मानुषलोभेन वपुराश्चर्यमंडितम् ।<br>
द्रष्टुं तदहमिच्छामि रूपं ते हरिवल्लभे ५९।<br>
येन नंदसुतः कृष्णो मोहं समुपयास्यति ।<br>
इदानीं मम कारुण्यान्निजं रूपं महेश्वरि ६०।<br>
प्रणताय प्रपन्नाय प्रकाशयितुमर्हसि ।<br>
इत्युक्ता मुनिवर्य्येण तदनुव्रतचेतसा ६१।<br>
महामाहेश्वरीं नत्वा महानंदमयीं पराम् ।<br>
महाप्रेमतरोत्कंठा व्याकुलांगीं शुभेक्षणाम् ६२।<br>
ईक्षमाणेन गोविंदमेवं वर्णयतास्थितम् ।<br>
जयकृष्ण मनोहारिञ्जय वृंदावनप्रिय ६३।<br>
जयभ्रूभंगललित जयवेणुरवाकुल ।<br>
जय बर्हकृतोत्तंस जयगोपीविमोहन ६४।<br>
जय कुंकुमलिप्तांग जय रत्नविभूषण ।<br>
कदाहं त्वत्प्रसादेन अनया दिव्यरूपया ६५।<br>
सहितं नवतारुण्य मनोहारि वपुःश्रिया ।<br>
विलोकयिष्ये कैशोरे मोहनं त्वां जगत्पते ६६।<br>
एवं कीर्त्तयतस्तस्य तत्क्षणादेव सा पुनः ।<br>
बभूव दधती दिव्यं रूपमत्यंतमोहनम् ६७।<br>
चतुर्दशाब्दवयसा संमितं ललितं परम् ।<br>
समानवयसश्चान्यास्तदैव व्रजबालिकाः ६८।<br>
आगत्य वेष्टयामासुर्दिव्यभूषांबरस्रजः ।<br>
मुनींद्रः स तु निश्चेष्टो बभूवाश्चर्यमोहितः ६९।<br>
बालायास्तास्तदा सख्यश्चरणांबुकणैर्मुनिम् ।<br>
निषिच्य बोधयामासुरूचुश्च कृपयान्विताः ७०।<br>
मुनिवर्य महाभाग महायोगेश्वरेश्वर ।<br>
त्वयैव परया भक्त्या भगवान्हरिरीश्वरः ७१।<br>
नूनमाराधितो देवो भक्तानां कामपूरकः ।<br>
यदियंब्रह्मरुद्राद्यैर्देवैः सिद्धमुनीश्वरैः ७२।<br>
महाभागवतैश्चान्यैर्दुर्दर्शा दुर्गमापि च ।<br>
अत्यद्भुतवयोरूपमोहिनी हरिवल्लभा ७३।<br>
केनाप्यचिंत्य भाग्येन तवदृष्टिपथं गता ।<br>
उत्तिष्ठोत्तिष्ठ विप्रर्षे धैर्यमालंब्य सत्वरम् ७४।<br>
एनां प्रदक्षिणीकृत्य नमस्कुरु पुनःपुनः ।<br>
किं न पश्यसि चार्वंगीमत्यंतव्याकुलामिव ७५।<br>
अस्मिन्नेव क्षणे नूनमंतर्धानं गमिष्यति ।<br>
नानया सह संलापः कथंचित्ते भविष्यति ७६।<br>
दर्शनं च पुनर्नास्याः प्राप्स्यसि ब्रह्मवित्तम ।<br>
किंतु वृंदावने कापि भात्यशोकलता शुभा ७७।<br>
सर्वकालेऽपि पुष्पाढ्या सर्वदिग्व्यापि सौरभा ।<br>
गोवर्द्धनाददूरेण कुसुमाख्यसरस्तटे ७८।<br>
तन्मूले ह्यर्द्धरात्रे च द्रक्ष्यस्यस्मानशेषतः ।<br>
श्रुत्वैवं वचनं तासां स्नेहविह्वलचेतसाम् ७९।<br>
यावत्प्रदक्षिणीकृत्य प्रणमेद्दंडवन्मुनिः ।<br>
मुहूर्त्तद्वितयं बालां नानानिर्माणशोभनाम् ८०।<br>
आहूय भानुं प्रोवाच नारदः सर्वशोभनाम् ।<br>
एवं प्रभावा बालेयं न साध्या दैवतैरपि ८१।<br>
किंतु यद्गृहमेतस्याः पदचिह्नविभूषितम् ।<br>
तत्र नारायणो देवः स्वयं वसति माधवः ८२।<br>
लक्ष्मीश्च वसते नित्यं सर्वाभिः सर्वसिद्धिभिः ।<br>
अद्य एनां वरारोहां सर्वाभरणभूषणाम् ८३।<br>
देवीमिव परां गेहे रक्ष यत्नेन सत्तम ।<br>
इत्युक्त्वा मनसैवैनां महाभागवतोत्तमः ८४।<br>
तद्रूपमेव संस्मृत्य प्रविष्टो गहनं वनम् ।<br>
अशोकलतिकामूलमासाद्य मुनिसत्तमः ८५।<br>
प्रतीक्षमाणो देवीं तां तत्रैवागमनं निशि ।<br>
स्थितोऽत्र प्रेमविकलश्चिंतयन्कृष्णवल्लभाम् ८६।<br>
अथ मध्यनिशाभागे युवत्यः परमाद्भुताः ।<br>
पूर्वं दृष्ट्वास्तथान्याश्च विचित्राभरणस्रजः ८७।<br>
दृष्ट्वा मनसि संभ्रांतो दंडवत्पतितो भुवि ।<br>
परिवार्य मुनिं सर्वास्ताः प्रविविशुः शुभाः ८८।<br>
प्रष्टुकामोऽपि स मुनिः किंचित्स्वाभिमतं प्रियम् ।<br>
नाशकत्प्रेमलावण्यप्रियभाषाप्रधर्षितः ८९।<br>
अथागता मुनिश्रेष्ठं कृतांजलिमवस्थितम् ।<br>
भक्तिभारानतग्रीवं सविस्मयं ससंभ्रमम् ९०।<br>
सुविनीततमं प्राह तत्रैव करुणान्विता ।<br>
अशोकमालिनी नाम्ना अशोकवनदेवता ९१।<br>
अशोकमालिन्युवाच।<br>
अशोककलिकायां तु वसाम्यस्यां महामुने ।<br>
रक्तांबरधरा नित्यं रक्तमालानुलेपना ९२।<br>
रक्तसिंदूरकलिका रक्तोत्पलवतंसिनी ।<br>
रक्तमाणिक्यकेयूर मुकुटादिविभूषिता ९३।<br>
एकदा प्रियया सार्द्धं विहरंत्यो मधूत्सवे ।<br>
तत्रैव मिलिता गोपबालिकाश्चित्रवाससः ९४।<br>
अहं चाशोकमालाभिर्गोपवेषधरं हरिम् ।<br>
रमारूपाश्च ताः सर्वा भक्त्या सम्यगपूजयम् ९५।<br>
ततः प्रभृति चैतासां मध्ये तिष्ठामि सर्वदा ।<br>
भूषाभिर्विविधाभिश्च तोषयित्वा रमापतिम् ९६।<br>
परात्परमहं सर्वं विजानामीह सर्वतः ।<br>
गोगोपगोपिकादीनां रहस्यं चापि वेद्म्यहम् ९७।<br>
तव जिज्ञासितं सर्वं हृदि प्रत्यभिभाषितम् ।<br>
तां देवीमद्भुताकारामद्भुतानंददायिनीम् ९८।<br>
हरेः प्रियां हिरण्याभां हीरकोज्ज्वलमुद्रिकाम् ।<br>
कथं पश्यामि लोलाक्षीं कथं वा तत्पदांबुजम् ९९।<br>
आराध्यतेऽतिभक्त्येति त्वया ब्रह्मन्विमर्शितम् ।<br>
तत्र ते कथयिष्यामि वृत्तांतं सुमहात्मनाम् १००।<br>
मानसे सरसि स्थित्वा तपस्तीव्रमुपेयुषाम् ।<br>
जपतां सिद्धमंत्रांश्च ध्यायतां हरिमीश्वरम् १०१।<br>
मुनीनां कांक्षतां नित्यं तस्या एव पदांबुजम् ।<br>
एकसप्ततिसाहस्रं संख्यातानां महौजसाम् १०२।<br>
तत्तेऽहं कथयाम्यद्य तद्रहस्यं परं वने १०३।<br>
इति श्रीपद्मपुराणे पातालखंडे श्रीराधाकृष्ण-।<br>
माहात्म्ये एकसप्ततितमोऽध्यायः ७१।<br>
<br>
