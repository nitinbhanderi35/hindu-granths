ब्राह्मण उवाच।<br>
इति श्रुत्वा तु तद्वाक्यं भिल्लानामहमद्भुतम् ।<br>
अत्याश्चर्यमिदं मत्वा प्रहृष्टोऽभवमित्युत १।<br>
गंगासागरसंयोगे स्नात्वा पुण्यकलेवरः ।<br>
शृंगमारुरुहे तत्र मणिमाणिक्यचित्रितम् २।<br>
तत्रापश्यं महाराज देवं देवादिवंदितम् ।<br>
नमस्कृत्वा कृतार्थोऽहं जातोन्नप्राशनेन च ३।<br>
चतुर्भुजत्वं संप्राप्तः शंखचक्रादिचिह्नितम् ।<br>
पुरुषोत्तमदर्शनेन न पुनर्गर्भमाविशम् ४।<br>
राजंस्त्वमपि तत्राशु गच्छ नीलाभिधं गिरिम् ।<br>
कृतार्थं कुरु चात्मानं गर्भदुःखविवर्जितम् ५।<br>
इत्याकर्ण्य वचस्तस्य वाडवाग्र्यस्य धीमतः ।<br>
पप्रच्छ हृष्टगात्रस्तु तीर्थयात्राविधिं मुनिम् ६।<br>
राजोवाच।<br>
साधु विप्राग्र्य हे साधो त्वया प्रोक्तं ममानघ ।<br>
पुरुषोत्तममाहात्म्यं शृण्वतां पापनाशनम् ७।<br>
ब्रूहि तत्तीर्थयात्रायां विधिं श्रुतिसमन्वितम् ।<br>
विधिना केन संपूर्ण फलप्राप्तिर्नृणां भवेत् ८।<br>
ब्राह्मण उवाच।<br>
शृणु राजन्प्रवक्ष्यामि तीर्थयात्राविधिं शुभम् ।<br>
येन संप्राप्यते देवः सुरासुरनमस्कृतः ९।<br>
वलीपलितदेहो वा यौवनेनान्वितोऽपि वा ।<br>
ज्ञात्वा मृत्युमनिस्तीर्यं हरिं शरणमाव्रजेत् १०।<br>
तत्कीर्तने तच्छ्रवणे वंदने तस्य पूजने ।<br>
मतिरेव प्रकर्तव्या नान्यत्र वनितादिषु ११।<br>
सर्वं नश्वरमालोक्य क्षणस्थायि सुदुःखदम् ।<br>
जन्ममृत्युजरातीतं भक्तिवल्लभमच्युतम् १२।<br>
क्रोधात्कामाद्भयाद्द्वेषाल्लोभाद्दंभान्नरः पुनः ।<br>
यथाकथंचिद्विभजन्न स दुःखं समश्नुते १३।<br>
स हरिर्जायते साधुसंगमात्पापवर्जितात् ।<br>
येषां कृपातः पुरुषा भवंत्यसुखवर्जिताः १४।<br>
ते साधवः शांतरागाः कामलोभविवर्जिताः ।<br>
ब्रुवंति यन्महाराज तत्संसारनिवर्तकम् १५।<br>
तीर्थेषु लभ्यते साधू रामचंद्र परायणः ।<br>
यद्दर्शनं नृणां पापराशिदाहाशुशुक्षणिः १६।<br>
तस्मात्तीर्थेषु गंतव्यं नरैः संसारभीरुभिः ।<br>
पुण्योदकेषु सततं साधुश्रेणिविराजिषु १७।<br>
तानि तीर्थानि विधिना दृष्टानि प्रहरंत्यघम् ।<br>
तं विधिं नृपशार्दूल कुरुष्व श्रुतिगोचरम् १८।<br>
विरागं जनयेत्पूर्वं कलत्रादि कुटुंबके ।<br>
असत्यभूतं तज्ज्ञात्वा हरिं तु मनसा स्मरेत् १९।<br>
क्रोशमात्रं ततो गत्वा रामरामेति च ब्रुवन् ।<br>
तत्र तीर्थादिषु स्नात्वा क्षौरं कुर्याद्विधानवित् २०।<br>
मनुष्याणां च पापानि तीर्थानि प्रति गच्छताम् ।<br>
केशानाश्रित्य तिष्ठंति तस्माद्वपनमाचरेत् २१।<br>
ततो दंडं तु निर्ग्रन्थिं कमंडलुमथाजिनम् ।<br>
बिभृयाल्लोभनिर्मुक्तस्तीर्थवेषधरो नरः २२।<br>
विधिना गच्छतां नॄणां फलावाप्तिर्विशेषतः ।<br>
तस्मात्सर्वप्रयत्नेन तीर्थयात्राविधिं चरेत् २३।<br>
यस्य हस्तौ च पादौ च मनश्चैव सुसंहितम् ।<br>
विद्या तपश्च कीर्तिश्च स तीर्थफलमश्नुते २४।<br>
हरेकृष्ण हरेकृष्ण भक्तवत्सल गोपते ।<br>
शरण्य भगवन्विष्णो मां पाहि बहुसंसृतेः २५।<br>
इति ब्रुवन्रसनया मनसा च हरिं स्मरन् ।<br>
पादचारी गतिं कुर्यात्तीर्थं प्रति महोदयः २६।<br>
यानेन गच्छन्पुरुषः समभागफलं लभेत् ।<br>
उपानद्भ्यां चतुर्थांशं गोयाने गोवधादिकम् २७।<br>
व्यवहर्ता तृतीयांशं सेवयाष्टमभागभाक् ।<br>
अनिच्छया व्रजंस्तत्र तीर्थमर्धफलं लभेत् २८।<br>
यथायथं प्रकर्तव्या तीर्थानामभियात्रिका ।<br>
पापक्षयो भवत्येव विधिदृष्ट्या विशेषतः २९।<br>
तत्र साधून्नमस्कुर्यात्पादवंदनसेवनैः ।<br>
तद्द्वारा हरिभक्तिर्हि प्राप्यते पुरुषोत्तमे ३०।<br>
इति तीर्थविधिः प्रोक्तः समासेन न विस्तरात् ।<br>
एवं विधिं समाश्रित्य गच्छ त्वं पुरुषोत्तमम् ३१।<br>
तुभ्यं तुष्टो महाराज दास्यते भक्तिमच्युतः ।<br>
यथा संसारनिर्वाहः क्षणादेव भविष्यति ३२।<br>
तीर्थयात्राविधिं श्रुत्वा सर्वपातकनाशनम् ।<br>
मुच्यते सर्वपापेभ्य उग्रेभ्यः पुरुषर्षभ ३३।<br>
सुमतिरुवाच ।<br>
इति वाक्यं समाकर्ण्य ववंदे चरणौ महान् ।<br>
तत्तीर्थदर्शनौत्सुक्य विह्वलीकृतमानसः ३४।<br>
आदिदेश निजामात्यं मंत्रवित्तममुत्तमम् ।<br>
तीर्थयात्रेच्छया सर्वान्सह नेतुं मनो दधत् ३५।<br>
मंत्रिन्पौरजनान्सर्वानादिश त्वं ममाज्ञया ।<br>
पुरुषोत्तमपादाब्जदर्शनप्रीतिहेतवे ३६।<br>
ये मदीये पुरे लोका ये च मद्वाक्यकारकाः ।<br>
सर्वे निर्यांतु मत्पुर्या मया सह नरोत्तमाः ३७।<br>
ये तु मद्वाक्यमुल्लंघ्य स्थास्यंति पुरुषा गृहे ।<br>
ते दंड्या यमदंडेन पापिनोऽधर्महेतवः ३८।<br>
किं तेन सुतवृंदेन बांधवैः किं सुदुर्नयैः ।<br>
यैर्नदृष्टः स्वचक्षुर्भ्यां पुण्यदः पुरुषोत्तमः ३९।<br>
सूकरीयूथवत्तेषां प्रसूतिर्विट्प्रभक्षिका ।<br>
येषां पुत्राश्च पौत्रा वा हरिं न शरणं गताः ४०।<br>
यो देवो नाममात्रेण सर्वान्पावयितुं क्षमः ।<br>
तं नमस्कुरुत क्षिप्रं मदीयाः प्रकृतिव्रजाः ४१।<br>
इति वाक्यं मनोहारि भगवद्गुणगुंफितम् ।<br>
प्रजहर्ष महामात्य उत्तमः सत्यनामधृक् ४२।<br>
हस्तिनं वरमारोप्य पटहेन व्यघोषयत् ।<br>
यदादिष्टं नृपेणेह तीर्थयात्रां समिच्छता ४३।<br>
गच्छंतु त्वरिता लोका राज्ञा सह महागिरिम् ।<br>
दृश्यतां पापसंहारी पुरुषोत्तमनामधृक् ४४।<br>
क्रियतां सर्वसंसारसागरो गोष्पदं पुनः ।<br>
भूष्यतां शंखचक्रादिचिह्नैः स्वस्व तनुर्नरैः ४५।<br>
इत्यादिघोषयामास राज्ञादिष्टं यदद्भुतम् ।<br>
सचिवो रघुनाथांघ्रि ध्याननिर्वारितश्रमः ४६।<br>
तच्छ्रुत्वा ताः प्रजाः सर्वा आनंदरससंप्लुताः ।<br>
मनो दधुः स्वनिस्तारे पुरुषोत्तमदर्शनात् ४७।<br>
निर्ययुर्ब्राह्मणास्तत्र शिष्यैः सह सुवेषिणः ।<br>
आशिषं वरदानाढ्यां ददतो भूमिपं प्रति ४८।<br>
क्षत्त्रिया धन्विनो वीरा वैश्या वस्तुक्रयाञ्चिताः ।<br>
शूद्राः संसारनिस्तारहर्षित स्वीयविग्रहाः ४९।<br>
रजकाश्चर्मकाः क्षौद्राः किराता भित्तिकारकाः ।<br>
सूचीवृत्त्या च जीवंतस्तांबूलक्रयकारकाः ५०।<br>
तालवाद्यधरा ये च ये च रंगोपजीविनः ।<br>
तैलविक्रयिणश्चैव वस्त्रविक्रयिणस्तथा ५१।<br>
सूता वदंतः पौराणीं वार्तां हर्षसमन्विताः ।<br>
मागधा बंदिनस्तत्र निर्गता भूमिपाज्ञया ५२।<br>
भिषग्वृत्त्या च जीवंतस्तथा पाशककोविदाः ।<br>
पाकस्वादुरसाभिज्ञा हास्यवाक्यानुरंजकाः ५३।<br>
ऐंद्रजालिकविद्याध्रास्तथा वार्तासुकोविदाः ।<br>
प्रशंसंतो महाराजं निर्ययुः पुरमध्यतः ५४।<br>
राजापि तत्र निर्वर्त्य प्रातःसंध्यादिकाः क्रियाः ।<br>
ब्राह्मणं तापसश्रेष्ठमानिनाय सुनिर्मलम् ५५।<br>
तदाज्ञया महाराजो निर्जगाम पुराद्बहिः ।<br>
लोकैरनुगतो राजा बभौ चंद्र इवोडुभिः ५६।<br>
क्रोशमात्रं स गत्वाथ क्षौरं कृत्वा विधानतः ।<br>
दंडं कमंडलुं बिभ्रन्मृगचर्म तथा शुभम् ५७।<br>
शुभवेषेण संयुक्तो हरिध्यानपरायणः ।<br>
कामक्रोधादिरहितं मनो बिभ्रन्महायशाः ५८।<br>
तदा दुंदुभयो भेर्य आनकाः पणवास्तथा ।<br>
शंखवीणादिकाश्चैवाध्मातास्तद्वादकैर्मुहुः ५९।<br>
जय देवेश दुःखघ्न पुरुषोत्तमसंज्ञित ।<br>
दर्शयस्व तनुं मह्यं वदंतो निर्ययुर्जनाः ६०।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे रत्नग्रीवस्य तीर्थप्रयाणंनामैकोनविंशोऽध्यायः १९ ।<br>
<br>
