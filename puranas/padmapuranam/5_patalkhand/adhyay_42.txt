शेष उवाच।<br>
आह्वयंतं महासैन्यवारिधौ पुष्कलं नृपम् ।<br>
समालक्ष्य कपींद्रोऽपि हनूमांस्तमधावत १।<br>
लांगूलमुद्यम्य विशालदेहं ।<br>
सरावमातत्य पयोदघोषम् ।<br>
रणस्थितान्वीरवरान्कपींद्रो ।<br>
जगाम तं वीरमणिं नृपेन्द्रम् २।<br>
आयांतं तं हनूमंतं वीक्ष्य पुष्कल उद्भटः ।<br>
विलोकयामासदृशा वैरिक्रोध सुशोणया ३।<br>
जगाद तं हनूमंतं पुष्कलः परमास्त्रवित् ।<br>
मेघगंभीरया वाचा नादयन्रणमंडलम् ४।<br>
पुष्कल उवाच।<br>
कथं त्वं समरे योद्धुमागतोसि महाकपे ।<br>
कियद्बलं स्वल्पमेतद्राज्ञो वीरमणेर्महत् ५।<br>
यत्र त्रिजगती सर्वा संमुखे समुपागता ।<br>
तत्र त्वं लीलया योद्धुं यातुमिच्छसि वा न वा ६।<br>
कोयं राजा वीरमणिः कियद्बलमथाल्पकम् ।<br>
अत्रागमनमत्युग्रं तव वीर न भाव्यते ७।<br>
रघुनाथकृपापांगादहं निस्तीर्य दुस्तरम् ।<br>
क्षणान्निर्यामि कीशेंद्र मा चित्तं कुरु संगरे ८।<br>
त्वया राक्षसपाथोधिस्तीर्णो रामकृपाव्रजात् ।<br>
तथा रामं सुसंस्मृत्य निस्तरिष्यामि दुस्तरम् ९।<br>
ये केचिद्दुस्तरं प्राप्य रघुनाथं स्मरंति च ।<br>
तेषां दुःखोदधिः शुष्को भविष्यति न संशयः १०।<br>
तस्माद्व्रज महावीर शत्रुघ्नसविधे बलिन् ।<br>
एष आयामि निर्जित्य भूपं वीरमणिं क्षणात् ११।<br>
शेष उवाच।<br>
इति धीरां समाकर्ण्य वाणीं पुष्कलभाषिताम् ।<br>
जगाद वचनं भूयः पुष्कलं परवीरहा १२।<br>
हनुमानुवाच।<br>
पुत्र मा साहसं कार्षीर्भूपं वीरमणिं प्रति ।<br>
एष दाता शरण्यश्च बलशौर्यसमन्वितः १३।<br>
त्वं बालः स्थविरो भूपोऽखिलशस्त्रास्त्रवित्तमः ।<br>
अनेके विजिताः संख्ये वीराः शौर्यसुशोभिनः १४।<br>
जानीहि पार्श्वे तस्य त्वं रक्षितारं सदाशिवम् ।<br>
भक्त्या वशीकृतं स्थाणुं सोमं चैतत्पुरिस्थितम् १५।<br>
तस्मादहमनेनैव योत्स्ये भूपेन पुष्कल ।<br>
अन्यान्वीरान्विजित्वा त्वं कीर्तिमाप्नुहि पुष्कलाम् १६।<br>
पुष्कल उवाच।<br>
शिवो भक्त्या वशीकृत्य स्वपुरे स्थापितोऽमुना ।<br>
परमस्याशु हृदयेन तिष्ठति महेश्वरः १७।<br>
सदाशिवोयमाराध्य परमं स्थानमागतः ।<br>
स रामो मन्मनस्त्यक्त्वा न क्वापि परिगच्छति १८।<br>
यत्र रामस्तत्र विश्वं सर्वं स्थास्नु चरिष्णु च ।<br>
तस्मादहं जयिष्यामि रणे वीरमणिं नृपम् १९।<br>
व्रज त्वं समरे योद्धुमन्यान्मानिवरान्नृपान् ।<br>
वीरसिंहमुखान्कीश मच्चिंतां मा कुरु प्रभो २०।<br>
वाचमित्थं समाकर्ण्य हनूमान्धीरसेविताम् ।<br>
जगाम समरे योद्धुं वीरसिंहं नृपानुजम् २१।<br>
लक्ष्मीनिधिः सुतेनास्य शुभांगदसुसंज्ञिना ।<br>
द्वैरथेन प्रयुयुधे महाशस्त्रास्त्रवेदिना २२।<br>
बलमित्रेण सुमदः स्वप्रतापबलोर्जितः ।<br>
योद्धुं सशस्त्रः संग्रामं विचचार नृपात्मजः २३।<br>
आह्वयंतं नृपं दृष्ट्वा द्वैरथे युद्धकोविदः ।<br>
पुष्कलो रुक्मखचिते रथे तिष्ठन्ययौ हि तम् २४।<br>
राजा तमागतं दृष्ट्वा पुष्कलं युद्धकोविदम् ।<br>
उवाच निर्भिया वाण्या रणमध्ये सुभाषितः २५।<br>
वीरमणिरुवाच।<br>
बालमायाहि मां क्रुद्धं संग्रामे चंडकोपनम् ।<br>
गच्छ प्राणपरीप्सायै मा युद्धं कुरु मे सह २६।<br>
त्वादृशान्बालकान्भूपा मादृशाः कृपयंति हि ।<br>
प्रहरंति न चैतान्वै तस्माद्गच्छ रणाद्बहिः २७।<br>
यावत्त्वं न मया दृष्टश्चक्षुर्भ्यां तावदुन्मनाः ।<br>
सांप्रतं त्वां प्रहर्तुं न मनः समभिकांक्षति २८।<br>
यत्त्वया मत्सुतो बाणैर्भिन्नो मूर्च्छीकृतः पुनः ।<br>
सर्वं मया क्षांतमद्य तवबालधियो महत् २९।<br>
इति वाक्यं समाकर्ण्य पुष्कलो निजगाद तम् ।<br>
पुष्कल उवाच।<br>
बालोऽहं त्वं महावृद्धः सर्वशस्त्रास्त्रकोविदः ३०।<br>
क्षत्रियाणां मतं चैव ये बलाधिक्यसंयुताः ।<br>
त एव वृद्धा भूपाग्र्य न वयोवृद्धतां गताः ३१।<br>
मया ते मूर्च्छितः पुत्रः सशौर्यबलदर्पितः ।<br>
इदानीं त्वामहं शस्त्रैः पातयिष्यामि संगरे ३२।<br>
तस्मात्त्वं यत्नतस्तिष्ठ राजन्संग्राममूर्धनि ।<br>
रामभक्तं न मां कश्चिज्जयतींद्रपदे स्थितः ३३।<br>
इत्थं भाषितमाश्रुत्य पुष्कलस्य नृपाग्रणीः ।<br>
जहास बालं संवीक्ष्य कोपं च व्यदधात्पुनः ३४।<br>
तं वै कुपितमालक्ष्य भरतात्मज उन्मदः ।<br>
जघान शरविंशत्या राजानं हृदि तीक्ष्णया ३५।<br>
राजा तानागतान्दृष्ट्वा बाणांस्तेन विमोचितान् ।<br>
चिच्छेद परमक्रुद्धः शरैस्तीक्ष्णैरनेकधा ३६।<br>
तद्बाणच्छेदनं दृष्ट्वा भारतिः परवीरहा ।<br>
चुकोप हृदयेऽत्यंतं राजानं च त्रिभिः शरैः ३७।<br>
विव्याध भाले भूपाल पुत्रः पुष्कलसंज्ञकः ।<br>
तत्र लग्ना विरेजुस्ते त्रिकूटशिखराणि किम् ३८।<br>
तैर्बाणैर्व्यथितो राजा जघान नवभिः शरैः ।<br>
हृदये पुष्कलं वीरं महाकोपसमन्वितः ।<br>
तैर्वत्सदन्तैर्बह्वस्रं पीतं रामानुजाङ्गजम् ३९।<br>
सर्पा आशीविषा यद्वत्क्रुद्धास्तद्वपुषि स्थिताः ।<br>
परमं कोपमापन्नः पुष्कलो भूमिपं पुनः ४०।<br>
बाणानां शतकेनाशु बिभेद शितपर्वणाम् ।<br>
तैर्बाणैः कवचं भिन्नं किरीटः सशिरस्त्रकः ४१।<br>
रथो धनुर्महत्सज्यं छिन्नं कोपपरिप्लवात् ।<br>
क्षतजेन परिप्लुष्टो बाणभिन्नकलेवरः ४२।<br>
अन्यं स्यंदनमारुह्य जगाम भरतात्मजम् ।<br>
धन्योसि वीर रामस्य चरणाब्जमधुव्रत ४३।<br>
महत्कृतं कर्म तेऽद्य यदहं विरथीकृतः ।<br>
प्राणान्रक्षस्व भो वीर सांप्रतं मयि युद्ध्यति ४४।<br>
सुलभा न तव प्राणाः कालरूपे मयि स्थिते ।<br>
इत्युक्त्वा व्यहनद्बाणैरसंख्यैः शस्त्रकोविदः ४५।<br>
भूमौ दिशि च तद्बाणा नान्यद्दृश्येत तत्र ह ।<br>
अनेके गजसाहस्रा भिन्ना अश्वाः समंततः ४६।<br>
रथारथियुतास्तेन छिन्ना भिन्ना द्विधाकृताः ।<br>
शोणितौघा सरित्तत्र प्रसुस्राव रणांगणे ४७।<br>
यत्रोन्मदा हि मातंगा दृश्यंते शैलशृंगवत् ।<br>
केशाः शैवाललक्ष्यास्ते मुहुः प्राणिशिरः स्थिताः ४८।<br>
अनेके पाणयश्छिन्ना वीराणां मुद्रिकाश्रियः ।<br>
दृश्यंते अहिवत्तत्र चंदनादिकरूषिताः ४९।<br>
शिरांसि च भटाग्र्याणां कच्छपाभां वहंति वै ।<br>
मांसानि पंका यत्रासन्वीराणां महतां ततः ५०।<br>
एवं व्यतिकरे वृत्ते योगिन्यः शतशो रणे ।<br>
पपुः पात्रेण रुधिरं प्राणिनां रणपातिनाम् ५१।<br>
मांसानि बुभुजुस्ता वै हर्षकौतुकसंयुताः ।<br>
पीत्वा तु शोणितं तत्र भक्षित्वा मांसमुन्मदाः ५२।<br>
ननृतुर्जहसुः प्रोच्चैरुज्जगुः प्रधनांगणे ।<br>
पिशाचास्तत्र समरे प्राणिनां मस्तकानि वै ५३।<br>
धृत्वा कराभ्यां मत्तांगास्तालवद्वादनोद्यताः ।<br>
शिवास्तत्र महामांसं पतितानां रणांगणे ५४।<br>
भक्षित्वा व्यनदन्मत्ताः कातराणां भयप्रदाः ।<br>
कातरास्त्राः समापन्ना गताः कुंजरकोटरे ५५।<br>
भक्षिता योगिनीभिस्ते पापिनां क्वापि न स्थितिः ।<br>
एतत्कदनमालक्ष्य स्वसैन्यस्य रथाग्रणीः ५६।<br>
पुष्कलोऽपि चकारात्र कदनं रणमंडले ।<br>
भिद्यंते गजशीर्षाणि पतंति मौक्तिकानि तु ५७।<br>
दृश्यते लोमभिः पूर्णा ताम्रपर्णीव तन्नदी ।<br>
पुष्कलप्रहिता बाणा नृणामंगेषु संगताः ।<br>
कुर्वंति प्राणविच्छेदं वीराणामपि सर्वतः ५८।<br>
सर्वे रुधिरसिक्तांगाः सर्वे च्छिन्ननिजांगकाः ।<br>
दृश्यंते किंशुका यद्वत्सुभटाः प्रधनांगणे ५९।<br>
एतस्मिन्समये क्रुद्धः समाभाष्य महीपतिम् ।<br>
जघान बहुबाणैस्तं रोषपूरपरिप्लुतः ६०।<br>
तद्बाणवेधभिन्नांगो विशीर्णकवचो नृपः ।<br>
महाबलं तं मन्वानः प्राहरच्छरकोटिभिः ६१।<br>
तैर्बाणैः कवचान्मुक्तं सुस्राव बहुशोणितम् ।<br>
वपुर्बभूव रुचिरं शरपंजरगोचरम् ६२।<br>
शरपंजरमध्यस्थो विह्वलीकृतमानसः ।<br>
शरान्नेतुं च संधातुं न क्षमः स च भारतिः ६३।<br>
रामं स्मृत्वा धनुर्धृत्वा करे सज्जं महद्दृढम् ।<br>
मुमोच बाणान्निशितान्वैरिवृंदनिवारणान् ६४।<br>
तैर्बाणैः शरजालं तद्विधूय मुनिपुंगव ।<br>
शंखं प्रध्माय समरे जगाद गतभीर्नृपम् ६५।<br>
पुष्कल उवाच।<br>
त्वया कृतं महत्कर्म यन्मां बाणस्य पंजरे ।<br>
गोचरं कृतवान्वीर वीरतापनमुद्भटम् ६६।<br>
वृद्धत्वान्मम मान्योसि सांप्रतं रणमंडले ।<br>
पश्यमेऽद्य पराक्रांतं राजन्वीरमणे महत् ६७।<br>
बाणत्रयेण भो वीर मूर्च्छितं करवै नहि ।<br>
तर्हि प्रतिज्ञां शृणु वै सर्ववीरविमोहिनीम् ६८।<br>
गंगां प्राप्यापि यो वै तां निंदित्वा पापहारिणीम् ।<br>
न मज्जति महापापो महामूढविचेष्टितः ६९।<br>
तस्य पापं ममैवास्तु चेन्न त्वां रणमंडले ।<br>
पातये मूर्च्छया वीर सन्नद्धो भव भूपते ७०।<br>
इति वाक्यं समाकर्ण्य पुष्कलस्य नृपोत्तमः ।<br>
चुकोप भृशमुद्विग्नः संदधे निशिताञ्छरान् ७१।<br>
ते शरा हृदयं भित्त्वा गतास्ते भारतेर्महत् ।<br>
पेतुः क्षितावधो यद्वद्रामभक्तिपराङ्मुखाः ७२।<br>
ततः शरं मुमोचास्मै निशितं वह्निसप्रभम् ।<br>
लक्षीकृत्य महद्वक्षः कपाटतटविस्तृतम् ७३।<br>
स बाणो भूमिपतिना द्विधा छिन्नः शरेण हि ।<br>
पपात रथमध्ये स रविमंडलवज्ज्वलन् ७४।<br>
अपरं बाणमाधत्त मातृभक्तिभवं ततः ।<br>
निधाय पुण्यं सोऽप्येष चिच्छेद महता पुनः ७५।<br>
तदा खिन्नः स हृदये किंकर्तव्यमिति स्मरन् ।<br>
रामं हृदि निजार्तिघ्नं मुमोच परमास्त्रवित् ७६।<br>
स बाणस्तस्य हृदये लग्न आशीविषोपमः ।<br>
मूर्च्छामप्रापयत्तं वै ज्वलन्सूर्यसमप्रभः ७७।<br>
ततो हाहाकृतं सर्वं पलायनपरायणम् ।<br>
राज्ञि संमूर्च्छिते जाते पुष्कलो जयमाप्तवान् ७८।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे वीरमणेः पराभवोनाम द्विचत्वारिंशत्तमोऽध्यायः ४२ ।<br>
<br>
