वात्स्यायन उवाच।<br>
भुजगाधीश्वरेशान धराभारधरक्षम ।<br>
शृण्वेकं संशयं मह्यं कृपया कथयस्व तम् १।<br>
रघुनाथस्य गमनं वनं प्रति यदा ह्यभूत् ।<br>
तदा प्रभृति देहेन स्थिता शून्येन चेतसा २।<br>
तद्विप्रयोगविधुरा कृशदेहातिदुःखिता ।<br>
सुमुखान्मंत्रिणः श्रुत्वा रघुनाथं समागतम् ३।<br>
कथं जहर्ष किमभूत्कीदृशं तत्र चिह्नितम् ।<br>
रामचंद्रस्य संदेशहर्तारं किमुवाच सा ४।<br>
एतन्मे संशयं छिंधि रघुनाथगुणोदयम् ।<br>
यथावच्छृण्वते मह्यं कथयस्व प्रसादतः ५।<br>
शेष उवाच ।<br>
साधुपृष्टं महाभाग द्विजवर्यपुरस्कृत ।<br>
तन्मे निगदतः साक्षाच्छृणुष्वैकमनाः किल ६।<br>
सा वै तद्वदनांभोज च्युतं रामागमामृतम् ।<br>
पीत्वा पीत्वा बभूवाहो स्थगितांगेन विह्वला ७।<br>
किं मे स्वप्नो विमूढायाः किं वा भ्रमकरं वचः ।<br>
ममवै मंदभाग्यायाः कथं रामेक्षणं पुनः ८।<br>
बहुना तपसा कृत्वा प्राप्तोऽयं वै सुतः शिशुः ।<br>
केनचिन्मम पापेन विप्रयोगं गतः पुनः ९।<br>
सुमंत्रिन्कुशली रामः सीतालक्ष्मणसंयुतः ।<br>
कथं मां स्मरते वीरो वनचारी सुदुःखिताम् १०।<br>
इति सा विललापोच्चै रघुनाथस्मृतिं गता ।<br>
न निवेद निजं किंचित्परकीयं विमोहिता ।<br>
सुमुखोऽपि तथा दृष्ट्वा दुःखितां मातरं भृशम् ११।<br>
वीजयामास वासोग्रैः संज्ञामाप च सा पुनः ।<br>
उवाच जननीं सौम्यं वचोहर्षकरं मुहुः १२।<br>
रघुनाथागमस्मार हृष्टां तां व्यदधात्पुनः ।<br>
मातर्विद्धि गृहं प्राप्तं रघुनाथं सलक्ष्मणम् १३।<br>
सीतया सहितं पश्य चाशीर्भिरभियुंक्ष्व च ।<br>
इति तथ्यं वचः श्रुत्वा सुमुखेन प्रभाषितम् १४।<br>
यादृशं हर्षमापेदे तादृशं वेद्म्यहं नहि ।<br>
उत्थाय चाजिरे प्राप्ता रोमांचिततनूरुहा १५।<br>
हर्षविह्वलितांग्यश्रु मुंचंती राममैक्षत ।<br>
तावत्स रामो राजेंद्रो नरयानमधिश्रितः १६।<br>
प्राप्तः स्वमातुर्भवनं कैकेय्याः सुनयः पुरः ।<br>
कैकेय्यपि त्रपाभारनम्रा रामं पुरःस्थितम् १७।<br>
नोवाच किंचिन्महतीं चिंतां प्राप्तवती मुहुः ।<br>
सूर्यवंशध्वजो रामो मातरं वीक्ष्य लज्जिताम् १८।<br>
उवाच सांत्वयंस्तां च वाक्यैर्विनयमिश्रितैः ।<br>
श्रीराम उवाच।<br>
मातर्मया वनं गत्वा सर्वमाचरितं तथा १९।<br>
अधुना करवै किं वा त्वदाज्ञातो जनन्यहो ।<br>
मया न्यूनं कृतं नास्ति कथं मां नेक्ष्यसे पुनः २०।<br>
आशीर्भिरभिनंद्यैनं भरतं मां च वीक्षय ।<br>
इति श्रुत्वापि तद्वाक्यं सा नम्रवदनानघ २१।<br>
शनैः शनैः प्रत्युवाच राम गच्छ स्वमालयम् ।<br>
रामोऽपि श्रुत्वा वचनं जनन्याः पुरुषोत्तमः २२।<br>
नमस्कृत्य ययौ गेहं सुमित्रायाः कृपानिधिः ।<br>
सुमित्रा पुत्रसहितं रामं दृष्ट्वा महामनाः २३।<br>
चिरंजीव चिरंजीव ह्याशीर्भिरिति चाभ्यधात् ।<br>
मातुश्च रामभद्रोऽपि चरणौ प्रणिपत्य च २४।<br>
परिष्वज्य मुदायुक्तो जगाद वचनं पुनः ।<br>
रत्नगर्भे मम भ्रात्रा केनापि न कृतं तथा २५।<br>
यथायमकरोद्धीमान्ममदुःखापनोदनम् २६।<br>
रावणेन हृता सीता मया यत्प्राप्यते पुनः ।<br>
मातस्तत्सर्वमाविद्धि लक्ष्मणस्य विचेष्टितम् २७।<br>
दत्तामाशिषमागृह्य शिरसायं सुमित्रया ।<br>
निजमातुश्च भवनं प्रययौ विबुधैर्वृतः २८।<br>
मातरं वीक्ष्य हृषितां निजदर्शनलालसाम् ।<br>
स्वयानादवरुह्याशु चरणावग्रहीद्धरिः २९।<br>
माता तद्दर्शनोत्कंठा विह्वलीकृतमानसा ।<br>
परिष्वज्य परिष्वज्य रामं मुदमवाप सा ३०।<br>
शरीरे रोमहर्षोऽभूद्गद्गदा वागभूत्तदा ।<br>
हर्षाश्रूणि तु सोष्णानि प्रवाहं प्रापुरापदात् ३१।<br>
जननीं वीक्ष्य विनयी ताटंकद्वयवर्जिताम् ।<br>
कराकल्प पदाकल्परहितां बिभ्रतीं तनुम् ३२।<br>
किंचित्स्वदर्शनाद्धृष्टां कृशांगीं तां स शोकभाक् ।<br>
दुःखस्य समयो नायमिति मत्वा जगाद ताम् ३३।<br>
श्रीराम उवाच।<br>
मातर्मया त्वच्चरणौ चिरकालं न सेवितौ ।<br>
ततः क्षमस्वापराधं भाग्यहीनस्य वै मम ३४।<br>
ये पुत्रा मातापित्रोर्न शुश्रूषायां समुत्सुकाः ।<br>
ते मंतव्याः परा मातः कीटका रेतसो भवाः ३५।<br>
किं कुर्वे जनकाज्ञातो गतो वै दंडकं वनम् ।<br>
तत्रापि त्वत्कृपापांगात्तीर्णोऽस्मि दुःखसागरम् ३६।<br>
रावणेन हृता सीता लंकायां गमिता पुनः ।<br>
त्वत्कृपातो मया लब्धा तं हत्वा राक्षसेश्वरम् ३७।<br>
सीतेयं त्वच्चरणयोः पतिता वै पतिव्रता ।<br>
संभावयाशु चकितां त्वत्पादार्पितमानसाम् ३८।<br>
इति श्रुत्वा तु तद्वाक्यं पादयोः पतितां स्नुषाम् ।<br>
आशीर्भिरभियुज्यैनां बभाषे तां पतिव्रताम् ३९।<br>
सीते स्वपतिना सार्द्धं चिरं विलस भामिनि ।<br>
पुत्रौ प्रसूय च कुलं स्वकं पावय पावने ४०।<br>
त्वत्सदृश्यः पतिपराः पतिदुःखसुखानुगाः ।<br>
भवंति दुःखभागिन्यो न हि सत्यं जगत्त्रये ४१।<br>
विदेहपुत्रि स्वकुलं त्वया पावितमात्मना ।<br>
रामपादाब्जयुगलमनुयांत्या महावनम् ४२।<br>
किं चित्रं यत्पुमांसस्तु वैरिकोटिप्रभंजनाः ।<br>
येषां गेहे सती भार्या स्वपतिप्रियवाञ्छिका ४३।<br>
इत्युक्त्वा रघुनाथस्य भार्यामंचितलोचनाम् ।<br>
तूष्णीं बभूव हृषिता प्रहृष्टस्वतनूरुहा ४४।<br>
अथ भ्रातास्य भरतः पित्रा दत्तं निजं महत् ।<br>
राज्यं निवेदयामास रामचंद्राय धीमते ४५।<br>
मंत्रिणस्ते प्रहृष्टांगा दैवज्ञान्मंत्रकोविदान् ।<br>
आहूय सुमुहूर्तंते पप्रच्छुः परमादरात् ४६।<br>
शुभे मुहूर्ते सुदिने शुभनक्षत्रसंयुते ।<br>
अभिषेकं महाराज्ये कारयामासुरुद्यताः ४७।<br>
सप्तद्वीपवतीं पृथ्वीं व्याघ्रचर्मणि सुंदरे ।<br>
लिखित्वोपरि राजेंद्रो महाराजोधितस्थिवान् ४८।<br>
तद्दिनादेव साधूनां मनांसि प्रमुदं ययुः ।<br>
दुष्टानां चेतसो ग्लानिरभवत्परतापिनाम् ४९।<br>
स्त्रियस्तु पतिभक्त्या च पतिव्रतपरायणाः ।<br>
मनसापि कदा पापं नाचरंति जना मुने ५०।<br>
दैत्यादेवास्तथा नागा यक्षासुरमहोरगाः ।<br>
सर्वे न्यायपथे स्थित्वा रामाज्ञां शिरसा दधुः ५१।<br>
परोपकरणेयुक्ताः स्वधर्मसुखनिर्वृताः ।<br>
विद्याविनोदगमिता दिनरात्रिक्षणाः शुभाः ५२।<br>
वातोऽपि मार्गसंस्थानां बलान्नाहरते महान् ।<br>
वासांस्यपि तु सूक्ष्माणि तत्र चौरकथा नहि ५३।<br>
धनदो ह्यर्थिनां रामः कारुण्यश्च कृपानिधिः ।<br>
भ्रातृभिः सहितो नित्यं गुरुदेवस्तुतिं व्यधात् ५४।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे रघुवरस्य राज्याभिषेकोनाम चतुर्थोऽध्यायः ४।<br>
<br>
