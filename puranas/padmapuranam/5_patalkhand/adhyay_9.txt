श्रीराम उवाच।<br>
कीदृशोऽश्वस्तत्र भाव्यः को विधिस्तत्र पूजने ।<br>
कथं वा शक्यते कर्तुं के जेयास्तत्र वैरिणः १।<br>
अगस्त्य उवाच।<br>
गंगाजलसमानेन वर्णेन वपुषा शुभः ।<br>
कर्णे श्यामो मुखे रक्तः पीतः पुच्छे सुलक्षितः २।<br>
मनोवेगः सर्वगतिरुच्चैःश्रवस्समप्रभः ।<br>
वाजिमेधे हयः प्रोक्तः शुभलक्षणलक्षितः ३।<br>
वैशाखपूर्णमास्यां तु पूजयित्वा यथाविधि ।<br>
पत्रं लिखित्वा भाले तु स्वनामबलचिह्नितम् ४।<br>
मोचनीयः प्रयत्नेन रक्षकैः परिरक्षितः ।<br>
यत्र गच्छति यज्ञाश्वस्तत्र गच्छेत्सुरक्षकः ५।<br>
यस्तंबलान्निबध्नाति स्ववीर्यबलदर्पितः ।<br>
तस्मात्प्रसभमानेयः परिरक्षाकरैर्हयः ६।<br>
कर्त्रा तावत्सुविधिना स्थातव्यं नियमादिह ।<br>
मृगशृंगधरो भूत्वा ब्रह्मचर्यसमन्वितः ७।<br>
व्रतं पालयमानस्य यावद्वर्षमतिक्रमेत् ।<br>
तावद्दीनांधकृपणाः परितोष्या धनादिभिः ८।<br>
अन्नं तु बहुशो देयं धनं वा भूरि मारिष ।<br>
यद्यत्प्रार्थयते धीमांस्तत्तदेव ददाति हि ९।<br>
एवं प्रकुर्वतः कर्म यज्ञः संपूर्णतां गतः ।<br>
करोति सर्वपापानां नाशनं रिपुनाशन १०।<br>
तस्माद्भवान्समर्थोऽस्ति करणे पालनेऽर्चने ।<br>
कृत्वा कीर्तिं सुविमलां पावयान्याञ्जनान्नृप ११।<br>
श्रीराम उवाच।<br>
विलोकय द्विजश्रेष्ठ वाजिशालां ममाधुना ।<br>
तादृशाः संति नो वाश्वाः शुभलक्षणलक्षिताः १२।<br>
इति श्रुत्वा तु तद्वाक्यमगस्त्यः करुणाकरः ।<br>
उत्तस्थौ वीक्षमाणोऽयं यागार्हान्वाजिनः शुभान् १३।<br>
गत्वाथ तत्र शालायां रामचंद्रसमन्वितः ।<br>
ददर्शाश्वान्विचित्रांगान्मनोवेगान्महाबलान् १४।<br>
अवनितलगताः किं वाजिराजस्य वंश्याः किमथ रघुपतीनामेकतः कीर्तिपिंडाः ।<br>
किमिदममृतराशिर्वाहरूपेण सिंधोर्मुनिरिति मनसोंतर्विस्मयं प्राप पश्यन् १५।<br>
एकतः शोणदेहानां वाजिनां पंक्तिरुत्तमा ।<br>
एकतः श्यामकर्णाश्च कस्तूरीकांतिसप्रभाः १६।<br>
एकतः कनकाभाश्च त्वन्यतो नीलवर्णिनः ।<br>
एकतः शबलैर्वर्णैर्विशिष्टैर्वाजिभिर्वृताः १७।<br>
एवं पश्यन्मुनिः सर्वान्कौतुकाविष्टमानसः ।<br>
ययावन्यत्र तान्द्रष्टुं यागयोग्यान्हयान्मुनिः १८।<br>
ददर्श तत्र शतशो बद्धांस्तादृशवर्णकान् ।<br>
दृष्ट्वा विस्मयमापेदे स मुनिर्हर्षितांगकः १९।<br>
एकतः श्यामकर्णांश्च सर्वांगैः क्षीरसन्निभान् ।<br>
पीतपुच्छान्मुखे रक्ताञ्छुभलक्षणलक्षितान् २०।<br>
निरीक्ष्य परितोऽनघान्विमलनीरधारानिभान्मनोजवनशोभितान्विमलकीर्तिपुंजप्रभान् ।<br>
पयोनिधिविशोषको मुनिरुवाचसीतापतिं विचित्रहयदर्शनाद्धृषितनेत्रवक्त्रप्रभः २१।<br>
अगस्त्य उवाच।<br>
हयमेधक्रतौ योग्यान्वाहांस्ते बहुशः शुभान् ।<br>
पश्यतो नेत्रयोर्मेऽद्य तृप्तिर्नास्ति रघूत्तम २२।<br>
रामचंद्र महाभाग सुरासुरनमस्कृत ।<br>
यज्ञं कुरु महाराज हयमेधं सुविस्तरम् २३।<br>
सुरपतिरिव सर्वान्यज्ञसंघान्करिष्यंस्तपन इव सुपर्वारातितोयं विशोष्यन् ।<br>
हतरिपुगणमुख्यं सांपरायं विजित्य क्षितितलसुखभोगं कुर्विदं भूरिभाग २४।<br>
इत्येवं वाक्यवादेन परितुष्टाखिलेंद्रियः ।<br>
सर्वान्वै यज्ञसंभारानाजहार मनोहरान् २५।<br>
मुन्यन्वितो महाराजः सरयूतीरमागतः ।<br>
सुवर्णलांगलैर्भूमिं विचकर्ष महीयसीम् २६।<br>
विलिख्य भूमिं बहुशश्चतुर्योजनसंमिताम् ।<br>
मंडपान्रचयामास यज्ञार्थं स नरोत्तमः २७।<br>
कुंडं तु विधिवत्कृत्वा योनिमेखलयान्वितम् ।<br>
अनेकरत्नरचितं सर्वशोभासमन्वितम् २८।<br>
मुनीश्वरो महाभागो वसिष्ठः सुमहातपाः ।<br>
सर्वं तत्कारयामास वेदशास्त्रविधिश्रितम् २९।<br>
प्रेषितास्तेन मुनिना शिष्या मुनिवराश्रमान् ।<br>
कथयामासुरुद्युक्तं हयमेधे रघूत्तमम् ३०।<br>
आकारितास्तदा सर्वे ऋषयस्तपतां वराः ।<br>
आजग्मुः परमेशस्य दर्शने त्वतिलालसाः ३१।<br>
नारदोसितनामा च पर्वतः कपिलो मुनिः ।<br>
जातूकर्ण्योंऽगिरा व्यास आर्ष्टिषेणोऽत्रिरासुरिः ३२।<br>
हारीतो याज्ञवल्क्यश्च संवर्तः शुकसंज्ञितः ।<br>
इत्येवमादयो राम हयमेधवरं ययुः ३३।<br>
तान्सर्वान्पूजयामास रघुराजो महामनाः ।<br>
प्रत्युत्थानाभिवादाभ्यामर्घ्यविष्टरकादिभिः ३४।<br>
गां हिरण्यं ददौ तेभ्यः प्रायशो दृष्टविक्रमः ।<br>
महद्भाग्यं त्वद्यमेऽस्ति यद्यूयं दर्शनं गताः ३५।<br>
शेष उवाच।<br>
एवं समाकुले ब्रह्मन्नृषिवर्य समागमे ।<br>
धर्मवार्ता बभूवाहो वर्णाश्रमसुसंमता ३६।<br>
वात्स्यायन उवाच।<br>
का धर्मवार्ता तत्रासीत्किं वा कथितमद्भुतम् ।<br>
साधवः सर्वलोकानां कारुण्यात्किमुताब्रुवन् ३७।<br>
शेष उवाच।<br>
तान्समेतान्मुनीन्दृष्ट्वा रामो दाशरथिर्महान् ।<br>
पप्रच्छ सर्वधर्मांश्च सर्ववर्णाश्रमोचितान् ३८।<br>
ते तु पृष्टा हि रामेण धर्मान्प्रोचुर्महागुणान् ।<br>
तान्प्रवक्ष्यामि ते सर्वान्यथाविधि शृणुष्व तान् ३९।<br>
ऋषय ऊचुः।<br>
ब्राह्मणेन सदा कार्यं यजनाध्ययनादिकम् ।<br>
वेदान्पठित्वा विरजो नैव गार्हस्थ्यमाविशेत् ४०।<br>
ब्राह्मणेन सदा त्याज्यं नीचसेवानुजीवनम् ।<br>
आपद्गतोऽपि जीवेत न श्ववृत्त्या कदाचन ४१।<br>
ऋतुकालाभिगमनं धर्मोऽयं गृहिणः परः ।<br>
स्त्रीणां वरमनुस्मृत्याऽपत्यकामोथवा भवेत् ४२।<br>
दिवाभिगमनं पुंसामनायुष्यकरं मतम् ।<br>
श्राद्धाहः सर्वपर्वाणि यतस्त्याज्यानि धीमता ४३।<br>
तत्र गच्छेत्स्त्रियं मोहाद्धर्मात्प्रच्यवते परात् ।<br>
ऋतुकालाभिगामी यः स्वदारनिरतश्च यः ४४।<br>
सर्वदा ब्रह्मचारी ह विज्ञेयः स गृहाश्रमी ।<br>
ऋतुः षोडशयामिन्यश्चतस्रस्ता सुगर्हिताः ४५।<br>
पुत्रदास्तासु या युग्मा अयुग्माः कन्यकाप्रदाः ।<br>
त्यक्त्वा चंद्रमसं दुष्टं मघां मूलं विहाय च ४६।<br>
शुचिः सन्निर्विशेत्पत्नीं पुंनामर्क्षे विशेषतः ।<br>
शुचिं पुत्रं प्रसूयेत पुरुषार्थप्रसाधनम् ४७।<br>
आर्षे विवाहे गोद्वंद्वं यदुक्तं तत्प्रशस्यते ।<br>
शुल्कमण्वपि कन्यायाः कन्याक्रेतुस्तु पापकृत् ४८।<br>
वाणिज्यं नृपतेः सेवा वेदानध्ययनं तथा ।<br>
कुविवाहः क्रियालोपः कुलपातनहेतवः ४९।<br>
अन्नोदक पयो मूलफलैर्वापि गृहाश्रमी ।<br>
गोदानेन तु यत्पुण्यं पात्राय विधिपूर्वकम् ५०।<br>
अनर्चितोऽतिथिर्गेहाद्भग्नाशो यस्य गच्छति ।<br>
आजन्मसंचितात्पुण्यात्क्षणात्स हि बहिर्भवेत् ५१।<br>
पितृदेवमनुष्येभ्यो दत्त्वाश्नीतामृतं गृही ।<br>
स्वार्थं पचत्यघं भुंक्ते केवलं स्वोदरंभरिः ५२।<br>
षष्ठ्यष्टम्योर्विशेत्पापं तैले मांसे सदैव हि ।<br>
चतुर्दश्यां तथामायां त्यजेत क्षुरमंगनाम् ५३।<br>
रजस्वलां न सेवेत नाश्नीयात्सह भार्यया ।<br>
एकवासा न भुंजीत न भुंजीतोत्कटासने ५४।<br>
नाश्नंतीं स्त्रियमीक्षेत तेजःकामो नरोत्तमः ।<br>
मुखेनोपधमेन्नाग्निं नग्नां नेक्षेत योषितम् ५५।<br>
नांघ्री प्रतापयेदग्नौ न वस्त्वशुचि निक्षिपेत् ।<br>
प्राणिहिंसां न कुर्वीत नाश्नीयात्संध्ययोर्द्वयोः ५६।<br>
नाचक्षीत धयंतीं गां नेंद्रचापं प्रदर्शयेत् ।<br>
न दिवोद्गतसारं च भक्षयेद्दधिनो निशि ५७।<br>
स्त्रीं धर्मिणीं नाभिवादेन्नाद्यादातृप्ति रात्रिषु ।<br>
तौर्यत्रिकप्रियो न स्यात्कांस्ये पादौ न धावयेत् ५८।<br>
न धारयेदन्यभुक्तं वासश्चोपानहावपि ।<br>
न भिन्नभाजनेऽश्नीयान्नाश्नीतान्नं विदूषितम् ५९।<br>
संविशेन्नार्द्रचरणो नोच्छिष्टः क्वचिदाव्रजेत् ।<br>
शयानो वा न चाश्नीयान्नोच्छिष्टः संस्पृशेच्छिरः ६०।<br>
न मनुष्यस्तुतिं कुर्यान्नात्मानमवमानयेत् ।<br>
अभ्युद्यतं न प्रणमेत्परमर्माणि नो वदेत् ६१।<br>
एवं गार्हस्थ्यमाश्रित्य वानप्रस्थाश्रमं व्रजेत् ।<br>
सस्त्रीको वा गतस्त्रीको विरज्येत ततः परम् ६२।<br>
इत्येवमादयो धर्मा गदिता ऋषिभिस्तदा ।<br>
श्रुता रामेण महता सर्वलोकहितैषिणा ६३।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे सर्वधर्मोपदेशोनाम नवमोऽध्यायः ९।<br>
<br>
