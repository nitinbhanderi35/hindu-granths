पार्वत्युवाच-<br>
यदाकर्णनमेतस्य ये वा पारिषदाः प्रभोः ।<br>
तदहं श्रोतुमिच्छामि कथयस्व दयानिधे १।<br>
ईश्वर उवाच।<br>
राधया सह गोविंदं स्वर्णसिंहासनेस्थितम् ।<br>
पूर्वोक्तरूपलावण्यं दिव्यभूषांबरस्रजम् २।<br>
त्रिभंगी मंजु सुस्निग्धं गोपीलोचनतारकम् ।<br>
तद्बाह्ये योगपीठे च स्वर्णसिंहासनावृते ३।<br>
प्रत्यंगरभसावेशाः प्रधानाः कृष्णवल्लभाः ।<br>
ललिताद्याः प्रकृत्यंशा मूलप्रकृतिराधिका ४।<br>
संमुखे ललिता देवी श्यामला वायुकोणके ।<br>
उत्तरे श्रीमती धन्या ऐशान्यां श्रीहरिप्रिया ५।<br>
विशाखा च तथा पूर्वे शैब्या चाग्नौ ततः परम् ।<br>
पद्मा च दक्षिणे पश्चान्नैर्ऋते क्रमशः स्थिताः ६।<br>
योगपीठे केसराग्रे चारु चंद्रावती प्रिया ।<br>
अष्टौ प्रकृतयः पुण्याः प्रधानाः कृष्णवल्लभाः ७।<br>
प्रधानप्रकृतिस्त्वाद्या राधा चंद्रावती समा ।<br>
चंद्रावली चित्ररेखा चंद्रा मदनसुंदरी ८।<br>
प्रिया च श्रीमधुमती चंद्ररेखा हरिप्रिया ।<br>
षोडशाद्याः प्रकृतयः प्रधानाः कृष्णवल्लभाः ९।<br>
वृंदावनेश्वरी राधा तथा चंद्रावली प्रिया ।<br>
अभिन्नगुणलावण्य सौंदर्याश्चारुलोचनाः १०।<br>
मनोहरा मुग्धवेषाः किशोरीवयसोज्ज्वलाः ।<br>
अग्रेतनास्तथा चान्या गोपकन्याः सहस्रशः ११।<br>
शुद्धकांचनपुंजाभाः सुप्रसन्नाः सुलोचनाः ।<br>
तद्रूपहृदयारूढास्तदाश्लेष समुत्सुकाः १२।<br>
श्यामामृतरसे मग्नाः स्फुरत्तद्भावमानसाः ।<br>
नेत्रोत्पलार्चिते कृष्णपादाब्जेऽपितचेतसः १३।<br>
श्रुतिकन्यास्ततो दक्षे सहस्रायुतसंयुताः ।<br>
जगन्मुग्धीकृताकारा हृद्वर्तिकृष्णलालसाः १४।<br>
नानासत्वस्वरालापमुग्धीकृतजगत्त्रयाः ।<br>
तत्र गूढरहस्यानि गायंत्यः प्रेमविह्वलाः १५।<br>
देवकन्यास्ततः सव्ये दिव्यवेषारसोज्ज्वलाः ।<br>
नानावैदिग्ध्यनिपुणा दिव्यभावभरान्विताः १६।<br>
सौंदर्यातिशयेनाढ्याः कटाक्षातिमनोहराः ।<br>
निर्लज्जास्तत्र गोविंदे तदंगस्पर्शनोद्यताः १७।<br>
तद्भावमग्नमनसः स्मितसाचि निरीक्षणाः ।<br>
मंदिरस्य ततो बाह्ये प्रियया विशदावृते १८।<br>
समानवेषवयसः समानबलपौरुषाः ।<br>
समानगुणकर्माणः समानाभरणप्रियाः १९।<br>
समानस्वरसंगीत वेणुवादनतत्पराः ।<br>
श्रीदामा पश्चिमे द्वारे वसुदामा तथोत्तरे २०।<br>
सुदामा च तथा पूर्वे किंकिणी चापि दक्षिणे ।<br>
तद्बाह्ये स्वर्णपीठे च सुवर्णमंदिरावृते २१।<br>
स्वर्णवेद्यंतरस्थे तु स्वर्णाभरणभूषिते ।<br>
स्तोककृष्णं सुभद्राद्यैर्गोपालैरयुतायुतैः २२।<br>
शृंगवीणावेणुवेत्रवयोवेषाकृतिस्वरैः ।<br>
तद्गुणध्यानसंयुक्तैर्गायद्भिरपि विह्वलैः २३।<br>
चित्रार्पितैश्चित्ररूपैः सदानंदाश्रुवर्षिभिः ।<br>
पुलकाकुलसर्वांगैर्योगींद्रैरिव विस्मितैः २४।<br>
क्षरत्ययोभिर्गोविंदैरसंख्यातैरुपावृतम् ।<br>
तद्बाह्ये स्वर्णप्राकारे कोटिसूर्यसमुज्जवले २५।<br>
चतुर्दिक्षुमहोद्यानं मंजुसौरभमोहिते ।<br>
पश्चिमे संमुखे श्रीमत्पारिजातद्रुमाश्रये २६।<br>
तदधस्तु स्वर्णपीठे स्वर्णमंडनमंडिते ।<br>
तन्मध्ये मणिमाणिक्य दिव्यसिंहासनोज्ज्वले २७।<br>
तत्रोपरि परानंदं वासुदेवं जगत्प्रभुम् ।<br>
त्रिगुणातीतचिद्रूपं सर्वकारणकारणम् २८।<br>
इंद्रनीलघनश्यामं नीलकुंचितकुंतलम् ।<br>
पद्मपत्रविशालाक्षं मकराकृतिकुंडलम् २९।<br>
चतुर्भुजं तु चक्रासिगदाशंखांबुजायुधम् ।<br>
आद्यंतरहितं नित्यं प्रधानं पुरुषोत्तमम् ३०।<br>
ज्योतीरूपं महद्धाम पुराणं वनमालिनम् ।<br>
पीतांबरधरं स्निग्धं दिव्यभूषणभूषितम् ३१।<br>
दिव्यानुलेपनं राजच्चित्रितांग मनोहरम् ।<br>
रुक्मिणी सत्यभामा च नाग्नजिती सुलक्षणा ३२।<br>
मित्रविंदानुविंदा सुनंदा जांबवती प्रिया ।<br>
सुशीला चाष्टमहिला वासुदेवप्रियास्ततः ३३।<br>
उद्भ्राजिताः पारिषदा वृतयोर्भक्तितत्पराः ।<br>
उत्तरे सुमहोद्याने हरिचंदनसंश्रये ३४।<br>
तत्राधस्तु स्वर्णपीठे मणिमंडपमंडिते ।<br>
तन्मध्ये हेमनिर्माणदले सिंहासनोज्जवले ३५।<br>
तत्रैव सह रेवत्या संकर्षण हलायुधम् ।<br>
ईश्वरस्य प्रियानंतमभिन्नगुणरूपिणम् ३६।<br>
शुद्धस्फटिकसंकाशं रक्तांबुज दलेक्षणम् ।<br>
नीलपट्टधरं स्निग्धं दिव्यभूषास्रगंबरम् ३७।<br>
मधुपाने सदासक्तं मधुघूर्णितलोचनम् ।<br>
प्रवीरदक्षिणेभागे मंजुनाभ्यंतरस्थिते ३८।<br>
संतानवृक्षमूले तु मणिमंदिरमंडितम् ।<br>
तन्मध्ये मणिमाणिक्य दिव्यसिंहासनोज्ज्वले ३९।<br>
प्रद्युम्नं च रती देवं तत्रोपरिसुखस्थितम् ।<br>
जगन्मोहनसौंदर्य्यसारश्रेणीरसात्मकम् ४०।<br>
असितांभोजपुंजाभमरविंददलेक्षणम् ।<br>
दिव्यालंकारभूषाभिर्दिव्यगंधानुलेपनम् ४१।<br>
जगन्मुग्धीकृताशेष सौंदर्याश्चर्यविग्रहम् ।<br>
पूर्वोद्याने महारण्ये सुरद्रुम समाश्रये ४२।<br>
तत्राधस्तु स्वर्णपीठे हेममंडपमंडिते ।<br>
तस्य मध्ये स्थिरे राजद्दिव्यसिंहासनोज्ज्वले ४३।<br>
दिव्योषयासमं श्रीमदनिरुद्धं जगत्पतिम् ।<br>
सांद्रानंदघनश्यामं सुस्निग्धं नीलकुंतलम् ४४।<br>
सुभ्रून्नतलताभंगीं सुकपोलं सुनासिकम् ।<br>
सुग्रीवं सुंदरं वक्षो मनोहर मनोहरम् ४५।<br>
किरीटिनं कुंडलिनं कंठभूषाविभूषितम् ।<br>
मंजुमंजीरमाधुर्यादतिसौंदर्य विग्रहम् ४६।<br>
प्रियभृत्यगणाराध्यं यत्र संगीतकप्रियम् ।<br>
पूर्णब्रह्मसदानंदं शुद्धसत्वस्वरूपकम् ४७।<br>
तस्योर्द्ध्वे चांतरिक्षे च विष्णुं सर्वेश्वरेश्वरम् ।<br>
अनादिमादिचिद्रूपं चिदानंदं परं विभुम् ४८।<br>
त्रिगुणातीतमव्यक्तं नित्यमक्षयमव्ययम् ।<br>
समेघपुंजमाधुर्यसौंदर्यश्यामविग्रहम् ४९।<br>
नीलकुंचितसुस्निग्ध केशपाशातिसुंदरम् ।<br>
अरविंददलस्निग्ध सुदीर्घचारुलोचनम् ५०।<br>
किरीटकुंडलोद्गंड शुद्धसत्वात्मभिर्वृतम् ।<br>
आत्मारामैश्च चिद्रूपैस्तन्मूर्तिध्यानतत्परैः ५१।<br>
हृदयारूढ तद्ध्य्नौर्नासाग्रन्यस्तलोचनैः ।<br>
क्रियतेऽहैतुकीभक्तिः कायहृद्वृत्तिभाषितैः ५२।<br>
तत्सव्ये यक्षगंधर्वसिद्धविद्याधरादिभिः ।<br>
सुकांतैरप्सरःसंघैर्नृत्यसंगीततत्परैः ५३।<br>
तदंगभजनं कामं वांछद्भिः कृष्णलालसैः ।<br>
तदग्रे वैष्णवैः सर्वैश्चांतरिक्षे सुखासने ५४।<br>
प्रह्लादनारदाद्यैश्च कुमारशुकवैष्णवैः ।<br>
जनकाद्यैर्लसद्भावैर्हृद्बाह्य स्फूर्तितत्परैः ५५।<br>
पुलकाकुलसर्वांगैः स्फुरत्प्रेमसमाकुलैः ।<br>
रहस्यामृतसंसिक्तैरर्द्धयुग्माक्षरो मनुः ५६।<br>
मंत्रचूडामणिः प्रोक्तः सर्वमंत्रैककारणम् ।<br>
सर्वदेवस्य मंत्राणां कैशोरं मंत्रहेतुकम् ५७।<br>
सर्वकैशोरमंत्राणां हेतुश्चूडामणिर्मनुः ।<br>
जपं कुर्वंति मनसा पूर्णप्रेमसुखाश्रयाः ५८।<br>
वांछंति तत्पदांभोजे निश्चलं प्रेमसाधनम् ।<br>
तद्बाह्ये स्फटिकाद्युच्च प्रावारे सुमनोहरे ५९।<br>
कुंकुमैः सितरक्ताद्यैश्चतुर्दिक्षु समाकुलैः ।<br>
शुक्लं चतुर्भुजं विष्णुं पश्चिमे द्वारपालकम् ६०।<br>
शंखचक्रगदापद्मकिरीटादि विभूषितम् ।<br>
रक्तं चतुर्भुजं पद्मशंखचक्रगदायुधम् ६१।<br>
किरीटकुंडलोद्दीप्त द्वारपालकमुत्तरे ।<br>
गौरं चतुर्भुजं विष्णुं शुखचक्रगदायुधम् ६२।<br>
किरीटकुंडलाद्यैश्च शोभितं वनमालिनम् ।<br>
पूर्वद्वारे द्वारपालं गौरं विष्णुं प्रकीर्तितम् ६३।<br>
कृष्णवर्णं चतुर्बाहुं शंखचक्रादिभूषणम् ।<br>
दक्षिणद्वारपालं तु श्रीविष्णुंकृष्णवर्णकम् ६४।<br>
श्रीकृष्णचरितं ह्येतद्यः पठेत्प्रयतः शुचिः ।<br>
शृणुयाद्वापि यो भक्त्या गोविंदे लभते रतिम् ६५।<br>
इति श्रीपद्मपुराणे पातालखंडे कृष्णचरिते सप्ततितमोऽध्यायः ७०।<br>
<br>
