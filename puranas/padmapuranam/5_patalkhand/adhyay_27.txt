शेष उवाच।<br>
चित्रांगः क्रौंचकंठस्थो रथस्थो वीरशोभितः ।<br>
गाहयामास तत्सैन्यं वाराह इव वारिधिम् १।<br>
धनुर्विस्फार्य सुदृढं मेघनादनिनादितम् ।<br>
मुमोच बाणान्निशितान्वैरिकोटिविदाहकान् २।<br>
तद्बाणभिन्नसर्वांगाः शेरते सुभटा भृशम् ।<br>
सकिरीटतनुत्राणाः सन्दष्टदशनच्छदाः ३।<br>
एवं प्रवृत्ते संग्रामे ययौ योद्धुं स पुष्कलः ।<br>
मणिचित्रितमादाय चापं वैरिप्रतापनम् ४।<br>
तयोः संगतयोरूपं दृश्यतेऽतिमनोहरम् ।<br>
पुरा तारकसंग्रामे स्कंदतारकयोर्यथा ५।<br>
विस्फारयन्धनुः शीघ्रं सव्यसाची तु पुष्कलः ।<br>
ताडयामास तं क्षिप्रं शरैः सन्नतपर्वभिः ६।<br>
चित्रांगोऽपि रुषाक्रांतः शरासन इषूञ्छितान् ।<br>
दधद्व्यमुंचद्बहुशो रणमंडलमूर्धनि ७।<br>
नादानं न च संधानं न मोचनमथापि वा ।<br>
दृष्टं तावेव संदृष्टौ कुंडलीकृतचापिनौ ८।<br>
तदासौ पुष्कलः क्रुद्धः शराणां शतकेन तम् ।<br>
विव्याध वक्षःस्थलके महायोद्धारमुद्भटम् ९।<br>
चित्रांगस्ताञ्शरान्सर्वांश्चिच्छेद तिलशः क्षणात् ।<br>
ताडयामास चांगेषु पुष्कलं शितसायकैः १०।<br>
पुष्कलस्तद्रथं दिव्यं भ्रामकास्त्रेण शोभिना ।<br>
नभसि भ्रामयामास तदद्भुतमिवाभवत् ११।<br>
भ्रांत्वा मुहूर्तमात्रं तु सरथो हयसंयुतः ।<br>
स्थितिर्लेभेतिकष्टेन संधृतो रणमंडले १२।<br>
स चास्य विक्रमं दृष्ट्वा चित्रांगः कुपितो भृशम् ।<br>
उवाच पुष्कलं धीमान्सर्वास्त्रेषु विशारदः १३।<br>
चित्रांग उवाच।<br>
त्वया साधुकृतं कर्म सुभटैर्युधिसंमतम् ।<br>
मद्रथो वाजिसंयुक्तो भ्रामितो नभसि क्षणम् १४।<br>
पराक्रमं समीक्षस्व ममापि सुभटेरितम् ।<br>
आकाशचारी तु भवान्भवत्वमरपूजितः १५।<br>
इत्युक्त्वा स मुमोचास्त्रं रणे परमदारुणम् ।<br>
धनुषा परमास्त्रज्ञः सर्वधर्मविदुत्तमः १६।<br>
तेन बाणेन संविद्धः खे बभ्राम पतंगवत् ।<br>
सरथः सहयः संख्ये सध्वजश्च ससारथिः १७।<br>
भ्रांत्वा सरथवर्यस्तु नभसि त्वरयान्वितः ।<br>
यावत्स्थितिं न लभते तावन्मुक्तोऽपरः शरः १८।<br>
पुनश्च परिबभ्राम रथः सूतसमन्वितः ।<br>
तत्कर्मवीक्ष्य पुत्रस्य राज्ञो विस्मयमाप सः १९।<br>
कथंचित्स्थितिमप्याप पुष्कलः परवीरहा ।<br>
रथं जघान बाणैश्च ससूतहयमस्य च २०।<br>
सभग्नस्यंदनो वीरः पुनरन्यं समाश्रितः ।<br>
सोऽपि भग्नः शरैराशु पुष्कलेन रणांगणे २१।<br>
पुनरन्यं समास्थाय यावदायाति संमुखम् ।<br>
तावद्बभंज निशितैः सायकैस्तद्रथं पुनः २२।<br>
एवं दश रथा भग्ना नृपतेरात्मजस्य हि ।<br>
पुष्कलेन तु वीरेण महासंयुगशालिना २३।<br>
तदा चित्रांगकः संख्ये रथे स्थित्वा विचित्रिते ।<br>
आजगाम ह वेगेन पुष्कलं प्रति योधितुम् २४।<br>
पुष्कलं पंचभिर्बाणैस्ताडयामास संयुगे ।<br>
तैर्बाणैर्निहतोऽत्यतं विव्यथे भरतात्मजः २५।<br>
सक्रुद्धश्चापमुद्यम्य बाणान्दश शितान्महान् ।<br>
मुमोच हृदये तस्य स्वर्णपुंखसुशोभितान् २६।<br>
ते बाणाः पपुरेतस्य रुधिरं बहुदारुणाः ।<br>
पीत्वा पेतुः क्षितौ कूटसाक्षिणः पूर्वजा इव २७।<br>
तदा चित्रांगकः क्रुद्धो भल्लान्पंच समाददे ।<br>
मुमोच भाले पुत्रस्य भरतस्य महौजसः २८।<br>
तैर्भल्लैराहतः क्रुद्धः शरासनवरे शरम् ।<br>
दधत्प्रतिज्ञामकरोच्चित्रांगनिधनं प्रति २९।<br>
शृणु वीर मम क्षिप्रं प्रतिज्ञां त्वद्वधाश्रिताम् ।<br>
तज्ज्ञात्वा सावधानेन योद्धव्यं च त्वयात्र हि ३०।<br>
बाणेनानेन चेत्त्वां वै न कुर्यां प्राणवर्जितम् ।<br>
सतीं संदूष्य वनितां शीलाचारसुशोभिताम् ३१।<br>
यो लोकः प्राप्यते लोकैर्यमस्य वशवर्तिभिः ।<br>
स लोको मम वै भूयात्सत्यं मम प्रतिश्रुतम् ३२।<br>
इति श्रेष्ठं वचः श्रुत्वा जहास परवीरहा ।<br>
उवाच मतिमान्वीरः पुष्कलं वचनं शुभम् ३३।<br>
मृत्युर्वै प्राणिनां भाव्यः सर्वत्रैव च सर्वदा ।<br>
तस्मान्मे निधने दुःखं नास्ति शूरशिरोमणे ३४।<br>
प्रतिज्ञा या कृता वीर त्वया वीरत्वशालिना ।<br>
सा सत्यैव पुनर्मेऽद्य श्रूयतां व्याहृतं महत् ३५।<br>
त्वद्बाणं मद्वधोद्युक्तं न च्छिंद्यां यदि चेदहम् ।<br>
तदा प्रतिज्ञां शृणु मे सर्ववीराभिमानिनः ३६।<br>
तीर्थं जिगमिषोर्यो वै कुर्यात्स्वांतविखंडनम् ।<br>
एकादशीव्रतादन्यज्जानाति व्रतमुच्चकैः ३७।<br>
तस्य पापं ममैवास्तु प्रतिज्ञापरिघातिनः ।<br>
इति वाक्यमुदीर्यैव तूष्णींभूतो धनुर्दधे ३८।<br>
तदानेन निषंगात्स्वादुद्धृत्य सायकं वरम् ।<br>
कथयामास विशदं वाक्यं शत्रुवधावहम् ३९।<br>
पुष्कल उवाच।<br>
यदि रामांघ्रियुगुलं निष्कापट्येन चेतसा ।<br>
उपासितं मया तर्हि मम वाक्यमृतं भवेत् ४०।<br>
यदि स्वमहिलां भुक्त्वा नान्यां जानामिचेतसा ।<br>
तेन सत्येन मे वाक्यं सत्यं भवतु संगरे ४१।<br>
इति वाक्यमुदीर्याशु बाणं धनुषि संधितम् ।<br>
कालानलोपमं वीरशिरश्छेदनमाक्षिपत् ४२।<br>
तं बाणं मुक्तमालोक्य स तु राजसुतो बली ।<br>
बाणं शरासने धत्त तीक्ष्णं कालानलोपमम् ४३।<br>
तेन बाणेन संछिन्नो बाणः स्ववधउद्यतः ।<br>
हाहाकारो महानासीच्छिन्ने तस्मिञ्छरे तदा ४४।<br>
परार्धं पतितं भूमौ पूर्वार्धं फलसंयुतम् ।<br>
शिरोधरां चकर्ताशु पद्मनालमिव क्षणात् ४५।<br>
तदा भूमौ पतंतं तु दृष्ट्वा तत्तस्यसैनिकाः ।<br>
हाहाकृत्वा भृशं सर्वे पलायनपरागताः ४६।<br>
पृथ्व्यां तन्मस्तकं श्रेष्ठं सकिरीटं सकुंडलम् ।<br>
शुशुभेऽतीव पतितं चंद्रबिंबं दिवो यथा ४७।<br>
तं वीक्ष्य पतितं वीरः पुष्कलो भरतात्मजः ।<br>
व्यगाहत व्यूहमिमं सर्ववीरैकशोभितम् ४८।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे चित्रांगवधोनाम सप्तविंशतितमोऽध्यायः २७ ।<br>
