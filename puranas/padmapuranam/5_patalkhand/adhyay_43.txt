शेष उवाच<br>
हनूमान्वीरसिंहं तु समागत्याब्रवीद्वचः ।<br>
तिष्ठ यासि कुतो वीर जेष्यामि त्वां क्षणादिह ॥१<br>
एवमुक्तं समाकर्ण्य प्लवगस्य वचो महत् ।<br>
कोपपूरपरिप्लुष्टः कार्मुकं जलदस्वनम् ॥२<br>
विनद्य घोरान्निशितान्बाणान्मुंचन्बभौ रणे ।<br>
आषाढे जलदस्येव धारासारे मनोहरः ॥३<br>
तान्दृष्ट्वा निशितान्बाणान्स्वदेहे सुविलग्नकान् ।<br>
चुकोप हृदयेऽत्यतं हनूमानंजनी सुतः ॥४<br>
मुष्टिना ताडयामास हृदये वज्रसारिणा ।<br>
समुष्टिना हतो वीरः पपात धरणीतले ॥५<br>
मूर्च्छितं तं समालोक्य पितृव्यं स शुभांगदः ।<br>
रुक्मांगदोऽपि संमूर्च्छां त्यक्त्वागाद्रणमंडलम् ॥६<br>
बाणान्समभिवर्षंतौ मेघाविव महास्वनौ ।<br>
कुर्वंतौ कदनं घोरं प्लवंगं प्रति जग्मतुः ॥७<br>
तौ दृष्ट्वा समरे वीरौ समायातौ कपीश्वरः ।<br>
लांगूलेन च संवेष्ट्य सरथौ चापधारकौ ॥८<br>
स्फोटयामास भूदेशे तत्क्षणान्मूर्च्छितावुभौ ।<br>
निश्चेष्टौ समभूतां तौ रुधिरारक्तदेहकौ ॥९<br>
बलमित्रश्चिरं युद्धं विधाय सुमदेन हि ।<br>
मूर्च्छामप्रापयत्तं वै बाणैः सुशितपर्वभिः ॥१०<br>
पुष्कलेन क्षणान्नीतो मूर्च्छां चैतन्यवर्जिताम् ।<br>
जयमाप्तं तु कटकं शत्रुघ्नस्य भटार्दनम् ॥११<br>
एतस्मिन्समये सांबः स्यंदनं वरमास्थितः ।<br>
विस्फारयन्धनुर्दिव्यमुपाधावद्भटानिमान् ॥१२<br>
जटाजूटांतरगतां चंद्ररेखां वहन्महान् ।<br>
सर्पाभूषां मनःस्पर्शां दधदाजगवं धनुः ॥१३<br>
मूर्च्छितान्स्वजनान्दृष्ट्वा भक्तार्तिघ्नो महेश्वरः ।<br>
योद्धुं प्रायान्महासैन्यैः शत्रुघ्नस्य भटानिमान् ॥१४<br>
सगणः सपरीवारः कंपयन्पृथिवीतलम् ।<br>
भक्तरक्षार्थमागच्छंस्त्रिपुरं तु पुरा यथा ॥१५<br>
कोपाच्छोणतरे नेत्रे वहन्प्रलयकारकः ।<br>
पश्यन्वीरान्बहुमतीन्पिनाकी देववंदितः ॥१६<br>
तमागतं महेशानं वीक्ष्य रामानुजो बली ।<br>
जगाम समरे योद्धुं सर्वदेवशिरोमणिम् ॥१७<br>
अथागतं तु शत्रुघ्नं रुद्रो वीक्ष्य पिनाकधृक् ।<br>
उवाच परमापन्नः कोपं सगुणचापधृक् ॥१८<br>
पुष्कलेन महत्कर्म कृतं रामांघ्रिसेविना ।<br>
मद्भक्तं यो रणे हत्वा गतः समरमंडलम् ॥१९<br>
अद्य क्वास्ति परो वीरः पुष्कलः परमास्त्रवित् ।<br>
तं हत्वा सुखमाप्स्यामि समरे भक्तपीडनम् ॥२०<br>
शेष उवाच<br>
इत्युक्त्वा वीरभद्रं स प्रेषयामास पुष्कलम् ।<br>
याहि त्वं समरे योद्धुं पुष्कलं सेवकार्दनम् ॥२१<br>
नंदिनं प्रेषयामास हनूमंतं महाबलम् ।<br>
कुशध्वजं प्रचंडं तु भृंगिणं च सुबाहुकम् ॥२२<br>
सुमदं चंडनामानं गणं स्वीयं समादिशत् ।<br>
पुष्कलस्तु समायांतं वीरभद्रं महागणम् ॥२३<br>
महारुद्रस्य संवीक्ष्य योद्धुं प्रायान्महामनाः ।<br>
पुष्कलः पंचभिर्बाणैस्ताडयामास संयुगे ॥२४<br>
तैर्बाणैः क्षतगात्रस्तु त्रिशूलं स समादिशत् ।<br>
स त्रिशूलं क्षणाच्छित्त्वा व्यगर्जत महाबलः ॥२५<br>
छिन्नं स्वीयं त्रिशूलं वै वीक्ष्य रुद्रानुगो बली ।<br>
खट्वांगेन जघानाशु मस्तके भारतिं द्विज ॥२६<br>
खट्वांगाभिहतः सोऽथ मुमूर्च्छ क्षणमुद्भटः ।<br>
विहाय मूर्च्छां सद्वीरः पुष्कलः परमास्त्रवित् ॥२७<br>
शरैश्चिच्छेद खट्वांगं करस्थं तस्य तत्क्षणात् ।<br>
वीरभद्रः स्वकेच्छिन्ने खट्वांगे करसंस्थिते ॥२८<br>
परमक्रोधमापन्नो बभंज रथिनो रथम् ।<br>
भंक्त्वा रथं तु वीरस्य पदातिं च विधाय सः ॥२९<br>
बाहुयुद्धेन युयुधे पुष्कलेन महात्मना ।<br>
स पुष्कलो रथं त्यक्त्वा चूर्णितं तेन वेगतः ॥३०<br>
मुष्टिना ताडयामास वीरभद्रं महाबलः ।<br>
अन्योन्यं मुष्टिभिर्घ्नंतावूरुभिर्जानुभिस्तथा ॥३१<br>
परस्परवधोद्युक्तौ परस्परजयैषिणौ ।<br>
एवं चतुर्दिनमभूद्रात्रिं दिवमपीशयोः ॥३२<br>
न कोपि तत्र हीयेत न जीयेत महाबलः ।<br>
पंचमे तु दिने वृत्ते वीरभद्रो महाबलः ॥३३<br>
गृहीत्वा नभ उड्डीनो महावीरं तु पुष्कलम् ।<br>
तत्र युद्धं तयोरासीद्देवासुरविमोहनम् ॥३४<br>
मुष्टिना चरणाघातैर्बाहुभिः सुखुरैर्महत् ।<br>
तदात्यंतं प्रकुपितः पुष्कलो वीरभद्रकम् ॥३५<br>
गृहीत्वा कंठदेशे तु ताडयामास भूतले ।<br>
तत्प्रहारेण व्यथितो वीरभद्रो महाबलः ॥३६<br>
गृहीत्वा पुष्कलं पादे जघानास्फालयन्मुहुः ।<br>
ताडयित्वा महीदेशे पुष्कलं सुमहाबलः ॥३७<br>
त्रिशूलेन चकर्ताशु शिरो ज्वलितकुंडलम् ।<br>
जगर्ज पुष्कलं हत्वा वीरभद्रो महाबलः ॥३८<br>
गर्जता तेन शार्वेण प्रापितास्त्रा समुद्भटाः ।<br>
हाहाकारो महानासीत्पुष्कले पतिते रणे ॥३९<br>
त्रासं प्रापुर्जनाः सर्वे रणमध्ये सुकोविदाः ।<br>
ते शशंशुश्च शत्रुघ्नं पुष्कलं पतितं रणे ॥४०<br>
निहतं वीरभद्रेण महेश्वरगणेन वै ।<br>
इत्याश्रुत्य महावीरः पुष्कलस्य वधं तदा ॥४१<br>
दुःखं प्राप्तो रणेऽत्यतं कंपमानः  शुचा महान् ।<br>
तं दुःखितं च शत्रुघ्नं ज्ञात्वा रुद्रो ऽब्रवीद्वचः ॥४२<br>
शत्रुघ्नं समरे वीरं शोचंतं पुष्कले हते ।<br>
रे शत्रुघ्न रणे शोकं मा कृथाः सुमहाबल ॥४३<br>
वीराणां रणमध्ये तु पातनं कीर्तये स्मृतम् ।<br>
धन्यो वीरः पुष्कलाख्यो यश्च वै दिनपंचकम् ॥४४<br>
युयुधे वीरभद्रेण महाप्रलयकारिणा ।<br>
येन क्षणाद्विनिहतो दक्षो मदपमानकृत् ॥४५<br>
क्षणाद्विनिहता येन दैत्यास्त्रिपुरसैनिकाः ।<br>
तस्माद्युद्ध्स्व राजेंद्र शोकं त्यक्त्वा महाबल ॥४६<br>
यत्नात्तिष्ठाद्य वीराग्र्य मयि योद्धरि संस्थिते ।<br>
शोकं संत्यज्य शत्रुघ्नो वीरश्चुक्रोध शंकरम् ॥४७<br>
आत्तसज्जधनुर्बाणैः प्रचच्छाद महेश्वरम् ।<br>
ते बाणाः सुरशीर्षण्य वपुषं क्षतविक्षतम् ॥४८<br>
अकुर्वत महच्चित्रं भक्तरक्षार्थमागतम् ।<br>
ते बाणाः शंकरस्यापि बाणा नभसि संस्थिताः ॥४९<br>
व्याप्यैतत्सकलं विश्वं चित्रकारि मुनेरपि ।<br>
तद्बाणयोर्युद्धबलं वीक्ष्य सर्वत्र मेनिरे ॥५०<br>
प्रलयं लोकसंहारकारकं सर्वमोहकम् ।<br>
आकाशे तु विमानानि संश्रित्य स्वपुरस्थिताः ॥५१<br>
विलोकयितुमागत्य प्रशंसंति तयोर्भृशम् ।<br>
अयं लोकत्रयस्यास्य प्रलयोत्पत्तिकारकः ॥५२<br>
असावपि महाराज रामचंद्रस्य चानुजः ।<br>
किमिदं भविता को वा जेष्यति क्षितिमंडले ॥५३<br>
पराजयं वा को वीरः प्राप्स्यते रणमूर्धनि ।<br>
एवमेकादशाहानि वृत्तं युद्धं परस्परम् ॥५४<br>
द्वादशे दिवसे प्राप्ते मुमोचास्त्रं नराधिपः ।<br>
ब्रह्मसंज्ञं महादेवं हंतुं क्रोधसमन्वितः ॥५५<br>
सविज्ञाय महास्त्रं तन्मुक्तं शत्रुघ्नवैरिणा ।<br>
हसन्नप्यपिबत्तेन मुक्तं ब्रह्मशिरो महत् ॥५६<br>
अत्यंतं विस्मयं प्राप्य किं कर्तव्यमतः परम् ।<br>
एवं विचारयुक्तस्य हृदये ज्वलनोपमम् ॥५७<br>
शरं वै निचखानाशु देवदेव शिरोमणिः ।<br>
तेन बाणेन शत्रुघ्नो मूर्च्छितो रणमंडले ॥५८<br>
हाहाभूतमभूत्सर्वं कटकं भटसेवितम् ।<br>
वीराः सर्वे रुद्रगणैः पातिताः पृथिवीतले ॥५९<br>
सुबाहुसुमदोन्मुख्याः स्वबाहुबलदर्पिताः ।<br>
पतितं मूर्च्छया वीक्ष्य शत्रुघ्नं शरपीडितम् ॥६०<br>
पुष्कलं तु रथे स्थाप्य सेवकैः परिरक्षितुम् ।<br>
हनूमानागतो योद्धुं शिवं संहारकारकम् ॥६१<br>
श्रीरामस्मरणं योधान्स्वीयान्विप्र प्रहर्षितान् ।<br>
प्रकुर्वन्रोषितस्तीव्रं लांगूलं च प्रकंपयन् ॥६२<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे पुष्कलशत्रुघ्नपराजयोनाम त्रिचत्वारिंशत्तमोऽध्यायः ४३ <br>
<br>
