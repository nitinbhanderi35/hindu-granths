शेष उवाच।<br>
शत्रुघ्नस्तु क्रुधाविष्टो दंतान्दंतैर्विनिष्पिषन् ।<br>
हस्तौ धुन्वंल्लेलिहानमधरं जिह्वया सकृत् १।<br>
पुनः पुनस्तान्पप्रच्छ केनाश्वो नीयते मम ।<br>
प्रतापाग्र्यः केन जितः सर्वशूरशिरोमणिः २।<br>
सेवकास्ते तदा प्रोचुर्दमनोनाम शत्रुहन् ।<br>
सुबाहुजः प्रतापाग्र्यं जितवान्हयमाहरत् ३।<br>
इति श्रुत्वा हयं नीतं दमनेन स्ववैरिणा ।<br>
आजगाम स वेगेन यत्राभूद्रणमंडलम् ४।<br>
तत्रापश्यत्स शत्रुघ्नो गजान्दीर्णकपोलकान् ।<br>
पर्वतानिव रक्तोदे मज्जमानान्मदोद्धतान् ५।<br>
हयास्तत्र निजारोहकर्तृभिः सहिताः क्षताः ।<br>
मृता वीरेण ददृशे शत्रुघ्नेन सुकोपिना ६।<br>
नरान्रथान्गजान्भग्नान्वीक्षमाणः स शत्रुहा ।<br>
अतीव चुक्रुधे यद्वत्प्रलये प्रलयार्णवः ७।<br>
पुरतो दमनं वीक्ष्य हयनेतारमुद्भटम् ।<br>
प्रतापाग्र्यस्य जेतारं तृणीकृत्य निजं बलम् ८।<br>
तदा राजा प्रत्युवाच योधान्कोपाकुलेक्षणः ।<br>
कोऽसौ दमन जेताऽत्र सर्वशस्त्रास्त्रधारकः ९।<br>
यो वै राजसुतं वीरं रणकर्मविशारदम् ।<br>
जेष्यत्यस्त्रेण निर्भीतः सज्जीभूतो भवत्वयम् १०।<br>
इति वाक्यं समाकर्ण्य पुष्कलः परवीरहा ।<br>
दमनं जेतुमुद्युक्तो जगाद वचनं त्विदम् ११।<br>
स्वामिन्क्वायं दमनकः क्व तेऽपरिमितं बलम् ।<br>
जेष्येऽहं त्वत्प्रतापेन गच्छाम्येष महामते १२।<br>
सेवके मयि युद्धाय स्थिते कैर्नीयते हयः ।<br>
रघुनाथप्रतापोऽयं सर्वं कृत्यं करिष्यति १३।<br>
स्वामिञ्छृणु प्रतिज्ञां मे तव मोदप्रदायिनीम् ।<br>
विजेष्ये दमनं युद्धे रणकर्मविचक्षणम् १४।<br>
रामचंद्रपदांभोजमध्वास्वादवियोगिनाम् ।<br>
यदघं तु भवेत्तन्मे दमनं न जयेयदि १५।<br>
पुत्रो यो मातृपादान्यत्तीर्थं मत्वा तया सह ।<br>
विरुद्ध्येत्तत्तमो मह्यं न जयेदमनं यदि १६।<br>
अद्य मद्बाणनिर्भिन्न महोरस्को नृपांगजः ।<br>
अलंकरोतु प्रधने भूतलं शयनेन हि १७।<br>
शेष उवाच।<br>
इति प्रतिज्ञामाकर्ण्य पुष्कलस्य रघूद्वहः ।<br>
जहर्ष चित्ते तेजस्वी निदिदेश रणं प्रति १८।<br>
आज्ञप्तोऽसौ ययौ सैन्यैर्बहुभिः परिवारितः ।<br>
यत्रास्ते दमनो राजपुत्रः शूरकुलोद्भवः १९।<br>
दमनोऽपि तमाज्ञाय ह्यागतं रणमंडले ।<br>
प्रत्युज्जगाम वीराग्र्यः स्वसैन्यपरिवारितः २०।<br>
अन्योन्यं तौ संमिलितौ रथस्थौ रथशोभिनौ ।<br>
समरे शक्रदैत्यौ किं युद्धार्थं रणमागतौ २१।<br>
उवाच पुष्कलस्तं वै राजपुत्रं महाबलम् ।<br>
राजपुत्र दमनक मां जानीहि समागतम् २२।<br>
स प्रतिज्ञं तु युद्धाय भरतात्मजमुद्भटम् ।<br>
पुष्कलेन स्वनाम्ना च लक्षितं विद्धिसत्तम २३।<br>
रघुनाथपदांभोज नित्यसेवामधुव्रतम् ।<br>
त्वां जेष्ये शस्त्रसंघेनसज्जीभव महामते २४।<br>
इति वाक्यं समाकर्ण्य दमनः परवीरहा ।<br>
प्रत्युवाच हसन्वाग्मी निर्भयोद्दृष्टविक्रमः २५।<br>
सुबाहुपुत्रं दमनं पितृभक्ति हृताघकम् ।<br>
विद्धि मामश्वनेतारं शत्रुघ्नस्य महीपतेः २६।<br>
जयो दैवविसृष्टोऽयं यस्य चालंकरिष्यति ।<br>
स प्राप्नोति निरीक्षस्व बलं मे रणमूर्धनि २७।<br>
इत्युक्त्वा स शरं चापं विधायाकर्णपूरितम् ।<br>
मुमोच बाणान्निशितान्वैरिप्राणापहारिणः २८।<br>
ते बाणास्त्वाविलीभूताश्छादयामासुरंबरम् ।<br>
सूर्यभानुप्रभा यत्र बाणच्छायानिवारिता २९।<br>
गजानां कटभित्त्योघे लग्ना सायकसंततिः ।<br>
अलंकरोति धातूनां रागा इव विचित्रिताः ३०।<br>
पतितास्तत्र दृश्यंते नरा वाहा गजा रथाः ।<br>
शरव्रातेन नृपतेः सुतेन परिताडिताः ३१।<br>
तद्विक्रांतं समालोक्य पुष्कलः परवीरहा ।<br>
शराणां छायया व्याप्तं रणमंडलमीक्ष्य च ३२।<br>
शरासने समाधत्त बाणं वह्न्यभिमंत्रितम् ।<br>
आचम्य सम्यग्विधिवन्मोचयामास सायकम् ३३।<br>
ततोऽग्निप्रादुरभवत्तत्र संग्राममूर्धनि ।<br>
ज्वालाभिर्विलिहन्व्योम प्रलयाग्निरिवोत्थितः ३४।<br>
ततोऽस्य सैन्यं निर्दग्धं त्रासं प्राप्तं रणांगणे ।<br>
पलायनपरं जातं वह्निज्वालाभिपीडितम् ३५।<br>
छत्राणि तु प्रदग्धानि चंद्राकाराणि धन्विनाम् ।<br>
दृश्यंते जातरूपाभ कांतिधारीणि तत्र ह ३६।<br>
हया दग्धाः पलायंते केसरेषु च वैरिणाम् ।<br>
रथा अपि गता दाहं सुकूबरसमन्विताः ३७।<br>
मणिमाणिक्यरत्नानि वहंतः करभास्ततः ।<br>
पलायंते दहनभू ज्वालामालाभिपीडिताः ३८।<br>
कुत्रचिद्दंतिनो नष्टाः कुत्रचिद्धयसादिनः ।<br>
कुत्रचित्पत्तयो नष्टा वह्निदग्धकलेवराः ३९।<br>
शराः सर्वे नृपसुतप्रमुक्ताः प्रलयं गताः ।<br>
आशुशुक्षणिकीलाभिर्भस्मीभूताः समंततः ४०।<br>
तदा स्वसैन्ये दग्धे च दमनो रोषपूरितः ।<br>
सर्वास्त्रवित्तच्छांत्यर्थं वारुणास्त्रमथा ददे ४१।<br>
वारुणं वह्निशांत्यर्थं मुक्तं तेन महीभृता ।<br>
आप्लावयद्बलं तस्य रथवाजिसमाकुलम् ४२।<br>
रथा विप्लावितास्तोये दृश्यंते परिपंथिनाम् ।<br>
गजाश्चापि परिप्लुष्टाः स्वीयाः शांतिमुपागताः ४३।<br>
वह्निश्च शांतिमगमदग्न्यस्त्र परिमोचितः ।<br>
शांतिमाप बलं स्वीयं वह्निज्वालाभिपीडितम् ४४।<br>
कंपिताः शीततोयेन सीत्कुर्वंति च वैरिणः ।<br>
करकावृष्टिभिः क्षिप्ता वायुना च प्रपीडिताः ४५।<br>
तदा स्वबलमालोक्य तोयपूरेण पीडितम् ।<br>
कंपितं क्षुभितं नष्टं वारुणेन विनिर्हृतम् ४६।<br>
तदातिकोपताम्राक्षः पुष्कलो भरतात्मजः ।<br>
वायव्यास्त्रं समाधत्त धनुष्येकं महाशरम् ४७।<br>
ततो वायुर्महानासीद्वायव्यास्त्रप्रचोदितः ।<br>
नाशयामास वेगेन घनानीकमुपस्थितम् ४८।<br>
वायुना स्फालिता नागाः परस्परसमाहताः ।<br>
अश्वाश्च संहतान्योन्यं स्वस्वारोहसमन्विताः ४९।<br>
नराः प्रभंजनोद्धूता मुक्तकेशा निरोजसः ।<br>
पतंतोऽत्र समीक्ष्यंते वेताला इव भूगताः ५०।<br>
वायुना स्वबलं सर्वं परिभूतं विलोक्य सः ।<br>
राजपुत्रः पर्वतास्त्रं धनुष्येवं समादधे ५१।<br>
तदा तु पर्वताः पेतुर्मस्तकोपरि युध्यताम् ।<br>
वायुः संच्छादितस्तैस्तु न प्रचक्राम कुत्रचित् ५२।<br>
पुष्कलो वज्रसंज्ञं तु समाधत्त शरासने ।<br>
वज्रेण कृत्तास्ते सर्वे जाताश्च तिलशः क्षणात् ५३।<br>
वज्रं नगान्रजः शेषान्कृत्वा बाणाभिमंत्रितम् ।<br>
राजपुत्रोरसि प्रोच्चैः पपात स्वनवद्भृशम् ५४।<br>
सत्वाकुलितचेतस्को हृदि विद्धः क्षतो भृशम् ।<br>
विव्यथे बलवान्वीरः कश्मलं परमाप सः ५५।<br>
तं वै कश्मलितं दृष्ट्वा सारथिर्नयकोविदः ।<br>
अपोवाह रणात्तस्मात्क्रोशमात्रं नरेंद्रजम् ५६।<br>
ततो योधा राजसूनोः प्रणष्टाः प्रपलायिताः ।<br>
गत्वा पुरीं समाचख्युः कश्मलस्थं नृपात्मजम् ५७।<br>
पुष्कलो जयमाप्यैवं रणमूर्धनि धर्मवित् ।<br>
न प्रहर्तुं पुनः शक्तो रघुनाथवचः स्मरन् ५८।<br>
ततो दुंदुभिनिर्घोषो जयशब्दो महानभूत् ।<br>
साधुसाध्विति वाचश्च प्रावर्तंत मनोहराः ५९।<br>
हर्षं प्राप स शत्रुघ्नो जयिनं वीक्ष्य पुष्कलम् ।<br>
प्रशशंस सुमत्यादि मंत्रिभिः परिवारितः ६०।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे पुष्कलविजयोनाम चतुर्विंशतितमोऽध्यायः २४ ।<br>
<br>
