सुमतिरुवाच।<br>
असावपि नृपः सौम्य सत्यवान्नाम विश्रुतः ।<br>
निजधर्मेण लोकेशं रघुनाथमतोषयत् १।<br>
अस्मै तुष्टो रमानाथो ददौ भक्तिमचंचलाम् ।<br>
निजांघ्रिपद्मे यजतां दुर्लभां पुण्यकोटिभिः २।<br>
नित्यं श्रीरघुनाथस्य कथानकमनातुरः ।<br>
कुरुते सर्वलोकानां पावनं कृपयायुतः ३।<br>
यो न पूजयते देवं रघुनाथं रमापतिम् ।<br>
स तेन ताड्यते दंडैर्यमस्यापि भयावहैः ४।<br>
अष्टमाद्वत्सरादूर्ध्वमशीतिवत्सरो भवेत् ।<br>
तावदेकादशी सर्वैर्मानुषैः कारिताऽमुना ५।<br>
तुलसी वल्लभा यस्य कदाचिद्यच्छिरोधराम् ।<br>
न मुंचति रमानाथ पादपद्मस्रगुत्तमा ६।<br>
ऋषीणामपि पूज्योयमितरेषां कथं नहि ।<br>
रघुनाथस्मृतिप्रीतिर्धूतपाप्मा हताशुभः ७।<br>
ज्ञात्वायं रामचंद्रस्य वाजिनं परमाद्भुतम् ।<br>
आगत्य तुभ्यं संदास्यत्येतद्राज्यमकंटकम् ८।<br>
त्वया यद्गदितं राजंस्तत्ते कथितमुत्तमम् ।<br>
पुनः किं पृच्छसे स्वामिन्नाज्ञापय करोमि तत् ९।<br>
शेष उवाच।<br>
गतोऽश्वस्तत्पुरांतस्तु नानाश्चर्यसमन्वितः ।<br>
तं दृष्ट्वा जनताः सर्वा राज्ञे गत्वा न्यवेदयन् १०।<br>
जनता ऊचुः।<br>
कोऽप्यश्वः सितवर्णेन गंगाजलसमेन वै ।<br>
भाले सौवर्णपत्रेण राजमानः समागतः ११।<br>
तच्छ्रुत्वा वचनं रम्यं जनानां हृद्यमीरितम् ।<br>
ताः प्रत्याह हसन्भूपो ज्ञायतां कस्य वै हयः १२।<br>
ताश्चैनं कथयामासुः शत्रुघ्नेन प्रपालितः ।<br>
आयात्यश्वो महीभर्तू रामस्य पुरमध्यतः १३।<br>
रामस्य नाम स श्रुत्वा द्व्यक्षरं सुमनोरमम् ।<br>
जहर्ष चित्ते सुभृशं गद्गदस्वरचिन्हितः १४।<br>
मयायोध्यापतिर्नित्यं यो रामश्चिन्त्यते हृदि ।<br>
तस्याश्वः सहशत्रुघ्नः समायातः पुरं मम १५।<br>
हनूमांस्तत्र रामांघ्रिसेवाकर्ता भविष्यति ।<br>
कदाचिदपि यो रामं न विस्मरति मानसे १६।<br>
गच्छामि यत्र शत्रुघ्नो यत्र मारुतनंदनः ।<br>
अन्येऽपि यत्र पुरुषा रामपादाब्जसेवकाः १७।<br>
अमात्यमादिदेशाथ सर्वं राजधनं महत् ।<br>
गृहीत्वा तु मया सार्द्धमागच्छ त्वरया युतः १८।<br>
यास्येऽहं रघुनाथस्य हयं पालयितुं वरम् ।<br>
कर्तुं च रामपादाब्जपरिचर्यां सुदुर्लभाम् १९।<br>
इत्युक्त्वा निर्जगामाथ शत्रुघ्नं प्रति सैनिकैः ।<br>
तावत्पुरीमथ प्राप्तो रामभ्राता ससैनिकः २०।<br>
वीरा गर्जंति प्रबला रथाः सुनिनदंति च ।<br>
जयशंखस्वनास्तत्र वेणुनादाश्च सर्वतः २१।<br>
आगत्य सत्यवान्राजा मंत्रिभिः सुसमन्वितः ।<br>
चरणे प्रणिपत्यास्मै राज्यं प्रादान्महाधनम् २२।<br>
शत्रुघ्नस्तं तु राजानं ज्ञात्वा राममनुव्रतम् ।<br>
तद्राज्यं तस्य पुत्राय रुक्मनाम्ने ददौ महत् २३।<br>
हनूमंतं परीरभ्य सुबाहुं रामसेवकम् ।<br>
अन्यान्वै रामभक्तांश्च परिरभ्य महायशाः २४।<br>
कृतार्थमिव चात्मानं मेने सत्यसमन्वितः ।<br>
ननंद चेतसि तदा शत्रुघ्नेन समन्वितः २५।<br>
हयस्तावद्गतो दूरं वीरैः सुपरिरक्षितः ।<br>
शत्रुघ्नस्तेन भूपेन ययौ वीरसमन्वितः २६।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे सत्यवत्समागमोनाम द्वात्रिंशोऽध्यायः ३२ ।<br>
<br>
