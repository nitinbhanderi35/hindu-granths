सुमतिरुवाच।<br>
एवं तया क्रीडमानः सर्वत्र धरणीतले ।<br>
नाबुध्यत गतानब्दाञ्छतसंख्या परीमितान् १।<br>
ततो ज्ञात्वाथव तद्विप्रः स्वकालपरिवर्तिनीम् ।<br>
मनोरथैश्च संपूर्णां स्वस्यप्रियतमां वराम् २।<br>
न्यवर्तताश्रमं श्रेष्ठं पयोष्णीतीरसंस्थितम् ।<br>
निर्वैरजं तु जनतासंकुलं मृगसेवितम् ३।<br>
तत्रावसत्स सुतपाः शिष्यैर्वेदसमन्वितैः ।<br>
सेवितांघ्रियुगो नित्यं तताप परमं तपः ४।<br>
कदाचिदथ शर्यातिर्यष्टुमैच्छत देवताः ।<br>
तदा च्यवनमानेतुं प्रेषयामास सेवकान् ५।<br>
तैराहूतो द्विजवरस्तत्रागच्छन्महातपाः ।<br>
सुकन्यया धर्मपत्न्या स्वाचार परिनिष्ठया ६।<br>
आगतं तं मुनिवरं पत्न्या पुत्र्या महायशाः ।<br>
ददर्श दुहितुः पार्श्वे पुरुषं सूर्यवर्चसम् ७।<br>
राजा दुहितरं प्राह कृतपादाभिवंदनाम् ।<br>
आशिषो न प्रयुंजानो नातिप्रीतमना इव ८।<br>
चिकीर्षितं ते किमिदं पतिस्त्वया ।<br>
प्रलंभितो लोकनमस्कृतो मुनिः ।<br>
त्वया जराग्रस्तमसंमतं पतिं ।<br>
विहाय जारं भजसेऽमुमध्वगम् ९।<br>
कथं मतिस्तेऽवगतान्यथासतां कुलप्रसूतेः कुलदूषणं त्विदम् ।<br>
बिभर्षि जारं यदपत्रपाकुलं पितुः स्वभर्तुश्च नयस्यधस्तमाम् १०।<br>
एवं ब्रुवाणं पितरं स्मयमाना शुचिस्मिता ।<br>
उवाच तात जामाता तवैष भृगुनंदनः ११।<br>
शशंस पित्रे तत्सर्वं वयोरूपाभिलंभनम् ।<br>
विस्मितः परमप्रीतस्तनयां परिषस्वजे १२।<br>
सोमेनायाजयद्वीरं ग्रहं सोमस्य चाग्रहीत् ।<br>
असोमपोरप्यश्विनोश्च्यवनः स्वेन तेजसा १३।<br>
ग्रहं तु ग्राहयामास तपोबलसमन्वितः ।<br>
वज्रं गृहीत्वा शक्रस्तु हंतुं ब्राह्मणसत्तमम् १४।<br>
अपंक्तिपावनौ देवौ कुर्वाणं पंक्तिगोचरौ ।<br>
शक्रं वज्रधरं दृष्ट्वा मुनिः स्वहननोद्यतम् १५।<br>
हुंकारमकरोद्धीमान्स्तंभयामास तद्भुजम् ।<br>
इंद्रः स्तब्धभुजस्तत्र दृष्टः सर्वैश्च मानवैः १६।<br>
कोपेन श्वसमानोऽहिर्यथा मंत्रनियंत्रितः ।<br>
तुष्टाव स मुनिं शक्रः स्तब्धबाहुस्तपोनिधिम् १७।<br>
अश्विभ्यां भागदानं च कुर्वंतं निर्भयांतरम् ।<br>
कथयामास भोः स्वामिन्दीयतामश्विनोर्बलि १८।<br>
मया न वार्यते तात क्षमस्वाघं महत्कृतम् ।<br>
इत्युक्तः स मुनिः कोपं जहौ तूर्णं कृपानिधिः १९।<br>
इंद्रो मुक्तभुजोऽप्यासीत्तदानीं पुरुषर्षभ ।<br>
एतद्वीक्ष्य जनाः सर्वे कौतुकाविष्टमानसाः २०।<br>
शशंसुर्ब्राह्मणबलं ते तु देवादिदुर्ल्लभम् ।<br>
ततो राजा बहुधनं ब्राह्मणेभ्योऽददन्महान् २१।<br>
चक्रे चावभृथस्नानं यागांते शत्रुतापनः ।<br>
त्वया पृष्टं यदाचक्ष्व च्यवनस्य महोदयम् २२।<br>
स मया कथितः सर्वस्तपोयोगसमन्वितः ।<br>
नमस्कृत्वा तपोमूर्तिमिमं प्राप्य जयाशिषः २३।<br>
प्रेषय त्वं सपत्नीकं रामयज्ञे मनोरमे ।<br>
शेष उवाच।<br>
एवं तु कुर्वतोर्वार्तां हयः प्रापाश्रमं प्रति २४।<br>
विदधद्वायुवेगेन पृथ्वीं खुरविलक्षिताम् ।<br>
दूर्वांकुरान्मुखाग्रेण चरंस्तत्र महाश्रमे २५।<br>
मुनयो यावदादाय दर्भान्स्नातुं गता नदीम् ।<br>
शत्रुघ्नः शत्रुसेनायास्तापनः शूरसंमतः २६।<br>
तावत्प्राप मुनेर्वासं च्यवनस्यातिशोभितम् ।<br>
गत्वा तदाश्रमे वीरो ददर्श च्यवनं मुनिम् २७।<br>
सुकन्यायाः समीपस्थं तपोमूर्तिमिवस्थितम् ।<br>
ववंदे चरणौ तस्य स्वाभिधां समुदाहरन् २८।<br>
शत्रुघ्नोहं रघुपतेर्भ्राता वाहस्य पालकः २९।<br>
नमस्करोमि युष्मभ्यं महापापोपशांतये ।<br>
इति वाक्यं समाकर्ण्य जगाद मुनिसत्तमः ३०।<br>
शत्रुघ्न तव कल्याणं भूयान्नरवरर्षभ ।<br>
यज्ञं पालयमानस्य कीर्तिस्ते विपुला भवेत् ३१।<br>
चित्रं पश्यत भो विप्रा रामोऽपि मखकारकः ।<br>
यन्नामस्मरणादीनि कुर्वंति पापनाशनम् ३२।<br>
महापातकसंयुक्ताः परदाररता नराः ।<br>
यन्नामस्मरणोद्युक्ता मुक्ता यांति परां गतिम् ३३।<br>
पादपद्मसमुत्थेन रेणुना ग्रावमूर्तिभृत् ।<br>
तत्क्षणाद्गौतमार्धांगी जाता मोहनरूपधृक् ३४।<br>
मामकीयस्य रूपस्य ध्यानेन प्रेमनिर्भरा ।<br>
सर्वपातकराशिं सा दग्ध्वा प्राप्ता सुरूपताम् ३५।<br>
दैत्या यस्य मनोहारिरूपं प्रधनमण्डले ।<br>
पश्यंतः प्रापुरेतस्य रूपं विकृतिवर्जितम् ३६।<br>
योगिनो ध्याननिष्ठा ये यं ध्यात्वा योगमास्थिताः ।<br>
संसारभयनिर्मुक्ताः प्रयाताः परमं पदम् ३७।<br>
धन्योऽहमद्य रामस्य मुखं द्रक्ष्यामि शोभनम् ।<br>
पयोजदलनेत्रांतं सुनसं सुभ्रुसून्नतम् ३८।<br>
सा जिह्वा रघुनाथस्य नामकीर्तनमादरात् ।<br>
करोति विपरीता या फणिनो रसना समा ३९।<br>
अद्य प्राप्तं तपःपुण्यमद्य पूर्णा मनोरथाः ।<br>
यद्द्रक्ष्ये रामचंद्रस्य मुखं ब्रह्मादिदुर्ल्लभम् ४०।<br>
तत्पादरेणुना स्वांगं पवित्रं विदधाम्यहम् ।<br>
विचित्रतरवार्ताभिः पावये रसनां स्वकाम् ४१।<br>
इत्यादि रामचरणस्मरणप्रबुद्ध-<br>
प्रेमव्रजप्रसृतगद्गदवागुदश्रुः ।<br>
श्रीरामचंद्र रघुपुंगवधर्ममूर्ते <br>
भक्तानुकंपकसमुद्धर संसृतेर्माम् ४२।<br>
जल्पन्नश्रुकलापूर्णो मुनीनां पुरतस्तदा ।<br>
नाज्ञासीत्तत्र पारक्यं निजं ध्यानेन संस्थितः ४३।<br>
शत्रुघ्नस्तं मुनिं प्राह स्वामिन्नो मखसत्तमः ।<br>
क्रियतां भवता पादरजसा सुपवित्रितः ४४।<br>
महद्भाग्यं रघुपतेर्यद्युष्मन्मानसांतरे ।<br>
तिष्ठत्यसौ महाबाहुः सर्वलोकसुपूजितः ४५।<br>
इत्युक्तः सपरीवारः सर्वाग्निपरिसंवृतः ।<br>
जगाम च्यवनस्तत्र प्रमोदह्रदसंप्लुतः ४६।<br>
हनूमांस्तं पदायांतं रामभक्तमवेक्ष्य ह ।<br>
शत्रुघ्नं निजगादासौ वचो विनयसंयुतः ४७।<br>
स्वामिन्कथयसि त्वं चेन्महापुरुषसुंदरम् ।<br>
रामभक्तं मुनिवरं नयामि स्वपुरीमहम् ४८।<br>
इति श्रुत्वा महद्वाक्यं कपिवीरस्य शत्रुहा ।<br>
आदिदेश हनूमंतं गच्छ प्रापयतं मुनिम् ४९।<br>
हनूमांस्तं मुनिं स्वीये पृष्ठ आरोप्य वेगवान् ।<br>
सकुटुंबं निनायाशु वायुः ख इव सर्वगः ५०।<br>
आगतं तं मुनिं दृष्ट्वा रामो मतिमतां वरः ।<br>
अर्घ्यपाद्यादिकं चक्रे प्रीतः प्रणयविह्वलः ५१।<br>
धन्योऽस्मि मुनिवर्यस्य दर्शनेन तवाधुना ।<br>
पवित्रितो मखो मह्यं सर्वसंभारसंभृतः ५२।<br>
इति वाक्यं समाकर्ण्य च्यवनो मुनिसत्तमः ।<br>
उवाच प्रेमनिर्भिन्न पुलकांगोऽतिनिर्वृतः ५३।<br>
स्वामिन्ब्रह्मण्यदेवस्य तव वाडवपूजनम् ।<br>
युक्तमेव महाराज धर्ममार्गं प्ररक्षितुः ५४।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे च्यवनाश्रमे हयगमनोनाम षोडशोऽध्यायः १६ ।<br>
<br>
