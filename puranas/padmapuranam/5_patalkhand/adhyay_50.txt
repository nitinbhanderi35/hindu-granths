शेष उवाच।<br>
अथ रामानुजो वेगात्समागत्य स्वसेवकान् ।<br>
पप्रच्छ कुत्र वाहोऽसौ याज्ञिकः सुमनोहरः १।<br>
तदा ते वचनं प्रोचुः शत्रुघ्नं सुमहाबलाः ।<br>
न जानीमो भटाः केचिद्धयं नीत्वा गताः पुरे २।<br>
वयं च धिक्कृताः सर्वे बलिभी राजसेवकैः ।<br>
अत्र प्रमाणं भगवानिति कर्तव्य तां प्रति ३।<br>
तच्छ्रुत्वा वचनं तेषां शत्रुघ्नः कुपितो भृशम् ।<br>
दशन्रोषात्स्वदशनाञ्जिह्वया लेलिहन्मुहुः ४।<br>
उवाच वीरो मद्वाहं हृत्वा कुत्र गमिष्यसि ।<br>
इदानीं पातये बाणैः पुरंजनसमन्वितम् ५।<br>
इत्युक्त्वा सुमतिं प्राह कस्येदं पुटभेदनम् ।<br>
को वर्ततेऽस्याधिपतिर्यो मे वाहमजीहरत् ६।<br>
शेष उवाच।<br>
इति वाक्यं समाकर्ण्य भूपतेः कोपसंयुतम् ।<br>
जगाद मंत्री सुगिरा स्फुटाक्षरसमन्वितम् ७।<br>
विद्धीदं कुंडलं नाम नगरं सुमनोहरम् ।<br>
अस्मिन्वसति धर्मात्मा सुरथः क्षत्त्रियो बली ८।<br>
नित्यं धर्मपरो रामचरणद्वंद्वसेवकः ।<br>
मनसा कर्मणा वाचा हनूमानिव सेवकः ९।<br>
चरितान्यस्य शतशो वर्तंते धर्मकारिणः ।<br>
महाबलपरीवारः सुरथः सर्वशोभनः १०।<br>
महद्युद्धं भवेदत्र हृतश्चेद्वाहसत्तमः ।<br>
अनेके प्रपतिष्यंति वीरा रणविशारदाः ११।<br>
एवमुक्तं समाश्रुत्य शत्रुघ्नः सचिवं प्रति ।<br>
उवाच पुनरप्येवं वचनं वदतां वरः १२।<br>
शत्रुघ्न उवाच।<br>
कथमत्र प्रकर्तव्यं रामाश्वोऽनेन चेद्धृतः ।<br>
नायाति योद्धुं प्रबलं कटकं वीरसेवितम् १३।<br>
सुमतिरुवाच।<br>
दूतः प्रेष्यो महाराज राजानं प्रति वाग्मिकः ।<br>
यद्वाक्येन समायाति बलेन बलिनां वरः १४।<br>
नोचेदज्ञानतो वाहो धृतः केनापि मानिना ।<br>
अर्पयिष्यति नः साधुमश्वं क्रतुवरं शुभम् १५।<br>
इति श्रुत्वातु तद्वाक्यं शत्रुघ्नो बुद्धिमान्बली ।<br>
अंगदं प्रत्युवाचेदं वचनं विनयान्वितम् १६।<br>
शत्रुघ्न उवाच।<br>
याहि त्वं निकटस्थे वै सुरथस्य महापुरे ।<br>
दूतत्वेन ततो गत्वा प्रब्रूहि नृपतिं प्रति १७।<br>
त्वया धृतो रामवाहो ज्ञानतोऽज्ञानतोपि वा ।<br>
अर्पयतु न वा यातु प्रधनं वीरसंयुतम् १८।<br>
रामस्य दौत्यं लंकायां रावणं प्रति यत्कृतम् ।<br>
तथैव कुरु भूयिष्ठ बलसंयुतबुद्धिमन् १९।<br>
शेष उवाच।<br>
एतच्छ्रुत्वांगदो वीर ओमिति प्रोच्य भूमिपम् ।<br>
जगाम संसदो मध्ये वीरश्रेणिसमन्विते २०।<br>
ददर्श सुरथं भूपं तुलसीमंजरीधरम् ।<br>
रामभद्रं रसनया ब्रुवंतं सेवकान्निजान् २१।<br>
राजापि दृष्ट्वा प्लवगं मनोहरवपुर्धरम् ।<br>
शत्रुघ्नदूतं मत्वापि वालिजं प्रत्यभाषत २२।<br>
सुरथ उवाच।<br>
प्लवगाधिप कस्मात्त्वमागतोऽत्र कथं भवान् ।<br>
ब्रूहि मे कारणं सर्वं यथा ज्ञात्वा करोमि तत् २३।<br>
शेष उवाच।<br>
इति संभाषमाणं तं प्रत्युवाच कपीश्वरः ।<br>
विस्मयंश्चेतसि भृशं रामसेवाकरं नृपम् २४।<br>
जानीहि मां नृपश्रेष्ठ वालिपुत्रं हरीश्वरम् ।<br>
शत्रुघ्नेन च दूतत्वे प्रेषितो भवतोंऽतिकम् २५।<br>
सेवकैः कैश्चिदागत्य धृतोऽश्वो मम सांप्रतम् ।<br>
अज्ञानतो महान्याय्यं कुर्वद्भिः सहसा नृप २६।<br>
तमश्वं सह राज्येन सहपुत्रैर्मुदान्वितः ।<br>
शत्रुघ्नं याहि चरणे पतित्वाशु प्रदेहि च २७।<br>
नोचेच्छत्रुघ्ननिर्मुक्तनाराचैः क्षतविग्रहः ।<br>
पृथ्वीतलमलं कुर्वञ्छयिष्यसि विशीर्षकः २८।<br>
येन लंकापतिर्नाशं प्रापितो लीलया क्षणात् ।<br>
तस्याश्वं यागयोग्यं तु हृत्वा कुत्र गमिष्यसि २९।<br>
शेष उवाच।<br>
इत्यादिभाषमाणं तं प्रत्युवाच महीश्वरः ।<br>
सर्वं तथ्यं ब्रवीषि त्वं नानृतं तव भाषितम् ३०।<br>
परं शृणुष्व मद्वाक्यं शत्रुघ्नपदसेवक ।<br>
मया धृतो महानश्वो रामचंद्रस्य धीमतः ३१।<br>
न मोक्ष्ये सर्वथा वाहं शत्रुघ्नादिभयादहम् ।<br>
चेद्रामः स्वयमागत्य दर्शनं दास्यते मम ३२।<br>
तदाहं चरणौ नत्वा दास्यामि सुतसंयुतः ।<br>
सर्वं राज्यं कुटुंबं च धनं धान्यं बलं बहु ३३।<br>
क्षत्त्रियाणामयं धर्मः स्वामिनापि विरुद्ध्यते।<br>
धर्मेण युद्धं तत्रापि रामदर्शनमिच्छता ३४।<br>
शत्रुघ्नादीन्प्रवीरांस्तानधुनाहं क्षणादपि ।<br>
जित्वा बध्नामि मद्गेहे नोचेद्रामः समाव्रजेत् ३५।<br>
शेष उवाच।<br>
इति श्रुत्वांगदो धीमाञ्जहास नृपतिं तदा ।<br>
उवाच च महद्वाक्यं महाधैर्यसमन्वितम् ३६।<br>
अंगद उवाच।<br>
बुद्धिहीनः प्रवदसि वृद्धत्वात्सागता तव ।<br>
यत्त्वं शत्रुघ्ननृपतिं धिक्करोषि धिया बली ३७।<br>
यो मांधातृरिपुं दैत्यं लवणं लीलयावधीत् ।<br>
येनानेके जिताः संख्ये वैरिणः प्रबलोद्धताः ३८।<br>
विद्युन्माली हतो येन राक्षसः कामगे स्थितः ।<br>
त्वं तं बध्नासि वीरेंद्रं मतिहीनः प्रभासि मे ३९।<br>
भ्रातृजो यस्य सुबली पुष्कलः परमास्त्रवित् ।<br>
येन रुद्रगणः संख्ये वीरभद्रः सुतोषितः ४०।<br>
वर्णयामि किमेतस्य पराक्रांतिं बलोर्जिताम् ।<br>
येन नास्ति समः पृथ्व्यां बलेन यशसा श्रिया ४१।<br>
हनूमान्यस्य निकटे रघुनाथपदाब्जधीः ।<br>
यस्यानेकानि कर्माणि भविष्यंति श्रुतानि ते ४२।<br>
सत्रिकूटा राक्षसपूर्दग्धा येन क्षणाद्बलात् ।<br>
अक्षो येन हतः पुत्रो राक्षसेंद्रस्य दुर्मतेः ४३।<br>
द्रोणोनाम गिरिर्येन पुच्छाग्रेण सदैवतः ।<br>
आनीतो जीवनार्थं तु सैनिकानां मुहुर्मुहुः ४४।<br>
जानाति रामश्चारित्रं नान्यो जानाति मूढधीः ।<br>
यं कपींद्रं मनाक्स्वान्तान्न विस्मरति सेवकम् ४५।<br>
सुग्रीवाद्याः कपींद्रा ये पृथ्वीं सर्वां ग्रसंति ये ।<br>
ते शत्रुघ्नं नृपं सर्वे सेवंते प्रेक्षणोत्सुकाः ४६।<br>
कुशध्वजो नीलरत्नो रिपुतापो महास्त्रवित् ।<br>
प्रतापाग्र्यः सुबाहुश्च विमलः सुमदस्तथा ४७।<br>
राजा वीरमणिः सत्ययुतो रामस्य सेवकः ।<br>
एतेऽन्येपि नृपा भूमेः पतयः पर्युपासते ४८।<br>
तत्र त्वं वीर जलधौ मशकः को भवानिति ।<br>
तज्ज्ञात्वा गच्छ शत्रुघ्नं कृपालुं पुत्रकैर्युतः ४९।<br>
वाहं समर्प्य गंतासि रामं राजीवलोचनम् ।<br>
दृष्ट्वा कृतार्थी कुरुषे स्वांगानि जनुषा सह ५०।<br>
शेष उवाच।<br>
राजा प्रोवाच तं दूतं प्रब्रुवंतमनेकधा ।<br>
एतान्दर्शयसि क्षिप्रं सर्वे न ममगोचराः ५१।<br>
यादृशं मद्बलं दूत तादृशं न हनूमतः ।<br>
यो रामं पृष्ठतः कृत्वा प्रागाद्यागस्य पालने ५२।<br>
यद्यहं मनसा वाचा कर्मणा कुतुकान्वितः ।<br>
भजामि रामं तर्ह्याशु दर्शयिष्यति स्वां तनुम् ५३।<br>
अन्यथा हनुमन्मुख्या वीरा बध्नंतु मां बलात् ।<br>
गृह्णंतु वाहं तरसा रामभक्तिसमन्विताः ५४।<br>
गच्छ त्वं नृप शत्रुघ्नं कथयस्व ममोदितम् ।<br>
सज्जीभवंतु सुभटा एष यामि रणे बली ५५।<br>
स विचार्य यथायुक्तं करिष्यति रणांगणे ।<br>
मोचयंतु महावाहं न वामा मा ददंतु ते ५६।<br>
शेष उवाच।<br>
इति श्रुत्वास्मि तं कृत्वा ययौ वीरो यतो नृपः ।<br>
गत्वा निवेदयामास यथोक्तं सुरथेन वै ५७।<br>
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सुरथदूतयोः संवादोनाम पंचाशत्तमोऽध्यायः ५०।<br>
<br>
