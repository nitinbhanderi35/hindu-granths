सूत उवाच-<br>
एतच्छ्रुत्वा वचस्तस्य धर्मराजस्य भूसुरः ।<br>
पुनः पप्रच्छ मासस्य माधवस्य विधिं शुभम् १।<br>
ब्राह्मण उवाच-<br>
धर्मराज महाभाग सम्यग्गुह्यं प्रकाशितम् ।<br>
माधवस्नानजं पुण्यं नराणां मुक्तिदं परम् २।<br>
माधवं माधवे मासि स्नात्वा प्रातः समाहितः ।<br>
कथं संपूजयेद्देवं कैः पुष्पैस्तद्विधिं वद ३।<br>
धर्मराज उवाच-<br>
सर्वेषां पत्रजातीनां तुलसी केशवप्रिया ।<br>
पुष्करादीनि तीर्थानि गंगाद्याः सरितस्तथा ४।<br>
वासुदेवादयो देवा वसंति तुलसीदले ।<br>
सर्वदा सर्वकालेषु तुलसी विष्णुवल्लभा ५।<br>
त्यक्त्वा तु मालती पुष्पं मुक्त्वा च सरसीरुहम् ।<br>
गृहीत्वा तुलसीपत्रं भक्त्या माधवमर्चयेत् ६।<br>
तस्य पुण्यफलं वक्तुमलं शेषोऽपि नो भवेत् ।<br>
अस्नात्वा तुलसीं छित्त्वा देवार्थं पितृकर्मणि ७।<br>
तत्सर्वं निष्फलं याति पंचगव्येन शुध्यति ।<br>
दारिद्र्यदुःखभोगादि पापानि सुबहून्यपि ८।<br>
तुलसी हरते क्षिप्रं रोगानिव हरीतकी ।<br>
तुलसी कृष्णगौराख्या तयाभ्यर्च्य मधुद्विषम् ९।<br>
विशेषेण हरेर्भक्तो नरो नारायणो भवेत् ।<br>
माधवं सकलं मासं तुलस्या योऽर्चयेद्यतः १०।<br>
त्रिसंध्यं मधुहंतारं नास्ति तस्य पुनर्भवः ।<br>
अलाभे पुष्पपत्राणामन्नाद्येनापि पूजयेत् ११।<br>
शालितंडुल गोधूमैर्यवैर्वापि हरिं सदा ।<br>
प्रातः स्नात्वा विधानेन माधवे माधवप्रिये १२।<br>
पितृदेवमनुष्यांश्च तर्प्पयेत्सचराचरम् ।<br>
योऽश्वत्थमूलं वै सिंचेत्तोयेन बहुना सदा १३।<br>
कुर्यात्प्रदक्षिणां तं तु सर्वदेवमयं ततः ।<br>
योऽश्वत्थमर्चयेद्देवमुदकेन समंततः ।<br>
कुलानामयुतं तेन तारितं स्यान्नसंशयः १४।<br>
अलक्ष्मीः कालकर्णी च दुःस्वप्नो दुर्विचिंतितम् ।<br>
अश्वत्थ तर्प्पणात्तात सर्वदुःखं विलीयते १५।<br>
तर्पिताः पितरस्तेन तेन विष्णुः समर्चितः ।<br>
योऽश्वत्थमर्चयेद्वीरो ग्रहास्तेनैव पूजिताः १६।<br>
श्वेताश्वपुष्पाणि तथा शमीं च हुताशनं चंदनमर्कबिंबम् ।<br>
अश्वत्थवृक्षं च समालभेत ततश्च कुर्यान्निज जातिधर्मान् १७।<br>
कंडूयनं च गोग्रासं स्नात्वा पिप्पलतर्प्पणम् ।<br>
कृत्वा गोविंदपूजां च न स दुर्गतिमाप्नुयात् १८।<br>
त्रयोदश्यां चतुर्दश्यां वैशाख्यां च दिनत्रयम् ।<br>
सर्वाशक्तोपि विधिना नारी वा पुरुषोपि वा १९।<br>
पूर्वोक्तनियमैर्युक्तः प्रातः स्नात्वा च शक्तितः ।<br>
विमुक्तः पातकैः सर्वैः स्वर्गमक्षयमश्नुते २०।<br>
वैशाख्यामपि शक्त्या वा भोजयेद्ब्राह्मणान्दश ।<br>
त्रिरात्रमुत्थितः स्नात्वा सकृच्च प्रयतः शुचिः २१।<br>
गौरान्वा यदि वा कृष्णांस्तिलान्क्षौद्रेण संयुतान् ।<br>
दत्वा द्वादशविप्रेभ्यस्तेनैव स्वस्ति वाचयेत् २२।<br>
प्रीयतां धर्मराजो मे पितॄन्देवांश्च तर्प्पयेत् ।<br>
यावज्जीवकृतं पापं तत्क्षणादेव नश्यति २३।<br>
अयुतायुतं च तिष्ठेत्स स्वर्गलोके यथासुखम् ।<br>
मामेव तु न पश्येत्स पूजितोऽखिल दैवतैः २४।<br>
पाकान्नोदक कुंभादि पितृदैवत तुष्टये ।<br>
त्रयोदश्यां चतुर्दश्यां पूर्णायां च दिनत्रयम् २५।<br>
यो दद्याद्भक्तितो विप्र महापापैः प्रमुच्यते ।<br>
सुवर्णतिलपात्रैस्तु ब्राह्मणाञ्छक्तितोऽन्वहम् २६।<br>
तर्प्पयेदुदपात्रैस्तु ब्रह्महत्यां व्यपोहति ।<br>
वैशाख्यां पौर्णमास्यां च सृष्टाः कमलयोनिना २७।<br>
तिला देयाश्च भक्त्या च श्रेयः संतति हेतवे ।<br>
इहार्थे च पुरावृत्तं तदाकर्णय सुव्रत २८।<br>
फलं माधवमासस्य पूर्णायां परमाद्भुतम् ।<br>
मेषसंक्रममारभ्य तिथयस्त्रिंशदुत्तमाः २९।<br>
सर्वयज्ञाधिकाः पुण्याः पुराणेषु प्रकीर्तिताः ।<br>
विशेषतोऽपि तास्तिस्रः पवित्राः पापिदुर्लभाः ३०।<br>
ततोपि पूर्णिमा पुण्या माधवी माधवप्रिया ।<br>
एषा वाराहकल्पादि तिथिराद्या महाफला ३१।<br>
पुरा नारायणेनास्यामादिदैत्यौ विमोहितौ ।<br>
हिरण्याक्ष मधू विप्र पृथिवी च समुद्धृता ३२।<br>
त्रयोदश्यां चतुर्दश्यां पौर्णमास्यामयं विभुः ।<br>
क्रमादेतत्त्रयं चक्रे शुक्लेऽस्मिन्मासि माधवे ३३।<br>
ततः प्रभृति विप्रेंद्र विशेषादेव पूर्णिमा ।<br>
कल्पादिः पावना ख्याता कर्मणः कल्पसाक्षिणी ३४।<br>
येन स्नानं न वैशाखे प्रातर्नियमशालिना ।<br>
किं तस्य जन्मना विप्र नूनमात्मापकारिणा ३५।<br>
त्रयोदश्यां चतुर्दश्यां पौर्णमास्यां विशेषतः ।<br>
अपिसम्यग्विधानेन नारी वा पुरुषोऽपि च ३६।<br>
प्रातः स्नातः सनियमः सर्वपापैः प्रमुच्यते ।<br>
स्नानदानार्चनश्राद्धक्रियापुण्यादिवर्जिता ३७।<br>
यस्यातीता च वैशाखी स नूनं निरयालयः ।<br>
न वेदेन समं शास्त्रं न तीर्थं गंगया समम् ३८।<br>
न दानं जलगोतुल्यं न वैशाखी समा तिथिः ।<br>
जलधेनुं च यो दद्याद्वैशाख्यां विष्णुतत्परः ३९।<br>
त्रयाणामपि देवानां चतुर्थोऽयं विशेषतः ।<br>
मातृहा पितृहा चैव भ्रूणहा गुरुतल्पगः ४०।<br>
जलधेनुं समालोक्य मुच्यते सर्वपातकैः ।<br>
दशपूर्वान्परान्वंश्यान्नरकात्तारयंतिते ४१।<br>
जलधेनुं प्रयच्छंति वैशाख्यां विधिनात्र ये ।<br>
शर्करा फल तांबूलमुपानत्करपत्रिकाः ४२।<br>
प्रयच्छंति द्विजाग्र्येभ्यो धन्यास्ते चात्र कीर्तिताः ।<br>
मणिकोदककुंभांश्च पक्वान्नं हैमदक्षिणाम् ४३।<br>
यः प्रयच्छति वैशाख्यां सोऽश्वमेधफलं लभेत् ।<br>
अत्राप्युदाहरंतीममितिहासं पुरातनम् ४४।<br>
ब्राह्मणस्य च संवादं प्रेतैः सार्द्धं महावने ।<br>
ब्राह्मणो धनशर्मासीन्मध्यदेशे पुरानघ ४५।<br>
कुशाद्यर्थं वनं यातो ददर्शेदमथाद्भुतम् ।<br>
भीतोऽपश्यदसौ प्रेतान्दुष्टांस्त्रीनति दारुणान् ४६।<br>
ऊर्ध्वकेशान्सरक्ताक्षान्कृष्णदंतान्कृशोदरान् ।<br>
कुर्वतो विविधा रावान्धावतोपि यतस्ततः ४७।<br>
तान्दृष्ट्वा भयसंत्रस्तो ब्राह्मणो विद्रुतो जवात् ।<br>
क्रंदमानास्ततस्तेपि तमेवानु ययुस्तदा ४८।<br>
सधर्ष्यमाणस्तैः प्रेतैरुवाच मधुरं वचः ।<br>
धनशर्मोवाच-<br>
के यूयं वः कुतोऽवस्था जातेति निरयोचिता ४९।<br>
भयार्त्तमनुकंप्यं मां दुःखितं त्रातुमर्हथ ।<br>
वैष्णवं बहुभृत्यं च निःस्वं विप्रं वनागतम् ५०।<br>
भवतामपि सश्रेयो नूनं दास्यति केशवः ।<br>
ब्रह्मण्यो भगवान्विष्णुस्तुष्टोमय्यनुकंपया ५१।<br>
अतसीपुष्पसंकाशो विष्णुः पीतांबरो हरिः ।<br>
यस्य श्रवणमात्रेण नाम्नो याति महा तमः ५२।<br>
अनादिनिधनो देवः शंख चक्र गदाधरः ।<br>
अक्षयः पुंडरीकाक्षः प्रेतमोक्षप्रदायकः ५३।<br>
यम उवाच-<br>
नामश्रवण मात्रेण विष्णोस्ते परितोषिताः ।<br>
पिशाचाः पुण्यभावस्था दया दाक्षिण्य यंत्रिताः ५४।<br>
प्रीणितास्तस्यवचसा तदादिष्टेन नोदिताः ।<br>
इदमूचुर्द्विजं प्रेताः क्षुत्तृष्णापूरपीडिताः ५५।<br>
प्रेता ऊचु-<br>
दर्शनेनैव ते विप्र नामश्रवणतो हरेः ।<br>
भावमन्यमनुप्राप्ता वयं जाता दयालवः ५६।<br>
अपाकरोति दुरितं श्रेयश्च योजयत्यपि ।<br>
यशो विस्तारयत्याशु नूनं वैष्णवसंगमः ५७।<br>
रसायनमयी शीता परमानंददायिनी ।<br>
नानंदयति कं नाम वैष्णवामृतचंद्रिका ५८।<br>
अयं कृतघ्न नामास्ति द्वितीयोऽयं विदैवतः ।<br>
अवैशाखस्तृतीयोऽयं त्रयाणामपि पापकृत् ५९।<br>
सदैवानुष्ठितानेन पापेनाति कृतघ्नता ।<br>
तेनास्य कर्मजं नाम कृतघ्नाख्यं व्यवस्थितम् ६०।<br>
सुदास इति नाम्नायं शूद्रो ऽभूत्पूर्वजन्मनि ।<br>
कृतघ्नस्तेन पापेन प्राप्तोऽवस्थामिमां द्विज ६१।<br>
अतिपापिनि धूर्ते च गुरुस्वाम्यहितेऽपि च ।<br>
निष्कृतिर्विद्यते विप्र कृतघ्ने नास्ति निष्कृतिः ६२।<br>
नानानिरयसंघातं शरीरैर्यातना क्षमैः ।<br>
अनुभूयतांत्ववस्थामंत्यामेतां गतो द्विज ६३।<br>
अनेनान्नं सदा भुक्तमकृत्वा देवतार्चनम् ।<br>
अदत्वा गुरुविप्रेभ्यस्तेनैवायं विदैवतः ६४।<br>
अयं दशसहस्राणां ग्रामाणामीश्वरो नृपः ।<br>
हरिवीर इति ख्यातो नाम्नासीत्पूर्वजन्मनि ६५।<br>
रोषाहंकारनास्तिक्यैर्गुर्वाज्ञालंघनोद्यतः ।<br>
अकृत्वैव महायज्ञान्भुक्तवान्विप्र निंदकः ६६।<br>
कर्मणा तेन पापेन महानरकसंकटम् ।<br>
अनुभूय ततः प्रेतो जातो नाम्ना विदैवतः ६७।<br>
अवैशाखस्तृतीयोऽहं त्रयाणामपि पापकृत् ।<br>
तेन मे कर्मजं नाम ब्राह्मणोऽहं व्यवस्थितः ६८।<br>
मध्यदेशे भवं नाम्ना गौतमो गोत्रतोऽप्यहम् ।<br>
विप्रो वासपुरेवासी यज्वाऽऽसं पूर्वजन्मनि ६९।<br>
मया केवलमेवैकं श्रौतमार्गानुसारिणा ।<br>
उद्दिश्य माधवं देवं न स्नातं मासि माधवे ७०।<br>
न दत्तं न हुतं किंचिद्वैशाख्यां चाविशेषतः ।<br>
नार्चितो मधुहा तत्र तोषिता न मनीषिणः ७१।<br>
मणिकोदककुंभैश्च न दानैः पितृदेवताः ।<br>
तर्पिता न तिला दत्ताः सक्षौद्राः श्रोत्रियेषु च ७२।<br>
न पुष्पफलतांबूल चंदन व्यजनांबरैः ।<br>
विद्वांसो नार्चितास्तत्र पितृदैवततुष्टये ७३।<br>
मया नैकापि वैशाखी पूर्णा पूर्णफल प्रदा ।<br>
स्नानदानक्रियापूजा सुकृतैः परिपालिता ७४।<br>
तेन मे वैदिकं कर्म सर्वं चैव तु निष्फलम् ।<br>
ततोऽवैशाखनामाहं प्रेतो जातोऽस्मि सर्वतः ७५।<br>
एतत्ते सर्वमाख्यातं त्रयाणामपि कारणम् ।<br>
त्वं नो भव समुद्धर्ता पापाद्विप्रोसि वै यतः ७६।<br>
विमुक्तं ब्रह्मतीर्थं च साधवः परमं यतः ।<br>
तारयंति महापापान्निरयेभ्योऽपि संश्रितान् ७७।<br>
गंगादि पुण्यतीर्थेषु यो नरः स्नाति सर्वदा ।<br>
यः करोति सतां संगं तयोः सत्संगमो वरः ७८।<br>
अथवा मम पुत्रोऽस्ति धनशर्मेति विश्रुतः ।<br>
तं गत्वा बोधय स्वामिन्नस्मदर्थे कृतोद्यमः ७९।<br>
कार्ये समुद्यमं कृत्वा परेषां समुपस्थिते ।<br>
पुष्कलं फलमाप्नोति यज्ञदानक्रियाधिकम् ८०।<br>
यम उवाच-<br>
प्रेतवाक्यं तदाकर्ण्य धनशर्माति दुःखितः ।<br>
स तं जनकमाज्ञाय पतितं निरये निजम् ८१।<br>
आत्मानमभितो निंदन्निदं वचनमब्रवीत् ।<br>
धनशर्मोवाच-<br>
अहं तव सुतः स्वामिन्गौतमस्य निरर्थकः ८२।<br>
यस्तु पुत्रो न निस्तारं पितुः कुर्यादतंद्रितः ।<br>
आत्मानं पावयेन्नासावदाता द्रव्यवानिति ८३।<br>
धर्मो हि गहनो ज्ञेयः प्रयत्नेनापि धीमता ।<br>
यथा मम पिता च त्वमिमां प्राप्तोसि दुर्गतिम् ८४।<br>
यदा च सुखसंतानं न मत्तः प्राप्तवानसि ।<br>
लोकयोः सुखसंताने तथा स तनयो मतः ८५।<br>
द्वौ गुरू पुरुषस्येह पिता माता च धर्मतः ।<br>
तयोरपि पिता श्रेयान्बीजप्राधान्यदर्शनात् ८६।<br>
किं करोमि क्व गच्छामि कथं तातगतिस्तव ।<br>
धर्मतत्त्वं न जानामि संश्रयामि भवद्वचः ८७।<br>
प्रेत उवाच-<br>
शृणु पुत्र वचः सत्यं भाविनोऽर्थस्य मे बलात् ।<br>
अथ पुण्येन केनापि भवित्री सुगतिर्मम ८८।<br>
मया श्रौतानि कर्माणि कुर्वता किल गर्वतः ।<br>
अनादृतं गुरुवचो गुरुस्तत्रावमानितः ८९।<br>
गुरूणामपमानेन प्रहर्षक्रोधविस्मयैः ।<br>
पुण्यानि क्षयमायांति यशांसीव हि दुर्नयैः ९०।<br>
पौराणिक विधानेन कर्म श्रौताविरोधि यत् ।<br>
केवलं वैदिकं कर्म कृतमज्ञानतो मया ९१।<br>
पापेंधन दवज्वाला पापद्रुमकुठारिका ।<br>
कृता नैकापि वैशाखी विधिना पुत्र पूर्णिमा ९२।<br>
अव्रता यस्य वैशाखी सोऽवैशाखो भवेन्नरः ।<br>
दशजन्मानि च ततस्तिर्यग्योनिषु जायते ९३।<br>
चिरं भुक्त्वा दुःखमंते प्रेतः पर्यायतो भवेत् ।<br>
लभते मानुषं जन्म कथंचिदपि दुर्लभम् ९४।<br>
उपायं ते वदिष्यामि प्रेतमोक्षकरं परम् ।<br>
श्रुतवान्यदहंपूर्वजन्मनिस्वगुरोर्मुखात् ९५।<br>
गच्छ पुत्र गृहं स्नात्वा यमुनायां विधानतः ।<br>
अद्यतः सर्वगतिदा कल्पाद्या साप्युपागता ।<br>
पश्चिमेऽहनि वैशाखी पितृदेवार्चने हिता ९६।<br>
पानीयमप्यत्र तिलैर्विमिश्रं सहोदकुंभान्नफलानि भक्त्या ।<br>
दद्यात्पितृभ्यो भवतीह दत्तं श्राद्धं सदा तेन समा सहस्रम् ९७।<br>
वैशाख्यां पौर्णमास्यां यो भोजयेद्भूमिदेवताः ।<br>
सिक्थेसिक्थे भवेत्तृप्तिः पितॄणां युगसंख्यया ९८।<br>
वैशाख्यां विधिना स्नात्वा भोजयेद्ब्राह्मणान्दश ।<br>
पायसं सर्वपापेभ्यो मुच्यते नात्र संशयः ९९।<br>
गौरान्वा यदि वा कृष्णांस्तिलान्क्षौद्रेण संयुतान् ।<br>
दत्वा दशभ्यो विप्रेभ्यस्तेनैव स्वस्ति वाचयेत् १००।<br>
प्रीयतां धर्मराजेति पितॄन्देवांश्च तर्पयेत् ।<br>
यावज्जीवकृतं पापं तत्क्षणादेव नश्यति १०१।<br>
वैशाख्यां पौर्णमास्यां च सृष्टाः कमलयोनिना ।<br>
तिला देयाश्च भक्त्या च स्पृश्याः सर्वांगतो द्विज १०२।<br>
यस्तिलैर्यवसम्मिश्रैः स्नाति सर्वांगतस्तदा ।<br>
तस्य ब्रह्मा च धर्मोऽत्र ददाति वरमीप्सितम् १०३।<br>
प्रीतये धर्मराजस्य यो दद्यादुदकुंभकान् ।<br>
सप्तसप्त कुलं तेन तारितं स्यान्न संशयः १०४।<br>
त्रयोदश्यां चतुर्दश्यां पूर्णायां भक्तितत्परः ।<br>
स्नात्वा जप्त्वा तथा हुत्वा दत्वा संपूज्य माधवम् १०५।<br>
यत्फलं जायते पुत्र तदस्माकं प्रयच्छ भोः ।<br>
नैतौ परिचितौ प्रेतौ हित्वा स्वर्गतिमाश्रये १०६।<br>
एतयोरपिपापस्य ह्यं तोयं समुपस्थितः ।<br>
यम उवाच-<br>
तथेत्युक्त्वा गतः सर्वं ततश्चक्रे स वै द्विजः १०७।<br>
प्रीतः परमया भक्त्या वैशाख्यां स्नानदानकृत् ।<br>
स्नातः समुदितो भक्त्या प्राप्य माधवपूर्णिमाम् १०८।<br>
दत्वा बहूनि दानानि तेभ्यः पुण्यं ददौ पृथक् ।<br>
तत्क्षणादेव ते सर्वे विमानस्था दिवं ययुः १०९।<br>
तत्पुण्यदानयोगेन मुदिता द्विजसत्तम ।<br>
धनशर्मापि विप्रेंद्र श्रुःतिस्मृतिपुराणवित् ११० ।<br>
भुक्त्वा भोगांश्चिरं कालं ब्रह्मलोकमवाप्तवान् ।<br>
एषा पुण्यतमा तस्माद्वैशाखी विश्वपावनी १११।<br>
कथ्यते तु मया विप्र समासेनातिगौरवात् ११२।<br>
धन्यास्त एव कृतिनश्च त एव जाता लोके त एव पुरुषाः पुरुषार्थभाजः ।<br>
ये माधवे मधुनिषूदनमर्चयंति प्रातर्निमज्ज्य नियमेन विशुद्धचित्ताः ११३।<br>
यो माधवे मासि नरः प्रभाते स्नातः समाराधयते रमेशम् ।<br>
यमैरुपेतो नियमैरशेषैर्वृतोऽपि नूनं स निहंति पापम् ११४।<br>
तैरेवकालो विजितस्त एव नरेषु धन्या विगतैनसस्ते ।<br>
त एव गर्भे न विशंति भूयो मज्जंति ये माधवमासि युक्ताः ११५।<br>
स माधवो गर्जति यज्ञयोगात्तपः क्रिया दानविधान योगात् ।<br>
यस्मिन्कृतं मासि कथंचिदल्पं पुण्यं पुनः स्यादिह कल्पतुल्यम् ११६।<br>
मज्जतो हि मनुजस्य माधवे माधवार्चनकृते दिनोदये ।<br>
तामसोपि जलबिंदुसंगमादंगमावहति पावनं यतः ११७।<br>
तानि देहमधिरुह्य देहिनस्तावदेव विचरंत्यघानि च ।<br>
यावदेति न स माधवाह्वयः श्रीरमारमणवल्लभो विराट् ११९।<br>
मेरुमंदरतुल्यानि पापान्युग्राण्यनेकशः ।<br>
दहते माधवो मासः स्नातो माधववल्लभः १२०।<br>
इदं संक्षेपतः प्रोक्तं मया तेऽनुग्रहाद्द्विज ।<br>
वैशाखस्नानमाहात्म्यं श्रोतुः पापक्षयं करम् १२१।<br>
यस्तु श्रोष्यति भक्त्यैनमितिहासं मयोदितम् ।<br>
सोऽपि पापविनिर्मुक्तो न मामालोकयिष्यति १२२।<br>
ब्रह्महत्यादि पापानि बहुशोऽपि कृतान्यपि ।<br>
वैशाखस्य विधानेन तानि नश्यंति निश्चितम् १२३।<br>
त्रिंशत्पूर्वान्परांस्त्रिंशत्त्रिंशच्चैव परावरान् ।<br>
वैशाखे विधिना स्नातो नरकादुद्धरेत्पितॄन् १२४।<br>
एकतः सर्वतीर्थानि सर्वेयज्ञाः सदक्षिणाः ।<br>
एकतो माधवो मासो नियमादनुपालितः १२५।<br>
यतो भगवतस्तस्य हरेरुत्कृष्टकर्मणः ।<br>
प्रियोऽसौ माधवोमासः सर्वेभ्यः प्रवरोऽधिकः १२६।<br>
संशयं नो विधेहीति महीदेव कथंचन ।<br>
वैशाखं प्रति वै मासं समासाद्यन्मयोदितम् १२७।<br>
इहार्थे यत्पुरावृत्तं तदाकर्णय चाद्भुतम् ।<br>
अनाख्येयमपीदं ते कथयिष्ये कथानकम् १२८।<br>
इति श्रीपद्मपुराणे पातालखंडे वैशाखमाहात्म्ये अष्टनवतितमोऽध्यायः ९८।<br>
<br>
