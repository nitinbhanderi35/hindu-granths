शेष उवाच।<br>
इत्थं संशृण्वतो धर्मान्वसंतः समुपस्थितः ।<br>
यत्र यज्ञ क्रियादीनां प्रारंभः सुमहात्मनाम् १।<br>
दृष्ट्वा तं समयं धीमान्वसिष्ठः कलशोद्भवः ।<br>
रामचंद्रं महाराजं प्रत्युवाच यथोचितम् २।<br>
वसिष्ठ उवाच।<br>
रामचंद्र महाबाहो समयः पर्यभूत्तव ।<br>
हयो यत्र प्रमुच्येत यज्ञार्थं परिपूजितः ३।<br>
सामग्री क्रियतां तत्र आहूयंतां द्विजोत्तमाः ।<br>
करोतु पूजां भगवान्ब्राह्मणानां यथोचिताम् ४।<br>
दीनांधकृपणानां च दानं स्वांते समुत्थितम् ।<br>
ददातु विधिवत्तेषां प्रतिपूज्याधिमान्य च ५।<br>
भवान्कनकसत्पत्न्या दीक्षितोऽत्र व्रतं चर ।<br>
भूमिशायी ब्रह्मचारी वसुभोगविवर्जितः ६।<br>
मृगशृंगधरः कट्यां मेखलाजिनदंडभृत् ।<br>
करोतु यज्ञसंभारं सर्वद्रव्यसमन्वितम् ७।<br>
इति श्रुत्वा महद्वाक्यं वसिष्ठस्य यथार्थकम् ।<br>
उवाच लक्ष्मणं धीमान्नानार्थपरिबृंहितम् ८।<br>
श्रीराम उवाच।<br>
शृणु लक्ष्मण मद्वाक्यं श्रुत्वा तत्कुरु सत्वरम् ।<br>
हयमानय यत्नेन वाजिमेधक्रियोचितम् ९।<br>
शेष उवाच।<br>
श्रुत्वा वाक्यं रघुपतेः शत्रुजिल्लक्ष्मणस्तदा ।<br>
सेनापतिमुवाचेदं वचो विविधवर्णनम् १०।<br>
लक्ष्मण उवाच।<br>
वीराकर्णय मे वचः सुमधुरं श्रुत्वा त्वरातः पुनः ।<br>
कार्यं तत्क्षितिपालमौलिमुकुटैर्घृष्टांघ्रि रामाज्ञया ।<br>
सेनां कालबलप्रभंजनबलप्रोद्यत्समर्थांगिनीं ।<br>
सज्जां सद्रथहस्तिपत्तिसुहयारोहैर्विधे ह्यन्विताम् ११।<br>
सज्जीयतां वायुजवास्तुरंगास्तरंगमाला ललितांघ्रिपाताः ।<br>
सदश्वचारैर्बहुशस्त्रधारिभिः संरोहिता वैरिबलप्रहारिभिः १२।<br>
संलक्ष्यतां हस्तिनः पर्वताभा आधोरणैः प्रासकुंताग्रहस्तैः ।<br>
शूरैः सास्त्रैर्भूरिदानोपहाराः क्षीबाणस्ते सर्वशस्त्रास्त्रपूर्णाः १३।<br>
विततबहुसमृद्धिभ्राजमाना रथा मे पवनजवनवेगैर्वाजिभिर्युज्यमानाः ।<br>
विविधरिपुविनाशस्मारकैरायुधास्त्रैर्भृतवलभिविभागानीयतां सूतवृंदैः १४।<br>
पत्तयः शतशो मह्यमायांत्वस्त्राग्न्यपाणयः ।<br>
हयमेधार्हवाहस्य रक्षणे विततोद्यमाः १५।<br>
इत्याकर्ण्य वचस्तस्य लक्ष्मणस्य महात्मनः ।<br>
सेनानी कालजिन्नामा कारयामास सज्जताम् १६।<br>
दशध्रुवकमंडितो लघुसुरोमशोभान्वितो विविक्तगलशुक्तिभृद्विततकंठको शेमणिः मुखे विशदकांतिधृत्त्वसितकांतिभृत्कर्णयोर्व्यराजत तदाह यो धृतकराग्ररश्मिच्छटः १७।<br>
कलासंशोभितमुखः स्फुरद्रत्नविशोभितः ।<br>
मुक्ताफलानां मालाभिः शोभितो निर्ययौ हयः १८।<br>
श्वेतातपत्ररचितः सितचामरशोभितः ।<br>
बहुशोभापरीतांगो निर्ययौ हयराट्ततः १९।<br>
अग्रतो मध्यतश्चैके पृष्ठतः सैनिकास्तथा ।<br>
देवा हरिं यथापूर्वं सेवंते सेवनोचितम् २०।<br>
अथ सैन्यं समाहूय सर्वमाज्ञापयत्तदा ।<br>
हस्त्यश्वरथपादातवृन्दैः सुबहुसंकुलम् २१।<br>
ततस्ततः समेतानां सैन्यानां श्रूयते ध्वनिः ।<br>
ततो दुंदुभिनादोऽभूत्तस्मिन्पुरवरे तदा २२।<br>
तन्निनादेन शूराणां प्रियेण महता तदा ।<br>
कंपंति गिरिशृंगाणि प्रासादा विचलंति च २३।<br>
हेषारवो महानासीद्वाजिनां मुह्यतां नृप ।<br>
रथांगघातसंघुष्टा धरा संचलतीव सा २४।<br>
चलितैर्गजयूथैश्च पृथ्वी रुद्धा समंततः ।<br>
रजस्तु प्रचलत्तत्र जनांतर्द्धानमादधात् २५।<br>
निर्जगाम महासैन्यं छत्रैः संछाद्य भास्करम् ।<br>
सेनान्याकालजिन्नाम्ना प्रेरितं जनसंकुलम् २६।<br>
गर्जंतस्तलवीराग्र्याः कुर्वंतो रणसंभ्रमम् ।<br>
रघुनाथस्य यागाय सज्जास्ते प्रययुर्मुदा २७।<br>
मृगमदमयमंगेष्वंगरागं दधानाः कुसुमविमलमालाशोभितस्वोत्तमांगाः ।<br>
मुकुटकटकभूषाभूषितांगाः समस्ताः प्रययुरवनिनाथप्रेरितास्तेऽपि सर्वे २८।<br>
इत्येवं ते महाराजं ययुः सेनाचरा वराः ।<br>
धनुर्धराः पाशधराः खड्गधाराः स्फुटक्रमाः २९।<br>
एवं शनैःशनैः प्राप्तो मंडपं यागचिह्नितम् ।<br>
हयः खुरक्षततलां भूमिं कुर्वन्नभः प्लवन् ३०।<br>
रामो दृष्ट्वा हरिं प्राप्तं बहुसंतुष्टमानसः ।<br>
वसिष्ठं प्रेरयामास क्रियाकर्तव्यतां प्रति ३१।<br>
वसिष्ठो राममाहूय स्वर्णपत्नीसमन्वितम् ।<br>
प्रयोगं कारयामास ब्रह्महत्यापनोदनम् ३२।<br>
ब्रह्मचर्यव्रतधरो मृगशृंगपरिग्रहः ।<br>
तत्कर्म कारयामास रामः परपुरंजयः ३३।<br>
प्रारेभे यागकर्मार्थं कुंडं मण्डपसंमितम् ।<br>
तत्राचार्योभवद्धीमान्वेदशास्त्रविचारवित् ३४।<br>
वसिष्ठो रघुनाथस्य कुलपूर्वगुरुर्मुनिः ।<br>
ब्रह्मंस्तत्राचरद्ब्रह्मकर्मागस्त्यस्तपोनिधिः ३५।<br>
वाल्मीकिर्मुनिरध्वर्युर्मुनिः कण्वस्तु द्वारपः ।<br>
अष्टौ द्वाराणि तत्रासन्सतोरण शुभानि वै ३६।<br>
द्वारि द्वारि द्वयं विप्र ब्राह्मणस्याधिमंत्रवित् ।<br>
पूर्वद्वारि मुनिश्रेष्ठौ देवलासित संज्ञितौ ३७।<br>
दक्षिणद्वारि भूमानौ कश्यपात्री तपोनिधी ।<br>
पश्चिमद्वारि ऋषभौ जातूकर्ण्योऽथ जाजलिः ३८।<br>
उत्तरद्वारि तु मुनी द्वौ द्वितैकत तापसौ ।<br>
एवं द्वारविधिं कृत्वा वसिष्ठः कलशोद्भवः ३९।<br>
हयवर्यस्य सत्पूजां कर्तुमारभत द्विज ।<br>
सुवासिन्यः स्त्रियस्तत्र वासोलंकारभूषिताः ४०।<br>
हरिद्राक्षतगंधाद्यैः पूजयामासुरर्चितम् ।<br>
नीराजनं ततः कृत्वा धूपयित्वागुरूक्षणैः ४१।<br>
वर्धापनं ततो वेश्याश्चक्रुस्ता वाडवाज्ञया ।<br>
एवं संपूज्य विमले भाले चंदनचर्चिते ४२।<br>
कुंकुमादिकगंधाढ्ये सर्वशोभासमन्विते ।<br>
बबंध भास्वरं पत्रं तप्तहाटकनिर्मितम् ४३।<br>
तत्रालिखद्दाशरथेः प्रतापबलमूर्जितम् ।<br>
सूर्यवंशध्वजो धन्वी धनुर्दीक्षा गुरुर्गुरुः ४४।<br>
यं देवाः सासुराः सर्वे नमंति मणिमौलिभिः ।<br>
तस्यात्मजो वीरबलदर्पहारी रघूद्वहः ४५।<br>
रामचंद्रो महाभागः सर्वशूरशिरोमणिः ।<br>
तन्माता कोसलनृपपत्नीगर्भसमुद्भवा ४६।<br>
तस्याः कुक्षिभवं रत्नं रामः शत्रुक्षयंकरः ।<br>
करोति हयमेधं वै ब्राह्मणेन सुशिक्षितः ४७।<br>
रावणाभिधविप्रेंद्र वधपापापनुत्तये ।<br>
मोचितस्तेन वाहानां मुख्योऽसौ वाजिनां वरः ४८।<br>
महाबलपरीवार परिखाभिः सुरक्षितः ।<br>
तद्रक्षकोऽस्ति तद्भ्राता शत्रुघ्नो लवणांतकः ४९।<br>
हस्त्यश्वरथपादात सेनासंघसमन्वितः ।<br>
यस्य राज्ञ इति श्रेष्ठो मानः स्यात्स्वबलोन्मदात् ५०।<br>
वयं धनुर्धराः शूराः श्रेष्ठा वयमिहोत्कटाः ।<br>
ते गृह्णंतु बलाद्वाहं रत्नमालाविभूषितम् ५१।<br>
मनोवेगं कामजवं सर्वगत्यधिभास्वरम् ।<br>
ततो मोचयिता भ्राता शत्रुघ्नो लीलया हयम् ५२।<br>
शरासनविनिर्मुक्त वत्सदंतैः शिखाशितैः ५३।<br>
इत्येवमादि विलिलेख महामुनींद्रः ।<br>
श्रीरामचंद्र भुजवीर्यलसत्प्रतापम् ।<br>
शोभानिधानमतिचंचलवायुवेगं ।<br>
पातालभूतलविशेषगतिं मुमोच ५४।<br>
शत्रुघ्नमादिदेशाथ रामः शस्त्रभृतां वरः ।<br>
याहि वाहस्य रक्षार्थं पृष्ठतः स्वैरगामिनः ५५।<br>
शत्रुघ्न गच्छ वाहस्य मार्गं भद्रं भवेत्तव ।<br>
भवेतां शत्रुविजयौ रिपुकर्षण ते भुजौ ५६।<br>
ये योद्धारः प्रतिरणगतास्ते त्वया वारणीया-।<br>
वाहं रक्ष स्वकगुणगणैः संयुतः सन्महोर्व्याम् ।<br>
सुप्तान्भ्रष्टान्विगतवसनान्भीतभीतांस्तु नम्रां-।<br>
स्तान्मा हन्याः सुकृतकृतिनो येन शंसंति कर्म ५७।<br>
विरथा भयसंत्रस्ता ये वदंति वयं तव ।<br>
ते त्वया न हि हंतव्याः शत्रुघ्न सुकृतैषिणा ५८।<br>
यो हन्याद्विमदं मत्तं सुप्तं मग्नं भयातुरम् ।<br>
तावकोऽहं ब्रुवाणं च स व्रजत्यधमां गतिम् ५९।<br>
परस्वे चित्तवृत्तिं त्वं मा कृथाः पारदारिके ।<br>
नीचे रतिं न कुर्वीथाः सर्वसद्गुणपूरितः ६०।<br>
वृद्धानां प्रेरणं पूर्वं मा कुर्वीथा रणं जय ।<br>
पूज्यपूजातिक्रमं त्वं मा विधेहि दयान्वितः ६१।<br>
गां विप्रं च नमस्कुर्या वैष्णवं धर्मसंयुतम् ।<br>
अभिवाद्य यतो गच्छेस्तत्र सिद्धिमवाप्नुयाः ६२।<br>
विष्णुः सर्वेश्वरः साक्षी सर्वव्यापकदेहभृत् ।<br>
ये तदीया महाबाहो तद्रूपा विचरंति हि ६३।<br>
ये स्मरंति महाविष्णुं सर्वभूतहृदि स्थितम् ।<br>
ते मंतव्या महाविष्णु समरूपा रघूद्वह ६४।<br>
यस्य स्वीयो न पारक्यो यस्य मित्रसमो रिपुः ।<br>
ते वैष्णवाः क्षणादेव पापिनं पावयंति हि ६५।<br>
येषां प्रियं भागवतं येषां वै ब्राह्मणाः प्रियाः ।<br>
वैकुंठात्प्रेषितास्तेऽत्र लोकपावनहेतवे ६६।<br>
येषां वक्त्रे हरेर्नाम हृदि विष्णुः सनातनः ।<br>
उदरे विष्णुनैवेद्यः स श्वपाकोऽपि वैष्णवः ६७।<br>
येषां वेदाः प्रियतमा न च संसारजं सुखम् ।<br>
स्वधर्मनिरता ये च तान्नमस्कुर्विहान्वितान् ६८।<br>
शिवे विष्णौ न वा भेदो न च ब्रह्ममहेशयोः ।<br>
तेषां पादरजः पूतं वहाम्यघविनाशनम् ६९।<br>
गौरी गंगा महालक्ष्मीर्यस्य नास्ति पृथक्तया ।<br>
ते मंतव्या नराः सर्वे स्वर्गलोकादिहागताः ७०।<br>
शरणागतरक्षी च मानदानपरायणः ।<br>
यथाशक्ति हरेः प्रीत्यै स ज्ञेयो वैष्णवोत्तमः ७१।<br>
यस्य नाम महापापराशिं दहति सत्वरम् ।<br>
तदीय चरणद्वंद्वे भक्तिर्यस्य स वैष्णवः ७२।<br>
इंद्रियाणि वशे येषां मनोऽपि हरिचिंतकम् ।<br>
तान्नमस्कृत्य पूयात्सह्या जन्ममरणांतिकात् ७३।<br>
परस्त्रियं त्वं करवालवत्त्यजन्भवेर्यशोभूषणभूतिभूमिः ।<br>
एवं ममादेशमथाचरंश्च लभेः परं धाम सुयोगमीड्यम् ७४।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे शत्रुघ्नशिक्षाकथनंनाम दशमोऽध्यायः १० ।<br>
<br>
