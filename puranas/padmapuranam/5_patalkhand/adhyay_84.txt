ऋषय ऊचुः -<br>
सूतसूत महाभाग रोमहर्षणनंदन ।<br>
कथा रम्या त्वया प्रोक्ता लोकस्यानंददायिनी १।<br>
श्रीकृष्णस्य महाभाग चरितं महदद्भुतम् ।<br>
श्रुतं सर्वं त्वया प्रोक्तं निर्वृतिस्तेन चाभवत् २।<br>
अहो श्रीकृष्णमाहात्म्यं भक्तानां गतिदायकम् ।<br>
यतस्तेन महाभाग निर्वृतिं को न चाप्नुयात् ३।<br>
अतः पुनरपि श्रीमत्कृष्णस्य चरितं महत् ।<br>
श्रोतुमिच्छामहे चान्यद्व्रतदानार्हणादिकम् ४।<br>
स्नानं वापि महाभाग यथा येन कृतं पुरा ।<br>
तत्सर्वं विस्तराद्ब्रूहि यथा नो निर्वृतिर्भवेत् ५।<br>
सूत उवाच-<br>
साधु पृष्टं द्विजश्रेष्ठा लोकानां तारणं परम् ।<br>
यूयं कृतार्थाः कृष्णस्य भक्त्या संपूर्णमानसाः ६।<br>
श्रीकृष्णचरितं पुण्यं साधूनां हर्षदं परम् ।<br>
प्रवक्ष्यामि द्विजश्रेष्ठा महदाख्यानमुत्तमम् ७।<br>
एकदा नारदो लोकान्पर्यटन्भगवत्प्रियः ।<br>
मथुरायामंबरीषं कृष्णाराधनतत्परम् ८।<br>
महाभागं व्रतपरं ददर्श मुनिसत्तमः ।<br>
स आगतं मुनिवरं सत्कृत्य मुनिसत्तमः ९।<br>
भवंत इव पप्रच्छ श्रद्धया हृष्टमानसः ।<br>
अंबरीष उवाच-।<br>
यन्मुने परमं ब्रह्म वेदवादिभिरुच्यते १०।<br>
स देवः पुंडरीकाक्षः स्वयं नारायणः परः ।<br>
योऽमूर्तो मूर्तिमानीशो व्यक्तोऽव्यक्तः सनातनः ११।<br>
सर्वभूतमयोऽचिंत्यो ध्यातव्यः स कथं हरिः ।<br>
यस्मिन्सर्वमिदं विश्वमोतं प्रोतं प्रतिष्ठितम् १२।<br>
अव्यक्तमेकं परमं परमात्मेति विश्रुतम् ।<br>
यतो जन्मादि जगतो यो निर्माय स्वयं भुवम् १३।<br>
ददौ तस्मै च निगमानात्मन्येव व्यवस्थितान् ।<br>
कथमाराध्यते सोऽयं समग्रपुरुषार्थदः १४।<br>
योगिनामपि दुर्गम्यस्तदेतत्कृपया वद ।<br>
अनाराधित गोविंदा न विदंति हितोदयम् १५।<br>
न तपो यज्ञदानानां लभते फलमुत्तमम् ।<br>
अनास्वादितगोविंदपदांबुजरसश्च यः १६।<br>
मनोरथपथातीतं स्फीतं नाकलयेत्फलम् ।<br>
हरेराराधनं हित्वा दुरितौघ निवारणम् १७।<br>
नान्यत्पश्यामि जंतूनां प्रायश्चित्तं परं मुने ।<br>
यद्भ्रूनर्तनवर्तिन्यः श्रूयंते सिद्धयोऽखिलाः १८।<br>
कथमाराध्यतेसोऽयं केशवः क्लेशनाशनः ।<br>
उपास्यते स भगवान्कथं नारायणो नरैः १९।<br>
प्रीतश्च सर्वमेतन्मे हिताय जगतो वद ।<br>
भक्तिप्रियोऽसौ भगवान्कया भक्त्या प्रसीदति २०।<br>
कथं तस्मिन्भवेद्भक्तिः सर्वैराराध्यते कथम् ।<br>
वैष्णवोसि हरेस्तस्य प्रियोऽसि परमार्थवित् २१।<br>
तेन त्वामेव पृच्छामि ब्रह्मन्ब्रह्मविदुत्तम ।<br>
श्रोतारमथ वक्तारं प्रष्टारं पुरुषं हरेः २२।<br>
प्रश्नः पुनाति कृष्णस्य तदंघ्रिसलिलं यथा ।<br>
दुर्ल्लभो मानुषो देहो देहिनां क्षणभंगुरः २३।<br>
तत्रापि दुर्ल्लभं मन्ये वैकुंठप्रियदर्शनम् ।<br>
संसारेस्मिन्क्षणार्धोऽपि सत्संगः शेवधिर्नृणाम् २४।<br>
यस्मादवाप्यते सर्वं पुरुषार्थचतुष्टयम् ।<br>
भगवन्भवतो यात्रा स्वस्तये सर्वदेहिनाम् २५।<br>
बालानां तु यथा पित्रोरुत्तमश्लोकवर्त्मनाम् ।<br>
भूतानां देवचरितं दुःखाय च सुखाय च २६।<br>
सुखायैव हि साधूनां त्वादृशामच्युतात्मनाम् ।<br>
भजंति ये यथा देवान्देवा अपि तथैव तान् २७।<br>
छायेव कर्मसचिवाः साधवो दीनवत्सलाः ।<br>
तस्मात्त्वं भगवन्मह्यं वैष्णवं धर्ममादिश २८।<br>
यस्योपदेशदानेन लभते वेदजं फलम् ।<br>
नारद उवाच-<br>
साधु पृष्टं महीपाल विष्णुभक्तिमता त्वया २९।<br>
जानता परमं धर्ममेकं माधवसेवनम् ।<br>
यस्मिन्नाराधिते विष्णौ विश्वमाराधितं भवेत् ३०।<br>
तुष्टे चराचरं तुष्टं सर्वदेवमये हरौ ।<br>
यस्य स्मरणमात्रेण महापातकसंहतिः ३१।<br>
तत्क्षणान्नाशमायाति स सेव्यो हरिरेव हि ।<br>
कोऽनु राजन्निंद्रियवान्मुकुंदचरणांबुजम् ३२।<br>
न भजेत्सर्वतो मृत्युरुपास्यमृषिदैवतैः ।<br>
श्रुतोऽनु पठितो ध्यात आदृतश्चानुमोदितः ३३।<br>
सद्यः पुनाति सद्धर्मो वीरो विश्वद्रुहोऽपि हि ।<br>
योयं कारणकार्यादि कारणस्यापि कारणम् ३४।<br>
अनन्यकारणं योगी जगज्जीवो जगन्मयः ।<br>
अणुर्बृहत्कृशः स्थूलो निर्गुणो गुणभृन्महान् ३५।<br>
अजो जन्मलयातीतो ध्यातव्यः स हरिः सदा ।<br>
सम्यगेतद्व्यवसितं भवता पुरुषर्षभ ३६।<br>
यत्पृच्छसे भागवतान्धर्मांस्त्वं विश्वभावनान् ।<br>
प्रसंगेन सतामात्ममनः श्रुति रसायनाः ३७।<br>
भवंति कीर्तनीयस्य कथाः कृष्णस्य निर्मलाः ।<br>
भावसाध्योह्ययं देवः स्वयं जानाति तद्भवान् ३८।<br>
तथापि वक्ष्ये जगतो हिताय तव गौरवात् ।<br>
यदाहुः परमं ब्रह्म प्रधानपुरुषात्परम् ३९।<br>
यन्मायया ततं सर्वं सर्वं यच्छति सोऽच्युतः ।<br>
पुत्रान्कलत्रं दीर्घायू राज्यं स्वर्गापवर्गकम् ४०।<br>
स दद्यादीप्सितं सर्वं भक्त्या संपूजितोऽजितः ।<br>
कर्मणा मनसा वाचा तत्परा ये हि मानवाः ४१।<br>
तेषां व्रतानि वक्ष्यामि प्रीतये भूपसत्तम ।<br>
अहिंसासत्यमस्तेयं ब्रह्मचर्यमकल्पता ४२।<br>
एतानि मानसान्याहुर्व्रतानि हरितुष्टये ।<br>
एकभक्तं तथा नक्तमुपवासमयाचितम् ४३।<br>
इत्येवं कायिकं पुंसां व्रतमुक्तं नरेश्वर ।<br>
वेदस्याध्ययनं विष्णोः कीर्तनं सत्यभाषणम् ४४।<br>
अपैशुन्यमिदं राजन्वाचिकं व्रतमुत्तमम् ।<br>
चक्रायुधस्य नामानि सदा सर्वत्र कीर्तयेत् ४५।<br>
नाशौचं कीर्तने तस्य स पवित्रकरो यतः ।<br>
वर्णाश्रमाचारवता पुरुषेण परः पुमान् ४६।<br>
विष्णुराराध्यते पंथा नान्यः संतोषकारणम् ।<br>
पतिप्रियहिताभिश्च मनोवाक्कायसंयमैः ४७।<br>
व्रतैराराध्यते स्त्रीभिर्वासुदेवो दयानिधिः ।<br>
आगमोक्तेन मार्गेण स्त्रीशूद्रैरपिपूजनम् ४८।<br>
कर्तव्यं कृष्णचंद्रस्य द्विजातिवररूपिणः ।<br>
त्रयोवर्णास्तु वेदोक्तमार्गाराधनतत्पराः ४९।<br>
स्त्रीशूद्रादय एव स्युर्नाम्नाऽराधनतत्पराः ।<br>
न पूजनैर्न यजनैर्न व्रतैरपि माधवः ५०।<br>
तुष्यते केवलं भक्तिप्रियोऽसौ समुदाहृतः ।<br>
स्त्रीणां पतिव्रतानां तु पतिरेव हि दैवतम् ५१।<br>
स तु पूज्यो विष्णुभक्त्या मनोवाक्कायकर्मभिः ।<br>
कर्तव्यं श्रद्धया विष्णोश्चिंतयित्वा पतिं हृदि ५२।<br>
शूद्राणां चैव भवति नाम्ना वै देवतार्चनम् ।<br>
सर्वेऽप्यागममार्गेण कुर्युर्वेदानुकारिणा ५३।<br>
स्त्रीणामप्यधिकारोऽस्ति विष्णोराराधनादिषु ।<br>
पतिप्रियरतानां च श्रुतिरेषा सनातनी ५४।<br>
स्वकुलोचितधर्मेण यद्यस्य विहितं व्रतम् ।<br>
तत्तदेवाचरेद्यस्तु तेन तुष्यति केशवः ५५।<br>
हविषाग्नौ जले पुष्पैर्ध्यानेन हृदये हरिम् ।<br>
यजंति सूरयो नित्यं जपेन रविमंडले ५६।<br>
अहिंसा प्रथमं पुष्पं द्वितीयं करणग्रहः ।<br>
तृतीयकं भूतदया चतुर्थं क्षांतिरेव च ५७।<br>
शमस्तु पंचमं पुष्पं दमः षष्ठं च सप्तमम् ।<br>
ध्यानं सत्यं चाष्टमं च ह्येतैस्तुष्यति केशवः ५८।<br>
एतैरेवाष्टभिः पुष्पैस्तुष्यत्येवार्चितो हरिः ।<br>
पुष्पांतराणि संत्येव बाह्यानि मनुजोत्तम ५९।<br>
भक्त्या कृतानि यैर्विष्णुः पूजितः परितुष्यति ।<br>
वारुणं सलिलं पुष्पं सौम्यं घृतपयोदधि ६०।<br>
प्राजापत्यं तथान्नादि आग्नेयं धूपदीपकम् ।<br>
फलपुष्पादिकं चैव वानस्पत्यं तु पंचमम् ६१।<br>
पार्थिवं कुशमूलाद्यं वायव्यं गंधचंदनम् ।<br>
श्रद्धाख्यं विष्णुपुष्पं च वाद्यं विष्णुपदं स्मृतम् ६२।<br>
एभिस्तुपूजितः पुष्पैरपि विष्णुः प्रसीदति ।<br>
सूर्योऽग्निर्ब्राह्मणोगावो वैष्णवः खं मरुज्जलम् ६३।<br>
भूरात्मा सर्वभूतानि पूजास्थानानि वा हरेः ।<br>
सूर्य्ये तु मंत्रजाप्येन हविषाग्नौ यजेत्ततः ६४।<br>
आतिथ्येन तु विप्राग्र्ये गोषु ग्रासरसादिना ।<br>
वैष्णवे बंधुसत्कृत्या हृदये ध्याननिष्ठया ६५।<br>
वायौ मुख्यधिया तोये द्रव्यैस्तोयपुरस्कृतैः ।<br>
स्थंडिले मंत्रहृदयैर्भोगैरात्मानमात्मनि ६६।<br>
क्षेत्रज्ञं सर्वभूतेषु समत्वेनार्चयेद्विभुम् ।<br>
धिष्ण्येष्वेतेषु तद्रूपं शंखचक्रगदांबुजैः ६७।<br>
युक्तं चतुर्भुजं शांतं ध्यायन्नर्च्चेत्समाहितः ।<br>
ब्राह्मणैः पूजितैरेव पूजितोऽयं न संशयः ६८।<br>
निर्भर्त्सितैश्च तैर्भूप भवेन्निर्भर्त्सितो विभुः ।<br>
निगमो धर्मशास्त्रं च यदाधारे प्रवर्तते ६९।<br>
विप्रास्ते वैष्णवीमूर्तिः पावनी परमा मता ७०।<br>
सर्वं शुभं जगति धर्मत एव लभ्यं धर्मो गतिर्निगमतो नृपधर्मशास्त्रात् ।<br>
नूनं तयोरपि गतिर्भुवि भूमिदेवास्तैरर्चितैरिह जगत्पतिरर्चितः स्यात् ७१।<br>
न यज्ञयोगैर्न तपोभिरन्यैर्न योगयुक्त्या न समर्चनेन ।<br>
तथा विभुस्तुष्यति देवदेवो यथा मही दैवततोषणेन ७२।<br>
ब्रह्मण्यो ब्रह्मविद्ब्रह्मा ब्रह्मवेदप्रवर्तकः ।<br>
ब्राह्मणैरेव तुष्येत तोषितं ब्रह्मदैवतम् ७३।<br>
नरकेऽपि चिरं मग्नाः पूर्वजा ये कुलद्वये ।<br>
तदैव यांति ते स्वर्गं यदार्च्चति सुतो हरिम् ७४।<br>
किं तेषां जीवितेनेह पशुवच्चेष्टितेन किम् ।<br>
येषां न प्रवणं चित्तं वासुदेवे जगन्मये ७५।<br>
ध्यानं तस्य प्रवक्ष्यामि यन्न दृष्टं तु केनचित् ।<br>
श्रूयतां भूपकैवल्यं केवलं मलवर्जितम् ७६।<br>
यथा दीपो निवातस्थो निश्चलो वायुवर्जितः ।<br>
प्रज्वलन्नाशयेत्सर्वमंधकारं महामते ७७।<br>
तद्वद्दोषविहीनात्मा भवत्येव निरामयः ।<br>
निराशो निश्चलो वीरोनमित्रं न रिपुस्तथा ७८।<br>
शोकहर्षौ विषादश्च न लोभो मत्सरो भ्रमः ।<br>
संभ्रमालापमोहैश्च सुखदुःखैर्विमुच्यते ७९।<br>
विषयैश्चापि सर्वैश्च इंद्रियाणां प्रमुच्यते ।<br>
तदा स केवलज्ञानी कैवल्यत्वं प्रजायते ८०।<br>
ज्वालाकर्मप्रसंगेन दीपस्तैलं प्रशोषयेत् ।<br>
वर्त्याधारेण राजेंद्र निर्द्वन्द्वो वायुवर्जितः ८१।<br>
कज्जलं वमते पश्चात्तैलस्यापि महामते ।<br>
कृष्णा संदृश्यते रेखा दीपस्याग्रे महामते ८२।<br>
स्वयमाकृष्य तत्तैलं तेजसा निर्मलोभवेत् ।<br>
काये चांतः स्थितस्तद्वत्कर्मतैलं प्रशोषयेत् ८३।<br>
विषयान्कज्जलं कृत्वा प्रत्यक्षान्संप्रदर्शयेत् ।<br>
ज्वालावन्निर्मलो भूत्वा स्वयमेव प्रकाशयेत् ८४।<br>
क्रोधलोभादिभिः संज्ञैर्वायुभिः परिवर्जितः ।<br>
निःस्पृहो निश्चलो भूत्वा तेजश्च स्वयमुज्ज्वलेत् ८५।<br>
त्रैलोक्यं पश्यते सर्वं स्वस्थानस्थं स्वतेजसा ।<br>
केवलज्ञानरूपोऽयं मया ते परिकीर्तितः ८६।<br>
ध्यानं चैव प्रवक्ष्यामि द्विविधं तस्य चक्रिणः ।<br>
केवलज्ञानरूपेण दृश्यते परचक्षुषा ८७।<br>
योगयुक्ता महात्मानः परमार्थपरायणाः ।<br>
यं न पश्यंति मुग्धास्तु सर्वज्ञं सर्वदर्शकम् ८८।<br>
हस्तपादविहीनश्च सर्वत्र परिगच्छति ।<br>
सर्वं गृह्णाति त्रैलोक्यं स्थावरं जंगमं पुनः ८९।<br>
नासामुखविहीनस्तु घ्राति भक्षति भूपते ।<br>
अकर्णः शृणुते सर्वं सर्वसाक्षी जगत्पतिः ९०।<br>
अरूपो रूपसंबद्धः पंचवर्गवशं गतः ।<br>
सर्वलोकस्य यः प्राणः पूज्यते सचराचरैः ९१।<br>
अजिह्वो वदते सर्वं वेदशास्त्रानुगं तथा ।<br>
अत्वचः स्पर्शमेवापि सर्वेषामेव विंदति ९२।<br>
सदानंदो विविक्ताक्ष एकरूपो निराश्रयः ।<br>
निर्गुणो निर्ममो व्यापी सगुणो निर्मलोऽनघः ९३।<br>
अवश्यः सर्ववश्यात्मा सर्वदः सर्ववित्तमः ।<br>
तस्य माता न चैवास्ति स वै सर्वमयो विभुः ९४।<br>
एवं सर्वमयं ध्यानं यश्च पश्यत्यनन्यधीः ।<br>
स याति परमं स्थानममूर्त्तममृतोपमम् ९५।<br>
द्वितीयं तु प्रवक्ष्यामि तच्छृणुष्व महामते ।<br>
मूर्त्ताकारं तु साकारं निराकारं निरामयम् ९६।<br>
ब्रह्मांडं सर्वमतुलं वासितं यस्य वासनात् ।<br>
स तस्माद्वासुदेवस्तु प्रोच्यते नृपनंदन ९७।<br>
वर्षमाणस्य मेघस्य यद्भासा तस्य तद्भवेत् ।<br>
सूर्यतेजःप्रतीकाशं चतुर्बाहुं सुरेश्वरम् ९८।<br>
दक्षिणे शोभते शंखो हेमरत्नविभूषितः ।<br>
कौमोदकी गदा तस्य महासुरविनाशिनी ९९।<br>
वामे च शोभते वीर हस्ते तस्य महात्मनः ।<br>
महापद्मं सुगंधाढ्यं तस्य दक्षिणहस्तगम् १००।<br>
शोभमानं सदैवास्ते सायुधं कमलश्रियम् ।<br>
कंबुग्रीवं सुवृत्तास्यं पद्मपत्रनिभेक्षणम् १०१।<br>
राजमानं हृषीकेशं दशनैः कुंदसंनिभैः ।<br>
गुडाकेशस्य यस्यास्ते अधरो विद्रुमाकृतिः १०२।<br>
शोभते पुंडरीकाक्षः किरीटेनापि भास्वता ।<br>
विशालेनापि रूपेण केशवस्तु सुवक्षसा १०३।<br>
कौस्तुभेनांकितेनैव राजमानो जनार्दनः ।<br>
सूर्यतेजःप्रतीकाश कुंडलाभ्यां प्रभाति च १०४।<br>
हरिः केयूरकंकणैर्हारैर्मौक्तिकैर्ऋक्षसन्निभैः १०५।<br>
वपुषा भ्राजमानस्तु विजयो जयतां वरः ।<br>
भ्राजतेसोऽपि गोविंदो हेमवर्णेन वाससा १०६।<br>
मुद्रिकाभिस्तु युक्ताभिरंगुलीषु विराजते ।<br>
सर्वायुधैः सुसंपूर्णैर्द्दिव्यैराभरणैर्हरिः १०७।<br>
वैनतेयसमारूढो लोककर्त्ता जगत्पतिः ।<br>
एवं यो ध्यायते नित्यमनन्यमनसा नरः १०८।<br>
मुच्यते सर्वपापेभ्यो विष्णुलोकं स गच्छति ।<br>
एतत्ते सर्वमाख्यातं ध्यानभेदं जगत्पतेः १०९।<br>
इति श्रीपद्मपुराणे पातालखंडे नारदांबरीषसंवादे वैशाखमासमाहात्म्ये भगवद्ध्य्नावर्णनं नाम चतुरशीतितमोऽध्यायः ८४।<br>
<br>
