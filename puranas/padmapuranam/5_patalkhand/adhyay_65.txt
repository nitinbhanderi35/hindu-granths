शेष उवाच।<br>
क्षणान्मूर्च्छां जहौ वीरः शत्रुघ्नः समरांगणे ।<br>
अन्येऽपि वीराबलिनो मूर्च्छां प्राप्ताः सुजीविताः १।<br>
शत्रुघ्नो वाजिनां श्रेष्ठं ददर्श पुरतः स्थितम् ।<br>
आत्मानं च शिरस्त्राणरहितं सैन्यजीवितम् २।<br>
वीक्ष्य चित्रमिदं स्वांते चकारच जगाद ह ।<br>
सुमतिं मंत्रिणां श्रेष्ठं मूर्च्छाविरहितं तदा ३।<br>
कृपां कृत्वा हयं प्रादाद्बालो यज्ञस्य पूर्तये ।<br>
गच्छाम रामं तरसा हयागमनकांक्षिणम् ४।<br>
इत्युक्त्वा स रथे स्थित्वा हयमादाय वेगतः ।<br>
ययौ तदाश्रमाद्दूरं भेरीशंखविवर्जितः ५।<br>
तत्पृष्ठतो महासैन्यं चतुरंगसमन्वितम् ।<br>
चचाल कुर्वन्संभग्नं स्वभारेण फणीश्वरम् ६।<br>
जवेन जाह्नवीं तीर्त्वा कल्लोलजलशालिनीम् ।<br>
जगाम विषये स्वीये स्वकीयजनशोभिते ७।<br>
पुष्कलेन युतो राजा सुरथेन समन्वितः ।<br>
रथे मणिमये तिष्ठन्महत्कोदंडधारकः ८।<br>
हयं तं पुरतः कृत्वा रत्नमालाविभूषितम् ।<br>
श्वेतातपत्रं तस्यैव मूर्ध्नि चामरभूषितम् ९।<br>
अनेकरथसाहस्रैः परितो बलिभिर्नृपैः ।<br>
उद्यत्कोदंडललितैर्वीरनादविभूषितैः १०।<br>
क्रमेण नगरीं प्राप सूर्यवंशविभूषिताम् ।<br>
अनेकैः केतुभिः श्रेष्ठैर्भूषितां दुर्गराजिताम् ११।<br>
रामः श्रुत्वा हयं प्राप्तं शत्रुघ्नेन सहामुना ।<br>
पुष्कलेन च वीरेण ययौ हर्षमनेकधा १२।<br>
कटकं निर्दिदेशासौ चतुरंगं महाबलम् ।<br>
लक्ष्मणं प्रेषयामास भ्रातरं बलिनां वरम् १३।<br>
लक्ष्मणः सैन्यसहितो गत्वा भ्रातरमागतम् ।<br>
परिरेभे मुदाक्रांतः क्षतशोभितगात्रकम् १४।<br>
सर्वत्र कुशलं पृष्टो वार्तां चात्र चकार सः ।<br>
परमं हर्षमापन्नः शत्रुघ्नः संगतो मुदा १५।<br>
सौमित्रिः स्वरथे स्थित्वा भ्रात्रा सह महामनाः ।<br>
सैन्येन महता वीरो ययौ स्वनगरीं प्रति १६।<br>
सरयूः पुण्यसलिला पवित्रित जगत्त्रया ।<br>
रामपादरजः पूता शरच्चंद्रसमप्रभा १७।<br>
हंसकारंडवाकीर्णा चक्रवाकोपशोभिता ।<br>
विचित्रतरवर्णैश्च पक्षिभिर्नादिता भृशम् १८।<br>
मंडपास्तत्र बहुशो रामचंद्रेणकारिताः ।<br>
ब्राह्मणानां वेदविदां पृथक्पाठनिनादकाः १९।<br>
क्षत्रियास्तत्र बहवो धनुःपाणि सुशोभिताः ।<br>
ज्याटंकारेण बहुना नादयंतो महीतलम् २०।<br>
भुंजते ब्राह्मणा यत्र विचित्रान्नैर्मनोहरैः ।<br>
परस्परं प्रपश्यंतो वार्तां चक्रुर्मनोहराम् २१।<br>
पायसान्नानि शुभ्राणि चंद्रकांतिसमानि च ।<br>
क्षीराज्यबहुयुक्तानि शर्करामिश्रितानि च २२।<br>
अपूपास्तत्र बहुलाश्चंद्रबिंबसमाः श्रिया ।<br>
कर्पूरादिसुगंधेन वासिताः सुमनोहराः २३।<br>
फेनिकाघटकाः स्निग्धाः शतच्छिद्रा विरंध्रकाः ।<br>
शष्कुल्यो मंडकामृष्टा मधुरान्नसमन्विताः २४।<br>
भक्तं कुमुदसंकाशं मुद्गदालिविमिश्रितम् ।<br>
सुगंधेन समायुक्तमत्यंतं प्रीतिदायकम् २५।<br>
ओदनो दधिना युक्तो भीमसेनसमन्वितः ।<br>
स्वादुपाककरैः सृष्टः पात्रे मुक्तः प्रवेषकैः २६।<br>
तत्र केचिद्द्विजाः पात्रे निक्षिप्तं वीक्ष्य पायसम् ।<br>
परस्परं ते प्रत्यूचुः किमिदं दृश्यतेऽद्भुतम् २७।<br>
किं चंद्रबिंबं नभसः पतितं तमसो भयात् ।<br>
अमृतं तु भवत्यत्र मृत्युनाशकमद्भुतम् २८।<br>
तच्छ्रुत्वा रोषताम्राक्षः प्रोवाचान्यो द्विजोत्तमः ।<br>
नभवत्येव चंद्रस्य बिंबं त्वमृतविप्लुतम् २९।<br>
एकमिंदोर्वपुस्त्वेतद्दृश्यते सदृशं कथम् ।<br>
ब्राह्मणानां सहस्रस्य पात्रे पात्रे पृथक्पृथक् ३०।<br>
ततो जानीहि कुमुदं कर्पूरं वा भविष्यति ।<br>
मा जानीहि मृगांकस्य बिंबं शुभ्रश्रियान्वितम् ३१।<br>
तावदन्यो रुषाक्रांतो धुन्वन्स्वं मस्तकं तथा ।<br>
न जानंति द्विजा मूढाः स्वादुज्ञाना विचक्षणाः ३२।<br>
इदं तु क्षौद्रकंदस्यरसेन परिपाचितम् ।<br>
जानीहि शतपत्रस्य पुष्पाणि मधुराणि च ३३।<br>
एवं परस्परं विप्राः कंदमूलफलाशिनः ।<br>
तर्कयंति मुने प्रीता रसज्ञानेऽतिलोलुपाः ३४।<br>
तावदन्यो द्विजः प्राह क्षत्त्रियाणां वरं जनुः ।<br>
भोक्ष्यंते तादृशं त्वन्नं महत्पुण्यैरुपस्कृतम् ३५।<br>
तदा तं प्राब्रवीद्विप्रो दत्तस्य फलमीदृशम् ।<br>
ये ददत्यग्रजन्मभ्यः प्राप्नुवंति त ईप्सितम् ३६।<br>
यैरर्चितो नैव हरिर्नैवेद्यैर्विविधैर्मुहुः ।<br>
तेषामेतादृशं भोज्यं न भवेदक्षिगोचरम् ३७।<br>
यैर्नरैरग्रजन्मानो भोजिता विविधै रसैः ।<br>
भुंजते ते स्वादुरसं पापिनां चक्षुरुज्झितम् ३८।<br>
एवंविधैरसैर्मिष्टैर्भोजिता द्विजसत्तमाः ।<br>
मंडपे विपठंतस्ते शब्दब्रह्मविचक्षणाः ३९।<br>
नृत्यंत्येके हसन्त्येके नदन्त्येके प्रहर्षिताः ।<br>
उत्सवो बहुरुद्भाति तत्र शत्रुघ्न आगमत् ४०।<br>
रामः शत्रुघ्नमायांतं पुष्कलेन समन्वितम् ।<br>
निरीक्ष्यमुदमुद्भूतां रक्षितुं नाशकत्तदा ४१।<br>
यावदुत्तिष्ठते रामो भ्रातरं हयपालकम् ।<br>
तावद्रामपदेलग्नः शत्रुघ्नो भ्रातृवत्सलः ४२।<br>
पादयोः पतितं वीक्ष्य भ्रातरं विनयान्वितम् ।<br>
परिरेभे दृढं प्रीतः क्षतसंशोभितांगकम् ४३।<br>
अश्रूणि बहुधा मुंचन्हर्षाच्छिरसि राघवः ।<br>
अत्यंतं परमां प्राप मुदं वचनदूरगाम् ४४।<br>
पुष्कलं स्वीयपदयोर्नम्रं विनयविह्वलः ।<br>
सुदृढं भुजयोर्मध्ये विनीयापीडयद्भृशम् ४५।<br>
हनूमंतं तथा वीरं सुग्रीवं चांगदं तथा ।<br>
लक्ष्मीनिधिं जनकजं प्रतापाग्र्यं रिपुंजयम् ४६।<br>
सुबाहुं सुमदं वीरं विमलं नीलरत्नकम् ।<br>
सत्यवंतं वीरमणिं सुरथं रामसेवकम् ४७।<br>
अन्यानपि महाभागान्रघुनाथः स्वयं तदा ।<br>
परिरेभे दृढं स्निग्धान्पादयोः प्रणतान्नृपान् ४८।<br>
सुमतिः श्रीरघुपतिं भक्तानुग्रहकारकम् ।<br>
परिरभ्य दृढं प्रीतः संमुखे तिष्ठदुन्नतः ४९।<br>
तदा रामो निजामात्यं वीक्ष्य सान्निध्यमागतम् ।<br>
उवाच परमप्रीत्या मंत्रिणं वदतां वरः ५०।<br>
सुमते मंत्रिणां श्रेष्ठ शंश मे वाग्मिनां वर ।<br>
क एते भूमिपाः सर्वे कथमत्र समागताः ५१।<br>
कुत्रकुत्र हयः प्राप्तः केनकेन नियंत्रितः ।<br>
कथं वै मोचितो भ्रात्रा महाबलसुशालिना ५२।<br>
शेष उवाच।<br>
इत्युक्तो मंत्रिणां श्रेष्ठः सुमतिः प्राह राघवम् ।<br>
प्रहसन्मेघगंभीर नादेन च सुबुद्धिमान् ५३।<br>
सुमतिरुवाच।<br>
सर्वज्ञस्य पुरस्तेऽद्य मया कथमुदीर्यते ।<br>
पृच्छसि त्वं लोकरीत्या सर्वं जानासि सर्वदृक् ५४।<br>
तथापि तव निर्देशं शिरस्याधाय सर्वदा ।<br>
ब्रवीमि तच्छृणुष्वाद्य सर्वराजशिरोमणे ५५।<br>
त्वत्प्रसादादहो स्वामिन्सर्वत्र जगतीतले ।<br>
परिबभ्राम ते वाहो भालपत्रसुशोभितः ५६।<br>
न कश्चित्तं निजग्राह स्वनामबलदर्पितः ।<br>
स्वं स्वं राज्यं समर्प्याथ प्रणेमुस्ते पदांबुजम् ५७।<br>
को वा रावण दैत्येंद्र निहंतुर्वाजिसत्तमम् ।<br>
गृह्णाति विजयाकांक्षी जरामरणवर्जितः ५८।<br>
अहिच्छत्रां गतस्तावत्तव वाजी मनोरमः ।<br>
तद्राजा सुमदः श्रुत्वा हयं प्राप्तं तव प्रभो ५९।<br>
सपुत्रः प्रबलः सर्वसैन्येन बलिना वृतः ।<br>
सर्वं समर्पयामास राज्यं निहतकंटकम् ६०।<br>
यो राजा जगतां नेत्रीं मातरं जगदंबिकाम् ।<br>
प्रसाद्य चिरमायुष्यं लेभे राज्यमकंटकम् ६१।<br>
स एष त्वां प्रणमति सुमदः प्रभुसेवितम् ।<br>
तं गृहाण कृपादृष्ट्या चिराद्दर्शनकांक्षकम् ६२।<br>
ततः सुबाहुभूपस्य नगरे बलपूरिते ।<br>
दमनस्तस्य वै पुत्रः प्रजग्राह हयोत्तमम् ६३।<br>
तेन साकं महद्युद्धं बभूव दमनेन च ।<br>
पुष्कलो जयमापेदे संमूर्छ्य सुभुजात्मजम् ६४।<br>
ततः सुबाहुः संक्रुद्धो रणे पवनजं बलात् ।<br>
युयुधे तव पादाब्जसेवकं बलिनां वरम् ६५।<br>
तस्य पादाहतो ज्ञानं प्राप्य शापतिरस्कृतम् ।<br>
तुभ्यं समर्प्य सकलं वाजिनः पालकोऽभवत् ६६।<br>
एष त्वां सुभुजो राजा प्रणमत्युन्नतांगकः ।<br>
कृपादृष्ट्याभिषिंच त्वं सुबाहुं नयकोविदम् ६७।<br>
ततो मुक्तो हयो रेवाह्रदे स निममज्ज ह ।<br>
तत्र प्राप्तं मोहनास्त्रं शत्रुघ्नेन बलीयसा ६८।<br>
ततो देवपुरे प्रागाच्छिववासविभूषिते ।<br>
तत्रत्यं तु विजानासि यतस्त्वं तत्र चागतः ६९।<br>
विद्युन्माली हतो दैत्यः सत्यवान्संगतस्ततः ।<br>
सुरथेन समं युद्धं जानासि त्वं महामते ७०।<br>
ततः कुंडलकान्मुक्तो हयो बभ्राम सर्वतः ।<br>
न कश्चित्तं निजग्राह स्ववीर्यबलदर्पितः ७१।<br>
वाल्मीकेराश्रमे रम्ये हयः प्राप्तो मनोरमः ।<br>
तत्र यत्कुतुकं जातं तच्छृणुष्व नरोत्तम ७२।<br>
तत्रार्भस्तव सारूप्यं बिभ्रत्षोडशवार्षिकः ।<br>
जग्राह वीक्ष्य पत्रांकं वाजिनं बलवत्तमः ७३।<br>
तत्र कालजिता युद्धं महज्जातं नरोत्तम ।<br>
निहतस्तेन वीरेण शितधारेण हेतिना ७४।<br>
अनेके निहताः संख्ये पुष्कलाद्या महाबलाः ।<br>
मूर्च्छितं चापि शत्रुघ्नं चक्रे वीरशिरोमणिः ७५।<br>
तदा राजा महद्दुःखं विचार्य हृदिसंयुगे ।<br>
कोपेन मूर्च्छितं चक्रे वीरो हि बलिनां वरः ७६।<br>
स यावन्मूर्च्छितो राज्ञा तावदन्यः समागतः ।<br>
तेनैतेन च संजीव्य नाशितं कटकं तव ७७।<br>
सर्वेषां मूर्च्छितानां तु शस्त्राण्याभरणानि च ।<br>
गृहीत्वा वानरौ बद्धौ जग्मतुः स्वाश्रमं प्रति ७८।<br>
कृपां कृत्वा पुनस्तेन दत्तोऽश्वो यज्ञियो महान् ।<br>
जीवनं प्रापितं सर्वं कटकं नष्टजीवितम् ७९।<br>
वयं गृहीत्वा तं वाहं प्राप्तास्तव समीपतः ।<br>
एतदेव मया ज्ञातं तदुक्तं ते पुरोवचः ८०।<br>
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे।<br>
सुमतिनिवेदनंनाम पंचषष्टितमोऽध्यायः ६५।<br>
<br>
