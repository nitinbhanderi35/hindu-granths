शेष उवाच।<br>
मूर्च्छितं मारुतिं श्रुत्वा शत्रुघ्नः शोकमाययौ ।<br>
किंकर्तव्यं मया संख्ये बालकोऽयं महाबलः १।<br>
स्वयं रथे हेममये तिष्ठन्वीरवरैः सह ।<br>
योद्धुं प्रागाल्लवो यत्र विचित्ररणकोविदः २।<br>
लवं ददर्श शिशुतां प्राप्तं राममिव क्षितौ ।<br>
धनुर्बाणकरं वीरान्क्षिपंतं रणमूर्धनि ३।<br>
विचारयामास तदा कोऽयं रामस्वरूपधृक् ।<br>
नीलोत्पलदलश्यामं वपुर्बिभ्रन्मनोहरम् ४।<br>
एष वै देहतनुजा सुतो भवति नान्यथा ।<br>
अस्मान्विजित्य समरे यास्यते मृगराडिव ५।<br>
अस्माकं नो जयो भाव्यः शक्त्या विरहितात्मनाम् ।<br>
अशक्ताः किं करिष्यामः समरे रणकोविदाः ६।<br>
इत्येवं स विचार्याथ बालकं तु वचोऽब्रवीत् ।<br>
रणे कुतुककर्तारं वीरकोटिनिपातकम् ७।<br>
कस्त्वं बाल रणेऽस्माकं वीरान्पातयसि क्षितौ ।<br>
न जानीषे बलं राज्ञो रामस्य दनुजार्दिनः ८।<br>
का ते माता पिता कस्ते सुभाग्यो जयमाप्तवान् ।<br>
नाम किं विश्रुतं लोके जानीयां ते महाबल ९।<br>
मुञ्च वाहः कथं बद्धः शिशुत्वात्तत्क्षमामि ते ।<br>
आयाहि रामं वीक्षस्व दास्यते बहुलं तव १०।<br>
इत्युक्तो बालको वीरो वचः शत्रुघ्नमावदत् ।<br>
किं ते नाम्नाथ पित्रा वा कुलेन वयसा तथा ११।<br>
युध्यस्व समरे वीर चेत्त्वं बलयुतो भवेः ।<br>
कुशं वीरं नमस्कृत्य पादयोर्याहि नान्यथा १२।<br>
भ्राता रामस्य वीरो भूर्नावयोर्बलिनां वरः ।<br>
वाहं विमोचय बलाच्छक्तिस्ते विद्यते यदि १३।<br>
इत्युक्त्वा शरसंधानं कृत्वा प्राहरदुद्भटः ।<br>
हृदये मस्तके चैव भुजयो रणमंडले १४।<br>
तदा प्रकुपितो राजा धनुः सज्यमथाकरोत् ।<br>
नादयन्मेघगंभीरं त्रासयन्निव बालकम् १५।<br>
बाणानपरिसंख्यातान्मुमोच बलिनां वरः ।<br>
बालो बलेन चिच्छेद सर्वांस्तान्सायकव्रजान् १६।<br>
लवस्यानेकधा मुक्तैर्बाणैर्व्याप्तं महीतलम् ।<br>
व्यतीपाते प्रदत्तस्य दानस्येवाक्षयं गताः १७।<br>
ते बाणा व्योमसकलं व्याप्नुवँल्लवसंधिताः ।<br>
सूर्यमंडलमासाद्य प्रवर्तंते समंततः १८।<br>
मारुतो नाविशद्यत्र बाणपंजरगोचरे ।<br>
मनुष्याणां तु का वार्ता क्षणजीवितशंसिनाम् १९।<br>
तद्बाणान्विस्तृतान्दृष्ट्वा शत्रुघ्नो विस्मयं गतः ।<br>
अच्छिनच्छतसाहस्रं बाणमोचनकोविदः २०।<br>
ताञ्छिन्नान्सायकान्सर्वान्स्वीयान्दृष्ट्वा कुशानुजः ।<br>
धनुश्चिच्छेद तरसा शत्रुघ्नस्य महीपतेः २१।<br>
सोऽन्यद्धनुरुपादाय यावन्मुंचति सायकान् ।<br>
तावद्बभंज सरथं सायकैः शितपर्वभिः २२।<br>
करस्थमच्छिनच्चापं सुदृढं गुणपूरितम् ।<br>
तत्कर्मापूजयन्वीरा रणमंडलवर्तिनः २३।<br>
सच्छिन्नधन्वा विरथो हताश्वो हतसारथिः ।<br>
अन्यं रथं समास्थाय ययौ योद्धुं लवं बलात् २४।<br>
अनेकबाणनिर्भिन्नः स्रवद्रक्तकलेवरः ।<br>
पुष्पितः किंशुक इव शुशुभे रणमध्यगः २५।<br>
शत्रुघ्नबाणप्रहतः परं कोपमुपागमत् ।<br>
बाणसंधानचतुरः कुंडलीकृत चापवान् २६।<br>
विशीर्णकवचं देहं शिरोमुकुटवर्जितम् ।<br>
स्रवद्रक्तपरिप्लुष्टं शत्रुघ्नस्य चकार सः २७।<br>
तदा रामानुजः क्रुद्धो दशबाणाञ्छिताग्रकान् ।<br>
मुमोच प्राणसंहारकारकान्कुपितो भृशम् २८।<br>
स तांस्तांस्तिलशः कृत्वा बाणैर्निशितपर्वभिः ।<br>
ताडयामास हृदये शत्रुघ्नस्याष्टभिः शरैः २९।<br>
अत्यंतं बाणपीडार्तो लवं बलिनमुत्स्मरन् ।<br>
दुःसहं मन्यमानस्तं शरान्मुंचन्नभूत्तदा ३०।<br>
तदा लवेन तीक्ष्णेन हृदि भिन्नो विशालके ।<br>
अर्धचंद्रसमानेन तीक्ष्णपर्वसुशोभिना ३१।<br>
स विद्धो हृदि बाणेन पीडां प्राप्तः सुदारुणाम् ।<br>
पपात स्यंदनोपस्थे धनुःपाणिः सुशोभितः ३२।<br>
शत्रुघ्नं मूर्छितं दृष्ट्वा नृपाश्च सुरथादयः ।<br>
दुद्रुवुर्लवमुद्युक्ता जयप्राप्त्यै रणे तदा ३३।<br>
सुरथो विमलो वीरो राजा वीरमणिस्तथा ।<br>
सुमदो रिपुतापाद्याः परिवव्रुश्च संयुगे ३४।<br>
केचित्क्षुरप्रैर्मुसलैः केचिद्बाणैः सुदारुणैः ।<br>
प्रासैः परशुभिः केचित्सर्वतः प्राहरन्नृपाः ३५।<br>
तानधर्मेण युद्धोत्कान्दृष्ट्वा वीरशिरोमणिः ।<br>
दशभिर्दशभिर्बाणैस्ताडयामास संयुगे ३६।<br>
ते बाणवर्षविहता रणमध्ये सुकोपनाः ।<br>
केचित्पलायिताः केचिन्मुमुहुर्युद्धमंडले ३७।<br>
तावत्स राजा शत्रुघ्नो मूर्च्छां संत्यज्य संगरे ।<br>
लवं प्रायान्महावीरं योद्धुं बलसमन्वितः ३८।<br>
आगत्य तं लवं प्राह धन्योसि शिशुसन्निभः ।<br>
न बालस्त्वं सुरः कश्चिच्छलितुं मां समागतः ३९।<br>
केनापि नहि वीरेण पातितो रणमंडले ।<br>
त्वयाहं प्रापितो मूर्च्छां समक्षं मम पश्यतः ४०।<br>
इदानीं पश्य मे वीर्यं त्वां संख्ये पातयाम्यहम् ।<br>
सहस्व बाणमेकं त्वं मापलायस्व बालक ४१।<br>
इत्युक्त्वा समरे बालं शरमेकं समाददे ।<br>
यमवक्त्रसमं घोरं लवणो येन घातितः ४२।<br>
संधाय बाणं जाज्वल्यं हृदि भेत्तुं मनो दधत् ।<br>
लवं वीरसहस्राणां वह्निवत्सर्वदाहकम् ४३।<br>
तं बाणं प्रज्वलंतं स द्योतयंतं दिशो दश ।<br>
दृष्ट्वा सस्मार बलिनं कुशं वैरिनिपातिनम् ४४।<br>
यद्यस्मिन्समये वीरो भ्राता स्याद्बलवान्मम ।<br>
तदा शत्रुघ्नवशता न मे स्याद्भयमुल्बणम् ४५।<br>
एवं तर्कयतस्तस्य लवस्य च महात्मनः ।<br>
हृदि लग्नो महाबाणो घोरः कालानलोपमः ४६।<br>
मूर्च्छां प्राप तदा वीरो भूपसायकसंहतः ।<br>
संगरे सर्ववीराणां शिरोभिः समलंकृते ४७।<br>
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे लवमूर्च्छानाम द्विषष्टितमोऽध्यायः ६२।<br>
<br>
