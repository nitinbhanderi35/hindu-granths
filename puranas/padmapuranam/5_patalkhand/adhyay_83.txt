नारद उवाच-<br>
भगवन्सर्वमाख्यातं यद्यत्पृष्टं मया गुरो ।<br>
अधुना श्रोतुमिच्छामि भावमार्गमनुत्तमम् १।<br>
शिव उवाच-<br>
साधु विप्र त्वया पृष्टं सर्वलोकहितैषिणा ।<br>
रहस्यमपि वक्ष्यामि तन्मे निगदतः शृणु २।<br>
दास्यः सखायः पितरौ प्रेयस्यश्च हरेरिह ।<br>
सर्वे नित्या मुनिश्रेष्ठ वसंति गुणशालिनः ३।<br>
यथा प्रकटलीलायां पुराणेषु प्रकीर्तिताः ।<br>
तथा ते नित्यलीलायां संति वृंदावने भुवि ४।<br>
गमनागमने नित्यं करोति वनगोष्ठयोः ।<br>
गोचारणं वयस्यैश्च विनाऽसुरविघातनम् ५।<br>
करकीयाभिमानिन्यस्तथा तस्य प्रिया जनाः ।<br>
प्रच्छन्नेनैव भावेन रमयंति निजप्रियम् ६।<br>
आत्मानं चिंतयेत्तत्र तासां मध्ये मनोरमाम् ।<br>
रूपयौवनसंपन्नां किशोरीं प्रमदाकृतिम् ७।<br>
नानाशिल्पकलाभिज्ञां कृष्णभोगानुरूपिणीम् ।<br>
प्रार्थितामपि कृष्णेन तत्र भोगपराङ्मुखीम् ८।<br>
राधिकानुचरीं तत्र तत्सेवनपरायणाम् ।<br>
कृष्णादप्यधिकं प्रेम राधिकायां प्रकुर्वतीम् ९।<br>
प्रीत्यानुदिवसं यत्नात्तयोः संगमकारिणीम् ।<br>
तत्सेवनसुखाह्लादभावेनातिसुनिर्वृताम् १०।<br>
इत्यात्मानं विचिंत्यैव तत्र सेवां समाचरेत् ।<br>
ब्राह्मं मुहूर्त्तमारभ्य यावत्स्यात्तु महानिशा ११।<br>
नारद उवाच-<br>
हरेर्दैनंदिनीं लीलां श्रोतुमिच्छामि तत्त्वतः ।<br>
लीलामजानता सेव्यो मनसा तु कथं हरिः १२।<br>
शिव उवाच-<br>
नाहं जानामि तां लीलां हरेर्नारदतत्त्वतः ।<br>
वृंदादेवीमितो गच्छ सा ते लीलां प्रवक्ष्यति १३।<br>
अविदूर इतः स्थानात्केशीतीर्थसमीपतः ।<br>
सखीसंघवृता सास्ते गोविंदपरिचारिका १४।<br>
सूत उवाच-<br>
इत्युक्तस्तं परिक्रम्य हृष्टो नत्वा पुनः पुनः ।<br>
वृंदाश्रमं जगामाथ नारदो मुनिसत्तमः १५।<br>
वृंदापि नारदं दृष्ट्वा प्रणम्य च पुनःपुनः ।<br>
उवाच च मुनिश्रेष्ठ कथमत्रागतिस्तव १६।<br>
नारद उवाच-<br>
त्वत्तो वेदितुमिच्छामि नैत्यकं चरितं हरेः ।<br>
तदादितो मम ब्रूहि यदि योग्योऽस्मि शोभने १७।<br>
वृंदोवाच-<br>
रहस्यमपिवक्ष्यामि कृष्णभक्तोसि नारद ।<br>
न प्रकाश्यं त्वयाप्येतद्गुह्याद्गुह्यतरं महत् १८।<br>
मध्ये वृंदावने रम्ये पंचाशत्कुंजमंडिते ।<br>
कल्पवृक्षनिकुंजे तु दिव्यरत्नमये गृहे १९।<br>
निद्रितौ तिष्ठतस्तल्पे निबिडालिंगितौ मिथः ।<br>
मदाज्ञाकारिभिः पश्चात्पक्षिभिर्बोधितावपि २०।<br>
गाढालिंगनजानंदमाप्तौ तद्भंगकातरौ ।<br>
न मनः कुरुतस्तल्पात्समुत्थातुं मनागपि २१।<br>
ततश्च सारिकासंघैः शुकाद्यैः परितो मुहुः ।<br>
बोधितौ विविधैर्वाक्यैः स्वतल्पादुदतिष्ठताम् २२।<br>
उपविष्टौ ततो दृष्ट्वा सख्यस्तल्पे मुदान्वितौ ।<br>
प्रविश्य सेवां कुर्वंति तत्काले ह्युचितां तयोः २३।<br>
पुनश्च सारिकावाक्यैस्तावुत्थाय स्वतल्पतः ।<br>
गच्छतः स्वस्वभवनं भीत्युत्कंठाकुलौ ततः २४।<br>
प्रातश्च बोधितो मात्रा तल्पादुत्थाय सत्वरः ।<br>
कृत्वा कृष्णो दंतकाष्ठं बलदेवसमन्वितः २५।<br>
मात्रानुमोदितो याति गोशालां सखिभिर्वृतः ।<br>
राधापि बोधिता विप्र वयस्याभिः स्वतल्पतः २६।<br>
उत्थाय दंतकाष्ठादि कृत्वाभ्यंगं समाचरेत् ।<br>
स्नानवेदीं ततो गत्वा स्नापिता सा निजालिभिः २७।<br>
भूषागृहे व्रजेत्तत्र वयस्या भूषयंत्यपि ।<br>
भूषणैर्विविधैर्दिव्यैर्गंधमाल्यानुलेपनैः २८।<br>
ततः सखीजनैस्तस्याः श्वश्रूं संप्रार्थ्य यत्नतः ।<br>
कर्तुमाहूयतेस्वन्नं ससखी सा यशोदया २९।<br>
नारद उवाच-<br>
कथमाहूयते देवि पाकार्थं तु यशोदया ।<br>
सतीषु पाककर्त्रीषु रोहिणीप्रमुखास्वपि ३०।<br>
वृंदोवाच-<br>
पूर्वं दुर्वाससा दत्तो वरस्तस्यै महामुने ।<br>
इति कात्यायनी वक्त्राच्छ्रुतमासीन्मया पुरा ३१।<br>
त्वया यत्पच्यते देवि तदन्नं मदनुग्रहात् ।<br>
मिष्टं स्यादमृतस्पर्द्धि भोक्तुरायुष्करं तथा ३२।<br>
इत्याह्वयति तां नित्यं यशोदा पुत्रवत्सला ।<br>
आयुष्मान्मे भवेत्पुत्रः स्वादुलोभात्तथा सती ३३।<br>
श्रुत्वानुमोदिता हृष्टा सापि नंदालयं व्रजेत् ।<br>
ससखीप्रकरा तत्र गत्वा पाकं करोति च ३४।<br>
कृष्णोऽपि दुग्ध्वा गाः काश्चिद्दोहयित्वा जनैः पराः ।<br>
आगच्छति पितुर्वाक्यात्स्वगृहं सखिभिर्वृतः ३५।<br>
अभ्यंगमर्दनं कृत्वा दासैः संस्नापितो मुदा ।<br>
धौतवस्त्रधरः स्रग्वी चंदनाक्तकलेवरः ३६।<br>
द्विफालबद्धचिकुरैर्ग्रीवा भालोपरिस्फुरन् ।<br>
चंद्राकारस्फुरद्भालतिलकालकरंजितः ३७।<br>
कंकणांगदकेयूर रत्नमुद्रा लसत्करः ।<br>
मुक्ताहारस्फुरद्वक्षा मकराकृतिकुंडलः ३८।<br>
मुहुराकारितो मात्रा प्रविशेद्भोजनालयम् ।<br>
अवलंब्य करं सख्युर्बलदेवमनुव्रतः ३९।<br>
भुंक्तेऽथ विविधान्नानि भ्रात्रा च सखिभिर्वृतः ।<br>
हासयन्विविधैर्हास्यैः सखींस्तैर्हसति स्वयम् ४०।<br>
इत्थं भुक्त्वा तथाचम्य दिव्यखट्वोपरि क्षणम् ।<br>
विश्रम्य सेवकैर्दत्तं तांबूलं विभजन्नदन् ४१।<br>
गोपवेषधरः कृष्णो धेनुवृंदपुरस्सरः ।<br>
व्रजवासिजनैः प्रीत्या सर्वैरनुगतः पथि ४२।<br>
पितरं मातरं नत्वा नेत्रांते नापितं गणम् ।<br>
यथायोग्यं तथा चान्यान्विनिवर्त्य वनं व्रजेत् ४३।<br>
वनं प्रविश्य सखिभिः क्रीडयित्वा क्षणं ततः ।<br>
विहारैर्विविधैस्तत्र वने विक्रीडते मुदा ४४।<br>
वंचयित्वा ततः सर्वान्द्वित्रैः प्रियसखैर्वृतः ।<br>
संकेतकं व्रजेद्धर्षात्प्रियासंदर्शनोत्सुकः ४५।<br>
सापि कृष्णं वनं यातं दृष्ट्वा स्वं गृहमागता ।<br>
सूर्यादिपूजाव्याजेन कुसुमाहृतये तथा ४६।<br>
वंचयित्वा गुरून्याति प्रियसंगेच्छया वनम् ।<br>
इत्थं तौ बहुयत्नेन मिलित्वा कानने ततः ४७।<br>
विहारैर्विविधैस्तत्र दिनं विक्रीडतो मुदा ।<br>
दोलायां च समारूढौ सखिभिर्दोलितौ क्वचित् ४८।<br>
क्वापि वेणुं करस्रस्तं प्रिययापह्नुतं हरिः ।<br>
अन्वेषयन्नुपालब्धो विप्रलब्धप्रियागणैः ४९।<br>
हसितैर्बहुधा ताभिर्हासितस्तत्र तिष्ठति ।<br>
वसंतवायुना जुष्टं वनखण्डं मुदा क्वचित् ५०।<br>
प्रविश्य चंदनांभोभिः कुंकुमादिजलैरपि ।<br>
निषिंचतो यंत्रमुक्तैस्तत्पंकैर्लिंपतो मिथः ५१।<br>
सख्योऽप्येवं निषिंचंति ताश्च तौ सिंचतः पुनः ।<br>
वसंतवायुजुष्टेषु वनखंडेषु सर्वतः ५२।<br>
तत्तत्कालोचितैर्नानाविहारैः सगणौ द्विज ।<br>
श्रांतौ क्वचिद्वृक्षमूलमासाद्य मुनिसत्तम ५३।<br>
उपविश्यासने दिव्ये मधुपानं प्रचक्रतुः ।<br>
ततो मधुमदोन्मत्तौ निद्रया मीलितेक्षणौ ५४।<br>
मिथः पाणी समालंब्य कामबाणवशं गतौ ।<br>
रिरंसूविशतःकुञ्जंस्खलद्वाङ्मनसौपथि ५५।<br>
क्रीडतश्च ततस्तत्र करिणीयूथपौ यथा ।<br>
सख्योऽपि मधुभिर्मत्ता निद्रयापीडितेक्षणाः ५६।<br>
अभितो मंजुकुंजेषु सर्वा एवापि शिश्यिरे ।<br>
पृथगेकेन वपुषा कृष्णोऽपि युगपद्विभुः ५७।<br>
सर्वासां संनिधिं गच्छेत्प्रियया प्रेरितो मुहुः ।<br>
रमयित्वा च ताः सर्वाः करिणीर्गजराडिव ५८।<br>
प्रियया च तथा ताभिः क्रीडार्थं च सरो व्रजेत् ।<br>
जलसेकैर्मिथस्तत्र क्रीडतः सगणौ ततः ५९।<br>
वासः स्रक्चंदनैर्दिव्यैर्भूषणैरपि भूषितौ ।<br>
तत्रैव सरसस्तीरे दिव्यरत्नमये गृहे ६०।<br>
प्रागेव फलमूलानि कल्पितानि मया मुने ।<br>
हरिस्तु प्रथमं भुक्त्वा कांतया परिवेष्टितः ६१।<br>
द्वित्राभिः सेवितो गच्छेच्छय्यां पुष्पविनिर्मिताम् ।<br>
तांबूलैर्व्यजनैस्तत्र पादसंवाहनादिभिः ६२।<br>
सेव्यमानो हसंस्ताभिर्मोदते प्रेयसीं स्मरन् ।<br>
राधिकापि हरौ सुप्ते सगणा मुदितांतरा ६३।<br>
अपि तत्र गतप्राणा तदुच्छिष्टं भुनक्ति च ।<br>
किंचिदेव ततो भुक्त्वा व्रजेच्छय्यानिकेतनम् ६४।<br>
द्रष्टुं कांतमुखांभोजं चकोरीव निशाकरम् ।<br>
तांबूलचर्वितं तस्य तत्रत्याभिर्निवेदितम् ६५।<br>
तांबूलान्यपि चाश्नाति विभजंती प्रियालिषु ।<br>
कृष्णोऽपि तासां शुश्रूषुः स्वच्छंदं भाषितं मिथः ६६।<br>
प्राप्तनिद्र इवाभाति विनिद्रोऽपि पटावृतः ।<br>
ताश्च क्ष्वेली क्षणं कृत्वा कुतश्चिदनुमानतः ६७।<br>
विदश्य रसनां दद्भिः पश्यंत्योऽन्योन्यमाननम् ।<br>
विलीना इव लज्जाब्धौ क्षणमूचुर्न किंचन ६८।<br>
क्षणादेव ततो वस्त्रं दूरीकृत्य तदंगतः ।<br>
साधुनिद्रां गतोऽसीति हासयंत्यो हसंति च ६९।<br>
एवं तैर्विविधैर्हास्यै रममाणौ गणैः सह ।<br>
अनुभूय क्षणं निद्रा सुखं च मुनिसत्तम ७०।<br>
उपविश्यासने दिव्ये सगणौ विस्तृते मुदा ।<br>
पणीकृत्य मिथोहार चुंबाश्लेषपरिच्छदान् ७१।<br>
अक्षै र्विक्रीडतः प्रेम्णा नर्मालापपुरस्सरम् ।<br>
पराजितोऽपि प्रियया जितोहमिति वै ब्रुवन् ७२।<br>
हारादिग्रहणे तस्याः प्रवृत्तस्ताड्यते तया ।<br>
तयैवं ताडितः कृष्णः करेणास्य सरोरुहे ७३।<br>
विषण्णमानसो भूत्वा गंतुं प्रकुरुते मतिम् ।<br>
जितोऽस्मि चेत्त्वया देवि गृह्यतां यत्पणीकृतम् ७४।<br>
चुंबनादि मया दत्तमित्युक्त्वा सा तथाचरेत् ।<br>
कौटिल्यं तद्भ्रुवोर्द्रष्टुं श्रोतुं तद्भर्त्सनं वचः ७५।<br>
ततः सारीशुकानां च श्रुत्वा वागाहवं मिथः ।<br>
निर्गच्छतस्ततः स्थानाद्गंतुकामौ गृहं प्रति ७६।<br>
कृष्णः कांतामनुज्ञाप्य गवामभिमुखं व्रजेत् ।<br>
सा तु सूर्यगृहं गच्छेत्सखीमंडलसंयुता ७७।<br>
कियद्दूरं ततो गत्वा परावृत्य हरिं पुनः ।<br>
विप्रवेषं समास्थाय याति सूर्यगृहं प्रति ७८।<br>
सूर्यं प्रपूजयेत्तत्र प्रार्थितस्तत्सखीजनैः ।<br>
तदैव कल्पितैर्वेदैः परिहासविगर्भितैः ७९।<br>
ततस्ता ज्ञापितं कांतं परिज्ञाय विचक्षणाः ।<br>
आनंदसागरे मग्ना न विदुः स्वं न चापरम् ८०।<br>
विहारैर्विविधैरेवं सार्द्धयामद्वयं मुने ।<br>
नीत्वा गृहं व्रजेयुस्ताः स च कृष्णो गवां व्रजेत् ८१।<br>
संगम्य स्वसखीन्कृष्णो गृहीत्वा गाः समंततः ।<br>
आगच्छति व्रजं हर्षान्नादयन्मुरलद्यं मुने ८२।<br>
ततो नंदादयः सर्वे श्रुत्वा वेणुरवं हरेः ।<br>
गोधूलिपटलव्याप्तं दृष्ट्वा चापि नभस्तलम् ८३।<br>
विसृज्य सर्वकर्माणि स्त्रियो बालादयोऽपि च ।<br>
कृष्णस्याभिमुखं यांति तद्दर्शनसमुत्सुकाः ८४।<br>
राजमार्गे व्रजद्वारि यत्र सर्वे व्रजौकसः ।<br>
कृष्णोऽपि तान्समागम्य यथावदनुपूर्वशः ८५।<br>
दर्शनस्पर्शनैर्वाचा स्मितपूर्वावलोकनैः ।<br>
गोपवृद्धान्नमस्कारैः कायिकैर्वाचिकैरपि ८६।<br>
अष्टांगपातैः पितरौ रोहिणीमपि नारद ।<br>
नेत्रांतसूचितेनैव विनयेन प्रियां तथा ८७।<br>
एवं तैस्तद्यथायोग्यं व्रजौकोभिः प्रपूजितः ।<br>
गवालये तथा गाश्च संप्रवेश्य समंततः ८८।<br>
पितृभ्यामर्थितो याति भ्रात्रा सह निजालयम् ।<br>
स्नात्वा पीत्वा तत्र किंचिद्भुक्त्वा मात्रानुमोदितः ८९।<br>
गवालयं पुनर्याति दोग्धुकामो गवां पयः ।<br>
ताश्च दुग्ध्वा दोहयित्वा पाययित्वा च काश्चन ९०।<br>
पित्रा सार्द्धं गृहं याति तत्र भावशतानुगः ।<br>
तत्र पित्रा पितृव्यैश्च तत्पुत्रैश्च बलेन च ९१।<br>
भुनक्ति विविधान्नानि चर्व्यचोष्यादिकानि च ।<br>
तन्मतिः प्रार्थनात्पूर्वं राधिका च तदैव ह ९२।<br>
प्रस्थापयेत्सखीद्वारा पक्वान्नानि तदालयम् ।<br>
श्लाघयंश्च हरिस्तानि भुक्त्वा पित्रादिभिः सह ९३।<br>
सभागृहं व्रजेत्तैश्च जुष्टं बंदिजनादिभिः ।<br>
पक्वान्नानि गृहीत्वा याः सख्यस्तत्र पुरागताः ९४।<br>
बहूनि च पुनस्तानि प्रदत्तानि यशोदया ।<br>
सख्यस्तत्र तया दत्तं कृष्णोच्छिष्टं नयंति च ९५।<br>
सर्वं ताभिः समानीय राधिकायै निवेद्यते ।<br>
सापि भुक्त्वा सखीवर्गयुता तदनुपूर्वशः ९६।<br>
सखीभिर्मंडिता तिष्ठेदभिसर्त्तुं समुद्यता ।<br>
प्रस्थाप्यते मया काचिदित एव ततः सखी ९७।<br>
तयाभिसारिता साथ यमुनायाः समीपतः ।<br>
कल्पवृक्षनिकुंजेऽस्मिन्दिव्यरत्नमये गृहे ९८।<br>
सितकृष्णनिशायोग्यवेषा याति सखीवृता ।<br>
कृष्णोऽपि विविधं तत्र दृष्ट्वा कौतूहलं ततः ९९।<br>
कात्यायन्या मनोज्ञानि श्रुत्वा संगीतकान्यपि ।<br>
धनधान्यादिभिस्ताश्च प्रीणयित्वा विधानतः १००।<br>
जनैराराधितो मात्रा याति सख्यानिकेतनम् ।<br>
मातरि प्रस्थितायां च भोजयित्वा ततो गृहम् १०१।<br>
संकेतकं कांतयात्र समागच्छेदलक्षितः ।<br>
मिलित्वा तावुभावत्र क्रीडतो वनराजिषु १०२।<br>
विहारैर्विविधै रासलास्यहासपुरस्सरैः ।<br>
सार्द्धयामद्वयं नीत्वा रात्रेरेवं विहारतः १०३।<br>
सुषुप्सू विशतः कुंजं पक्षिणीभिरलक्षितौ ।<br>
एकांते कुसुमैः कॢप्ते केलितल्पे मनोहरे १०४।<br>
सुप्ता वा तिष्ठतस्तत्र सेव्यमानौ निजालिभिः ।<br>
इति ते सर्वमाख्यातं नैत्यकं चरितं हरेः १०५।<br>
पापिनोऽपि विमुच्यंते श्रवणादस्य नारद ।<br>
नारद उवाच-<br>
धन्योऽस्म्यनुगृहीतोऽस्मि त्वया देवि न संशयः १०६।<br>
हरेर्दैनंदिनीलीला यतो मेऽद्य प्रकाशिता ।<br>
सूत उवाच-<br>
इत्युक्त्वा तां परिक्रम्य तया चापि प्रपूजितः १०७।<br>
अंतर्धानं गतो ब्रह्मन्नारदो मुनिसत्तमः ।<br>
मयाप्येतच्चानुपूर्व्यात्सर्वमेव प्रकीर्तितम् १०८।<br>
जपेन्नित्यं प्रयत्नेन मंत्रयुग्ममनुत्तमम् ।<br>
कृष्णवक्त्रादिदं लब्धं पुरा रुद्रेण यत्नतः १०९।<br>
तेनोक्तं नारदायापि नारदेन ममोदितम् ।<br>
संस्कारांश्च विधायैव मयाप्येतत्तवोदितम् ११०।<br>
त्वयाप्येतद्गोपनीयं रहस्यं परमाद्भुतम् ।<br>
शौनक उवाच-<br>
कृतकृत्योभवं साक्षात्त्वत्प्रसादादहं गुरो १११।<br>
रहस्यानां रहस्यं यत्त्वया मह्यं प्रकाशितम् ।<br>
सूत उवाच-<br>
धर्मानेतानुपातिष्ठञ्जल्पन्मंत्रमहर्निशम् ११२।<br>
अचिरादेव तद्दास्यमवाप्स्यसि न संशयः ।<br>
मयापि गम्यते ब्रह्मन्नित्यमायतनं विभोः ११३।<br>
गुरोर्गुरोर्भानुजायाः कूले गोपीश्वरस्य च ११४।<br>
इदं चरित्रं परमं पवित्रं प्रोक्तं महेशेन महानुभावम् ।<br>
शृण्वंति ये भक्तियुता मनुष्यास्ते यांति नित्यं पदमच्युतस्य ११५।<br>
धन्यं यशस्यमायुष्यमारोग्याभीष्टसिद्धिदम् ।<br>
स्वर्गापवर्गसंपत्तिकारणं पापनाशनम् ११६।<br>
भक्त्या पठंति ये नित्यं मानवा विष्णुतत्पराः ।<br>
न तेषां पुनरावृत्तिर्विष्णुलोकात्कथंचन ११७।<br>
इति श्रीपद्मपुराणे पातालखंडे वृंदावनमाहात्म्ये त्र्यशीतितमोऽध्यायः ८३।<br>
समाप्तं वृंदावनमाहात्म्यम् ।<br>
<br>
