पार्वत्युवाच-।<br>
वृंदावनरहस्यं च बहुधा कथितं विभो ।<br>
केन पुण्यविशेषेण नारदः प्रकृतिं गतः १।<br>
ईश्वर उवाच-<br>
एकदाश्चर्यवृत्तांतं मया जिज्ञासितं पुरा ।<br>
ब्रह्मणा कथितं गुह्यं श्रुतं कृष्णमुखांबुजात् २।<br>
नारदः पृष्टवान्मह्यं तदाहं प्राप्तवानिदम् ।<br>
अहं वक्तुं न शक्नोमि तन्माहात्म्यं कथंचन ३।<br>
किं कुर्वे शपनं तस्य स्मृत्वा सीदामि मानसे ।<br>
इति श्रुत्वा मम वचो दुर्मनाः सोऽभवद्यदा ४।<br>
तदा ब्रह्माणमाहूय अहमादिष्टवान्प्रिये ।<br>
त्वया यत्कथितं मह्यं नारदाय वदस्व तत् ५।<br>
ब्रह्मा तदा ममवचो निशम्य सह नारदः ।<br>
जगाम कृष्णसविधं नत्वा पृच्छत्तदेव तु ६।<br>
ब्रह्मोवाच-<br>
किमिदं द्वात्रिंशद्वनं वृंदारण्यं विशांपते ।<br>
श्रोतुमिच्छामि भगवन्यदियोग्योऽस्मि मे वद ७।<br>
श्रीभगवानुवाच-<br>
इदं वृंदावनं रम्यं मम धामैव केवलम् ।<br>
यत्रेमे पशवः साक्षाद्वृक्षाः कीटा नरामराः ८।<br>
ये वसंति ममांत्ये ते मृता यांति ममांतिकम् ।<br>
अत्र या गोपपत्न्यश्च निवसंति ममालये ९।<br>
योगिन्यस्तास्तु एवं हि मम देवाः परायणाः ।<br>
पंचयोजनमेवं हि वनं मे देवरूपकम् १०।<br>
कालिंदीयं सुषुम्नाख्या परमामृतवाहिनी ।<br>
यत्र देवाश्च भूतानि वर्त्तंते सूक्ष्मरूपतः ११।<br>
सर्वतो व्यापकश्चाहं न त्यक्ष्यामि वनं क्वचित् ।<br>
आविर्भावस्तिरोभावो भवेदत्र युगेयुगे १२।<br>
तेजोमयमिदं स्थानमदृश्यं चर्मचक्षुषाम् ।<br>
रहस्यं मे प्रभावं च पश्य वृंदावनं युगे १३।<br>
ब्रह्मादीनां देवतानां न दृश्यं तत्कथंचन ।<br>
ईश्वर उवाच-<br>
तच्छ्रुत्वा नारदो नत्वा कृष्णं ब्रह्माणमेव च १४।<br>
आजगाम ह भूर्लोके मिश्रकं नैमिषं वनम् ।<br>
तत्रासौ सत्कृतश्चापि शौनकाद्यैर्मुनीश्वरैः १५।<br>
पृष्टश्चाप्यागतो ब्रह्मन्कुतस्त्वमधुना वद ।<br>
तच्छ्रुत्वा नारदः प्राह गोलोकादागतोऽस्म्यहम् १६।<br>
श्रुत्वा कृष्णमुखांभोजाद्वृंदावनरहस्यकम् ।<br>
नारद उवाच-<br>
तत्र नानाविधाः प्रश्नाः कृताश्चैव पुनः पुनः १७।<br>
समस्ता मनवस्तत्र योगाश्चैव मया श्रुताः ।<br>
तानेव कथयिष्यामि यथाप्रश्नं च तत्त्वतः १८।<br>
शौनकादय ऊचुः -<br>
वृंदारण्यरहस्यं हि यदुक्तं ब्रह्मणा त्वयि ।<br>
तदस्माकं समाचक्ष्व यद्यस्मासु कृपा तव १९।<br>
नारद उवाच-<br>
कदाचित्सरयूतीरे दृष्टोऽस्माभिश्च गौतमः ।<br>
मनस्वी च महादुःखी चिंताकुलितचेतनः २०।<br>
मां दृष्ट्वा गौतमो देवः पपात धरणीतले ।<br>
उत्तिष्ठ वत्सवत्सेति तमुवाचाहमेव हि २१।<br>
कथं भवान्मनस्वीति प्रोच्य तां यदि रोचते ।<br>
गौतम उवाच-<br>
श्रुतं तव मुखादेव कृष्णतत्त्वं च तादृशम् २२।<br>
द्वारकाख्यं माथुराख्यं रहस्यं बहुशो मया ।<br>
वृंदावनरहस्यं तु न श्रुतं त्वन्मुखांबुजात् २३।<br>
यतो मे मनसः स्थैर्य्यं भविष्यति च सद्गुरो ।<br>
नारद उवाच-<br>
इदं तु परमं गुह्यं रहस्यातिरहस्यकम् २४।<br>
पुरा मे ब्रह्मणा प्रोक्तं तादृग्वृंदावनोद्भवम् ।<br>
रहस्यं वद देवेश वृंदारण्यस्य मे पितः २५।<br>
इतिजिज्ञासितं श्रुत्वा क्षणं मौनी स चाभवत् ।<br>
ततो माऽह महाविष्णुं गच्छ वत्स प्रभुं मम २६।<br>
मयापि तत्र गंतव्यं त्वया सह न संशयः ।<br>
इत्युक्त्वा मां गृहीत्वा च गतो विष्णोश्च धामनि २७।<br>
महाविष्णौ च कथितं मयोक्तं यत्तदेव हि ।<br>
तच्छ्रुत्वा च महाविष्णुः स्वयं भुवमथादिशत् २८।<br>
त्वमेवादेशतो मह्यं नीत्वा वै नारदं मुनिम् ।<br>
स्नानाय विनियुंक्ष्वामुं सरस्यमृतसंज्ञके २९।<br>
महाविष्णुसमादिष्टः स्वयंभूर्मां तथाकरोत् ।<br>
तत्रामृतसरश्चाहं प्रविश्य स्नानमाचरम् ३०।<br>
तत्क्षणात्तत्सरः पारे योषितां सविधेऽभवम् ।<br>
सर्वलक्षणसपन्ना योषिद्रूपातिविस्मिता ३१।<br>
मां दृष्ट्वा ताः समायांतीमपृच्छंश्च मुहुर्मुहुः ।<br>
स्त्रिय ऊचुः -<br>
का त्वं कुतः समायाता कथयात्मविचेष्टितम् ३२।<br>
तासां प्रियकथां श्रुत्वा मयोक्तं तन्निशामय ।<br>
कुतः कोऽहं समायातः कथं वा योषिदाकृतिः ३३।<br>
स्वप्नवद्दृश्यते सर्वं किं वा मुग्धोऽस्मि भूतले ।<br>
तच्छ्रुत्वा मद्वचो देवी प्रोवाच मधुरस्वनैः ३४।<br>
वृंदानाम्नी पुरी चेयं कृष्णचंद्रप्रिया सदा ।<br>
अहं च ललितादेवी तुर्यातीता च निष्कला ३५।<br>
इत्युक्त्वा च महादेवी करुणा सांद्रमानसा ।<br>
मां प्रत्याह पुनर्देवी समागच्छ मया सह ३६।<br>
अन्याश्च योषितः सर्वाः कृष्णपादपरायणाः ।<br>
ताश्च मां प्रवदंत्येवं समागच्छानया सह ३७।<br>
ततोनुकृष्णचंद्रस्य चतुर्दशाक्षरो मनुः ।<br>
कृपया कथितस्तस्या देव्याश्चापि महात्मनः ३८।<br>
तत्क्षणादेव तत्साम्यमलभं विविधोपमा ।<br>
ताभिः सह गतास्तत्र यत्र कृष्णः सनातनः ३९।<br>
केवलं सच्चिदानंदः स्वयंयोषिन्मयः प्रभुः ।<br>
योषिदानंदहृदयो दृष्ट्वा मां प्राब्रवीन्मुहुः ४०।<br>
समागच्छ प्रिये कांते भक्त्या मां परिरंभय ।<br>
रेमे वर्षप्रमाणेन तत्र चैव द्विजोत्तम ४१।<br>
तदोक्तं रमणेशेन तां देवीं राधिकां प्रति ।<br>
इयं मे प्रकृतिस्तत्र चासीन्नारदरूपधृक् ४२।<br>
नीत्वामृतसरो रम्यं स्नानार्थं संनियोजय ।<br>
तया मे रमणस्यांते गदितं प्रियभाषितम् ४३।<br>
अहं च ललितादेवी राधिकाया च गीयते ।<br>
अहं च वासुदेवाख्यो नित्यं कामकलात्मकः ४४।<br>
सत्यं योषित्स्वरूपोऽहं योषिच्चाहं सनातनी ।<br>
अहं च ललितादेवी पुंरूपा कृष्णविग्रहा ४५।<br>
आवयोरंतरं नास्ति सत्यंसत्यं हि नारद ।<br>
एवं यो वेत्ति मे तत्त्वं समयं च तथा मनुम् ४६।<br>
स समाचारसंकेतं ललिता वत्स मे प्रियः ।<br>
इदं वृंदावनं नाम रहस्यं मम वै गृहम् ४७।<br>
न प्रकाश्यं कदा कुत्र वक्तव्यं न पशौ क्वचित् ।<br>
ततोऽनुराधिकादेवी मां नीत्वा तत्सरोवरे ४८।<br>
स्थित्वा सा कृष्णचंद्रस्य चरणांते गता पुनः ।<br>
ततो निमज्जनादेव नारदोऽहमुपागतः ४९।<br>
वीणाहस्तो गानपरस्तद्रहस्यं मुहुर्मुदा ।<br>
स्वयंभुवं नमस्कृत्य तत्रागां विष्णुपार्षदम् ५०।<br>
स्वयंभुवा तथा दृष्टं नोक्तं किंचित्तदा पुनः ।<br>
इति ते कथितं वत्स सुगोप्यं च मया त्वयि ५१।<br>
त्वयापि कृष्णचंद्रस्य केवलं धामचित्कलम् ।<br>
गोपनीयं प्रयत्नेन मातुर्जारइव प्रियम् ५२।<br>
यथा प्रोक्तं मया शिष्ये गौतमे सरहस्यकम् ।<br>
तथा भवत्सु कार्त्स्न्येन कथितं चातिगोपितम् ५३।<br>
यत्र कुत्र कदाचित्तु प्रकाश्यं मुनिपुंगवाः ।<br>
तदा शापो भवेद्विप्राः कृष्णचंद्रस्य निश्चितम् ५४।<br>
इमं कृष्णस्य लीलाभिर्युतमध्यायमुत्तमम् ।<br>
यः पठेच्छृणुयाद्वापि स याति परमं पदम् ५५।<br>
इति श्रीपद्मपुराणे पातालखंडे वृंदावनमाहात्म्ये नारदीयानुनये पंचसप्ततितमोऽध्यायः ७५।<br>
<br>
