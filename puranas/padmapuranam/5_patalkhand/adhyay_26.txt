शेष उवाच।<br>
शत्रुघ्नस्तद्बलं दृष्ट्वा भीषणाकृतिमेघवत् ।<br>
हस्त्यश्वरथपादातैर्बहुभिः परिवारितम् १।<br>
सुमतिं प्रत्युवाचेदं वचोगंभीरशब्दयुक् ।<br>
नानावाक्यविचारज्ञैः पंडितैः परिसेवितः २।<br>
शत्रुघ्न उवाच।<br>
सुमते कस्य नगरं प्राप्तो मे हयसत्तमः ।<br>
बलमेतन्निरीक्षेहं पयोदधितरंगवत् ३।<br>
कस्यैतद्बलमुद्धर्षं चतुरंगसमन्वितम् ।<br>
पुरतो भाति युद्धाय समुपस्थितमादरात् ४।<br>
एतत्सर्वं समाचक्ष्व यथावत्पृच्छतो मम ।<br>
यज्ज्ञात्वा युद्धसंस्थायै निर्दिशामि स्वकान्भटान् ५।<br>
इति वाक्यं समाकर्ण्य सुमतिः शुभबुद्धिमान् ।<br>
उवाच वचनं प्रीतः शत्रुघ्नं वैरितापनम् ६।<br>
सुमतिरुवाच।<br>
चक्रांका नगरी राजन्वर्तते सविधे शुभा ।<br>
यस्यां संति नराः पापरहिता विष्णुभक्तितः ७।<br>
तस्याः पुर्याः पतिरयं सुबाहुर्धर्मवित्तमः ।<br>
तवायं पुरतो भाति पुत्रपौत्रसमावृतः ८।<br>
स्वदारनिरतो नित्यं परदारपराङ्मुखः ।<br>
विष्णोः कथास्य कर्णस्थाना परार्थप्रकाशिनी ९।<br>
परस्वं न समादत्ते षष्ठांशादधिकं नृपः ।<br>
ब्राह्मणा विष्णुभक्त्यैव पूज्यंते तेन धर्मिणा १०।<br>
नित्यं सेवारतो विष्णुपादपद्ममधुव्रतः ।<br>
एष स्वधर्मनिरतः परधर्मपराङ्मुखः ११।<br>
एतस्य बलतुल्यं हि न वीराणां बलं क्वचित् ।<br>
पुत्रस्य पतनं श्रुत्वा रोषशोकसमाकुलः १२।<br>
चतुरंगसमेतोऽयं युद्धाय समुपस्थितः ।<br>
तवापि वीरा बहवो लक्ष्मीनिधिमुखा अमून् १३।<br>
जेष्यंति शस्त्रसंघेन निर्दिशाशु परं हि तान् ।<br>
शत्रुघ्नस्तद्वचः श्रुत्वा प्रोवाच स्वभटान्वरान् १४।<br>
रणप्राप्तिभवोद्धर्षपूरपूरितमानसान् ।<br>
क्रौंचव्यूहोऽद्य रचितः सुबाहुपरिसैनिकैः १५।<br>
मुखपक्षस्थिता योधास्तान्को भेत्स्यति शस्त्रवित् ।<br>
यस्य भेदे निजा शक्तिर्यो वीर विजयोद्यतः १६।<br>
स गृह्णातु मदीयाद्धि पाणिपद्माच्च वीटकम् ।<br>
तदा लक्ष्मीनिधिर्वीरो जग्राह क्रौंचभेदने १७।<br>
सर्वशस्त्रास्त्रविद्वीरैर्बहुभिः परिवारितः ।<br>
उवाच वचनं राजन्यास्येऽहं क्रौंचभेदने १८।<br>
भार्गवः पूर्वमेवासीत्क्रौंचभेत्ता तथा ह्यहम् ।<br>
तथान्यं वीरमावोचत्कोऽस्य सार्धं गमिष्यति १९।<br>
पुष्कलः पृष्ठतस्तस्य यातुं चक्रे मतिं ततः ।<br>
रिपुतापो नीलरत्न उग्राश्वो वीरमर्दनः २०।<br>
सर्वे शत्रुघ्नसंदेशाद्ययुस्तत्क्रौंचभेदने ।<br>
शत्रुघ्नोऽपि रथस्थश्च सर्वायुधधरः परः २१।<br>
पृष्ठतोऽस्य परीयाय बहुभिः सैनिकैर्वृतः ।<br>
तदा प्रचलितौ दृष्टावन्योन्यबलवारिधी २२।<br>
प्रलयं कर्तुमुद्युक्तौ जगतः सुतरंगिणौ ।<br>
तदा भेर्यः समाजघ्नुरुभयोः सेनयोर्दृढाः २३।<br>
रणभेर्यः शंखनादाः श्रूयंते तत्र तत्र ह ।<br>
हेषंते वाजिनस्तत्र गर्जंति द्विरदा भृशम् २४।<br>
हुं हुं कुर्वंति वीराग्र्या नदंति रथनेमयः ।<br>
तत्र प्रकुपिताः शूराः सुबाहुबलदर्पिताः २५।<br>
छिंधि भिंधीति भाषंतो दृश्यंते बहवो रणे ।<br>
एवंभूते रणोद्युक्ते सैन्ये शत्रुघ्नवैरिणोः २६।<br>
मुखसंस्थं सुकेतुं तं लक्ष्मीनिधिरुवाच ह ।<br>
लक्ष्मीनिधिरुवाच।<br>
जनकस्य सुतं विद्धि लक्ष्मीनिधिरिति स्मृतम् २७।<br>
सर्वशस्त्रास्त्रकुशलं सर्वयुद्धविशारदम् ।<br>
मुंचाश्वं रामचंद्रस्य सर्वदानवदंशितुः २८।<br>
नोचेन्मद्बाणनिर्भिन्नो यास्यसे यमसादनम् ।<br>
इति ब्रुवंतं वीराग्र्यं सुकेतुः सहसा त्वरन् २९।<br>
सज्यं चापं विधायाशु बाणान्मुंचन्स्थिरोऽभवत् ।<br>
ते बाणाः शितपर्वाणः स्वर्णपुंखाः समंततः ३०।<br>
दृश्यंते व्यापिनस्तत्र रणमध्ये सुदुर्भराः ।<br>
तद्बाणजालं तरसा निहत्य ।<br>
लक्ष्मीनिधिश्चापमथा ततज्यम् ।<br>
विधाय तस्योरसि बाणषट्कं ।<br>
मुमोच तीक्ष्णं शितपर्वशोभितम् ३१।<br>
तद्बाणाः सुभुजभ्रातुर्हृदयं संविदार्य च ।<br>
गतास्ते भुवि दृश्यंते रुधिराक्ता मलीमसाः ३२।<br>
तद्बाणभिन्नहृदयः सुकेतुः कोपपूरितः ।<br>
जघानशरविंशत्या तीक्ष्णया नतपर्वया ३३।<br>
उभौ बाणविभिन्नांगावुभौ क्षतजविप्लुतौ ।<br>
सैनिकैः परिदृश्यंते किंशुकाविव पुष्पितौ ३४।<br>
मुंचंतौ बाणकोटीश्च संदधंतौ त्वरा शरान् ।<br>
न केनापि विलक्ष्येते लघुहस्तौ महाबलौ ३५।<br>
कुंडलीकृत सच्चापौ वर्षंतौ बाणधारया ।<br>
नवांबुदाविव दिवि शक्रनिर्देशकारिणौ ३६।<br>
तयोर्बाणा गजान्वाहान्नराञ्छूरान्विमस्तकान् ।<br>
कुर्वंतः केवलं दृष्टा न च संधानमोक्षयोः ३७।<br>
पृथिवी सुभटैः पूर्णा सकिरीटैः सकुंडलैः ।<br>
धनुर्बाणकरै रोषसंदष्टाधरयुग्मकैः ३८।<br>
तयोः प्रयुद्ध्यतोर्दर्पात्सर्वशस्त्रास्त्रवेदिनोः ।<br>
युद्धं समभवद्घोरं देवविस्मापनं महत् ३९।<br>
संमर्दोऽभवदत्यंतं वीरकोटिविदारणः ।<br>
न केनचित्क्वचिद्दृष्टं शरजालांतरेंऽबरम् ४०।<br>
तस्मिंस्तु समये लक्ष्मीनिधिर्वीरोऽरिमर्दनः ।<br>
बाणांश्चापे समाधत्त वसुसंख्यान्दृढाञ्छितान् ४१।<br>
चतुर्भिस्तुरगान्वीरः सुकेतोरनयत्क्षयम् ।<br>
एकेन ध्वजमत्युग्रं चिच्छेद तरसा हसन् ४२।<br>
एकेन सारथेः कायाच्छिरोभूमावपातयत् ।<br>
एकेन चापं सगुणमच्छिनद्रोषपूरितः ४३।<br>
एकेन हृदि विव्याध सुकेतोर्वेगवान्नृपः ।<br>
तत्कर्माद्भुतमुद्वीक्ष्य वीरा विस्मयमाययुः ४४।<br>
सच्छिन्नधन्वा विरथो हताश्वो हतसारथिः ।<br>
महतीं स गदां धृत्वा योद्घुकामोऽभ्युपेयिवान् ४५।<br>
तमायांतं समालक्ष्य गदायुद्धविशारदम् ।<br>
महत्या गदया युक्तं रथादवततार सः ४६।<br>
गदामादाय महतीं सर्वायसविनिर्मिताम् ।<br>
जातरूपविचित्रांगीं सर्वशोभापुरस्कृताम् ४७।<br>
लक्ष्मीनिधिर्भृशं क्रुद्धः सुकेतोर्वक्षसि त्वरन् ।<br>
ताडयामास हृदये गदां वज्राग्निसन्निभाम् ४८।<br>
गदया ताडितो वीरो नाकंपत महामुने ।<br>
मदोन्मत्तो यथा दंती बालेन स्रग्भिराहतः ४९।<br>
उवाच तं स वीराग्र्यो नृपं लक्ष्मीनिधिं तदा ।<br>
सहस्वैकं प्रहारं मे यदि शूरः परंतप ५०।<br>
इत्युक्त्वा ताडयामास ललाटे गदया भृशम् ।<br>
गदया ताडितो भालेऽसृग्वमन्कुपितो भृशम् ५१।<br>
मूर्ध्नि तं ताडयामास गदया कालरूपया ।<br>
सुकेतुरपि तं स्कंधे ताडयामास धर्मवित् ५२।<br>
एवं भृशं प्रकुपितौ गदायुद्धविशारदौ ।<br>
गदायुद्धं प्रकुर्वाणौ परस्परजयैषिणौ ५३।<br>
अन्योन्याघातविमतौ परस्परवधोद्यतौ ।<br>
न कोपि तत्र हीयेत न को जीयेत संयुगे ५४।<br>
मूर्ध्नि भाले तथा स्कंधे हृदि गात्रेषु सर्वतः ।<br>
रुधिरौघ परिक्लिन्नौ महाबलपराक्रमौ ५५।<br>
तदा लक्ष्मीनिधिः क्रुद्धो गदामुद्यम्य वेगवान् ।<br>
जगाम प्रबलं हंतुं हृदि राजानुजं बली ५६।<br>
तमायांतमथालोक्य स्वगदां महतीं दधत् ।<br>
ययौ तं तरसा हंतुं राजभ्राता बलाद्बलम् ५७।<br>
गदां तेन विनिक्षिप्तां स्वकरे धृतवानयम् ।<br>
तयैव गदया तस्य हृदि जघ्ने महाबलः ५८।<br>
स्वगदां तेन वै नीतां दृष्ट्वा लक्ष्मीनिधिर्नृपः ।<br>
बाहुयुद्धेन तं योद्धुमियेष बलवत्तमम् ५९।<br>
तदा राजानुजः क्रुद्धो बाहुभ्यामुपगृह्य तम् ।<br>
युयुधे सर्वयुद्धस्य ज्ञातावीरेषु सत्तमः ६०।<br>
तदा लक्ष्मीनिधिस्तस्य हृदि जघ्ने स्वमुष्टिना ।<br>
तदा सोपि शिरस्येनं मुष्टिमुद्यम्य चाहनत् ६१।<br>
मुष्टिभिर्वज्रसंकाशैस्तलस्फोटैश्च दारुणैः ।<br>
अन्योन्यं जघ्नतुः क्रुद्धौ संदष्टाधरपल्लवौ ६२।<br>
मुष्टी मुष्टि दंता दंति कचा कचि नखा नखि ।<br>
उभयोरभवद्युद्धं तुमुलं रोमहर्षणम् ६३।<br>
तदा प्रकुपितो भ्राता नृपतेश्च रणे नृपम् ।<br>
गृहीत्वा भ्रामयित्वाथ पातयामास भूतले ६४।<br>
लक्ष्मीनिधिः करे गृह्य तं नृपानुजमुच्चकैः ।<br>
भ्रामयित्वा शतगुणं गजोपस्थे जघान तम् ६५।<br>
स तदा पतितो भूमौ संज्ञां प्राप्य क्षणादनु ।<br>
तथैव भ्रामयामास व्योम्नि वेगेन विक्रमी ६६।<br>
एवं प्रयुध्यमानौ तौ बाहुयुद्धं गतौ पुनः ।<br>
पादे पादं करे पाणिं हृदि हृद्वदने मुखम् ६७।<br>
एवं परस्परं श्लिष्टौ परस्परवधैषिणौ ।<br>
उभावपि पराक्रांतावुभावपि मुमूर्च्छतुः ६८।<br>
तद्दृष्ट्वा विस्मयं प्राप्ताः प्रशशंसुः सहस्रशः ।<br>
धन्यो लक्ष्मीनिधिर्भूपो धन्यो राजानुजो बली ६९।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे गदायुद्धंनाम षड्विंशतितमोऽध्यायः २६ ।<br>
<br>
