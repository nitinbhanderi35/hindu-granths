<br>
सप्तषष्टितमोऽध्यायः 5.67<br>
शेष उवाच।<br>
अथ सौमित्रिरागत्य जानकीं नतवान्मुहुः ।<br>
प्रेमगद्गदया शंसन्वाचं रामप्रणोदिताम् १।<br>
सीता समागतं दृष्ट्वा लक्ष्मणं विनयान्वितम् ।<br>
तन्मुखाद्रामसंदेशं श्रुत्वोवाच विलज्जिता २।<br>
सौमित्रे कथमागच्छे रामत्यक्ता महावने ।<br>
तिष्ठामि रामं स्मरन्ती वाल्मीकेराश्रमे त्वहम् ३।<br>
तस्या मुखोदितं वाक्यं श्रुत्वा सौमित्रिरब्रवीत् ।<br>
मातः पतिव्रते रामस्त्वामाकारयते मुहुः ४।<br>
पतिव्रता पतिकृतं दोषं नानयते हृदि ।<br>
तस्मादागच्छ हि मया स्थित्वा स्यंदन उत्तमे ५।<br>
इत्यादि वचनं श्रुत्वा जानकी पतिदेवता ।<br>
मनोरोषं परित्यज्य तस्थौ सौमित्रिणा रथे ६।<br>
तापसीः सकला नत्वा मुनींश्च निगमोज्ज्वलान् ।<br>
रामं स्मरंती मनसा रथे स्थित्वागमत्पुरीम् ७।<br>
क्रमेण नगरीं प्राप्ता महार्हाभरणान्विता ।<br>
सरयूं सरितं प्राप यत्र रामः स्वयं स्थितः ८।<br>
रथादुत्तीर्य ललिता लक्ष्मणेन समन्विता ।<br>
रामस्य पादयोर्लग्ना पतिव्रतपरायणा ९।<br>
रामस्तामागतां दृष्ट्वा जानकीं प्रेमविह्वलाम् ।<br>
साध्वि त्वया सहेदानीं कुर्वे यज्ञसमापनम् १०।<br>
वाल्मीकिं सा नमस्कृत्य तथान्यान्विप्रसत्तमान् ।<br>
जगाम मातृपदयोः सन्नतिं कर्तुमुत्सुका ११।<br>
कौशल्या तामथायांतीं वीरसूं जानकीं प्रियाम् ।<br>
आशीर्भिरभिसंयुज्य ययौ हर्षमनेकधा १२।<br>
कैकेयीपदयोर्नम्रां वीक्ष्य वैदेहपुत्रिकाम् ।<br>
भर्त्रा सह चिरं जीव सपुत्रेत्याशिषं व्यधात् १३।<br>
सुमित्रा स्वपदेनम्रां वीक्ष्य वैदेहपुत्रिकाम् ।<br>
आशिषं व्यदधात्तस्याः पुत्रपौत्रप्रदायिनीम् १४।<br>
सीता ताः सर्वतो नत्वा रामचंद्र प्रिया सती ।<br>
परमं हर्षमापन्ना बभूव किल वाडव १५।<br>
समागतां वीक्ष्य पत्नीं रामचंद्रस्य कुंभजः ।<br>
सुवर्णपत्नीं धिक्कृत्य तामधाद्धर्मचारिणीम् १६।<br>
रामस्तदा यज्ञमध्ये शुशुभे सीतया सह ।<br>
तारयानुगतो यद्वच्छशीव शरदुत्प्रभः १७।<br>
प्रयोगमकरोत्तत्र काले प्राप्ते मनोरमे ।<br>
वैदेह्या धर्मचारिण्या सर्वपापापनोदनम् १८।<br>
सीतया सहितं रामं प्रसक्तं यज्ञकर्मणि ।<br>
निरीक्ष्य जहृषुस्तत्र कौतुकेन समन्विताः १९।<br>
वसिष्ठं प्राह सुमतिं रामस्तत्र क्रतौ वरे ।<br>
किं कर्तव्यं मया स्वामिन्नतः परमवश्यकम् २०।<br>
रामस्य वचनं श्रुत्वा गुरुः प्राह महामतिः ।<br>
ब्राह्मणानां प्रकर्तव्या पूजा संतोषकारिका २१।<br>
मरुत्तेन क्रतुः सृष्टः पूर्वं संभारसंभृतः ।<br>
ब्राह्मणास्तत्र वित्ताद्यैस्तोषिता अभवंस्तदा २२।<br>
अत्यंतं वित्तसंभारं नेतुं विप्राशकन्नहि ।<br>
प्राक्षिपन्हिमवद्देशे वित्तभारासहा द्विजाः २३।<br>
तस्मात्त्वमपि राजाग्र्य लक्ष्मीवान्नृपसत्तम ।<br>
देहि दानादि विप्रेभ्यो यथा स्यात्प्रीतिरुत्तमा २४।<br>
एतच्छ्रुत्वा स राजाग्र्यः पूज्यं मत्वा घटोद्भवम् ।<br>
प्रथमं पूजयामास ब्रह्मपुत्रं तपोधनम् २५।<br>
अनेकरत्नसंभारैः स्वर्णभारैरनेकधा ।<br>
देशैर्जनैः परिवृतैरत्यंतप्रीतिदायकैः २६।<br>
अगस्त्यं पूजयामास सपत्नीकं मनोरमम् ।<br>
तथैव रत्नैः स्वर्णैश्च देशैश्च विविधैरपि २७।<br>
व्यासं सत्यवतीपुत्रं तथैव समपूजयत् ।<br>
च्यवनं भार्यया साकं सुरत्नैः समपूजयत् २८।<br>
अन्यानपि मुनीन्सर्वानृत्विजस्तपसां निधीन् ।<br>
पूजयामास रत्नौघैः स्वर्णभारैरनेकधा २९।<br>
अदात्तदा क्रतौ रामो विप्रेभ्यो भूरिदक्षिणाम् ।<br>
लक्षंलक्षं सुवर्णस्य प्रत्येकं त्वग्रजन्मने ३०।<br>
दीनांधकृपणेभ्यश्च ददौ दानमनेकधा ।<br>
यथासंतोषविहितैर्वित्तै रत्नैर्मनोहरैः ३१।<br>
वासांसि च विचित्राणि भोजनानि मृदूनि च ।<br>
तत्र प्रादाद्यथाशास्त्रं सर्वेषां प्रीतिदायकम् ३२।<br>
हृष्टपुष्टजनाकीर्णं सर्वसत्त्वोपबृंहितम् ।<br>
अत्यंतमभवद्धृष्टं पुरं पुंस्त्रीसमावृतम् ३३।<br>
दानं ददंतं सर्वेषां वीक्ष्य कुंभोद्भवो मुनिः ।<br>
अत्यंतपरमप्रीतिं ययौ क्रतुवरे द्विजः ३४।<br>
तदाभिषेकस्नानार्थं पानीयममृतोपमम् ।<br>
आनेतुं च चतुःषष्टि नृपान्सस्त्रीन्समाह्वयत् ३५।<br>
रामस्तु सीतया सार्द्धमानेतुमुदकं ययौ ।<br>
घटेन स्वर्णवर्णेन सर्वालंकारशोभया ३६।<br>
सौमित्रिरप्यूर्मिलया मांडव्या भरतो नृपः ।<br>
शत्रुघ्नः श्रुतकीर्त्या च कांतिमत्या च पुष्कलः ३७।<br>
सुबाहुः सत्यवत्या च सत्यवान्वीरभूषया ।<br>
सुमदस्तत्र सत्कीर्त्या राज्ञ्या च विमलो नृपः ३८।<br>
राजावीरमणिस्तत्र श्रुतवत्या मनोज्ञया ।<br>
लक्ष्मीनिधिः कोमलया रिपुतापोंगसेनया ३९।<br>
विभीषणो महामूर्त्या प्रतापाग्र्यः प्रतीतया ।<br>
उग्राश्वः कामगमया नीलरत्नोधिरम्यया ४०।<br>
सुरथः सुमनोहार्या तथा मोहनया कपिः ।<br>
इत्यादीन्नृपतीन्विप्रो वसिष्ठः प्राहिणोन्मुनिः ४१।<br>
वसिष्ठः सरयूं गत्वा शिवपुण्यजलाप्लुताम् ।<br>
उदकं मंत्रयामास वेदमंत्रेण मंत्रवित् ४२।<br>
पयः पुनीह्यमुं वाहमुदकेन मनोहृता ।<br>
यज्ञार्थं रामचंद्रस्य सर्वलोकैकरक्षितुः ४३।<br>
उदकं तन्मुनिस्पृष्टं सर्वे रामादयो नृपाः ।<br>
आजह्रुर्मंडपतले विप्रवर्यैरुपस्तुते ४४।<br>
पयोभिर्निर्मलैः स्नाप्य वाजिनं क्षीरसन्निभम् ।<br>
मंत्रेण मंत्रयामास राम हस्तेन कुंभजः ४५।<br>
पुनीहि मां महावाह अस्मिन्ब्रह्मसमाकुले ।<br>
त्वन्मेधेनाखिला देवाः प्रीणंतु परितोषिताः ४६।<br>
इत्युक्त्वा स नृपो रामः सीतया सममस्पृशत् ।<br>
तदा सर्वे द्विजाश्चित्रममन्यंत कुतूहलात् ४७।<br>
परस्परमवोचंस्ते यन्नामस्मरणान्नराः ।<br>
महापापात्प्रमुच्यंते स रामः किं वदत्यहो ४८।<br>
इत्युक्तवति भूमीशे रामे कुंभोद्भवो मुनिः ।<br>
करवालं चाभिमंत्र्य ददौ रामकरे मुनिः ४९।<br>
करवाले धृते स्पृष्टे रामेण स हयः क्रतौ ।<br>
पशुत्वं तु विहायाशु दिव्यरूपमपद्यत ५०।<br>
विमानवरमारूढश्चाप्सरोभिः समंततः ।<br>
चामरैर्वीज्यमानश्च वैजयंत्या विभूषितः ५१।<br>
तदा तं वाजितां त्यक्त्वा दिव्यरूपधरं वरम् ।<br>
वीक्ष्य लोकाः क्रतौ सर्वे विस्मयं प्राप्नुवंस्तदा ५२।<br>
तदा रामः स्वयं जानञ्ज्ञापयन्सर्वतो नरान् ।<br>
पप्रच्छ दिव्यरूपं तं सुरं परमधार्मिकः ५३।<br>
कस्त्वं दिव्यवपुः प्राप्तः कस्मात्त्वं वाजितां गतः ।<br>
कथं सुरस्त्रीसहितः किं चिकीर्षसि तद्वद ५४।<br>
रामस्य वचनं श्रुत्वा देवः प्रोवाच भूमिपम् ।<br>
हसन्मेघरवां वाणीमवदत्सुमनोहराम् ५५।<br>
तवाज्ञातं न सर्वत्र बाह्याभ्यंतरचारिणः ।<br>
तथापि पृच्छते तुभ्यं कथयामि यथातथम् ५६।<br>
अहं पुराभवे राम द्विजः परमधार्मिकः ।<br>
अचरं प्रतिकूलं वै वेदस्य रिपुतापन ५७।<br>
कदाचिद्धुतपापायास्तीरेऽहं गतवान्पुरा ।<br>
अनेकवृक्षललिते सर्वत्रसुमनोरमे ५८।<br>
तत्र स्नात्वा पितॄंस्तृप्त्वा दानं दत्त्वा यथाविधि ।<br>
ध्यानं तव महाबाहो कृतवान्वेदसंमितम् ५९।<br>
तदा जनाः समायाता बहवस्तत्र भूपते ।<br>
तेषां प्रवंचनार्थाय दंभमेनमकारिषम् ६०।<br>
अनेकक्रतुसंभारैः पूर्णमजिरमुत्तमम् ।<br>
वासोभिश्छादितं रम्यं चषालादियुतं महत् ६१।<br>
अग्निहोत्रोद्भवोधूमः सर्वतो नभसोंगणम् ।<br>
चकार रम्यमतुलं चित्रकारिवपुर्धरः ६२।<br>
अनेकतिलकश्रीभिः शोभितांगो महत्तपाः ।<br>
दर्भशोभः समित्पाणिर्दंभो मूर्तिधरः किमु ६३।<br>
दुर्वासास्तत्र स्वच्छंदं पर्यटञ्जगतीतलम् ।<br>
प्राप तत्र महातेजा धूतपापसरित्तटे ६४।<br>
ददर्श मां दंभकरं मौनधारिणमग्रतः ।<br>
अनर्घ्यकरमुन्मत्तमस्वागतवचः करम् ६५।<br>
दृष्ट्वातीव क्रुधाक्रांतः समुद्र इव पर्वणि ।<br>
शशापासौ मुनिस्तीव्रो दंभिनं मां महामतिः ६६।<br>
दंभं करोषि चेत्तीरे सरितस्त्वं सुदुर्मते ।<br>
तस्मात्प्राप्नुहि निर्वाच्यं पशुत्वं तापसाधम ६७।<br>
शापं प्रदत्तं संश्रुत्य दुःखितोऽहं तदाभवम् ।<br>
अग्राहिषं पदे तस्य मुनेर्दुर्वाससः किल ६८।<br>
तदा मे कृतवान्राम द्विजोऽनुग्रहमुत्तमम् ।<br>
वाजितां प्राप्नुहि मखे राजराजस्य तापस ६९।<br>
पश्चात्तद्धस्तसंपर्काद्याहि तत्परमं पदम् ।<br>
दिव्यं वपुर्मनोहारि धृत्वा दंभविवर्जितम् ७०।<br>
तेन शापोपिसंदिष्टो ममानुग्रहतां गतः ।<br>
यदहं तव हस्तस्य स्पर्शं प्राप्तो मनोरमम् ७१।<br>
यदेव राम देवादिदुर्लभं बहुजन्मभिः ।<br>
तत्तेऽहं करजस्पर्शं प्राप्तवानिह दुर्लभम् ७२।<br>
आज्ञापय महाराज त्वत्प्रसादादहं महत् ।<br>
गच्छामि शाश्वतं स्थानं तव दुःखादिवर्जितम् ७३।<br>
न यत्र शोको न जरा न मृत्युः कालविभ्रमः ।<br>
तत्स्थानं देव गच्छामि त्वत्प्रसादान्नराधिप ७४।<br>
इत्युक्त्वा तं परिक्रम्य विमानवरमारुहत् ।<br>
अनेकरत्नखचितं सर्वदेवाधिवंदितम् ७५।<br>
गतोऽसौ शाश्वतस्थानं रामपादप्रसादतः ।<br>
पुनरावृत्तिरहितं शोकमोहविवर्जितम् ७६।<br>
तेन तत्कथितं श्रुत्वा रामं ज्ञात्वेतरे जनाः ।<br>
विस्मयं प्रापिरे सर्वे परस्परमुदुन्मदाः ७७।<br>
शृणु द्विजमहाबुद्धे दंभेनापि स्मृतो हरिः ।<br>
ददाति मोक्षं सुतरां किं पुनर्दंभवर्जनात् ७८।<br>
यथाकथंचिद्रामस्य कर्तव्यं स्मरणं परम् ।<br>
येन प्राप्नोति परमं पदं देवादिदुर्लभम् ७९।<br>
तच्चित्रं वीक्ष्य मुनयः कृतार्थं मेनिरे निजम् ।<br>
यद्रामचरणप्रेक्षा करस्पर्शपवित्रितम् ८०।<br>
गते तस्मिन्सुरे स्वर्गं हयरूपधरे पुरा ।<br>
उवाच रामस्तपसां निधीन्वेदविदुत्तमान् ८१।<br>
किं कर्तव्यं मयाब्रह्मन्हयो नष्टो गतः सुखम् ।<br>
होमः कथं पुरोभावी सर्वदैवततर्पकः ८२।<br>
यथा स्यात्सुरसंतृप्तिर्यथा मे मख उत्तमः ।<br>
तथा कुर्वंतु मुनयो यथा मे स्याद्विधिश्रुतम् ८३।<br>
इति वाक्यं समाश्रुत्य जगाद मुनिसत्तमः ।<br>
वसिष्ठः सर्वदेवानां चित्ताभिज्ञानकोविदः ८४।<br>
कर्पूरमाहर क्षिप्रं येन देवाः स्वयं पुरा ।<br>
प्राप्य हव्यं ग्रहीष्यंति मद्वाक्यप्रेरिताधुना ८५।<br>
इति वाक्यं समाकर्ण्य रामः क्षिप्रमुपाहरत् ।<br>
कर्पूरं बहुदेवानां प्रीत्यर्थं बहुशोभनम् ८६।<br>
तदा मुनिः प्रहृष्टात्मा देवानाह्वयदद्भुतान् ।<br>
ते सर्वे तत्क्षणात्प्राप्ताः स्वपरीवारसंवृताः ८७।<br>
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे यज्ञप्रारंभोनाम सप्तषष्टितमोऽध्यायः ६७।<br>
