शेष उवाच।<br>
गतः प्रातःक्रियां कर्तुं समिधस्तत्क्रियार्हकाः ।<br>
आनेतुं जानकीसूनुर्वृतो मुनिसुतैर्लवः १।<br>
ददर्श तत्र यज्ञाश्वं स्वर्णपत्रेण चिह्नितम् ।<br>
कुंकुमागरुकस्तूरी दिव्यगंधेन वासितम् २।<br>
विलोक्य जातकुतुको मुनिपुत्रानुवाच सः ।<br>
अर्वा कस्य मनोवेगः प्राप्तो दैवान्मदाश्रमम् ३।<br>
आगच्छंतु मया सार्धं प्रेक्षंतां मा भयं कृथाः ।<br>
इत्युक्त्वा स लवस्तूर्णं वाहस्य निकटे गतः ४।<br>
स रराज समीपस्थो वाहस्य रघुवंशजः ।<br>
धनुर्बाणधरः स्कंधे जयंत इव दुर्जयः ५।<br>
गत्वा मुनिसुतैः सार्धं वाचयामास पत्रकम् ।<br>
भालस्थितं स्पष्टवर्णराजिराजितमुत्तमम् ६।<br>
विवस्वतो महान्वंशः सर्वलोकेषु विश्रुतः ।<br>
यत्र कोपि पराबाधी न परद्रव्यलंपटः ७।<br>
सूर्यवंशध्वजो धन्वी धनुर्दीक्षा गुरुर्गुरुः ।<br>
यं देवाः सामराः सर्वे नमंति मणिमौलिभिः ८।<br>
तस्यात्मजो वीर बलदर्पहारी रघूद्वहः ।<br>
रामचंद्रो महाभागः सर्वशूरशिरोमणिः ९।<br>
तन्माता कोशलनृपपुत्रीरत्नसमुद्भवा ।<br>
तस्याः कुक्षिभवं रत्नं रामः शत्रुक्षयंकरः १०।<br>
करोति हयमेधं स ब्राह्मणेन सुशिक्षितः ।<br>
रावणाभिधविप्रेंद्र वधपापापनुत्तये ११।<br>
मोचितस्तेन वाहानां मुख्योऽसौ याज्ञिको हयः ।<br>
महाबलपरीवारो परिखाभिः सुरक्षितः १२।<br>
तद्रक्षकोऽस्ति मद्भ्राता शत्रुघ्नो लवणांतकः ।<br>
हस्त्यश्वरथपादातसंघसेनासमन्वितः १३।<br>
यस्य राज्ञ इति श्रेष्ठो मानो जायेत्स्वकान्मदात् ।<br>
शूरा वयं धनुर्धारि श्रेष्ठा वयमिहोत्कटाः १४।<br>
ते गृह्णंतु बलाद्वाहं रत्नमालाविभूषितम् ।<br>
मनोवेगं कामजवं सर्वगत्याधिभास्वरम् १५।<br>
ततो मोचयिता भ्राता शत्रुघ्नो लीलया हठात् ।<br>
शरासनविनिर्मुक्त वत्सदंतकृतव्यथात् १६।<br>
ये क्षत्रियाः क्षत्रियकन्यकायां ।<br>
जाताश्च सत्क्षेत्रकुलेषु सत्सु ।<br>
गृह्णंतु ते तद्विपरीतदेहा ।<br>
नमंतु राज्यं रघवे निवेद्य १७।<br>
इति संवाच्य कुपितो लवः शस्त्रधनुर्धरः ।<br>
उवाच मुनिपुत्रांस्तान्रोषगद्गदभाषितः १८।<br>
पश्यत क्षिप्रमेतस्य धृष्टत्वं क्षत्रियस्य वै ।<br>
लिलेख यो भालपत्रे स्वप्रतापबलं नृपः १९।<br>
कोऽसौ रामः कः शत्रुघ्नः कीटाः स्वल्पबलाश्रिताः ।<br>
क्षत्रियाणां कुले जाता एते न वयमुत्तमाः २०।<br>
एतस्य वीरसूर्माता जानकी न कुशप्रसूः ।<br>
या रत्नं कुशसंज्ञं तु दधाराग्निमिवारणिः २१।<br>
इदानीं क्षत्रियत्वादि दर्शयिष्यामि सर्वतः ।<br>
यदि क्षत्रियभूरेष भविष्यति च शत्रुहा २२।<br>
गृहीष्यति मया बद्धं वाहं यज्ञक्रियोचितम् ।<br>
नोचेत्क्षत्रत्वमुन्मुच्य कुशस्य चरणार्चकः २३।<br>
अधुना मद्धनुर्मुक्तैः शरैः सुप्तो भविष्यति ।<br>
अन्ये ये च महावीरा रणमंडलभूषणाः २४।<br>
इत्यादिवाक्यमुच्चार्य लवो जग्राह तं हयम् ।<br>
तृणीकृत्य नृपान्सर्वांश्चापबाणधरो वरः २५।<br>
तदा मुनिसुताः प्रोचुर्लवं हयजिहीर्षकम् ।<br>
अयोध्यानृपती रामो महाबलपराक्रमः २६।<br>
तस्य वाहं न गृह्णाति शक्रोऽपि स्वबलोद्धतः ।<br>
मा गृहाण शृणुष्वेदं मद्वाक्यं हितसंयुतम् २७।<br>
इत्युक्तं स श्रुतौ धृत्वा जगाद स द्विजात्मजान् ।<br>
यूयं बलं न जानीथ क्षत्रियाणां द्विजोत्तमाः २८।<br>
क्षत्रिया वीर्यशौंडीर्या द्विजा भोजनशालिनः ।<br>
तस्माद्यूयं गृहे गत्वा भुंजंतु जननी हृतम् २९।<br>
इत्युक्तास्तेऽभवंस्तूष्णीं प्रेक्षंतस्तत्पराक्रमम् ।<br>
लवस्य मुनिपुत्रास्ते संतस्थुर्दूरतो बहिः ३०।<br>
एवं व्यतिकरे वृत्ते सेवकास्तस्य भूपतेः ।<br>
आयातास्तं हयं बद्धं दृष्ट्वा प्रोचुस्तदा लवम् ३१।<br>
बबंध को हयमहो रुष्टः कस्य च धर्मराट् ।<br>
को बाणव्रजमध्यस्थः प्राप्स्यते परमां व्यथाम् ३२।<br>
तदा लवो जगादाशु मया बद्धोऽश्व उत्तमः ।<br>
यो मोचयति तस्याशु रुष्टो भ्राता कुशो महान् ३३।<br>
यमः करिष्यति किमु ह्यागतोऽपि स्वयं प्रभुः ।<br>
नत्वा गमिष्यति क्षिप्रं शरवृष्ट्या सुतोषितः ३४।<br>
शेष उवाच।<br>
इति वाक्यं समाकर्ण्य बालोयमिति तेब्रुवन् ।<br>
समागता मोचयितुं हयं बद्धं तु ये हरेः ३५।<br>
तान्वैमोचयितुं प्राप्ताञ्छत्रुघ्नस्य च सेवकान् ।<br>
कोदंडं करयोर्धृत्वा क्षुरप्रान्सममूमुचत् ३६।<br>
ते छिन्नबाहवः शोकाच्छत्रुघ्नं प्रतिसंगताः ।<br>
पृष्टास्ते जगदुः सर्वे लवात्स्वभुजकृंतनम् ३७।<br>
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे लवेन हयबंधनंनाम चतुःपंचाशत्तमोऽध्यायः ५४।<br>
<br>
