शेष उवाच।<br>
प्राप्य तं वाजिनं राजा शत्रुघ्नो राक्षसैर्हृतम् ।<br>
अत्यंतं हर्षमापेदे पुष्कलेन समन्वितः १।<br>
रुधिरैः सिक्तगात्रास्ते योधा लक्ष्मीनिधिस्तथा ।<br>
रणोत्साहेन संयुक्तं प्रशशंसुर्महानृपम् २।<br>
हते तस्मिन्महादैत्ये विद्युन्मालिनि दुर्जये ।<br>
सुराः सर्वे भयं त्यक्त्वा सुखमापुर्मुनेमहत् ३।<br>
नद्यस्तु विमला जाता रविस्तु विमलोऽभवत् ।<br>
वाता ववुः सुगंधोद सिक्ता विमलशुष्मिणः ४।<br>
सन्नद्धास्ते महावीरा रथस्था विमलांगकाः ।<br>
राजानमूचुस्ते सर्वे जयलक्ष्म्या समन्विताः ५।<br>
वीरा ऊचुः।<br>
दिष्ट्या हतस्त्वया दैत्यो विद्युन्माली महामते ।<br>
यद्भयात्त्रासमापन्नाः सुराः स्वर्गान्निराकृताः ६।<br>
दिष्ट्या प्राप्तो महावाजी रघुनाथस्य शोभनः ।<br>
दिष्ट्या गंतासि सर्वत्र जयं तु क्षितिमंडले ७।<br>
स्वामिन्मुंचत्विमं वाहं मनोवेगं मनोरमम् ।<br>
समयस्य विलंबो मा भवत्वत्र महामते ८।<br>
शेष उवाच।<br>
इति श्रुत्वा तु तद्वाक्यं वीराणां समयोचितम् ।<br>
साधु साधु प्रशस्यैतान्मुमोच हयसत्तमम् ९।<br>
स मुक्तश्चोत्तरामाशां बभ्रामाथ सुरक्षितः ।<br>
रथपत्तिहयश्रेष्ठैः सर्वशस्त्रास्त्रकोविदैः १०।<br>
तत्र यद्वृत्तमेतस्य शत्रुघ्नस्य मनोहरम् ।<br>
वात्स्यायन शृणुष्वैतत्पापराशिप्रदाहकम् ११।<br>
रेवातीरमथ प्राप्तो मुनिवृंदनिषेवितम् ।<br>
नीलरत्नसमूहस्य रसः किं तु पयो मिषात् १२।<br>
तांस्तान्मुनिवरान्सर्वान्प्रणमञ्छूरसेवितः ।<br>
जगाम हयरत्नस्य पृष्ठतः कामगामिनः १३।<br>
गच्छंस्तत्राश्रमं जीर्णं पलाशपर्णनिर्मितम् ।<br>
रेवायाजलकल्लोलैः सिक्तं पापहराश्रयम् १४।<br>
तं दृष्ट्वा सुमतिं प्राह सर्वज्ञं नयकोविदम् ।<br>
शत्रुघ्नः सर्वधर्मार्थकर्मकर्तव्यकोविदः १५।<br>
राजोवाच।<br>
मंत्रिन्कथय कस्यायमाश्रमः पुण्यदर्शनः ।<br>
विचारचतुरश्रेष्ठ वदैतन्मम पृच्छतः १६।<br>
शेष उवाच।<br>
इति वाक्यं समाकर्ण्य सुमतिः प्राह तं नृपम् ।<br>
विशद स्मेरया वाचा दर्शयन्नात्मसौहृदम् १७।<br>
सुमतिरुवाच।<br>
एनं दृष्ट्वा महाराज धूतपापा वयं खलु ।<br>
भविष्यामो मुनिश्रेष्ठं सर्वशास्त्रपरायणम् १८।<br>
तस्मान्नत्वा तमापृच्छ सर्वं ते कथयिष्यति ।<br>
रघुनाथपदांभोजमकरंदाति लोलुपः १९।<br>
नाम्ना त्वारण्यकं ख्यातं रघुनाथांघ्रिसेवकम् ।<br>
अत्युग्रतपसा पूर्णं सर्वशास्त्रार्थकोविदम् २०।<br>
इति श्रुत्वा तु तद्वाक्यं धर्मार्थपरिबृंहितम् ।<br>
जगाम तमथो द्रष्टुं स्वल्पसेवकसंयुतः २१।<br>
हनूमान्पुष्कलो वीरः सुमतिर्मंत्रिसत्तमः ।<br>
लक्ष्मीनिधिः प्रतापाग्र्यः सुबाहुः सुमदस्तथा २२।<br>
एतैः परिवृतो राजा शत्रुघ्नः प्रापदाश्रमम् ।<br>
नमस्कर्तुं द्विजवरमारण्यकमुदारधीः २३।<br>
गत्वा तं तापसश्रेष्ठं नमस्कारमथाकरोत् ।<br>
सर्वैस्तैः सहितो वीरैर्विनयानतकंधरैः २४।<br>
तान्दृष्ट्वा सन्नतान्सर्वाञ्छत्रुघ्नप्रमुखान्नृपान् ।<br>
अर्घ्यपाद्यादिकं चक्रे फलमूलादिभिस्तदा २५।<br>
उवाच तान्नृपान्सर्वान्भवंतः कुत्र संगताः ।<br>
कथमत्र समायातास्तत्सर्वं वदतानघाः २६।<br>
तच्छ्रुत्वा वाक्यमेतस्य मुनिवर्यस्य वाडव ।<br>
सुमतिः कथयामास वाक्यं वादविचक्षणः २७।<br>
सुमतिरुवाच।<br>
रघुवंशनृपस्यायमश्वो वै पाल्यतेऽखिलैः ।<br>
यागं करिष्यते वीरः सर्वसंभारसंभृतम् २८।<br>
तच्छ्रुत्वा वचनं तेषां जगाद मुनिसत्तमः ।<br>
दंतकांत्याखिलं घोरं तमोनिर्वारयन्निव २९।<br>
आरण्यक उवाच।<br>
किं यागैर्विविधैरन्यैः सर्वसंभारसंभृतैः ।<br>
स्वल्पपुण्यप्रदैर्नूनं क्षयिष्णुपददातृभिः ३०।<br>
मूढो लोको हरिं त्यक्त्वा करोत्यन्यसमर्चनम् ।<br>
रघुवीरं रमानाथं स्थिरैश्वर्यपदप्रदम् ३१।<br>
यो नरैः स्मृतमात्रोपि हरते पापपर्वतम् ।<br>
तं मुक्त्वा क्लिश्यते मूढो यागयोगव्रतादिभिः ३२।<br>
अहो पश्यत मूढत्वं लोकानामतिवंचितम् ।<br>
सुलभं रामभजनं मुक्त्वा दुर्ल्लभमाचरेत् ३३।<br>
सकामैर्योगिभिर्वापि चिंत्यते कामवर्जितैः ।<br>
अपवर्गप्रदं नॄणां स्मृतमात्राखिलाघहम् ३४।<br>
पुराहं तत्त्ववित्सायां ज्ञानिनं सुविचारयन् ।<br>
अगमं बहुतीर्थानि तत्त्वं कोपि न मेऽदिशत् ३५।<br>
तदैकं हि महद्भाग्यात्प्राप्तं वै लोमशं मुनिम् ।<br>
स्वर्गलोकात्समायातं तीर्थयात्राचिकीर्षया ३६।<br>
तमहं प्रणिपत्याथ पर्यपृच्छं महामुनिम् ।<br>
महायुषं महायोगिसंसेवितपदद्वयम् ३७।<br>
स्वामिन्मयाद्य मानुष्यं प्राप्तमद्भुतदुर्ल्लभम् ।<br>
संसारघोरजलधिं किं कर्तव्यं तितीर्षुणा ३८।<br>
विचार्य कथय त्वं तद्व्रतं दानं जपो मखः ।<br>
देवो वा विद्यते यो वै संसृत्यंभोधितारकः ३९।<br>
यज्ज्ञात्वा संसृतिं घोरां तरामि त्वत्कृपाब्धितः ।<br>
तन्मे कथय योगेश सर्वशास्त्रार्थपारग ४०।<br>
इति मद्वाक्यमाकर्ण्य जगाद मुनिसत्तमः ।<br>
शृणुष्वैकमना विप्र श्रद्धया परया युतः ४१।<br>
संति दानानि तीर्थानि व्रतानि नियमा यमाः ।<br>
योगा यज्ञास्तथानेके वर्तंते स्वर्गदायकाः ४२।<br>
परं गुह्यं प्रवक्ष्यामि सर्वपापप्रणाशनम् ।<br>
तच्छृणुष्व महाभाग संसारांभोधितारकम् ४३।<br>
नास्तिकाय न वक्तव्यं न चाऽश्रद्धालवे पुनः ।<br>
निंदकाय शठायापि न देयं भक्तिवैरिणे ४४।<br>
रामभक्ताय शांताय कामक्रोधवियोगिने ।<br>
वक्तव्यं सर्वदुःखस्य नाशकारकमुत्तमम् ४५।<br>
रामान्नास्ति परो देवो रामान्नास्ति परं व्रतम् ।<br>
न हि रामात्परो योगो न हि रामात्परो मखः ४६।<br>
तं स्मृत्वा चैव जप्त्वा च पूजयित्वा नरः परम् ।<br>
प्राप्नोति परमामृद्धिमैहिकामुष्मिकीं तथा ४७।<br>
संस्मृतो मनसा ध्यातः सर्वकामफलप्रदः ।<br>
ददाति परमां भक्तिं संसारांभोधितारिणीम् ४८।<br>
श्वपाकोपि हि संस्मृत्य रामं याति परां गतिम् ।<br>
ये वेदशास्त्रनिरतास्त्वादृशास्तत्र किं पुनः ४९।<br>
सर्वेषां वेदशास्त्राणां रहस्यं ते प्रकाशितम् ।<br>
समाचर तथा त्वं वै यथा स्यात्ते मनीषितम् ५०।<br>
एको देवो रामचंद्रो व्रतमेकं तदर्चनम् ।<br>
मंत्रोऽप्येकश्च तन्नाम शास्त्रं तद्ध्येव तत्स्तुतिः ५१।<br>
तस्मात्सर्वात्मना रामचंद्रं भजमनोहरम् ।<br>
यथा गोष्पदवत्तुच्छो भवेत्संसारसागरः ५२।<br>
श्रुत्वा मया तु तद्वाक्यं पुनः प्रश्नमकारिषम् ।<br>
कथं वा ध्यायते देवः कथं वा पूज्यते नरैः ५३।<br>
कथयस्व महाबुद्धे सर्वज्ञ मम विस्तरात् ।<br>
यज्ज्ञात्वाहं कृतार्थः स्यां त्रिलोक्यां मुनिसत्तम ५४।<br>
एतच्छ्रुत्वा तु मद्वाक्यं विचार्य स तु लोमशः ।<br>
कथयामास मे सर्वं रामध्यानपुरःसरम् ५५।<br>
शृणु विप्रेंद्र वक्ष्यामि यत्पृष्टं तु त्वयानघ ।<br>
यथा तुष्येद्रमानाथः संसारज्वरदाहकः ५६।<br>
अयोध्यानगरे रम्ये चित्रमंडपशोभिते ।<br>
ध्यायेत्कल्पतरोर्मूले सर्वकामसमृद्धिदे ५७।<br>
महामरकतस्वर्णनीलरत्नादिशोभितम् ।<br>
सिंहासनं चित्तहरं कांत्या तामिस्रनाशनम् ५८।<br>
तस्योपरि समासीनं रघुराजं मनोरमम् ।<br>
दूर्वादलश्यामतनुं देवदेवेंद्रपूजितम् ५९।<br>
राकायां पूर्णशीतांशुकांतिधिक्कारिवक्त्रिणम् ।<br>
अष्टमीचंद्रशकलसमभालाधिधारिणम् ६०।<br>
नीलकुंतलशोभाढ्यं किरीटमणिरंजितम् ।<br>
मकराकारसौंदर्यकुंडलाभ्यां विराजितम् ६१।<br>
विद्रुमच्छवि सत्कांतिरदच्छदविराजितम् ।<br>
तारापतिकराकार द्विजराजि सुशोभितम् ६२।<br>
जपापुष्पाभया माध्व्या जिह्वया शोभिताननम् ।<br>
यस्यां वसंति निगमा ऋगाद्याः शास्त्रसंयुताः ६३।<br>
कंबुकांतिधरग्रीवा शोभया समलंकृतम् ।<br>
सिंहवदुच्चकौ स्कन्धौ मांसलौ बिभ्रतं वरम् ६४।<br>
बाहू दधानं दीर्घांगौ केयूरकटकांकितौ ।<br>
मुद्रिकाहीरशोभाभिर्भूषितौ जानुलंबिनौ ६५।<br>
वक्षो दधानं विपुलं लक्ष्मीवासेन शोभितम् ।<br>
श्रीवत्सादिविचित्रांकैरंकितं सुमनोहरम् ६६।<br>
महोदरं महानाभिं शुभकट्याविराजितम् ।<br>
कांच्या वै मणिमत्या च विशेषेण श्रियान्वितम् ६७।<br>
ऊरुभ्यां विमलाभ्यां वै जानुभ्यां शोभितं श्रिया ।<br>
चरणाभ्यां वज्ररेखा यवांकुशसुरेखया ६८।<br>
युताभ्यां योगिध्येयाभ्यां कोमलाभ्यां विराजितम् ।<br>
ध्यात्वा स्मृत्वा च संसारसागरं त्वं तरिष्यसि ६९।<br>
तमेव पूजयन्नित्यं चंदनादिभिरिच्छया ।<br>
प्राप्नोति परमामृद्धिमैहिकामुष्मिकीं पराम् ७०।<br>
त्वया पृष्टं महाराज रामस्य ध्यानमुत्तमम् ।<br>
तत्ते कथितमेतद्वै संसारजलधिं तर ७१।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे आरण्यकोपाख्याने लोमशारण्यकसंवादोनाम पंचत्रिंशत्तमोऽध्यायः ३५ ।<br>
<br>
