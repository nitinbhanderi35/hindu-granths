शेष उवाच।<br>
सेनाचरा महाराज्ञो महाबलसमन्विताः ।<br>
समागतास्तं पश्यंतो हयं रामस्य भूपतेः १।<br>
क्वा सावश्वः केन नीतः कथं वा दृश्यते न सः ।<br>
को गंता यमपुर्यां वै वाहं हृत्वा सुमंदधीः २।<br>
विलोकयंतस्तन्मार्गं यावत्सेनाचरा रघोः ।<br>
तावत्प्राप्तो महाराजो महासैन्यपरीवृतः ३।<br>
पप्रच्छ सेवकान्सर्वान्कुत्राश्वो मम सांप्रतम् ।<br>
न दृश्यते कथं वाहः स्वर्णपत्रसुशोभितः ४।<br>
इति तद्वचनं श्रुत्वा सेवकास्ते हयानुगाः ।<br>
प्रोचुर्नाथ मनोवेगो वाहः केनापि कानने ५।<br>
हृतो न लक्ष्यते तस्मादस्माभिर्मार्गकोविदैः ।<br>
तदत्र यत्नः कर्तव्यो हयप्राप्तिं प्रति प्रभो ६।<br>
तेषां वचनमाकर्ण्य पप्रच्छ सुमतिं नृपः ।<br>
शत्रुघ्नः शत्रुसंहारकारीमोहनरूपधृक् ७।<br>
शत्रुघ्न उवाच।<br>
कोऽत्र राजा निवसति कथं वाहस्य संगमः ।<br>
कियद्बलं भूमिपतेर्येन मेऽद्य हृतो हयः ८।<br>
सुमतिरुवाच।<br>
राजन्देवपुरं ह्येतद्देवेनैव विनिर्मितम् ।<br>
कैलासमिव दुर्गम्यं वैरिसंघैः सुसंहतैः ९।<br>
अस्मिन्वीरमणी राजा महाशूरः प्रतापवान् ।<br>
राज्यं करोति धर्मेण शिवेन परिरक्षितः १०।<br>
योऽसौ प्रलयकारी स आस्ते भक्त्या वशीकृतः ।<br>
चंद्रचूडः स्वभक्तस्य पक्षपातं सृजन्सदा ११।<br>
तस्मादत्र महद्युद्धं गृहीतश्चेद्भविष्यति ।<br>
यत्ताः संतः प्रकुर्वंतु रक्षणं कटकस्य हि १२।<br>
एवं श्रुत्वा स शत्रुघ्नः सर्वभूपशिरोमणिः ।<br>
सैन्यव्यूहं रचित्वासौ तिष्ठति स्म महायशाः १३।<br>
अथ तं सुखमासीनं मंत्रयंतं सुमंत्रिणा ।<br>
आजगाम स देवर्षिर्युद्धकौतुकसंयुतः १४।<br>
तमागतं मुनिं दृष्ट्वा शत्रुघ्नस्तपसां निधिम् ।<br>
अभ्युत्थायासने स्थाप्य मधुपर्कमथार्पयत् १५।<br>
स्वागतेन च संतुष्टं नारदं मुनिसत्तमम् ।<br>
उवाच प्रीणयन्वाचा वाक्यवादविशारदः १६।<br>
शत्रुघ्न उवाच।<br>
मदीयोऽश्व कुत्र विप्र कथयस्व महामते ।<br>
न लक्ष्यते गतिस्तस्य सेवकैर्मम कोविदैः १७।<br>
शंस तं येन वा नीतं क्षत्त्रियेण च मानिना ।<br>
कथमत्र हयप्राप्तिर्भविष्यति तपोधन १८।<br>
इति वाक्यं समाकर्ण्य शत्रुघ्नस्य स नारदः ।<br>
उवाच वीणां रणयन्गायन्रामकथां मुहुः १९।<br>
नारद उवाच।<br>
एतद्देवपुरं राजन्भूपो वीरमणिर्महान् ।<br>
तत्पुत्रेण वनस्थेन गृहीतस्तव वाजिराट् २०।<br>
तत्र युद्धं महत्तेऽद्य भविष्यति सुदारुणम् ।<br>
अत्र वीराः पतिष्यंति बलशौर्यसमन्विताः २१।<br>
तस्मादत्र महायत्नात्स्थातव्यं ते महाबल ।<br>
रचय व्यूहरचनां दुर्गमां परसैनिकैः २२।<br>
जयस्ते भविता राजन्कृच्छ्रेणास्मान्नृपोत्तमात् ।<br>
रामं को नु पराजीयाद्भुवने सकले ह्यपि २३।<br>
इत्युक्त्वांतर्दधे विप्रो नभसि स्थितवांस्ततः ।<br>
युद्धं सुदारुणं द्रक्ष्यन्देवदानवयोरिव २४।<br>
शेष उवाच।<br>
अथ राजा वीरमणिः सर्वशूरशिरोमणिः ।<br>
पटहं घोषितुं स्वीये पुरमध्ये महारवम् २५।<br>
आह्वयामास सेनान्यं रिपुवीरं महोन्नतम् ।<br>
कथयामास च क्षिप्रं मेघगंभीरया गिरा २६।<br>
वीरमणिरुवाच।<br>
सेनानीः पटहस्याज्ञां देहि मे शोभने पुरे ।<br>
तच्छ्रुत्वा मे सुसन्नद्धाः शत्रुघ्नं प्रति यांतु ते २७।<br>
इति वाक्यं समाकर्ण्य राज्ञो वीरमणेस्तदा ।<br>
कारयामास पटहं महारवनिनादितम् २८।<br>
गेहे गेहे च रथ्यायां श्रूयते पटहध्वनिः ।<br>
शत्रुघ्नं यांतु ये सर्वे वीरा राजपुरे स्थिताः २९।<br>
ये वै राज्ञः समुल्लंघ्य शासनं वीरमानिनः ।<br>
पुत्रा वा भ्रातरो वापि ते वध्याः स्युर्नृपाज्ञया ३०।<br>
शृण्वंतु वीराः पुनरप्याह ते पटहे रवम् ।<br>
श्रुत्वा विधीयतामाशु कर्तव्यं मा विलंबितम् ३१।<br>
शेष उवाच।<br>
इति पटहरवं स्वकर्णगोचरं ।<br>
नरवरवीरवरा ययुर्नृपोत्तमम् ।<br>
कनककवचभूषितस्वदेहाः ।<br>
समरमहोत्सव हृष्टचित्तकोशाः ३२।<br>
केचिद्ययुः शिरस्त्राणं धृत्वा शिरसि शोभनम् ।<br>
कवचेन सुशोभाढ्याः शतकोटिसुशोभिताः ३३।<br>
रथेन हययुग्मेन मणिकांचनशोभिना ।<br>
ययुस्ते राजसंदेशान्नृवरालयमुन्मदाः ३४।<br>
केचिन्मतंगजैर्मत्तैः केचिद्वाहैः सुशोभनैः ।<br>
ययुर्नपगृहं सर्वे राजसंदेशकारकाः ३५।<br>
विविक्तस्वर्णकवचशिरस्त्राणसुशोभितः ।<br>
रुक्मांगदोऽपि च निजे रथे तिष्ठन्मनोजवे ३६।<br>
शुभांगदोऽनुजस्तस्य महारत्नमयं दधत् ।<br>
कवचं वपुषि श्रेष्ठं निजं प्रायाद्रणोत्सवे ३७।<br>
राजभ्राता वीरसिंहः सर्वशस्त्रास्त्रकोविदः ।<br>
ययौ नृपाज्ञया तत्र शासनं भूमिपस्य हि ३८।<br>
जामेयस्तस्य राज्ञोऽपि बलमित्र इति स्मृतः ।<br>
सन्नद्धः कवची खड्गी जगाम नृपमंदिरम् ३९।<br>
सेनानी रिपुवारोऽपि सेनां तां चतुरंगिणीम् ।<br>
सज्जां विधाय भूपाय न्यवेदयदथो महान् ४०।<br>
अथ राजा वीरमणिः सर्वशस्त्रास्त्रपूरितम् ।<br>
मणिसृष्टोच्चचक्रोच्चमारोहत्स्यंदनोत्तमम् ४१।<br>
ततो वीरार्णवे शंखनिनादश्च समंततः ।<br>
श्रूयते कातरान्वीरान्प्रेरयन्निव संगरे ४२।<br>
भेर्यः समंततो जघ्नुः शुभवादकवादिताः ।<br>
अनीकान्यत्र तस्यासन्संग्रामाय प्रतस्थुषः ४३।<br>
सर्वे कृतस्वस्त्ययनाः सर्वाभरणभूषिताः ।<br>
सर्वशस्त्रास्त्रसंपूर्णा ययुः समरमण्डलम् ४४।<br>
भेरीशंखनिनादेन पूरिताश्च नगा गुहाः ।<br>
आकारितुं गतः किं नु तद्रवः स्वर्गसंस्थितान् ४५।<br>
तस्मिन्कोलाहले वृत्ते राजा वीरमणिर्महान् ।<br>
रणोत्साहेन संयुक्तो ययौ प्रधनमंडलम् ४६।<br>
आगत्य संस्थितस्तावद्रथपत्तिसमाकुलम् ।<br>
समुद्र इव तत्स्थानात्प्लावितुं पुरुषानयात् ४७।<br>
तदागतं बलं दृष्ट्वा रथिभिः शस्त्रकोविदैः ।<br>
कोलाहलीकृतं सर्वमुवाच सुमतिं नृपः ४८।<br>
शत्रुघ्न उवाच।<br>
समागतो वीरमणिर्मम वाजिधरो बली ।<br>
योद्धुं मां महता भूयः सैन्येन चतुरंगिणा ४९।<br>
कथं युद्धं प्रकर्तव्यं के योत्स्यंति बलोत्कटाः ।<br>
तान्सर्वान्दिश मे वीरान्यथा स्याज्जय ईप्सितः ५०।<br>
सुमतिरुवाच।<br>
स्वामिन्नसौ महाराजो महासैन्यपरीवृतः ।<br>
समागतः स युद्धार्थं शिवभक्तिसमन्वितः ५१।<br>
सांप्रतं युद्ध्यतां वीरः पुष्कलः परमास्त्रवित् ।<br>
अन्येपि नीलरत्नाद्या योद्धारो युद्धकोविदाः ५२।<br>
शिवेन सह योद्धव्यं राज्ञा वा भवतानघ ।<br>
द्वंद्वयुद्धेन जेतव्यो महाबलपराक्रमः ५३।<br>
अनेन विधिना राजञ्जयस्तेऽत्र भविष्यति ।<br>
पश्चाद्यद्रोचते स्वामिंस्तत्कुरुष्व महामते ५४।<br>
शेष उवाच।<br>
इति वाक्यं समाकर्ण्य शत्रुघ्नः परवीरहा ।<br>
सुभटानादिदेशाथ युद्धाय कृतनिश्चयः ५५।<br>
सर्वैः ससैन्यैर्युद्धार्थं राजभिः शस्त्रकोविदैः ।<br>
यथा स्यान्मे जयः क्षिप्रं यतितव्यं तथा पुनः ५६।<br>
जयार्थं राघवस्यैव श्रुत्वा ते रणकोविदाः ।<br>
महोत्साहेन संयुक्ता ययुर्योद्धुं तु सैनिकैः ५७।<br>
इति श्रीपद्मपुराणे पातालखंडे शेषवात्स्यायनसंवादे रामाश्वमेधे वीर-।<br>
मणिना सह युद्धनिश्चयोनाम चत्वारिंशत्तमोऽध्यायः ४० ।<br>
<br>
