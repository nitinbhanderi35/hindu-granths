शेष उवाच।<br>
शत्रुघ्नो निजवीराणां छिन्नान्बाहून्निरीक्षयन् ।<br>
उवाच तान्सुकुपितो रोषसंदंशिताधरः १।<br>
केन वीरेण वो बाहुकृंतनं समकारि भोः ।<br>
तस्याहं बाहू कृंतामि देवगुप्तस्य वै भटाः २।<br>
न जानाति महामूढो रामचंद्र बलं महत् ।<br>
इदानीं दर्शयिष्यामि पराक्रांत्या बलं स्वकम् ३।<br>
स कुत्र वर्तते वीरो हयः कुत्र मनोरमः ।<br>
को वाऽगृह्णात्सुप्तसर्पान्मूढो ज्ञात्वा पराक्रमम् ४।<br>
इति ते कथिता वीरा विस्मिता दुःखिता भृशम् ।<br>
रामचंद्र प्रतिनिधिं बालकं समशंसत ५।<br>
स श्रुत्वा रोषताम्राक्षो बालकेन हयग्रहम् ।<br>
सेनान्यं वै कालजितमाज्ञापयद्युयुत्सुकः ६।<br>
सेनानीः सकलां सेनां व्यूहयस्व ममाज्ञया ।<br>
रिपुः संप्रति गंतव्यो महाबलपराक्रमः ७।<br>
नायं बालो हरिर्नूनं भविष्यति हयंधरः ।<br>
अथवा त्रिपुरारिः स्यान्नान्यथा मद्धयापहृत् ८।<br>
अवश्यं कदनं भाविसैन्यस्य बलिनो महत् ।<br>
स्वच्छंदचरितैः खेलन्नास्ते निर्भयधीः शिशुः ९।<br>
तत्र गंतव्यमस्माभिः सन्नद्धै रिपुदुर्जयैः ।<br>
एतन्निशम्य वचनं शत्रुघ्नस्य ससैन्यपः १०।<br>
सज्जीचकार सेनां तां दुर्व्यूढां चतुरंगिणीम् ।<br>
सज्जां तां शत्रुजिद्दृष्ट्वा चतुरंगयुतां वराम् ११।<br>
आज्ञापयत्ततो गंतुं यत्र बालो हयंधरः ।<br>
सा चचाल तदा सेना चतुरंगसमन्विता १२।<br>
कंपयंती महीभागं त्रासयंती रिपून्बलात् ।<br>
सेनानीस्तं ददर्शाथ बालकं रामरूपिणम् १३।<br>
विचार्य रामप्रतिममब्रवीद्वचनं हितम् ।<br>
बाल मुंच हयश्रेष्ठं रामस्य बलशालिनः १४।<br>
सेनानीः कालजिन्नाम तस्य भूपस्य दुर्मदः ।<br>
त्वां रामप्रतिमं दृष्ट्वा कृपा मे हृदि जायते १५।<br>
अन्यथा तव मे दौस्थ्याज्जीवितं न भविष्यति ।<br>
एतद्वाक्यं समाकर्ण्य शत्रुघ्नस्य भटस्य हि १६।<br>
जहास किंचिदाकोपादुवाच च वचोद्भुतम् ।<br>
गच्छ मुक्तोसि तं रामं कथयस्व हयग्रहम् १७।<br>
त्वत्तो बिभेमि नो शूर वाक्येन नयशालिना ।<br>
ममात्र गणना नास्ति त्वादृशाः कोटयो यदि १८।<br>
मातृपादप्रसादेन तूलीभूता न संशयः ।<br>
कालजित्तव यन्नाम मात्राकारि मनोज्ञया १९।<br>
पक्वबिंबफलस्येव वर्णतो न च वीर्यतः ।<br>
दर्शयस्वाधुना वीर्यं स्वनामबलचिह्नितः २०।<br>
मां कालं तव संजित्य सत्यनामा भविष्यसि ।<br>
शेष उवाच।<br>
स वाक्यैः पविनातुल्यैर्भिन्नः सुभटशेखरः २१।<br>
चुकोप हृदयेऽत्यतं जगाद वचनं पुनः ।<br>
कस्मिन्कुले समुत्पत्तिः किं नामासि च बालक ।<br>
त्वन्नाम नाभिजानामि कुलं शीलं वयस्तथा २२।<br>
पादचारं रथस्थोऽहमधर्मेण कथं जये ।<br>
तदात्यंतं प्रकुपितो जगाद वचनं पुनः २३।<br>
कुलेन किं च शीलेन नाम्ना वा सुमनोहृदा ।<br>
लवोऽहं लवतः सर्वाञ्जेष्यामि रिपुसैनिकान् २४।<br>
इदानीं त्वामपि भटं करिष्ये पादचारिणम् ।<br>
इत्थमुक्त्वा धनुः सज्यं चकार स लवो बली २५।<br>
टंकारयामास तदा वीरानाकंपयन्हृदि ।<br>
वाल्मीकिं प्रथमं स्मृत्वा जानकीं मातरं लवः २६।<br>
मुमोच बाणान्निशितान्सद्यः प्राणापहारिणः ।<br>
कालजित्स्वधनुः कृत्वा सज्यं कोपसमन्वितः २७।<br>
ताडयामास जवनो लवं रणविशारदः ।<br>
तद्बाणाञ्छतधा छित्त्वा क्षणाद्वेगात्कुशानुजः २८।<br>
सेनान्यं विरथं चक्रे वसुभिः स्वशरोत्तमैः ।<br>
विरथो गजमानीतमारुरोह भटैर्निजैः २९।<br>
मदोन्मत्तं महावेगं सप्तधा प्रस्रवान्वितम् ।<br>
गजारूढं तु तं दृष्ट्वा दशभिर्धनुषोगतैः ३०।<br>
बाणैर्विव्याध विहसन्सर्वान्रिपुगणाञ्जयी ।<br>
कालजित्तस्य वीर्यं तु दृष्ट्वा विस्मितमानसः ३१।<br>
गदां मुमोच महतीं महायस विनिर्मिताम् ।<br>
आपतंतीं गदां वेगाद्भारायुतविनिर्मिताम् ३२।<br>
त्रिधा चिच्छेद तरसा क्षुरप्रैः सकुशानुजः ।<br>
परिघं निशितं घोरं वैरिप्राणहरोदितम् ३३।<br>
मुक्तं पुनस्तेन लवश्चिच्छेद तरसान्वितः ।<br>
छित्त्वा तत्परिघं घोरं कोपादारक्तलोचनः ३४।<br>
गजोपस्थे समारूढं मन्यमानश्चुकोप ह ।<br>
तत्क्षणादच्छिनत्तस्य शुंडां खड्गेन दंतिनः ३५।<br>
दंतयोश्चरणौ धृत्वा रुरोह गजमस्तके ।<br>
मुकुटं शतधा कृत्वा कवचं तु सहस्रधा ३६।<br>
केशेष्वाकृष्य सेनान्यं पातयामास भूतले ।<br>
पातितः स गजोपस्थात्सेनानीः कुपितः पुनः ३७।<br>
हृदये ताडयामास मुष्टिना वज्रमुष्टिना ।<br>
स आहतो मुष्टिभिस्तु क्षुरप्रान्निशिताञ्छरान् ३८।<br>
मुमोच हृदये क्षिप्रं कुंडलीकृतधन्ववान् ।<br>
स रराज रणोपांते कुंडलीकृत चापवान् ३९।<br>
शिरस्त्रं कवचं बिभ्रदभेद्यं शरकोटिभिः ।<br>
स विद्धः सायकैस्तीक्ष्णैस्तं हंतुं खड्गमाददे ४०।<br>
दशन्रोषात्स्वदशनान्निःश्वसन्नुच्छ्वसन्मुहुः ।<br>
खड्गहस्तं समायांतं शूरं सेनापतिं लवः ४१।<br>
चिच्छेद भुजमध्यं तु स खड्गः पाणिरापतत् ।<br>
छिन्नं खड्गधरं हस्तं वीक्ष्य कोपाच्चमूपतिः ४२।<br>
वामेन गदया हंतुं प्रचक्राम भुजेन तम् ।<br>
सोऽपि च्छिन्नो भुजस्तस्य सांगदस्तीक्ष्णसायकैः ४३।<br>
तदा प्रकुपितो वीरः पादाभ्यामहनल्लवम् ।<br>
लवः पादाहतस्तस्य न चचाल रणांगणे ४४।<br>
स्रजाहतो द्विप इव चरणच्छेदनं व्यधात् ।<br>
तदापि तं मौलिनासौ प्रहर्तुमुपचक्रमे ४५।<br>
तदा लवश्चमूनाथं मन्यमानोऽधिपौरुषम् ।<br>
करवालं समादाय करे कालानलोपमम् ४६।<br>
अच्छिनच्छिर एतस्य महामुकुटशोभितम् ।<br>
हाहाकारो महानासीच्चमूनाथे निपातिते ४७।<br>
सैनिकाः परिसंक्रुद्धा लवं हंतुं समागताः ।<br>
लवस्तान्स्वशराघातैः पलायनपरान्व्यधात् ४८।<br>
छिन्नाभिन्नांगकाः केचिद्गता केचिद्रणांगणात् ।<br>
स निवार्याखिलान्योधान्विजगाह चमूं मुदा ४९।<br>
वाराह इव निःश्वस्य प्रलये सुमहार्णवम् ।<br>
गजा भिन्ना द्विधा जाता मौक्तिकैः पूरिता मही ५०।<br>
दुर्गमाभूद्भटाग्र्याणां पर्वतैर्व्यापृता यथा ।<br>
अश्वाः कनकपल्याणा रुचिरारत्नराजिताः ५१।<br>
अपतन्रुधिराप्लुष्टे ह्रदे बल सुशोभिताः ।<br>
रथिनः करमध्यस्थ धनुर्दंडसुशोभिनः ५२।<br>
रथोपस्थे निपतिताः स्वर्गगा इव वै सुराः ।<br>
संदष्टौष्ठपुटा वक्त्र भ्रमल्लक्ष्मीविलक्षिताः ५३।<br>
पतितास्तत्र दृश्यंते वीरा रणविशारदाः ।<br>
सुस्राव शोणितसरिद्धयमस्तककच्छपा ५४।<br>
महाप्रवाहललिता वैरिणां भयकारिका ।<br>
केषांचिद्बाहविश्छिन्नाः केषां पादा विकर्तिता ५५।<br>
केषां कर्णाश्च नासाश्च केषां कवचकुंडले ।<br>
एवं तु कदनं जातं सेनान्यां पतिते रणे ५६।<br>
सर्वे निपतिता वीरा न केचिज्जीवितास्ततः ।<br>
लवो जयं रणे प्राप्य वैरिवृंदं विजित्य च ५७।<br>
अन्यागमनशंकायां मनः कुर्वन्नवैक्षत ।<br>
केचिदुर्वरिता युद्धाद्भाग्येन न रणे मृताः ५८।<br>
शत्रुघ्नं सविधे जग्मुः शंसितुं वृत्तमद्भुतम् ।<br>
गत्वा ते कथयामासुर्यथावृत्तं रणांगणे ५९।<br>
कालजिन्निधनं बालाच्चित्रकारि रणोद्यमम् ।<br>
तच्छ्रुत्वा विस्मयं प्राप्तः शत्रुघ्नस्तानुवाच ह ६०।<br>
हसन्रोषाद्दशन्दंतान्बालग्राह हयं स्मरन् ।<br>
रे वीराः किं मदोन्मत्ता यूयं किं वा छलग्रहाः ६१।<br>
किं वा वैकल्यमायातं कालजिन्मरणं कथम् ।<br>
यः संख्ये वैरिवृंदानां दारुणः समितिंजयः ६२।<br>
तं कथं बालको जीयाद्यमस्यापि दुरासदम् ।<br>
शत्रुघ्नवाक्यं संश्रुत्य वीराः प्रोचुरसृक्प्लुताः ६३।<br>
नास्माकं मदमत्तादि न च्छलो न च देवनम् ।<br>
कालजिन्मरणं सत्यं लवाज्जानीहि भूपते ६४।<br>
बलं च कृत्स्नं मथितं बालेनातुलशौंडिना ।<br>
अतः परं तु यत्कार्यं ये प्रेष्या नृवरोत्तमाः ६५।<br>
बालं ज्ञात्वा भवान्नात्र करोतु बलसाहसम् ।<br>
इति श्रुत्वा वचस्तेषां वीराणां शत्रुहा तदा ६६।<br>
सुमतिं च मतिश्रेष्ठमुवाच रणकारणे ६७।<br>
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे कुशलवयुद्धे सैन्यपराजय कालजित्सेनानीमरणंनाम षष्टितमोऽध्यायः ६०।<br>
<br>
