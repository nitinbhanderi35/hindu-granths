व्यास उवाच।<br>
एतां श्रुत्वा कथां रम्यां लवस्य बलिनो मुनिः ।<br>
संशयानः पर्यपृच्छन्नागं दशशताननम् १।<br>
श्रीवात्स्यायन उवाच।<br>
त्वयोक्तं तु पुरा रामः सीतामेकाकिनीं वने ।<br>
रजकस्य दुरुक्त्यासौ तत्याज महि लोलुपः २।<br>
जानक्यां क्व सुतौ जातौ क्व धनुर्धरतां गतौ ।<br>
कथं च शिक्षिता विद्या यो रामहयमाहरत् ३।<br>
व्यास उवाच।<br>
इति श्रुत्वा मुनेर्वाक्यं शेषो नागो महामतिः ।<br>
प्रशस्य विप्रं जगदे रामचारित्रमद्भुतम् ४।<br>
शेष उवाच।<br>
रामो राज्यमयोध्यायां भ्रातृभिः सहितोऽकरोत् ।<br>
धर्मेण पालयन्सर्वं क्षितिखंडं स्वया स्त्रिया ५।<br>
सीता दधार तद्वीर्यं मासाः पंचाभवंस्तदा ।<br>
अत्यंतं शुशुभे देवी त्रयीव पुरुषं धरा ६।<br>
कदाचित्समये रामः पप्रच्छ च विदेहजाम् ।<br>
कीदृशो दोहदः साध्वि मया ते साध्यते हि सः ७।<br>
रहस्येव तु सा पृष्टा त्रपमाणा पतिं सती ।<br>
लज्जा गद्गद वाग्रामं निजगाद वचोऽमृतम् ८।<br>
सीतोवाच।<br>
त्वत्कृपातो मया सर्वं भुक्तं भोक्ष्यामि शोभनम् ।<br>
न कश्चिन्मानसे कांत विषयो ह्यतिरिच्यते ९।<br>
यस्याभवादृशः स्वामी देवसंस्तुतसत्पदः ।<br>
तस्याः सर्वं वरीवर्ति न किंचिदवशिष्यते १०।<br>
त्वमाग्रहात्पृच्छसि मां दोहदं मनसि स्थितम् ।<br>
ब्रवीमि पुरतः सत्यं तव स्वामिन्मनोहर ११।<br>
चिरं जातं मया सत्यो लोपामुद्रादिकाः स्त्रियः ।<br>
दृष्ट्वा स्वामिन्मनो द्रष्टुं ता उत्सुकति सुंदरीः १२।<br>
राज्यं प्राप्ता त्वया सार्द्धमनेकसुखमास्थिता ।<br>
कृतघ्नाहं कदापीह ता नमस्कर्तुमानसा १३।<br>
तत्र गत्वा तपःकोशान्वस्त्राद्यैः परिपूजये ।<br>
रत्नानि चैव भास्वंति भूषा अपि समर्पये १४।<br>
यथा मे तोषिताः सत्यो ददत्याशीर्मनोहराः ।<br>
एष मे दोहदः कांत परिपूरय मानसः १५।<br>
इत्थमाकर्ण्य वचनं सीतायाः सुमनोहरम् ।<br>
जगाद परमप्रीतो रामचंद्रः प्रियां प्रति १६।<br>
धन्यासि जानकी प्रातर्गमिष्यसि तपोधनाः ।<br>
प्रेक्ष्यतास्तु कृतार्था त्वमागमिष्यसि मेंऽतिकम् १७।<br>
इति रामवचः श्रुत्वा परमां प्रीतिमाप सा ।<br>
प्रातर्मम भवत्यद्धा तापसीनां समीक्षणम् १८।<br>
अथ तन्निशि रामेण चाराः कीर्तिं निजां श्रुताम् ।<br>
प्रेक्षितुं प्रेषितास्ते तु निशीथे ह्यगमनञ्छनैः १९।<br>
ते प्रत्यहं रामकथाः शृण्वंतः सुमनोहराः ।<br>
तद्दिने गतवंतस्तु धनाढ्यस्य गृहं महत् २०।<br>
दीपं वीक्ष्य प्रज्वलंतं वचनं वीक्ष्य मानुषम् ।<br>
स्थितास्तत्र क्षणं चाराः समशृण्वन्यशो भृशम् २१।<br>
तत्र काचन वामाक्षी बालकं प्रति हर्षिता ।<br>
स्तनं धयंतं निजगौ वाक्यं तु सुमनोहरम् २२।<br>
पिब पुत्र यथेष्टं त्वं स्तन्यं मम मनोहरम् ।<br>
पश्चात्तव सुदुष्प्रापं भविष्यति ममात्मज २३।<br>
एतत्पुर्याः पती रामो नीलोत्पलदलप्रभः ।<br>
तत्पुरीस्थजनानां तु न भविष्यति वै जनुः २४।<br>
जन्माभावात्कथं पानं स्तन्यस्य भुवि जायते ।<br>
तस्मात्पिब मुहुः स्तन्यं दुर्ल्लभं हृदि मन्य च २५।<br>
ये श्रीरामं स्मरिष्यंति ध्यायंति च वदंति ये ।<br>
तेषामपि पयःपानं न भविष्यति जातुचित् २६।<br>
इत्यादिवाक्यं संश्रुत्य श्रीरामयशसोऽमृतम् ।<br>
हर्षिताः प्रययुर्गेहमन्यद्भाग्यवतो महत् २७।<br>
तावदन्यश्चरस्तत्र मनोरममिदं गृहम् ।<br>
मत्वा तिष्ठन्हि रामस्य क्षणं शुश्रूषया यशः २८।<br>
तत्र काचिन्निजं कांतं पर्यंकोपरि सुस्थितम् ।<br>
तांबूलं चर्वती दत्तं भर्त्तास्नेहेन सुंदरी २९।<br>
कंकणस्वरशोभाढ्या कर्पूरागरुधूपिता ।<br>
कांतं वीक्ष्य चलन्नेत्रा कामरूपमवोचत ३०।<br>
नाथ त्वं तादृशो मह्यं भासि यादृग्रघोः पतिः ।<br>
अत्यंतं सुंदरतरं वपुर्बिभ्रत्सुकोमलम् ३१।<br>
पद्मप्रांतं नेत्रयुग्मं वक्षो मोहनविस्तृतम् ।<br>
भुजौ च सांगदौ बिभ्रत्साक्षाद्राम इवासि मे ३२।<br>
इति वाक्यं समाकर्ण्य कांतायाः सुमनोहरम् ।<br>
उवाच नेत्रयोः प्रांतं नर्तयन्कामसुंदरः ३३।<br>
शृणु कांते त्वया प्रोक्तं साध्व्या तु सुमनोहरम् ।<br>
पतिव्रतानां तद्योग्यं स्वकांतो राम एव हि ३४।<br>
परं क्वाहं मंदभाग्यः क्व रामो भाग्यवान्महान् ।<br>
क्व चाहं कीटवत्तुच्छः क्व ब्रह्मादिसुरार्चितः ३५।<br>
खद्योतः क्व नभोरत्नं शलभः क्व नु पामरः ।<br>
गजारिः क्व मृगेंद्रोऽसौ शशकः क्व नु मंदधीः ३६।<br>
क्व च सा जाह्नवी देवी क्व रथ्या जलमुत्पथम् ।<br>
क्व मेरुः सुरसंवासः क्व गुंजापुंजकोल्पकः ३७।<br>
तथाहं क्व क्व रामोऽसौ यत्पादरजसांगना ।<br>
शिलीभूता क्षणाज्जाता ब्रह्ममोहनरूपधृक् ३८।<br>
इति वाक्यं प्रब्रुवाणं परिरेभे निजं पतिम् ।<br>
जातकामा हृतप्रेम्णा नर्तित भ्रू धनुर्धरा ३९।<br>
इत्यादि वाक्यं संश्रुत्य गतश्चान्यनिवेशनम् ।<br>
तावदन्यश्चरो वाक्यं शुश्राव यशसान्वितम् ४०।<br>
काचित्पुष्पमयीं शय्यां चंदनं सह चंद्रकम् ।<br>
सर्वं विधाय कामार्हं जगाद वचनं पतिम् ४१।<br>
पते कुरुष्व भोगार्हे शयनं पुष्पमंचके ।<br>
चंदनादिकलेपं च तथा भोगमनेकधा ४२।<br>
त्वादृशा एव भोगार्हा न च रामपराङ्मुखाः ।<br>
सर्वं रामकृपाप्राप्तमुपभुंक्ष्व यथातथम् ४३।<br>
मत्सदृशी कामिनी ते चंदनं तापहारकम् ।<br>
पर्यंकः पुष्परचितः सर्वं रामकृपाभवम् ४४।<br>
ये रामं न भजिष्यंति ते नरा जठरं स्वयम् ।<br>
न भर्तुं शक्नुवंत्येव वस्त्रभोगादि वर्जिताः ४५।<br>
इति ब्रुवंतीं महिलां हर्षितः पतिरब्रवीत् ।<br>
सर्वं तथ्यं ब्रवीषि त्वं मम रामकृपाभवम् ४६।<br>
इत्येवं रामभद्रस्य यशः श्रुत्वा गतश्चरः ।<br>
तावदन्यस्य वेश्मस्थश्चरोऽन्य शुश्रुवे वचः ४७।<br>
काचित्कांतेन पर्यंके वीणावादनतत्परा ।<br>
कांतेन रामसत्कीर्तिं गायमाना पतिं जगौ ४८।<br>
स्वामिन्वयं धन्यतमा येषां पुर्याः पतिः प्रभुः ।<br>
श्रीरामः स्वप्रजाः पुत्रानिव पाति च रक्षकः ४९।<br>
यो महत्कर्मदुःसाध्यं कृतवान्सुलभं न तत् ।<br>
समुद्रं यो निजग्राह सेतुं तत्र बबंध च ५०।<br>
रावणं यो रिपुं हत्वा लंकां संभज्य वानरैः ।<br>
जानकीमाजहारात्र महदाचारमाचरत् ५१।<br>
इति प्रोक्तं समाकर्ण्य वचः सुमधुराक्षरम् ।<br>
पतिः स्मितं चकारेमां वाक्यं पुनरथाब्रवीत् ५२।<br>
मुग्धेनेदं महत्कर्म रामचंद्रस्य भामिनी ।<br>
दशाननवधादीनि समुद्र दमनानि च ५३।<br>
लीलयायोऽवनिं प्राप्तो ब्रह्मादिप्रार्थितो महान् ।<br>
करोति सच्चरित्राणि महापापहराणि च ५४।<br>
मा जानीहि नरं रामं कौसल्यानंददायकम् ।<br>
सृजत्यवति हंत्येतद्विश्वं लीलात्तमानुषः ५५।<br>
धन्या वयं ये रामस्य पश्यामो मुखपंकजम् ।<br>
ब्रह्मादिसुरदुर्दर्शं महत्पुण्यकृतो वयम् ५६।<br>
अशृणोद्रामचंद्रस्य चरित्रं श्रुतिसौख्यदम् ।<br>
इत्यादिवाक्यं शुश्राव चारो द्वारिस्थितो मुहुः ५७।<br>
अन्यो ह्यन्यं गृहं गत्वा तस्थौ श्रोतुं हरेर्यशः ।<br>
तत्रापि रामभद्रस्य यशः शुश्राव शोभनम् ५८।<br>
खेलंती स्वामिना सार्धं द्यूतेन सुमनोहरा ।<br>
उवाच वाक्यं मधुरं नर्तयंतीव कंकणे ५९।<br>
जितं मया कांत जवेन सर्वं ।<br>
करिष्यसि त्वं किमु हारिमानसः ।<br>
इत्यादि वाक्यं परिहासपूर्वकं ।<br>
कृत्वा स्वकांतं परिषस्वजे मुदा ६०।<br>
उवाच कांतश्चार्वंगि जितमेव सुशोभने ।<br>
रामं मे स्मरतो नित्यं न कुत्रापि पराजयः ६१।<br>
इदानीं त्वां तु जेष्यामि रामं स्मृत्वा मनोहरम् ।<br>
देवा यथा पुरा स्मृत्वा दितिजानजयन्क्षणात् ६२।<br>
एवमुक्त्वा पाशकानां परिवर्तनमाकरोत् ।<br>
तावज्जयं प्रपेदेऽसौ हर्षितो वाक्यमब्रवीत् ६३।<br>
मम प्रोक्तमृतं जातं जिता त्वं नवयौवना ।<br>
रामस्मारी कदाप्येव न भवेद्रिपुतो भयी ६४।<br>
इत्येवं तौ वदंतौ च परस्परमथोत्सुकौ ।<br>
परिरभ्य दृढं प्रेम्णा ततश्चारो गतो गृहम् ६५।<br>
एवं पंचमहाचारा राज्ञः संश्रुत्य वै यशः ।<br>
परस्परं प्रशंसंतो गेहं स्वं स्वं ययुर्मुदा ६६।<br>
एकः षष्ठश्चरः कारुगेहानालोक्य तत्र ह ।<br>
जगाम श्रोतुकामोऽसौ यशो राज्ञो महीपतेः ६७।<br>
रजकः क्रोधसंस्पृष्टो भार्यामन्यगृहोषिताम् ।<br>
पदा संताडयामास धिक्कुर्वञ्छोणनेत्रवान् ६८।<br>
गच्छ त्वं मद्गृहात्तस्य गेहं यत्रोषिता दिनम् ।<br>
नाहं गृह्णामि भवतीं दुष्टां वचनलंघिनीम् ६९।<br>
तदास्य माता प्रोवाच मा त्यजैनां गृहागताम् ।<br>
अपराधेन रहितां दुष्टकर्मविवर्जिताम् ७०।<br>
मातरं प्रत्युवाचाथ रजकः क्रोधसंयुतः ।<br>
नाहं रामइव प्रेष्ठां गृह्णाम्यन्यगृहोषिताम् ७१।<br>
स राजा यत्करोत्येव तत्सर्वं नीतिमद्भवेत् ।<br>
अहं गृह्णामि नो भार्यां परवेश्मनि संस्थिताम् ७२।<br>
पुनःपुनरुवाचेदं नाहं रामो महीश्वरः ।<br>
यः परस्य गृहे संस्थां जानकीं वै ररक्ष सः ७३।<br>
इति वाक्यं समाश्रुत्य चारः क्रोधपरिप्लुतः ।<br>
खड्गं गृहीत्वा स्वकरे तं हंतुं विदधे मनः ७४।<br>
स रामोक्तं च सस्मार न वध्यः कोपि मे जनः ।<br>
इति ज्ञात्वा सरोषं तु संजहार महामनाः ७५।<br>
तदा श्रुत्वा सुदुःखार्तः पंचचारा यतः स्थिताः ।<br>
ततो गतः प्रकुपितो निःश्वसन्मुहुरुच्छ्वसन् ७६।<br>
ते वै परस्परं तत्र मिलितास्तु समब्रुवन् ।<br>
स्वश्रुतं रामचरितं सर्वलोकैकपूजितम् ७७।<br>
ते तद्भाषितमाकर्ण्य परस्परममंत्रयन् ।<br>
न वाच्यं रघुनाथाया वाच्यं दुष्टजनोदितम् ७८।<br>
इति संमंत्र्य ते गेहं गत्वा सुषुपुरुत्सुकाः ।<br>
प्राता राज्ञे प्रशंसाम इति बुद्ध्या व्यवस्थिताः ७९।<br>
इति श्रीपद्मपुराणे पातालखण्डे शेषवात्स्यायनसंवादे रामाश्वमेधे चारनिरीक्षणंनाम पंचपंचाशत्तमोऽध्यायः ५५।<br>
<br>
