शेष उवाच।<br>
तच्छ्रुत्वा भाषितं तस्य सुरथस्यांगदाननात् ।<br>
सज्जीभूता रणे सर्वे रथस्था रणकोविदाः १।<br>
पटहानां निनादोऽभूद्भेरीनादस्तथैव च ।<br>
वीराणां गर्जनानादाः प्रादुर्भूता रणांगणे २।<br>
रथचीत्कारशब्देन गजानां बृंहितेन च ।<br>
व्याप्तं तत्सकलं विश्वं दिवं यातो महारवः ३।<br>
रणोत्साहेन संयुक्ता वीरा रणविशारदाः ।<br>
कुर्वंति विविधान्नादान्कातरस्य भयंकरान् ४।<br>
एवं कोलाहले वृत्ते सुरथो नाम भूमिपः ।<br>
स्वसुतैः सैनिकैश्चाथ वृतः प्रायाद्रणांगणे ५।<br>
गजैरथैर्हयैः पत्तिव्रजैः पूर्णां तु मेदिनीम् ।<br>
कुर्वन्समुद्रइव तां प्लावयन्ददृशे भटैः ६।<br>
शंखनादेन संघुष्टं जयनादैस्तथैव च ।<br>
वीक्ष्य तं प्रधनोद्युक्तं सुमतिं प्राह भूमिपः ७।<br>
शत्रुघ्न उवाच।<br>
एष राजा समायातो महासैन्यपरीवृतः ।<br>
अत्र यत्कृत्यमस्माकं तद्वदस्व महामते ८।<br>
सुमतिरुवाच।<br>
योद्धव्यमत्र बहुभिर्वीरै रणविशारदैः ।<br>
पुष्कलादिभिरत्युग्रैः सर्वशस्त्रास्त्रकोविदैः ९।<br>
राज्ञा सह समीरस्य पुत्रः परमशौर्यवान् ।<br>
युद्धं करोतु सुबलः परयुद्धविशारदः १०।<br>
शेष उवाच।<br>
इति ब्रूते महामात्यो यावत्तावन्नृपात्मजाः ।<br>
रणांगणे धनूंष्यद्धा स्फारयामासुरुद्धताः ११।<br>
तान्वीक्ष्य योधाः सुबलाः पुष्कलाद्या रणोत्कटाः ।<br>
अभिजग्मुः स्यंदनैः स्वैर्धनुर्बाणकरा मताः १२।<br>
चंपकेन महावीरः पुष्कलः परमास्त्रवित् ।<br>
द्वैरथेनैव युयुधे महावीरेण शालिना १३।<br>
मोहकं योधयामास जानकिः स कुशध्वजः ।<br>
रिपुंजयेन विमलो दुर्वारेण सुबाहुकः १४।<br>
प्रतापिना प्रतापाग्र्यो बलमोदेन चांगदः ।<br>
हर्यक्षेण नीलरत्नः सहदेवेन सत्यवान् १५।<br>
राजा वीरमणिर्भूरि देवेन युयुधे बली ।<br>
असुतापेन चोग्राश्वो युयुधे बलसंयुतः १६।<br>
द्वैरथं तु महद्युद्धमकुर्वन्युद्धकोविदाः ।<br>
सर्वे शस्त्रास्त्रकुशलाः सर्वे युद्धविशारदाः १७।<br>
एवं प्रवृत्ते संग्रामे सुरथस्य सुतैस्तदा ।<br>
अत्यंतं कदनं तत्र बभूव मुनिसत्तम १८।<br>
पुष्कलश्चंपकं प्राह किं नामासि नृपात्मज ।<br>
धन्योसि यो मया सार्धं रणमध्यमुपेयिवान् १९।<br>
इदानीं तिष्ठ किं यासि कथं ते जीवितं भवेत् ।<br>
एहि युद्धं मया सार्धं सर्वशस्त्रास्त्रकोविद २०।<br>
इत्यभिव्याहृतं तस्य श्रुत्वा राजात्मजो बली ।<br>
जगाद पुष्कलं वीरो मेघगंभीरया गिरा २१।<br>
चंपक उवाच।<br>
न नाम्ना न कुलेनेदं युद्धमत्र भविष्यति ।<br>
तथापि तव वक्ष्येऽहं स्वनामबलपूर्वकम् २२।<br>
मम माता राघवेशो मत्पिता राघवः स्मृतः ।<br>
मम बंधू रामचंद्र स्वःजनो मम राघवः २३।<br>
मन्नाम रामदासश्च सदा रामस्य सेवकः ।<br>
तारयिष्यति मां युद्धे रामो भक्तकृपाकरः २४।<br>
लोकानां मतमास्थाय प्रब्रवीमि तवाधुना ।<br>
सुरथस्य सुतश्चाहं माता वीरवतीमम २५।<br>
मन्नामयो मधौ सर्वाञ्छोभनान्विदधाति वै ।<br>
मधुपायंरसावा संत्यजंति मधुमोहिताः २६।<br>
वर्णेन स्वर्णसदृशो मध्ये लिंगवपुर्धरः ।<br>
तदाख्ययाभिधां वीर जानीहि मम मोहिनीम् २७।<br>
युध्यस्व बाणैः प्रधनेन को जेतुं हि मां क्षमः ।<br>
इदानीं दर्शयिष्यामि स्वपराक्रममद्भुतम् २८।<br>
शेष उवाच।<br>
इति श्रुत्वा महद्वाक्यं पुष्कलो हृदि तोषितः ।<br>
तं दुर्जयं मन्यमानः शरान्मुंचन्रणेऽभवत् २९।<br>
शरसंघं प्रमुंचंतं कोटिधा पुष्कलं ययौ ।<br>
चंपकः कोपसंयुक्तो धनुः सज्यमथाकरोत् ३०।<br>
मुमोच निशितान्बाणान्वैरिवृंदविदारणान् ।<br>
स्वनामचिह्नितान्स्वर्णपुंखभागसमन्वितान् ३१।<br>
तांश्चिच्छेद महावीरः पुष्कलः प्रधनांगणे ।<br>
शरांधकारं सर्वत्र मुंचन्बाणाञ्छिलाशितान् ३२।<br>
स्वबाणच्छेदनं दृष्ट्वा कृतं वीरेण चंपकः ।<br>
आह्वयामास बलिनं पुष्कलं कोपपूरितः ३३।<br>
मा प्रयाहि रणं त्यक्त्वेति ब्रुवन्समरे पुनः ।<br>
पुष्कलं हृदये बाणैर्विव्याध दशभिस्त्वरन् ३४।<br>
ते बाणाः पुष्कलस्याहो हृदये तीव्रवेगिनः ।<br>
आगत्य सुभृशं लग्नाः शोणितं पपुरूर्जितम् ३५।<br>
तैर्बाणैर्व्यथितो वीरः शरान्पंच समाददे ।<br>
सुतीक्ष्णाग्रान्महाकोपाद्वारयन्पर्वतानिव ३६।<br>
ते बाणास्तस्य बाणाश्च परस्परमथोर्जिताः ।<br>
आकाशे रचिताश्छिन्नाः शतधा राजसूनुना ३७।<br>
छित्त्वा बाणान्सुतीक्ष्णाग्रान्सुरथांगोद्भवो बली ।<br>
बाणाञ्छतं समाधत्त पुष्कलं ताडितुं हृदि ३८।<br>
ते बाणाः शतधाच्छिन्नाः पुष्कलेन महात्मना ।<br>
अपतन्समरोपांते शरवेगप्रपीडिताः ३९।<br>
तदा तत्सुमहत्कर्म दृष्ट्वा राज्ञः सुतो बली ।<br>
सहस्रेण शराणां च ताडयन्वक्षसि स्फुटम् ४०।<br>
तानप्याशु प्रचिच्छेद पुष्कलः परमास्त्रवित् ।<br>
पुनरप्याशु स्वे चापे समाधत्तायुतं शरान् ४१।<br>
तानप्याशु प्रचिच्छेद पुष्कलः परमास्त्रवित् ।<br>
ततोऽत्यतं प्रकुपितः शरवृष्टिमथाकरोत् ४२।<br>
शरवृष्टिं समायांतीं मत्वा चंपक वीरहा ।<br>
साधुसाधुप्रशंसंतं पुष्कलं समताडयत् ४३।<br>
पुष्कलश्चंपकं दृष्ट्वा महावीर्यसमन्वितम् ।<br>
ब्रह्मणोऽस्त्रसमाधत्त स्वे चापे सर्वशस्त्रवित् ४४।<br>
तेन मुक्तं महाशस्त्रं प्रजज्वाल दिशो दश ।<br>
खं रोदसी व्याप्य विश्वं प्रलयं कर्तुमुद्यतम् ४५।<br>
चंपको मुक्तमस्त्रं तद्दृष्ट्वा सर्वास्त्रकोविदः ।<br>
तत्संहर्तुं तदेवास्त्रं मुमोच रिपुमुद्यतम् ४६।<br>
द्वयोरेकतमं तेजः प्रलयं मेनिरे जनाः ।<br>
संजहार तदास्त्रास्त्रमेकीभूतं परास्त्रकम् ४७।<br>
तत्कर्मचाद्भुतं दृष्ट्वा पुष्कलस्तिष्ठतिष्ठ च ।<br>
ब्रुवञ्छरानमोघांस्तु चंपकं स क्रुधाहनत् ४८।<br>
चंपकस्ताञ्छरान्मुक्तानगणय्य महामनाः ।<br>
रामास्त्रं प्रमुमोचाथ पुष्कलं प्रति दारुणम् ४९।<br>
तन्मुक्तमस्त्रमालोक्य चंपकेन महात्मना ।<br>
छेत्तुं यावन्मनश्चक्रे तावद्ग्रस्तः शरेण सः ५०।<br>
बद्धश्चंपकवीरेण रथे स्वे स्थापितः पुनः ।<br>
पुरं प्रेषयितुं तावन्मनश्चक्रे महामनाः ५१।<br>
हाहाकारो महानासीद्बद्धे पुष्कलसंज्ञिके ।<br>
शत्रुघ्नं प्रययुर्योधाः पलायनपरायणाः ५२।<br>
भग्नांस्तान्वीक्ष्य शत्रुघ्नो हनूमंतमुवाच ह ।<br>
केन वीरेण मे भग्नं बलं वीरैरलंकृतम् ५३।<br>
तदोवाच महीनाथ पुष्कलं परवीरहा ।<br>
बद्ध्वा नयति वीरोऽसौ चंपकः स्वपदोद्धुरः ५४।<br>
तस्येदृग्वाक्यमाकर्ण्य शत्रुघ्नः कोपसंयुतः ।<br>
उवाच पवनोद्भूतं मोचयाशु नृपात्मजात् ५५।<br>
महाबलः सुतश्चास्य बद्ध्वा यः पुष्कलं भटम् ।<br>
तस्मान्मोचय वीराग्र्य कथं तिष्ठसि चाहवे ५६।<br>
एतद्वाक्यं समाकर्ण्य हनूमानोमिति ब्रुवन् ।<br>
जगाम तं मोचयितुं पुष्कलं चंपकाद्भटात् ५७।<br>
हनूमंतमथालोक्य तं मोचयितुमागतम् ।<br>
बाणैः शतैश्च साहस्रैर्जघान परकोपनः ५८।<br>
बाणांस्तान्स बभंजाशु मुक्तांस्तेन महात्मना ।<br>
पुनरप्येनमेवाशु बाणान्मुंचन्महानभूत् ५९।<br>
तान्सर्वांश्चूर्णयामास नाराचान्वैरिमोचितान् ।<br>
शालं करे समाधृत्य जघान नृपनंदनम् ६०।<br>
शालं तेन विनिर्मुक्तं तिलशः कृतवान्बली ।<br>
गजो हनूमता मुक्तो नृपनंदन मस्तके ६१।<br>
सोऽप्याहतश्चंपकेन मृतो भूमौ पपातसः ।<br>
शिलाः संमोचयामास हनूमान्परमास्त्रवित् ६२।<br>
चंपकस्ताः शिलाः सर्वाः क्षणाच्चूर्णितवान्भृशम् ।<br>
बाणयंत्रिकया ब्रह्मन्महच्चित्रमभूदिदम् ६३।<br>
स्वमुक्तास्ताः शिलाः सर्वाश्चूर्णिता वीक्ष्य मारुतिः ।<br>
चुकोप हृदयेऽत्यतं बहुवीर्यमिति स्मरन् ६४।<br>
आगत्य च करे धृत्वा नभस्युत्पतितः कपिः ।<br>
तावद्ययौ नेत्रपथादुपरि क्षिप्रवेगवान् ६५।<br>
चंपकस्तं हनूमंतं युयुधे नभसि स्थितः ।<br>
बाहुयुद्धेन महता ताडितः कपिपुंगवः ६६।<br>
चुकोप मानसे वीरो गर्वपर्वतदारुणः ।<br>
पदा धृत्वा चंपकं तं ताडयामास भूतले ६७।<br>
ताडितोऽसौ कपींद्रेण क्षणादुत्थाय वेगवान् ।<br>
हनूमंतं तु लांगूले धृत्वा बभ्राम सर्वतः ६८।<br>
कपींद्रस्तद्बलं वीक्ष्य हसन्पादेऽग्रहीत्पुनः ।<br>
भ्रामयित्वा शतगुणं गजोपस्थे ह्यपातयत् ६९।<br>
पपात भूमौ सुबलो राजसूनुः स चंपकः ।<br>
मूर्च्छितो वीरभूषाढ्यमलंकुर्वन्रणांगणम् ७०।<br>
तदा हाहेति वै लोकाश्चुक्रुशुश्चंपकानुगाः ।<br>
पुष्कलं मोचयामास बद्धं चंपकपाशतः ७१।<br>
<br>
