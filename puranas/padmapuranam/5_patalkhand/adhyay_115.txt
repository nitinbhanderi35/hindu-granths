श्रीराम उवाच-<br>
कथं पातकसंघात संक्रमे ब्राह्मणाधमे ।<br>
पुराणज्ञः कथं व्याख्यां चकार द्विजसत्तम १।<br>
शंभुरुवाच-<br>
अध्यापने चाध्ययने जायते चाथ संगमः ।<br>
संगतौ वत्सरं राम याति पातकि पातकम् २।<br>
पुराणज्ञे तु काकुत्स्थ सर्वतत्वार्थवेदिनि ।<br>
अपिपातकसंदोह चीर्णपापं प्रणश्यति ३।<br>
प्रभूतवह्निनाशे हि धूमराशिर्यथैव हि ।<br>
शलभो दीपनाशाय वह्निनाशाय न प्रभुः ४।<br>
कृतं पापं तथान्येषां नाशनाय पुराणिकः ।<br>
भूतादिग्रस्तमर्त्यानां भूतादि भयमोचकः ५।<br>
समंत्रवानपनयेद्यथा न स्वयमातुरः ।<br>
पौराणिकस्तथा पापं न किंचित्प्राप्तुमर्हति ६।<br>
आत्मना च कृतं पापमन्यैरपि च यत्कृतम् ।<br>
पुराणज्ञो नाशयति त्वतिदुष्टं स्वकर्म्म वा ७।<br>
भवानीशे हृषीकेशे समवृत्तिर्विवेकवान् ।<br>
लोकवेदक्रियावेत्ता रुद्रजाप्यतिनिःस्पृहः ८।<br>
तुष्टः शांतः क्रियादक्षः प्रभूतो योगकृद्वशी ।<br>
यथैव ते पुराणज्ञो वसिष्ठो भगवानृषिः ९।<br>
नियोगात्तव भूपाल अयोध्यायामतिष्ठत ।<br>
अपालयद्भुवं कृत्स्नां त्वां च रक्षः समापतत् १०।<br>
स च शुक्रोपदेशेन राक्षसस्त्वामथाभ्यगात् ।<br>
निद्रासक्तं हनिष्यामि नान्यथावसरस्त्विति ११।<br>
अथ विप्रो विदित्वैतद्वसिष्ठस्त्वद्धितप्रियः ।<br>
सुप्तं प्रमत्तं काकुत्स्थं रक्षो हंति न संशयः १२।<br>
ब्रह्मावाप्तवरं तद्धि मया कार्यं निवारणम् ।<br>
इति संचिंत्य विप्रर्षिः सेनामादाय निर्गतः १३।<br>
रक्षो हंतुमशक्तस्तु मृत्युहीनं ततो मुनिः ।<br>
स्वयं च राक्षसो भूत्वा वाक्यमाह महामुनिः १४।<br>
किमर्थमागतोसीह वनं मुनिनिषेवितम् ।<br>
स आह राजा रक्षोघ्नस्तमहं हंतुमागतः १५।<br>
मुनिरप्याह किं तेन जीवितेन मृतेन वा ।<br>
भुक्त्वामिषं मदीयं तु युद्धं कृत्वा जयं व्रज १६।<br>
राक्षस उवाच-<br>
कथं त्वं राक्षसो मह्यं भक्षणाय भविष्यसि ।<br>
वसिष्ठोऽप्यथ मानुष्यमास्थाय वियति स्थितः १७।<br>
निष्ठीव्य मस्तके तस्य मुष्टिना तमताडयत् ।<br>
ताडितो राक्षसस्तेन व्यद्रावयदृषिश्च तम् १८।<br>
पलायमानावन्योन्यं जलधिं तु गतावुभौ ।<br>
तत्रस्थेन ग्रहेणासौ गृहीतो राक्षसस्तदा १९।<br>
मुनिः पुनरयोध्यायां पूर्ववत्समतिष्ठत ।<br>
शंभुरुवाच-<br>
तस्मात्स्वाभिमतं कुर्यात्पुराणज्ञो विमत्सरः २०।<br>
श्रवणस्य विधानं च कथयामि शुभं शृणु ।<br>
शुक्लपक्षे दिने शुद्धे वारनक्षत्रयोगतः २१।<br>
करणे चापि लग्ने च ग्रहताराबलान्विते ।<br>
अमूढेन ग्रहे बाले न च वृद्धौ गुरौस्थिते २२।<br>
न कृष्णपक्षे ग्रहणे न च नास्तिकसंनिधौ ।<br>
पूर्वोक्तलक्षणोपेतं पुराणं शृणुयादिति २३।<br>
शुद्धगेहेऽथवा शुद्धवेदिकायां मठेथ वा ।<br>
नदीतीरे देवगेहे सभामंडप एव च २४।<br>
रथ्या मठेथ वा रम्ये पुण्यशालासु राघव ।<br>
स्वयं नमस्य विप्रेंद्रान्पुराणज्ञं विशेषतः २५।<br>
आसनं कल्पितं कुर्य्यादूर्ध्वं सर्वविशेषितम् ।<br>
एहि धर्म्मासनमिति वक्तव्यं स्यादनिष्ठुरम् २६।<br>
पुराणप्रक्रमदिने यत्कार्यं तदुदीरयेत् ।<br>
व्याख्यातारं पुराणस्य वस्त्राद्यैः परिपूजयेत् २७।<br>
शुभानि दत्वा वस्त्राणि सूक्ष्माणि च नवानि च ।<br>
करकंठविभूषादि पात्रमासनमेव च २८।<br>
गंधपुष्पाक्षतैः पूज्य तांबूलं विनिवेद्य च ।<br>
शुक्लांबरधरं विष्णुं शशिवर्णं चतुर्भुजम् २९।<br>
प्रसन्नवदनं ध्यायेत्सर्वविघ्नोपशांतये ।<br>
सभासदश्च संपूज्य गणेशं प्रार्थयेत्ततः ३०।<br>
ॐनमेत्यादि मंत्रेण पूजनं भारती नुतिः ।<br>
प्रातःकाले पुराणस्य प्रक्रमं प्रारभेदिति ३१।<br>
उपक्रमदिने राम त्रिपंचदश वा शुभाः ।<br>
श्लोका द्वितीये दिवसे ततो द्विगुणिताः शुभाः ३२।<br>
तृतीये दिवसे राम ततश्चाधिकमिष्यते ।<br>
दिनानामव्यवच्छेदाद्व्याख्यानं श्रवणं तथा ३३।<br>
व्यवस्थितिर्यदा जाता तदा पौराणिकं गुरुम् ।<br>
तांबूलादिप्रदायाथ परेद्युः शृणुयादपि ३४।<br>
पुराणमेवं श्रोतव्यं दैनंदिनमिति श्रुतिः ।<br>
व्रतरूपेण यः कश्चित्पुराणं शृणुयान्नरः ३५।<br>
यदैवं तत्पुराणं तु तत्र याति न संशयः ।<br>
पुराणं श्रोतुकामेन श्लोकश्चैकोपि चेच्छ्रुतः ३६।<br>
तद्दिने तु कृतं पापं नाशयेत्तु न संशयः ३७।<br>
एवं पुराणं शृणुयाच्च यस्तु स ब्रह्महत्याकृतपापबंधात् ।<br>
सुरापीतिः स्वर्णहरश्च राम गुर्वंगनागश्च विमुक्तिमेति ३८।<br>
पापानि चान्यानि कृतानि पुंभिः सर्वाणि नश्यंति पुराकृतानि ।<br>
इहापि यान्यब्दशतार्जितानि श्रोतुर्विनश्यंति तथा च वक्तुः ३९।<br>
कलौ समस्तविप्राणां सर्वज्ञत्वं न विद्यते ।<br>
विगुणापि ततो व्याख्या फलदा दानकर्मवत् ४०।<br>
पुराणानामभिप्रायं व्यासो वेद न चापरः ।<br>
अहं वेद्मि विशेषेण व्यासादपि विधेरपि ४१।<br>
न स्वाध्यायस्तपो वापि न मंत्रो न जुहोतयः ।<br>
फलंति न तथा तिष्ये पुराणश्रवणं यथा ४२।<br>
एकैकश्रवणादेव पातकं महदेव तु ।<br>
नाशमाप्नोत्यसंदेहः श्रीशैले वर्तनादिव ४३।<br>
अतो गुरुः पुराणज्ञः श्रोतृवंद्योऽघनाशनः ।<br>
न तस्मादधिकः कश्चिद्गुरुरस्ति गतिप्रदः ४४।<br>
मंत्रेषु गुरवो ये च वेदशास्त्रेषु ये मताः ।<br>
नेशते सर्वविज्ञानं दातुं तस्मान्न बोधकाः ४५।<br>
पिशाचाः प्रायशो राम ब्रह्मराक्षसनामिनः ।<br>
वेदमंत्रस्य वेत्तारो दृश्यंते न पुराणवित् ४६।<br>
पुराणविमुखो नैव सर्वः सर्वं हि पश्यति ।<br>
पुराणज्ञो हि तस्तस्मात्पापनाशकरः प्रभुः ४७।<br>
तत्पूजा सर्वपूजा स्यात्सर्वद्रोहोऽस्य पीडनम् ।<br>
यथा समस्तदानानां विद्यादानं प्रशस्यते ४८।<br>
पौराणिकस्तथा धन्यस्तत्र दानं महत्फलम् ।<br>
राम उवाच-।<br>
किं वा पौराणिके देयं कियत्कीदृशमेव च ४९।<br>
पुराणं कीदृशं वर्ज्यं वर्ज्यः कीदृक्पुराणवित् ।<br>
शंभुरुवाच-<br>
षड्रसानन्नपानानि स्नेहद्रव्याणि यानि च ५०।<br>
गृहं सोपस्करं राम पुराणज्ञाय दापयेत् ।<br>
पर्याप्तान्येव सर्वाणि अधिकानि फलाधिकात् ५१।<br>
दद्याद्द्रव्यमतो भूयः सचैलं शोभितं मृदु ।<br>
भूषणानि यथार्हाणि स्वशक्त्या प्रतिपादयेत् ५२।<br>
गंधपुष्पं प्रतिदिनं केवलं गंधमेव च ।<br>
केवलं च तथा पुष्पं फलकाले फलान्यपि ५३।<br>
तांबूलं च तथा दद्यान्नमस्कुर्याच्च भक्तितः ।<br>
पुराणस्य समाप्तौ तु दद्याद्दानादिकं तथा ५४।<br>
अधिकं तु तथा देयं भूहिरण्यादिकं नृप ।<br>
न च तूष्णीमुपक्रम्य श्रोतुमर्हति कश्चन ५५।<br>
सभासद्भिः कृता चैव या पूजैकेन वा कृता ।<br>
देवस्थाने यथाशक्ति सर्वैः पूजनमिष्यते ५६।<br>
तीर्थेपि च यथा राम पुण्येष्वायतनेषु च ।<br>
स्वशक्त्या पूजनं कुर्यात्पुराणज्ञाय राघव ५७।<br>
श्रोतुस्तु लक्षणं पूर्वं मयोक्तं तु भवेन्नृप ।<br>
पौराणिकस्य सर्वस्य लक्षणं कथयामि ते ५८।<br>
कुलहीनो महाव्याधिर्महापापी तिरस्कृतः ।<br>
शौचाचारविहीनश्च वेदस्मृतिविवर्जितः ५९।<br>
अन्यदेवः पूतिवचो व्यंगश्चाप्यधिकांगवान् ।<br>
परपूर्वापतिः स्तेनः प्राणिहंता निराकृतिः ६०।<br>
अथ वर्ज्यं पुराणं ते कथयामि नृपोत्तम ।<br>
पूर्वज्ञैरुच्यमानं च यत्प्रोक्तं मुनिभिः परैः ६१।<br>
व्यासादयो मुनिवरा यत्प्रोचुस्तदुदीरयेत् ।<br>
पुराणस्थं पठेद्ग्रन्थं व्याख्यायेत विचारयन् ६२।<br>
यया कयापि वा राम भाषयादेशभाषतः ।<br>
न देशभाषा रचितं ग्रंथं श्रुत्वा फलं लभेत् ६३।<br>
व्याख्या या कापि काकुत्स्थ पुराणस्य हिता हि सा ।<br>
तस्मात्त्वं देवयाचस्व व्याख्यास्ये यत्पुराणकम् ६४।<br>
शंभुरुवाच-<br>
एवं पौराणिकेनोक्तं श्रुतवानपि गौतमः ।<br>
स्वयं वस्त्रत्रयं प्रादाद्ब्राह्मणाय महात्मने ६५।<br>
कौर्मं पुराणं प्रथमं श्रुतवानिति नः श्रुतम् ।<br>
दत्तवान्स्वर्णमधिकं वस्त्राणि च शुभानि च ६६।<br>
अथ लैंगं च शुश्राव वैष्णवं वामनं तथा ।<br>
पाद्मं च गारुडं चैव सौरं ब्राह्ममथैव च ६७।<br>
एवमष्ट स शुश्राव पुराणानि स गौतमः ।<br>
अथ रामायणं चैव कौर्ममेव पुनश्च सः ६८।<br>
शिवनारायणेत्येवं जपं चक्रे सदैव हि ।<br>
अवाप निधनं चापि स गतो ब्रह्मणः पदम् ६९।<br>
ब्रह्मा संपूज्य तं विप्रं विष्णुलोकमथागमत् ।<br>
विष्णुना पूजितः सोऽथ जगाम शिवमंदिरम् ७०।<br>
सर्वेषामेव वंद्योऽसौ गौतमो मुनिसत्तमः ।<br>
भारतश्रवणे चापि नियमा ये मयेरिताः ७१।<br>
पुरा व्यासेन मुनिना त्रिवर्षाद्यत्कृतं शुभम् ।<br>
श्रवणात्तस्य कृत्स्नस्य व्याकर्ता भारतस्य यः ७२।<br>
न किंचित्प्रणमेद्विप्रं मुक्त्वा योगिनमुत्तमम् ।<br>
सर्वेषामेव वंद्योसौ भारतं व्याकरोति यः ७३।<br>
यो महाभारतं नित्यं व्याख्यास्यति पठेच्च वा ।<br>
स सर्वेभ्योधिको विप्रस्तारयेच्चैव मानवान् ७४।<br>
व्याकरोति च पर्वैकं सर्वाणि कतिचित्तु वा ।<br>
सर्वपापविनिर्मुक्तो हव्ये कव्ये विशिष्यते ७५।<br>
तमेव प्रणमेद्विप्रं तमेवार्हं च पूजयेत् ।<br>
तमेव भोजयेन्नित्यं सर्वं तस्मै निवेदयेत् ७६।<br>
तस्य पूजाविधिः प्रोक्तो व्याख्यानसमये द्विजः ।<br>
प्रतिपूज्योऽथ वस्त्राद्यैः पूजयेद्विधिमार्गतः ७७।<br>
आदिपर्वसमाप्तौ च सूक्ष्मवस्त्रत्रयं ददेत् ।<br>
सुवर्णं च यथाशक्ति सभापर्वणि वाससी ७८।<br>
आनुशासनिकारण्यस्वर्गारोहेषु पर्वसु ।<br>
आदिपर्वणि पूजा या सा पूजा नृपपुंगव ७९।<br>
कर्णाश्वमेधवैराटशल्यद्रोणेषु पर्वसु ।<br>
सूक्ष्मवस्त्रत्रयं शुद्धं निष्कद्वयमथापि वा ८०।<br>
क्षुद्रपर्वस्वथान्येषु निष्कावथ समानयेत् ।<br>
हरिवंशे सनिष्कं तु वस्त्रत्रितयमेव तु ८१।<br>
भारतस्याखिलस्यैव समाप्तौ क्षेत्रदो भवेत् ।<br>
रामायणस्य श्रवणे कांडेकांडे प्रपूजयेत् ८२।<br>
क्षेत्रं पर्याप्तमथवा सुवर्णमपि दापयेत् ।<br>
व्याख्यातुर्गुरुवाक्यस्य सर्वकल्मषनाशनः ८३।<br>
अर्थोधर्म्मश्च कामश्च मोक्षश्च नृपसत्तम ।<br>
व्याख्याश्रवणतः सर्वे सिद्धयंति च सुबुद्धयः ८४।<br>
ब्रह्महत्यादिपापानां सर्वेषामपि नाशनम् ।<br>
एकेन श्रवणेनास्य किं नरैर्न श्रुतं भुवि ८५।<br>
यानवसुसुवर्णाद्यैर्नित्यमेनं प्रपूजयेत् ।<br>
व्याख्यातारं यतः पापसंदोहस्य विनाशनम् ८६।<br>
अन्यान्यपि पुराणानि मुनिप्रोक्तानि तान्यपि ।<br>
श्रोतॄणां पापनाशाय वक्तुश्चापि विशेषतः ८७।<br>
यश्च सर्वपुराणानि षट्त्रिंशत्तु प्रकीर्तयेत् ।<br>
शृणोति वा न तस्यास्ति चित्तच्छेदः कदाचन ८८।<br>
ब्राह्मं पुराणं प्रथमं द्वितीयं पाद्ममुच्यते ।<br>
तृतीयं वैष्णवं चैव चतुर्थं शैवमुच्यते ८९।<br>
अथ भागवतं प्रोक्तं पंचमं षष्ठमुच्यते ।<br>
भविष्यं नारदीयं च सप्तमं परिकीर्तितम् ९०।<br>
मार्कंडेयमिति प्रोक्तमष्टमं नवमं तथा ।<br>
आग्नेयं ब्रह्मवैवर्तं दशमं परिकीर्तितम् ९१।<br>
लैंगं च वामनं चैव स्कांदं मात्स्यमथैव च ।<br>
कौर्मं वाराहमुदितं गारुडं वाथ कीर्तितम् ९२।<br>
ब्रह्मांडमित्यष्टादशपुराणानि विदुर्बुधाः ।<br>
तथा चोपपुराणानि कथयिष्याम्यतः परम् ९३।<br>
आद्यं सनत्कुमाराख्यं नारसिंहमतः परम् ।<br>
तृतीयमांडमुद्दिष्टं दौर्वाससमथैव च ९४।<br>
नारदीयमथान्यं च कापिलं मानवं तथा ।<br>
तद्वदौशनस प्रोक्तं ब्रह्मांडं च ततः परम् ९५।<br>
वारुणं कालिकाह्वानं माहेशं सांबमेव च ।<br>
सौरं पाराशरं चैव मारीचं भार्गवाह्वयम् ९६।<br>
कौमारं च पुराणानि कीर्तितान्यष्ट वै दश ।<br>
अष्टादशपुराणानां व्याकर्ता तु भवेन्मनुः ९७।<br>
इति श्रीपद्मपुराणे पातालखंडे शिवराघवसंवादे पुराणमाहात्म्यकथनंनाम पंचदशोत्तरशततमोऽध्यायः ११५।<br>
<br>
