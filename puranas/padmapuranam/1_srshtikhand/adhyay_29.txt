।<br>
एकोनत्रिंशोऽध्यायः ।<br>
पुलस्त्यउवाच।<br>
तथैवान्यत्प्रवक्ष्यामि सर्वकामफलप्रदम्।<br>
सौभाग्यशयनंनाम यत्पुराणविदो विदुः१।<br>
पुरा दग्धेषु लोकेषु भूर्भुवः स्वर्महादिषु।<br>
सौभाग्यं सर्वभूतानामेकस्थमभवत्तदा२।<br>
वैकुंठं सर्वमासाद्य विष्णोर्वक्षस्थले स्थितम्।<br>
ततः कालेन कियता पुनः सर्गविधौ नृपः३।<br>
अहंकारवृतेलोके प्रधानपुरुषान्विते।<br>
स्पर्द्धायां च प्रवृद्धायां कमलासनकृष्णयोः४।<br>
पिंगाकारा समुद्भूता वह्निज्वालातिभीषणा।<br>
तयाभितप्तस्य हरेर्वक्षसस्तद्विनिःसृतम्५।<br>
यद्वक्षःस्थलमाश्रित्य विष्णोः सौभाग्यमास्थितम्।<br>
रसरूपं न तद्यावदाप्नोति वसुधातले६।<br>
उत्क्षिप्तमंतरिक्षात्तु ब्रह्मपुत्रेण धीमता।<br>
दक्षेण पीतमात्रं तद्रूपलावण्यकारकम्७।<br>
बलंतेजोमहज्जातं दक्षस्य परमेष्ठिनः।<br>
शेषं यदपतद्भूमावष्टधा तद्व्यजायत८।<br>
ततस्त्वोषधयो जाताः सप्त सौभाग्यदायिकाः।<br>
इक्षवस्तरुराजश्च निष्पवावश्शालिधान्यकम्९।<br>
विकारवच्च गोक्षीरं कुसुंभं कुसुमं तथा।<br>
लवणं चाष्टमं तद्वत्सौभाग्याष्टकमुच्यते१०।<br>
पीतं यद्ब्रह्मपुत्रेण योगज्ञानविदा पुरा।<br>
दुहिता साभवत्तस्माद्या सतीत्यभिधीयते११।<br>
लोकानतीत्य लालित्याल्ललिता तेन चोच्यते।<br>
त्रैलोक्यसुंदरीं देवीमुपयेमे पिनाकधृत्१२।<br>
त्रिविश्वसौभाग्यमयीं भुक्तिमुक्तिफलप्रदाम्।<br>
तामाराध्य पुमान्भक्त्या नारी वा किं न विंदति१३।<br>
भीष्म उवाच।<br>
कथमाराधनं तस्या ललिताया मुने वद।<br>
यद्विधानं च जगतः शांतये तद्वदस्व मे१४।<br>
पुलस्त्य उवाच।<br>
वसंतमासमासाद्य तृतीयायां जनप्रियः।<br>
शुक्लपक्षस्य पूर्वाह्णे तिलैः स्नानं समाचरेत्१५।<br>
तस्मिन्नहनि सा देवी किल विश्वात्मना सती।<br>
पाणिग्रहणिकैर्मंत्रैरुदूढा वरवर्णिनी१६।<br>
तया सहैव विश्वेशं तृतीयायामथार्चयेत्।<br>
फलैर्नानाविधैर्दीपैर्धूपैर्नैवेद्यसंयुतैः१७।<br>
प्रतिमां पंचगव्येन तथा गंधोदकेन च।<br>
स्नापयित्वार्चयेद्गौरीमिंदुशेखरसंयुताम्१८।<br>
नमोस्तु पाटलायै तु पादौ देव्याः शिवस्य च।<br>
शिवायेति च संकीर्त्य जयायै गुल्फयोर्द्वयोः१९।<br>
त्र्यंबकायेति रुद्रस्य भवान्यै जंघयोर्युगम्।<br>
शिरो रुद्रेश्वरायेति विजयायै च जानुनी२०।<br>
संकीर्त्य हरिकेशाय तथोरुवरदे नमः।<br>
ईशायेति कटिं रत्यै शंकरायेति शंकरम्२१।<br>
कुक्षिद्वयं च कोटव्यै शूलिनं शूलपाणये।<br>
मंगलायै नमस्तुभ्यमुदरं चाभिभूजयेत्२२।<br>
सर्वात्मने नमो रुद्रमीशान्यै च कुचद्वयम्।<br>
शिवं वेदात्मने तद्वद्रुद्राण्यै कंठमर्चयेत्२३।<br>
त्रिपुरघ्नाय विश्वेशमनंतायै करद्वयम्।<br>
त्रिलोचनायेति हरं बाहू कालानलप्रिये२४।<br>
सौभाग्यभवनायेति भूषणानि सदार्चयेत्।<br>
स्वाहास्वधायै च मुखमीश्वरायेति शूलिनम्२५।<br>
अशोकवनवासिन्यै पूज्यावोष्ठौ च भूतिदौ।<br>
स्थाणवे च हरं तद्वदास्यं चंद्रमुखप्रिये२६।<br>
नमोर्धनारीशहरमसितांगीति नासिकाम्।<br>
नम उग्राय लोकेशं ललितेति पुनर्भ्रुवौ२७।<br>
शर्वाय पुरहर्त्तारं वासुदेव्यै तथालकम्।<br>
नमः श्रीकंठनाथाय शिवकेशांस्तथार्चयेत्२८।<br>
भीमोग्रभीमरूपिण्यै शिरः सर्वात्मने नमः।<br>
हरमभ्यर्च्य विधिवत्सौभाग्याष्टकमग्रतः२९।<br>
स्थापयेत्स्निग्धनिष्पावान्कुसुंभक्षीरजीरकम्।<br>
तरुराजेक्षुलवणं कुस्तुंबुरुमथाष्टमम्३०।<br>
दद्यात्सौभाग्यकृद्यस्मात्सौभाग्याष्टकमित्युत।<br>
एवंनिवेद्य तत्सर्वमग्रतः शिवयोः पुनः३१।<br>
चैत्रे शृंगाटकान्प्राश्य स्वपेद्भूमावरिंदम।<br>
पुनः प्रभाते च तथा कृतस्नानजपः शुचिः३२।<br>
संपूज्य द्विजदांपत्यं माल्यवस्त्रं विभूषणैः।<br>
सौभाग्याष्टकसंयुक्त सौवर्णं प्रतिमाद्वयम्३३।<br>
प्रीयतां मेत्र ललिता ब्राह्मणाय निवेदयेत्।<br>
एवं संवत्सरं यावत्तृतीयायां सदा नृप३४।<br>
प्राशने दानमंत्रे च विशेषोयं निबोध मे।<br>
गोशृंगांबु मधौ प्रोक्तं वैशाखे गोमयं पुनः३५।<br>
ज्येष्ठे मंदारकुसुमं बिल्वपत्रं शुचौ स्मृतम्।<br>
श्रावणे दधिसंप्राश्यं नभस्ये तु कुशोदकम्३६।<br>
क्षीरं चाश्वयुजे मासि कार्त्तिके पृषदाज्यकम्।<br>
मार्गशीर्षे तु गोमूत्रं पौषे संप्राशयेद्घृतम्३७।<br>
माघे कृष्णतिलांस्तद्वत्पंचगव्यं च फाल्गुने।<br>
ललिता विजया भद्रा भवानी कुमुदा शिवा३८।<br>
वासुदेवी तथा गौरी मंगला कमला सती।<br>
उमा च दानकाले तु प्रीयतामिति कीर्त्तयेत्३९।<br>
तस्मिंस्तु द्वादशे मासि द्वादश्यां कृष्णमर्चयेत्।<br>
तथा लक्ष्मीं च तत्रैव भर्त्रा सार्धमथार्चयेत्४०।<br>
पौर्णमास्यामतस्तद्वत्सपत्नीकः पितामहः।<br>
उपासनीयो विदुषा परत्रा भीतिमिच्छता४१।<br>
सौभाग्याष्टकं तद्वच्च दातव्यं भूतिमिच्छता।<br>
मल्लिकाशोककमलं कदंबोत्पलचंपकम्४२।<br>
कुब्जकं करवीरं च बाणमम्लानपंकजम्।<br>
सिंदुवारं च सर्वेषु मासेषु कुसुमं स्मृतम्४३।<br>
जपाकुसुंभकुसुमं मालती शतपत्रिका।<br>
यथालाभं प्रशस्तानि करवीरं च सर्वदा४४।<br>
एवं संवत्सरं यावदुपोष्य विधिवन्नरः।<br>
स्त्री च नक्तं कुमारी च शिवमभ्यर्च्य भक्तितः४५।<br>
व्रतांते शयनं दद्यात्सर्वोपस्करसंयुतम्।<br>
उमामहेश्वरौ हैमौ वृषभं च गवा सह४६।<br>
स्थापयित्वा च शयनं ब्राह्मणाय निवेदयेत्।<br>
द्वादश्यां वत्सरं त्वेकं महालक्ष्म्या च केशवम्४७।<br>
ब्रह्माणं सह सावित्र्या पूजयित्वा नरस्त्विह।<br>
सर्वान्कामानवाप्नोति मनसा समभीप्सितान्४८।<br>
अन्यान्यपि यथाशक्ति मिथुनान्यंबरादिभिः।<br>
धान्यालङ्कारगोदानैरन्यैश्च धनसञ्चयैः४९।<br>
वित्तशाठयेन रहितः पूजयेद्गतविस्मयः।<br>
एवं करोति यः सम्यक्सौभाग्यशयनव्रतम्1.29.५०।<br>
सर्वान्कामानवाप्नोति पदं वा नित्यमश्नुते।<br>
फलस्यैकस्य च त्यागमेतत्कुर्वन्समाचरेत्५१।<br>
यशः कीर्तिमवाप्नोति प्रतिमासं नराधिप।<br>
सौभाग्यारोग्यरूपैश्च वस्त्रालंकारभूषणैः५२।<br>
न वियुक्तो भवेद्राजन्सौभाग्यशयनप्रदः।<br>
यस्तु द्वादशवर्षाणि सौभाग्यशयनव्रतम्५३।<br>
करोति सप्त चाष्टौ वा ब्रह्मलोके महीयते।<br>
पूज्यमानो वसेत्सम्यक्यावत्कल्पायुतं नरः५४।<br>
विष्णोर्लोकमथासाद्य शिवलोकगतस्तथा।<br>
नारी वा कुरुते या तु कुमारी वा नरेश्वर५५।<br>
सापि तत्फलमाप्नोति देव्यनुग्रहलालिता।<br>
शृणुयादपि यश्चैव प्रदद्यादथवा मतिम्५६।<br>
सोपि विद्याधरो भूत्वा स्वर्गलोके चिरं वसेत्।<br>
इदमिह मदनेन पूर्वसृष्टं शतधनुषा च कृतं नरेण तद्वत्५७।<br>
कृतमथ पवनेन नंदिना च किमु जननाथमहाद्भुतं न वा स्यात्५८।<br>
इति श्रीपाद्मपुराणे प्रथमे सृष्टिखंडे व्रताध्यायोनाम एकोनत्रिंशोऽध्यायः२९।<br>
।<br>
