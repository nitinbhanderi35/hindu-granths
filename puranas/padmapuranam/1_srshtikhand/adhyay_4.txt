भीष्म उवाच।<br>
क्षीराब्धौ तु तथा लक्ष्मीः किलोत्पन्ना मया श्रुता।<br>
ख्यात्यां भृगोः समुत्पन्ना एतदाह कथं भवान्१।<br>
कथं च दक्षदुहिता देहं त्यक्तवती शुभा।<br>
मेनायां गर्भसंभूतिमुमाया जन्म एव च२।<br>
किमर्थं देवदेवेन पत्नी हैमवती कृता।<br>
विरोधं चाथ दक्षेण भगवांस्तु ब्रवीतु मे३।<br>
पुलस्त्य उवाच।<br>
इदं च शृणु भूपाल यत्पृष्टोहमिह त्वया।<br>
श्रीसंबंधो मयाप्येष श्रुत आसीत्पितामहात्४।<br>
अत्रिपुत्रस्तु दुर्वासाः परिभ्राम्यन्महीमिमाम्।<br>
विद्याधरीकरेमालां दृष्ट्वा सौगन्धिकीं शुभाम्५।<br>
याचयामास मे देहि जटाजूटे करोम्यहम्।<br>
इति विद्याधरी तेन पृष्टा सा ऋषिणा तथा६।<br>
ददौ तस्मै मुदायुक्ता तां मालां स तदा नृप।<br>
गृहीत्वा सुचिरं कालं शिरोमालां बबंध ह७।<br>
उन्मत्त प्रेतवद्विप्रः शोभमानोब्रवीदिदम्।<br>
इयं विद्याधरी कन्या पीनोन्नत पयोधरा८।<br>
शोभालंकारसौभाग्यैर्युक्ता दृष्टा ततो मनः।<br>
क्षोभमायाति मे चाद्य नाहं कामे विचक्षणः९।<br>
व्रजामि तावदन्यत्र सौभाग्यं स्वं प्रदर्शयन्।<br>
एवमुक्त्वा स राजेंद्र परिबभ्राम मेदिनीम्१०।<br>
ऐरावतं समारूढं राजानं त्रिदिवौकसाम्।<br>
त्रैलोक्याधिपतिं शक्रं भ्राजमानं शचीपतिम्११।<br>
तामात्मशिरसो मालां भ्रमदुन्मत्तषट्पदाम्।<br>
आदायामरराजाय चिक्षेपोन्मत्तवन्मुनिः१२।<br>
गृहीत्वा देवराजेन माला सा गजमूर्द्धनि।<br>
मुक्ता रराज सा माला कैलासे जाह्नवी यथा१३।<br>
मदांधकारिताक्षोसौ गंधाघ्राणेन वारणः।<br>
करेणादाय चिक्षेप तां मालां पृथिवीतले१४।<br>
ततश्चुक्रोध भगवान्दुर्वासा मुनिपुंगवः।<br>
राजेंद्रदेवराजानं क्रुद्धश्चेदमुवाच ह१५।<br>
ऐश्वर्यमददुष्टात्मन्नतिस्तब्धोसि वासव।<br>
श्रियोधामस्रजं यस्मान्मद्दत्तान्नाभिनंदसि१६।<br>
त्रैलोक्यश्रीरतो मूढ विनाशमुपयास्यति।<br>
मद्दत्ता भवता माला क्षिप्ता यस्मान्महीतले१७।<br>
तस्मात्प्रणष्टलक्ष्मीकं त्रैलोक्यं ते भविष्यति।<br>
यस्य संजातकोपस्य भयमेति चराचरम्१८।<br>
तं मां त्वमतिगर्वेण देवराजावमन्यसे।<br>
महेंद्रो वारणस्कंधादवतीर्य त्वरान्वितः१९।<br>
प्रसादयामास मुनिं दुर्वाससमकल्मषम्।<br>
प्रसाद्यमानः स तदा प्रणिपातपुरःसरम्२०।<br>
नाहं क्षमिष्ये बहुना किमुक्तेन शतक्रतो।<br>
इत्युक्त्वा प्रययौ विप्रो देवराजोपि तं पुनः२१।<br>
आरुह्यैरावतं नागं प्रययावमरावतीम्।<br>
ततः प्रभृति निःश्रीकं सशक्रं भुवनत्रयम्२२।<br>
न यज्ञाः संप्रवर्तंते न तपस्यंति तापसाः।<br>
न च दानानि दीयंते नष्टप्रायमभूज्जगत्२३।<br>
एवमत्यंतनिःश्रीके त्रैलोक्ये सत्त्ववर्जिते।<br>
देवान्प्रतिबलोद्योगं चक्रुर्दैतेयदानवाः२४।<br>
विजितास्त्रिदशा दैत्यैरिंद्राद्याः शरणं ययुः।<br>
पितामहं महाभागं हुताशनपुरोगमाः२५।<br>
यथावत्कथिते देवैर्ब्रह्मा प्राह तथा सुरान्।<br>
क्षीरोदस्योत्तरं कूलं जगाम सहितः सुरैः२६।<br>
गत्वा जगाद भगवान्वासुदेवं पितामहः।<br>
उत्तिष्ठ विष्णो शीघ्रं त्वं देवतानां हितं कुरु२७।<br>
त्वया विना दानवैस्तु जिताः सर्वे पुनःपुनः।<br>
इत्युक्तः पुंडरीकाक्षः पुरुषः पुरुषोत्तमः२८।<br>
अपूर्वरूपसंस्थानान्दृष्ट्वा देवानुवाच ह।<br>
तेजसो भवतां देवाः करिष्याम्युपबृंहणम्२९।<br>
वदाम्यहं यत्क्रियतां भवद्भिस्तदिदं सुराः।<br>
आनीय सहिता दैत्यैः क्षीराब्धौ सकलौषधीः३०।<br>
मंथानं मंदरं कृत्वा नेत्रं कृत्वा च वासुकिम्।<br>
मथ्यताममृतं देवाः सहाये मय्यवस्थिते३१।<br>
सामपूर्वं च दैतेयांस्तत्र सम्भाष्य कर्मणि।<br>
समानफलभोक्तारो यूंय चात्र भविष्यथ३२।<br>
मथ्यमाने च तत्राब्धौ यत्समुत्पद्यतेऽमृतम्।<br>
तत्पानाद्बलिनो यूयममराः संभविष्यथ३३।<br>
तथैवाहं करिष्यामि यथा त्रिदशविद्विषः।<br>
न प्राप्स्यंत्यमृतं देवाः केवलं क्लेशभागिनः३४।<br>
इत्युक्ता देवदेवेन सर्व एव ततः सुराः।<br>
संधानमसुरैः कृत्वा यत्नवंतोऽमृतेभवन्३५।<br>
सर्वौषधीः समानीय देवदैतेयदानवाः।<br>
क्षिप्त्वा क्षीराब्धिपयसि शरदभ्रामलत्विषि३६।<br>
मंथानं मंदरं कृत्वा नेत्रं कृत्वा च वासुकिम्।<br>
ततो मथितुमारब्धा राजेंद्र तरसामृतम्३७।<br>
विबुधाः सहिताः सर्वे यतः पुच्छं ततः स्थिताः।<br>
विष्णुना वासुकेर्द्दैत्याः पूर्वकाये निवेशिताः३८।<br>
ते तस्य प्राणवातेन वह्निना च हतत्त्विषः।<br>
निस्तेजसोऽसुराः सर्वे बभूवुरमरद्युते३९।<br>
तेनैव मुखनिःश्वासवायुनाथ बलाहकैः।<br>
पुच्छप्रदेशे वर्षद्भिस्तदा चाप्पयिताः सुराः४०।<br>
क्षीरोदमध्ये भगवान्ब्रह्मा ब्रह्मविदां वरः।<br>
महादेवो महातेजा विष्णुपृष्ठनिवासिनौ४१।<br>
बाहुभ्यां मंदरं गृह्य पद्मवत्स परंतपः।<br>
शृंखले च तदा कृत्वा गृहीत्वा मंदराचलम्४२।<br>
देवानां दानवानां च बलमध्ये व्यवस्थितः।<br>
क्षीरोदमध्ये भगवान्कूर्मरूपी स्वयं हरिः४३।<br>
अन्येन तेजसा देवानुपबृंहितवान्हरिः।<br>
मथ्यमाने ततस्तस्मिन्क्षीराब्धौ देवदानवैः४४।<br>
हविर्धान्यभवत्पूर्वं सुरभिः सुरपूजिता।<br>
जग्मुर्मुदं तदा देवा दानवाश्च महामते४५।<br>
व्याक्षिप्तचेतसः सर्वे बभूवुस्तिमितेक्षणाः।<br>
किमेतदिति सिद्धानां दिवि चिंतयतां तदा४६।<br>
बभूव वारुणी देवी मदाघूर्णितलोचना।<br>
कृतावर्त्ता ततस्तस्मात्प्रस्खलंती पदे पदे४७।<br>
एकवस्त्रा मुक्तकेशी रक्तांतस्तब्धलोचना।<br>
अहं बलप्रदा देवी मां वा गृह्णन्तु दानवाः४८।<br>
अशुचिं वारुणीं मत्वा त्यक्तवंतस्तदा सुराः।<br>
जगृहुस्तां तदा दैत्या ग्रहणान्तेसुराभवत्४९।<br>
मंथने पारिजातोभूद्देव श्रीनंदनो द्रुमः।<br>
रूपौदार्य्यगुणोपेतास्ततश्चाप्सरसां गणाः५० 1.4.50।<br>
षष्टिकोट्यस्तदा जातास्सामान्या देव दानवैः।<br>
सर्वास्ताः कृतपूर्वास्तु सामान्याः पुण्यकर्मणा५१।<br>
ततः शीतांशुरभवद्देवानां प्रीतिदायकः।<br>
ययाचे शंकरो देवो जटाभूषणकृन्मम५२।<br>
भविष्यति न संदेहो गृहीतोयं मया शशी।<br>
अनुमेने च तं ब्रह्मा भूषणाय हरस्य तु५३।<br>
ततो विषं समुत्पन्नं कालकूटं भयावहं।<br>
तेन चैवार्दितास्सर्वे दानवाः सह दैवतैः५४।<br>
महादेवेन तत्पीतं विषं गृह्य यदृच्छया।<br>
तस्य पानान्नीलकंठस्तदा जातो महेश्वरः५५।<br>
पीतावशेषं नागास्तु क्षीराब्धेस्तु समुत्थितम्।<br>
ततो धन्वंतरिर्जातः श्वेतांबरधरः स्वयम्५६।<br>
बिभ्रत्कमंडलुं पूर्णममृतस्य समुत्थितः।<br>
ततः स्वस्थमनस्कास्ते वैद्यराजस्य दर्शनात्५७।<br>
ततश्चाश्वः समुत्पन्नो नागश्चैरावतस्तथा।<br>
तत स्फुरत्कांतीमतिविकासि कमलेस्थिता५८।<br>
श्रीर्द्देवी पयसस्तस्मादुत्थिता धृतपंकजा।<br>
तां तुष्टवुर्मुदायुक्ताः श्रीसूक्तेन महर्षयः५९।<br>
विश्वावसुमुखास्तस्या गंधर्वाः पुरतो जगुः।<br>
घृताचीप्रमुखास्तत्र ननृतुश्चाप्सरोगणाः६०।<br>
गंगाद्याः सरितस्तोयैः स्नानार्थमुपतस्थिरे।<br>
दिग्गजा हेमपात्रस्थमादाय विमलं जलम्६१।<br>
स्नापयांचक्रिरे देवीं सर्वलोकमहेश्वरीम्।<br>
क्षीरोदस्तु स्वयं तस्यै मालामम्लानपंकजाम्६२।<br>
ददौ विभूषणान्यंगे विश्वकर्मा चकार ह।<br>
दिव्यमाल्यांबरधरां स्नातां भूषणभूषिताम्६३।<br>
इंद्राद्याश्चामरगणा विद्याधरमहोरगाः।<br>
दानवाश्च महादैत्या राक्षसाः सह गुह्यकैः६४।<br>
कन्यामभिलषन्ति स्म ततो ब्रह्मा उवाच ह।<br>
वासुदेव त्वमेवैनां मया दत्तां गृहाण वै६५।<br>
देवाश्च दानवाश्चैव प्रतिषिद्धा मया त्विह।<br>
तुष्टोहं भवतस्तावदलौल्येनेह कर्मणा६६।<br>
सा तु श्रीर्ब्रह्मणा प्रोक्ता देवि गछस्व केशवं।<br>
मया दत्तं पतिं प्राप्य मोदस्व शाश्वतीः समाः६७।<br>
पश्यतां सर्वदेवानां गता वक्षस्थलं हरेः।<br>
ततो वक्षस्थलं प्राप्य देवं वचनमब्रवीत्६८।<br>
नाहं त्याज्या सदा देव सदैवादेशकारिणी।<br>
वक्षस्थले निवत्स्यामि सर्वस्य जगतः प्रिय६९।<br>
ततोवलोकिता देवा विष्णुवक्षस्थलस्थया।<br>
लक्ष्म्या राजेंद्र सहसा परां निर्वृतिमागताः७०।<br>
उद्वेगं च परं जग्मुर्द्दैत्या विष्णुपराङ्मुखाः।<br>
त्यक्तास्तु दानवा लक्ष्म्या विप्रचित्तिपुरोगमाः७१।<br>
ततस्ते जगृहुर्दैत्या धन्वंतरिकरस्थितम्।<br>
अमृतं तन्महावीर्य्या दैत्याः पापसमन्विताः७२।<br>
मायया लोभयित्वा तु विष्णुः स्त्रीरूपसंश्रयः।<br>
आगत्य दानवान्प्राह दीयतां मे कमंडलुः७३।<br>
युष्माकं वशगा भूत्वा स्थास्यामि भवतां गृहे।<br>
तां दृष्ट्वा रूपसंपन्नां नारीं त्रैलोक्यसुंदरीम्७४।<br>
प्रार्थयानास्सुवपुषं लोभोपहतचेतसः।<br>
दत्त्वामृतं तदा तस्यै ततोपश्यन्त तेग्रतः७५।<br>
दानवेभ्यस्तदादाय देवेभ्यः प्रददेमृतं।<br>
ततः पपुः सुरगणाः शक्राद्यास्तत्तदामृतम्७६।<br>
उद्यतायुधनिस्त्रिंशा दैत्यास्तांस्ते समभ्ययुः।<br>
पीतेमृते च बलिभिर्जिता दैत्यचमूस्ततः७७।<br>
वध्यमाना दिशो भेजुः पातालं विविशुश्च ते।<br>
ततो देवा मुदायुक्ताः शंखचक्रगदाधरम्७८।<br>
प्रणिपत्य यथापूर्वं प्रययुस्ते त्रिविष्टपम्।<br>
ततःप्रभृति ते भीष्म स्त्रीलोला दानवाभवन्७९।<br>
अपध्यातास्तु कृष्णेन गतास्ते तु रसातलम्।<br>
ततः सूर्यः प्रसन्नाभः प्रययौ स्वेन वर्त्मना८०।<br>
जज्वाल भगवांश्चोच्चैश्चारुदीप्तिर्हुताशनः।<br>
धर्मे च सर्वभूतानां तदा मतिरजायत८१।<br>
श्रियायुक्तं च त्रैलोक्यं विष्णुना प्रतिपालितं।<br>
देवास्तु ते तदा प्रोक्ता ब्रह्मणा लोकधारिणा८२।<br>
भवतां रक्षणार्थाय मया विष्णुर्नियोजितः।<br>
उमापतिश्च देवेशो योगक्षेमं करिष्यतः८३।<br>
उपास्यमानौ सततं युष्मत्क्षेमकरौ यतः।<br>
ततः क्षेम्यौ सदा चैतौ भविष्येते वरप्रदौ८४।<br>
एवमुक्त्वा तु भगवान्जगाम गतिमात्मनः।<br>
अदर्शनं गते देवे सर्वलोकपितामहे८५।<br>
देवलोकं गते शक्रे स्वं लोकं हरिशंकरौ।<br>
प्राप्तौ तु तत्क्षणाद्देवौ स्थानं कैलासमेव च८६।<br>
ततस्तु देवराजेन पालितं भुवनत्रयम्।<br>
एवं लक्ष्मीर्महाभागा उत्पन्ना क्षीरसागरात्८७।<br>
पुनः ख्यात्यां समुत्पन्ना भृगोरेषा सनातनी।<br>
श्रिया सह समुत्पन्ना भृगुणा च महर्षिणा८८।<br>
स्वनाम्ना नगरी चैव कृता पूर्वं सरित्तटे।<br>
नर्मदायां महाराज ब्रह्मणा चानुमोदिता८९।<br>
लक्ष्मीः पुरं स्वपित्रे स्वं सह कुञ्चिकयाऽप्य च।<br>
आगता देवलोकं साऽयाचतागत्य वै पुनः९०।<br>
लोभान्न दत्तं तु पुरं प्रार्थयाना यदा पुनः।<br>
भृगोः सकाशान्नावाप तदा चैवाह केशवम्९१।<br>
परिभूता तु पित्राहं गृहीतं नगरं मम।<br>
तस्य हस्तात्त्वमाक्षिप्य पुरं तच्चानय स्वयम्९२।<br>
तं गत्वा पुंडरीकाक्षो देवश्चक्रगदाधरः।<br>
भृगुं सानुनयं प्राह कन्यायै पुरमर्पय९३।<br>
कुञ्चिकातालिके चोभे दीयेतां च प्रसादतः।<br>
भृगुस्तं कुपितः प्राह नार्पयिष्याम्यहं पुरम्९४।<br>
न लक्ष्म्यास्तत्पुरं देव मया चेदं स्वयं कृतम्।<br>
भगवन्नैव दास्यामि त्यजाक्षेपं तु केशव९५।<br>
तं प्राह देवो भूयोपि लक्ष्म्यास्तत्पुरमर्पय।<br>
सर्वथा तु त्वया त्याज्यं वचनान्मे महामुने९६।<br>
ततः कोपसमाविष्टो भृगुरप्याह केशवम्।<br>
पक्षपातेन मां साधो भार्याया बाधसेधुना९७।<br>
नृलोके दशजन्मानि लप्स्यसे मधुसूदन।<br>
भार्यायास्ते वियोगेन दुःखान्यनुभविष्यसि९८।<br>
एवं शापं ददौ तस्मै भृगुः परमकोपनः।<br>
विष्णुना च पुनस्तस्य दत्तः शापो महात्मना९९।<br>
न चापत्यकृतां प्रीतिं प्राप्स्यसे मुनिपुंगव।<br>
शापं दत्त्वा ऋषेस्तस्य ब्रह्मलोकं जगाम ह१०० 1.4.100।<br>
पद्मजन्मानमाहेदं दृष्ट्वा देवस्तु केशवः।<br>
भगवंस्तव पुत्रोसौ भृगुः परमकोपनः१०१।<br>
निष्कारणं च तेनाहं शप्तो जन्मानि मानुषे।<br>
लप्स्यसे दशधा त्वं हि ततो दुःखान्यनेकशः१०२।<br>
भार्यावियोगजा पीडा बलपौरुषनाशिनी।<br>
त्यत्क्वा चाहमिमं लोकं शयिष्ये च महोदधौ१०३।<br>
देवकार्येषु सर्वेषु पुनश्चावाहनं क्रियाः।<br>
तथा ब्रुवंतं तं देवं ब्रह्मा लोकगुरुस्तदा१०४।<br>
प्रसादनार्थं विष्णोस्तु स्तुतिमेतां चकार ह।<br>
त्वया सृष्टं जगदिदं पद्मं नाभौ विनिःसृतम्।<br>
तत्र चाहं समुत्पन्नस्तव वश्यश्च केशव१०५।<br>
त्वं त्राता सर्वलोकानां स्रष्टा त्वं जगतः प्रभो।<br>
त्रैलोक्यं न त्वया त्याज्यमेष एव वरो मम१०६।<br>
दशजन्ममनुष्येषु लोकानां हितकाम्यया।<br>
स्वयं कर्त्ता न ते शक्तः शापदानाय कोपि वा१०७।<br>
कोयं भृगुः कथं तेन शक्यं शप्तुं जनार्दन।<br>
मानयस्व सदा विप्रान्ब्राह्मणास्ते तनुस्स्वयम्१०८।<br>
योगनिद्रामुपास्व त्वं क्षीराब्धौ स्वपि हीश्वर।<br>
कार्यकाले पुनस्त्वां तु बोधयिष्यामि माधव१०९।<br>
भगवन्नेष तावत्तु त्वच्छक्त्या चोपबृंहितः।<br>
सर्वकार्यकरः शक्रस्तवैवांशेन शत्रुहा११०।<br>
त्रैलोक्यं पालयन्नेव त्वदाज्ञां स करिष्यति।<br>
एवं स्तुतस्तदा विष्णुर्ब्रह्माणमिदमुक्तवान्१११।<br>
सर्वमेतत्करिष्यामि यन्मां ज्ञापयसे प्रभो।<br>
अदर्शनं गतो देवो ब्रह्मा तं नाभिजज्ञिवान्११२।<br>
गते देवे तदा विष्णौ ब्रह्मा लोकपितामहः।<br>
भूयश्चकार वै सृष्टिं लोकानां प्रभवः प्रभुः११३।<br>
तं दृष्ट्वा नारदः प्राह वाक्यं वाक्यविदां वरः।<br>
सहस्रशीर्षा पुरुषः सहस्राक्षः सहस्रपात्।<br>
सर्वव्यापी भुवः स्पर्शादध्यतिष्ठद्दशांगुलम्११४।<br>
यद्भूतं यच्च वै भाव्यं सर्वमेव भवान्यतः।<br>
ततो विश्वमिदं तात त्वत्तो भूतं भविष्यति११५।<br>
त्वत्तो यज्ञः सर्वहुतः पृषदाज्यं पशुर्द्विधा।<br>
ऋचस्त्वत्तोथ सामानि त्वत्त एवाभिजज्ञिरे११६।<br>
त्वत्तो यज्ञास्त्वजायंत त्वत्तो श्वाश्चैव दंतिनः।<br>
गावस्त्वत्तः समुद्भूताः त्वत्तो जातावयोमृगाः११७।<br>
त्वन्मुखाद्ब्राह्मणा जातास्त्वत्तः क्षत्रमजायत।<br>
वैश्यास्तवोरुजाः शूद्रास्तव पद्भ्यां समुद्गताः११८।<br>
अक्ष्णोः सूर्योनिलः श्रोत्राच्चंद्रमा मनसस्तव।<br>
प्राणोंतः सुषिराज्जातो मुखादग्निरजायत११९।<br>
नाभितो गगनं द्यौश्च शिरसः समवर्त्तत।<br>
दिशः श्रोत्रात्क्षितिः पद्भ्यां त्वत्तः सर्वमभूदिदम्१२०।<br>
न्यग्रोधः सुमहानल्पे यथा बीजे व्यवस्थितः।<br>
ससर्ज्ज विश्वमखिलं बीजभूते तथा त्वयि१२१।<br>
बीजांकुरसमुद्भूतो न्यग्रोधः समुपस्थितः।<br>
विस्तारं च यथा याति त्वत्तः सृष्टौ तथा जगत्१२२।<br>
यथा हि कदली नान्या त्वक्पत्रेभ्योऽभिदृश्यते।<br>
एवं विश्वमिदं नान्यत्त्वत्स्थमीश्वर दृश्यते१२३।<br>
ह्लादिनी त्वयि शक्तिस्सा त्वय्येका सहभाविनी।<br>
ह्लादतापकरीमिश्रा त्वयि नो गुणवर्जिते१२४।<br>
पृथग्भूतैकभूताय सर्वभूताय ते नमः।<br>
व्यक्तं प्रधानं पुरुषो विराट्सम्राट्तथा भवान्१२५।<br>
सर्वस्मिन्सर्वभूतस्त्वं सर्वः सर्वस्वरूपधृक्।<br>
सर्वं त्वत्तः समुद्भूतं नमः सर्वात्मने ततः१२६।<br>
सर्वात्मकोसि सर्वेश सर्वभूतस्थितो यतः।<br>
कथयामि ततः किं ते सर्वं वेत्सि हृदिस्थितं१२७।<br>
यो मे मनोरथो देव सफलः स त्वया कृतः।<br>
तप्तं सुतप्तं सफलं यद्दृष्टोसि जगत्पते१२८।<br>
ब्रह्मोवाच।<br>
तपसस्तत्फलं पुत्र यद्दृष्टोहं त्वयाधुना।<br>
मद्दर्शनं हि विफलं नारदेह न जायते१२९।<br>
वरं वरय तस्मात्त्वं यथाभिमतमात्मनः।<br>
सर्वं संपद्यते तात मयि दृष्टिपथं गते१३०।<br>
नारद उवाच।<br>
भगवन्सर्वभूतेश सर्वस्यास्ते भवान्हृदि।<br>
किमज्ञातं तव स्वामिन्मनसा यन्मयेप्सितम्१३१।<br>
कृता त्वया यथा सृष्टिर्मया दृष्टा तथा विभो।<br>
तेन मे कौतुकं जातं दृष्ट्वा देवर्षिदानवान्१३२।<br>
पुलस्त्य उवाच।<br>
नारदस्य पिता तुष्टो ब्रह्मा देवो दिवस्पतिः।<br>
नारदाय वरं प्रादादृषीणामुत्तमो भवान्१३३।<br>
भविता मत्प्रसादेन कलिकेलिकथाप्रियः।<br>
गतिश्च तेऽप्रतिहता दिवि भूमौ रसातले१३४।<br>
यज्ञोपवीतसूत्रेण योगपट्टावलंबिका।<br>
छत्रिका च तथा वीणा अलंकाराय तेनघ१३५।<br>
विष्णोः समीपे रुद्रस्य तथा शक्रस्य नारद।<br>
द्वीपेषु पार्थिवानां तु सदा प्रीतिं च लप्स्यसे१३६।<br>
वर्णानां तु भवान्शास्तावरोदत्तोमयातव।<br>
तिष्ठ पुत्र यथाकामं सेव्यमानः सुरैर्द्दिवि१३७।<br>
