भीष्म उवाच।<br>
केन कर्मविपाकेन प्रेतत्वं जायते पुनः।<br>
केन वात्र प्रमुच्येत तन्मे ब्रूहि महामते१।<br>
पुलस्त्य उवाच।<br>
अहं ते कथयिष्यामि सर्वमेतदशेषतः।<br>
यच्छ्रुत्वा न पुनर्मोहं यास्यते नृपसत्तम२।<br>
येन जायेत प्रेतत्वं येन चास्मात्प्रमुच्यते।<br>
प्राप्नोति नरकं घोरं दुस्तरं त्रिदशैरपि३।<br>
सतां संभाषणे चैव पुण्यतीर्थानुकीर्त्तने।<br>
मानवास्तु प्रमुच्यंत आपन्नाः प्रेतयोनिषु४।<br>
श्रूयते हि पुरा भीष्म ब्राह्मणः संशितव्रतः।<br>
पृथुस्सर्वत्र विख्यातः संतोषे च सदा स्थितः५।<br>
स्वाध्याययुक्तो गेहेषु नित्ययोगश्च योगवित्।<br>
जपयज्ञविधानेन युक्तं कालं क्षिपेच्च सः६।<br>
युक्तः क्षमादयाभ्यां च क्षांत्यायुक्तश्च तत्त्ववित्।<br>
अहिंसाहितचित्तश्च मार्द्दवे च तथास्थितः७।<br>
ब्रह्मचर्यसमायुक्तस्तपोयोगसमन्वितः।<br>
युक्तः स पितृकार्येषु युक्तो वैदिककर्मसु८।<br>
परलोकभयेयुक्तो युक्तस्सत्यवचः प्रति।<br>
युक्तो मधुरवाक्येषु युक्तश्चातिथिपूजने९।<br>
इष्टापूर्तसमायुक्तो युक्तो द्वंद्वविवर्जने।<br>
स्वकर्मविधिसंयुक्तो युक्तः स्वाध्यायकर्मसु१०।<br>
एवं कर्माणि कुर्वंतस्संसारविजिगीषया।<br>
बहून्यब्दान्यतीतानि ब्राह्मणस्य गृहे सतः११।<br>
तस्य बुद्धिरियं जाता तीर्थाभिगमनं प्रति।<br>
पुण्यैस्तीर्थजलैरेतत्क्लिन्नं कुर्यां कलेवरम्१२।<br>
प्रयतः पुष्करे स्नात्वा भास्करस्योदयं प्रति।<br>
कृतजप्यनमस्कारोप्यद्ध्वानं प्रत्यपद्यत१३।<br>
अग्रतः पंचपुरुषानपश्यत्सोति भीषणान्।<br>
वने कंटकवृक्षाढ्ये निर्जने पक्षिवर्जिते१४।<br>
तान्दृष्ट्वा विकृताकारान्सुघोरान्पापदर्शनान्।<br>
ईषत्संत्रस्तहृदयो व्यतिष्ठन्निश्चलाकृतिः१५।<br>
अवलंब्य ततो धैर्य्यं भयमुत्सृज्य दूरतः।<br>
पप्रच्छ मधुराभाषी के यूयं विकृताः कुतः१६।<br>
किं वा चैव कृतं कर्म ये नप्राप्ताश्च वैकृतम्।<br>
कथमेवंविधाः सर्वे प्रस्थिताः कुत्र चाध्वनि१७।<br>
प्रेता ऊचुः।<br>
क्षुत्पिपासान्विता नित्यं महादुःखसमावृताः।<br>
हृतप्रज्ञा वयं सर्वे नष्टसञ्ज्ञाविचेतसः१८।<br>
न जानीमो दिशं चापि प्रदिशं चापि कां च न।<br>
नांतरिक्षं महीं चापि न जानीमो दिवं तथा१९।<br>
यदेतद्दुःखमाख्यातमेतदेव सुखं भवेत्।<br>
प्रभातमिदमाभाति भास्करोदयदर्शनात्२०।<br>
अहं पर्युषितो नाम सूचीमुखस्तथाऽपरः।<br>
शीघ्रगो रोहकश्चैव पंचमो लेखकस्तथा२१।<br>
ब्राह्मण उवाच।<br>
प्रेतानां कर्मजातानां नाम्ना वै संभवः कुतः।<br>
किं तत्कारणमुद्दिश्य यतो यूयं सनामकाः२२।<br>
प्रेता ऊचुः।<br>
अहं स्वादु सदा भुंजे दद्यां पर्युषितं द्विजे।<br>
एतत्कारणमासाद्य नाम पर्युषितो मम२३।<br>
सूचिता बहवोऽनेन विप्राश्चान्नाद्यकांक्षिणः।<br>
एतत्कारणमुद्दिश्य सूचीमुखाभिधो मतः२४।<br>
शीघ्रं गतोऽस्मि विप्रेण याचितः क्षुधितेन च।<br>
एतत्कारणमुद्दिश्य शीघ्रगो द्विजसत्तम२५।<br>
गृहोपरि सदा स्वादु भुंक्ते द्विजभयेन हि।<br>
उद्विग्नमानसस्तत्र तेनासौ रोहकः स्मृतः२६।<br>
मौने चापि स्थितो नित्यं याचितो विलिखन्महीम्।<br>
अस्माकमपि पापिष्ठो लेखको नाम नामतः२७।<br>
कृच्छ्रेण लेखको याति रोहकस्तु अवाक्शिराः।<br>
शीघ्रगः पंगुतां प्राप्तः सूची सूचीमुखोऽभवत्२८।<br>
पर्युषितो लम्बग्रीवो लंबोदर उदाहृतः।<br>
बृहद्वृषणलंबोष्ठः पापादस्मादजायत२९।<br>
एतत्ते सर्वमाख्यातमात्मवृत्तं सहेतुकम्।<br>
पृच्छस्व यदि ते श्रद्धा पृष्टाश्च कथयामहे३०।<br>
ब्राह्मण उवाच।<br>
ये जीवा भुवि तिष्ठंति सर्वेप्याहारमूलकाः।<br>
युष्माकमपि चाहारं श्रोतुमिच्छामि तत्त्वतः३१।<br>
प्रेता ऊचुः।<br>
शृणुष्वाहारमस्माकं सर्वसत्वविगर्हितम्।<br>
यच्छ्रुत्वा निंदसे विप्र भूयोभूयश्च नित्यशः३२।<br>
श्लेष्ममूत्रपुरीषेण योषिदङ्गमलेन च।<br>
गृहाणि त्यक्तशौचानि प्रेता भुंजंति तत्र वै३३।<br>
स्त्रीभिर्दग्धानि कीर्णानि प्रकीर्णोच्छिष्टकानि च।<br>
मलेनापि जुगुप्स्यानि प्रेता भुंजंति तत्र वै३४।<br>
चित्तलज्जाविहीनानि होमहीनानि यानि च।<br>
व्रतैश्चैव विहीनानि प्रेता भुंजंति तत्र वै३५।<br>
गुरवो नैव पूज्यंते स्त्रीजितानि गृहाणि च।<br>
क्रोधलोभगृहीतानि प्रेता भुंजंति तत्र वै३६।<br>
त्रपा मे जायते तात कथ्यमाने स्वभोजने।<br>
अस्मात्परतरं चान्यन्न वक्तुमपि शक्यते३७।<br>
निवृत्तिं प्रेतभावस्य पृच्छामस्त्वां दृढव्रत।<br>
यथा न भवति प्रेतस्तन्मे वद तपोधन३८।<br>
ब्राह्मण उवाच।<br>
एकरात्र द्विरात्रादि कृच्छ्रचांद्रायणदिभिः।<br>
व्रतैरन्यैः कृतैर्नित्यं न प्रेतो जायते नरः३९।<br>
त्रीनग्नीन्पञ्च चैकं वा योऽहन्यहनि सेवते।<br>
स वै भूतदयापन्नो न प्रेतो जायते नरः४०।<br>
तुल्यो मानेऽपमाने च तुल्यः कांचनलोष्टयोः।<br>
तुल्यः शत्रौ च मित्रे च न प्रेतो जायते नरः४१।<br>
देवताऽतिथिपूजासु गुरुपूजासु नित्यशः।<br>
रतो वै पितृपूजासु न प्रेतो जायते नरः४२।<br>
शुक्लांगारकसंयुक्ता चतुर्थी जायते यदा।<br>
श्रद्धया श्राद्धकृत्तस्यां न प्रेतो जायते नरः४३।<br>
जितक्रोधविमर्शोयस्तृष्णासंगविवर्जितः।<br>
क्षमावान्दानशीलश्च न प्रेतो जायते नरः४४।<br>
गोब्राह्मणांश्च तीर्थानि पर्वतांश्च नदीस्तथा।<br>
देवांश्चैव तु यो वन्द्यान्न प्रेतो जायते नरः४५।<br>
प्रेता ऊचुः।<br>
श्रुताश्च विविधा धर्माः पृच्छामो दुःखिता मुने।<br>
येन वै जायते प्रेतस्तन्नो वद महामते४६।<br>
ब्राह्मण उवाच।<br>
शूद्रान्नेन तु भुक्तेन ब्राह्मणेन विशेषतः।<br>
म्रियते ह्युदरस्थेन स वै प्रेतो भवेन्नरः४७।<br>
मातरं पितरं भ्रातॄन्भगिनीं सुतमेव च।<br>
अदृष्टदोषांस्त्यजति स प्रेतो जायते नरः४८।<br>
अयाज्ययाजनाच्चैव याज्यस्य च विवर्जनात्।<br>
रतो वै शूद्रसेवासु स प्रेतो जायते नरः४९।<br>
न्यासापहर्ता मित्रध्रुक्शूद्रपाकरतः सदा।<br>
विस्रंभघाती कूटस्थः स प्रेतो जायते नरः1.32.५०।<br>
ब्रह्महा गोघ्नकः स्तेनः सुरापो गुरुतल्पगः।<br>
भूमिकन्यापहर्त्ता च स प्रेतो जायते नरः५१।<br>
सामान्यां दक्षिणां लब्ध्वा एक एव निगूहति।<br>
नास्तिकीभावनिरतः स वै प्रेतोभिजायते५२।<br>
एवं ब्रुवाणे विप्रेन्द्र आकाशे दुंदुभिस्वनः।<br>
पुष्पवृष्टिः पपातोर्व्यां देवैर्मुक्ता सहस्रशः५३।<br>
प्रेतानां तु विमानानि आगतानि समंततः।<br>
अस्य विप्रस्य संभाषात्पुण्यसंकीर्तनेन च५४।<br>
तस्मात्सर्वप्रयत्नेन सतां संभाषणं कुरु।<br>
यदि ते श्रेयसा कार्यं गंगासुत अतंद्रितः५५।<br>
तिलकं सर्वधर्मस्य पञ्चप्रेतकथामिमाम्।<br>
पठेल्लक्षं योऽस्य कुले न प्रेतो जायते नरः५६।<br>
शृणोति वाप्यभीक्ष्णं वा श्रद्धया परयान्वितः।<br>
भक्त्या समन्वितो वापि न प्रेतो जायते नरः५७।<br>
भीष्म उवाच।<br>
अंतरिक्षे किमर्थं तु पुष्करं परिकीर्त्यते।<br>
मुनिभिर्धर्मशीलैश्च लभ्यते तत्कथं त्विह५८।<br>
येन तल्लभ्यते लब्धं लब्धं चैव फलप्रदम्।<br>
तन्मे सर्वं समाचक्ष्व कौतुकादेव पृच्छतः५९।<br>
पुलस्त्य उवाच।<br>
ऋषिकोटिस्समायाता दक्षिणापथवासिनी।<br>
स्नानार्थं पुष्करे राजन्पुष्करं च वियद्गतम्६०।<br>
मत्वाते मुनयः सर्वे प्राणायामपरायणाः।<br>
ध्यायमानाः परं ब्रह्म स्थिता द्वादशवत्सरान्६१।<br>
ब्रह्मा महर्षयस्तत्र देवास्सेन्द्रास्समागताः।<br>
ऋषयोंतर्हिताः प्रोचुर्नियमांस्ते सुदुष्करान्६२।<br>
आकारणं पुष्करस्य मंत्रेण क्रियतां द्विजाः।<br>
आपोहिष्ठेति तिसृभिर्ऋग्भिः सांनिध्यमेष्यति६३।<br>
अघमर्षणजप्येन भवेद्वै फलदायकम्।<br>
विप्रैर्वाक्यावसाने तु सर्वैस्तैस्तु तथा कृतम्६४।<br>
कृतेन पुण्यतां प्राप्ता ये निदेशाच्च ते द्विजाः।<br>
गर्हिता धर्मशास्त्रेषु ते विप्रा दक्षिणोत्तराः६५।<br>
ये चान्ये पार्वतीयाश्च श्राद्धेनार्हंति केतनम्।<br>
एतस्मात्कारणाद्राजन्वियत्येवं समास्थितम्६६।<br>
कार्तिक्यां पुष्करं स्नानात्पूततामभियच्छति।<br>
ब्रह्मणा सहितं राजन्सर्वेषां पुण्यदायकम्६७।<br>
तत्रागतास्तु ये वर्णाः सर्वे ते पुण्यभाजनाः।<br>
द्विजैस्तुल्या न संदेहो विना मंत्रेण ते नृप६८।<br>
आग्नेयं तु यदा ऋक्षं कार्तिक्यां भवति क्वचित्।<br>
महती सा तिथिर्ज्ञेया स्नाने दाने तथोत्तमा६९।<br>
यदा याम्यं तु भवति ऋक्षं तस्यां तिथौ क्वचित्।<br>
तिथिः सापि महापुण्या यतिभिः परिकीर्तिता७०।<br>
प्राजापत्यं यदा ऋक्षं तिथौ तस्यां नराधिप।<br>
सा महाकार्तिकी प्रोक्ता देवानामपि दुर्लभा७१।<br>
यदा चार्के गुरौ सोमे वारेष्वेतेषु वै त्रिषु।<br>
त्रीण्येतानि च ऋक्षाणि स्वयं प्रोक्तानि ब्रह्मणा७२।<br>
अत्राश्वमेधिकं पुण्यं स्नातस्य भवति ध्रुवम्।<br>
दानमक्षयतां याति पितॄणां तर्पणं तथा७३।<br>
विशाखासु यदा भानुः कृत्तिकासु च चंद्रमाः।<br>
स योगः पुष्करो नाम पुष्करेष्वतिदुर्लभः७४।<br>
अंतरिक्षावतीर्णे तु तीर्थे पैतामहे शुभे।<br>
स्नानं येऽत्र करिष्यंति तेषां लोका महोदयाः७५।<br>
न स्पृहांतेन्यपुण्यस्य कृतस्याप्यकृतस्य च।<br>
करिष्यंति महाराज सत्यमेतदुदाहृतम्७६।<br>
तीर्थानां प्रवरं तीर्थं पृथिव्यामिह पठ्यते।<br>
नास्मात्परं पुण्यतीर्थं लोकेषु नृप पठ्यते७७।<br>
कार्तिक्यां तु विशेषेण पुण्या पापहरा शुभा।<br>
उदुंबरवनात्तस्मादागता च सरस्वती७८।<br>
तया तत्पूरितं तीर्थं पुष्करं मुनिसेवितम्।<br>
दक्षिणे शिखरं भाति पर्वतस्याविदूरतः७९।<br>
नीलांजनचयप्रख्यं वर्णतो नीलशाद्वलम्।<br>
तया तच्छिखरं तस्य खस्थितं पुष्करं यथा८०।<br>
प्रावृट्काले वियत्पूर्णं घनवृंदमिवोच्छ्रितम्।<br>
कदंबपुष्पगंधाढ्यं कुटजार्जुनभूषितम्८१।<br>
रथमार्गमिवारोढुं रवेस्तच्छिखरं स्थितम्।<br>
वृत्तैस्सपुलकैस्स्निग्धैः स्त्रीणामिव पयोधरैः८२।<br>
श्रीफलैः शिखरं भाति समन्तात्सुमनोहरैः।<br>
गुंजद्भिः षट्पदकुलैः समंतादुपशोभितम्८३।<br>
कोकिलारावरुचिरं शिखि केका रवाकुलम्।<br>
शृंगे मनोहरे तस्मिन्नुद्गतासु मनोरमा८४।<br>
पुण्यापुण्यजलोपेता नदीयं ब्रह्मणस्सुता।<br>
वंशस्तंबात्सुविपुला प्रवृत्ता चोत्तरामुखी८५।<br>
गत्वा ततो नातिदूरात्पुनर्याति पराङ्मुखी।<br>
ततः प्रभृति सा देवी प्रसन्ना प्रकटास्थिता८६।<br>
अन्तर्धानं परित्यज्य प्राणिनामनुकम्पया।<br>
कनका सुप्रभा चैव नन्दा प्राची सरस्वती८७।<br>
पंचस्रोताः पुष्करेषु ब्रह्मणा परिभाषिता।<br>
तस्यास्तीरे सुरम्याणि तीर्थान्यायतनानि च८८।<br>
संसेवितानि मुनिभिः सिद्धैश्चापि समंततः।<br>
तेषु सर्वेषु भविता धर्महेतुः सरस्वती८९।<br>
हाटकक्षितिगौरीणां तत्तीर्थेषु महोदयम्।<br>
दानं दत्तं नरैः स्नातैर्जनयत्यक्षयं फलम्९०।<br>
धान्यप्रदानं प्रवरं वदंति तिलप्रदानं च तथा मुनींद्राः ।<br>
यैस्तेषु तीर्थेषु नरैः प्रदत्तं तद्धर्महेतु प्रवरं प्रदिष्टम्९१।<br>
प्रायोपवेशं प्रयतः प्रयत्नाद्यस्तेषु कुर्यात्प्रमदा पुमान्वा।<br>
तीर्थेपि संयोज्य मनोपि चेत्थं भुंक्ते फलं ब्रह्मगृहे यथेष्टम्९२।<br>
तस्योपकंठे म्रियते हि यैस्तु कर्मक्षयात्स्थावरजंगमैश्च।<br>
ते चापि सर्वे सकलं प्रसह्य लभंति यज्ञस्य फलं दुरापम्९३।<br>
ततस्तु सा धर्मफलारणी च जन्मादिदुःखार्दितचेतसां तु।<br>
सर्वात्मना चारुफला सरस्वती सेव्या प्रयत्नात्पुरुषैर्महानदी९४।<br>
तत्र ये सलिलं पूतं पिबंति सततं नराः।<br>
न ते मनुष्या देवास्ते जगत्यामिह संस्थिताः९५।<br>
यज्ञैर्दानैस्तपोभिश्च यत्फलं प्राप्यते द्विजैः।<br>
तदत्र स्नानमात्रेण शूद्रैरपि स्वभावजैः९६।<br>
दर्शनात्पुष्करस्यापि महापातकिनोपि ये।<br>
तेपि तत्पापनिर्मुक्ताः स्वर्गं यांति तनुक्षये९७।<br>
तत्रोपवासी यज्ञस्य पुंडरीकस्य यत्फलम्।<br>
तत्प्राप्नोति नरः क्षिप्रमल्पायासेन पुष्करे९८।<br>
माघमासे तिलान्यस्तु प्रयच्छति च स द्द्विजे।<br>
यथाशक्ति च भक्त्या च स विष्णुभवने वसेत्९९।<br>
तत्रोपवासं स्नानं च पंचगव्याशनं तथा।<br>
यः करोति नरः सोपि देहांते स्वर्गमाप्नुयात्1.32.१००।<br>
वसंति तत्समीपस्था येपि तस्करजातयः।<br>
तेपि तस्यानुभावेन स्वर्यांति च न संशयः१०१।<br>
ये पुनः शूद्रवृत्तिस्थास्त्रिरात्रोपोषिता नराः।<br>
प्रयच्छंति द्विजेष्वर्थं ब्रह्मशक्तिसमन्विताः१०२।<br>
ते मृता यानमारूढाः पद्मासनचतुर्भुजाः।<br>
ब्रह्मणा सह सायुज्यं प्राप्नुवंत्यपुनर्भवम्१०३।<br>
गंगोद्भेदं यत्र गंगा संप्राप्ता सरितां वराम्।<br>
सरस्वतीं द्रष्टुकामा सांत्वार्थे प्रोद्गतांऽबरात्१०४।<br>
तत्र गत्वा पयःपूतं सुरसिद्धनिषेवितम्।<br>
सारस्वतं च विमलं विद्याधरगणार्चितम्१०५।<br>
पीतमेकांजलिमितं येनाप्तं तेन तत्परं।<br>
अवलोक्य दिशं पूर्वामाह गंगे सखि त्वया१०६।<br>
एकाकिनी वियुक्तास्मि क्व यास्येहमबांधवा।<br>
तां विज्ञाय ततो गंगा रुदंतीं शोककर्शिताम्१०७।<br>
पूर्वदेशात्समायाता द्रष्टुं तां दीनमानसाम्।<br>
दृष्ट्वा च तां महाभागां परिष्वज्य तु पीडिताम्१०८।<br>
नेत्रे प्रमृज्य चैतस्याः प्राह गंगा वचस्तदा।<br>
मा रोदीस्त्वं महाभागे दुःष्करं ते कृतं सखि१०९।<br>
देवकार्यं यदन्येन कर्तुं शक्येत नैव हि।<br>
एतस्मात्ते महाभागे द्रष्टुं देवाः समागताः११०।<br>
एषां च क्रियतां पूजा वाङ्मनः काय कर्मणा।<br>
सरस्वती सुरेंद्राणां कृत्त्वा पूजा विधिक्रमम्१११।<br>
क्रमेण ब्रह्मजा पश्चात्संगता तु सखीजनम्।<br>
ज्येष्ठमध्यमयोर्मध्ये संगमो लोकविश्रुतः११२।<br>
पश्चान्मुखी ब्रह्मसुता जाह्नवी तु उदङ्मुखी।<br>
ततस्ते विबुधाः सर्वे पुष्करं ये समागताः११३।<br>
विदित्वा दुष्करं कर्म तस्या स्तुतिमकारयन्।<br>
त्वं बुद्धिस्त्वं मतिर्लक्ष्मीस्त्वं विद्या त्वं गतिः परा११४।<br>
त्वं श्रद्धा त्त्वं परा निष्ठा बुद्धिर्मेधा रतिः क्षमा।<br>
त्वं सिद्धिस्त्वं स्वधा स्वाहा त्वं पवित्रं मतं महत्११५।<br>
संध्या रात्रिः प्रभा भूतिर्मेधा श्रद्धा सरस्वती।<br>
यज्ञ विद्या महाविद्या गुह्यविद्या च शोभना११६।<br>
आन्वीक्षिकी तु या वार्ता दंडनीतिश्च कथ्यते।<br>
नमोस्तु ते पुण्यजले नमः सागरगामिनि११७।<br>
नमस्ते पापनिर्मोके नमो देवि जगत्प्रिये।<br>
एवं स्तुता हि सा देवी दिव्या स्वार्थपरायणैः११८।<br>
एवं सा प्राङ्मुखी तत्र स्थिता देवी सरस्वती।<br>
सर्वतीर्थमयी देवी सर्वामरसमन्विता११९।<br>
प्राची सेति बुधैर्ज्ञेया ब्रह्मणो वचनं तथा।<br>
तत्र शुद्धावटंनाम तीर्थं पैतामहं स्मृतम्१२०।<br>
दर्शनेनापि वै तस्य महापातकिनोपि ये।<br>
भोगिभोगान्समश्नंति विशुद्धा ब्रह्मणोंतिके१२१।<br>
प्रायोपवेशं ये तत्र प्रकुर्वंति नरोत्तमाः।<br>
ते मृता ब्रह्मयानेन दिवं यांत्यकुतोभयाः१२२।<br>
तत्राल्पमपि यैर्दानं दत्तं ब्रह्मविदात्मनाम्।<br>
जन्मांतरशतं तेषां तैर्दत्तं भावितात्मनाम्१२३।<br>
खण्डस्फुटितसंस्कारं तत्र कुर्वन्ति ये नराः।<br>
ते ब्रह्मलोकमासाद्य मोदन्ते सुखिनस्सदा१२४।<br>
योऽत्र पूजाजपोहोमः कृतो भवति देहिनाम्।<br>
अनन्तं तत्फलं सर्वं ब्रह्मभक्तिरतात्मनाम्१२५।<br>
तत्र दीपप्रदानेन ज्ञानचक्षुरतींद्रियः।<br>
प्राप्नोति धूपदानेन स्थानं ब्रह्मनिषेवितम्१२६।<br>
अथ किं बहुनोक्तेन संगमे यत्प्रदीयते।<br>
तदनंतफलं प्रोक्तं जीवतो वा मृतस्य च१२७।<br>
स्नानाज्जपात्तथा होमादनंतफलसाधकम्।<br>
रामेणागत्य वै तत्र पिंडं दशरथस्य च१२८।<br>
दत्तं श्राद्धं तत्र तेन मार्कंडेयेन दर्शिते।<br>
तत्र वापी चतुःकोणा तत्र पिंडप्रदा नराः१२९।<br>
हंसयुक्तेन यानेन सर्वे यांति त्रिविष्टपम्।<br>
तस्यां वाप्यां तु वै ब्रह्मा पितृमेधं चकार ह१३०।<br>
यज्ञं यज्ञविदां श्रेष्ठः समाप्तवरदक्षिणम्।<br>
वसवः पितरो ज्ञेया रुद्राश्चैव पितामहाः१३१।<br>
आदित्याश्च ततस्तेषां विहिताः प्रपितामहाः।<br>
त्रिविधा अपि आहूय पुनरुक्ता विरिंचिना१३२।<br>
भवद्भिः पिंडदानाद्यं ग्राह्यमत्र स्थितैस्सदा।<br>
यत्कृतं पितृकार्यं च तदनंतफलं भवेत्१३३।<br>
वृत्यर्थं पितरस्तेषां तुष्टाश्चैव पितामहाः।<br>
लभंते तर्पणात्तृप्तिं पिंडदानात्त्रिविष्टपम्१३४।<br>
तस्मात्सर्वं परित्यज्य प्राचीने पिंडदो भवेत्।<br>
दत्वा पुत्रः प्रयत्नेन पितॄन्सर्वांश्च तर्पयेत्१३५।<br>
प्राचीनेश्वरदेवस्य पुरोभूतं प्रतिष्ठितम्।<br>
आदितीर्थं तदित्युक्तं दर्शनादपि मुक्तिदम्१३६।<br>
स्पृष्ट्वा तु सलिलं तत्र मुच्यते जन्मबंधनात्।<br>
अवगाहनाद्ब्रह्मणोऽसौ भवत्यनुचरः सदा१३७।<br>
आदितीर्थे नरः स्नात्वा यः प्रदद्यात्समाधिना।<br>
अन्नमल्पमपि प्रायः प्रायशस्स्वर्गमाप्नुयात्१३८।<br>
यस्तत्र ब्रह्मभक्तानां नरः स्नात्वा ददेद्धनम्।<br>
कृसेरणापि हेम्ना च स स्वर्गे मोदते सुखी१३९।<br>
प्राचीसरस्वती तत्र नरैः किं मृग्यते परम्।<br>
तस्यां स्नानात्फलं तृप्त्यै तपोयज्ञादिलक्षणम्१४०।<br>
ये पिबंति नराः पुण्यां प्राचीं देवीं सरस्वतीम्।<br>
न ते नराः सुरा ज्ञेया मार्कंडेयर्षिरब्रवीत्१४१।<br>
सरस्वती नदीं प्राप्य न स्नाने नियमः क्वचित्।<br>
भुक्ते वा न च वा भुक्ते दिवा वा यदि वा निशि१४२।<br>
तत्तीर्थं सर्वत्तीर्थानां प्राचीनं प्रवरं स्मृतत्।<br>
पापघ्नं पुण्यजननं प्राणिनां परिकीर्तितम्१४३।<br>
ये पुनर्भावितात्मानस्तत्र स्नात्वा जनार्दनम्।<br>
पूजयन्ति यथाशक्ति ते प्रयांति त्रिविष्टपम्१४४।<br>
देवानां प्रवरो विष्णुस्तेन यत्र सरस्वती।<br>
सेविता तत्परं तीर्थं क्षितौ ब्रह्मसुतोऽब्रवीत्१४५।<br>
ततस्तस्मान्महातीर्थं मन्यमाना महोदयम्।<br>
मंदाकिनीमुदीक्षंती स्थिता तत्र सरस्वती१४६।<br>
तत्तीर्थं सर्वतीर्थानां परं स्वायंभुवोऽब्रवीत्।<br>
मंदाकिन्यासमं यत्र प्राप्य पुण्यसमागमम्१४७।<br>
तत्रस्थाने स्थिता देवैः स्तुता देवी सरस्वती।<br>
मत्वा चैकाकिनीं तां तु दीनास्यां दीनमानसां१४८।<br>
सखीं तदाऽसृजद्ब्रह्मा रूपिणीं विमलेक्षणाम्।<br>
हरिणीं हरिरप्याशु जज्ञे कमललोचनाम्१४९।<br>
वज्रिणीमपि देवेशो वज्रपाणिर्विसृष्टवान्।<br>
सुकुरंगरुचिं देवो नीलकंठो वृषध्वजः1.32.१५०।<br>
सखीं संजनयामास सरस्वत्यास्त्रिलोचनः।<br>
विलोक्यमाना सा राजन्सखीभिः सुरसुंदरी१५१।<br>
प्रहृष्टा यातुमारब्धा देवादेशान्महानदी।<br>
ततः सखीभिः सार्द्धं सा प्राचीनागंतुमुद्यता१५२।<br>
सरस्वती समस्तानां तासां श्रेष्ठतमा स्मृता।<br>
प्राचीसरस्वतीतोयं ये पिबंति मृगा भुवि१५३।<br>
तेपि स्वर्गं गमिष्यंति यज्ञैर्द्विजवरा यथा।<br>
चिंतामणिरिवात्रैषा प्राची ज्ञेया सरस्वती१५४।<br>
तथा कामफलस्येयं हेतुभूता महानदी।<br>
दक्षिणां दिशमालोक्य पुनः पश्चान्मुखी गता१५५।<br>
उक्ता तया तथा गंगा दिशं प्राचीं व्रजस्व ह।<br>
विस्मर्तव्या न चाहं ते व्रज देवि यथागतम्१५६।<br>
