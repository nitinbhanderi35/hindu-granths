पुलस्त्य उवाच।।<br>
आसीत्पुरा बृहत्कल्पे धर्ममूर्तिर्जनाधिपः।।<br>
सुहृच्छक्रस्य निहता येन दैत्यास्सहस्रशः१।।<br>
सोमसूर्यादयो यस्य तेजसा विगतप्रभाः।।<br>
भवंति शतशो येन दानवाश्च पराजिताः२।।<br>
यथेच्छरूपधारी च मानुषोप्यपराजितः।।<br>
तस्य भानुमती भार्या सती त्रैलोक्यसुंदरी३।।<br>
लक्ष्मीसदृशरूपेण निर्जितामरसुंदरी।।<br>
राज्ञस्तस्याग्रमहिषी प्राणेभ्योपि गरीयसी४।।<br>
दशनारीसहस्राणां मध्ये श्रीरिव राजते।।<br>
नृपकोटिसहस्रेण न कदाचित्समुच्यते५।।<br>
कदाचिदास्थानगतः पप्रच्छ स्वपुरोहितम्।।<br>
विस्मयेनावृतो नत्वा वसिष्ठमृषिसत्तमम्६।।<br>
भगवन्केन धर्मेण मम लक्ष्मीरनुत्तमा।।<br>
कस्माच्च विपुलं तेजो मच्छरीरे सदोत्तमम्७।।<br>
वसिष्ठ उवाच।।<br>
पुरा लीलावती नाम वेश्या शिवपरायणा।।<br>
तया दत्तश्चतुर्दश्यां पुष्करे लवणाचलः८।।<br>
हेमवृक्षामरैः सार्द्धं यथावद्विधिपूर्वकं।।<br>
शूद्रः सुवर्णकारश्च कर्मकृत्सोऽभवत्तदा९।।<br>
भृत्यो लीलावतीगेहे तेन हैमा विनिर्मिताः।।<br>
तरवो हेमपुष्पाश्च श्रद्धायुक्तेन पार्थिव१०।।<br>
अतिरूपेण संपन्ना घटितास्ते सुशोभनाः।।<br>
धर्मकार्यमिति ज्ञात्वा न गृहीतं च वेतनम्११।।<br>
उज्ज्वालिताश्च ते पत्न्या सुवर्णमयपादपाः।।<br>
लीलावतीगृहे चापि परिचर्या च पार्थिव१२।।<br>
कृता ताभ्यामशाठ्येन द्विजशुश्रूषणादिका।।<br>
सा च लीलावती वेश्या कालेन महतानघ१३।।<br>
सर्वपापविनिर्मुक्ता जगाम शिवमंदिरम्।।<br>
योऽसौ सुवर्णकारश्च दरिद्रोप्यतिसत्त्ववान्१४।।<br>
न मूल्यमादाद्वेश्यातः स भवानिह सांप्रतम्।।<br>
सप्तद्वीपपतिर्जातः सूर्यायुतसमप्रभः१५।।<br>
यया सुवर्णकारस्य तरवो हेमनिर्मिताः।।<br>
सम्यगुज्ज्वलिताः पत्न्या सेयं भानुमती तव१६।।<br>
तस्मान्नृलोकेष्वपराजितस्त्वमारोग्यसौभाग्ययुता च लक्ष्मीः।।<br>
तस्मात्त्वमप्यत्र विधानपूर्वं धान्याचलादीन्नृपते कुरुष्व१७।।<br>
पुलस्त्य उवाच।।<br>
तथेति संपूज्य सुधर्ममूर्तिर्वचो वसिष्ठस्य ददौ च सर्वान्।।<br>
धान्याचलादीन्विधिनास्मरारेर्लोकं गतोसौ सुरपूज्यमानः१८।।<br>
पश्येद्यदीमानुपनीयमानान्स्पृशेन्मनुष्यैरिह दीयमानान्।।<br>
शृणोति भक्त्याथ मतिं ददाति विकल्मषः सोपि दिवं प्रयाति१९।।<br>
दुःस्वप्नप्रशममुपैति पठ्यमानैः शैलेंद्रैर्भवभयभेदनैर्मनुष्यः।।<br>
यः कुर्यात्किमु नृपपुंगवेह सम्यक्शांतात्मा सकलगिरींद्रसंप्रदानम्२०।।<br>
भीष्म उवाच।।<br>
किमभीष्टवियोगशोकसंधानलमुद्धर्तुमुपोषणं व्रतं वा।।<br>
विभवध्रुवकारिभूतलेस्मिन्भवभीतेरपि सूदनं च पुंसः२१।।<br>
पुलस्त्य उवाच।।<br>
परिपृष्टमिदं जगत्प्रियं ते विबुधानामपि दुर्लभं महत्त्वात्।।<br>
तव भक्तिमतस्तथापि वक्ष्ये व्रतमिंद्रासुरमानवेषु गुह्यम्२२।।<br>
पुण्यमाश्वयुजे मासि विशोकद्वादशीव्रतम्।।<br>
दशम्यां लघुभुग्विद्वान्प्रारभेत यमेन तु२३।।<br>
उदङ्मुखः प्राङ्मुखो वा दंतधावनपूर्वकम्।।<br>
एकादश्यां निराहारः सम्यगभ्यर्च्य केशवम्२४।।<br>
श्रियं चाभ्यर्च्य विधिवद्भोक्ष्येऽहं चापरेहनि।।<br>
एवं नियमकृत्सुप्त्वा प्रातरुत्थाय मानवः२५।।<br>
स्नानं सर्वौषधैः कुर्यात्पंचगव्यजलेन तु।।<br>
शुभ्रमाल्यांबरधरःपूजयेच्छ्रीशमुत्पलैः२६।।<br>
विशोकाय नमः पादौ जंघे च वरदाय वै।।<br>
श्रीशाय जानुनी तद्वदूरू च जलशायिने२७।।<br>
कंदर्पाय नमो गुह्यं माधवाय नमः कटिं।।<br>
दामोदरायेत्युदरं पार्श्वे च विपुलायवै२८।।<br>
नाभिं च पद्मनाभाय हृदयं मन्मथाय वै।।<br>
श्रीधराय विभोर्वक्षः करौ मधुभिदे नमः२९।।<br>
वैकुण्ठाय नमः कंठमास्यं पद्ममुखायवै।।<br>
नासामशोकनिधये वासुदेवाय चाक्षिणी३०।।<br>
ललाटं वामनायेति हरये च पुनर्भ्रुवौ।।<br>
अलकं माधवायेति किरीटं विश्वरूपिणे३१।।<br>
नमः सर्वात्मने तद्वच्छिर इत्यभिपूजयेत्।।<br>
एवं संपूज्य गोविंदं धूपमाल्यानुलेपनैः३२।।<br>
ततस्तु मंडलं कृत्वा स्थंडिलं कारयेन्मृदा।।<br>
चतुरश्रं समंताच्च रत्निमात्रमुदक्प्लवम्३३।।<br>
श्लक्ष्णं हृद्यं च परितो वप्रत्रयसमावृतम्।।<br>
त्रिरंगुलोच्छ्रितावप्रास्तद्विस्तारो द्विरंगुलः३४ (पा. – च्छिता)।।<br>
स्थंडिलस्योपरिष्टात्तु भित्तिरष्टांगुला भवेत्।।<br>
नदी वालुकया सूर्ये लक्ष्म्याः प्रतिकृतिं न्यसेत्३५।।<br>
स्थंडिले सूर्यमध्यस्थ लक्ष्मीमभ्यर्चयेद्बुधः।।<br>
नमो देव्यै नमः शांत्यै नमो लक्ष्म्यै नमः श्रिये३६।।<br>
नमस्तुष्ट्यै नमः पुष्ट्यै सृष्ट्यै दृष्ट्यै नमो नमः।।<br>
विशोका दुःखनाशा यविशोका वरदास्तु ते३७।।<br>
विशोका मेस्तु संपत्त्यै विशोका सर्वसिद्धये।।<br>
ततः शुभ्रांबरैः सूर्यं वेष्ट्य संपूजयेत्फलैः३८।।<br>
भक्ष्यैर्नानाविधैस्तद्वत्सुवर्णकमलेन च।।<br>
राजतीषु च पात्रीषु न्यसेद्दर्भोदकं बुधः३९।।<br>
ततस्तु नृत्यगीतानि कारयेत्सकलां निशाम्।।<br>
यामत्रये व्यतीते तु तत उत्थाय मानवः४०।।<br>
अभिगम्य च विप्राणां मिथुनानि च पूजयेत्।।<br>
शक्तितस्त्रीणि चैकं वा वस्त्रमाल्यानुलेपनैः४१।।<br>
शयनस्थानि पूज्यानि नमोस्तु जलशायिने।।<br>
ततस्तु गीतवाद्येन रात्र्यां जागरणे कृते४२।।<br>
प्रभाते च ततः स्नानं कृत्वा दांपत्यमर्चयेत्।।<br>
भोजयेच्च यथाशक्ति वित्तशाठ्येन वर्जितः४३।।<br>
भक्त्याश्रुत्वापुराणानितद्दिनंचातिवाहयेत्।।<br>
अनेन विधिना सर्वं मासिमासि समाचरेत्४४।।<br>
व्रतांते शयनं दद्याद्गुडधेनुसमन्वितं।।<br>
सोपधानं सविश्रामं स्वास्तरावरणं शुभं४५।।<br>
यथालक्ष्मीर्नरेश त्वां न परित्यज्य गच्छति।।<br>
तथा सुरूपतारोग्यमशोकं चास्तु मे सदा४६।।<br>
यथा देवेन रहिता न लक्ष्मीर्जायते क्वचित्।।<br>
तथा विशोकता मेऽस्तु भक्तिरग्य्रा च केशवे४७।।<br>
मंत्रेणानेन शयनं गुडधेनुसमन्वितं।।<br>
सूर्यश्च लक्ष्म्या सहितो दातव्यो भूतिमिच्छता४८।।<br>
उत्पलं करवीरं वाप्यम्लानं चैव कुंकुमं।।<br>
केतकं सिंधुवारं च मल्लिकागंधपाटला४९।।<br>
कदंबं कुब्जकं जाती शस्तान्येतानि सर्वदा।।<br>
भीष्म उवाच।।<br>
गुडधेनुविधानं च समाचक्ष्व मुनीश्वर५० 1.21.50।।<br>
किं रूपा केन मंत्रेण दातव्या तदिहोच्यतां।।<br>
पुलस्त्य उवाच।।<br>
गुडधेनुविधानस्य यद्रूपमिह यत्फलम्५१।।<br>
तदिदानीं प्रवक्ष्यामि सर्वपापविनाशनम्।।<br>
कृष्णाजिनं चतुर्हस्तं प्राग्ग्रीवं विन्यसेद्भुवि५२।।<br>
गोमयेनानुलिप्तायां दर्भानास्तीर्य सर्वतः।।<br>
लघ्वेणकाजिनं तद्वत्वत्सं च परिकल्पयेत्५३।।<br>
प्राङ्मुखीं कल्पयेद्धेनुं मृदा वा गां सवत्सकां।।<br>
उत्तमा गुडधेनुः स्यात्सदा भारचतुष्टयं५४।।<br>
वत्सं भारेण कुर्वीत भाराभ्यां मध्यमा स्मृता।।<br>
अर्द्धभारेण वत्सस्स्यात्कनिष्ठा भारकेण तु५५।।<br>
चतुर्थांशे नवत्सः स्याद्गृहवित्तानुसारतः।।<br>
धेनुवत्सौ कृतौ चोभौ सितसूक्ष्मांबरावृतौ५६।।<br>
शुक्तिकर्णाविक्षुपादौ शुचिमुक्ताफलेक्षणौ।।<br>
सितसूत्रसिराजालौ सितकंबलकंबलौ५७।।<br>
ताम्रगंडकपृष्ठौ द्वौ सितचामरलोमकौ।।<br>
विद्रुमभ्रूयुगावेतौ नवनीतस्तनान्वितौ५८।।<br>
काञ्चनाक्षियुगोपेताविन्द्रनीलकनीनिकौ।।<br>
क्षौमपुच्छौ कांस्यदोहौ शुभ्रातिकमनीयकौ५९।।<br>
सुवर्णशृंगाभरणौ राजताढ्य खुरौ च तौ।।<br>
नानाफलसमायुक्तौ घ्राणगंधकरंडकौ६०।।<br>
इत्येवं रचयित्वा तु धूपदीपैस्तथार्चयेत्।।<br>
या लक्ष्मीस्सर्वभूतानां या च देवेष्ववस्थिता६१।।<br>
धेनुरूपेण सा देवी मम पापं व्यपोहतु।।<br>
विष्णोर्वक्षसि या लक्ष्मीः स्वाहा या च विभावसौ६२।।<br>
चंद्रार्कशक्रशक्तिर्या सा धेनुर्वरदास्तु मे।।<br>
स्वधा त्वं पितृमुख्यानां स्वाहा यज्ञभुजां यतः६३।।<br>
सर्वपापहरा धेनुस्तस्माद्भूतिं प्रयच्छ मे।।<br>
एवमामंत्र्य तां धेनुं ब्राह्मणाय निवेदयेत्६४।।<br>
विधानमेतद्धेनूनां सर्वासामपि पठ्यते।।<br>
यास्तु पापविनाशिन्यः पठ्यंते दश धेनवः६५।।<br>
तासां स्वरूपं वक्ष्यामि नामानि च नराधिप।।<br>
प्रथमा गुडधेनुः स्याद्घृतधेनुरथापरा६६।।<br>
तिलधेनुस्तृतीया च चतुर्थी जलनामिका।।<br>
क्षीरधेनुः पंचमी च मधुधेनुस्तथापरा६७।।<br>
सप्तमी शर्कराधेनुरष्टमी दधिकल्पिता।।<br>
रसधेनुश्च नवमी दशमी स्यात्स्वरूपतः६८।।<br>
कुंभास्स्यू रसधेनूनामितरासां स्वराशयः।।<br>
सुवर्णधेनुं चाप्यत्र केचिदिच्छंति मानवाः६९।।<br>
नवनीतेन तैलैश्च तथान्येपि महर्षयः।।<br>
एतदेवविधानं स्यात्त एवोपस्करास्स्मृताः७०।।<br>
मंत्रावाहनसंयुक्ताः सदा पर्वणि पर्वणि।।<br>
यथा श्राद्धं प्रदातव्या भुक्तिमुक्तिफलप्रदाः७१।।<br>
गुडधेनुप्रसंगेन सर्वास्तव मयोदिताः।।<br>
अशेषयज्ञफलदाः सर्वपापहराः शुभाः७२।।<br>
व्रतानामुत्तमं यस्माद्विशोकद्वादशीव्रतम्।।<br>
तदंगत्वेन चैवात्र गुडधेनुः प्रशस्यते७३।।<br>
अयने विषुवे पुण्ये व्यतीपाते तथा पुनः।।<br>
गुडधेन्वादयो देया उपरागादिपर्वसु७४।।<br>
विशोकद्वादशी चैषा सर्वपापहरा शुभा।।<br>
यामुपोष्य नरो याति तद्विष्णोः परमं पदम्७५।।<br>
इहलोके स सौभाग्यमायुरारोग्यमेव च।।<br>
वैष्णवं पुरमाप्नोति मरणे स्मरणं हरेः७६।।<br>
नवार्बुदसहस्राणि दश चाष्टौ च धर्मवित्।।<br>
न शोकदुःखदौर्गत्यं तस्य संजायते नृप७७।।<br>
नारी वा कुरुते या तु विशोकद्वादशीमिमां।।<br>
नृत्यगीतपरा नित्यं सापि तत्फलमाप्नुयात्७८।।<br>
यस्मादग्रे हरेर्नृत्यमनन्तं गीतवादनम्।।<br>
इति पठति य इत्थं यः शृणोतीह सम्यक्।।<br>
मधुमुरनरकारेरर्चनं वाथ पश्येत्७९।।<br>
मतिमपि च जनानां यो ददातीन्द्रलोके।।<br>
स वसति विबुधौघैः पूज्यते कल्पमेकम्।।<br>
भीष्म उवाच।।<br>
भगवन्श्रोतुमिच्छामि दानमाहात्म्यमुत्तमम्८०।।<br>
यदक्षयं परे लोके देवर्षिगणपूजितम्।।<br>
पुलस्त्य उवाच।।<br>
मेरोः प्रदानं वक्ष्यामि दशधा नृपसत्तम८१।।<br>
यत्प्रदातानंतलोकान्प्राप्नोति सुरपूजितान्।।<br>
पुराणेषु च वेदेषु यज्ञेष्वायतनेषु च८२।।<br>
न तत्फलमधीतेषु कृतेष्विह यदश्नुते।।<br>
तस्माद्दानं प्रवक्ष्यामि पर्वतानामनुक्रमात्८३।।<br>
प्रथमो धान्यशैलः स्यादिद्वतीयो लवणाचलः।।<br>
गुडाचलस्तृतीयस्तु चतुर्थो हेमपर्वतः८४।।<br>
पंचमस्तिलशैलस्स्यात्षष्टः कार्प्पासपर्वतः।।<br>
सप्तमो घृतशैलः स्याद्रत्नशैलस्तथाष्टमः८५।।<br>
राजतो नवमस्तद्वद्दशमः शर्कराचलः।।<br>
वक्ष्ये विधानमेतेषां यथावदनुपूर्वशः८६।।<br>
अयनो वेपुण्ये व्यतीपाते दिनक्षये।।<br>
शुक्लपक्षे तृतीयायामुपरागेश शिक्षये८७।।<br>
विवाहोत्सवयज्ञेषु द्वादश्यामथवा पुनः।।<br>
शुक्लायां पंचदश्यां वा पुण्यर्क्षे वा विधानतः८८।।<br>
धान्यशैलादयो देयाः कार्तिक्यां ज्येष्ठपुष्करे।।<br>
तीर्थेष्वायतने वापि गोष्ठे वा भवनांगणे८९।।<br>
मंडपं कारयेद्भक्त्या चतुरश्रमुदङ्मुखम्।।<br>
प्रागुदक्प्रवणं पुण्यं प्राङ्मुखं वा विधानतः९०।।<br>
गोमयेनानुलिप्तायां भूमावास्तीर्य वै कुशान्।।<br>
तन्मध्ये पर्वतं कुयाद्विष्कंभं पर्वतान्वितम्९१।।<br>
धान्यद्रोणसहस्रेण भवेद्गिरिरिहोत्तमः।।<br>
मध्यमः पंचशतकैः कनिष्ठश्च त्रिभिः शतैः९२।।<br>
मेरुर्महाव्रीहिमयस्तु मध्ये सुवर्णवृक्षत्रयसंयुतः स्यात्।।<br>
मूर्द्धन्यवस्थानमथांबरेण कार्यं त्वनेकं च पुनर्द्विजाग्र्यैः९३।।<br>
चत्वारि शृंगाणि च राजतानि नितंबभागा अपि राजतास्स्युः।।<br>
पूर्वेण मुक्ताफलवज्रयुक्तो याम्येन गोमेदकपद्मरागैः९४।।<br>
पश्चाच्च गारुत्मतनीलरत्नैः सौम्येन वैडूर्यकपुष्परागैः।।<br>
श्रीखंडखंडैरभितः प्रवालैर्लतान्वितो मौक्तिकप्रस्तराढ्यः९५।।<br>
ब्रह्माथ विष्णुर्भगवान्पुरारिर्दिवाकरोप्यत्र हिरण्मयः स्यात्।।<br>
तथेक्षुवंशावृतकंदरस्तु घृतोदकप्रस्रवणो दिशासु९६।।<br>
शुभ्रांबराण्यंबुधरावलिस्यात्पूर्वेण पीतानि च दक्षिणेन।।<br>
वासांसि पश्चादथ कर्बुराणि रक्तानि चैवोत्तरतो घनानि९७।।<br>
रौप्यान्महेंद्रप्रमुखांस्तथाऽष्टौ संस्थाप्य लोकाधिपतीन्क्रमेण।।<br>
नानावनाली च समंततः स्यान्मनोरमम्माल्यविलेपनं च९८।।<br>
वितानकं चोपरि पंचवर्णमम्लानपुष्पाभरणं सितं च।।<br>
इत्थं निवेश्यामरशैलमग्र्यं मेरोस्तु विष्कंभगिरीन्क्रमेण९९।।<br>
तुरीयभागेन चतुर्दिशं च संस्थापयेत्पुष्पविलेपनाढ्यम्।।<br>
पूर्वेण मंदरमनेकफलैश्चयुक्तं कामेन कांचनमयेन विराजमानम्१०० 1.21.100।।<br>
याम्येन गंधमदनो विनिवेशनीयो गोधूमसंचयमयः कलधौतवांश्च।।<br>
हैमेन यज्ञपतिना घृतमानसेन वस्त्रेणराजतवनैश्च स संयुतः स्यात्१०१।।<br>
पश्चात्तिलाचलमनेकसुगंधपुष्पसौवर्णपिप्पलहिरण्मयहंसयुक्तम्।।<br>
आकारयेद्रजतपुष्पवनेन तद्वद्वस्त्रान्वितं दधिसितोदसरस्तथाग्रे१०२।।<br>
संस्थाप्यतं विपुलशैलमथोत्तरेण शैलं सुपार्श्वमपि माषमयं सवस्त्रम्।।<br>
पुष्पैश्च हेमवटपादपशेखरं तमाकारयेत्कनककेतुविराजमानम्१०३।।<br>
माक्षीकभद्रसरसा च वनेन तद्वद्रौप्येण भासुरवितानयुतं विधाय।।<br>
होमश्चतुर्भिरथ वेदपुराणविद्भिर्दांतैरनिंद्यचरिताकृतिभिर्द्विजेंद्रैः १०४।।<br>
पूर्वेण हस्तमितमत्र विधाय कुंडं कार्यस्तिलैर्यवघृतेन समित्कुशैश्च।।<br>
रात्रौ च जागरमनुद्धतगीतरूपैरावाहनं च कथयामि शिलोच्चयानाम्१०५।।<br>
त्वं सर्वदेवगणधामनिधे विरुद्धमस्मद्गृहेष्वमरपर्वत नाशयाशु।।<br>
क्षेमं विधत्स्व कुरु शांतिमनुत्तमां च संपूजितः परमभक्तिमता मया हि१०६।।<br>
त्वमेव भगवानीशो ब्रह्मा विष्णुर्दिवाकरः।।<br>
मूर्तामूर्तमयं बीजमतः पाहि सनातन१०७।।<br>
यस्मात्त्वं लोकपालानां विश्वमूर्तेश्च मंदिरम्।।<br>
रुद्रादित्यवसूनां च तस्माच्छान्तिं प्रयच्छ मे१०८।।<br>
यस्मादशून्यममरैर्नारीभिश्च शिरस्तव।।<br>
तस्मान्मामुद्धरामुष्माद्दुःखसंसारसागरात्१०९।।<br>
एवमभ्यर्च्य तं मेरुं मंदरं चाभिपूजयेत्।।<br>
यस्माच्चैत्ररथेन त्वं भद्राश्वेन च पर्वत११०।।<br>
शोभसे मंदर क्षिप्रमतस्तुष्टिकरो भव।।<br>
यस्माच्चूडामणिर्जंबूद्वीपे त्वं गंधमादन१११।।<br>
गंधर्वगणशोभावांस्ततः कीर्तिर्दृढास्तु मे।।<br>
यस्मात्त्वं केतुमालेन वैभ्राजेन वनेन च११२।।<br>
हिरण्मयाश्मशोभावांस्तस्मात्पुष्टिर्ध्रुवास्तु मे।।<br>
उत्तरैः कुरुभिर्यस्मात्सावित्रेण वनेन च११३।।<br>
सुपार्श्व राजसे नित्यमतः श्रीरक्षयास्तु मे।।<br>
एवमामंत्र्य तान्सर्वान्प्रभाते विमले पुनः११४।।<br>
स्नात्वा तु गुरवे दद्यान्मध्यमं पर्वतोत्तमं।।<br>
विष्कंभपर्वतान्दद्यादृत्विग्भ्यः क्रमशो नृप११५।।<br>
गावो देयाश्चतुर्विंशदथवा दश पार्थिव।।<br>
शक्तितः सप्तचाष्टौ वा पंच दद्यादशक्तिमान्११६।।<br>
एकापि गुरवे देया कपिलाथ पयस्विनी।।<br>
पर्वतानामशेषाणामेष एव विधिः स्मृतः११७।।<br>
त एव पूजने मंत्रास्त एवोपस्कराः स्मृताः।।<br>
ग्रहाणां लोकपालानां ब्रह्मादीनां च सर्वतः१८।।<br>
स्वमंत्रेणैव सर्वेषु होमः शैलेषु पठ्यते।।<br>
उपवासी भवेन्नित्यमशक्तौ नक्तमिष्यते११९।।<br>
विधानं सर्वशैलानां क्रमशः शृणु पार्थिव।।<br>
दानेषु चैव ये मंत्राः पर्वतेषु यथा फलम्१२०।।<br>
अन्नं ब्रह्म यतः प्रोक्तमन्नं प्राणाः प्रकीर्तिताः।।<br>
अन्नाद्भवंति भूतानि जगदन्नेन वर्धते१२१।।<br>
अन्नमेव यतो लक्ष्मीरन्नमेव जनार्दनः।।<br>
धान्यपर्वतरूपेण पाहि तस्मान्नगोत्तम१२२।।<br>
अनेन विधिना यस्तु दद्याद्धान्यमयं गिरिम्।।<br>
मन्वंतरशतं साग्रं देवलोके महीयते१२३।।<br>
अप्सरोगणगंधर्वैराकीर्णेन विराजितः।।<br>
विमानेन दिवः पृष्ठमायाति नृपसत्तम१२४।।<br>
कर्मक्षये राजराज्यमाप्नोतीह न संशयः।।<br>
अथातः संप्रवक्ष्यामि लवणाचलमुत्तमम्१२५।।<br>
यत्प्रदानान्नरो लोकमाप्नोति शिवसंयुतम्।।<br>
उत्तमः षोडशद्रोणैः कर्तव्यो लवणाचलः१२६।।<br>
मध्यमश्च तदर्धेन चतुर्भिरधमस्स्मृतः।।<br>
वित्तहीनो यथाशक्ति द्रोणादूर्द्ध्वं च कारयेत्१२७।।<br>
चतुर्थांशेन विष्कंभपर्वतान्कारयेत्पृथक्।।<br>
विधानं पूर्ववत्कुर्याद्ब्रह्मादीनां च सर्वदा१२८।।<br>
तद्वद्धेममयं सर्वलोकपालनिवेशनम्।।<br>
सरांसि वनवृक्षादि तद्वच्चान्यान्निनिवेशयेत्१२९।।<br>
कुर्याज्जागरमत्रापि दानमंत्रान्निबोधत।।<br>
सौभाग्यरससंयुक्तो यतोयं लवणे रसः१३०।।<br>
तदात्मकत्वेन च मां पाह्यापन्नं नगोत्तम।।<br>
यस्मादन्ये रसाः सर्वे नोत्कटा लवणं विना१३१।।<br>
प्रियश्च शिवयोर्नित्यं तस्माच्छांतिप्रदो भव।।<br>
विष्णुदेहसमुद्भूतो यस्मादारोग्यवर्धनः१३२।।<br>
तस्मात्पर्वतरूपेण पाहि संसारसागरात्।।<br>
अनेन विधिना यस्तु दद्याल्लवणपर्वतम्१३३।।<br>
उमालोके वसेत्कल्पं ततो याति परां गतिम्।।<br>
अतः परं प्रवक्ष्यामि गुडपर्वतमुत्तमम्१३४।।<br>
यत्प्रदानान्नरः स्वर्गं प्राप्नोति सुरपूजितः।।<br>
उत्तमो दशभिर्भारैर्मध्यमः पंचभिर्मतः१३५।।<br>
त्रिभिर्भारैः कनिष्ठः स्यात्तदर्धेनाल्पवित्तवान्।।<br>
तद्वदामंत्रणं पूजां हैमवृक्षान्सुरार्चनं१३६।।<br>
विष्कंभपर्वतांस्तद्वत्सरांसि वनदेवताः।।<br>
होमं जागरणं तद्वल्लोकपालाधिवासनम्१३७।।<br>
धान्यपर्वतवत्कुर्यादिमं मंत्रमुदीरयेत्।।<br>
यथा देवेषु विश्वात्मा प्रवरोयं जनार्दनः१३८।।<br>
सामवेदस्तु वेदानां महादेवस्तु योगिनां।।<br>
प्रणवः सर्वमंत्राणां नारीणां पार्वती यथा१३९।।<br>
तथा रसानां प्रवरः सदैवेक्षुरसो मतः।।<br>
मम तस्मात्परां लक्ष्मीं ददातु गुडपर्वतः१४०।।<br>
यस्मात्सौभाग्यदायिन्या धाम त्वं गुडपर्वत।।<br>
निर्मितश्चासि पार्वत्या तस्मान्मां पाहि सर्वदा१४१।।<br>
अनेन विधिना यस्तु दद्याद्गुडमयं गिरिम्।।<br>
संपूज्यमानो गंधर्वैर्गौरीलोके महीयते१४२।।<br>
पुनः कल्पशतांते च सप्तद्वीपाधिपो भवेत्।।<br>
आयुरारोग्यसंपन्नः शत्रुभिश्चापराजितः१४३।।<br>
अथ पापहरं वक्ष्ये सुवर्णाचलमुत्तमम्।।<br>
यस्य प्रदानाद्भवनं वैरिंचं यांति मानवाः१४४।।<br>
उत्तमः पलसाहस्रो मध्यमः पंचभिः शतैः।।<br>
तदर्धेनाधमस्तद्वदल्पवित्तोपि मानवः१४५।।<br>
दद्यादेकपलादूर्द्ध्वं यथाशक्ति विमत्सरः।।<br>
धान्यपर्वतवत्सर्वं विदध्याद्राजसत्तम१४६।।<br>
विष्कंभशैलांस्तद्वच्च ऋत्विग्भ्यः प्रतिपादयेत्।।<br>
नमस्ते सर्वबीजाय ब्रह्मगर्भाय वै नमः१४७।।<br>
यस्मादनंतफलदस्तस्मात्पाहि शिलोच्चय।।<br>
यस्मादग्नेरपत्यं त्वं यस्मात्पुत्रो जगत्पतेः१४८।।<br>
हेमपर्वतरूपेण तस्मात्पाहि नगोत्तम।।<br>
अनेन विधिना यस्तु दद्यात्कनकपर्वतम्१४९।।<br>
स याति परमं ब्रह्म लोकमानंदकारकम्।।<br>
तत्र कल्पशतं तिष्ठेत्ततो याति परां गतिम्१५० 1.21.150।।<br>
अथातः संप्रवक्ष्यामि तिलशैलं विधानतः।।<br>
यत्प्रदानान्नरो याति विष्णुलोकमनुत्तमम्१५१।।<br>
उत्तमो दशभिर्द्रोणैर्मध्यमः पंचभिः स्मृतः।।<br>
त्रिभिः कनिष्ठो राजेंद्र तिलशैलः प्रकीर्तितः१५२।।<br>
पूर्ववच्चापरं सर्वं विष्कंभपर्वतादिकम्।।<br>
दानमंत्रं प्रवक्ष्यामि यथा च नृपपुंगव१५३।।<br>
यस्मान्मधुवधे विष्णोर्देहस्वेदसमुद्भवाः।।<br>
तिलाः कुशाश्च माषाश्च तस्माच्छांतिप्रदो भव१५४।।<br>
हव्यकव्येषु यस्माच्च तिला एव हि रक्षणम्।।<br>
लक्ष्मीं च कुरु शैलेंद्र तिलाचल नमोस्तु ते१५५।।<br>
इत्यामंत्र्य च यो दद्यात्तिलाचलमनुत्तमम्।।<br>
स वैष्णवं पदं याति पुनरावृत्तिदुर्लभम्१५६।।<br>
कार्पासपर्वतश्चैव विंशद्भारैरिहोत्तमः।।<br>
दशभिर्मध्यमः प्रोक्तः कनिष्ठः पंचभिर्मतः१५७।।<br>
भारेणाल्पधनो दद्याद्वित्तशाठ्यविवर्जितः।।<br>
धान्यपर्वतवत्सर्वमासाद्यं राजसत्तम१५८।।<br>
प्रभातायां च शर्वर्यां दद्यादिदमुदीरयेत्।।<br>
त्वमेवावरणं यस्माल्लोकानामिह सर्वदा१५९।।<br>
कार्पासाद्रे नमस्तस्मादघौघ ध्वंसनो भव।।<br>
इति कार्पासशैलेंद्रं यो दद्याच्छर्वसंनिधौ१६०।।<br>
रुद्रलोके वसेत्कल्पं ततो राजा भवेदिह।।<br>
अथातः संप्रवक्ष्यामि घृताचलमनुत्तमम्१६१।।<br>
तेजोमयं घृतं पुण्यंमहापातकनाशनम्।।<br>
विंशत्या घृतकुंभानामुत्तमः स्याद्घृताचलः१६२।।<br>
दशभिर्मध्यमः प्रोक्तः पंचभिस्त्वधमः स्मृतः।।<br>
अल्पवित्तोपि कुर्वीत द्वाभ्यामिह विधानतः१६३।।<br>
विष्कम्भपर्वतांस्तद्वच्चतुर्भागेन कल्पयेत्।।<br>
शालितंडुलपात्राणि कुंभोपरि निवेशयेत्१६४।।<br>
कारयेत्संहतानुच्चान्यथाशोभं विधानतः।।<br>
वेष्टयेच्छुक्लवासोभिरिक्षुदंडफलादिकैः१६५।।<br>
धान्यपर्वतवत्संर्वं विधानमिह पठ्यते।।<br>
अधिवासनपूर्वं हि तद्वद्धोमसुरार्चनम्१६६।।<br>
प्रभातायां च शर्वर्यां गुरवे विनिवेदयेत्।।<br>
विष्कंभपर्वतांस्तद्वदृत्विग्भ्यः शांतमानसः१६७।।<br>
संयोगाद्घृतमुत्पन्नं यस्मादमृततेजसि।।<br>
तस्माद्घृतार्चिर्विश्वात्मा प्रीयतामत्र शंकर१६८।।<br>
यस्मात्तेजोमयं ब्रह्म घृते चैव व्यवस्थितम्।।<br>
घृतपर्वतरूपेण तस्मान्नः पाहि भूधर१६९।।<br>
अनेन विधिना दद्याद्घृताचलमनुत्तमम्।।<br>
महापातकयुक्तोपि लोकमायाति शांभवम्१७०।।<br>
हंससारसयुक्तेन किंकिणीजालमालिना।।<br>
विमानेनाप्सरोभिश्च सिद्धविद्याधरैर्वृतः१७१।।<br>
विचरेत्पितृभिः सार्धं यावदाभूतसंप्लवम्।।<br>
अथातः संप्रवक्ष्यामि रत्नाचलमनुत्तमम्१७२।।<br>
मुक्ताफलसहस्रेण पर्वतस्स्यादनुत्तमः।।<br>
मध्यमः पंचशतिकस्त्रिशतेनाधमः स्मृतः१७३।।<br>
चतुर्थांशेन विष्कंभ पर्वताः स्युः समन्ततः।।<br>
पूर्वेण वज्रगोमेदैर्दक्षिणेनेंद्रनीलकैः१७४।।<br>
पुष्यरागैर्युतः कार्यो विद्वद्भिर्गंधमादनः।।<br>
वैडूर्यविद्रुमैः पश्चात्संमिश्रो विपुलाचलः१७५।।<br>
पद्मरागैः स सौवर्णैरुत्तरेणापि विन्यसेत्।।<br>
धान्यपर्वतवत्सर्वमत्रापि परिकल्पयेत्१७६।।<br>
तद्वदावाहनं कृत्वा वृक्षान्देवांश्च कांचनान्।।<br>
पूजयेत्पुष्पगन्धाद्यैः प्रभाते स्याद्विसर्जनम्१७७।।<br>
पूर्ववद्गुरुऋत्विग्भ्य इमं मंत्रमुदीरयेत्।।<br>
यथा देवगणाः सर्वे सर्वरत्नेष्ववस्थिताः१७८।।<br>
त्वं च रत्नमयो नित्यमतः पाहि महाचल।।<br>
यस्माद्रत्नप्रदानेन तुष्टिमेति जनार्दनः१७९।।<br>
पूजामंत्रप्रसादेन तस्मान्नः पाहि पर्वत।।<br>
अनेन विधिना यस्तु दद्याद्रत्नमयं गिरिम्१८०।।<br>
स याति वैष्णवं लोकममरेश्वरपूजितः।।<br>
यावत्कल्पशतं साग्रं वसेत्तत्र नराधिप१८१।।<br>
रूपारोग्यगुणोपेतः सप्तद्वीपाधिपो भवेत्।।<br>
ब्रह्महत्यादिकं किंचिदत्रामुत्राथवा कृतम्१८२।।<br>
तत्सर्वं नाशमायाति गिरिर्वज्राहतो यथा।।<br>
अथातः संप्रवक्ष्यामि रौप्याचलमनुत्तमम्१८३।।<br>
यत्प्रदानान्नरो याति सोमलोकं नरोत्तम।।<br>
दशभिः पलसाहस्रैरुत्तमो रजताचलः१८४।।<br>
पंचभिर्मध्यमः प्रोक्तस्तदर्धेनाधमः स्मृतः।।<br>
अशक्तो विंशतेरूर्द्ध्वं कारयेच्छक्तितः सदा१८५।।<br>
विष्कंभपर्वतांस्तद्वत्तुरीयांशेन कल्पयेत्।।<br>
पूर्ववद्राजतान्कुर्यान्मंदरादीन्विधानतः१८६।।<br>
कलधौतमयांस्तद्वल्लोकेशान्कारयेद्बुधः।।<br>
ब्रह्मविष्ण्वर्कवान्कार्यो नितंबोत्र हिरण्मयः१८७।।<br>
राजतं स्यात्तदन्येषां पर्वतांना च कांचनम्।।<br>
शेषं च पूर्ववत्कुर्याद्धोमजागरणादिकम्१८८।।<br>
दद्यात्तद्वत्प्रभाते तु गुरवे रौप्यपर्वतम्।।<br>
विष्कंभशैलानृत्विग्भ्यः पूज्य वस्त्रविभूषणैः१८९।।<br>
इमं मंत्रं पठन्दद्याद्दर्भपाणिर्विमत्सरः।।<br>
पितॄणां वल्लभं यस्मादिन्दोर्वा शंकरस्य च१९०।।<br>
रजतं पाहि तस्मान्नः शोकसंसारसागरात्।।<br>
इत्थं निवेश्य यो दद्याद्रजताचलमुत्तमम्१९१।।<br>
गवामयुतसाहस्रफलमाप्नोति मानवः।।<br>
सोमलोके सगंधर्वैः किन्नराप्सरसांगणैः१९२।।<br>
पूज्यमानो वसेद्विद्वान्यावदाभूतसंप्लवम्।।<br>
अथातः संप्रवक्ष्यामि शर्कराचलमुत्तमम्१९३।।<br>
यस्य प्रदानाद्विष्ण्वर्करुद्रास्तुष्यंति सर्वदा।।<br>
अष्टभिः शर्कराभारैरुत्तमः स्यान्महाचलः१९४।।<br>
चतुर्भिर्मध्यमः प्रोक्तो भाराभ्यामधमः स्मृतः।।<br>
भारेण चार्द्धभारेणकुर्याद्यः स्वल्पवित्तवान्१९५।।<br>
विष्कंभपर्वतान्कुर्यात्तुरीयांशेन मानवः।।<br>
धान्यपर्वतवत्सर्वं हैमांबरसुसंयुतम्१९६।।<br>
मेरोरुपरितः स्थाप्यं हैमं तत्र तरुत्रयम्।।<br>
मंदारः पारिजातश्च तृतीयः कल्पपादपः१९७।।<br>
एतद्वृक्षत्रयं मूर्ध्नि सर्वेष्वपि निवेशयेत्।।<br>
हरिचंदनसंतानौ पूर्वपश्चिमभागयोः१९८।।<br>
निवेश्यौ सर्वशैलेषु विशेषाच्छर्कराचले।।<br>
मंदरे कामदेवस्तु प्रत्यग्वक्त्रः सदा भवेत्१९९।।<br>
गंधमादनशृंगे तु धनदः स्यादुदङ्मुखः।।<br>
प्राङ्मुखो वेदमूर्त्तिस्तु हंसः स्याद्विपुलाचले२०० 1.21.200।।<br>
हैमी भवेत्सुपार्श्वे तु सुरभी दक्षिणामुखी।।<br>
धान्यपर्वतवत्सर्वमावाहनमखादिकम्२०१।।<br>
कृत्वाथ गुरवे दद्यान्मध्यमं पर्वतोत्तमम्।।<br>
ऋत्विग्भ्यश्चतुरः शैलानिमान्मंत्रानुदीरयेत्२०२।।<br>
सौभाग्यामृतसारोयं परमः शर्कराचलः।।<br>
तस्मादानंदकारी त्वं भवशैलेंद्र सर्वदा२०३।।<br>
अमृतं पिबतां ये तु पतिता भुवि शीकराः।।<br>
देवानां तत्समुत्थस्त्वं पाहि नः शर्कराचल२०४।।<br>
मनोभवधनुर्मध्यादुद्भूता शर्करा पुनः।।<br>
तन्मयोसि महाशैल पाहि संसारसागरात्२०५।।<br>
यो दद्याच्छर्कराशैलमनेन विधिना नरः।।<br>
सर्वपापविनिर्मुक्तः प्रयाति ब्रह्ममंदिरम्२०६।।<br>
चंद्रसूर्यप्रतीकाशमधिरुह्यानुजीविभिः।।<br>
सहैव यानमुत्तिष्ठेत्ततो विष्णुप्रभो दिवि२०७।।<br>
ततः कल्पशतांते तु सप्तद्वीपाधिपो भवेत्।।<br>
आयुरारोग्यसंपन्नो यावज्जन्मायुतत्रयम्२०८।।<br>
भोजनं शक्तितः कुर्यात्सर्वशैलेष्वमत्सरः।।<br>
स्वयं चाक्षारलवणमश्नीयात्तदनुज्ञया२०९।।<br>
पर्वतोपस्करान्सर्वान्प्रापयेद्ब्राह्मणालयम्।।<br>
एतत्ते सर्वमाख्यातं शैलदानमनुत्तमम्२१०।।<br>
यदन्यद्रोचते तुभ्यं तन्मां पृच्छस्व पार्थिव।।<br>
भीष्म उवाच।।<br>
भगवन्भवसंसारसागरोत्तारकारकम्२११।।<br>
किंचिद्व्रतं समाचक्ष्व स्वर्गारोग्यफलप्रदम्।।<br>
पुलस्त्य उवाच।।<br>
सौरधर्मं प्रवक्ष्यामि नाम्ना कल्याणसप्तमीम्२१२।।<br>
विशोकसप्तमीं तद्वत्तृतीयां फलसप्तमीम्।।<br>
शर्करासप्तमीं कुर्यात्तथा कमलसप्तमीम्२१३।।<br>
मंदारसप्तमीं षष्ठीं सप्तमीं शुभसप्तमीम्।।<br>
सर्वाः पुण्यफलाः प्रोक्ताः सर्वा देवर्षिपूजिताः२१४।।<br>
विधानमासां वक्ष्यामि यथावदनुपूर्वशः।।<br>
यदा तु शुक्लसप्तम्यामादित्यस्य दिनं भवेत्२१५।।<br>
सा तु कल्याणिनी नाम विजया च निगद्यते।।<br>
प्रातर्गव्येन पयसा स्नानं नद्यां समाचरेत्२१६।।<br>
शुक्लांबरधरः पद्ममक्षतैः परिकल्पयेत्।।<br>
प्राङ्मुखोष्टदलं मध्ये तद्वद्वृत्तां च कर्णिकाम्२१७।।<br>
पुष्पाक्षताद्भिर्देवेशं विन्यसेत्सर्वतः क्रमात्।।<br>
पूर्वेण तपनायेति मार्तंडायेति वै ततः२१८।।<br>
याम्ये दिवाकरायेति विधात्र इति नैर्ऋते।।<br>
पश्चिमे वरुणायेति भास्करायेति चानिले२१९।।<br>
सौम्ये विकर्तनायेति देवायेत्यष्टमे दले।।<br>
आदावंते च मध्ये चनमोस्तु परमात्मने२२०।।<br>
मंत्रैरेतैस्समभ्यर्च्य नमस्कारांत दापितैः।।<br>
शुक्लैर्वस्त्रैः फलैर्भक्ष्यैर्धूपमाल्यानुलेपनैः२२१।।<br>
स्थंडिले पूजयेद्भक्त्या गुडेन लवणेन वै।।<br>
ततो व्याहृतिमंत्रेण विसृज्य द्विजपुंगवान्२२२।।<br>
शक्तितस्तर्पयेद्भक्त्या गुडक्षीरघृतादिभिः।।<br>
तिलपात्रं हिरण्यं च ब्राह्मणाय निवेदयेत्२२३।।<br>
एवं नियमकृत्सुप्त्वा प्रातरुत्थाय मानवः।।<br>
कृतस्नानजपो विप्रैः सहैव घृतपायसम्२२४।।<br>
भुक्त्वा च वेदविदुषि वैडालव्रतवर्जिते।।<br>
घृतपात्रं सकनकं सोदकुंभं निवेदयेत्२२५।।<br>
प्रीयतामत्र भगवान्परमात्मा दिवाकरः।।<br>
अनेन विधिना सर्वं मासिमासि समाचरेत्२२६।।<br>
ततस्त्रयोदशे मासि गाश्च दद्यात्त्रयोदश।।<br>
वस्त्रालंकारसंयुक्ताः स्वर्णशृंगाः पयस्विनीः२२७।।<br>
एकामपि प्रदद्याच्च वित्तहीनो विमत्सरः।।<br>
न वित्तशाठ्यं कुर्वीत यतो मोहात्पतत्यधः२२८।।<br>
अनेन विधिना यस्तु कुर्यात्कल्याणसप्तमीं।।<br>
सर्वपापविनिर्मुक्तः सूर्यलोके महीयते२२९।।<br>
आयुरारोग्यमैश्वर्यमनंतमिह जायते।।<br>
सर्वपापहरा चेयं सर्वदैवतपूजिता२३०।।<br>
सर्वदुष्टोपशमनी सदा कल्याणसप्तमी।।<br>
इमामनंतफलदां यस्तु कल्याणसप्तमीं२३१।।<br>
शृणोति यः पठेद्वापि स च पापैः प्रमुच्यते।।<br>
विशोकसप्तमीं तद्वद्वक्ष्यामि नृपसत्तम२३२।।<br>
यामुपोष्य नरः शोकं न कदाचिदिहाश्नुते।।<br>
माघे कृष्णतिलै स्नातः पंचम्यां शुक्लपक्षतः२३३।।<br>
कृताहारः कृसरया दंतधावनपूर्वकम्।।<br>
उपवासव्रतं कृत्वा ब्रह्मचारी निशि स्वपेत्२३४।।<br>
ततः प्रभात उत्थाय कृतस्नानजपः शुचिः।।<br>
कृत्वा तु कांचनं पद्ममर्कायेति प्रपूजयेत्२३५।।<br>
करवीरेण रक्तेन रक्तवस्त्रयुगेन च।।<br>
यथा विशोकं भुवनं त्वयैवादित्य सर्वदा२३६।।<br>
तथा विशोकता मे स्यात्त्वद्भक्तिः प्रतिजन्म च।।<br>
एवं सपूज्य षष्ठ्यां तु भक्त्या संपूजयेद्द्विजान्२३७।।<br>
स्वयं संप्राश्य गोमूत्रमुत्थाय कृतनैत्यकः।।<br>
संपूज्य विप्रान्यत्नेन गुडपात्रसमन्वितम्२३८।।<br>
सद्वस्त्रयुग्मं पद्मं च ब्राह्मणाय निवेदयेत्।।<br>
अतैललवणं भुक्त्वा सप्तम्यां मौनसंयुतः२३९।।<br>
ततः पुराणश्रवणं कर्त्तव्यं भूतिमिच्छता।।<br>
अनेन विधिना सर्वमुभयोरपि पक्षयोः२४०।।<br>
कुर्याद्यावत्पुनर्माघशुक्लपक्षस्य सप्तमी।।<br>
व्रतांते कलशं दद्यात्सुवर्णकमलान्वितम्२४१।।<br>
शय्यां सोपस्करां दद्यात्कपिलां च पयस्विनीं।।<br>
अनेन विधिना यस्तु वित्तशाठ्येन वर्जितः२४२।।<br>
विशोकसप्तमीं कुर्यात्स याति परमां गतिम्।।<br>
यावज्जन्मसहस्राणां साग्रं कोटिशतं भवेत्२४३।।<br>
तावन्न शोकमाप्नोति रोगदौर्गत्यवर्जितः।।<br>
यं यं कामयते कामं तं तं प्राप्नोति पुष्कलम्२४४।।<br>
निष्कामं कुरुते यस्तु स परं ब्रह्म गच्छति।।<br>
यः पठेच्छृणुयाद्वापि विशोकाख्यां तु सप्तमीम्२४५।।<br>
सोपींद्रलोकमासाद्य न दुःखी जायते क्वचित्।।<br>
अन्यामपि प्रवक्ष्यामि नाम्ना तु फलसप्तमीम्२४६।।<br>
यामुपोष्य नरः पापैर्विमुक्तः स्वर्गभाग्भवेत्।।<br>
मार्गशीर्षे शुभे मासि पंचम्यां नियतव्रतः२४७।।<br>
षष्ठीमुपोष्य कमलं कारयित्वा तु कांचनम्।।<br>
शर्करासंयुतं दद्याद्ब्राह्मणाय कुटुंबिने२४८।।<br>
रूपं च कांचनं कृत्वा फलस्यैकस्य धर्मवित्।।<br>
दद्याद्द्विकालवेलायां भानुर्मे प्रीयतामिति२४९।।<br>
शक्त्या तु विप्रान्संपूज्य सप्तम्यां क्षीरभोजनम्।।<br>
कृत्वा कुर्यात्फलत्यागं यावत्स्यात्कृष्णसप्तमी२५० 1.21.250।।<br>
तामुपोष्याथ विधिवदनेनैव क्रमेण तु।।<br>
तद्वद्धेमफलं दत्वा सुवर्णकमलान्वितम्२५१।।<br>
शर्करापात्रसंयुक्तं वस्त्रमालासमन्वितम्।।<br>
संवत्सरमनेनैव विधिनोभयसप्तमीम्२५२।।<br>
उपोष्य दद्यात्क्रमशः सूर्यमंत्रमुदीरयेत्।।<br>
भानुरर्को रविर्ब्रह्मा सूर्यः शुक्रो हरिः शिवः२५३।।<br>
श्रीमान्विभावसुस्त्वष्टा वरुणः प्रीयतामिति।।<br>
प्रतिमासं च सप्तम्यामेकैकं नाम कीर्त्तयेत्२५४।।<br>
प्रतिपक्षं फलत्यागमेतत्कुर्वन्समाचरेत्।।<br>
व्रतांते विप्रमिथुनं पूजयेद्वस्त्रभूषणैः२५५।।<br>
शर्कराकलशं दद्याद्धेमपद्मफलान्वितम्।।<br>
यथा न विफलः कामस्त्वद्भक्तानां सदा भवेत्२५६।।<br>
तथानंतफलावाप्तिरस्तु मे जन्मजन्मनि।।<br>
इमामनंतफलदां यः कुर्यात्फलसप्तमीम्२५७।।<br>
भूतभव्यांश्च पुरुषांस्तारयेदेकविंशतिम्।।<br>
यः शृणोति पठेद्वापि सोपि कल्याणभाग्भवेत्२५८।।<br>
सर्वपापविशुद्धात्मा सूर्यलोके महीयते।।<br>
सुरापानादिकं किंञ्चिदत्रामुत्र च वा कृतम्२५९।।<br>
तत्सर्वं नाशमायाति यः कुर्यात्फलसप्तमीम्।।<br>
शर्करासप्तमीं वक्ष्ये तद्वत्कल्मषनाशिनीम्२६०।।<br>
आयुरारोग्यमैश्वर्यं ययानंतं प्रजायते।।<br>
माधवस्य सिते पक्षे सप्तम्यां नियतव्रतः२६१।।<br>
प्रातः स्नात्वा तिलैः शुभ्रैः शुद्धमाल्यानुलेपनः।।<br>
स्थंडिले पद्ममालिख्य कुंकुमेन सकर्णिकम्२६२।।<br>
तस्मिन्नमः सवित्रेति गंधपुष्पं निवेदयेत्।।<br>
स्थापयेदुदकुंभं च शर्करापात्रसंयुतम्२६३।।<br>
शुक्लवस्त्रैरलंकृत्य शुक्लमाल्यानुलेपनैः।।<br>
स्वर्णपुष्पसमायुक्तं मंत्रेणानेन पूजयेत्२६४।।<br>
विश्ववेदमयो यस्मात्त्वं वेदेषु च पठ्यसे।।<br>
त्वमेवामृतसर्वस्वमतः शांतिं प्रयच्छ मे२६५।।<br>
पंचगव्यं ततः पीत्वा स्वपेत्तत्पार्श्वतः क्षितौ।।<br>
सौरसूक्तं जपन्नास्ते पुराणश्रवणेन च२६६।।<br>
अहोरात्रे गते पश्चादष्टम्यां कृतनैत्यकः।।<br>
तत्सर्वं वेदविदुषे ब्राह्मणाय निवेदयेत्२६७।।<br>
भोजयेच्छक्तितो विप्रान्शर्कराघृतपायसैः।।<br>
भुंजीतातैललवणं स्वयमप्यथ वाग्यतः२६८।।<br>
अनेन विधिना सर्वं मासिमासि समाचरेत्।।<br>
संवत्सरांते शयनं शर्कराकलशान्वितम्२६९।।<br>
सर्वोपस्करसंयुक्तं तथैकांगां पयस्विनीम्।।<br>
गृहं च शक्तिमान्दद्यात्समस्तोपस्करान्वितम्२७०।।<br>
सहस्रेणाथ निष्काणां कृत्वा दद्याच्छतेन वा।।<br>
दशभिर्वा त्रिभिर्वापि निष्केणैकेन वा पुनः२७१।।<br>
पद्मं स्वशक्तितो दद्यात्पूर्ववन्मंत्रपाठनम्।।<br>
वित्तशाठ्यं न कुर्वीत कुर्वन्दोषान्समश्नुते२७२।।<br>
अमृतं पिबतो वक्त्रात्सूर्यस्यामृतबिंदवः।।<br>
समुत्पेतुर्द्धरण्यां ये शालिमुद्गेक्षवस्तु ते२७३।।<br>
शर्करायारसस्तस्मादिक्षुसारोमृतात्मवान्।।<br>
इष्टारवेरतः पुण्या शर्करा हव्यकव्ययोः२७४।।<br>
शर्करासप्तमी चेयं वाजिमेधफलप्रदा।।<br>
सर्वदुष्टोपशमनी पुत्रपौत्रविवर्धिनी२७५।।<br>
यः कुर्यात्परया भक्त्या स परं ब्रह्म गच्छति।।<br>
कल्पमेकं वसेत्स्वर्गे ततो याति परं पदम्२७६।।<br>
इदमनघ शृणोति यः स्मरेद्वा परिपठतीह सुरेश्वरस्य लोके।।<br>
मतिमपि च ददाति सोपि देवैरमरपुरे परिपूज्यते मुनीन्द्रैः २७७।।<br>
अतः परं प्रवक्ष्यामि तद्वत्कमलसप्तमीम्।।<br>
यस्यास्संकीर्त्तनादेव तुष्यतीह दिवाकरः२७८।।<br>
वसंतामलसप्तम्यां सुस्नातो गौरसर्षपैः।।<br>
तिलपात्रे च सौवर्णं निधाय कमलं शुभम्२७९।।<br>
वस्त्रयुग्मावृतं कृत्वा गंधपुष्पैरथार्चयेत्।।<br>
नमस्ते पद्महस्ताय नमस्ते विश्वधारिणे२८०।।<br>
दिवाकर नमस्तेस्तु प्रभाकर नमोस्तुते।।<br>
ततो द्विकालवेलायामुदकुंभसमन्वितम्२८१।।<br>
विप्राय दद्यात्संपूज्य वस्त्रमाल्यविभूषणैः।।<br>
शक्तितः कपिलां दद्यादलंकृत्य विधानतः२८२।।<br>
अहोरात्रे गते पश्चादष्टम्यां भोजयेद्द्विजान्।।<br>
यथाशक्ति च भुंजीत विमांसं तैलवर्जितं२८३।।<br>
अनेन विधिना शुक्लसप्तम्यां मासि मासि च।।<br>
सर्वं समाचरेद्भक्त्या वित्तशाठ्यविवर्जितः२८४।।<br>
व्रतांते शयनं दद्यात्सुवर्णकमलान्वितम्२८५।।<br>
गाश्च प्रदद्याच्छक्त्या तु सुवर्णस्य पयस्विनीः।।<br>
भाजनासनदीपादीन्दद्यादिष्टानुपस्करान्२८६।।<br>
अनेन विधिना यस्तु कुर्यात्कमलसप्तमीम्।।<br>
लक्ष्मीमनंतामभ्येति सूर्यलोके च मोदते२८७।।<br>
कल्पेकल्पे ततो लोकान्सप्त गत्वा पृथक्पृथक्।।<br>
अप्सरोभिः परिवृतस्ततो याति परां गतिं२८८।।<br>
पश्येदिमां यः शृणुयान्मुहूर्ते पठेच्च भक्त्याथ मतिं ददाति।।<br>
सोप्यत्र लक्ष्मीममलामवाप्य गंधर्वविद्याधरलोकमेति२८९।।<br>
अतः परं प्रवक्ष्यामि सर्वपापप्रणाशिनीम्।।<br>
सर्वकामप्रदां पुण्यां नाम्ना मंदारसप्तमीं२९०।।<br>
माघस्यामलपक्षे तु पंचम्यां लघुभुङ्नरः।।<br>
दंतकाष्ठं ततः कृत्वा षष्ठीमुपवसेद्बुधः२९१।।<br>
विप्रान्संपूजयित्वा तु मंदारं प्रार्थयेन्निशि।।<br>
ततः प्रभात उत्थाय कृत्वा स्नानं पुनर्द्विजान्२९२।।<br>
भोजयेच्छक्तितः कुर्यान्मंदारकुसुमाष्टकं।।<br>
सौवर्णं पुरुषं तद्वत्पद्महस्तं सुशोभनं२९३।।<br>
पद्मं कृष्णतिलैः कृत्वा ताम्रपात्रेष्टपत्रकं।।<br>
हेममंदारकुसुमैर्भास्करायेति पूर्वतः२९४।।<br>
नमस्कारेण तद्वच्च सूर्यायेत्यमले दले।।<br>
दक्षिणे तद्वदर्काय तथार्यम्णे च नैर्ऋते२९५।।<br>
पश्चिमे वेदधाम्ने च वायव्ये चंडभानवे।।<br>
पूष्णे चोत्तरतः पूज्य आनंदायेति तत्परम्२९६।।<br>
कर्णिकायां च पुरुषः स्थाप्यः सर्वात्मनेपि च।।<br>
शुक्लवस्त्रैः समावेष्ट्य भक्ष्यैर्माल्यफलादिभिः२९७।।<br>
एवमभ्यर्च्य तत्सर्वं दद्याद्वेदविदे पुनः।।<br>
भुंजीतातैललवणं वाग्यतः प्राङ्मुखो गृही२९८।।<br>
अनेन विधिना सर्वं सप्तम्यां मासिमासि च।।<br>
कुर्यात्संवत्सरं यावद्वित्तशाठ्यविवर्जितः२९९।।<br>
एतदेव व्रतांते तु निधाय कलशोपरि।।<br>
गोभिर्विभवतः सार्द्धं दातव्यं भूतिमिच्छता३०० 1.21.300।।<br>
नमो मंदारनाथाय मंदारभवनाय च।।<br>
त्वं रवे तारयस्वास्मानस्मात्संसारसागरात्३०१।।<br>
अनेन विधिना यस्तु कुर्यान्मंदारसप्तमीम्।।<br>
विपाप्मा स सुखी मर्त्यः कल्पं च दिवि मोदते३०२।।<br>
इमामघौघपटलभीषणध्वांतदीपिकां।।<br>
गच्छन्संगृह्य संसारशर्वर्यां न स्खलेन्नरः३०३।।<br>
मंदारसप्तमीमेतामीप्सितार्थफलप्रदां।।<br>
यः पठेच्छृणुयाद्वापि सोपि पापैः प्रमुच्यते३०४।।<br>
अथान्यामपि वक्ष्यामि शोभनां शुभसप्तमीं।।<br>
यामुपोष्य नरो रोगशोकौघात्तु प्रमुच्यते३०५।।<br>
पुण्यमाश्वयुजे मासि कृतस्नानजपः शुचिः।।<br>
वाचयित्वा ततो विप्रानारभेच्छुभसप्तमीं३०६।।<br>
कपिलां पूजयेद्भक्त्या गंधमाल्यानुलेपनैः।।<br>
नमामि सूर्यसंभूतामशेषभुवनालयां३०७।।<br>
त्वामहं शुभकल्याणि स्वशरीरविशुद्धये।।<br>
अथ कृत्वा तिलप्रस्थं ताम्रपात्रेणसंयुतम्३०८।।<br>
कांचनं वृषभं तद्वद्वस्त्रमाल्यगुडान्वितं।।<br>
सोपधानं च विश्रामभाजनासनसंयुतम्३०९।।<br>
फलैर्नानाविधैर्भक्ष्यैः घृतपायससंयुतैः।।<br>
दद्याद्द्विकालवेलायामर्यमा प्रीयतामिति३१० विकाल।।<br>
पंचगव्यं च संप्राश्य स्वपेद्भूमावसंस्तरे।।<br>
ततः प्रभाते संजाते भक्त्या संतर्पयेद्द्विजान्३११।।<br>
अनेन विधिना दद्यान्मासिमासि सदा नरः।।<br>
वाससी वृषभं हैमं तद्वद्गां कांचनोद्भवाम्३१२।।<br>
संवत्सरांते शयनमिक्षुदंडगुडान्वितम्।।<br>
ताम्रपात्रे तिलप्रस्थं सौवर्णं वृषभं तथा३१३।।<br>
दद्याद्वेदविदे सर्वं विश्वात्मा प्रीयतामिति।।<br>
अनेन विधिना विद्वान्कुर्याद्यः शुभसप्तमीम्३१४।।<br>
तस्य श्रीर्विमला कीर्त्तिर्भवेज्जन्मनि जन्मनि।।<br>
अप्सरोगणगंधर्वैः पूज्यमानः सुरालये३१५।।<br>
वसेद्गणाधिपो भूत्वा यावदाभूतसंप्लवम्।।<br>
कल्पादाववतीर्णश्च सप्तद्वीपाधिपो भवेत्३१६।।<br>
भ्रूणहत्यासहस्रस्य ब्रह्महत्याशतस्य च।।<br>
नाशायालमियं पुण्या पठ्यते शुभसप्तमी३१७।।<br>
इमां पठेद्यः शृणुयान्मुहूर्तं पश्येत्प्रसंगादपि दीयमानम्।।<br>
सोप्यत्र सर्वाघविमुक्तदेहः प्राप्नोति विद्याधरनायकत्वम्३१८।।<br>
यावत्समास्सप्त नरः करोति यः सप्तमीं सप्तविधानयुक्ताम्।।<br>
स सप्तलोकाधिपतिः क्रमेण भूत्वा पदं याति परं मुरारेः३१९।।<br>
