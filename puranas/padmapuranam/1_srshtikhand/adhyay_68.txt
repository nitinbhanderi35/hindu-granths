व्यास उवाच-<br>
बलं च निहतं दृष्ट्वा नमुचिं च स्वकाग्रजम्।<br>
मुचिस्तत्राब्रवीद्वाक्यं ज्येष्ठो मे सूदितस्त्वया१।<br>
परोक्षेणाधुना त्वां च शरैर्नेष्यामि भास्करिम्।<br>
तमब्रवीन्महातेजाः शक्रः सर्वसुरार्चितः२।<br>
भ्रातुस्ते धर्मपंथानमिदानीं लप्स्यसे ध्रुवम्।<br>
वह्नेरुष्णमविज्ञाय प्रमोहाच्छलभा यथा३।<br>
सहसा प्रविशंत्यग्निं तथा मां योद्धुमिच्छसि।<br>
एवं ब्रुवाणमिन्द्रं च जघान विशिखैस्त्रिभिः४।<br>
स चिच्छेद त्रिभिर्बाणैः शक्रः परपुरंजयः।<br>
ततो जघान दशभिरिंद्रमैरावणं त्रिभिः५।<br>
सप्तभिर्मातलिं छित्वा नादैरुच्चैर्ननाद ह।<br>
शक्रं प्रति पुनर्दैत्यो भ्रामयामास संभ्रमात्६।<br>
आयसीं तां गदां कोपान्महाबलपराक्रमः।<br>
ततस्तु लाघवाच्छक्रो जघान कुलिशेन हि७।<br>
भिदुरस्यावपातेन गतासुर्निपपात ह।<br>
दनुजस्य प्रपातेन संचचाल वसुंधरा८।<br>
देवाः प्रचक्रुर्नृत्यानि दानवा विप्रदुद्रुवुः९।<br>
इति श्रीपाद्मपुराणे प्रथमे सृष्टिखंडे मुचिवधोनामाष्टषष्टितमोऽध्यायः६८।<br>
<br>
