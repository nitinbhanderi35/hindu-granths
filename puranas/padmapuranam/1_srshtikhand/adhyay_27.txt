भीष्म उवाच।<br>
तटाकारामकूपेषु वापीषु नलिनीषु च।<br>
विधिं वदस्व मे ब्रह्मन्देवतायतनेषु च१।<br>
के तत्र ऋत्विजो विप्रा वेदी वा कीदृशी भवेत्।<br>
दक्षिणाबलयः कालः स्थानमाचार्य एव च२।<br>
द्रव्याणि कानि शस्तानि सर्वमाचक्ष्व सुव्रत।<br>
पुलस्त्य उवाच।<br>
शृणु राजन्महाबाहो तटाकादिषु यो विधिः३।<br>
पुराणेष्वितिहासोयं पठ्यते राजसत्तम।<br>
प्राप्य पक्षं शुभं शुक्लं संप्राप्ते चोत्तरायणे४।<br>
पुण्येह्नि विप्रैः कथिते कृत्वा ब्राह्मणवाचनम्।<br>
अशुभैर्वर्जिते देशे तटाकस्य समीपतः५।<br>
चतुर्हस्तां समां वेदीं चतुरश्रां चतुर्मुखीम्।<br>
तथा षोडशहस्तः स्यान्मंडपश्च चतुर्मुखः६।<br>
वेद्यास्तु परितो गर्तारत्निमात्रास्त्रिमेखलाः।<br>
नव सप्ताथ वा पंच ऋजुवक्त्रा नृपात्मज७।<br>
वितस्तिमात्रा योनिः स्यात्षट्सप्तांगुलि विस्तृता।<br>
गर्ताश्च हस्तमात्राः स्युस्त्रिपर्वोच्छ्रितमेखलाः८।<br>
सर्वतस्तु सवर्णाः स्युः पताकाध्वजसंयुताः।<br>
अश्वत्थोदुंबरप्लक्षवटशाखाकृतानि तु९।<br>
मंडपस्य प्रतिदिशं द्वाराण्येतानि कारयेत्।<br>
शुभास्तत्राष्टहोतारो द्वारपालास्तथाष्ट वै१०।<br>
अष्टौ तु जापकाः कार्या ब्राह्मणा वेदपारगाः।<br>
सर्वलक्षणसंपूर्णान्मंत्रज्ञान्विजितेंद्रियान्११।<br>
कुलशीलसमायुक्तान्स्थापयेद्वै द्विजोत्तमान्।<br>
प्रतिगर्तेषु कलशा यज्ञोपकरणानि च१२।<br>
व्यजने चासनं शुभ्रं ताम्रपात्रं सुविस्तरम्।<br>
ततस्त्वनेकवर्णास्युर्बलयः प्रतिदैवतम्१३।<br>
आचार्यः प्रक्षिपेद्भूमावनुमंत्र्य विचक्षणः।<br>
अरत्निमात्रो यूपः स्यात्क्षीरवृक्षविनिर्मितः१४।<br>
यजमानप्रमाणो वा संस्थाप्यो भूतिमिच्छता।<br>
हेमालंकारिणः कार्याः पंचविंशति ऋत्विजः१५।<br>
कुंडलानि च हैमानि केयूरकटकानि च।<br>
तथांगुलिपवित्राणि वासांसि विविधानि च१६।<br>
दद्यात्समानि सर्वेषामाचार्ये द्विगुणं स्मृतम्।<br>
दद्याच्छय(प)नसंयुक्तमात्मनश्चापि यत्प्रियम्१७।<br>
सौवर्णौ कूर्ममकरौ राजतौ मत्स्यडुण्डुभौ।<br>
ताम्रौ कुंभीरमंडूका वायसः शिंशुमारकः१८।<br>
एवमासाद्य तत्सर्वमादावेव विशांपते।<br>
शुक्लमाल्याम्बरधरः शुक्लंगंधानुलेपनः१९।<br>
सर्वौषध्युदकैः सर्वैः स्नापितो वेदपारगैः।<br>
यजमानः सपत्नीकः पुत्रपौत्रसमन्वितः२०।<br>
पश्चिमद्वारमासाद्य प्रविशेद्यागमंडपम्।<br>
ततो मंगलशब्देन भेरीणां निःस्वनेन च२१।<br>
रजसा मंडलं कुर्यात्पंचवर्णेन तत्त्ववित्।<br>
षोडशारं ततश्चक्रं पद्मगर्भं चतुर्मुखम्२२।<br>
चतुरश्रं तु परितो वृत्तं मध्ये सुशोभनम्।<br>
वेद्याश्चोपरितः कृत्वा ग्रहान्लोकपतींस्ततः२३।<br>
संन्यसेन्मंत्रतः सर्वान्प्रतिदिक्षु विचक्षणः।<br>
कलशं स्थापयेन्मध्ये वारुणं मंत्रमाश्रितम्२४।<br>
ब्रह्माणं च शिवं विष्णुं तत्रैव स्थापयेद्बुधः।<br>
विनायकं च विन्यस्य कमलामंबिकां तथा२५।<br>
शांत्यर्थं सर्वलोकानां भूतग्रामं न्यसेत्ततः।<br>
पुष्पभक्ष्यफलैर्युक्तमेवं कृत्वाधिवासनम्२६।<br>
कुंभांश्च रत्नगर्भांस्तान्वासोभिः परिवेष्टयेत्।<br>
पुष्पगंधैरलंकृत्य द्वारपालान्समंततः२७।<br>
यजद्ध्वमिति तान्ब्रूयादाचार्यमभिपूजयेत्।<br>
बह्वृचौ पूर्वतः स्थाप्यौ दक्षिणेन यजुर्विदौ२८।<br>
सामगौ पश्चिमे स्थाप्यावुत्तरेण अथर्वणौ।<br>
उदङ्मुखो दक्षिणतो यजमान उपाविशेत्२९।<br>
यजध्वमिति तान्ब्रूयाद्याजकान्पुनरेव तान्।<br>
उत्कृष्टमंत्रजाप्येन तिष्ठध्वमिति जापकान्३०।<br>
एवमादिश्य तान्सर्वान्संधुक्ष्याग्निं समंत्रवित्।<br>
जुहुयादाहुतीर्मंत्रैराज्यं च समिधस्तथा३१।<br>
ऋत्विग्भिश्चैव होतव्यं वारुणैरेव सर्वतः।<br>
ग्रहेभ्यो विधिवद्धुत्वा तथेंद्रायेश्वराय च३२।<br>
मरुद्भ्यो लोकपालेभ्यो विधिवद्विश्वकर्मणे।<br>
शान्तिसूक्तं च रौद्रं च पावमानं च मंगलम्३३।<br>
जपेच्च पौरुषं सूक्तं पूर्वतो बह्वृचः पृथक्।<br>
शाक्रं रौद्रं च सौम्यं च कौश्मांडं जातवेदसम्३४।<br>
सौरं सूक्तं जपेयुस्ते दक्षिणेन यजुर्विदः।<br>
वैराजं पौरुषं सूक्तं सौपर्णं रुद्रसंहितम्३५।<br>
शैशवं पंचनिधनं गायत्रं ज्येष्ठसाम च।<br>
वामदेव्यं बृहत्साम रौरवं च रथंतरम्३६।<br>
गवां व्रतं विकीर्णं च रक्षोघ्नं च यमं तथा।<br>
गायेयुः सामगा राजन्पश्चिमद्वारमाश्रिताः३७।<br>
आथर्वणाश्चोत्तरतः शांतिकं पौष्टिकं तथा।<br>
जपेयुर्मनसा देवमाश्रिता वरुणं प्रभुम्३८।<br>
पूर्वे द्युरभितो रात्रावेवं कृत्वाधिवासनम्।<br>
गजाश्वरथवल्मीक संगमाद्व्रजगोकुलात्३९।<br>
मृदमादाय कुंभेषु प्रक्षिपेदोषधीस्तथा।<br>
रोचनां च ससिद्धार्थां गंधान्गुग्गुलुमेव च४०।<br>
स्नापनं तस्य कर्त्तव्यं पंचगव्यसमन्वितं।<br>
पूर्वं कर्तुर्महामंत्रैरेवं कृत्वा विधानतः४१।<br>
अतिवाह्य क्षपामेवं विधियुक्तेन कर्मणा।<br>
ततः प्रभाते विमले संजाते तु शतं गवां४२।<br>
ब्राह्मणेभ्यः प्रदातव्यमष्टषष्ट्यथवा पुनः।<br>
पंचाशद्वाथ षट्त्रिंशत्पंचविंशति वा पुनः४३।<br>
ततश्चावसरप्राप्ते शुद्धे लग्ने सुशोभने।<br>
वेदशब्दैः सगंधर्वैर्वाद्यैश्च विविधैः पुनः४४।<br>
कनकालंकृतां कृत्वा जले गामवतारयेत्।<br>
सामगाय च सा देया ब्राह्मणाय विशांपते४५।<br>
पात्रीमादाय सौवर्णी पंचरत्नसमन्विताम्।<br>
ततो निक्षिप्य मकरान्मत्स्यादींश्चैव सर्वशः४६।<br>
धृतां चतुर्भिर्विप्रैश्च वेदवेदांगपारगैः।<br>
महानदीजलोपेतां दध्यक्षतविभूषिताम्४७।<br>
उत्तराभिमुखां न्युब्जां जलमध्ये तु कारयेत्।<br>
आथर्वणेन सुस्नातां पुनर्मायां तथैव च४८।<br>
आपोहिष्ठेति मंत्रेण क्षिप्त्वागत्य च मंडपं।<br>
पूजयित्वा सदस्यान्वै बलिं दद्यात्समंततः४९।<br>
पुनर्दिनानि होतव्यं चत्वारि राजसत्तम।<br>
चतुर्थीकर्म कर्त्तव्यं देयं तत्रापि शक्तितः1.27.५०।<br>
कृत्वा तु यज्ञपात्राणि यज्ञोपकरणानि च।<br>
ऋत्विग्भ्यस्तु समं दद्यान्मंडपं विभजेत्पुनः५१।<br>
हेमपात्रीं च शय्यां च विप्राय च निवेदयेत्।<br>
ततः सहस्रं विप्राणामथवाऽष्टशतं तथा५२।<br>
भोजनीयं यथाशक्ति पंचाशद्वाथ विंशतिः।<br>
एवमेष पुराणेषु तटाकविधिरुच्यते५३।<br>
कूपवापीषु सर्वासु तथा पुष्करिणीषु च।<br>
एष एव विधिर्दृष्टः प्रतिष्ठासु तथैव च५४।<br>
मंत्रतस्तु विशेषः स्यात्प्रासादोद्यानभूमिषु।<br>
अयं त्वशक्तावर्धेन विधिर्दृष्टः स्वयंभुवा५५।<br>
स्वल्पेष्वेकाग्निवत्कार्यो वित्तशाठ्यविवर्जितैः।<br>
प्रावृट्काले स्थितं तोयमग्निष्टोमसमं स्मृतम्५६।<br>
शरत्कालस्थितं यत्स्यात्तदुक्तफलदायकम्।<br>
वाजपेयातिरात्राभ्यां हेमंते शिशिरे स्थितम्५७।<br>
अश्वमेधसमं प्राहुर्वसंतसमये स्थितम्।<br>
ग्रीष्मेपि यत्स्थितं तोयं राजसूयाद्विशिष्यते५८।<br>
एतान्महाराज विशेषधर्मान्करोति चोर्व्यामतिशुद्धबुद्धिः।<br>
स याति ब्रह्मालयमेव शुद्धः कल्पाननेकान्दिवि मोदते च५९।<br>
अनेकलोकान्विचरन्स्वरादीन्भुक्त्वा परार्धद्वयमङ्गनाभिः।<br>
सहैव विष्णोः परमं पदं यत्प्राप्नोति तद्योगबलेन भूयः६०।<br>
इति श्रीपाद्मपुराणे प्रथमे सृष्टिखंडे तटाकप्रतिष्ठाविधिर्नाम सप्तविंशोऽध्यायः२७।<br>
।<br>
