भीष्म उवाच-<br>
श्रुतं सूर्यस्य चंद्रस्य भौमस्यापि प्रपूजनं।<br>
बुधस्य सोमसूनोश्च पूजनं कथयाधुना१।<br>
पुलस्त्य उवाच-।<br>
तारागर्भसमुद्भूतो बुधश्चंद्रकुमारकः।<br>
सौम्यः क्रूरो ग्रहो ज्ञेयः शुभाशुभप्रदो नृणां२।<br>
शराकारं मंडलं तु बुधस्य परिकीर्तितं।<br>
हरिन्मणिसमैर्वर्णैश्चूर्णैः कुर्यात्तु मंडलं३।<br>
पूजयेत्तत्र गंधाद्यैः पुष्पैर्धूपैस्सुशोभनैः।<br>
दानं च विधिवत्कुर्याद्दशारिष्टे च गोचरे४।<br>
कर्पूराश्चैव मुद्गाश्च हरिद्वस्त्रं हरिन्मणिः।<br>
सुवर्णं च यथाशक्ति दद्याद्बोधनतुष्टये५।<br>
सोमपुत्र महाप्राज्ञ वेदवेदांगपारग।<br>
नमस्ते ग्रहमध्यस्थ प्रसन्नो भव मे सदा६।<br>
इति स्तुत्वा महाराज बुधं भक्त्या समाहितः।<br>
प्राप्नुयान्निखिलान्कामान्सोमसूनुप्रसादतः७।<br>
गुरोश्च पूजनं प्रोक्तं पट्टसाकारमंडले।<br>
पीतवर्णैः सुनिष्पन्नैश्चूर्णैराजन्सुशोभनैः८।<br>
पीतैर्गंधयुतैः पुष्पैर्वस्त्रैर्हेम्ना च पूजयेत्।<br>
दशागोचरयोर्दौष्ट्ये दानं दद्याच्च शक्तितः९।<br>
चणकद्विदलं चैव पीतवस्त्रं सुवर्णकं।<br>
पुष्यरागं तु विप्राय दद्याच्चारिष्टशांतये१०।<br>
बृहस्पते सुराचार्य सर्वशास्त्रविशारद।<br>
दानेनानेन संतुष्टो भव सौम्यो ममाधुना११।<br>
एवं कृते तु राजेंद्र स्वानुकूलो भवेद्गुरुः।<br>
सर्वान्कामानवाप्नोति नरो गुरुसमर्चनात्१२।<br>
भार्गवस्यापि वक्ष्यामि पूजनं नृपतेधुना।<br>
यत्कृत्वा सर्वकामाप्तिः सम्यक्पुंसां प्रजायते१३।<br>
पंचकोणं समुद्दिष्टं मंडलं भार्गवस्य तु।<br>
चूर्णकैः श्वेतवर्णैश्च विधिना सुधिया कृतं१४।<br>
श्वेतगंधैश्च पुष्पैश्च वस्त्रैश्चापि सितैस्तथा।<br>
पूजयेद्भार्गवं भक्त्या नरः श्रद्धासमन्वितः१५।<br>
रौप्यं च दक्षिणादानं यथाशक्ति प्रकीर्तितं।<br>
दशाद्यरिष्टे चोत्पन्ने सितमश्वं प्रदापयेत्१६।<br>
तंडुलाः श्वेतवस्त्रं च रौप्यं चंदनमेव च।<br>
कर्पूरं च सुगंधाढ्यं देयं दानं द्विजातये१७।<br>
भृगुपुत्र महाभाग दानवानां पुरोहित।<br>
दानेनानेन संतुष्टो भव सर्वासुरार्चित१८।<br>
इति मंत्रं समुच्चार्य दद्याद्दानं यथोदितं।<br>
तस्य तुष्टो भवत्याशु भार्गवः कुरुनंदन१९।<br>
शनैश्चरस्य पूजार्थं मंडलं च नराकृति।<br>
कृत्वा चूर्णैः कृष्णवर्णैः पूजयेत्तत्र भक्तितः२०।<br>
कृष्णैर्गन्धैश्च पुष्पैश्च वस्त्रैश्चापि तथाविधैः।<br>
लोहं च दक्षिणादानं पिण्याकं च तिलस्य च२१।<br>
दानं शनैश्चरारिष्टे कृष्णां गां कृष्णवस्त्रकं।<br>
सुवर्णं च यथाशक्ति दद्यान्नीलमणिं तथा२२।<br>
सूर्यसूनो महाभाग छायापुत्र महाबल।<br>
अधोदृष्टे भव शने प्रसन्नोऽस्मात्प्रदानतः२३।<br>
एवं स्तुत्वा शनिं भक्त्या यश्च दद्याद्द्विजातये।<br>
स्वानुकूलो भवेत्तस्य शनिः पापे च गोचरे२४।<br>
राहोर्वर्णादिकं सर्वं शनिवन्मंडलं तथा।<br>
सूर्याकारं समुद्दिष्टं तत्र पूजार्कसूनुवत्२५।<br>
गोमेदं सर्षपाश्चैव तिला माषाश्च कृष्णकाः।<br>
महिषी च तथा च्छागो दानं राहोः प्रकीर्तितम्२६।<br>
सिंहिकासुत दैत्येंद्र राहो चंद्रार्कमर्दन।<br>
भव तुष्टो महाभाग दानेनानेन सुव्रत२७।<br>
केतोर्मंडलकं कुर्याद्ध्वजाकृतिसुशोभनम्।<br>
शनिवत्सकलं ज्ञेयं पूजावर्णादिकं नृप२८।<br>
सप्तधान्यं समुद्दिष्टं सस्वर्णं केतुदानकम्।<br>
एवं कृते स्वानुकूलौ भवेतां च नृणां नृप२९।<br>
प्रदद्यातां धनं पुत्रान्सुखं सौभाग्यमेव च।<br>
आकृष्णेति रवेर्मंत्र इमं देवास्तथा विधोः३०।<br>
अग्निर्मूर्धेति भौमस्य मंत्रो जप्येर्हणे तथा।<br>
उद्बुध्यस्वेतींदुसूनोर्बृहस्पते गुरोस्तथा३१।<br>
अन्नात्परीति शुक्रस्य शन्नोदेवीरयं शनेः।<br>
कया न इति राहोश्च केतोः केतुमिति स्मृतः३२।<br>
एते मंत्रास्समुद्दिष्टा ग्रहणां पूजने जपे।<br>
एवं कृते नृपश्रेष्ठानुकूला अखिला ग्रहाः३३।<br>
भवंति पुंसां सततं यच्छंति च सुसंपदः।<br>
एतन्महाराज मया समस्तं तुभ्यं समुद्दिष्टमिहक्रमेण३४।<br>
श्रुत्वा नरः सर्वश्रुतार्थसारमेतीश्वरस्यैव च सन्निधानम्।<br>
इदं पवित्रं यशसो निधानमिदं पितॄणामतिवल्लभं स्यात्३५।<br>
इदं च देवेष्वमृताय कल्पते पुण्यावहं पातकिनां च पुंसाम्।<br>
इति पठति यशस्यं यः शृणोतीह भक्त्या मधुमुरनकारेरर्चनं वाथ पश्येत्३६।<br>
मतिमपि च जनानां यो ददातींद्रलोके विधिशिवविबुधेन्द्रैः पूज्यते कल्पमेकम्।<br>
य इदं शृणुयान्नित्यमृषीणां चरितं शुभम्३७।<br>
विमुक्तस्सर्वपापेभ्यः स्वर्गलोके महीयते।<br>
तपः कृते प्रशंसंति त्रेतायां ज्ञानमेव च३८।<br>
द्वापरे यज्ञमित्याहुर्दानमेकं कलौ युगे।<br>
सर्वेषामेव दानानामिदमेवैकमुत्तमम्३९।<br>
अभयं सर्वभूतानां नास्ति दानमतः परम्।<br>
दानं प्रधानं शूद्रस्य त्वित्याह भगवान्प्रभुः४०।<br>
दानेन सर्वकामाप्तिस्तस्य संजायते तपः।<br>
पुण्यं पवित्रमायुष्यं सर्वपापविनाशनम्४१।<br>
पुराणमेतत्कथितं तीर्थश्राद्धानुवर्णनम्।<br>
शृणोति यः पठेद्वापि श्रीमान्संजायते नरः४२।<br>
सर्वपापविनिर्मुक्तः सलक्ष्मीकं हरिं लभेत्।<br>
इदं महाराज अगादि तुभ्यं पुण्यं महापातकनाशनं च४३।<br>
ब्रह्मार्करुद्रैश्च सुपूजितं च श्रोतव्यमेतत्प्रवदंति तज्ज्ञाः।<br>
सृष्टिखंडमिदं राजन्मया तुभ्यं प्रकीर्तितम्४४।<br>
पुराणस्यादिभूतं च नवधा सृष्टि पौष्करम्।<br>
द्विजेभ्यः श्रावयेद्विद्वान्यश्च वै शृणुयात्पठेत्।<br>
कल्पकोटिशतं साग्रं ब्रह्मलोके स मोदते४५।<br>
इति श्रीपाद्मपुराणे सृष्टिखंडे पुराणावतारे ग्रहार्चनवर्णनंनाम द्व्यशीतितमोऽध्यायः८२।<br>
सृष्टिखंडं समाप्तम्।<br>
शुभं भवतु।<br>
<br>
