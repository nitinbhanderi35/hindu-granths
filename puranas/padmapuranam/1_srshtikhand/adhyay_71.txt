व्यास उवाच-<br>
अथान्यो नमुचिः क्रुद्धः स्यंदनस्थो दिवौकसः।<br>
विशिखैरर्दयामस घोरैराशीविषोपमैः१।<br>
ततस्तु संयुगे देवाः सिद्धकिन्नरपन्नगाः।<br>
न शक्नुवंति बाणानां वेगं सोढुं समंततः२।<br>
रथमुच्चैश्श्रवोश्वेन युक्तं मातलिनेरितम्।<br>
पुरुहूतः समास्थाय प्रागमत्तं महाबलम्३।<br>
दृष्ट्वा शक्रं महावीर्यं नमुचिर्दैत्यपुंगवः।<br>
अब्रवीद्वासवं संख्ये वचनं सानुगं तदा४।<br>
प्राकृतं निर्जरं हत्वा न यशोस्ति न च प्रियम्।<br>
न लाभकृतकं वापि न जयस्तु पुरष्टुत५।<br>
तस्मात्वयि हतेत्रैव सर्वं भवति शाश्वतम्।<br>
देवराज्यं प्रलप्स्यामि सुखं भोग्यं सुरालये६।<br>
तमब्रवीन्महातेजाः शक्रः परपुरंजयः।<br>
शूरता वाक्यमात्रेण सर्वत्र सुलभा भवेत्७।<br>
महापराक्रमं यद्वा अस्ति ते दानवाधम।<br>
दर्शयस्वाहवे वीर्यं पुरं नेष्यामि भास्करेः८।<br>
एतच्छ्रुत्वा महातेजाश्चुकोप दैत्यपुंगवः।<br>
पंचभिर्निशितैर्बाणैर्जघान सुरसत्तमम्९।<br>
तांस्तु चिच्छेद मघवा क्षुरप्रैः पंचभिर्द्रुतम्।<br>
जग्मतुस्तौ महावीर्यौ समरे विषयैषिणौ१०।<br>
अन्योन्यं सहसा वेगाच्छरैश्चिच्छिदतुः शरान्।<br>
बिभिदातेथ गात्राणि विशिखैर्भिदुरोपमैः११।<br>
अत्यपूर्वं कृतं कर्म ताभ्यामेव रणे भृशम्।<br>
लाघवं शरसंधान ग्रहमोक्षं सुदुर्लभम्१२।<br>
दृष्ट्वा तु विस्मयं जग्मुर्देवासुरगणास्तदा।<br>
एतस्मिन्नंतरे दैत्यो मायास्संप्रमुमोच ह१३।<br>
विशिखाः शतशस्तत्र विनिश्चेरुस्समंततः।<br>
शक्रः कोपात्पुनः शीघ्रं धनुरुद्यम्य वीर्यवान्१४।<br>
जघान विशिखैरुग्रैः सर्वगात्रेषु संज्वलन्।<br>
ततो मार्गणसाहस्रैरष्टभिस्त्वधिकं तथा१५।<br>
बिभिदाते ततोन्योन्यं चिच्छिदाते परस्परम्।<br>
शरैर्निरंतराकाशं ददृशुस्तत्र संयुगे१६।<br>
निपतंति धरापृष्ठे खड्गपातैः सहस्रशः।<br>
एवं सुदीर्घकाले तु गते तस्मिन्महाहवे१७।<br>
मायास्त्रं दर्शयामास क्रूरकृन्नमुचिस्तदा।<br>
तामसं त्रिषुलोकेषु कृतं स्यात्तु निरंतरम्१८।<br>
परस्परं न पश्यंति देवासुरगणा भृशम्।<br>
सूर्यचंद्रग्रहाणां च वह्नीनां च दिवौकसाम्१९।<br>
तस्मिंस्तमसि दुष्पारे गभस्तिर्नैव दृश्यते।<br>
दैत्यस्य च ततस्तूर्णं शरैरग्निशिखोपमैः२०।<br>
विभग्नाः सर्वदेवाश्च शक्रश्चरणसंमुखे।<br>
शरैर्विभिन्नदेहास्तु निपेतुर्धरणीतले२१।<br>
प्रभग्नाश्चापरे शूरास्संयांति च दिशो दश।<br>
कूटं तस्य परिज्ञाय सर्वदेवार्चितो हरिः२२।<br>
सौम्यमस्त्रं मुमोचाथ दिवि सूर्यशतप्रभम्।<br>
विलंबितं समालोक्य शक्त्या च बहुघंटया२३।<br>
जघानोरसि दैत्यस्य स पपात व्यथान्वितः।<br>
चिरात्संलभ्य संज्ञां च दैतेयः क्रोधमूर्च्छितः२४।<br>
गत्वा वेगात्सुरश्रेष्ठमैरावतं दधार ह।<br>
त्रासयामास सुतरामिंद्रस्य द्विरदं रुषा२५।<br>
धृत्वा स तु गजं सेंद्रं मुमोच धरणीतले।<br>
ततो भूमिगतः शक्रः कश्मलं च क्षणं गतः२६।<br>
अवप्लुत्य स दैत्येंद्रो गजदंतांतरस्थितः।<br>
शक्रं ग्रहीतुकामस्य वधार्थं यूथपस्य सः२७।<br>
असिनाऽसुरमुख्यस्य शिरश्छित्वा न्यपातयत्।<br>
सर्वे प्रजहृषुर्देवा गंधर्वा ललितं जगुः।<br>
मुदितास्ते च मुनयः स्तुवंति सुरसत्तमम्२८।<br>
इति श्रीपाद्मपुराणे प्रथमे सृष्टिखंडे द्वितीय नमुचिवधोनामैकसप्ततितमोऽध्यायः७१।<br>
<br>
