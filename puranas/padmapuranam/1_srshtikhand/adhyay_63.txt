पुलस्त्य उवाच-<br>
एतस्मिन्नंतरे पूर्वं व्यासशिष्यो महामुनिः।<br>
नमस्कृत्य गुरुं भीष्म संजयः परिपृच्छति१।<br>
देवानां पूजनोपायं क्रमं ब्रूहि सुनिश्चितम्।<br>
अग्रे पूज्यतमः कोसौ को मध्यो नित्यपूजने२।<br>
अंते च पूजा कस्यैव कस्य को वा प्रभावकः।<br>
किंवा कं च फलं ब्रह्मन्पूजयित्वा लभेन्नरः३।<br>
व्यास उवाच-<br>
गणेशं पूजयेदग्रे त्वविघ्नार्थं परे त्विह।<br>
विनायकत्वमाप्नोति यथा गौरीसुतो हि सः४।<br>
पार्वत्यजनयत्पूर्वं सुतौ महेश्वरादिमौ।<br>
सर्वलोकधरौ शूरौ देवौ स्कंदगणाधिपौ५।<br>
तौ च दृष्ट्वा नगसुता सिध्यर्थं पर्यभाषत।<br>
इदं तु मोदकं पुत्रौ देवैर्दत्तं मुदान्वितैः६।<br>
महाबुद्धीति विख्यातं सुधया परिनिर्मितम्।<br>
गुणं चास्य प्रवक्ष्यामि शृणुतं तु समाहितौ७।<br>
अस्यैवाघ्राणमात्रेण अमरत्वं लभेद्ध्रुवम्।<br>
सर्वशास्त्रार्थतत्त्वज्ञः सर्वशस्त्रास्त्रकोविदः८।<br>
निपुणः सर्वतंत्रेषु लेखकश्चित्रकृत्सुधीः।<br>
ज्ञानविज्ञानतत्त्वज्ञः सर्वज्ञो नात्र संशयः९।<br>
पुत्रौ धर्मादधिकतां प्राप्य सिद्धिशतं व्रजेत्।<br>
यस्तस्य वै प्रदास्यामि पितुस्ते संमतं त्विदम्१०।<br>
श्रुत्वा मातृमुखादेवं वचः परमकोविदः।<br>
स्कंदस्तीर्थं ययौ सद्यः सर्वं त्रिभुवनस्थितं११।<br>
बर्हिणं स्वं समारुह्य त्वभिषेकः कृतः क्षणात्।<br>
पितरौ प्रदक्षिणं कृत्वा लंबोदरधरस्सुधीः१२।<br>
तत एव मुदायुक्तः पित्रोरेवाग्रत स्थितः।<br>
पुरतश्च तथा स्कंदो मे देहीति ब्रुवन्स्थितः१३।<br>
ततस्तु तौ समीक्ष्याथ पार्वती विस्मिताब्रवीत्।<br>
सर्वतीर्थाभिषेकैस्तु सर्वदेवैर्न तैस्तथा१४।<br>
सर्वयज्ञव्रतैर्मंत्रैर्योगैरन्यैर्यमैस्तथा।<br>
पित्रोरर्चाकृतः कोपि कलां नार्हति षोडशीम्१५।<br>
तस्मात्सुतशतादेषोऽधिकः शतगुणैरपि।<br>
अतो ददामि हेरम्बे मोदकं देवनिर्मितम्१६।<br>
अस्यैव कारणादस्य अग्रे पूजा मखेषु च।<br>
वेदशास्त्रस्तवादौ च नित्यं पूजाविधासु च १७।<br>
पार्वत्या सह भूतेशो ददौ तस्मै वरं महत्।<br>
अस्यैव पूजनादग्रे देवास्तुष्टा भवंतु च१८।<br>
सर्वासामपि देवीनां पितॄणां च समंततः।<br>
तपो भवतु नित्यं च पूजितेऽग्रे गणेश्वरे१९।<br>
ततः सर्वेषु यज्ञेषु पूजयेद्गणपं द्विजः।<br>
कोटिकोटिगुणं तेषु देवदेवी वचो यथा२०।<br>
दत्वा सर्वगुणं पुण्यं देवदेव्या तथा मुदा।<br>
कृतं गणाधिपत्यं च सर्वदेवाग्रतस्तदा२१।<br>
तस्मात्प्राज्येषु यज्ञेषु स्तोत्रेषु नित्यपूजने।<br>
गणेशं पूजयित्वा तु सर्वसिद्धिं लभेन्नरः२२।<br>
एवं ज्ञात्वा तु देवैस्तु दयितप्राप्ति काम्यया।<br>
पूजितश्चाथसर्वैस्तु स्वर्गमोक्षार्थतो ध्रुवम्२३।<br>
नक्ताहारश्चतुर्थ्यां तु पूजयित्वा गणाधिपं।<br>
लिंगे वा प्रतिमा चित्रे देवः पूज्यो भवेद्यदि२४।<br>
गणाधिप नमस्तुभ्यं सर्वविघ्नप्रशांतिद।<br>
उमानंदप्रद प्राज्ञ त्राहि मां भवसागरात्२५।<br>
हरानंदकरध्यान ज्ञानविज्ञानद प्रभो।<br>
विघ्नराज नमस्तुभ्यं प्रसन्नो भव सर्वदा२६।<br>
कृतोपवासो गणपं पूजयेद्यो नरो मुदा।<br>
सर्वपापविनिर्मुक्तः सुरलोके महीयते२७।<br>
स्तोत्रं तस्य प्रवक्ष्यामि नामद्वादशकं शुभं।<br>
ॐनमो गणपतये मंत्र एष उदाहृतः२८।<br>
गणपतिर्विघ्नराजो लंबतुंडो गजाननः।<br>
द्वैमातुरश्च हेरम्ब एकदंतो गणाधिपः२९।<br>
विनायकश्चारुकर्णः पशुपालो भवात्मजः।<br>
द्वादशैतानि नामानि प्रातरुत्थाय यः पठेत्३०।<br>
विश्वं तस्य भवेद्वश्यं न च विघ्नं भवेत्क्वचित्।<br>
महाप्रेताश्शमं यांति पीड्यते व्याधिभिर्न च।<br>
सर्वपापाद्विनिर्मुक्तो ह्यक्षयं स्वर्गमश्नुते३१।<br>
इति श्रीपाद्मपुराणे प्रथमे सृष्टिखंडे गणपतिस्तोत्रं नाम।<br>
त्रिषष्टितमोऽध्यायः६३।<br>
<br>
