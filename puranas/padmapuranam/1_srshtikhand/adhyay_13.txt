पुलस्त्य उवाच।<br>
क्रोष्टोः शृणु त्वं राजेंद्र वंशमुत्तमपूरुषम्।<br>
यस्यान्ववाये संभूतो विष्णुर्वृष्णिकुलोद्वहः१।<br>
क्रोष्टोरेवाभवत्पुत्रो वृजिनीवान्महायशाः।<br>
तस्य पुत्रोभवत्स्वातिः कुशंकुस्तत्सुतोभवत्२।<br>
कुशंकोरभवत्पुत्रो नाम्ना चित्ररथोस्य तु।<br>
शशबिंदुरिति ख्यातश्चक्रवर्ती बभूव ह३।<br>
अत्रानुवंशश्लोकोयं गीतस्तस्य पुराभवत्।<br>
शशबिंदोस्तु पुत्राणां शतानामभवच्छतम्४।<br>
धीमतां चारुरूपाणां भूरिद्रविणतेजसाम्।<br>
तेषां शतप्रधानानां पृथुसाह्वा महाबलाः५।<br>
पृथुश्रवाः पृथुयशाः पृथुतेजाः पृथूद्भवः।<br>
पृथुकीर्तिः पृथुमतो राजानः शशबिंदवः६।<br>
शंसंति च पुराणज्ञाः पृथुश्रवसमुत्तमम्।<br>
ततश्चास्याभवन्पुत्राः उशना शत्रुतापनः७।<br>
पुत्रश्चोशनसस्तस्य शिनेयुर्नामसत्तमः।<br>
आसीत्शिनेयोः पुत्रो यः स रुक्मकवचो मतः८।<br>
निहत्य रुक्मकवचो युद्धे युद्धविशारदः।<br>
धन्विनो विविधैर्बाणैरवाप्य पृथिवीमिमाम्९।<br>
अश्वमेधे ऽददाद्राजा ब्राह्मणेभ्यश्च दक्षिणां।<br>
जज्ञे तु रुक्मकवचात्परावृत्परवीरहा१०।<br>
तत्पुत्रा जज्ञिरे पंच महावीर्यपराक्रमाः।<br>
रुक्मेषुः पृथुरुक्मश्च ज्यामघः परिघो हरिः११।<br>
परिघं च हरिं चैव विदेहे स्थापयत्पिता।<br>
रुक्मेषुरभवद्राजा पृथुरुक्मस्तथाश्रयः१२।<br>
ताभ्यां प्रव्राजितो राज्याज्ज्यामघोवसदाश्रमे।<br>
प्रशांतश्चाश्रमस्थस्तु ब्राह्मणेन विबोधितः१३।<br>
जगाम धनुरादाय देशमन्यं ध्वजी रथी।<br>
नर्मदातट एकाकी केवलं वृत्तिकर्शितः१४।<br>
ऋक्षवंतं गिरिं गत्वा मुक्तमन्यैरुपाविशत्।<br>
ज्यामघस्याभवद्भार्या शैब्या परिणता सती१५।<br>
अपुत्रोप्यभवद्राजा भार्यामन्यामचिंतयन्।<br>
तस्यासीद्विजयो युद्धे तत्र कन्यामवाप्य सः१६।<br>
भार्यामुवाच संत्रासात्स्नुषेयं ते शुचिस्मिते।<br>
एवमुक्त्वाब्रवीदेनं कस्य केयं स्नुषेति वै१७।<br>
राजोवाच।<br>
यस्ते जनिष्यते पुत्रस्तस्य भार्या भविष्यति।<br>
तस्याः सा तपसोग्रेण कन्यायाः संप्रसूयत१८।<br>
पुत्रं विदर्भं सुभगं शैब्या परिणता सती।<br>
राजपुत्र्यां तु विद्वांसौ स्नुषायां क्रथकौशिकौ१९।<br>
लोमपादं तृतीयं तु पुत्रं परमधार्मिकम्।<br>
पश्चाद्विदर्भो जनयच्छूरं रणविशारदम्२०।<br>
लोमपादात्मजो बभ्रुर्धृतिस्तस्य तु चात्मजः।<br>
कौशिकस्यात्मजश्चेदिस्तस्माच्चैद्यनृपाः स्मृताः२१।<br>
क्रथो विदर्भपुत्रो यः कुंतिस्तस्यात्मजोभवत्।<br>
कुंतेर्धृष्टस्ततो जज्ञे धृष्टात्सृष्टः प्रतापवान्२२।<br>
सृष्टस्य पुत्रो धर्मात्मा निवृत्तिः परवीरहा।<br>
निवृत्तिपुत्रो दाशार्हो नाम्ना स तु विदूरथः२३।<br>
दाशार्हपुत्रो भीमस्तु भीमाज्जीमूत उच्यते।<br>
जीमूतपुत्रो विकृतिस्तस्यभीमरथः सुतः२४।<br>
अथ भीमरथस्यापि पुत्रो नवरथः किल।<br>
तस्य चासीद्दशरथः शकुनिस्तस्य चात्मजः२५।<br>
तस्मात्करंभस्तस्माच्च देवरातो बभूव ह।<br>
देवक्षत्रोभवद्राजा देवरातान्महायशाः२६।<br>
देवगर्भसमो जज्ञे देवक्षत्रस्य नंदनः।<br>
मधुर्नाममहातेजा मधोः कुरुवशः स्मृतः२७।<br>
आसीत्कुरुवशात्पुत्रः पुरुहोत्रः प्रतापवान्।<br>
अंशुर्जज्ञेथ वैदर्भ्यां द्रवंत्यां पुरुहोत्रतः२८।<br>
वेत्रकी त्वभवद्भार्या अंशोस्तस्यां व्यजायत।<br>
सात्वतः सत्वसंपन्नः सात्वतान्कीर्तिवर्द्धनः२९।<br>
इमां विसृष्टिं विज्ञाय ज्यामघस्य महात्मनः।<br>
प्रजावानेति सायुज्यं राज्ञः सोमस्य धीमतः३०।<br>
सात्वतान्सत्वसंपन्ना कौसल्या सुषुवे सुतान्।<br>
तेषां सर्गाश्च चत्वारो विस्तरेणैव तान्शृणु३१।<br>
भजमानस्य सृंजय्यां भाजनामा सुतोभवत्।<br>
सृंजयस्य सुतायां तु भाजकास्तु ततोभवन्३२।<br>
तस्य भाजस्य भार्ये द्वे सुषुवाते सुतान्बहून्।<br>
नेमिं चकृकणं चैव वृष्णिं परपुरंजयं३३।<br>
ते भाजकाः स्मृता यस्माद्भजमानाद्वि जज्ञिरे।<br>
देवावृधः पृथुर्नाम मधूनां मित्रवर्द्धनः३४।<br>
अपुत्रस्त्वभवद्राजा चचार परमं तपः।<br>
पुत्रः सर्वगुणोपेतो मम भूयादिति स्पृहन्३५।<br>
संयोज्य कृष्णमेवाथ पर्णाशाया जलं स्पृशन्।<br>
सा तोयस्पर्शनात्तस्य सांनिध्यं निम्नगा ह्यगात्३६।<br>
कल्याणं चरतस्तस्य शुशोच निम्नगाततः।<br>
चिंतयाथ परीतात्मा जगामाथ विनिश्चयम्३७।<br>
भूत्वा गच्छाम्यहं नारी यस्यामेवं विधः सुतः।<br>
जायेत तस्मादद्याहं भवाम्यस्य सुतप्रदा३८।<br>
अथ भूत्वा कुमारी सा बिभ्रती परमं वपुः।<br>
ज्ञापयामास राजानं तामियेष नृपस्ततः३९।<br>
अथसानवमेमासिसुषुवेसरितांवरा।<br>
पुत्रं सर्वगुणोपेतं बभ्रुं देवावृधात्परम्४०।<br>
अत्र वंशे पुराणज्ञा ब्रुवंतीति परिश्रुतम्।<br>
गुणान्देवावृधस्याथ कीर्त्तयंतो महात्मनः४१।<br>
बभ्रुः श्रेष्ठो मनुष्याणां देवैर्देवावृधः समः।<br>
षष्टिः शतं च पुत्राणां सहस्राणि च सप्ततिः४२।<br>
एतेमृतत्वं संप्राप्ता बभ्रोर्देवावृधादपि।<br>
यज्ञदानतपोधीमान्ब्रह्मण्यस्सुदृढव्रतः४३।<br>
रूपवांश्च महातेजा भोजोतोमृतकावतीम्।<br>
शरकान्तस्य दुहिता सुषुवे चतुरः सुतान्४४।<br>
कुकुरं भजमानं च श्यामं कंबलबर्हिषम्।<br>
कुकुरस्यात्मजो वृष्टिर्वृष्टेस्तु तनयो धृतिः४५।<br>
कपोतरोमा तस्यापि तित्तिरिस्तस्य चात्मजः।<br>
तस्यासीद्बहुपुत्रस्तु विद्वान्पुत्रो नरिः किल४६।<br>
ख्यायते तस्य नामान्यच्चंदनोदकदुंदुभिः।<br>
अस्यासीदभिजित्पुत्रस्ततो जातः पुनर्वसुः४७।<br>
अपुत्रोह्यभिजित्पूर्वमृषिभिः प्रेरितो मुदा।<br>
अश्वमेधंतुपुत्रार्थमाजुहावनरोत्तमः४८।<br>
तस्य मध्ये विचरतः सभामध्यात्समुत्थितः।<br>
अन्धस्तु विद्वान्धर्मज्ञो यज्ञदाता पुनर्वसुः४९।<br>
तस्यासीत्पुत्रमिथुनं वसोश्चारिजितः किल।<br>
आहुकश्चाहुकी चैव ख्याता मतिमतां वर५० 1.13.50।<br>
इमांश्चोदाहरंत्यत्र श्लोकांश्चातिरसात्मकान्।<br>
सोपासंगानुकर्षाणां तनुत्राणां वरूथिनाम्५१।<br>
रथानां मेघघोषाणां सहस्राणि दशैव तु।<br>
नासत्यवादिनो भोजा नायज्ञा नासहस्रदाः५२।<br>
नाशुचिर्नाप्यविद्वांसो न भोजादधिकोभवत्।<br>
आहुकां तमनुप्राप्त इत्येषोन्वय उच्यते५३।<br>
आहुकश्चाप्यवंतीषु स्वसारं चाहुकीं ददौ।<br>
आहुकस्यैव दुहिता पुत्रौ द्वौ समसूयत५४।<br>
देवकं चोग्रसेनं च देवगर्भसमावुभौ।<br>
देवकस्य सुताश्चैव जज्ञिरे त्रिदशोपमाः५५।<br>
देववानुपदेवश्च सुदेवो देवरक्षितः।<br>
तेषां स्वसारः सप्तैव वसुदेवाय ता ददौ५६।<br>
देवकी श्रुतदेवा च यशोदा च श्रुतिश्रवा।<br>
श्रीदेवा चोपदेवा च सुरूपा चेति सप्तमी५७।<br>
नवोग्रसेनस्य सुताः कंसस्तेषां च पूर्वजः।<br>
न्यग्रोधस्तु सुनामा च कंकः शंकुः सुभूश्च यः५८।<br>
अन्यस्तु राष्ट्रपालश्च बद्धमुष्टिः समुष्टिकः।<br>
तेषां स्वसारः पंचासन्कंसा कंसवती तथा५९।<br>
सुरभी राष्ट्रपाली च कंका चेति वरांगनाः।<br>
उग्रसेनः सहापत्यो व्याख्यातः कुकुरोद्भवः६०।<br>
भजमानस्य पुत्रोभूद्रथिमुख्यो विदूरथः।<br>
राजाधिदेवः शूरश्च विदूरथसुतोभवत्६१।<br>
राजाधिदेवस्य सुतौ जज्ञाते वीरसंमतौ।<br>
क्षत्रव्रतेतिनिरतौ शोणाश्वः श्वेतवाहनः६२।<br>
शोणाश्वस्य सुताः पंच शूरा रणविशारदाः।<br>
शमी च राजशर्मा च निमूर्त्तः शत्रुजिच्छुचिः६३।<br>
शमीपुत्रः प्रतिक्षत्रः प्रतिक्षत्रस्य चात्मजः।<br>
प्रतिक्षत्रसुतो भोजो हृदीकस्तस्य चात्मजः।<br>
हृदीकस्याभवन्पुत्रा दश भीमपराक्रमाः६४।<br>
कृतवर्माग्रजस्तेषां शतधन्वा च सत्तमः।<br>
देवार्हश्च सुभानुश्च भीषणश्च महाबलः६५।<br>
अजातश्च विजातश्च करकश्च करंधमः।<br>
देवार्हस्य सुतो विद्वान्जज्ञे कंबलबर्हिषः६६।<br>
असमौजास्ततस्तस्य समौजाश्च सुतावुभौ।<br>
अजातपुत्रस्य सुतौ प्रजायेते समौजसौ६७।<br>
समौजः पुत्रा विख्यातास्त्रयः परमधार्मिकाः।<br>
सुदंशश्च सुवंशश्च कृष्ण इत्यनुनामतः६८।<br>
अंधकानामिमं वंशं यः कीर्तयति नित्यशः।<br>
आत्मनो विपुलं वंशं प्रजामाप्नोत्ययं ततः६९।<br>
गांधारी चैव माद्री च क्रोष्टोर्भार्ये बभूवतुः।<br>
गांधारी जनयामास सुनित्रं मित्रवत्सलम्७०।<br>
माद्री युधाजितं पुत्रं ततो वै देवमीढुषं।<br>
अनमित्रं शिनिं चैव पंचात्र कृतलक्षणाः७१।<br>
अनमित्रसुतो निघ्नो निघ्नस्यापि च द्वौ सुतौ।<br>
प्रसेनश्च महावीर्यः शक्तिसेनश्च तावुभौ७२।<br>
स्यमंतकं प्रसेनस्य मणिरत्नमनुत्तमं।<br>
पृथिव्यां मणिरत्नानां राजेति समुदाहृतम्७३।<br>
हृदि कृत्वा सुबहुशो मणिं तं स व्यराजत।<br>
मणिरत्नं ययाचेथ राजार्थं शौरिरुत्तमम्७४।<br>
गोविंदश्च न तं लेभे शक्तोपि न जहार सः।<br>
कदाचिन्मृगयां यातः प्रसेनस्तेन भूषितः७५।<br>
बिले शब्दं स शुश्राव कृतं सत्त्वेन केनचित्।<br>
ततः प्रविश्य स बिलं प्रसेनो ह्यृक्षमासदत्७६।<br>
ऋक्षः प्रसेनं च तथा ऋक्षं चापि प्रसेनजित्।<br>
आसाद्य युयुधाते तौ परस्परजयेच्छया७७।<br>
हत्वा ऋक्षः प्रसेनं च ततस्तं मणिमाददात्।<br>
प्रसेनं तु हतं श्रुत्वा गोविंदः परिशंकितः७८।<br>
सत्राजित्रा तु तद्भ्रात्रा यादवैश्च तथापरैः।<br>
गोविंदेन हतो नूनं प्रसेनो मणिकारणात्७९।<br>
प्रसेनस्तु गतोरण्यं मणिरत्नेन भूषितः।<br>
तं दृष्ट्वा निजघानाथ न त्यजन्तं स्यमंतकम्८०।<br>
जघानैवाप्रदानेन शत्रुभूतं च केशवः।<br>
इति प्रवादस्सर्वत्र ख्यातस्सत्राजिता कृतः८१।<br>
अथ दीर्घेण कालेन मृगयां निर्गतः पुनः।<br>
यदृच्छया च गोविंदो बिलाभ्याशमथागमत्८२।<br>
ततश्शब्दं यथापूर्वं स चक्रे ऋक्षराड्बली।<br>
शब्दं श्रुत्वा तु गोविंदः खङ्गपाणिः प्रविश्य च८३।<br>
अपश्यज्जांबवंतं च ऋक्षराजं महाबलं।<br>
ततस्तूर्णं हृषीकेशस्तमृक्षमतिरंहसा८४।<br>
जांबवंतं स जग्राह क्रोधसंरक्तलोचनः।<br>
दृष्ट्वा चैनं तथा विष्णुं कर्मभिर्वैष्णवीं तनुं८५।<br>
तुष्टाव ऋक्षराजोपि विष्णुसूक्तेन सत्वरं।<br>
ततस्तु भगवांस्तुष्टो वरेण समरोचयत्८६।<br>
जाम्बवानुवाच।<br>
इष्टं चक्रप्रहारेण त्वत्तो मे मरणं शुभम्।<br>
कन्या चेयं मम सुता भर्त्तारं त्वामवाप्नुयात्८७।<br>
योयं मणिः प्रसेनात्तु हत्वा चैवाप्तवानहम्।<br>
स त्वया गृह्यतां नाथ मणिरेषोऽत्र वर्त्तते८८।<br>
इत्युक्तो जांबवंतं वै हत्वा चक्रेण केशवः।<br>
कृतकार्यो महाबाहुः कन्यां चैवाददौ तदा८९।<br>
ततः सत्राजिते चैतन्मणिरत्नं स वै ददौ।<br>
यल्लब्धमृक्षराजाच्च सर्वयादवसन्निधौ९०।<br>
तेन मिथ्याप्रवादेन संतप्तोयं जनार्दनः।<br>
ततस्ते यादवाः सर्वे वासुदेवमथाब्रुवन्९१।<br>
अस्माकं मनसि ह्यासीत्प्रसेनस्तु त्वया हतः।<br>
एकैकस्यास्तु सुंदर्यो दश सत्राजितः सुताः९२।<br>
सत्योत्पन्नास्सुतास्तस्य शतमेकं च विश्रुताः।<br>
विख्याताश्च महावीर्या भंगकारश्च पूर्वजः९३।<br>
सत्या व्रतवती स्वप्ना भंगकारस्य पूर्वजा।<br>
सुषुवुस्ताः कुमारांश्च शिनीवालः प्रतापवान्९४।<br>
अभंगो युयुधानश्च शिनिस्तस्यात्मजोभवत्।<br>
तस्माद्युगंधरः पुत्राश्शतं तस्य प्रकीर्तिताः९५।<br>
अनमित्राह्वयो यो वै विख्यातो वृष्णिवंशजः।<br>
अनमित्रात्शिनिर्जज्ञे कनिष्ठो वृष्णिनंदनः९६।<br>
अनमित्राच्च संजज्ञे वृष्णिवीरो युधाजितः।<br>
अन्यौ च तनयौ वीरा वृषभश्चित्र एव च९७।<br>
ऋषभः काशिराजस्य सुतां भार्यामनिंदितां।<br>
जयंतश्च जयंतीं च शुभां भार्यामविंदत९८।<br>
जयंतस्य जयंत्यां वै पुत्रः समभवत्ततः।<br>
सदा यज्वातिधीरश्च श्रुतवानतिथिप्रियः९९।<br>
अक्रूरः सुषुवे तस्मात्सुदक्षो भूरिदक्षिणः।<br>
रत्नकन्या च शैब्या च अक्रूरस्तामवाप्तवान्१०० 1.13.100।<br>
पुत्रानुत्पादयामास एकादशमहाबलान्।<br>
उपलंभं सदालंभमुत्कलं चार्य्यशैशवं१०१।<br>
सुधीरं च सदायक्षं शत्रुघ्नं वारिमेजयं।<br>
धर्मदृष्टिं च धर्मं च सृष्टिमौलिं तथैव च१०२।<br>
सर्वे च प्रतिहर्तारो रत्नानां जज्ञिरे च ते।<br>
अक्रूराच्छूरसेनायां सुतौ द्वौ कुलनंदनौ१०३।<br>
देववानुपदेवश्च जज्ञाते देवसंमतौ।<br>
अश्विन्यां त्रिचतुः पुत्राः पृथुर्विपृथुरेव च१०४।<br>
अश्वग्रीवो श्वबाहुश्च सुपार्श्वक गवेषणौ।<br>
रिष्टनेमिः सुवर्चा च सुधर्मा मृदुरेव च१०५।<br>
अभूमिर्बहुभूमिश्च श्रविष्ठा श्रवणे स्त्रियौ।<br>
इमां मिथ्याभिशप्तिं यो वेद कृष्णस्य बुद्धिमान्१०६।<br>
न स मिथ्याभिशापेन अभिगम्यश्च केनचित्।<br>
एक्ष्वाकी सुषुवे पुत्रं शूरमद्भुतमीढुषम्१०७।<br>
मीढुषा जज्ञिरे शूरा भोजायां पुरुषा दश।<br>
वसुदेवो महाबाहुः पूर्वमानकदुंदुभिः१०८।<br>
देवभागस्तथा जज्ञे तथा देवश्रवाः पुनः।<br>
अनावृष्टिं कुनिश्चैव नंदिश्चैव सकृद्यशाः१०९।<br>
श्यामः शमीकः सप्ताख्यः पंच चास्य वरांगनाः।<br>
श्रुतकीर्तिः पृथा चैव श्रुतदेवी श्रुतश्रवाः११०।<br>
राजाधिदेवी च तथा पंचैता वीरमातरः।<br>
वृद्धस्य श्रुतदेवी तु कारूषं सुषुवे नृपम्१११।<br>
कैकेयाच्छ्रुतकीर्तेस्तु जज्ञे संतर्दनो नृपः।<br>
श्रुतश्रवसि चैद्यस्य सुनीथः समपद्यत११२।<br>
राजाधिदेव्याः संभूतो धर्माद्भयविवर्जितः।<br>
शूरः सख्येन बद्धोसौ कुंतिभोजे पृथां ददौ११३।<br>
एवं कुंती समाख्या च वसुदेवस्वसा पृथा।<br>
कुंतिभोजोददात्तां तु पांडोर्भार्यामनिंदिताम्११४।<br>
पाण्ड्वर्थेसूत देवी सा देवपुत्रान्महारथान्।<br>
धर्माद्युधिष्ठिरो जज्ञे वाताज्जज्ञे वृकोदरः११५।<br>
इंद्राद्धनंजयश्चैव शक्रतुल्यपराक्रमः।<br>
योऽसौ त्रिपुरुषाज्जातस्त्रिभिरंशैर्महारथः११६।<br>
देवकार्यकरश्चैव सर्वदानवसूदनः।<br>
अवध्याश्चापि शक्रस्य दानवा येन घातिताः११७।<br>
स्थापितस्स तु शक्रेण लब्धवर्चास्त्रिविष्टपे।<br>
माद्रवत्यां तु जनितावश्विनाविति नः श्रुतम्११८।<br>
नकुलः सहदेवश्च रूपसत्वगुणान्वितौ।<br>
रोहिणी पौरवी नाम भार्या चानकदुंदुभेः११९।<br>
लेभे चेष्टं सुतं रामं सारणं च रणप्रियम्।<br>
दुर्धरं दमनं चैव पिंडारकमहाहनुं१२०।<br>
अथ मायात्वमावास्या देवकी या भविष्यति।<br>
तस्यां जज्ञे महाबाहुः पूर्वं तु स प्रजापतिः१२१।<br>
अनुजाताभवत्कृष्णा सुभद्रा भद्रभाषिणी।<br>
विजयो रोचमानस्तु वर्धमानश्च देवलः१२२।<br>
एते सर्वे महात्मान उपदेव्यां प्रजज्ञिरे।<br>
अगावहं महात्मानं बृहद्देवी व्यजायत१२३।<br>
बृहद्देव्यां स्वयं जज्ञे मन्दको नाम नामतः।<br>
सप्तमं देवकी पुत्रं रेमंतं सषुवे सुतम्१२४।<br>
गवेषणं महाभागं संग्रामेष्वपराजितम्।<br>
श्रुतदेव्या विहारे तु वने विचरता पुरा१२५।<br>
वैश्यायां समधाच्छौरिः पुत्रं कौशिकमग्रजम्।<br>
श्रुतंधरा तु राज्ञी तु सौरगंधपरिग्रहः१२६।<br>
पुत्रं च कपिलं चैव वसुदेवात्मजो बली।<br>
जनानां च विषादोभूत्प्रथमः स धनुर्द्धरः१२७।<br>
सौभद्रश्चाभवश्चैव महासत्वौ बभूवतुः।<br>
देवभागसुतश्चापि प्रस्तावः स बुधः स्मृतः१२८।<br>
पण्डितं प्रथमं बाहु देवश्रवसमुत्तमम्।<br>
इक्ष्वाकुकुलतो यस्य मनस्विन्या यशस्विनी१२९।<br>
निवृत्तशत्रुः शत्रुघ्नः श्रद्धा तस्मादजायत।<br>
गंडूषायामपत्यानि कृष्णस्तुष्टः शतं ददौ१३०।<br>
स चंद्रं तु महाभागं वीर्यवंतं महाबलम्।<br>
रंतिपालश्च रंतिश्च नंदनस्य सुतावुभौ१३१।<br>
शमीकपुत्राश्चत्वारो विक्रांताः सुमहाबलाः।<br>
विरजश्च धनुश्चैव व्योमस्तस्य स सृंजयः१३२।<br>
अनपत्योभवद्व्योमः सृंजयस्य धनंजयः।<br>
यो जायमानो भोजत्वं राजर्षित्वमवाप्तवान्१३३।<br>
कृष्णस्य जन्माभ्युदयं यः कीर्तयति नित्यशः।<br>
शृणोति वा नरो नित्यं सर्वपापैः प्रमुच्यते१३४।<br>
अथ देवो महादेवः पूर्वं कृष्णः प्रजापतिः।<br>
विहारार्थं स देवोसौ मानुषेष्वप्यजायत१३५।<br>
देवक्यां वसुदेवेन तपसा पुष्करेक्षणः।<br>
चतुर्बाहुस्तु संजातो दिव्यरूपो जनाश्रयः१३६।<br>
श्रीवत्सलक्षणं देवं दृष्ट्वा देवैः सलक्षणम्।<br>
उवाच वसुदेवस्तं रूपं संहर वै प्रभो१३७।<br>
भीतोहं देव कंसस्य ततस्त्वेतद्ब्रवीमि ते।<br>
मम पुत्रा हतास्तेन श्रेष्ठाः षड्भीमविक्रमाः१३८।<br>
वसुदेववचः श्रुत्वा रूपं संहरदच्युतः।<br>
अनुज्ञाप्य तु तं शौरिर्नन्दगोपगृहेनयत्१३९।<br>
दत्वा तं नंदगोपाय रक्ष्यतामिति चाब्रवीत्।<br>
अतस्तुसर्वकल्याणं यादवानां भविष्यति१४०।<br>
अयं तु गर्भो देवक्या यावत्कंसं हनिष्यति।<br>
तावत्पृथिव्यां भविता क्षेमो भारावहः परम्१४१।<br>
ये वै दुष्टास्तु राजानस्तांस्तु सर्वान्हनिष्यति।<br>
कौरवाणां रणे भूते सर्वक्षत्रसमागमे१४२।<br>
सारथ्यमर्जुनस्यायं स्वयं देवः करिष्यति।<br>
निःक्षत्रियां धरां कृत्वा भोक्ष्यते शेषतां गताम्१४३।<br>
सर्वं यदुकुलं चैव देवलोकं नयिष्यति।<br>
भीष्म उवाच।<br>
क एष वसुदेवस्तु देवकी का यशस्विनी१४४।<br>
नंदगोपश्च कश्चैव यशोदा का महाव्रता।<br>
या विष्णुं पोषितवती यां स मातेत्यभाषत१४५।<br>
या गर्भं जनयामास या चैनं समवर्द्धयत्।<br>
पुलस्त्य उवाच।<br>
पुरुषः कश्यपश्चासावदितिस्तत्प्रिया स्मृता१४६।<br>
कश्यपो ब्रह्मणोंशस्तु पृथिव्या अदितिस्तथा।<br>
नंदो द्रोणस्समाख्यातो यशोदाथ धराभवत्१४७।<br>
अथकामान्महाबाहुर्देवक्याः समपूरयत्।<br>
ये तया कांक्षिताः पूर्वमजात्तस्मान्महात्मनः१४८।<br>
अचिरं स महादेवः प्रविष्टो मानुषीं तनुं।<br>
मोहयन्सर्वभूतानि योगाद्योगी समाययौ१४९।<br>
नष्टे धर्मे तथा यज्ञे विष्णुर्वृष्णिकुले विभुः।<br>
कर्तुं धर्मव्यवस्थानमसुराणां प्रणाशनम्१५० 1.13.150।<br>
रुक्मिणी सत्यभामा च सत्या नाग्निजिती तथा।<br>
सुमित्रा च तथा शैब्या गांधारी लक्ष्मणा तथा१५१।<br>
सुभीमा च तथा माद्री कौशल्या विजया तथा।<br>
एवमादीनि देवीनां सहस्राणि च षोडश१५२।<br>
रुक्मिणी जनयामास पुत्रान्शृणु विशारदान्।<br>
चारुदेष्णं रणेशूरं प्रद्युम्नञ्च महाबलम्१५३।<br>
सुचारुं चारुभद्रञ्च सदश्वं ह्रस्वमेव च।<br>
सप्तमञ्चारुगुप्तञ्च चारुभद्रञ्च चारुकं१५४।<br>
चारुहासं कनिष्ठञ्च कन्याञ्चारुमतीं तथा।<br>
जज्ञिरे सत्यभामाया भानुर्भीमरथः क्षणः१५५।<br>
रोहितो दीप्तिमांश्चैव ताम्रबंधो जलंधमः।<br>
चतस्रो जज्ञिरे तेषां स्वसारश्च यवीयसीः१५६।<br>
जांबवत्याः सुतो जज्ञे सांबश्चैवातिशोभनः।<br>
सौरशास्त्रस्य कर्त्ता वै प्रतिमा मंदिरस्य च१५७।<br>
मूलस्थाने निवेशश्च कृतस्तेन महात्मना।<br>
तुष्टेन देवदेवेन कुष्ठरोगो विनाशितः१५८।<br>
सुमित्रं चारुमित्रं च मित्रविंदा व्यजायत।<br>
मित्रबाहुः सुनीथश्च नाग्नजित्यां बभूवतुः१५९।<br>
एवमादीनि पुत्राणांसहस्राणि निशामय।<br>
अशीतिश्च सहस्राणां वासुदेवसुतास्तथा१६०।<br>
प्रद्युम्नस्य च दायादो वैदर्भ्यां बुद्धिसत्तमः।<br>
अनिरुद्धो रणे योद्धा जज्ञेस्य मृगकेतनः१६१।<br>
काम्या सुपार्श्वतनया सांबाल्लेभे तरस्विनम्।<br>
सत्त्वप्रकृतयो देवाः पराः पंच प्रकीर्तिताः१६२।<br>
तिस्रः कोट्यः प्रवीराणां यादवानां महात्मनां।<br>
षष्टिः शतसहस्राणि वीर्यवंतो महाबलाः१६३।<br>
देवांशाः सर्व एवेह उत्पन्नास्ते महौजसः।<br>
दैवासुरे हता ये वा असुरास्तु महाबलाः१६४।<br>
इहोत्पन्ना मनुष्येषु बाधंते सर्वमानवान्।<br>
तेषामुद्धरणार्थाय उत्पन्ना यादवे कुले१६५।<br>
कुलानां शतमेकं च यादवानां महात्मनाम्।<br>
विष्णुस्तेषां प्रणेता च प्रभुत्वे च व्यवस्थितः१६६।<br>
निदेशस्थायिनस्तस्य ऋद्ध्यंते सर्वयादवाः।<br>
भीष्म उवाच।<br>
सप्तर्षयः कुबेरश्च यक्षो मणिधरस्तथा१६७।<br>
सात्यकिर्नारदश्चैव शिवो धन्वंतरिस्तथा।<br>
आदिदेवस्तथाविष्णुरेभिस्तु सह दैवतैः१६८।<br>
किमर्थं सहसंभूताः सुरसम्भूतयः क्षितौ।<br>
भविष्याः कति वा चास्य प्रादुर्भावा महात्मनः१६९।<br>
सर्वक्षेत्रेषु सर्वेषु किमर्थमिह जायते।<br>
यदर्थमिह संभूतो विष्णुर्वृष्ण्यंधके कुले१७०।<br>
पुनःपुनर्मनुष्येषु तन्मे त्वं ब्रूहि पृच्छतः।<br>
पुलस्त्य उवाच।<br>
शृणु भूप प्रवक्ष्यामि रहस्यातिरहस्यकम्।<br>
यथा दिव्यतनुर्विष्णुर्मानुषेष्विह जायते१७१।<br>
युगांते तु परावृत्ते काले प्रशिथिले प्रभुः।<br>
देवासुरमनुष्येषु जायते हरिरीश्वरः१७२।<br>
हिरण्यकशिपुर्दैत्यस्त्रैलोक्यस्य प्रशासिता।<br>
बलिनाधिष्ठिते चैव पुनर्लोकत्रये क्रमात्१७३।<br>
सख्यमासीत्परमकं देवानामसुरैः सह।<br>
युगाख्या दश संपूर्णा आसीदव्याकुलं जगत्१७४।<br>
निदेशस्थायिनश्चापि तयोर्देवासुरा स्वयं।<br>
बद्धो बलिर्विमर्दोयं सुसंवृत्तः सुदारुणः१७५।<br>
देवानामसुराणां च घोरः क्षयकरो महान्।<br>
कर्तुं धर्मव्यवस्थां च जायते मानुषेष्विह१७६।<br>
भृगोः शापनिमित्तं तु देवासुरकृते तदा।<br>
भीष्म उवाच।<br>
कथं देवासुरकृते हरिर्देहमवाप्तवान्१७७।<br>
दैवासुरं यथावृत्तं तन्मे कथय सुव्रत।<br>
पुलस्त्य उवाच।<br>
तेषां जयनिमित्तं वै संग्रामा स्युः सुदारुणाः१७८।<br>
अवतारा दशद्वौ च शुद्धा मन्वंतरे स्मृताः।<br>
नामधेयं समासेन शृणु तेषां विवक्षितम्१७९।<br>
प्रथमो नारसिंहस्तु द्वितीयश्चापि वामनः।<br>
तृतीयस्तु वराहश्च चतुर्थोऽमृतमंथनः१८०।<br>
संग्रामः पंचमश्चैव सुघोरस्तारकामयः।<br>
षष्ठो ह्याडीबकाख्यश्च सप्तमस्त्रैपुरस्तथा१८१।<br>
अष्टमश्चांधकवधो नवमो वृत्रघातनः।<br>
ध्वजश्च दशमस्तेषां हालाहलस्ततः परं१८२।<br>
प्रथितो द्वादशस्तेषां घोरः कोलाहलस्तथा।<br>
हिरण्यकशिपुर्दैत्यो नरसिंहेन सूदितः१८३।<br>
वामनेन बलिर्बद्धस्त्रैलोक्याक्रमणे पुरा।<br>
हिरण्याक्षो हतो द्वंद्वे प्रतिवादे तु दैवतैः१८४।<br>
दंष्ट्रया तु वराहेण समुद्रस्थो द्विधा कृतः।<br>
प्रह्लादो निर्जितो युद्धे इंद्रेणामृतमंथने१८५।<br>
विरोचनस्तु प्राह्लादिर्नित्यमिन्द्रवधोद्यतः।<br>
इंद्रेणैव च विक्रम्य निहतस्तारकामये१८६।<br>
अशक्नुवत्सु देवेषु त्रिपुरं सोढुमासुरम्।<br>
मोहयित्वाऽमृते पीते गोरूपेणासुरारिणा१८७।<br>
नासन्जीवयितुं शक्या भूयो भूयोमृतासुराः।<br>
निहता दानवाः सर्वे त्रैलोक्ये त्र्यंबकेण तु१८८।<br>
असुराश्च पिशाचाश्च दानवाश्चांधके वधे।<br>
हता देवमनुष्यैस्ते पितृभिश्चैव सर्वशः१८९।<br>
संपृक्तो दानवैर्वृत्रो घोरे कोलाहले हतः।<br>
तदा विष्णुसहायेन महेंद्रेण निपातितः१९०।<br>
हतस्ततो महेंद्रेण मायाछन्नस्तु योगवित्।<br>
वज्रेण क्षणमाविश्य विप्रचित्तिः सहानुगः१९१।<br>
दैत्याश्च दानवाश्चैव संयुताः कृत्स्नशस्तु ते।<br>
एते दैवाऽसुरावृत्ताः संग्रामाद्वा दशैव तु१९२।<br>
देवासुरक्षयकराः प्रजानां च हिताय वै।<br>
हिरण्यकशिपू राजा वर्षाणामर्बुदं बभौ१९३।<br>
द्विसप्ततिं तथान्यानि नियुतान्यधिकानि तु।<br>
अशीति च सहस्राणि त्रैलोक्यैश्वर्यवानभूत्१९४।<br>
पर्यायेण तु राजाभूद्बलिर्वर्षार्बुदं पुनः।<br>
षष्ठिं चैव सहस्राणि नियुतानि च विंशतिं१९५।<br>
बलिराज्याधिकारे तु यावत्कालश्च कीर्तितः।<br>
तावत्कालं तु प्रह्लादो निर्वृतो ह्यसुरैः सह१९६।<br>
जयार्थमेते विज्ञेया असुराणां महौजसः।<br>
त्रैलोक्यमिदमव्यग्रं महेंद्रेणानुपाल्यते१९७।<br>
असम्पन्नमिदं सर्वं यावद्वर्षायुतं पुनः।<br>
पर्यायेणैव सम्प्राप्ते त्रैलोक्यं पाकशासने१९८।<br>
ततोऽसुरान्परित्यज्य यज्ञो देवानगच्छत।<br>
यज्ञे देवानथ गते दितिजाः काव्यमब्रुवन्१९९।<br>
दैत्या ऊचुः-।<br>
हृतं मघवता राज्यं त्यक्त्वा यज्ञः सुरान्गतः।<br>
स्थातुं न शुक्नुमो ह्यत्र प्रविशामो रसातलम्२०० 1.13.200।<br>
एवमुक्तोब्रवीदेतान्विषण्णान्सांत्वयन्गिरा।<br>
मा भैष्ट धारयिष्यामि तेजसा स्वेन वोऽसुराः२०१।<br>
मंत्राश्चौषधयश्चैव धरायां यत्तु वर्तते।<br>
मयि तिष्ठति तत्सर्वं पादमात्रं सुरेषु वै२०२।<br>
तत्सर्वं च प्रदास्यामि युष्मदर्थे धृतं मया।<br>
ततो देवास्तुतान्दृष्ट्वा धृतान्काव्येन धीमता२०३।<br>
अमंत्रयंत देवा वै संविग्नास्तज्जिघृक्षया।<br>
काव्यो ह्येष इदं सर्वं व्यावर्तयति नो बलात्२०४।<br>
साधु गच्छामहे तूर्णं यावन्न च्यावयेत वै।<br>
प्रसह्य जित्वा शिष्टांस्तु पातालं प्रापयामहे२०५।<br>
ततो देवास्तु संरब्धा दानवानुपसृत्य ह।<br>
ततस्ते वध्यमानास्तैः काव्यमेवाभिदुद्रुवुः२०६।<br>
ततः काव्यस्तु तान्दृष्ट्वा तूर्णं देवैरभिद्रुतान्।<br>
रक्षाकार्येण संहृत्य देवेभ्यस्तान्सुरार्दितान्२०७।<br>
काव्यं दृष्ट्वा स्थितं देवा निर्विशंकास्तु ते जहुः।<br>
ततः काव्योनुचिंत्याथ ब्रह्मणो वचनं हितम्२०८।<br>
तानुवाच ततः काव्यः पूर्ववृत्तमनुस्मरन्।<br>
त्रैलोक्यं वो हृतं सर्वं वामनेन त्रिभिः क्रमैः२०९।<br>
बलिर्बद्धो हतो जंभो निहतश्च विरोचनः।<br>
महासुरा द्वादशसु संग्रामेषु सुरैर्हताः२१०।<br>
तैस्तैरुपायैर्भूयिष्ठा निहतास्तु प्रधानतः।<br>
केचिच्छिष्टाश्च यूयं वै युद्धं नास्तीति मे मतम्२११।<br>
नीतयो वो विधातव्या उपासे कालपर्ययात्।<br>
यास्याम्यहं महादेवं मंत्रार्थं विजयावहम्२१२।<br>
अप्रतीपांस्ततो देवान्मंत्रान्प्राप्य महेश्वरात्।<br>
योत्स्यामहे पुनर्देवैस्ततः प्राप्स्यथ वै जयम्२१३।<br>
ततस्ते कृतसंवादा देवानूचुस्तदासुराः।<br>
न्यस्तशस्त्रा वयं सर्वे निःस्सन्नाहा रथैर्विना२१४।<br>
वयं तपश्चरिष्यामः संवृता वल्कलैस्तथा।<br>
देवास्तेषां वचः श्रुत्वा सत्याभिव्याहृतं ततः२१५।<br>
ततोन्यवर्तयन्सर्वे विज्वरा मुदिताश्च ते।<br>
न्यस्तशस्त्रेषु दैत्येषु विनिवृत्तास्तदा सुराः२१६।<br>
ततस्तानब्रवीत्काव्य उपाध्वं तपसि स्थिताः।<br>
निरुत्सिक्तास्तपोयुक्ताः कालं कार्यार्थसाधकम्२१७।<br>
पितुराश्रमसंस्था वै मां प्रतीक्षथ दानवाः।<br>
तानुद्दिश्यासुरान्काव्यो महादेवं प्रपद्यत२१८।<br>
शुक्र उवाच।<br>
मंत्रानिच्छाम्यहं देव येन सन्ति बृहस्पतौ।<br>
पराभवाय देवानामसुराणां जयाय च२१९।<br>
एवमुक्तोब्रवीद्देवो व्रतं त्वं चर भार्गव।<br>
पूर्णं वर्षसहस्रं तु कणधूममधः शिराः२२०।<br>
यदि पास्यसि भद्रं ते ततो मंत्रानवाप्स्यसि।<br>
तथेति समनुज्ञाप्य शुक्रस्तु भृगुनंदनः२२१।<br>
पादौ संस्पृश्य देवस्य बाढमित्यब्रवीद्वचः।<br>
व्रतं चराम्यहं देव त्वयादिष्टोद्य वै प्रभो२२२।<br>
आदिष्टो देवदेवेन कृतवान्भार्गवो मुनिः।<br>
तदा तस्मिन्गते शुक्रे असुराणां हिताय वै२२३।<br>
मंत्रार्थे तनुते काव्यो ब्रह्मचर्यं महेश्वरात्।<br>
तद्बुद्ध्वा नीतिपूर्वं वै राजन्यास्तु तदा सुखं२२४।<br>
अस्मिंश्छिद्रे तदामर्षाद्देवास्तानभिदुद्रुवुः।<br>
दंशिताः सायुधाः सर्वे बृहस्पतिपुरःसराः२२५।<br>
दृष्ट्वा सुरगणा देवान्प्रगृहीतायुधान्पुनः।<br>
उत्पेतुस्सहसा सर्वे संत्रस्तास्तान्वचोब्रुवत्२२६।<br>
दैत्या ऊचुः।<br>
न्यस्तशस्त्रा वयं देवा आचार्ये व्रतमास्थिते।<br>
दत्वा भवंतस्त्वभयं संप्राप्ता नो जिघांसया२२७।<br>
अनमर्षा वयं सर्वे त्यक्तशस्त्राश्च संस्थिताः।<br>
चीरकृष्णाजिनधरा निष्क्रिया निष्परिग्रहाः२२८।<br>
रणे विजेतुं देवांश्च न शक्ष्यामः कथंचन।<br>
अयुद्धेन प्रपत्स्यामः शरणं काव्यमातरम्२२९।<br>
ज्ञापयामः कृच्छ्रमिदं यावन्नाभ्येति नो गुरुः।<br>
निवृत्ते च तथा शुक्रे योत्स्यामो दंशितायुधाः२३०।<br>
एवमुक्त्वा च तेन्योन्यं शरणं काव्यमातरम्।<br>
प्रापद्यंत ततो भीतास्तेभ्योऽदादभयं तु सा२३१।<br>
न भेतव्यं न भेतव्यं भयं त्यजत दानवाः।<br>
मत्सन्निधौ वर्त्ततां वो न भीर्भवितुर्महति२३२।<br>
तयाभिरक्षितांस्तांश्च दृष्ट्वा देवास्तदाऽसुरान्।<br>
अभिजग्मुः प्रसह्यैतानविचार्य बलाबलम्२३३।<br>
ततस्तान्बध्यमानांस्तु देवैर्दृष्ट्वासुरांस्तदा।<br>
देवी क्रुद्धाब्रवीद्देवान्निद्रया मोहयाम्यहम्२३४।<br>
संभृत्य सर्वसंभारान्निद्रां सा व्यसृजत्तदा।<br>
तस्तंभ देवी च बलाद्योगयुक्ता तपोधना२३५।<br>
ततस्तं स्तभितं दृष्ट्वा इन्द्रं देवाश्च मूढवत्।<br>
प्राद्रवंत ततो भीता इन्द्रं दृष्ट्वा वशीकृतम्२३६।<br>
गतेषु सुरसंघेषु विष्णुरिंद्रमभाषत।<br>
विष्णुरुवाच।<br>
मां त्वं प्रविश भद्रं ते रक्षिष्ये त्वां सुरोत्तम२३७।<br>
एवमुक्तस्ततो विष्णुं प्रविवेश पुरंदरः।<br>
विष्णुसंरक्षितं दृष्ट्वा देवी क्रुद्धा वचोऽब्रवीत्२३८।<br>
एष त्वां विष्णुना सार्धं दहामि मघवन्बलात्।<br>
मिषतां सर्वभूतानां दृश्यतां मे तपोबलम्२३९।<br>
तयाभिभूतौ तौ देवाविंद्रविष्णू बभूवतुः।<br>
कथं मुच्येय सहितो विष्णुरिंद्रमभाषत२४०।<br>
इंद्रोब्रवीज्जहि ह्येनां यावन्नौ न दहेत्प्रभो।<br>
विशेषेणाभिभूतोस्मि जहीमां जहि मा चिरम्२४१।<br>
ततः समीक्ष्य विष्णुस्तांस्त्रीवधे कृच्छ्रमास्थितः।<br>
अभिध्याय ततः शक्रमापन्नं सत्वरं प्रभुः२४२।<br>
ततः स त्वरयायुक्तः शीघ्रकारी भयान्वितः।<br>
ज्ञात्वा विष्णुस्ततस्तस्याः क्रूरं देव्याश्चिकीर्षितम्२४३।<br>
क्रुद्धश्च चक्रमादाय शिरश्चिच्छेद वै भयात्।<br>
तं दृष्ट्वा स्त्रीवधं घोरं चुक्रोध भृगुरीश्वरः२४४।<br>
ततो हि शप्तो भृगुणा विष्णुर्भार्यावधे कृते।<br>
भृगुरुवाच।<br>
यत्त्वया जानता धर्ममवध्या स्त्री निषूदिता२४५।<br>
तस्मात्त्वं सप्तकृत्वो हि मानुषेषूपयास्यसि।<br>
ततस्तेनाभिशापेन नष्टे धर्मे पुनःपुनः२४६।<br>
लोकस्य च हितार्थाय जायते मानुषेष्विह।<br>
अथ व्याहृत्य विष्णुं स तदादाय शिरः स्वयम्२४७।<br>
समानीय ततः कायं पाणौ गृह्येदमब्रवीत्।<br>
भृगुरुवाच।<br>
एषा त्वं विष्णुना देवि हता संजीवयाम्यहं२४८।<br>
यदि कृत्स्नो मया धर्मो ज्ञायते चरितोपि वा।<br>
तेन सत्येन जीवस्व यदि सत्यं ब्रवीम्यहम्२४९।<br>
ततस्तां प्रोक्ष्य शीताद्भिर्जीवजीवेति सोब्रवीत्।<br>
ततोभिव्याहृते तस्मिन्देवी संजीविता तदा२५० 1.13.250।<br>
ततस्तां सर्वभूतानि दृष्ट्वा सुप्तोत्थितामिव।<br>
साधुसाध्विति दृष्ट्वैव वचस्तां सर्वतोब्रुवन्२५१।<br>
एवं प्रत्याहृता तेन देवी सा भृगुणा तदा।<br>
मिषतां दैवतानां हि तदद्भुतमिवाभवत्२५२।<br>
असंभ्रांतेन भृगुणा पत्नी संजीविता पुनः।<br>
दृष्ट्वा चेंद्रो नालभत शर्म काव्यभयात्पुनः२५३।<br>
प्रजागरे ततश्चेंद्रो जयंतीमिदमब्रवीत्।<br>
संधिकामोभ्यधाद्वाक्यं स्वां कन्यां पाकशासनः२५४।<br>
इन्द्र उवाच।<br>
एष काव्यो ह्यनिंद्राय व्रतं चरति दारुणम्।<br>
तेनाहं व्याकुलः पुत्रि कृतो मतिमता दृढम्२५५।<br>
तैस्तैर्मनोनुकूलैश्च उपचारैरतंद्रिता।<br>
आराधय तथा पुत्रि यथा तुष्येत स द्विजः२५६।<br>
गच्छ त्वं तस्य दत्तासि प्रयत्नं कुरु मत्कृते।<br>
एवमुक्ता जयंती सा वचः संगृह्य वै पितुः२५७।<br>
अगच्छद्यत्र घोरं स तपो ह्यारभ्य तिष्ठति।<br>
तं दृष्ट्वा च पिबंतं सा कणधूममधोमुखम्२५८।<br>
यक्षेण पात्यमानं च कुंडधारेण पावनम्।<br>
दृष्ट्वा तं यतमानं तु देवी काव्यमवस्थितम्२५९।<br>
शत्रूपघाते श्राम्यंन्तं दुर्बलस्थितिमास्थितम्।<br>
पित्रा यथोक्तं वाक्यं सा काव्ये कृतवती तदा२६०।<br>
गीर्भिश्चैवानुकूलाभिः स्तुवंती वल्गुभाषिणी।<br>
गात्रसंवाहनैः काले सेवमाना त्वचः सुखैः२६१।<br>
व्रतचर्यानुकूलाभिरुपास्य बहुलाः समाः।<br>
पूर्णे धूमव्रते तस्मिन्घोरे वर्षसहस्रके२६२।<br>
वरेण छंदयामास शिवः प्रीतोभवत्तदा।<br>
महेश्वर उवाच।<br>
एतद्व्रतं त्वयैकेन चीर्णं नान्येन केनचित्२६३।<br>
तस्माद्वै तपसा बुद्ध्या श्रुतेन च बलेन च।<br>
तेजसा च सुरान्सर्वांस्त्वमेकोभिभविष्यसि२६४।<br>
यच्च किंचिन्मयि ब्रह्मन्विद्यते भृगुनंदन।<br>
प्रतिदास्यामि तत्सर्वं त्वया वाच्यं न कस्यचित्२६५।<br>
किं भाषितेन बहुना अवध्यस्त्वं भविष्यसि।<br>
तान्दत्वा तु वरांस्तस्मै भार्गवाय पुनः पुनः२६६।<br>
प्रजेशत्वं धनेशत्वमवध्यत्वं च वै ददौ।<br>
एतान्लब्ध्वा वरान्काव्यः संप्रहृष्टतनूरुहः२६७।<br>
एवमाभाष्य देवेशमीश्वरं नीललोहितम्।<br>
प्रज्ञान्वितस्ततस्तस्मै प्राञ्जलि प्रणतो ऽभवत्२६८।<br>
ततः सोंऽतर्हिते देवे जयंतीमिदमब्रवीत्।<br>
कस्य त्वं सुभगे का वा दुःखिते मयि दुःखिता२६९।<br>
महता तपसा युक्ता किमर्थं मां जिगीषसि।<br>
अनया संस्थिता भक्त्या प्रश्रयेण दमेन च२७०।<br>
स्नेहेन चैव सुश्रोणि प्रीतोस्मि वरवर्णिनि।<br>
किमिच्छसि वरारोहे कस्ते कामः समुद्यतः२७१।<br>
तं ते संपादयाम्यद्य यद्यपि स्यात्सुदुष्करम्।<br>
एवमुक्ताब्रवीदेनं तपसा ज्ञातुमर्हसि२७२।<br>
चिकीर्षितं हि मे ब्रह्मंस्त्वं वै वद यथातथम्।<br>
एवमुक्तोब्रवीदेनं दृष्ट्वा दिव्येन चक्षुषा२७३।<br>
मया सह त्वं सुश्रोणि शतवर्षाणि भामिनि।<br>
सर्वभूतैरदृश्यांतः संप्रयोगमिहेच्छसि२७४।<br>
देवि इंदीवरश्यामे वरार्हे वामलोचने।<br>
एवं वृणोषि कामांस्त्वं ददे वै वल्गुभाषिते२७५।<br>
एवं भवतु गच्छाव गृहं मे मत्तकाशिनि।<br>
ततः स गृहमागम्य जयंत्या सह चोशना२७६।<br>
तया सहावसद्देव्या शतवर्षाणि भार्गवः।<br>
अदृश्यः सर्वभूतानां मायया संशितव्रतः२७७।<br>
कृतार्थमागतं ज्ञात्वा शुक्रं सर्वे दितेस्सुताः।<br>
अभिजग्मुर्गृहं तस्य मुदितास्ते दिदृक्षवः२७८।<br>
गता यदा न पश्यंति मायया संवृतं गुरुम्।<br>
लक्षणं तस्य चाबुद्ध्वा नाद्यागच्छति नो गुरुः२७९।<br>
एवं ते स्वानि धिष्ण्यानि गताः सर्वे यथागताः।<br>
ततो देवगणास्सर्वे गत्वांगिरसमब्रुवन्२८०।<br>
दानवालये तु भगवान्गत्वा तत्र च तां चमूम्।<br>
मोहयित्वात्मवशगां क्षिप्रमेव तथा कुरु२८१।<br>
धिषणस्तान्सुरानाह एवमेव व्रजाम्यहम्।<br>
तेन गत्वा दानवेंद्रः प्रह्लादो वै वशीकृतः२८२।<br>
शुक्रो भूत्वा स्थितस्तत्र पौरोहित्यं चकार सः।<br>
स्थितो वर्षशतं साग्रमुशना तावदागतः२८३।<br>
दनुपुत्रैस्ततो दृष्टः सभायां तु बृहस्पतिः।<br>
उशना एक एवात्र द्वितीयः किमिहागतः२८४।<br>
सुमहत्कौतुकं चात्र भविता विग्रहो दृढम्।<br>
किं वदिष्यति लोकोयं द्वारि योयं व्यवस्थितः२८५।<br>
सभायामास्थितो योयं गुरुः किं नो वदिष्यति।<br>
एवं प्रजल्पतां तेषां दनूनां कविरागतः२८६।<br>
स्वरूपधारिणं तत्र दृष्ट्वासीनं बृहस्पतिम्।<br>
उवाच वचनं क्रुद्धः किमर्थं त्वमिहागतः२८७।<br>
शिष्यान्मोहयसे मे त्वं युक्तं सुरगुरोस्तव।<br>
मूढास्ते त्वां न जानंति त्वन्मायामोहिता ध्रुवम्२८८।<br>
तन्न युक्तं तव ब्रह्मन्परशिष्यप्रधर्षणम्।<br>
व्रज त्वं देवलोकं स्वं तिष्ठ धर्ममवाप्स्यसि२८९।<br>
शिष्यो हि मे कचः पूर्वं हतो दानवपुंगवैः।<br>
विद्यार्थी तनयो ब्रह्मंस्तवायोग्या गतिस्त्विह२९०।<br>
श्रुत्वा तु तस्य तद्वाक्यं स्मितं कृत्वावदद्गुरुः।<br>
संति चोराः पृथिव्यां येपरद्रव्यापहारिणः२९१।<br>
एवं विधानदृष्टाश्च रूपदेहापहारिणः।<br>
वृत्रघातेन चेंद्रस्य ब्रह्महहत्या पुराभवत्२९२।<br>
लोकायतिक शास्त्रेण भवता सा तिरस्कृता।<br>
जानामि त्वामांगिरसं देवाचार्यं बृहस्पतिम्२९३।<br>
मद्रूपधारिणं प्राप्तं सर्वे पश्यत दानवाः।<br>
एष वो मोहनायालं प्राप्तो विष्णुविचेष्टितैः२९४।<br>
तदेनं शृंखलैर्बद्ध्वा क्षिपेत लवणार्णवे।<br>
पुनरेवाब्रवीच्छुक्रः पुरोधायं दिवौकसाम्२९५।<br>
मोहितानूनमेतेन क्षयं यास्यथ दानवाः।<br>
भो अहं दानवेंद्रेह वंचितोऽस्मि दुरात्मना२९६।<br>
किमर्थं भवता त्यक्तः कृतश्चान्यः पुरोहितः।<br>
देवाचार्यॐगिरःपुत्रएषएवबृहस्पतिः२९७।<br>
वंचितोसि न संदेहो हितार्थं तु दिवौकसाम्।<br>
त्यजस्वैनं महाभाग शत्रुपक्षजयावहम्२९८।<br>
अनुशिष्यभयाद्यातः पूर्वमेवमहं प्रभो।<br>
जलमध्येस्थितः पीतो महादेवेन शंभुना२९९।<br>
उदरस्थस्य मे जातं साग्रं वर्षशतं किल।<br>
उदराच्छुक्ररूपेण शिश्नेनाहं विसर्जितः३०० 1.13.300।<br>
वरदः प्राह मां देवश्शुक्रेष्टं त्वं वरं वृणु।<br>
मयावृतो वरं राजन्देवदेवः पिनाकधृत्३०१।<br>
मनसा चिंतिता ह्यर्था मानसे ये स्थिता वराः।<br>
भवंतु मयि ते सर्वे प्रसादात्तव शंकर३०२।<br>
एवमस्त्विति देवेन प्रेषितोऽस्मि तवांतिकम्।<br>
तावदत्राभवच्चायं पुरोधास्ते बृहस्पतिः३०३।<br>
दृष्टः सत्यं दानवेंद्र मयोक्तं त्वं निशामय।<br>
बृहस्पतिस्तदा वाक्यं प्रह्लादं प्रत्यभाषत३०४।<br>
नाहमेतं प्रजानामि देवं वा दानवं नरम्।<br>
मद्रूपधारिणं राजन्वंचनार्थं तवागतम्३०५।<br>
ततस्ते दानवाः सर्वे साधुसाध्विति वादिनः।<br>
पुरोधाः पौर्विको नोस्तु यो वा को वा भवत्विति३०६।<br>
नानेन कार्यमस्माकं या तु ह्येष यथागतः।<br>
सक्रोधमशपत्काव्यो दानवेंद्रान्समागतान्३०७।<br>
त्यक्तो यथाहं युष्माभिस्तथा सर्वांश्चिरादिव।<br>
गतश्रीकान्गतप्राणान्पश्येयं दुःखजीविकान्३०८।<br>
सुघोरामापदं प्राप्तानचिरादेव सर्वशः।<br>
एवमुक्त्वा गतः काव्यो यदृच्छातस्तपोवनम्३०९।<br>
तस्मिन्गते ततः शुक्रे स्थितस्तत्र बृहस्पतिः।<br>
पालयन्दानवांस्तत्र किंचित्कालमतिष्ठत३१०।<br>
ततो बहुतिथे काले अतिक्रांते नरेश्वर।<br>
संभूय दानवाः सर्वे पर्यपृछंस्तदा गुरुम्३११।<br>
संसारेस्मिन्नसारे तु किंचिज्ज्ञानं प्रयच्छ नः।<br>
येन मोक्षं व्रजामश्च प्रसादात्तव सुव्रत३१२।<br>
ततः सुरगुरुः प्राह काव्यरूपी तदा गुरुः।<br>
ममाप्येषा मतिः पूर्वं या युष्माभिरुदाहृता३१३।<br>
क्षणं कुर्वंतु सहिताश्शुचीभूय समाहिताः।<br>
ज्ञानं वक्ष्यामि वो दैत्या अहं वै मोक्षदायि यत्३१४।<br>
एषा श्रुतिर्वैदिकी या ऋग्यजुःसामसंज्ञिता।<br>
वैश्वानरप्रसादात्तु दुःखदा प्राणिनामिह३१५।<br>
यज्ञश्राद्धं कृतं क्षुद्रैरैहिकस्वार्थतत्परैः।<br>
ये त्वमी वैष्णवा धर्मा ये च रुद्रकृतास्तथा३१६।<br>
कुधर्मा दारसहितैर्हिंसाप्रायाः कृताहितैः।<br>
अर्द्धनारीश्वरो रुद्र कथं मोक्षं गमिष्यति३१७।<br>
वृतो भूतगणैर्भूरिभूषितश्चास्थिभिस्तथा।<br>
न स्वर्गो नैव मोक्षोत्र लोकाः क्लिश्यंति वै तथा३१८।<br>
हिंसायामास्थितो विष्णुः कथं मोक्षं गमिष्यति।<br>
रजोगुणात्मको ब्रह्मा स्वां सृष्टिमुपजीवति३१९।<br>
देवर्षयोथ ये चान्ये वैदिकं पक्षमाश्रिताः।<br>
हिंसाप्रायाः सदा क्रूरा मांसादाः पापकारिणः३२०।<br>
सुरास्तु मद्यपानेन मांसादा ब्राह्मणास्त्वमी।<br>
धर्मेणानेन कः स्वर्गं कथं मोक्षं गमिष्यति३२१।<br>
यच्च यज्ञादिकं कर्म स्मार्तं श्राद्धादिकं तथा।<br>
तत्र नैवापवर्गोस्ति यत्रैषा श्रूयते श्रुतिः३२२।<br>
यज्ञं कृत्वा पशुं हत्वा कृत्वा रुधिरकर्दमम्।<br>
यद्येवं गम्यते स्वर्गो नरकः केन गम्यते३२३।<br>
यदि भुक्तमिहान्येन तृप्तिरन्यस्य जायते।<br>
दद्यात्प्रवसतः श्राद्धं न स भोजनमाहरेत्३२४।<br>
आकाशगामिनो विप्राः पतिता मांसभक्षणात्।<br>
तेषां न विद्यते स्वर्गो मोक्षो नैवेह दानवाः३२५।<br>
जातस्य जीवितं जंतोरिष्टं सर्वस्य जायते।<br>
आत्ममांसोपमं मांसं कथं खादेत पंडितः३२६।<br>
योनिजास्तु कथं योनिं सेवंते जंतवस्त्वमी।<br>
मैथुनेन कथं स्वर्गं यास्यंते दानवेश्वर।<br>
मृद्भस्मना यत्रशुद्धिस्तत्र शुद्धिस्तु का भवेत्३२७।<br>
विपरीततमं लोकं पश्य दानव यादृशम्।<br>
विण्मूत्रस्य कृतोत्सर्गे शिश्नापाने तु शोधनम्३२८ ।<br>
भुक्ते वा भोजने राजन्कथं नापानशिश्नयोः३२९।<br>
क्रियते शोधनं तद्वद्विपरीता स्थितिस्त्वियम्।<br>
यत्र प्रक्षालनं प्रोक्तं तत्र तेनैव कुर्वते३३०।<br>
तारां बृंहस्पतेर्भार्यां हृत्वा सोमः पुरा गतः।<br>
तस्यां जातो बुधः पुत्रो गुरुर्जग्राह तां पुनः३३१।<br>
गौतमस्य मुनेः पत्नीमहल्यां नाम नामतः।<br>
अगृह्णात्तां स्वयं शक्रः पश्य धर्मो यथाविधः३३२।<br>
एतदन्यच्च जगति दृश्यते पापदायकम्।<br>
एवंविधो यत्र धर्मः परमार्थो मतस्तु कः३३३।<br>
वदस्व त्वं दानवेंद्र वद भूयो वदामि ते।<br>
गुरोस्तु गदितं श्रुत्वा परमार्थान्वितं वचः३३४।<br>
जातकौतूहलास्तत्र विविक्तास्तु भवार्णवात्।<br>
दानवा ऊचुः।<br>
दीक्षयस्व गुरो सर्वान्प्रपन्नान्भक्तितः स्थितान्३३५।<br>
येन वै न पुनर्मोहं व्रजामस्तव शासनात्।<br>
सुविरक्ताः स्म संसारे शोकमोहप्रदायिनि३३६।<br>
उद्धरस्व गुरो सर्वान्केशाकर्षेण कूपतः।<br>
कस्य देवस्य शरणं गच्छामो ब्राह्मणोत्तम३३७।<br>
दैवतं च प्रपन्नानां प्रकाशय महामते।<br>
स्मरणेनोपवासेन ध्यानधारणया तथा३३८।<br>
पूजोपहारे च कृते अपवर्गस्तु लभ्यते।<br>
विरक्तास्स्म कुटुंबे तु भूयो नात्र यतामहे३३९।<br>
एवं चैव गुरुश्छन्नस्तैरुक्तो दनुपुंगवैः।<br>
चिंतयामास तत्कार्यं कथमेतत्करोम्यहम्३४०।<br>
कथमेते मया पापाः कर्तव्या नरकौकसः।<br>
विडंबनाच्छ्रुतेर्बाह्यास्त्रैलोक्ये हास्यकारिणः३४१।<br>
इत्युक्त्वा धिषणो राजंश्चिन्तयामास केशवम्।<br>
तस्य तच्चिंतितं ज्ञात्वा मायामोहं जनार्दनः३४२।<br>
समुत्पाद्य ददौ तस्य प्राह चेदं बृहस्पतिम्।<br>
मायामोहोयमखिलांस्तान्दैत्यान्मोहयिष्यति३४३।<br>
भवता सहितः सर्वान्वेदमार्गबहिष्कृतान्।<br>
एवमादिश्य भगवानंतर्द्धानं जगाम ह३४४।<br>
तपस्यभिरतान्सोथ मायामोहो गतोऽसुरान्।<br>
तेषां समीपमागत्य बृहस्पतिरुवाच ह३४५।<br>
अनुग्रहार्थं युष्माकं भक्त्या प्रीतस्त्विहागतः।<br>
योगी दिगम्बरो मुण्डो बर्हिपत्रधरो ह्ययम्३४६।<br>
इत्युक्ते गुरुणा पश्चान्मायामोहोब्रवीद्वचः।<br>
भो भो दैत्याधिपतयः प्रब्रूत तपसि स्थिताः३४७।<br>
एहिकार्थं तु पारक्यं तपसः फलमिच्छथ।<br>
दानवा ऊचुः।<br>
पारक्यधर्मलाभाय तपश्चर्या हि नो मता३४८।<br>
अस्माभिरियमारब्धा किं वा तत्र विवक्षितम्।<br>
दिगंबर उवाच।<br>
कुरुध्वं मम वाक्यानि यदि मुक्तिमभीप्सथ३४९।<br>
आर्हतं सर्वमेतच्च मुक्तिद्वारमसंवृतम्।<br>
धर्माद्विमुक्तेरर्होयं नैतस्मादपरः परः३५० 1.13.350।<br>
अत्रैवावस्थिताः स्वर्गं मुक्तिं चापि गमिष्यथ।<br>
एवंप्रकारैर्बहुभिर्मुक्तिदर्शनवर्जितैः३५१।<br>
मायामोहेन ते दैत्याः वेदमार्गबहिष्कृताः।<br>
धर्मायैतदधर्माय सदेतदसदित्यपि३५२।<br>
विमुक्तये त्विदं नैतद्विमुक्तिं संप्रयच्छति।<br>
परमार्थोयमत्यर्थं परमार्थो न चाप्ययम्३५३।<br>
कार्यमेतदकार्यं हि नैतदेतत्स्फुटं त्विदम्।<br>
दिग्वाससामयं धर्मो धर्मोयं बहुवाससाम्३५४।<br>
इत्यनेकार्थवादांस्तु मायामोहेन ते यतः।<br>
उक्तास्ततोऽखिला दैत्याः स्वधर्मांस्त्याजिता नृप३५५।<br>
अर्हध्वं मामकं धर्मं मायामोहेन ते यतः।<br>
उक्तास्तमाश्रिता धर्ममार्हतास्तेन तेभवन्३५६।<br>
त्रयीमार्गं समुत्सृज्य मायामोहेन तेसुराः।<br>
कारितास्तन्मया ह्यासंस्तथान्ये तत्प्रबोधिताः३५७।<br>
तैरप्यन्ये परे तैश्च तैरन्योन्यैस्तथापरे।<br>
नमोऽर्हते चेति सर्वे संगमे स्थिरवादिनः३५८।<br>
अल्पैरहोभिः संत्यक्ता तैर्दैत्यैः प्रायशस्त्रयी।<br>
पुनश्च रक्तांबरधृन्मायामोहो जितेक्षणः३५९।<br>
सोन्यानप्यसुरान्गत्वा ऊचेन्यन्मधुराक्षरम्।<br>
स्वर्गार्थं यदि वो वाञ्छा निर्वाणार्थाय वा पुनः३६०।<br>
तदलं पशुघातादि दुष्टधर्मैर्निबोधत।<br>
विज्ञानमयमेतद्वै त्वशेषमधिगच्छत३६१।<br>
बुध्यध्वं मे वचः सम्यग्बुधैरेवमिहोदितम्।<br>
जगदेतदनाधारं भ्रांतिज्ञानानुतत्परम्३६२।<br>
रागादिदुष्टमत्यर्थं भ्राम्यते भवसंकटे।<br>
नानाप्रकारं वचनं स तेषां मुक्तियोजितम्३६३।<br>
तथा तथावदद्धर्मं तत्यजुस्ते यथायथा।<br>
केचिद्विनिंदां वेदानां देवानामपरे नृप३६४।<br>
यज्ञकर्मकलापस्य तथा चान्ये द्विजन्मनाम्।<br>
नैतद्युक्तिसहं वाक्यं हिंसा धर्माय जायते३६५।<br>
हवींष्यनलदग्धानि फलान्यर्हंति कोविदाः।<br>
निहतस्य पशोर्यज्ञे स्वर्गप्राप्तिर्यदीष्यते३६६।<br>
स्वपिता यजमानेन किं वा तत्र न हन्यते।<br>
तृप्तये जायते पुंसो भुक्तमन्येन चेद्यदि३६७।<br>
दद्याच्छ्राद्धं प्रवसतो न वहेयुः प्रवासिनः।<br>
यज्ञैरनेकैर्देवत्वमवाप्येंद्रेण भुज्यते३६८।<br>
शम्यादि यदि चेत्काष्ठं तद्वरं पत्रभुक्पशुः।<br>
जना श्रद्धेयमित्येतदवगम्य तु तद्वचः३६९।<br>
उपेक्ष्य श्रेयसे वाक्यं रोचतां यन्मयेरितम्।<br>
न ह्याप्तवादा नभसो निपतंति महासुराः३७०।<br>
युक्तिमद्वचनं ग्राह्यं मयान्यैश्च भवद्विधैः।<br>
दानवा ऊचुः।<br>
तत्ववादे वयं सर्वे प्रपन्नास्तव भक्तितः३७१।<br>
कुरुष्वानुग्रहं चाद्य प्रसन्नोसि यदि प्रभो।<br>
संभारानाहरामोद्य दीक्षायोग्यांश्च सर्वशः३७२।<br>
प्रसादात्तव येनाशु मोक्षो हस्तगतो भवेत्।<br>
ततस्तानब्रवीत्सर्वान्मायामोहोसुरांस्तदा३७३।<br>
प्रपन्नः शासनं ह्येष मदीयो गुरुरग्र्यधीः।<br>
दीक्षां दास्यति युष्माकं निदेशान्मम सत्तमः३७४।<br>
एतान्दीक्षय भो ब्रह्मन्वचनान्मम पुत्रकान्।<br>
गते मोहे दानवास्ते भार्गवं वाक्यमब्रुवन्३७५।<br>
देहि दीक्षां महाभाग सर्वसंसारमोचनीम्।<br>
तथेत्याहोशना दैत्यान्गच्छामो नर्मदामनु३७६।<br>
भोभोस्त्यजत वासांसि दीक्षां कारयितास्मि वः।<br>
एवं ते दानवा भीष्म भृगुरूपेण धीमता३७७।<br>
आंगिरसेन ते तत्र कृता दिग्वाससोसुराः।<br>
बर्हिपिच्छध्वजं तेषां गुंजिका चारुमालिकां३७८।<br>
दत्वा चकार तेषां तु शिरसो लुंचनं ततः।<br>
केशस्योत्पाटनं चैव परमं धर्मसाधनम्३७९।<br>
धनानामीश्वरो देवो धनदः केशलुंचनात्।<br>
सिद्धिं परमिकां प्राप्ताः सदा वेषस्य धारणात्३८०।<br>
नित्यत्वं लभ्यते ह्येवं पुरा प्राहार्हतः स्वयम्।<br>
वालोत्पाटेन देवत्वं मानुषैर्लभ्यते त्विह३८१।<br>
किं न कुर्वीत तत्तस्मान्महापुण्यप्रदं यतः।<br>
मनोरथो हि देवानां लोके वै मानुषे कदा३८२।<br>
अस्मिन्स्याद्भारते वर्षे जन्मनः श्रावके कुले।<br>
तपसा युञ्ज्महेस्मान्वै केशोत्पाटनपूर्वकम्३८३।<br>
तीर्थंकराश्चतुर्विंशत्तथा तैस्तु पुरस्कृताः।<br>
छायाकृतं फणींद्रेण ध्यानमार्गप्रदर्शकम्३८४।<br>
स्तुवन्तं मंत्रवादेन स्वर्गो हस्तगतोर्हतं।<br>
मोक्षो वा भविता नूनं विचारः कोत्र कथ्यते३८५।<br>
कदा स्यामर्षयो भूत्वा सूर्याग्निसमतेजसः।<br>
जप्त्वा विरागिणश्चैवमनुपंचांगकं तथा३८६।<br>
तथा तपस्यतां मृत्युं गतानां कालपर्ययात्।<br>
पाषाणेन शिरोभग्नं भवते पुण्यकर्मणाम्३८७।<br>
अरण्ये निर्जने वासःकदा वै भविता हि नः।<br>
कर्णजप्यं श्रावकाश्च करिष्यंति समाहिताः३८८।<br>
भोभो ऋषे न गंतव्यं मोक्षमार्गी यतो भवान्।<br>
लब्धानि यानि स्थानानि भूयोवृत्तिकराणि च३८९।<br>
त्याज्यानि तेन चैतानि सत्यमेव वचो हि नः।<br>
अस्मदीयेन तपसा नियमैर्विविधैस्तथा३९०।<br>
व्रजध्वं चोत्तमं स्थानं मोक्षमार्गं च यं बुधाः।<br>
विंदंति भक्तिभावेन तपोयुक्तास्तपस्विनः३९१।<br>
अक्षेषु निग्रहो यत्र दयाभूतेषु सर्वदा।<br>
तत्तपोधर्ममित्युक्तं सर्वा चान्या विडंबना३९२।<br>
ज्ञात्वैतद्भवता साध्यं गंतव्यं परमं पदम्।<br>
यां वै तीर्थंकरा याता यां गतिं योगिनो गताः३९३।<br>
एवं वै देवताः पूर्वं विद्याधरमहोरगाः।<br>
मनोरथाभिलाषांस्ते चिंतयंतो दिवानिशम्३९४।<br>
यद्येषणा वै युष्माकं संसारविरतौ कृता।<br>
परित्यजध्वं दाराणि स्वर्गमार्गार्गलानि च३९५।<br>
यस्यां योनौ पिता यातस्तां योनिं सेवसे कथम्।<br>
आत्ममांसोपमं मांसं कथं खादंति जंतवः३९६।<br>
ततस्ते दानवा भीष्मा ऊचुः सर्वे गुरुं वचः।<br>
दीक्षस्व नो महाभाग भ्रूणकानग्रतः स्थितान्३९७।<br>
तथा कृत्वा स तानाह समयेन पुरोहितः।<br>
प्रणामो नान्यदेवेषु कर्तव्यो वः कदाचन३९८।<br>
एकस्थाने यदा भक्तं भोक्तव्यं करसंपुटे।<br>
तत्रस्थाने स्थितं तोयं केशकीटविवर्जितम्३९९।<br>
तुल्यं प्रियाप्रियं कार्यं नान्यदृष्टिहतं क्वचित्।<br>
भोक्तव्यमेतेन विभो आचारेण तथा कुरु४०० 1.13.400।<br>
भवध्वं सहिता यूयं ते तथा मोक्षभागिनः।<br>
एवमुक्त्वा स नियमान्कृत्वा तान्दनुपुंगवान्४०१।<br>
जगाम धिषणो राजन्देवलोकं दिवौकसाम्।<br>
आचचक्षे स तत्सर्वं दानवानां च कारितम्४०२।<br>
ततस्ते त्वसुरा जग्मुर्नर्मदामभितो वसन्।<br>
दृष्ट्वा तान्दानवांस्तत्र प्रह्लादेन विना कृतान्४०३।<br>
देवराजस्ततो हृष्टो नमुचिं प्राह वै वचः।<br>
हिरण्याक्षं यज्ञहनं धर्मघ्नं वेदनिंदकम्४०४।<br>
राक्षसं क्रूरकर्माणं प्रघसं विघसं तथा।<br>
मुचिं चैव तथा बाणं विरोचनमथापि वा४०५।<br>
महिषाक्षं बाष्कलं च प्रचंडं चंडकं तथा।<br>
रोचमानं तथात्युग्रं सुषेणं दानवोत्तमम्४०६।<br>
एतान्दृष्ट्वा तथा चान्यान्दानवेंद्रानथाब्रवीत्।<br>
इन्द्र उवाच।<br>
दानवेंद्राः पुरा जाताः कृतं राज्यं त्रिविष्टपे४०७।<br>
इदानीं कथमेवेदं व्रतं वेदविलोपकम्।<br>
भवद्भिः कर्तुमारब्धं नग्नमुंडिकमंडलु४०८।<br>
मयूरध्वजधारित्वं कथं चैवेह तिष्ठथ।<br>
दानवा ऊचुः।<br>
त्यक्तः सर्वासुरभाव ऋषिधर्मे वयं स्थिताः४०९।<br>
धर्मवृद्धिकरं कर्म चरामः सर्वजंतुषु।<br>
त्रैलोक्यराज्यमखिलं भुंक्ष्व शक्र व्रजस्व च४१०।<br>
तथेति चोक्त्वा मघवा पुनर्यातस्त्रिविष्टपम्।<br>
एवं ते मोहिताः सर्वे भीष्म देवपुरोधसा४११।<br>
नर्मदा सरितं प्राप्य स्थिता दानवसत्तमाः।<br>
ज्ञात्वा शुक्रेण ते सर्वे वृत्तांतमनुबोधिताः४१२।<br>
तदा त्रैलोक्यहरणे चक्रुः क्रूरां पुनर्मतिम्४१३।<br>
