भीष्म उवाच-।<br>
इदानीं श्रोतुमिच्छामि हिरण्यकशिपोर्वधम्।<br>
नरसिंहस्य माहात्म्यं तथा पापविनाशनम्१।<br>
पुलस्त्य उवाच-।<br>
पुरा कृतयुगे राजन्हिरण्यकशिपुः प्रभुः।<br>
दैत्यानामादिपुरुषश्चकार सुमहत्तपः२।<br>
दशवर्षसहस्राणि दशवर्षशतानि च।<br>
जलवासी समभवत्स्नानमौनधृतव्रतः३।<br>
वृतः शमदमाभ्यां च ब्रह्मचर्येण चैव हि।<br>
ब्रह्मा प्रीतोऽभवत्तस्य तपसा नियमेन च४।<br>
ततः स्वयंभूर्भगवान्स्वयमागत्य तत्र हि।<br>
विमानेनार्कवर्णेन हंसयुक्तेन भास्वता५।<br>
आदित्यैर्वसुभिः साध्यैर्मरुद्भिर्दैवतैस्सह।<br>
रुद्रैर्विश्वसहायैश्च यक्षराक्षसपन्नगैः६।<br>
दिग्भिश्चैव विदिग्भिश्च नदीभिः सागरैस्तथा।<br>
नक्षत्रैश्च मुहूर्तैश्च खचरैश्च महाग्रहैः७।<br>
देवैर्ब्रह्मर्षिभिः सार्द्धं सिद्धैः सप्तर्षिभिस्तथा।<br>
राजर्षिभिः पुण्यकृद्भिर्गंधर्वाप्सरसांगणैः८।<br>
चराचरगुरुः श्रीमान्वृतः सर्वैर्दिवौकसैः।<br>
ब्रह्मा ब्रह्मविदां श्रेष्ठो दैत्यं वचनमब्रवीत्९।<br>
प्रीतोस्मि तव भक्तस्य तपसाऽनेन सुव्रत।<br>
वरं वरय भद्रं ते यथेष्टं काममाप्नुहि१०।<br>
हिरण्यकशिपुरुवाच-।<br>
न देवासुरगंधर्वा न यक्षोरगराक्षसाः।<br>
न मानुषाः पिशाचाश्च हन्युर्मां देवसत्तम११।<br>
ऋषयो मानवाः शापैर्न शपेयुः पितामह।<br>
यदि मे भगवान्प्रीतो वर एष वृतो मया१२।<br>
न शस्त्रेण न चास्त्रेण गिरिणा पादपेन वा।<br>
न शुष्केण न चार्द्रेण न स्याच्चान्येन मे वधः१३।<br>
भवेयमहमेवार्कः सोमो वायुर्हुताशनः।<br>
सलिलं चांतरिक्षं च नक्षत्राणि दिशो दश१४।<br>
अहं क्रोधश्च कामश्च वरुणो वासवो यमः।<br>
धनदश्च धनाध्यक्षो यक्षः किंपुरुषाधिपः१५।<br>
ब्रह्मोवाच -।<br>
एष दिव्यो वरस्तात मया दत्तस्तवाद्भुतः।<br>
सर्वकामप्रदो वत्स प्राप्स्यसि त्वं न संशयः१६।<br>
एवमुक्त्वा स भगवान्जगामाकाशमेव हि।<br>
वैराजं ब्रह्मसदनं ब्रह्मर्षिगणसेवितम्१७।<br>
ततो देवाश्च गंधर्वा ऋषिभिः सह चारणाः।<br>
वरप्रदानं श्रुत्वैवं पितामहमुपस्थिताः१८।<br>
देवा ऊचुः-।<br>
वरप्रदानाद्भगवन्वधिष्यति स नोऽसुरः।<br>
तत्प्रसादश्च भगवन्वधोप्यस्य विचिंत्यताम्१९।<br>
भगवान्सर्वभूतानामादिकर्त्ता स्वयंप्रभुः।<br>
स्रष्टा च हव्यकव्यानामव्यक्तप्रकृतिः परः२०।<br>
सर्वलोकहितं वाक्यं श्रुत्वा देवः प्रजापतिः।<br>
आश्वासयामास तदा सुशीतैर्वचनांबुभिः२१।<br>
अवश्यं त्रिदशानेन प्राप्तव्यं तपसः फलं।<br>
तपसोऽन्तेऽस्य भगवान्वधं विष्णुः करिष्यति२२।<br>
तच्छ्रुत्वा विबुधा वाक्यं सर्वे पंकजजाननात्।<br>
स्वानि स्थानानि दिव्यानि विप्रजग्मुर्मुदान्विताः२३।<br>
लब्धमात्रे वरे सोथ प्रजास्सर्वा अबाधत।<br>
हिरण्यकशिपुर्दैत्यो वरदानेन गर्वितः२४।<br>
आश्रमेषु महाभागान्मुनीन्वै शंसितव्रतान्।<br>
सत्यधर्मपरान्दान्तान्धर्षयामास दानवः२५।<br>
देवांस्त्रिभुवनस्थांश्च पराजित्य महासुरः।<br>
त्रैलोक्यं वशमानीय स्वर्गे वसति दानवः२६।<br>
यदा वरमदोत्सिक्तश्चोदितः कालधर्मिणा।<br>
यज्ञियानकरोद्दैत्यानयज्ञीयांश्च दैवतान्२७।<br>
तथा दैत्याश्च साध्याश्च विश्वे च वसवस्तथा।<br>
रुद्रा देवगणा यक्षा देवद्विजमहर्षयः२८।<br>
शरण्यं शरणं विष्णुमुपतस्थुर्महाबलम्।<br>
देवदेवं यज्ञमयं वासुदेवं सनातनम्२९।<br>
देवा ऊचुः-।<br>
नारायण महाभाग देवास्त्वां शरणं गताः।<br>
त्रायस्व जहि दैत्येंद्रं हिरण्यकशिपुं प्रभो३०।<br>
त्वं हि नः परमोदाता त्वं हि नः परमो गुरुः।<br>
त्वं हि नः परमो देवो ब्रह्मादीनां सुरोत्तमः३१।<br>
विष्णुरुवाच-।<br>
भयं त्यजद्ध्वममरा अभयं वो ददाम्यहम्।<br>
तथैव त्रिदिवं देवाः प्रतिपद्यत माचिरम्३२।<br>
एनं हि सगणं दैत्यं वरदानेन गर्वितम्।<br>
अवध्यममरेंद्राणां दानवेंद्रं निहन्म्यहम्३३।<br>
एवमुक्त्वा तु भगवान्विश्वपो विष्णुरव्ययः।<br>
हिरण्यकशिपुस्थानं जगाम हरिरीश्वरः३४।<br>
तेजसा भास्काराकारः शशीकांत्येव चापरः।<br>
नरस्य कृत्वार्धतनुं सिंहस्यार्द्धतनुं तथा३५।<br>
नारसिंहेन वपुषा पाणिं संगृह्य पाणिना।<br>
ततो ददर्श विस्तीर्णां दिव्यां रम्यां मनोरमाम्३६।<br>
सर्वकामयुतां शुभ्रां हिरण्यकशिपोः सभाम्।<br>
विस्तीर्णां योजनशतं शतमध्यर्द्धमायताम्३७।<br>
वैहायसीं कामगमां पंचयोजनमुच्छ्रिताम्।<br>
जराशोकक्षमापेतां निष्प्रकम्प्यां शिवां सुखाम्३८।<br>
वेश्मासनवतीं रम्यां ज्वलंतीमिव तेजसा।<br>
अंतःसलिलसंयुक्तां विहितां विश्वकर्मणा३९।<br>
दिव्यवर्णमयैर्वृक्षैः फलपुष्पप्रदैर्युताम्।<br>
नीलपीतासितश्यामैः श्वेतैर्लोहितकैरपि४०।<br>
अवदातैस्तथा गुल्मै रक्तमंजरिधारिभिः।<br>
सिताभ्रघनसंकाशां प्लवंतीं च ददर्श सः४१।<br>
रश्मिमती स्वभावेन दिव्यगंधमनोरमा।<br>
सुसुखा न च दुःखा सा न शीता न च घर्मदा४२।<br>
न क्षुत्पिपासे ग्लानिं वा प्राप्यतां प्राप्नुवंति ते।<br>
नानरूपैरुपकृता सुचित्रैश्च सुभास्वरैः४३।<br>
अतिचंद्रातिसूर्याति शिखिकान्ति स्वयंप्रभा।<br>
दीप्यते नाकपृष्ठस्था भासयंती विभासुरा४४।<br>
सर्वे चकाशिरे तस्यां मुदिताश्चैव मानुषाः।<br>
रसवच्च प्रभूतं च भक्ष्यभोज्यान्नमुत्तमं४५।<br>
पुण्यगंधास्रजश्चापि नित्यकालफला द्रुमाः।<br>
उष्णे शीतानि तोयानि शीते चोष्णानि संति वै४६।<br>
पुष्पिताग्रान्महाशाखान्प्रवालांकुरधारिणः।<br>
लतावितानसंछन्नान्कल्पानैक्षिष्ठ स प्रभुः४७।<br>
गंधवंति च पुष्पाणि रसवंति फलानि च।<br>
तानि शीतानि चोष्णानि तत्रतत्र सरांसि च४८।<br>
अपश्यद्भूपतीर्थानि सभायां तस्य स प्रभुः।<br>
नलिनैः पुंडरीकैश्च शतपत्रैः सुगंधिभिः४९।<br>
रक्तैः कुवलयैश्चैव कल्हारैरुत्पलैस्तथा।<br>
नानाश्चर्यसमोपेतैः पुष्पैरन्यैश्च सुप्रियैः1.45.५०।<br>
कारंडवैश्चक्रवाकैः सारसैः कुररैरपि।<br>
विमलस्फटिकाभानि पांडुरच्छदनैर्द्विजैः५१।<br>
बहुहंसोपगीतानि सारसानां रुतानि च।<br>
गंधयुक्ता लतास्तत्र पुष्पमंजरिधारिणीः५२।<br>
दृष्टवान्भगवान्हृष्टः खदिरान्वेतसार्जुनान्।<br>
चूतानिम्बानागवृक्षाः कदंबा बकुला धवाः५३।<br>
प्रियंगवः पाटलाख्याः शाल्मल्यस्स हरिद्रवाः।<br>
शालास्तालास्तमालाश्च चंपकाश्च मनोरमाः५४।<br>
तथैवान्ये व्यराजंत सभायां पुष्पिता द्रुमाः।<br>
एलाक कुभकंकोल लवली कर्णपूरकाः५५।<br>
मधुकाः कोविदाराश्च बहुतालसमुच्छ्रयाः।<br>
अंजनाशोकपर्णासा बहवश्चित्रका द्रुमाः५६।<br>
वरुणाश्च पलाशाश्चा पनसास्सह चंदनैः।<br>
नीलास्सुमनसश्चैव नीपाश्चाश्वत्थतिंदुकाः५७।<br>
पारिजाताश्च तरवो मल्लिका भद्रदारवः।<br>
अटरूषाः पीलूकाश्च तथा चैवैलवालुकाः५८।<br>
मंदारकाः कुरवका पुन्नागाः कुटजास्तथा।<br>
रक्ताः कुरवकाश्चैव नीलाश्चागरुभिः सह५९।<br>
किंशुकाश्चैव भव्याश्च दाडिमा बीजपूरकाः।<br>
कालेयका दुकूलाश्च हिंगवस्तैलवर्त्तिकाः६०।<br>
खर्जूरा नालिकेराश्च हरीतक मधूककाः।<br>
सप्तपर्णाश्च बिल्वाश्च सयावाश्च शरावताः६१।<br>
असनाश्च तमालाश्च नानागुल्मसमावृताः।<br>
लताश्च विविधाकाराः पुष्पपत्रफलोपगाः६२।<br>
एते चान्ये च बहवस्तत्र काननजा द्रुमाः।<br>
नानापुष्पफलोपेता व्यराजंत समंततः६३।<br>
चकोराः शतपत्राश्च मत्तकोकिलशारिकाः।<br>
पुष्पितान्पुष्पिताग्रांश्च संपतंति महाद्रुमान्६४।<br>
रक्तपीतारुणास्तत्र पादपाग्रगताः खगाः।<br>
परस्परमवैक्षंत प्रहृष्टा जीवजीविकाः६५।<br>
तस्यां सभायां दैत्येंद्रो हिरण्यकशिपुस्तदा।<br>
आसीन आसने चित्रे दशनल्वे प्रमाणतः६६।<br>
दिवाकरनिभे दिव्ये दिव्यास्तरणसंस्तृते।<br>
हिरण्यकशिपुर्दैत्य आस्ते ज्वलितकुंडलः६७।<br>
उपचेरुर्महादैत्या हिरण्यकशिपुं तदा।<br>
दिव्यतालानि गीतानि जगुर्गंधर्वसत्तमाः६८।<br>
विश्वाची सहजन्या च प्रम्लोचेति च पूजिता।<br>
दिव्याथ सौरभेयी च समीची पुंजिकस्थला६९।<br>
मिश्रकेशी च रंभा च चित्रभा श्रुतिविभ्रमा।<br>
चारुनेत्रा घृताची च मेनका चोर्वशी तथा७०।<br>
एतास्सहस्रशश्चान्या नृत्यगीतविशारदाः।<br>
उपातिष्ठंत राजानं हिरण्यकशिपुं प्रभुम्७१।<br>
उपासते दितेः पुत्राः सर्वे लब्धवरास्तथा।<br>
बलिर्विरोचनस्तत्र नरकः पृथिवीसुतः७२।<br>
प्रह्लादो विप्रचित्तिश्च गविष्ठश्च महासुरः।<br>
सुरहन्ता दुःखकर्ता समनास्सुमतिस्तथा७३।<br>
घटोदरो महापार्श्वः क्रथनः पिठरस्तथा।<br>
विश्वरूपस्वरूपश्च विश्वकायो महाबलः७४।<br>
दशग्रीवश्च वाली च मेघवासा महासुरः।<br>
घटाभो विटरूपश्च ज्वलनश्चेंद्रतापनः७५।<br>
दैत्यदानवसंघास्ते सर्वे ज्वलितकुंडलाः।<br>
स्रग्विणो वर्मिणः सर्वे सर्वे च चरितव्रताः७६।<br>
सर्वे लब्धवराः शूरास्सर्वे विहितमृत्यवः।<br>
एते चान्ये च बहवो हिरण्यकशिपुं प्रभुम्७७।<br>
उपासते महात्मानं सर्वे दिव्यपरिच्छदाः।<br>
विमानैर्विविधाकारैर्भ्राजमानैरिवाग्निभिः७८।<br>
महेन्द्रवपुषः सर्वे विचित्रांगदबाहवः।<br>
भूषितांगा दितेः पुत्रास्तमुपासत सर्वतः७९।<br>
ऐश्वर्यं दैत्यसिंहस्य यथा तस्य महात्मनः।<br>
न श्रुतं नैव दृष्टं च कस्यापि भुवनत्रये८०।<br>
रजतकनकचित्रवेदिकायां परिकृतरत्नविचित्रवीथिकायाम्।<br>
स ददर्श मृगाधिपः सभायां सुरुचिर जालगवाक्षशोभितायाम्८१।<br>
कनकवलयहारभूषितांगं दितितनयं स मृगाधिपो ददर्श।<br>
दिवसकरकरप्रभं ज्वलंतं दितिजसहस्रशतैर्निषेव्यमाणम्८२।<br>
ततो दृष्ट्वा महाभागं कालचक्रमिवागतम्।<br>
नारसिंहवपुश्छन्नं भस्मच्छन्नमिवानलम्८३।<br>
हिरण्यकशिपोः पुत्रः प्रह्लादो नाम वीर्यवान्।<br>
दिव्येन वपुषा सिंहमपश्यद्देवमागतम्८४।<br>
तं दृष्ट्वा रुक्मशैलाभमपूर्वां तनुमाश्रितम्।<br>
विस्मिता दानवाः सर्वे हिरण्यकशिपुश्च सः८५।<br>
प्रह्लाद उवाच-।<br>
महाराज महाबाहो दैत्यानामादिसंभव।<br>
न श्रुतं नैव मे दृष्टं नारसिंहमिदं वपुः८६।<br>
अव्यक्तं परमं दिव्यं किमिदं रूपमागतम्।<br>
दैत्यांतकरणं घोरं शंसतीव मनो मम८७।<br>
अस्य देवाः शरीरस्थाः सागराः सरितस्तथा।<br>
हिमवान्पारियात्रश्च ये चान्ये कुलपर्वताः८८।<br>
चंद्रमास्सहनक्षत्रैरादित्या रश्मिभिः सह।<br>
धनदो वरुणश्चैव यमः शक्रः शचीपतिः८९।<br>
मरुतो देवगंधर्वा ऋषयश्च तपोधनाः।<br>
नागा यक्षाः पिशाचाश्च राक्षसा भीमविक्रमाः९०।<br>
ब्रह्मा देवाः पशुपतिर्ललाटस्था भ्रमंति हि।<br>
स्थावराणि च सर्वाणि जंगमानि तथैव च९१।<br>
भवांश्च सहितोस्माभिः सर्वैर्दैत्यगणैर्वृतः।<br>
विमानशतसंकीर्णा सर्वा या भवतः सभा९२।<br>
सर्वं त्रिभुवनं राजन्लोकधर्मश्च शाश्वतः।<br>
दृश्यते नरसिंहेस्मिंस्तथेदं निखिलं जगत्९३।<br>
प्रजापतिश्चात्र मनुर्महात्मा ग्रहाश्च योगाश्च मही नभश्च।<br>
उत्पातकालश्च धृतिर्मतिश्च रतिश्च सत्यं च तपो दमश्च९४।<br>
सनत्कुमारश्च महानुभावो विश्वे च देवा ॠषयश्च सर्वे।<br>
क्रोधश्च कामश्च तथैव हर्षो दर्पश्च मोहः पितरश्च सर्वे९५।<br>
प्रह्लादस्य वचः श्रुत्वा हिरण्यकशिपुः प्रभुः।<br>
उवाच दानवान्सर्वान्गणांश्च सगणाधिपः९६।<br>
मृगेंद्रो गृह्यतामेष अपूर्वां तनुमास्थितः।<br>
यदि वा संशयः कश्चिद्वध्यतां वनगोचरः९७।<br>
ते दानवगणास्सर्वे मृगेंद्रं भीमविक्रमम्।<br>
परिक्षिपंतो मुदितास्त्रासयामासुरोजसा९८।<br>
सिंहनादं विमुच्याथ नरसिंहो महाबलः।<br>
बभंज तां सभां सर्वां व्यादितास्य इवांतकः९९।<br>
सभायां भज्यमानायां हिरण्यकशिपुः स्वयम्।<br>
चिक्षेपास्त्राणि सिंहस्य रोषव्याकुललोचनः1.45.१००।<br>
सर्वास्त्राणामथ श्रेष्ठं दंडमस्त्रं सुदारुणम्।<br>
कालचक्रं तथा घोरं विष्णुचक्रं तथापरं१०१।<br>
पैतामहं महात्युग्रं त्रैलोक्यनिर्मितं महत्।<br>
विचित्रामशनिं चैव शुष्काद्रं चाशनिद्वयम्१०२।<br>
रौद्रं तथोग्रशूलं च कंकालं मुसलं तथा।<br>
अस्त्रं ब्रह्मशिरश्चैव ब्राह्ममस्त्रं तथैव च१०३।<br>
नारायणास्त्रमैंद्रं च आग्नेयं शैशिरं तथा।<br>
वायव्यं मथनं चैव कपालमथ किंकरम्१०४।<br>
तथा प्रतिहतां शक्तिं क्रौंचमस्त्रं तथैव च।<br>
मोहनं शोषणं चैव संतापनविलापने१०५।<br>
कंपनं शातनं चैव महास्त्रं चैव रोधनम्।<br>
कालमुद्गरमक्षोभ्यं तापनं च महाबलम्१०६।<br>
संवर्तनं मोहनं च तथा मायाधरं वरम्।<br>
गान्धर्वमस्त्रं दयितमसिरत्नं च नंदकम्१०७।<br>
प्रस्वापनं प्रमथनं वारुणं चास्त्रमुत्तमम्।<br>
अस्त्रं पाशुपतं चैव यस्या प्रतिहता गतिः१०८।<br>
एतान्यस्त्राणि दिव्यानि हिरण्यकशिपुस्तदा।<br>
असृजन्नरसिंहस्य दीप्तस्याग्नेरिवाहुतिम्१०९।<br>
अस्त्रैः प्रज्वलितैः सिंहमावृणोदसुरोत्तमः।<br>
विवस्वान्घर्मसमये हिमवंतमिवांशुभिः११०।<br>
स ह्यमर्षानिलोद्भूतो दैत्यानां सैन्यसागरः।<br>
क्षणेनाप्लावयत्सर्वं मैनाकमिव सागरः१११।<br>
प्रासैः पाशैश्च खड्गैश्च गदाभिर्मुसलैस्तथा।<br>
वज्रैरशनिभिश्चैव बहुशाखैर्महाद्रुमैः११२।<br>
मुद्गरैः कूटपाशैश्च शिलोलूखलपर्वतैः।<br>
शतघ्नीभिश्च दीप्ताभिर्दंडैरपि सुदारुणैः११३।<br>
ते दानवाः पाशगृहीतहस्ता महेंद्रतुल्याशनितुल्य वेगाः।<br>
समंततोभ्युद्यतबाहुकायाः स्थिताः सशीर्षा इव नागपोताः११४।<br>
सुवर्णमालाकुलभूषितांगाः सुतीक्ष्णदंष्ट्राकुलवक्त्रगर्ताः।<br>
स्फुरत्प्रभास्ते च सशृंगदेहाश्चीनांशुका भांति यथैव हंसाः११५।<br>
सोसृजद्दानवो मायामग्निं वायुं समीरितम्।<br>
तमिंद्रस्तोयदैः सार्धं सहस्राक्षो महाद्युतिः११६।<br>
महता तोयवर्षेण शमयमास पावकम्।<br>
तस्यां प्रतिहतायां तु मायायां युधि दानवः११७।<br>
असृजद्घोरसंकाशं तमस्तीव्रं समंततः।<br>
तमसा संवृते लोके दैत्येष्वात्तायुधेषु च११८।<br>
स्वतेजसा परिवृतो दिवाकर इवोद्गतः।<br>
त्रिशिखां भ्रुकुटीमस्य ददृशुर्दानवा रणे११९।<br>
ललाटस्थां त्रिकूटस्थां गंगां त्रिपथगामिव।<br>
ततः सर्वासु मायासु हतासु दितिनंदनाः१२०।<br>
हिरण्यकशिपुं दैत्या विषण्णाश्शरणं ययुः।<br>
ततः प्रज्वलितः क्रोधात्प्रदहन्निव तेजसा१२१।<br>
तस्मिन्क्रुद्धे तु दैत्येंद्रे तमोभूतमभूज्जगत्।<br>
आवहः प्रवहश्चैव विवहोथ समीरणः१२२।<br>
परावहस्संवहश्च उद्वहश्च महाबलः।<br>
तथा परिवहः श्रीमानुत्पातभयशंसिनः१२३।<br>
इत्येवं क्षुभिताः सप्त मरुतो गगनेचराः।<br>
ये ग्रहास्सर्वलोकस्य क्षये प्रादुर्भवंति हि१२४।<br>
ते सर्वे गगने हृष्टाव्यचरंश्च यथासुखम्।<br>
अयोगतश्चाप्यचरद्योगं निशि निशाचरः१२५।<br>
सग्रहः सह नक्षत्रैस्तारापतिररिंदम।<br>
विवर्णतां च भगवान्गतो दिवि दिवाकरः१२६।<br>
कृष्णः कबंधश्च तदा लक्ष्यते सुमहान्दिवि।<br>
असृजच्चासितां सूर्यो धूमवत्तां विभावसुः१२७।<br>
गगनस्थश्च भगवानभीक्ष्णं परिविष्यते।<br>
सप्तधूमनिभा घोराः सूर्यादि विसमुत्थिताः१२८।<br>
सोमस्य गगनस्थस्य ग्रहास्तिष्ठंति शृंङ्गगाः।<br>
वामे च दक्षिणे चैव स्थितौ शुक्रबृहस्पती१२९।<br>
शनैश्चरो लोहितांगो लोहितांगसमद्युतिः।<br>
समं समधिरोहंत सर्वे वै गगनेचराः१३०।<br>
शृंगाणि शनकैर्घोरा युगांता वर्त्तन ग्रहाः।<br>
चंद्रमाश्च सनक्षत्रो ग्रहैः सह तमोनुदः१३१।<br>
चराचरविनाशाय रोहिणीं नाभ्यनंदत।<br>
गृहीतो राहुणा चन्द्र उल्काभिरभिहन्यते१३२।<br>
उल्काः प्रज्वलिताश्चंद्रे व्यचरंत यथासुखम्।<br>
देवानामधिपो देवः सोप्यवर्षत शोणितम्१३३।<br>
अपतद्गगनादुल्का विद्युद्रूपा महास्वना।<br>
अकाले च द्रुमास्सर्वे पुष्प्यंति च फलंति च१३४।<br>
लताश्च सफलाः सर्वा या आहुर्दैत्यनाशिकाः।<br>
फले फलान्यजायंत पुष्पे पुष्पं तथैव च१३५।<br>
उन्मीलंति निमीलंति हसंति प्ररुदंति च।<br>
विक्रोशंति च गंभीरं धूमायंते ज्वलंति च१३६।<br>
प्रतिमास्सर्वदेवानां कथयंत्यो महद्भयम्।<br>
आरण्यैः सह संसृष्टा ग्राम्याश्च मृगपक्षिणः१३७।<br>
चुक्रुशुर्भैरवं तत्र मृगयुद्ध उपस्थिते।<br>
नद्यश्च प्रतिकूलानि वहंति कलुषोदकाः१३८।<br>
न प्राकाशंत च दिशो रक्तरेणुसमाकुलाः।<br>
वानस्पत्या न पूज्यंते पूजनार्हाः कथंचन१३९।<br>
वायुवेगेन हन्यंते भज्यंते प्रणमंति च।<br>
तथा च सर्वभूतानां छाया न परिवर्त्तते१४०।<br>
अपरेण गते सूर्ये सलोकानां युगक्षये।<br>
तदा हिरण्यकशिपोर्दैत्यस्योपरिवेश्मनः१४१।<br>
भांडागारायुधागारे निविष्टमभवन्मधु।<br>
असुराणां विनाशाय सुराणां विजयाय च१४२।<br>
दृश्यंते विविधोत्पाता घोराघोरनिदर्शनाः।<br>
एते चान्ये च बहवो घोररूपाः समुत्थिताः१४३।<br>
दैत्येंद्रस्य विनाशाय दृश्यंते रणशंसिनः।<br>
मेदिन्यां कंपमानायां दैत्येंद्रेण महात्मनः१४४।<br>
महीधरा नागगणा निपेतुरमितौजसः।<br>
विषज्वालाकुलैर्वक्त्रैर्विमुंचंतो हुताशनम्१४५।<br>
चतुःशीर्षाः पंचशीर्षाः सप्तशीर्षाश्च पन्नगाः।<br>
वासुकिस्तक्षकश्चैव कर्कोटकधनंजयौ१४६।<br>
एलामुखः कालियश्च महापद्मश्च वीर्यवान्।<br>
सहस्रशीर्षश्शुद्धांगो हेमतालध्वजः प्रभुः१४७।<br>
शेषोनंतो महानागो ह्यप्रकंप्यश्च कंपिताः।<br>
दीप्यंतेंतर्जलस्थानि पृथिवीविवराणि वै१४८।<br>
सप्तदैत्येंद्रकोपेन कंपितानि समंततः।<br>
नानातेजोधराश्चापि पातालतलचारिणः१४९।<br>
पाताले सहसा क्षुब्धे दुष्प्रकंप्याः प्रकंपिताः।<br>
हिरण्यकशिपुर्दैत्यस्तदा संस्पृष्टवान्महीम्1.45.१५०।<br>
संदष्टौष्ठपुटः क्रुद्धो वराह इव पूर्वजः।<br>
गंगा भागीरथी चैव कौशिकी सरयूरपि१५१।<br>
यमुना चाथ कावेरी कृष्णवेणी च निम्नगा।<br>
तुंगभद्रा महावेगा नदी गोदावरी तथा१५२।<br>
चर्मण्वती च सिंधुश्च तथा नदनदीपतिः।<br>
मेलकप्रभवश्चैव शोणो मणिनिभोदकः१५३।<br>
नर्मदा च शुभस्रोतास्तथा वेत्रवती नदी।<br>
गोमती गोकुलाकीर्णा तथा पूर्वा सरस्वती१५४।<br>
महाकालमहीचैव तमसा पुष्पवाहिनी।<br>
जंबूद्वीपं रत्नवच्च सर्वरत्नोपशोभितम्१५५।<br>
सुवर्णपुटकं चैव सुवर्णाकरमंडितम्।<br>
महानदश्च लौहित्यश्शैलः कांचनशोभितः१५६।<br>
पत्तनं कोशकाराणां कशं च रजताकरम्।<br>
मगधाश्च महाग्रामाः पुण्ड्रा उग्रास्तथैव च१५७।<br>
स्रुघ्ना मल्ला विदेहाश्च मालवाः काशि कोसलाः।<br>
भवनं वैनतेयस्य दैत्येंद्रेणाभिकंपितम्१५८।<br>
कैलासशिखराकारं यत्कृतं विश्वकर्मणा।<br>
रत्नतोयो महाभीमो लौहित्यो नाम सागरः१५९।<br>
उदयश्च महाशैल उच्छ्रितः शतयोजनम्।<br>
सवर्णवेदिकः श्रीमान्मेघपंक्तिनिषेवितः१६०।<br>
भ्राजमानोर्कसदृशैर्जातरूपमयैर्द्रुमैः।<br>
सालैस्तालैस्तमालैश्च कर्णिकारैश्च पुष्पितैः१६१।<br>
अयोमुखश्च विख्यातः सर्वतो धातुमंडितः।<br>
तमालवनगंधश्च पर्वतो मलयः शुभः१६२।<br>
सुराष्ट्राश्च सबाह्लीकाश्शूद्राभीरास्तथैव च।<br>
भोजाः पांड्याश्च वंगाश्च कलिंगास्ताम्रलिप्तकाः१६३।<br>
तथैव पौंड्राः शुभ्राश्च वामचूडास्सकेरलाः।<br>
क्षोभितास्तेन दैत्येन देवाश्चाप्सरसां गणाः१६४।<br>
अगस्त्यभवनं चैव यदगस्त्यकृतं पुरा।<br>
सिद्धचारणसंघैश्च विप्रकीर्णं मनोहरम्१६५।<br>
विचित्रनानाविहगं सपुष्पितमहाद्रुमम्।<br>
जातरूपमयैः शृंगैरप्सरोगणसेवितम्१६६।<br>
गिरिः पुष्पितकश्चैव लक्ष्मीवान्प्रियदर्शनः।<br>
उत्थितः सागरं भित्वा विश्रामश्चंद्रसूर्ययोः१६७।<br>
रराज स महाशृंगैर्गगनं विलिखन्निव।<br>
चंद्रसूर्यांशुसंकाशैः सागरांबुसमावृतैः१६८।<br>
विद्युत्त्वान्पर्वतः श्रीमानायतः शतयोजनम्।<br>
विद्युतां यत्र संपाता निपात्यंते नगोत्तमे१६९।<br>
ऋषभः पर्वतश्चैव श्रीमानृषभसंस्थितः।<br>
कुंजरः पर्वतः श्रीमानगस्त्यस्य गृहं शुभम्१७०।<br>
विमलाख्या च दुर्द्धर्षा सर्पाणां मालती पुरी।<br>
तथा भोगवती चापि दैत्येंद्रेणाभिकंपिता१७१।<br>
महासेनगिरिश्चैव पारियात्रश्च पर्वतः।<br>
चक्रवांश्च गिरिश्रेष्ठो वाराहश्चैव पर्वतः१७२।<br>
प्राग्ज्योतिषपुरं चापि जातरूपमयं शुभम्।<br>
यस्मिन्नुवास दुष्टात्मा नरको नाम दानवः१७३।<br>
मेघश्च पर्वतश्रेष्ठो मेघगंभीरनिस्स्वनः।<br>
षष्टिस्तत्र सहस्राणि पर्वतानां विशांपते१७४।<br>
तरुणादित्यसंकाशो मेरुश्चैव महान्गिरिः।<br>
यक्षराक्षसगंधर्वैर्नित्यं सेवितकंदरः१७५।<br>
हेमगर्भो महासेनस्तथा मेघसखो गिरिः।<br>
कैलासश्चैव शैलेंद्रो दानवेंद्रेण कंपितः१७६।<br>
हेमपुष्करसञ्छन्नं तेन वैखानसं सरः।<br>
कंपितं मानसं चैव हंसकारंडवाकुलम्१७७।<br>
त्रिशृंगः पर्वतश्रेष्ठः कुमारी च सरिद्वरा।<br>
तुषारचयसंच्छन्नो मंदरश्चापि पर्वतः१७८।<br>
उशीरबीजश्च गिरिर्भद्रप्रस्थस्तथाद्रिराट्।<br>
प्रजापतिगिरिश्चैव तथा पुष्करपर्वतः१७९।<br>
देवाभः पर्वतश्चैव तथा वै वालुकागिरिः।<br>
क्रौंचः सप्तर्षिशैलश्च धूम्रवर्णश्च पर्वतः१८०।<br>
एते चान्ये च गिरयो देशा जनपदास्तथा।<br>
नद्यः ससागराः सर्वाः दानवेनाभिकंपिताः१८१।<br>
कपिलश्च महीपुत्रो व्याघ्रवांश्च प्रकंपितः।<br>
खेचराश्च निशापुत्राः पातालतलवासिनः१८२।<br>
गणस्तथापरो रौद्रो मेघनामांकुशायुधः।<br>
ऊर्द्ध्वगो भीमवेगश्च सर्व एतेभिकंपिताः१८३।<br>
गदी शूली करालश्च हिरण्यकशिपुस्तथा।<br>
जीमूतघननिर्घोषो जीमूत इव वेगवान्१८४।<br>
देवारिर्दितिजो दृप्तो नृसिंहं समुपाद्रवत्।<br>
स तु तेन ततस्तीक्ष्णैर्मृगेंद्रेण महानखैः१८५।<br>
तदोंकारसहायेन विदार्य निहतो युधि।<br>
मही च कालश्च शशीनभश्च ग्रहास्स सूर्याश्च दिशश्च सर्वाः१८६।<br>
नद्यश्च शैलाश्च महार्णवाश्च गताः प्रसादं दितिपुत्रनाशात्।<br>
ततः प्रमुदिता देवा ऋषयश्च तपोधनाः१८७।<br>
तुष्टुवुर्नामभिर्दिव्यैरादिदेवं सनातनम्।<br>
यत्त्वया विधृतं देव नारसिंहमिदं वपुः१८८।<br>
एतदेवार्चयिष्यंति परापरविदो जनाः।<br>
ब्रह्मोवाच-।<br>
भवान्ब्रह्मा च रुद्रश्च महेंद्रो देवसत्तमः१८९।<br>
भवान्कर्त्ता विकर्त्ता च लोकानां प्रभवोऽव्ययः।<br>
परां च सिद्धिं च परं च सत्वं परं रहस्यं परमं हविश्च१९०।<br>
परं च धर्मं परमं यशश्च त्वामाहुरग्र्यं परमं पुराणम्।<br>
परं च सत्यं परमं तपश्च परं पवित्रं परमं च मार्गं१९१।<br>
परं च यज्ञं परमं च होत्रं त्वामाहुरग्य्रं परमं पुराणम्।<br>
परं शरीरं परमं च ब्रह्म परं च योगं परमां च वाणीम्१९२।<br>
परं रहस्यं परमां गतिं च त्वामाहुरग्य्रं परमं पुराणम्।<br>
एवमुक्त्वा तु भगवान्सर्वलोकपितामहः१९३।<br>
स्तुत्वा नारायणं देवं ब्रह्मलोकं गतः प्रभुः।<br>
ततो नदत्सु तूर्येषु नृत्यंतीष्वप्सरःसु च१९४।<br>
क्षीरोदस्योत्तरं कूलं जगाम हरिरीश्वरः।<br>
नारसिंहं वपुर्देवः स्थापयित्वा सुदीप्तिमान्१९५।<br>
पौराणं रूपमास्थाय प्रययौ गरडध्वजः।<br>
अष्टचक्रेण यानेन भूतियुक्तेन भास्वता१९६।<br>
अव्यक्तप्रकृतिर्देवः स्वस्थानं गतवान्प्रभुः१९७।<br>
