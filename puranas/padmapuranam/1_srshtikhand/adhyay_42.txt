भीष्म उवाच।<br>
श्रुतः पद्मोद्भवो ब्रह्मन्विस्तरेण त्वयेरितः।<br>
समासाद्भवमाहात्म्यमुत्पत्तिं च गुहस्य च१।<br>
श्रोतुमिच्छामि ते ब्रह्मन्यथाभूतः कृतं च यत्।<br>
तारकश्च कथं भूतो दानवो बलवत्तरः२।<br>
कार्त्तिकेयेन स ब्रह्मन्कथं ध्वस्तो महासुरः।<br>
कथं रुद्रेण मुनयः प्रेषिता मंदरं गिरिम्३।<br>
कथं लब्धा उमा तत्र रुद्रेण परमेष्ठिना।<br>
एतदाख्याहि मे सर्वं यथाभूतं महामुने४।<br>
पुलस्त्य उवाच।<br>
कश्यपेन पुरा प्रोक्ता दितिर्दैत्यारणिः शुभा।<br>
वज्रसारमयैश्चांगैः पुत्रो देवि भविष्यति५।<br>
वज्रांगो नाम पुत्रस्तु भविता धर्मवत्सलः।<br>
सा च लब्धवरा देवी सुषुवे वज्रदुश्छिदम्६।<br>
स जातमात्र एवाभूत्सर्वशास्त्रार्थपारगः।<br>
उवाच मातरं भक्त्या मातः किं करवाण्यहम्७।<br>
तस्योवाच ततो हृष्टा दितिर्दैत्याधिपस्य तु।<br>
बहवो मे हताः पुत्राः सहस्राक्षेण पुत्रक८।<br>
तेषामपचितिं कर्तुं गच्छ शक्रवधाय तु।<br>
बाढमित्येव तां चोक्त्वा जगाम त्रिदिवं बलात्९।<br>
बध्वा ततः सहस्राक्षं पाशेनामोघवर्चसा।<br>
मातुरंतिकमागच्छद्व्याधः क्षुद्रमृगं यथा१०।<br>
एतस्मिन्नंतरे ब्रह्मा कश्यपश्च महातपाः।<br>
आगतौ तत्र यत्रास्तां मातापुत्रावभीतकौ११।<br>
दृष्ट्वा तु तावुवाचेदं ब्रह्मा कश्यप एव च।<br>
मुंचैनं पुत्र देवेंद्रं किमनेन प्रयोजनम्१२।<br>
अवमानो वधः प्रोक्तः पुत्र संभावितस्य तु।<br>
अस्मद्वाक्येन यो मुक्तस्त्वद्धस्तान्मृत एव सः१३।<br>
परस्य गौरवान्मुक्तः शत्रूणां शत्रुराहवे।<br>
सजीवन्नेव हि मृतो दिवसे दिवसे पुनः१४।<br>
एतच्छ्रुत्वा तु वज्रांगः प्रणतो वाक्यमब्रवीत्।<br>
न मे कृत्यमनेनास्ति मातुराज्ञा कृता हि मे१५।<br>
त्वं सुरासुरनाथो वै मान्यश्च प्रपितामहः।<br>
करिष्ये त्वद्वचो देव एष मुक्तः शतक्रतुः१६।<br>
तपसेमेरतिर्देवनिर्विघ्नंतच्चमेभवेत्।<br>
त्वत्प्रसादेन भगवन्नित्युक्त्वा विरराम ह१७।<br>
तस्मिंस्तूष्णीं स्थिते दैत्ये प्रोवाचेदं पितामहः।<br>
ब्रह्मोवाच।<br>
तपस्त्वं कुरु मापन्नः सोस्मच्छासनसंस्थितः१८।<br>
अनया चित्तशुद्ध्या हि पर्याप्तं जन्मनः फलम्।<br>
इत्युक्त्वा पद्मजः कन्यां ससर्जायतलोचनाम्१९।<br>
तामस्मै प्रददौ देवः पत्न्यर्थे पद्मसंभवः।<br>
वरांगीति च नामास्याः कृत्वा यातः पितापहः२०।<br>
वज्रांगोपि तया सार्द्धं जगाम तपसे वनम्।<br>
ऊर्द्ध्वबाहुस्स दैत्येंद्रो चरद्वर्षसहस्रकम्२१।<br>
कालं कमलपत्राक्षः शुद्धबुद्धिर्महातपाः।<br>
तावच्चाधोमुखः कालं तावत्पंचाग्निमध्यगः२२।<br>
निराहारो घोरतपास्तपोराशिरजायत।<br>
ततः सोंतर्जले चक्रे वासं वर्षसहस्रकम्२३।<br>
जलांतरं प्रविष्टस्य तस्य पत्नी महाव्रता।<br>
तस्यैव तीरे सरसः स्थिताऽसौ मौनमाश्रिता२४।<br>
निराहारं तपो घोरं प्रविवेश महाद्युतिः।<br>
तस्यां तपसि वर्तंत्यामिंद्रश्चक्रे विभीषिकाम्२५।<br>
गत्वा तु मर्कटाकारस्तदाश्रमपदं महत्।<br>
ब्रसीं चकर्ष बलवान्गंधाद्यर्चाकरंडकम्२६।<br>
ततस्तु सिंहरूपेण भीषयामास भामिनीम्।<br>
ततो भुजंगरूपेणाप्यदशच्चरणद्वयम्२७।<br>
तपोबलवशात्सा तु नवध्यत्वं जगाम ह।<br>
भीषिकाभिरनेकाभिः क्लेशयन्पाकशासनः२८।<br>
विरराम यदा नैव वज्रांगमहिषी तदा।<br>
शैलस्यदुष्टतां मत्वा शापं दातुं समुद्यता२९।<br>
तां शापाभिमुखीं दृष्ट्वा शैलः पुरुषविग्रहः।<br>
उवाच तां वरारोहां वरांगीं भीतलोचनः३०।<br>
शैल उवाच।<br>
नाहं महाव्रते दुष्टः सेव्योहं सर्वदेहिनाम्।<br>
विप्रियं ते करोत्येष रुषितः पाकशासनः३१।<br>
एतस्मिन्नंतरे जातः कालो वर्षसहस्रकः।<br>
तस्मिन्ज्ञात्वा तु भगवान्काले कमलसंभवः३२।<br>
तुष्टः प्रोवाच वज्रांगं तदागत्य जलाशयम्।<br>
ब्रह्मोवाच।<br>
ददामि सर्वकामं त उत्तिष्ठ दितिनंदन३३।<br>
एवमुक्तस्तदोत्थाय स दैत्येंद्रस्तपोनिधिः।<br>
उवाच प्रांजलिर्वाक्यं सर्वलोकपितामहम्३४।<br>
वज्रांग उवाच।<br>
आसुरो मास्तु मे भावः संतु लोका ममाक्षयाः।<br>
तपस्यभिरतिर्मेऽस्तु शरीरस्यास्य वर्तनम्३५।<br>
एवमस्त्विति तं देवो जगाम स्वकमालयम्।<br>
वज्रांगोपि समाप्ते तु तपसि स्थिरसंयमः३६।<br>
संगंतुमिच्छन्स्वां भार्यां न ददर्शाश्रमे स्वके।<br>
क्षुधाविष्टः स शैलस्य गहनं प्रविवेश ह३७।<br>
आदातुं फलमूलानि स च तस्मिन्व्यलोकयत्।<br>
रुदन्तीं स्वां प्रियां दीनां तरुप्रच्छादिताननाम्३८।<br>
तां विलोक्य ततो दैत्यः प्रोवाच परिसांत्वयन्।<br>
वज्रांग उवाच।<br>
केन तेऽपकृतं भद्रे यमलोकं यियासुना३९।<br>
कं वा कामं प्रयच्छामि शीघ्रं प्रब्रूहि मानिनि।<br>
वरांग्युवाच।<br>
त्रासितास्म्यपविद्धास्मि ताडिता पीडितास्मि च४०।<br>
रौद्रेण देवराजेन नष्टनाथेव भूरिशः।<br>
दुःखस्यांतमपश्यंती प्राणांस्त्यक्तुं व्यवस्थिता४१।<br>
पुत्रं मे तारकं देहि तस्माद्दुःखमहार्णवात्।<br>
एवमुक्तस्तु दैत्येंद्रः कोपव्याकुललोचनः४२।<br>
शक्तोपि देवराजस्य प्रतिकर्तुं महासुरः।<br>
तप एव पुनश्चर्तुं व्यवस्यत महाबलः४३।<br>
ज्ञात्वा तस्य तु संकल्पं ब्रह्मा क्रूरतरं पुनः।<br>
आजगाम त्वरायुक्तो यत्रासौ दितिनंदनः४४।<br>
ब्रह्मोवाच।<br>
किमर्थं पुत्र भूयस्त्वं कर्तुं नियममुद्यतः।<br>
तदहं ते पुनर्दद्मि कांक्षितं पुत्रमोजसा४५।<br>
वज्रांग उवाच।<br>
उत्थितेन मया दृष्टा समाधानात्त्वदाज्ञया।<br>
त्रासितेंद्रेण मामाह सा वरांगी सुतार्थिनी४६।<br>
पुत्रं मे तारकं देहि तुष्टो मे त्वं पितामह।<br>
ब्रह्मोवाच।<br>
अलं ते तपसा वीर मा क्लेशे दुस्तरे विश४७।<br>
पुत्रस्तु तारको नाम भविष्यति महाबलः।<br>
देवसीमंतिनीनां तु धम्मिल्लक विमोक्षकः४८।<br>
इत्युक्तो दैत्यनाथस्तु प्रणम्य प्रपितामहम्।<br>
गत्वा तां नंदयामास महिषीं कर्शितांतराम्४९।<br>
तौ दंपती कृतार्थौ तु जग्मतुः स्वाश्रमं तदा।<br>
आहितं तु तदा गर्भं वरांगी वरवर्णिनी1.42.५०।<br>
पूर्णं वर्षसहस्रं तु दधारोदर एव हि।<br>
ततो वर्षसहस्रांते वरांगी सा प्रसूयत५१।<br>
जायमाने तु दैत्ये तु तस्मिन्लोकभयंकरे।<br>
चचाल सर्वा पृथिवी प्रोद्भूताश्च महार्णवाः५२।<br>
चेलुर्धराधराश्चापि ववुर्वाताश्च भीषणाः।<br>
जेपुर्जप्यं मुनिवरा नेदुर्व्यालमृगा अपि५३।<br>
जहौ कांतिश्चंद्रसूर्यौ नीहारच्छादिता दिशः।<br>
जाते महासुरे तस्मिन्सर्वे चापि महासुराः५४।<br>
आजग्मुर्हर्षितास्तत्र तथा चासुरयोषितः।<br>
जगुर्हर्षसमाविष्टा ननृतुश्चाप्सरोगणाः५५।<br>
ततो महोत्सवे जाते दानवानां महाद्युते।<br>
विषण्णमनसो देवाः सहेंद्रा अभवंस्तदा५६।<br>
वरांगी तु सुतं दृष्ट्वा हर्षेणापूरिता तदा।<br>
बहुमेने च दैत्येंद्रो विजातं तं तदा तया५७।<br>
जातमात्रस्तु दैत्येंद्रस्तारकश्चोग्रविक्रमः।<br>
अभिषिक्तो सुरैर्मुख्यैः कुजंभमहिषादिभिः५८।<br>
सर्वासुरमहाराज्ये पृथिवीतुलनक्षमे।<br>
स तु प्राप्तमहाराज्यस्तारको नृपसत्तम५९।<br>
उवाच दानवश्रेष्ठो युक्तियुक्तमिदं वचः।<br>
तारक उवाच।<br>
शृणुध्वमसुराः सर्वे वाक्यं मम महाबलाः६०।<br>
वंशक्षयकरा देवाः सर्वेषामेव दानवाः।<br>
अस्माकं जातिधर्मेण विरूढं वैरमक्षयम्६१।<br>
वयं तपश्चरिष्यामः सुराणां निग्रहाय तु।<br>
स्वबाहुबलमाश्रित्य सर्व एव न संशयः६२।<br>
तच्छ्रुत्वा संमतं कृत्वा पारियात्रं ययौ गिरिं।<br>
निराहारः पंचतपाः पत्रभुग्वारिभोजनः६३।<br>
शतंशतं समानां तु तपांस्येतान्यथाकरोत्।<br>
एवं तु कर्शिते देहे तपोराशित्वमागते६४।<br>
ब्रह्मागत्याह दैत्येंद्रं वरं वरय सुव्रत।<br>
स वव्रे सर्वभूतेभ्यो न मे मृत्युर्भवेदिति६५।<br>
तमुवाच ततो ब्रह्मा देहिनां मरणं ध्रुवम्।<br>
यतस्ततोपि वरय मृत्युं यस्मान्न शंकसे६६।<br>
ततः संचिंत्य दैत्येंद्रः शिशोर्वै सप्तवासरात्।<br>
वव्रे महासुरो मृत्युं मोहितो ह्यवलेपतः६७।<br>
जगामोमित्युदाहृत्य ब्रह्मा दैत्यो निजं गृहम्।<br>
अथाह मंत्रिणस्तूर्णं बलं मे संप्रयुज्यताम्६८।<br>
यदि वो मत्प्रियं कार्यं निग्राह्याः सुरसत्तमाः।<br>
निगृहीतेषु मे प्रीतिर्जायते चातुलाऽसुराः६९।<br>
तारकस्य वचः श्रुत्वा ग्रसनो नाम दानवः।<br>
सेनानीर्दैत्यराजस्य सज्जं चक्रे बलं च तत्७०।<br>
आहत्य भेरीं गंभीरां दैत्यानाहूय सत्वरः।<br>
दशकोटीश्वरा दैत्या दैत्यानां चंडविक्रमाः७१।<br>
तेषामग्रेसरो जंभः कुजंभोनंतरोऽसुरः।<br>
महिषः कुंजरो मेघः कालनेमिर्निमिस्तथा७२।<br>
मंथनो जंभकः शुम्भो दैत्येंद्रा दशनायकाः।<br>
अन्ये च शतशस्तत्र पृथिवीतुलनक्षमाः७३।<br>
गरुडानां सहस्रेण चक्राष्टकविभूषितः।<br>
सकूबरपरीवारश्चतुर्योजनविस्तृतः७४।<br>
स्यंदनस्तारकस्यासीत्व्याघ्रसिंहखरार्वभिः।<br>
युक्ता रथास्तु ग्रसन जंभकौ जंभकुंभिनां७५।<br>
मेघस्य द्वीपिभिर्युक्तः कूष्मांडैः कालनेमिनः।<br>
पर्वताभश्चतुर्दंष्ट्रो निमेश्चैव महागजः७६।<br>
शतहस्ततुरंगस्थो मंथनो नाम दैत्यराट्।<br>
जंभकस्तूष्ट्रमारूढो गिरींद्राभं महाबलः७७।<br>
शुंभो मेषं समारूढोऽन्येप्येवं चित्रवाहनाः।<br>
प्रचंडाश्चित्रवर्माणः कुंडलोष्णीषभूषिताः७८।<br>
तद्बलं दैत्यसिंहस्य भीमरूपं व्यजायत।<br>
प्रमत्तमत्तमातंगतुरंगरथसंकुलम्७९।<br>
प्रतस्थेऽमरयुद्धाय बहुपत्तिपताकिकम्।<br>
एतस्मिन्नंतरे वायुर्देवदूतोऽसुरालये८०।<br>
दृष्ट्वा तद्दानवबलं जगामेंद्रस्य शंसितुं।<br>
स गत्वा तु सभां दिव्यां महेंद्रस्य महात्मनः८१।<br>
शशंस मध्ये देवानां तत्कार्यं समुपस्थितम्।<br>
तच्छ्रुत्वा देवराजस्तु निमीलितविलोचनः८२।<br>
बृहस्पतिमुवाचेदं वाक्यं काले महाभुजः।<br>
इंद्र उवाच।<br>
संप्राप्नोति विमर्दोयं देवानां दानवैः सह८३।<br>
कार्यं किमत्र तद्ब्रूहि नीत्युपायोपबृंहितम्।<br>
एतच्छ्रुत्वा तु वचनं महेंद्रस्य गिरां पतिः८४।<br>
इत्युवाच महाभागो बृहस्पतिरुदारधीः।<br>
बृहस्पतिरुवाच।<br>
सामपूर्वा श्रुता नीतिश्चतुरंगा पताकिनी८५।<br>
जिगीषतां सुरश्रेष्ठ स्थितिरेषा सनातनी।<br>
सामभेदस्तथा दानं दंडश्चांगचतुष्टयम्८६।<br>
न सांत्वगोचरे लुब्धानभेद्यास्त्वेकधर्मिणः।<br>
न दानमत्त्र संसिद्ध्यै प्रसह्यैवापहारिणाम्८७।<br>
एकोभ्युपायो दंडोऽत्र भवतां यदि रोचते।<br>
एवमुक्तः सहस्राक्ष एवमेतदुवाच ह८८।<br>
कर्त्तव्यतां च संचिंत्य प्रोवाचामरसंसदि।<br>
इंद्र उवाच।<br>
अवधानेन मे वाचं शृणुध्वं नाकवासिनः८९।<br>
भवंतो यज्ञभोक्तारो दिव्यात्मानो हि सान्वयाः।<br>
स्वे महिम्नि स्थिता नित्यं जगतः पालने रताः९०।<br>
क्रियतां समरोद्योगः सैन्यं संयोज्यतां मम।<br>
आह्रियंतां च शस्त्राणि पूज्यंतां शस्त्रदेवताः९१।<br>
वाहनानि विमानानि योजयद्ध्वं ममेश्वराः।<br>
यमं सेनापतिं कृत्वा शीघ्रमेव दिवौकसः९२।<br>
इत्युक्तास्समनह्यंत देवानां ये प्रधानतः।<br>
वाजिनामयुतेनाजौ हेमघंटा परिष्कृतम्९३।<br>
नानाश्चर्यगुणोपेतं संप्राप्तं देवदानवैः।<br>
रथं मातलिना युक्तं देवराजस्य दुर्जयम्९४।<br>
यमो महिषमास्थाय सेनाग्रे समवर्त्तत।<br>
चंडकिंकरवृंदेन सर्वतः परिवारितः९५।<br>
कल्पकालोद्गतज्वाला पूरितोम्बरगोचरः।<br>
हुताशनस्त्वजारूढः शक्तिहस्तो व्यवस्थितः९६।<br>
पवनोऽङकुशहस्तश्च विस्तारित महाजवः।<br>
भुजगेंद्रसमारूढो जलेशो भगवान्स्वयम्९७।<br>
नरयुक्ते रथे देवो राक्षसेशो वियच्चरः।<br>
तीक्ष्णखड्गयुतो भीमः समरे समवस्थितः९८।<br>
महासिंहरथे देवो धनाध्यक्षो गदायुधः।<br>
चंद्रादित्यावश्विनौ च चतुरंगबलान्विताः९९।<br>
सेनान्यो देवराजस्य दुर्जया भुवनत्रये।<br>
कोटयस्तास्त्रयस्त्रिंशद्देवदेवनिकायिनाम्1.42.१००।<br>
हिमाचलाभे सितचारुचामरे सुवर्णपद्मामलसुंदरस्रजि।<br>
कृताभिरामो ज्वलकुंकुमांकुरे कपोललीलालिकदंबसंकुले१०१।<br>
स्थितस्तदैरावणनाम कुंजरे महामनाश्चित्रविभूषणांबरः।<br>
विशालवज्रः सुवितानभूषितः प्रकीर्णकेयूरभुजंगमंडलः१०२।<br>
सहस्रदृग्वंदितपादपल्लवस्त्रिविष्टपे शोभत पाकशासनः।<br>
तुरंग मातंग कुलौघसंकुला सितातपत्त्रद्ध्वजशालिनी च१०३।<br>
बभूव सा दुर्जयपत्तिसंतता विभाति नानायुधयोधदुस्तरा।<br>
ततोश्विनौ च मरुतः ससाध्याः सपुरंदराः१०४।<br>
यक्षराक्षसगंधर्वा दिव्य नानास्त्रपाणयः।<br>
जघ्नुर्दैत्येश्वरं सर्वे संभूय तु महाबलाः१०५।<br>
न चैवास्त्राण्यसज्जंत गात्रे वज्राचलोपमे।<br>
अथो रथादवप्लुत्य तारको दानवाधिपः१०६।<br>
जघान कोटिशो देवान्करपार्ष्णिभिरेव च।<br>
हतशेषाणि सैन्यानि देवानां विप्र दुद्रुवुः१०७।<br>
दिशो भीतानि संत्यज्य रणोपकरणानि च।<br>
दृष्ट्वा तान्विद्रुतान्देवांस्तारको वाक्यमब्रवीत्१०८।<br>
मा वधिष्ठ सुरान्दैत्या वज्रांगाय च मंदिरे।<br>
शीघ्रमानीय दर्श्यंतां बद्धान्पश्यत्वयं सुरान्१०९।<br>
लोकपालांस्ततो दैत्यो बद्ध्वा चेंद्रमुखान्रणे।<br>
सरुद्रान्सुदृढैः पाशैः पशुपालः पशूनिव११०।<br>
स भूयो रथमास्थाय जगाम स्वकमालयं।<br>
सिद्धगंधर्वसंघुष्टं विपुलाचलमस्तकम्१११।<br>
स्तूयमानो दितिसुतैरप्सरोभिः सुसेवितः।<br>
