स्कंदउवाच-<br>
अपरस्यापि पृच्छामि फलस्य पूततां तरोः।<br>
सर्वलोकहितार्थाय वद नो जगदीश्वर१।<br>
ईश्वर उवाच-<br>
धात्रीफलं परं पूतं सर्वलोकेषु विश्रुतम्।<br>
यस्य रोपान्नरो नारी मुच्यते जन्मबंधनात्२।<br>
पावनं वासुदेवस्य फलं प्रीतिकरं शुभम्।<br>
अस्य भक्षणमात्रेण मुच्यते सर्वकल्मषात्३।<br>
भक्षणे च भवेदायुः पाने वै धर्मसंचयः।<br>
अलक्ष्मीनाशनं स्नाने सर्वैश्वर्यमवाप्नुयात्४।<br>
यस्मिन्गृहे महासेन धात्री तिष्ठति सर्वदा।<br>
तस्मिन्गृहे न गच्छंति प्रेता दैतेय राक्षसाः ५।<br>
न गंगा न गया चैव न काशी न च पुष्करम्।<br>
एकैव हि नृणां धात्री संप्राप्ते हरिवासरे ६।<br>
एकादश्यां पक्षयुगे धात्रीस्नानं करोति यः।<br>
सर्वपापक्षयं यांति विष्णुलोके महीयते ७।<br>
धात्रीफलं सदा सेव्यं भक्षणे स्नान एव च।<br>
नियतं पारणे विष्णोः स्नानमात्रे हरेर्दिने ८।<br>
संयते पारणे चैव धात्र्येकस्पर्शने नरः।<br>
भुक्त्वा तु लंघयेद्यस्तु एकादश्यां सितासिते ९।<br>
एकेनैवोपवासेन कृतेन तु षडानन।<br>
सप्तजन्मकृतात्पापान्मुच्यते नात्र संशयः १०।<br>
अक्षयं लभते स्वर्गं विष्णुसायुज्यमाव्रजेत्।<br>
तस्मात्सर्वप्रयत्नेन धात्रीव्रतं समाचर ११।<br>
धात्रीद्रवेण सततं यस्य केशाः सुरंजिताः।<br>
न पिबेत्स पुनर्मातुः स्तनं कश्चित्षडानन १२।<br>
धात्रीदर्शनसंस्पर्शान्नाम्न उच्चारणेपि वा।<br>
वरदः संमुखो विष्णुः संतुष्टो भवति प्रियः १३।<br>
धात्रीफलं च यत्रास्ते तत्र तिष्ठति केशवः।<br>
तत्र ब्रह्मा स्थिरा पद्मा तस्मात्तां तु गृहे न्यसेत् १४।<br>
अलक्ष्मीर्नश्यते तत्र यत्र धात्री प्रतिष्ठति।<br>
संतुष्टास्सर्वदेवाश्च न त्यजंति क्षणं मुदा१५।<br>
धात्रीफलेन नैवेद्यं यो ददाति महाधनम्।<br>
तस्य तुष्टो भवेद्विष्णुर्नान्यैः क्रतुशतैरपि १६।<br>
स्नात्वा धात्रीद्रवेणैव पूजयेद्यस्तु माधवम्।<br>
सोभीष्टफलमाप्नोति यद्वा मनसि वर्तते १७।<br>
तथैव लक्षणं स्मृत्वा पूजयित्वा फलेन तु।<br>
सुवर्णशतसाहस्रं फलमेति नरोत्तमः १८।<br>
या गतिर्ज्ञानिनां स्कंद मुनीनां योगसेविनाम्।<br>
गतिं तां समवाप्नोति धात्रीसेवा रतो नरः१९।<br>
तीर्थसेवाभिगमने व्रतैश्च विविधैस्तथा।<br>
सा गतिर्लभ्यते पुंसां धात्रीफलसुसेवया२०।<br>
प्रीतिश्च सर्वदेवानां देवीनां नो गणस्य च।<br>
संमुखा वरदा स्नाने धात्रीफलनिषेवणे २१।<br>
ग्रहा दुष्टाश्च ये केचिदुग्राश्च दैत्यराक्षसाः।<br>
सर्वे न दुष्टतां यांतिधात्रीफल सुसेवनात् २२।<br>
सर्वयज्ञेषु कार्येषु शस्तं चामलकीफलम्।<br>
सर्वदेवस्य पूजायां वर्जयित्वा रविं सुत २३।<br>
तस्माद्रविदिने तात सप्तम्यां च विशेषतः।<br>
धात्रीफलानि सततं दूरतः परिवर्जयेत् २४।<br>
यस्तु स्नाति तथाश्नाति धात्रीं च रविवासरे।<br>
आयुर्वित्तं कलत्रं च सर्वं तस्य विनश्यति २५।<br>
संक्रान्तौ च भृगोर्वारे षष्ठ्यां प्रतिपिदि(?) ध्रुवम्।<br>
नवम्यां चाप्यमायां च धात्रीं दूरात्परित्यजेत्२६।<br>
नासिकाकर्णतुंडेषु मृतस्य चिकुरेषु वा।<br>
तिष्ठेद्धात्रीफलं यस्य स याति विष्णुमंदिरम्२७।<br>
धात्रीसंपर्कमात्रेण मृतो यात्यच्युतालयम्।<br>
सर्वपापक्षयस्तस्य स्वर्गं याति रथेन तु२८।<br>
धात्रीद्रवं नरो लिप्त्वा यस्तु स्नानं समाचरेत्।<br>
पदेपदेश्वमेधस्य फलं प्राप्नोति धार्मिकः२९।<br>
अस्य दर्शनमात्रेण ये वै पापिष्ठजंतवः।<br>
सर्वे ते प्रपलायंते ग्रहा दुष्टाश्च दारुणाः३०।<br>
पुरैकः पुल्कसः स्कंद मृगयार्थं वनं गतः।<br>
मृगपक्षिगणान्हत्वा तृषया परिपीडितः३१।<br>
क्षुधयामलकीवृक्षं पुरः पीनफलान्वितम्।<br>
दृष्ट्वा संरुह्य सहसा चखाद फलमुत्तमम्३२।<br>
ततो दैवात्सवृक्षाग्रान्निपपात महीतले।<br>
वेदनागाढसंविद्धः पंचत्वमगमत्तदा३३।<br>
ततः प्रेतगणाः सर्वे रक्षोभूतगणास्तथा।<br>
तनुं वोढुं मुदा सर्वे ये वै शमनसेवकाः३४।<br>
न शक्नुवंति चांडालं मृतं द्रष्टुं महाबलाः।<br>
अन्योन्यं विग्रहस्तेषां ममायमिति भाषताम्३५।<br>
ग्रहीतुं चापि नेतुं च न शक्तास्ते परस्परम्।<br>
ततस्ते तु समालोक्य गता मुनिगणान्प्रति३६।<br>
प्रेता ऊचुः-<br>
किमर्थं मुनयो धीराश्चांडालं पापकारिणम्।<br>
प्रेक्षितुं न वयं शक्ता न चापि यमसेवकाः३७।<br>
म्रियंते पातिता ये च स्थिरैर्युद्धपराङ्मुखाः।<br>
साहसैः पातिता भीता वज्राग्निकाष्ठपीडिताः३८।<br>
सिंहव्याघ्रहता मर्त्या व्याघ्रैर्वा जलजंतुभिः।<br>
जलस्थलस्थिताः प्रेताः वृक्षपर्वतपातिताः३९।<br>
पशुपक्षिहता ये च कारागारे गरे मृताः।<br>
आत्मघातमृता ये च श्राद्धादिकर्मवर्जिताः४०।<br>
गूढकर्ममृता धूर्ता गुरुविप्रनृपद्विषः।<br>
पाषंडाः कौलिकाः क्रूरा गरदाः कूटसाक्षिणः४१।<br>
आशौचान्नस्य भोक्तारः प्रेतभोग्या न संशयः।<br>
ममायमिति भाषंतो नेतुं तं च न शक्नुमः४२।<br>
आदित्य इव दुष्प्रेक्ष्यः किंवा कस्य प्रभावतः।<br>
मुनय ऊचुः-<br>
अनेन भक्षितं प्रेताः पक्वं चामलकीफलम्४३।<br>
तत्संगं यांति तस्यैव फलानि प्रचुराणि च।<br>
तेनैव कारणेनायं दुष्प्रेक्ष्यो भवतां ध्रुवम्४४।<br>
वृक्षाग्रपतितस्याथ प्राणः स्नेहान्न च त्यजेत्।<br>
नायं चारेण सूर्यस्य न चान्ये पापकारिणः४५।<br>
धात्रीभक्षणमात्रेण पापात्पूतो व्रजेद्दिवम्।<br>
प्रेता ऊचुः-<br>
पृच्छामो वो ह्यविज्ञानान्न वयं निंदकाः क्वचित्४६।<br>
विष्णुलोकाद्विमानं तु यावन्नैवात्र गच्छति।<br>
उच्यतां मुनिशार्दूला वो द्रुतं मनसि स्थितम्४७।<br>
यावद्द्विजा न घोषंति वेदमंत्रादिकल्पितम्।<br>
घोष्यंते यत्र वेदाश्च मंत्राणि विविधानि च४८।<br>
पुराणस्मृतयो यत्र क्षणं स्थातुं न शक्नुमः।<br>
यज्ञहोमजपस्थानदेवतार्चनकर्मणाम्४९।<br>
पुरतो वै न तिष्ठामस्तस्माद्वृत्तं समुच्यताम्।<br>
किं वै कृत्वा प्रेतयोनिं लभंते हि नरा द्विजाः५० 1.60.50।<br>
श्रोतुमिच्छामहे सम्यक्कथं वै विकृतं वपुः।<br>
द्विजा ऊचुः-<br>
शीतवातातपक्लेशैः क्षुत्पिपासाविशेषकैः५१।<br>
अन्यैरपि च दुःखैर्ये पीडिताः कूटसाक्षिणः।<br>
वधबंधप्रमीताश्च प्रेतास्ते निरयं गताः५२।<br>
छिद्रान्वेषपरा ये च द्विजानां कर्मघातिनः।<br>
तथैव च गुरूणां च ते प्रेताश्चापुनर्भवाः५३।<br>
दीयमाने द्विजाग्र्ये तु दातारं प्रतिविध्यति।<br>
चिरं प्रेतत्वमाश्रित्य नरकान्न निवर्तते५४।<br>
परस्य वाऽत्मनो वा गां कृत्वा पीडनवाहने।<br>
न पालयंति ये मूढास्ते प्रेताः कर्मजा भुवि५५।<br>
हीनप्रतिज्ञाश्चासत्यास्तथा भग्नव्रता नराः।<br>
नलिनीदलभुक्ताश्च ते प्रेताः कर्मजा भुवि५६।<br>
विक्रीणन्ति सुतां शुद्धां स्त्रियं साध्वीमकंटकाम्।<br>
पितृव्यमातुलादेश्च ते प्रेताः कर्मजा भुवि५७।<br>
एते चान्ये च बहवः प्रेता जाताः स्वकर्मभिः।<br>
प्रेता ऊचुः-<br>
न भवंति कथं प्रेताः कर्मणा केन वा द्विजाः५८।<br>
हिताय वदनस्तूर्णं सर्वलोकहितं परम्।<br>
द्विजा ऊचुः-<br>
येन चैव कृतं स्नानं जले तीर्थस्य धीमता५९।<br>
नमस्कृतं परं लिगं न प्रेतो जायते नरः।<br>
एकादश्यामुपोष्यैव द्वादश्यां च विशेषतः६०।<br>
पूजयित्वा हरिं मर्त्याः प्रेतत्वं न व्रजंति वै।<br>
वेदाक्षरप्रसूतैश्च स्तोत्रमंत्रादिभिस्तथा६१।<br>
देवानां पूजने रक्ता न वै प्रेता भवंति ते।<br>
श्रुत्वा पौराणिकं वाक्यं दिव्यं च धर्मसंहितम्६२।<br>
पाठयित्वा पठित्वा च पिशाचत्वं न गच्छति।<br>
व्रतैश्च विविधैः पूताः पद्माक्षधारणैस्तथा६३।<br>
जप्त्वा पद्माक्षमालायां प्रेतत्वं नैव गच्छति।<br>
धात्रीफलद्रवैः स्नात्वा नित्यं तद्भक्षणे रताः६४।<br>
तेन विष्णुं सुसंपूज्य न गछंति पिशाचताम्।<br>
प्रेता ऊचुः-<br>
सतां संदर्शनात्पुण्यमिति पौराणिका विदुः६५।<br>
तस्माद्वो दर्शनं जातं हितं नः कर्तुमर्हथ।<br>
प्रेतभावाद्यथामुक्तिः सर्वेषां नो भविष्यति६६।<br>
व्रतोपदेशकं धीरा युष्माकं शरणागताः।<br>
ततो दयालवः सर्वे तानूचुर्द्विजसत्तमाः६७।<br>
धात्रीणां भक्षणं शीघ्रं कुर्वतां मुक्तिहेतवे।<br>
प्रेता ऊचुः।<br>
धात्रीणां दर्शने विप्रा वयं स्थातुं न शक्नुमः६८।<br>
कथं तेषां फलानां च शक्ता वै भक्षणेधुना।<br>
द्विजा ऊचुः-<br>
अस्माकं वचनेनात्र धात्रीणां भक्षणं शिवम्६९।<br>
फलिष्यति परं लोकं तस्माद्गंतुं समर्हथ।<br>
अथ तेभ्यो वरं लब्ध्वा धात्रीवृक्षं पिशाचकैः७०।<br>
समारुह्य फलं प्राप्य भक्षितं लीलया तदा।<br>
ततो देवालयात्तूर्णं रथं पीनसुशोभनम्७१।<br>
आगतं तं समारुह्य सचांडालपिशाचकाः।<br>
गतास्ते त्रिदिवं पुत्र व्रतैर्यज्ञैः सुदुर्लभम्७२।<br>
स्कंद उवाच-।<br>
धात्रीभक्षणमात्रेण पुण्यं लब्ध्वा दिवं गताः।<br>
तद्भक्षिणः कथं स्वर्गं न गच्छंति नरादयः७३।<br>
ईश्वर उवाच-<br>
पूर्वं ते ज्ञानलोपाच्च न जानंति हिताहितम्।<br>
उच्छिष्टं श्वभिरुत्स्पृष्टं श्लेष्ममूत्रं शकृत्तु वा७४।<br>
मत्वा च मोहिताः श्रेष्ठं प्रेतादंति सदैव हि।<br>
शकृच्छौचजलं वांतं बलिसूकरकुक्कुटैः७५।<br>
मृतके सूतके जप्यं न त्यक्तं येन केनचित्।<br>
तस्यान्नं च जलं प्रेताः खादंति तु सदैव हि७६।<br>
दुर्दांता गृहिणी यस्य शुचिसंयमवर्जिता।<br>
गुरुनिःसारिता दुष्टा संति प्रेताश्च तत्र वै७७।<br>
अपुङ्गवाः कुलैर्जात्या बलोत्साहविवर्जिताः।<br>
बधिराश्च कृशा दीनाः पिशाचाः कर्मजातयः७८।<br>
क्षणं च मंगलं नास्ति दुःखैर्देहयुता भृशम्।<br>
तेनैव विकृताकाराः सर्वभोगविवर्जिताः७९।<br>
नग्नका रोगसंतप्ता मृता रूक्षा मलीमसाः।<br>
एते चान्ये च दुःखार्ताः सदैव प्रेतजातयः८०।<br>
तेन कर्मविपाकेन जायंते काममीदृशाः।<br>
पितृमातृगुरूणां च देवनिंदापराश्च ये८१।<br>
पाषंडाः कौलिकाः पापास्ते प्रेताः कर्मजा भुवि।<br>
गलपाशैर्जलैः शस्त्रैर्गरलैरात्मघातकाः८२।<br>
इहलोके च ते प्रेताश्चांडालादिषु संभवाः।<br>
अंत्यजाः पतिताश्चैव पापरोगमृताश्च ये८३।<br>
अंत्यजैर्घातिता युद्धे ते प्रेता निश्चिता भुवि।<br>
महापातकसंयुक्ता विवाहे च बहिष्कृताः८४।<br>
शौर्यात्साहसिका ये च ते प्रेताः कर्मजा भुवि।<br>
राजद्रोहकरा ये च पितॄणां द्रोहचिंतकाः८५।<br>
ध्यानाध्ययनहीनाश्च व्रतैर्देवार्चनादिभिः।<br>
अमंत्राः स्नानहीनाश्च गुरुस्त्रीगमने रताः८६।<br>
तथैव चांत्यजस्त्रीषु दुर्गतासु च संगताः।<br>
मृताः क्रूरोपवासेन म्लेच्छदेशस्थिता मृताः८७।<br>
म्लेच्छभाषायुताशुद्धास्तथाम्लेच्छोपजीविनः।<br>
अनुवर्तंति ये म्लेच्छान्स्त्रीधनैरुपजीवकाः८८।<br>
स्त्रियो यैश्च न रक्ष्यंते ते प्रेता नात्र संशयः।<br>
क्षुधासंतप्तदेहं तु श्रांतं विप्रं गृहागतम्८९।<br>
गुणपुण्यातिथिं त्यक्त्वा पिशाचत्वं व्रजंति ते।<br>
विक्रीणंति च वै गाश्च म्लेच्छेषु च गवाशिषु९०।<br>
प्रेतलोके सुखं स्थित्वा ते च यांत्यपुनर्भवम्।<br>
अशौचाभ्यंतरे ये च जाताश्च पशवो मृताः९१।<br>
चिरं प्रेताः पिशाचाश्च मृता जाताः पुनः पुनः।<br>
जातकर्ममुखैश्चैव संस्कारैर्ये विविर्जिताः९२।<br>
एकैकस्मिश्च संस्कारे प्रेतत्वं परिहीयते।<br>
स्नानसंध्यासुरार्चाभिर्वेदयज्ञव्रताक्षरैः९३।<br>
आजन्मवर्जिताः पापास्ते प्रेताश्चापुनर्भवाः।<br>
भोजनोच्छिष्टपात्राणि यानि देहमलानि च९४।<br>
निपातयंति ये तीर्थे ते प्रेता नात्र संशयः।<br>
दानमानार्चनैर्नैव यैर्विप्रा भुवि तर्पिताः९५।<br>
पितरो गुरवश्चैव प्रेतास्ते कर्मजा भृशम्।<br>
पतिं त्यक्त्वा च या नार्यो वसंति चेतरैर्जनैः९६।<br>
प्रेतलोके चिरं स्थित्वा जायंते चांत्ययोनिषु।<br>
पतिं च वंचयित्वा या विषयेंद्रियमोहिताः९७।<br>
मिष्टं चादंति याः पापास्तास्तु प्रेताश्चिरं भुवि।<br>
विण्मूत्रभक्षका ये च ब्रह्मस्व भक्षणे रताः९८।<br>
अभक्ष्यभक्षकाश्चान्ये ते प्रेताश्चापुनर्भवाः।<br>
बलाद्ये परवस्तूनि गृह्णंति न ददत्यपि९९।<br>
अतिथीनवमन्यंते प्रेता निरयमास्थिताः।<br>
तस्मादामलकीं भुक्त्वा स्नात्वा तस्य द्रवेण च १०० 1.60.100।<br>
सर्वपापाद्विनिर्मुक्तो विष्णुलोके महीयते।<br>
तस्मात्सर्वप्रयत्नेन सेवयामलकीं शिवाम् १०१।<br>
य इदं शृणुयान्नित्यं पुण्याख्यानमिदं शुभम्।<br>
सर्वपाप प्रपूतात्मा विष्णुलोके महीयते १०२।<br>
श्रावयेत्सततं लोके वैष्णवेषु विशेषतः।<br>
स याति विष्णुसायुज्यमिति पौराणिका विदुः १०३।<br>
स्कंद उवाच-<br>
महीरुह फलं ज्ञातं प्रपूतं द्विविधं प्रभो।<br>
इदानीं श्रोतुमिच्छामि पत्रं पुष्पं सुमोक्षदम् १०४।<br>
ईश्वर उवाच-<br>
सर्वेभ्यः पत्रपुष्पेभ्यः सत्तमा तुलसी शिवा।<br>
सर्वकामप्रदा शुद्धा वैष्णवी विष्णुसुप्रिया १०५।<br>
भुक्तिमुक्तिप्रदा मुख्या सर्वलोकपरा शुभा।<br>
यामाश्रित्य गताः स्वर्गमक्षयं मुनिसत्तमाः १०६।<br>
हितार्थं सर्वलोकानां विष्णुनारोपिता पुरा।<br>
तुलसीपत्रपुष्पं च सर्वधर्मप्रतिष्ठितम् १०७।<br>
यथा विष्णोः प्रियालक्ष्मीर्यथाहं प्रिय एव च।<br>
तथेयं तुलसीदेवी चतुर्थो नोपपद्यते १०८।<br>
तुलसीपत्रमेकं तु शतहेमफलप्रदम्।<br>
नान्यैः पुष्पैस्तथापत्रैर्नान्यैर्गंधानुलेपनैः १०९।<br>
तुष्यते दैत्यहा विष्णुस्तुलस्याश्च दलैर्विना।<br>
अनेन पूजितो येन हरिर्नित्यं पराशया ११०।<br>
तेन दत्तं हुतं ज्ञातं कृतं यज्ञव्रतादिकम्।<br>
जन्मजन्मनि भासित्वं सुखं भाग्यं यशः श्रियं १११।<br>
कुलं शीलं कलत्रं च पुत्रं दुहितरं तथा।<br>
धनं राज्यमरोगत्वं ज्ञानं विज्ञानमेव च ११२।<br>
वेदवेदांगशास्त्रं च पुराणागमसंहिताः।<br>
सर्वं करगतं मन्ये तुलस्याभ्यर्चने हरेः ११३।<br>
यथा गंगा पवित्रांगी सुरलोके विमोक्षदा।<br>
यथा भागीरथी पुण्या तथैवं तुलसी शिवा ११४।<br>
किं च गंगाजले नैव किंच पुष्करसेवया।<br>
तुलसीदलमिश्रेण जलेनैव प्रमोद्यते ११५।<br>
माधवः संमुखो यस्य जन्मजन्मसुधीमतः।<br>
तस्य श्रद्धा भवेछ्रुत्वा तुलस्या हरिमर्चितुम् ११६।<br>
यो मंजरीदलैरेव तुलस्या विष्णुमर्चयेत्।<br>
तस्य पुण्यफलं स्कन्द कथितुं नैव शक्यते ११७।<br>
तत्र केशवसान्निध्यं यत्रास्ति तुलसीवनम्।<br>
तत्र ब्रह्मा च कमला सर्वदेवगणैः सह ११८।<br>
तस्मात्तां संनिकृष्टे तु सदा देवीं प्रपूजयेत्।<br>
स्तोत्रमंत्रादिकं यद्वा सर्वमानंत्यमश्नुते ११९।<br>
ये च प्रेताश्च कूश्मांडाः पिशाचा ब्रह्मराक्षसाः।<br>
भूतदैत्यादयस्तत्र पलायंते सदैव हि १२०।<br>
अलक्ष्मीर्नाशिनी घूर्णा या डाकिन्यादि मातरः।<br>
सर्वाः संकोचितां यांति दृष्ट्वा तु तुलसीदलं १२१।<br>
ब्रह्महत्यादयः पापव्याधयः पापसंभवाः।<br>
कुमंत्रिणा कृता ये च सर्वे नश्यंति तत्र वै १२२।<br>
भूतले वापि तं येन हर्यर्थं तुलसीवनम्।<br>
कृतं क्रतुशतं तेन विधिवत्प्रियदक्षिणम् १२३।<br>
हरिलिंगेषु चान्येषु सालग्रामशिलासु च।<br>
तुलसीग्रहणं कृत्वा विष्णोः सायुज्यमाव्रजेत् १२४।<br>
नंदंति पुरुषास्तस्य माधवार्थे क्षितौ तु यः।<br>
तुलसीं रोपयेद्धीरः स याति माधवालयम् १२५।<br>
पूजयित्वा हरिं देवं निर्माल्यं तुलसीदलम्।<br>
धारयेद्यः स्वशीर्षे तु पापात्पूतो दिवं व्रजेत्१२६।<br>
पूजने कीर्त्तने ध्याने रोपणे धारणे कलौ।<br>
तुलसी दहते पापं र्स्वर्गं मोक्षं ददाति च १२७।<br>
उपदेशं दिशेदस्याः स्वयमाचरते पुनः १२८।<br>
स याति परमं स्थानं माधवस्य निकेतनम्।<br>
हरेः प्रियकरं यच्च तन्मे प्रियतरं भवेत् १२९।<br>
सर्वेषामपि देवानां देवीनां च समंततः।<br>
श्राद्धेषु यज्ञकार्येषु पर्णमेकं षडानन १३०।<br>
तस्मात्सर्वप्रयत्नेन तुलसीसेवनं कुरु।<br>
तुलसी सेविता येन तेन सर्वं तु सेवितम् १३१।<br>
गुरुं विप्रं देवतीर्थं तस्मात्सेवय षण्मुख।<br>
शिखायां तुलसीं कृत्वा यस्तु प्राणान्परित्यजेत् १३२।<br>
दुष्कृतौघाद्विनिर्मुक्तः स्वर्गमेति निरामयम्।<br>
राजसूयादिभिर्यज्ञैर्व्रतैश्च विविधैर्यमैः १३३।<br>
या गतिः प्राप्यते धीरैः तुलसीसेविनां भवेत्।<br>
तुलसीदलेन चैकेन पूजयित्वा हरिं नरः १३४।<br>
वैष्णवत्वमवाप्नोति किमन्यैः शास्त्रविस्तरैः।<br>
न पिबेत्स पयो मातुस्तुलस्याः कोटिसंख्यकैः १३५।<br>
अर्चितः केशवो येन शाखामृदुलपल्लवैः।<br>
भावयेत्पुरुषान्मर्त्यः शतशोथ सहस्रशः १३६।<br>
पूजयित्वा हरिं नित्यं कोमलैस्तुलसीदलैः।<br>
प्रधानतो गुणास्तात तुलस्या गदिता मया १३७।<br>
निखिलं पुरुकालेन गुणं वक्तुं न शक्नुमः।<br>
यस्त्विदं शृणुयान्नित्यमाख्यानं पुण्यसंचयम् १३८।<br>
पूर्वजन्मकृतात्पापान्मुच्यते जन्मबंधनात्।<br>
सकृत्पठनमात्रेण वह्निष्टोमफलं लभेत् १३९।<br>
न तस्य व्याधयः पुत्र मूर्खत्वं न कदाचन।<br>
सर्वदा जयमाप्नोति न गच्छेत्स पराजयं १४०।<br>
लेखस्तिष्ठेद्गृहे यस्य तस्य लक्ष्मीः प्रवर्तते।<br>
न चाधयो न च प्रेता न शोको नावमानना १४१।<br>
न तिष्ठंति क्षणं तत्र यत्रेयं वर्तते लिपिः १४२।<br>
इति श्रीपाद्मपुराणे प्रथमे सृष्टिखंडे तुलसीमाहात्म्यं नाम षष्टितमोऽध्यायः ६०।<br>
