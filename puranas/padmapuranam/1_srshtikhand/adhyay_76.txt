संजय उवाच-।<br>
येऽसुराश्च मृता युद्धे संमुखे विमुखेऽपि वा।<br>
गतिं तेषामहं ब्रह्मन्श्रोतुमिच्छामि तत्त्वतः१।<br>
असंख्याता इमे दैत्यास्त्रैलोक्ये सचराचरे।<br>
अद्याप्यासन्गताः कुत्र एतन्मे शंस भो गुरो२।<br>
व्यास उवाच-।<br>
ये मृतास्संमुखे शूरा दैत्यानां प्रवरा रणे।<br>
स्वयं प्राप्य च देवत्वं भोग्यमश्नंति शाश्वतम्३।<br>
प्रासादा यत्र सौवर्णा नानारत्नाविभूषिताः।<br>
सर्वकामप्रदा वृक्षाः स्वर्णदीतोय संयुताः४।<br>
पद्मोत्पलसुकल्हारैर्गंधाढ्यैरन्यपुष्पकैः।<br>
दधिदुग्धाज्यखंडैश्च युता पुष्करिणी शुभा५।<br>
अतीवरूपसंपन्नाः सदैव नवयौवनाः।<br>
तत्र राज्यं प्रकुर्वंति तथैव वसुधातले६।<br>
एवं जन्माष्टकं प्राप्य धनिनोऽध्यक्षमंत्रिणः।<br>
अर्धसंमुखगात्रेण दिवमश्नंति शाश्वतम्७।<br>
विमुखाः कातरा भीता ये च मायाविनो रणे।<br>
ते यांति निरयं घोरं ये च देवद्विजद्विषः८।<br>
पतितं मूर्च्छितं भग्नमन्ययोद्धारमाहवे।<br>
हंतारो निरयं यांति ते च म्लेच्छाः कुवाचकाः९।<br>
परन्यासापहर्तारो विमुखास्संति तत्त्वतः।<br>
रात्रौ वा विपिने नष्टे चोरास्साहसकारिणः१०।<br>
सर्वभक्षरता मूढा म्लेच्छा गोब्रह्मघातकाः।<br>
कुवाचकाः परे म्लेच्छा एते ये कूटयोनयः११।<br>
तेषां पैशाचिकी भाषा लोकाचारो न विद्यते।<br>
नास्ति शौचं तपो ज्ञानं न देवपितृतर्पणम्१२।<br>
दानश्राद्धादिकं यज्ञे सुराणां च प्रपूजनम्।<br>
पितॄणां च न शुश्रूषा द्विजदेवतपस्विनाम्१३।<br>
ज्ञानलोपादतस्तेषां मलशौचं न विद्यते।<br>
मातरं भगिनीं चान्यां गृहिणीं कामयंति च१४।<br>
सर्वो विपर्ययो लोकात्सदाचारो मलीमसः।<br>
तार्क्ष्यस्योद्ववनानां च अन्येषां गोत्रवासिनाम्१५।<br>
कुलजातास्सदा दैत्या येषां पुण्यमकारणम्।<br>
दुर्गतिं च मृता यांति द्विजस्त्रीशिशुघातिनः१६।<br>
गवाशिनो दुरात्मानो ह्यभक्ष्यभक्षणे रताः।<br>
कीटयोनिं व्रजंत्येते तरवश्च पिपीलिकाः१७।<br>
न मंत्रेषु न देवेषु कल्पंते ते सुरद्विषः।<br>
अग्रजः सहजस्तेषां सदृङ्नो ग्राम्यवृत्तयः१८।<br>
लोमकेशप्रणेतारः क्रव्यभक्षरता भुवि।<br>
साहसं च व्रतं दानं स्नानं यज्ञादिकं च यत्१९।<br>
मत्स्यमांसादिषु प्रीता मृषावचनभाषिणः।<br>
सदाकामास्सदा लोभास्सदा क्रोधमदान्विताः२०।<br>
वधबंधरतोद्वेगा द्यूतसंगीतसंप्रियाः।<br>
कुभृत्याः कुजनप्रीताः पूतिगंधरता नराः२१।<br>
न देवेषु न विज्ञेषु न धर्मश्रवणेषु च।<br>
स्तोत्रमंत्रादिके पुण्ये यथाकार्येष्वनिश्चयाः२२।<br>
बहुरोगाधिरोषाश्च बहुरूपपरिच्छदाः।<br>
नरजातिषु दैत्यानां चिह्नान्येतानि भूतले२३।<br>
न जानंति परं लोकं न गुरुं स्वं न चापरं।<br>
गर्भपूरणमिच्छंति नातिथिं न गुरून्द्विजान्२४।<br>
न देवं न सुतं गोत्रं न मित्रं न च बान्धवं।<br>
स्वप्ने दानं न जानंति भक्षणान्न परिच्छदं२५।<br>
गोपायंति धनं यस्मात्ते यक्षा नररूपिणः।<br>
प्राणांतेपि धनं किचिन्न दिशंति च राजनि२६।<br>
ते यक्षा दुर्गतिस्थाश्च परार्थे भारवाहकाः।<br>
प्रेतानां लक्षणं यद्वा सर्वलोकविगर्हितं२७।<br>
स्त्रीणां च पुरुषाणां च शृणुष्वैकमना मम।<br>
मलपंकधरा नित्यं सत्यशौचविवर्जिताः२८।<br>
दंतकुंतलवस्त्राणां वपुषो मलसंचयाः।<br>
गृहपीठादिपात्राणां सकृच्छौचं न रोचते२९।<br>
न पश्यंति सुखं स्त्रीणां विशंति कानने द्रुतं।<br>
विघसोच्छिष्टपूतीनां भक्षणेभिरता भुवि३०।<br>
अन्नपानं च शयनमन्धकारेषु रोचते।<br>
कदाचित्स्वस्थता नास्ति क्वचिद्वा शुचितातनौ३१।<br>
लक्षणं नरलोकेषु प्रेतानामीदृशं किल।<br>
हिताहितं न जानंति मित्रामित्रं गुणागुणम्३२।<br>
पापपुण्यादिकं स्थानं स्नानं देवद्विजार्चनं।<br>
अरिमित्रमुदासीनं न विंदंति स्वभावतः३३।<br>
मर्त्यस्थाः पशवस्ते च ज्ञायंते बुद्धिसंमतैः।<br>
बुद्ध्या नानात्वभावाश्च भ्रमंति च मृषा भुवि३४।<br>
यक्षरूपा नरास्ते च सर्वकर्मबहिष्कृताः।<br>
एषां भेदं प्रवक्ष्यामि लक्षणं धरणीतले३५।<br>
विजाता मर्त्यलोकेषु पापस्यैवानुरूपतः।<br>
मलीमस भुविप्रस्थं नागरं छद्मरूपिणं३६।<br>
विघसादिप्रभोक्तारं काकमाहुर्मनीषिणः।<br>
अभक्ष्ये निरतः पापः कुकुरः पूतिसंप्रियः३७।<br>
प्रवृत्तस्सर्वगृह्येषु भक्ष्याभक्ष्यसजीवनः।<br>
भूम्यां पश्वादियोनीनां कुलेषु प्राप्तसंभवाः३८।<br>
शुनो विगृह्य हस्तेन म्लेच्छानां भक्षणप्रियाः।<br>
विशेषात्सूकराणां च तथा च रणयोधिनां३९।<br>
पोषणे भक्षणे प्रीताः पूतिगर्ह्येष्वसाधुषु।<br>
पर्वतेकरणाद्वह्नेः काष्ठसंचयसंग्रहे४०।<br>
विज्ञेयास्ते सदा म्लेच्छाः क्षत्रियाणां भयाकुलाः।<br>
लोकानां नष्टधर्मे च सदा शौचविवर्जिते४१।<br>
कुलीनानां तदा म्लेच्छा भविष्यंति च दस्यवः।<br>
तेषां संसर्गतोन्ये च संबंधादन्नभोजनात्४२।<br>
मैथुनात्तस्य योषासु तद्भावं तु व्रजंति ते।<br>
तस्मिन्काले जनास्सर्वे दुःखरोगप्रतापिताः४३।<br>
दुर्भिक्षान्न परामूढाः सदा राजप्रपीडिताः।<br>
तत्रासत्येरता मर्त्याः सर्वशौचविवर्जिताः४४।<br>
न श्रूयंते जनैरेव पुराणागमसंहिताः।<br>
मद्यमांसप्रियाः पापास्सर्वभक्षास्सुदारुणाः४५।<br>
दारुणाचारनिरता नित्यं छलपरायणाः।<br>
न पुष्णंति सुतास्तातं प्रसुवं च गुरूनपि४६।<br>
न शुश्रूषंति वै भृत्याः स्वामिनं गुणशालिनम्।<br>
भर्तारं न स्त्रियः काश्चिच्छ्वशुरौ च स्वमातरः४७।<br>
नित्यकष्टा नरास्तत्र कलहश्च गृहे गृहे।<br>
नृपा म्लेच्छाः सुरापाश्च तथा मंत्रिपुरोहिताः४८।<br>
मनुष्यैश्च बलिस्तेषां मत्स्यैर्मांसैर्निरामिषः।<br>
पाषंडायासयोगेभ्यः प्रधाना गुणवार्तयोः४९।<br>
धनिकैः कोकिलैर्मंदैर्व्याप्तं तैस्तु महीतलम्।<br>
ततोन्योन्यं प्रिया मूढा वने वा नगरेषु च५० 1.76.50।<br>
भक्ष्याभक्ष्यं समश्नंति मत्स्यमांसादिकं नराः।<br>
वने द्विजातयश्चान्ये भुंजते चानुपापकम्५१।<br>
भक्तिमंतं पशुं चान्यत्सर्वे यांत्यपुनर्भवम्।<br>
पातयंति पितॄन्पापाः सर्वे ते पूर्वदेवकाः५२।<br>
पिशाचा राक्षसा ये च मुर्त्यका गुह्यका ध्रुवम्।<br>
एते चाविनयप्रीता न देवा न च मानुषाः५३।<br>
संजय उवाच-।<br>
कथं च मर्त्यभावेषु लक्षंजानंतितात्त्विकाः।<br>
एतं मे संशयं नाथ दूरीकुरु ततस्ततः५४।<br>
व्यास उवाच-।<br>
कृतपापानुरूपास्तु द्विजातिष्वन्यजातिषु।<br>
असुरा राक्षसाः प्रेताः स्वभावं न त्यजंति ते५५।<br>
जाता ये चासुरा मर्त्ये सदाते कलहोत्सुकाः।<br>
कुहकाः कच्चराः क्रूराः विज्ञेया राक्षसाभुवि५६।<br>
जनोद्विग्नादिकं दानं तथा देवार्चनं भुवि।<br>
उग्रभावाद्धनं लब्ध्वा राज्यं भुञ्जंति शाश्वतम्५७।<br>
जयं शौर्यादिकं पुण्यं पुनःपापक्षयं व्रजेत्।<br>
एवमुर्व्यां तथा नाके नागलोके यमालये५८।<br>
उग्रेण तपसा कश्चित्सुरत्वं लभते दिवि।<br>
वासुदेवं समाराध्य प्रह्लादः सुरपूजितः५९।<br>
हरं तथान्धको दैत्यः स्तुत्वा तत्सभ्यकोऽभवत्।<br>
तस्यैव गणमुख्यत्वं लेभे भृंगी महाबलः६०।<br>
एते चान्ये च बहवो बलिरिंद्रो भविष्यति।<br>
गच्छंति सद्गतिं तात इहामुत्र च सर्वदा६१।<br>
केचिद्दैत्यकुले जाताः पृथिव्यां सुरसत्तमाः।<br>
भावयंति पितॄन्सर्वान्शतशोथ सहस्रशः६२।<br>
एकेनापि सुपुत्रेण कुलत्राणं च धीमता।<br>
एकोपि वैष्णवः पुत्रः कुलकोटिं समुद्धरेत्६३।<br>
जितेंद्रियोपि धर्मात्मा द्विजदेवार्चने रतः।<br>
क्षये धर्मे कलौ शेषे पुरे जनपदेषु च६४।<br>
एको रक्षति धर्मात्मा पुरे ग्रामं जनं कुलम्।<br>
विज्ञातृमेदुरं चासीद्ब्राह्मणानां पुरं महत्६५।<br>
तत्र सर्वे द्विजाः शश्वत्संध्योपासनतत्पराः।<br>
वेदपाठरता धीरा देवातिथिद्विजार्चकाः६६।<br>
यज्ञव्रताग्निकर्माणः षट्कर्मपरिनिश्चयाः।<br>
अतिकृच्छ्रे च तेषां वै न पापे वर्तते मनः६७।<br>
कुर्वंति सततं वीरा व्रतं यज्ञं सनातनम्।<br>
कदाचिद्दैवयोगाच्च गृहस्थश्च स कोविदः६८।<br>
वह्नौ जुहोति विप्रर्षि राज्यं मंत्रेण मंत्रवित्।<br>
तस्मिन्काले च तस्यैव मूत्रकृच्छ्रं सुदारुणम्६९।<br>
तत्प्रोज्झितुं गतः सोपि रक्षार्थं स्थाप्य चेटिकाम्।<br>
तस्यास्त्वनवधानेन शुना चाज्यं च भक्षितम्७०।<br>
भिया तया ततः पात्रं स्वीयमूत्रेण संभृतम्।<br>
असंलक्ष्या जुहोदग्नौ स विप्रस्त्वरया ततः७१।<br>
आश्चर्यं च ततो वह्नौ लक्षितं तेन तत्क्षणात्।<br>
कूटं हेममयं साक्षात्स्वर्णं जांबूनदप्रभं७२।<br>
गृहीत्वा तन्मुदा विप्रः पापयोगं चकार ह।<br>
पप्रच्छ विस्मयाद्दासीं कथमेतद्वद प्रिये७३।<br>
मुदा तत्र यथावृत्तं कथितं तु तया द्विज।<br>
ततो नित्यं यथाकालं तच्च तस्य प्रवर्तते७४।<br>
समृद्धिरद्भुता गेहे लोकविस्मयकारिणी।<br>
ततः परस्पराच्छ्रुत्वा सर्वैरेव च तत्पुरे७५।<br>
कृतं कर्म दुराचारं श्रुत्वा लोभादसाधुभिः।<br>
गुरुलोभाच्च सुमहत्स्वांते पंकं विशत्यपि७६।<br>
पंकादेव भयान्मोहान्मतिभ्रंशोऽभवत्ततः।<br>
अथ किल्बिषकूटेन दग्धमेव पुरं च तत्७७।<br>
स्त्रियो दुष्टा जना दुष्टाः सर्वे पापबलात्तदा।<br>
वृद्धो ज्ञाता द्विजस्तत्र तत्कार्ये न मतिं दधौ७८।<br>
तस्य भार्या तदा साध्वी पुरुदुःखेन संयुता।<br>
भर्तारं कृच्छ्रसन्तप्ता पुरकार्यं जगाद सा७९।<br>
ब्राह्मण्युवाच-।<br>
कष्टं मे वर्तते नाथ दृष्ट्वा त्वां दुःखसंयुतम्।<br>
ग्रामाचारमिमं यद्वाप्यऽपरं कर्तुमर्हसि८०।<br>
ततस्तत्र स दोषज्ञः स्मित्वा वचनमब्रवीत्।<br>
यस्तु जीवति पापेन त्यक्त्वा धर्मं परं हितम्८१।<br>
स वैधेयो महाभागे प्रगच्छत्यपुनर्भवम्।<br>
एते विप्रा दुराचाराः सदारास्सपरिच्छदाः८२।<br>
अतिपातकयोगाच्च महापातकसंमताः।<br>
सह पापेन महता प्रयास्यंति रसातलम्८३।<br>
अंतेऽपुनर्भवं प्राप्यापराधांतो न विद्यते।<br>
अहमेकोत्र तिष्ठामि स्वपुण्यपरिरक्षणात्८४।<br>
ततस्सा तमुवाचेदं लोकहास्यवचस्तव।<br>
वक्तुमर्हसि नश्चाग्रे न पुरोऽन्यस्य कस्यचित्८५।<br>
द्विज उवाच-।<br>
यदि यास्यामि चान्यत्र इतोऽहं तत्क्षणात्प्रिये।<br>
सवित्तैः स्वजनैरेव पुरीयास्यत्यथोगतिम्८६।<br>
इत्युक्त्वा परमप्रीतः संगृह्य च धनं स्वकम्।<br>
क्षिप्रं स च तया सार्धं ययौ सीमांतरं द्विजः८७।<br>
स्थित्वाऽपश्यत्पुरी तावत्स्थिरा तिष्ठति पूर्ववत्।<br>
सा चाह तं पतिं साध्वी पुरी चेयं न नश्यति८८।<br>
विमृश्यतामुवाचेदं विप्रवर्यस्सुविस्मितः।<br>
किं नु तिष्ठति तत्रैव द्रव्यमस्मद्गृहाद्बहिः८९।<br>
विचार्य सा धवं प्राह मया भ्रांत्या उपानहौ।<br>
नानीते तिष्ठतस्तत्र धारयिष्यामि किं नु वै९०।<br>
एवमुक्त्वा पतिं साध्वी गृहीत्वा ते उपागता।<br>
पत्युरभ्याशतो दृष्टं पुरं निर्व्यथनं गतम्९१।<br>
ततो विप्रादयो वर्णाः कच्चराः पुरवासिनः।<br>
तिष्ठंति नरके घोरे दुःखिताश्चापुनर्भवे९२।<br>
कृच्छाद्यमपुरं यांति नास्ति तेषां च निष्कृतिः।<br>
पूतिगंधं ततो मेध्यं वर्जनीयं प्रकीर्तितम्९३।<br>
पूर्ववद्भक्षणे प्रीतो ह्यद्यपापं करोति च।<br>
स्तेयशीलो निशाचारी बुधैर्ज्ञेयस्स वंचकः९४।<br>
अबुधः सर्वकार्येषु अज्ञातः सर्वकर्मसु।<br>
समयाचारहीनस्तु पशुरेव स बालिशः९५।<br>
एवमुष्ट्रादयस्संति भक्षादि नकुलादयः।<br>
हिंस्रो ज्ञातिजनोद्वेगरिते युद्धे च कातरः९६।<br>
विघसादिप्रियो नित्यं नरः श्वा कीर्तितो बुधैः।<br>
चौर्यकर्मरतो नित्यं बहुमित्रप्रवंचकः९७।<br>
मिथुने कलहो नित्यं मर्त्यस्तु परिकीर्तितः।<br>
प्रकृत्या चपलो नित्यं सदा भोजनचंचलः९८।<br>
प्लवगः काननप्रीतो नरः शाखामृगो भुवि।<br>
सूचको भाषया बुध्या स्वजनेऽन्यजनेषु च९९।<br>
उद्वेगजनकत्वाच्च स पुमानुरगः स्मृतः।<br>
बलवान्क्रांतशीलश्च सततं चानपत्रपः१०० 1.76.100।<br>
पूतिमांसप्रियो भोगी नृसिंहस्समुदाहृतः।<br>
तत्स्वनादेव सीदंति भीता अन्ये वृकादयः१०१।<br>
द्विरदादि नरा ये च ज्ञायंते दूरदर्शिनः।<br>
एवमादि क्रमेणैव विजानीयान्नरेषु च१०२।<br>
सुराणां लक्षणं ब्रूमो नररूपं व्यवस्थितम्।<br>
द्विजदेवातिथीनां च गुरुसाधुतपस्विनाम्१०३।<br>
पूजातपोरतोनित्यं धर्मशास्त्रेषु नीतिषु।<br>
क्षमाशीलो जितक्रोधः सत्यवादी जितेंद्रिंयः१०४।<br>
दयालुर्दयितो लोके रूपवान्मधुरस्वरः।<br>
वागीशः सर्वकार्येषु गुणी दक्षो महाबलः१०५।<br>
साक्षरश्चापि विद्वांश्च गीतनृत्यार्थतत्त्ववित्।<br>
आत्मविद्यादिकार्येषु सर्वतंत्रीस्वरेषु च१०६।<br>
हविष्येषु च सर्वेषु गव्येषु च निरामिषे।<br>
सद्योगास्वादद्रव्ये च प्रत्यग्रे चातिशोभने१०७।<br>
गंधमाल्येषु वस्त्रेषु शास्त्रेष्वाभरणेषु च।<br>
संप्रीतश्चातिथौ दाने पार्वणादिषु कर्मसु१०८।<br>
स्नानदानादिभिः कार्ये व्रतैर्यज्ञैः सुरार्चनैः।<br>
कालो गच्छति पाठैश्च न क्लीबं वासरं भवेत्१०९।<br>
अयमेव मनुष्याणां सदाचारो निरंतरम्।<br>
देववन्मानवाचारो गीयते मुनिसत्तमैः११०।<br>
किंतु सत्त्वाधिको देवो मनुष्यो भीत एव च।<br>
गंभीरः सर्वदा देवः सदैव मानवो मृदुः१११।<br>
द्वयोस्तुत्या च संप्रीतिर्न दैत्यादौ भवेत्किल।<br>
प्रीतिभावं परं सौख्यं सौहृदं सुकृतं शुभम्११२।<br>
दैवमानुषयोरेव दैत्यराक्षसयोस्तथा।<br>
प्रेतादीनां च प्रेतेषु पशौ प्रीतिः पशोरपि११३।<br>
काकादयः स्वजातौ च तथान्ये च स्वजातिषु।<br>
प्रीता भवंति चाप्रीता विद्या तेषां च लक्षणम्११४।<br>
एवं पुण्यविशेषेण सविशेषा सुजातिषु।<br>
प्रियाप्रियं विजानीयात्पुण्यापुण्यं गुणागुणम्११५।<br>
दंपत्योर्न सुखं किंचिज्जातिभेदान्नृणां भुवि।<br>
स्वजातिषु भवेत्प्रीतिर्मुक्तो वा निरयेपि वा११६।<br>
अतिपुण्याल्लभेदायुः शोभनाः पुण्यकारिणः।<br>
पापात्मानो लभंतेऽन्तं ये च दैत्यादयो नराः११७।<br>
कृते जाताः सुरा भूमौ न दैत्याश्चान्यजातयः।<br>
त्रेतायामेकपादं च द्विपदं द्वापरे युगे११८।<br>
संध्यायां च कलेरेव सर्वपादं च संकुलम्।<br>
देवादीनां भवेज्जातं भारतं यत्प्रवर्तितम्११९।<br>
ये ते दुर्योधनस्यैव योधाः सैन्यादयस्तथा।<br>
ते च दैत्यादयः सर्वे ये च कर्णादयो भुवि१२०।<br>
गांगेयो वसुमुख्यश्च द्रोणो देवमुनिः प्रभुः।<br>
अश्वत्थामा हरः साक्षाद्धरिर्नंदकुलोद्भवः१२१।<br>
पंचेंद्राः पांडवा जाता विदुरो धर्म एव च।<br>
गांधारी द्रौपदी कुंती चैता देव्यो धरातले१२२।<br>
देवदैत्याः कलेर्मध्ये दैत्याश्शेषे च मानवाः।<br>
उत्पत्स्यंते सदा प्रेताः क्रव्यादाः पशुपक्षिणः१२३।<br>
तेषां च कुलटा दासी नित्यकष्टा यवीयसी।<br>
नित्यं द्वंद्वेषु संप्रीत्या तेषामाचारभाषिणी१२४।<br>
किल्बिषेषु च सर्वेषु कलहेऽन्यायकर्मणि।<br>
रता दैत्यादयो ये ते सर्वे निरयगामिनः१२५।<br>
वैशंपायन उवाच-।<br>
दैत्यादीनां मृषाभावात्सुरत्वं न सुरालयम्।<br>
कथं भोग्यं कथं सौख्यमारोग्यं बलसंचयम्१२६।<br>
राज्यमायुस्तथा कीर्तिरभीष्टं दयितं बलम्।<br>
नीतिविद्यादिकं भाव्यं जन्मवृद्धं सनातनम्१२७।<br>
दानाध्ययनकर्माणि यज्ञादि च कथं प्रभो।<br>
एतदाप्ताय शिष्याय मह्यं भो वक्तुमर्हसि१२८।<br>
व्यास उवाच-।<br>
दैत्यानां साहसादेव तपो भवति निश्चितम्।<br>
व्रतं यज्ञादिकं चैव संप्रीतिः स्वजनस्य च१२९।<br>
यो दांतो विगुणैर्मुक्तो नीतिशास्रार्थतत्त्वगः।<br>
एतैश्च विविधैः पूतः स भवेत्सुरलक्षणः१३०।<br>
पुराणागमकर्माणि नाकेष्वत्र च वै द्विज।<br>
स्वयमाचरते पुण्यं स धरोद्धरणक्षमः१३१।<br>
विशेषाद्वैष्णवं दृष्ट्वा प्रीयते पूजयेच्च यः।<br>
विमुक्तस्सर्वपापेभ्यस्स धरोद्धरणक्षमः१३२।<br>
षट्कर्मनिरतो विप्रस्सर्वयज्ञरतस्सदा।<br>
धर्माख्यानप्रियो नित्यं स धरोद्धरणक्षमः१३३।<br>
विश्वासघातिनो ये च कृतघ्ना व्रतलोपिनः।<br>
द्विजदेवेषु विद्विष्टाः शातयंति धरां नराः१३४।<br>
ये च मद्यरताः पापा द्यूतकर्मरतास्तथा।<br>
पाषंडपतितालापाः शातयंति धरां नराः१३५।<br>
सुकर्मरहिता ये च नित्योद्वेगाश्च निर्भयाः।<br>
स्मृतिशास्त्रार्थकोद्विग्नाश्शातयंति धरां नराः१३६।<br>
निजवृत्तिं परित्यज्य कुर्वंति चाधमां च ये।<br>
गुरुनिंदारता द्वेषाच्छातयंति धरां नराः१३७।<br>
दातारं ये रोधयंति पातके प्रेरयंति च।<br>
दीनानाथान्पीडयंति शातयंति धरां नराः१३८।<br>
एते चान्ये च बहवः पापकर्मकृतो नराः।<br>
पुरुषान्पातयित्वा तु शातयंति धरां नराः१३९।<br>
य इदं शृणुयाद्रम्यं गुह्याद्गुह्यं परं हितम्।<br>
न तस्य दुर्गतिर्दुःखं दौर्भाग्यं दीनता भुवि१४०।<br>
न दैत्यादौ भवेज्जन्म स्वर्लोके शाश्वतं सुखम्।<br>
नाकाले मरणं तस्य न च पापैः प्रलिप्यते१४१।<br>
इह सर्वजनाध्यक्षस्त्रिदिवे त्रिदिवेश्वरः।<br>
कल्पंकल्पं दिवं भुक्त्वा मोक्षमार्गं व्रजत्यसौ१४२।<br>
इति श्रीपाद्मपुराणे प्रथमे सृष्टिखंडे पुण्यव्यक्तिर्नाम षट्सप्ततितमोऽध्यायः७६।<br>
<br>
