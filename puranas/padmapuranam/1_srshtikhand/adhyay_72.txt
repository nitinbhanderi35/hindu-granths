व्यास उवाच-<br>
दिव्यं रथं समास्थाय धनुर्हस्तो बलैर्युतः।<br>
गत्वा च माधवं संख्ये देवासुरगणाग्रतः१।<br>
क्रोधेन महताविष्टो मधुर्निर्जरमर्दनः।<br>
अब्रवीत्परुषं वाक्यमव्ययं हरिमीश्वरम्२।<br>
नारायण न जानासि युद्धधर्ममितः कथम्।<br>
अन्यायाद्दुर्वधोपायं कृत्वा नष्टो न शोचसि३।<br>
अनेन पंकयोगेन व्यवहारा कृतस्य च।<br>
सुरत्वं चोपनष्टं स्यादन्यसृष्टिं करोम्यहम्४।<br>
त्वामेव निहनिष्यामि सह देवगणैरिह।<br>
इत्युक्त्वा धनुरादाय जघान विशिखैर्विभुम्५।<br>
माधवस्तान्बिभेदाथ शरैर्वज्रसमप्रभैः।<br>
बहुभिस्सर्वगात्रेषु जघान च मधुं ततः६।<br>
मायया छादितः सोभूद्दैत्यस्तं सुरसत्तमाः।<br>
ये वै शूराश्च रुद्राद्यास्त्रिदशास्सत्त्वधारिणः७।<br>
देव्यो नानाविधाश्चापि सायुधा वाहनान्विताः।<br>
सेनान्यो गणपा देवा लोकेश हरविष्णवः८।<br>
अन्ये ग्रहादयो देवाः सर्वे युध्यन्ति संगताः।<br>
विनष्टाश्च तदा देवा मधोर्वै मायया ध्रुवम्९।<br>
संमुखे विमुखे चैव शरशक्त्यृष्टिवृष्टिभिः।<br>
पतंति सहसा देवा भूमौ शस्त्राभिपीडिताः१०।<br>
एतस्मिन्नंतरे विष्णुर्गृहीत्वा च सुदर्शनम्।<br>
असुरान्मायया देवान्जघान रणमूर्धनि११।<br>
अथ तेषां शिरांस्येष छित्वा चैव सहस्रशः।<br>
पातयामास देवेशो दैत्यानां च सुरात्मनाम्१२।<br>
एवमन्यान्विभुर्दैत्यान्द्रावयामास संगरात्।<br>
तं दृष्ट्वा मुनयो देवाः सर्वे विस्मयमाययुः१३।<br>
कर्णे कर्णे प्रजल्पंते देवा मुनिगणास्तथा।<br>
सदा देवैकगोप्ता च हरिरव्यय ईश्वरः१४।<br>
सर्वसाक्षी त्वयं देवो दैत्यजिष्णुर्युगे युगे।<br>
कथं हंति सुरान्सर्वान्कल्पांत इह जायते१५।<br>
एतस्मिन्नंतरे दूरे मधुर्मायां प्रयोजिता।<br>
हररूपधरो भूत्वा अब्रवीद्धरिमव्ययम्१६।<br>
दैत्यानामग्रतः पाप रणे देवान्समंततः।<br>
हत्वा किं ते शिवं चाद्य धर्मकीर्ति यशो गुणाः१७।<br>
महतोन्मत्तभावेन न जानासि परान्स्वकान्।<br>
अतस्त्वां निशितैर्बाणैर्नयामि यमसादनम्१८।<br>
एवमुक्त्वा शरैरुग्रैर्जघान केशवं रणे।<br>
निचकर्त शरांस्तांस्तु माधवो वाक्यमब्रवीत्१९।<br>
जानामि त्वां रणे दैत्यं हररूपधरं प्रियम्।<br>
शूरं शूरविकर्माणं मधुं मायानियोजितम्२०।<br>
मिथ्यालोकं प्रदास्यामि पातयित्वा रणाजिरे।<br>
एतस्मिन्नंतरे तीक्ष्णैः शरैर्विव्याध संयुगे२१।<br>
जटिलं वृषकेतुं च वृषभस्थं महेश्वरम्।<br>
तयोर्युद्धमतीवासीद्देवदानवयोस्तदा२२।<br>
परस्परं भिंदतोश्च प्राप्तान्प्राप्तान्शरान्शरैः।<br>
क्षुरप्रेण धनुस्तस्य चिच्छेद हरिरव्ययः२३।<br>
ततश्च पातयामास घोटकं वृषरूपिणम्।<br>
स दैत्यश्शूलहस्तोथ प्रदुद्राव जगत्पतिम्२४।<br>
भ्रामयित्वा ततः शूलं जघान परमेश्वरम्।<br>
त्रिभिश्चिच्छेद बाणैश्च शूलं कालानलप्रभम्२५।<br>
ततः क्रूरो महाबाहुर्मधुर्मायातिमायिकः।<br>
देवीरूपं समास्थाय सिंहस्थः प्रययौ हरिः२६।<br>
शरैर्बहुविधैर्विष्णुं जघानैवाब्रवीद्वचः।<br>
स्वामी तु मे सुरश्रेष्ठ त्वयैव पातितो युधि२७।<br>
अहं त्वां च हनिष्यामि सुतौ स्कंदविनायकौ।<br>
उक्तवंतं च दैतेयं जघान बहुमार्गणैः२८।<br>
स पपात महीपृष्ठे गतासुर्लोहितोद्गिरः।<br>
पितरौ निहतौ दृष्ट्वा मायाबद्धो महाबलः२९।<br>
स्कंदः शक्तिं समादाय प्रायाद्योधयितुं हरिम्।<br>
ततो धाताऽब्रवीद्वाक्यं स्कंदं मोहप्रपीडितम्३०।<br>
पश्य ते पितरौ दूरे पश्यंतौ युद्धमीदृशम्।<br>
अंतरिक्षे भ्रमंतौ च संस्थितौ लोकसाक्षिणौ३१।<br>
एतच्छ्रुत्वा ततो दृष्ट्वा तत्रैवांतरधीयत।<br>
ततो धुंधुश्च सुंधुश्च भ्रातरावतिदर्पितौ३२।<br>
वधं प्रति हरेर्युद्धे पेततुर्गरुडोपरि।<br>
खड्गहस्तं च धुंधुं च सगदं सुंधुमेव च३३।<br>
चिच्छेद नंदकेनैकं गदया सादयत्परम्।<br>
पेततुस्तौ धरापृष्ठे प्रवीरौ क्षतविक्षतौ३४।<br>
मधुस्तदागतस्तूर्णमंतर्धानं तमोवृतः।<br>
पातयामास विष्णौ च मायया शतपर्वतान्३५।<br>
ततस्तान्पर्वतांश्छित्वा तमसोऽन्तर्गतो युधि।<br>
क्रोधात्सुदर्शनेनैव शिरश्छित्वा निपातितः३६।<br>
ततो ब्रह्मादिभिर्देवैश्शंभुना त्रिदशैरपि।<br>
मधुसूदन इतिख्यातिर्विष्णोर्लोकेषु कारिता३७।<br>
इति श्रीपाद्मपुराणे प्रथमे सृष्टिखंडे मधुवधोनामद्विसप्ततितमोऽध्यायः७२।<br>
<br>
