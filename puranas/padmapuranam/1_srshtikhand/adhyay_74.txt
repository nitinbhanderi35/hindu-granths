व्यास उवाच-<br>
चतुर्भिस्तुरगैर्जुष्टं रथं सूर्यसमप्रभं।<br>
त्रैपुरिः संरुरोहाथाब्रवीद्वाक्यं गणाधिपं१।<br>
पिता मे निहतः पित्रा तव यस्माद्गणाधिप।<br>
तस्मात्त्वामद्य विशिखैर्नयामि यमसादनं२।<br>
ततस्तमब्रवीद्देवो गणेशस्त्रिपुरात्मजं।<br>
तव तातेन दुष्टेन सुराणामहितं पुरा३।<br>
कृतं कर्ममहत्पापं श्रुतं नो जनकेन हि।<br>
पापकर्मरतं दुष्टं ज्ञात्वा ज्ञानबलेन च४।<br>
अवधीत्तं शरैकेन पितरं ते बलेन च।<br>
पंकात्प्रतारितो मोहात्प्रेषितो यममंदिरं५।<br>
त्वां चाहं तत्पथं दैत्य प्रेषयामि क्षणादिह।<br>
उक्तवंतं महाप्राज्ञं सुराणां च गणाधिपं६।<br>
विव्याध दशभिस्तीक्ष्णैः कालानलसमप्रभैः।<br>
ततः शरसहस्रैस्तु दैत्यं विव्याध साहसात्७।<br>
यमदंडसमैर्बाणैः क्षुरप्रैश्च शिलीमुखैः।<br>
कंकपत्रैर्महातीक्ष्णैर्वज्रानलसमप्रभैः८।<br>
विचकर्त शरांश्चास्य लंबोदरः सुरार्चितः।<br>
पुनर्विव्याध विशिखैः सहसाभि दुरोपमैः९।<br>
शरैरर्दितसर्वांगो मूर्च्छितस्त्वपतद्भुवि।<br>
ततो भद्रश्च सौभद्रो भीषणो निर्जरांतकः१०।<br>
स्वां स्वां गदां समादाय दुद्रुवुस्तं विनायकम्।<br>
युगपत्ते गदापातैर्निजघ्नुर्गणनायकम्११।<br>
लाघवात्तु वृथा कृत्वा गदास्तेषां महाबलः।<br>
भद्रकस्य तु शीर्षे चाहनत्परशुना तदा१२।<br>
सौभद्रस्योत्तमांगं च असिनाग्रे निपातितम्।<br>
भीषणस्य कुठारेण खड्गेन निर्जरांतकम्१३।<br>
पातयित्वा च हेरम्बो महागिरिसमांस्तदा।<br>
चतुरो गणमुख्यांश्च अन्यांश्चापातयद्द्विषः१४।<br>
ततः संज्ञां समालभ्य त्रैपुरिश्चासुरोत्तमः।<br>
समारुह्य रथं स्वं च जघान सुरसत्तमम्१५।<br>
विशिखैरर्धचंद्रैश्च क्षुरप्रैर्भल्लकैस्तथा।<br>
तांस्तु चिच्छेद धर्मात्मा पुनर्विव्याध तं शरैः१६।<br>
चतुर्भिः सैंधवांश्चैव शरैकेन च सारथिम्।<br>
शरैः संपातयामास धरण्यां गणनायकान्१७।<br>
लाघवात्तु रथं चान्यं गत्वा त्रिपुरनंदनः।<br>
विशिखैर्वज्रसंकाशैः संबिभेद गणाधिपम्१८।<br>
रुधिरेणावसिक्तांगो रुषा घोर यमप्रभः।<br>
ललाटे च त्रिभिर्बाणैस्सप्तभिश्च स्तनांतरे१९।<br>
चतुर्भिर्नाभिदेशे च पंचभिर्मुष्टिमस्तके।<br>
संबिभेद महाक्रोधो बलिनं शंभुनंदनः२०।<br>
शरैरर्दितसर्वांगः स दैत्यो रणमूर्धनि।<br>
कश्मलं परमं गत्वा संपपात रथोपरि२१।<br>
ततः सूतेन धीरेण अपनीतो रणाजिरात्।<br>
विमुखं नाहनच्छूरो विनायकः सुरार्चितः२२।<br>
चिरात्संज्ञां समालभ्य यंतारं चाब्रवीद्वचः।<br>
गच्छ सूत रणे भीरुं विनायकं हरात्मजम्२३।<br>
ततो यंताब्रवीद्वाक्यं सत्यं पथ्यं च कोमलम्।<br>
हरात्मजशरान्सोढुं कस्समर्थो रणाजिरे२४।<br>
तस्मान्मोहगतस्त्वं च मयानीतः प्रभासुत।<br>
एतज्ज्ञात्वा त्विदानीं भो यद्युक्तं तद्विधीयताम्२५।<br>
एतस्मिन्नंतरे राज्ञा प्रेरितः कविसत्तमः।<br>
औषधादिप्रयोगेण गजः संज्ञामबोधयत्२६।<br>
अकारयच्छतगुण प्राणं च जयमादिशत्।<br>
प्राग्जलं मंत्रितं दत्वा रुरोधास्याङ्गकव्रणान्२७।<br>
स गजो दशनैरेव स्फोटयामास वै गिरिम्।<br>
एवं शतसहस्राणि सैन्यानि सैन्यपालकान्२८।<br>
पातयामास समितौ गजः परमदुर्जयः।<br>
स दैत्यस्तस्य पृष्ठस्थः शरैः कालानलप्रभैः२९।<br>
हत्वा त्वपातयच्चोर्व्यां मुख्यमुख्यान्सुराधिपान्।<br>
शरैस्तस्य तदा देवा यमदंडसमप्रभैः३०।<br>
निपतंति महावीर्या रुधिरौघपरिप्लुताः।<br>
यस्मिन्यस्मिंश्च मार्गे तु स दैत्यः सगजो गतः३१।<br>
तत्र तत्र चकाराशु भीषणं संचितं शरैः।<br>
गजेन पातिताः केचिद्गजारोहेण चापरे३२।<br>
वेगेन भ्रमणेनैव सुराः केचित्प्रतापिताः।<br>
एवं सुरगणाध्यक्षाः शस्त्रास्त्रैर्विविधैश्च तम्३३।<br>
सगजं युद्धनिर्भीता निजघ्नुर्बहुभिः शरैः।<br>
तथापि तद्गजं योद्धुं न शक्तास्ते महाबलाः३४।<br>
क्षिप्रं तांस्तु गजो दंतैस्त्रैपुरोऽपातयच्छरैः।<br>
न गता ये धरण्यां च देवा जर्जरविग्रहाः३५।<br>
शरण्यं गणपं जग्मुर्भीतास्ते वेदनातुराः।<br>
देवानां कदनं दृष्ट्वा गणाधीशः प्रतापवान्३६।<br>
स गजं ताडयामास वज्रानलसमैः शरैः।<br>
स गजो वेगसंरुद्धः शरेण च समुत्थितः३७।<br>
अथोतौ द्वौ शरैरेव बिभिदाते परस्परम्।<br>
उभौ तौ नर्दमानौ च अन्योन्यं जयमैच्छताम्३८।<br>
शोणितैर्लिप्तसर्वांगौ वीरमुख्यौ सुरासुरौ।<br>
अथाखुं स गजो मत्तो बिभेद दशनैः स्वकैः३९।<br>
आखुनाभिद्रुतो नागो घोरयुद्धं तयोः परम्।<br>
अधोर्ध्वं संविभागे च चतुर्भिर्युद्धमद्भुतम्४०।<br>
सशब्दं तुमुलं युद्धं सर्वलोकभयंकरम्।<br>
दशनैर्दशनैरेव शरैरेव शरोत्तमैः४१।<br>
तद्घोरमभवद्युद्धं देवदानवसंगरे।<br>
आखुको भेदयांचक्रे महानांगं महाबलम्४२।<br>
पर्शुना पृष्ठवंशाग्रे स्थित्वा तेनाहनत्पुनः।<br>
दैत्यस्य दशनद्वारे हृदिस्कंधेथ लाघवात्४३।<br>
सगजः स पपातोर्व्यां गतासुर्लोहितं वमन्।<br>
शशंसुर्मुनयो देवास्साधुसाध्विति चाब्रुवत्४४।<br>
अत्रान्येस्त्रैरमोघैश्च दैत्यानाजघ्नुराहवे।<br>
यावत्तु सेनयोर्नैव जययुद्धं समापयेत्४५।<br>
इति श्रीपाद्मपुराणे प्रथमे सृष्टिखंडे त्रैपुरिविमर्दोनाम चतुस्सप्ततितमोऽध्यायः७४।<br>
<br>
