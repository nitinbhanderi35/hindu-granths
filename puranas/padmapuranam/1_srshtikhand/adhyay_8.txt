भीष्म उवाच।<br>
बहुभिर्द्धरणी भुक्ता भूपालैः श्रूयते पुरा।<br>
पार्थिवाः पृथिवीयोगात्पृथिवी कस्य योगतः१।<br>
किमर्थं च कृता संज्ञा भूमेस्सा पारिभाषिकी।<br>
गौरितीयं च संज्ञा वा भुवः कस्माद्ब्रवीहि मे२।<br>
पुलस्त्य उवाच।<br>
पुरा कृतयुगस्यासीदंगो नाम प्रजापतिः।<br>
मृत्योस्तु दुहिता तेन परिणीतातिदुर्मुखी३।<br>
सुनीथा नाम तस्यास्तु वेनो नाम सुतः पुरा।<br>
अधर्मनिरतः कामी बलवान्वसुधाधिपः४।<br>
लोकस्याधर्मकृच्चापि परभार्यापहारकः।<br>
अथ तस्य प्रसिद्यर्थं जगदर्थं महर्षिभिः५।<br>
अनुनीतोपि न ददावशुद्धात्माऽभयं ततः।<br>
शापेन मारयित्वैनमराजकभयार्दिताः६।<br>
ममंथुर्ब्राह्मणास्तस्य बलाद्देहमकल्मषाः।<br>
तत्कायान्मथ्यमानात्तु जनिता म्लेच्छजातयः७।<br>
शरीरे मातुरंशेन कृष्णांजनसमप्रभाः।<br>
पितुरंशस्य संगेन धार्मिको धर्मकारकः८।<br>
उत्पन्नो दक्षिणाद्धस्तात्सधनुः सशरो गदी।<br>
दिव्यतेजोमयः पुत्रस्सरत्नकवचांगदः९।<br>
पृथुरेवाभवन्नाम्ना स च विष्णुरजायत।<br>
स विप्रैरभिषिक्तः संस्तपः कृत्वा सुदुष्करं१०।<br>
विष्णोर्वरेण सर्वस्य प्रभुत्वमगमत्प्रभुः।<br>
निःस्वाध्यायवषट्कारं निर्द्धर्मं वीक्ष्य भूतलं११।<br>
वेद्धुमेवोद्यतः कोपाच्छरेणामितविक्रमः।<br>
ततो गोरूपमास्थाय भूः पलायितुमुद्यता१२।<br>
पृष्ठे त्वन्वगमत्तस्याः पृथुः सेषुशरासनः।<br>
ततः स्थित्वैकदेशे तु किं करोमीति चाब्रवीत्१३।<br>
पृथुरप्यवदद्वाक्यमीप्सितं देहि सुव्रते।<br>
सर्वस्य जगतः शीघ्रं स्थावरस्य चरस्य च१४।<br>
तथेति चाब्रवीद्भूमिर्दुदोह स नराधिपः।<br>
स्वके पाणौ पृथुर्वत्सं कृत्वा स्वायंभुवं मनुं१५।<br>
तदन्नमभवद्दुग्धं प्रजा जीवंति येन तु।<br>
ततस्तु ऋषिभिर्दुग्धा वत्सः सोमस्तदाभवत्१६।<br>
दोग्धा वाचस्पतिरभूत्पात्रं वेदस्तपो रसः।<br>
देवैश्च वसुधा दुग्धा मरुद्दोग्धा तदाभवत्१७।<br>
इन्द्रो वत्सः समभवत्क्षीरमूर्ज्जस्वलं बलं।<br>
देवानां कांचनं पात्रं पितृणां राजतं तथा१८।<br>
अंतकश्चाभवद्दोग्धा यमो वत्सः स्वधा रसः।<br>
बिलं च पात्रं नागानां तक्षको वत्सकोभवत्१९।<br>
विषं क्षीरं ततो दोग्धा धृतराष्ट्रोभवत्पुनः।<br>
असुरैरपि दुग्धेयं आयसे शत्रुपीडनम्२०।<br>
पात्रे मायामभूद्वत्सःप्राल्हादिस्तुविरोचनः।<br>
दोग्धा त्रिमूर्द्धा तत्रासीन्माया येन प्रवर्तिता२१।<br>
यक्षैश्च वसुधा दुग्धा पुरांतर्द्धानमीप्सुभिः।<br>
कृत्वा विश्वावसुं वत्सं मणिमंतं महीपते२२।<br>
प्रेतरक्षोगणैर्दुग्धा वसा रुधिरमुल्बणं।<br>
रौप्यनाभोभवद्दोग्धा सुमाली वत्स एव च२३।<br>
गंधर्वैश्च पुनर्दुग्धा वसुधा साप्सरोगणैः।<br>
वत्सं चित्ररथं कृत्वा गंधान्पद्मदले तथा२४।<br>
दोग्धावसुरुचिर्नामाथर्ववेदस्य पारगः।<br>
गिरिभिर्वसुधा दुग्धा रत्नानि विविधानि च२५।<br>
औषधानि च दिव्यानि दोग्धा मेरुर्महीधरः।<br>
वत्सोभूद्धिमवांस्तत्र पात्रं शैलमयं पुनः२६।<br>
वृक्षैश्च वसुधा दुग्धा क्षीरं छिन्नप्ररोहणं।<br>
पालाशपात्रे दोग्धा तु सालः पुष्पवनाकुलः२७।<br>
प्लक्षोभवत्ततो वत्सः सर्ववृक्षवनाधिपः।<br>
एवमन्यैश्च वसुधा तथा दुग्धा यथेच्छतः२८।<br>
आयुर्द्धनानि सौख्यं च पृथौ राज्यं प्रशासति।<br>
न दारिद्र्यं तथा रोगी नाधनोनचपापकृत्२९।<br>
नोपसर्गा न चाघातः पृथौ राज्यं प्रशासति।<br>
नित्यंप्रमुदितालोका दुःखशोकविवर्जिताः३०।<br>
धनुः कोट्या च शैलेंद्रानुत्सार्य स महाबलः।<br>
भूमंडलं समं चक्रे लोकानां हितकाम्यया३१।<br>
न पुरग्रामदुर्गाणि न चायुधधरा नराः।<br>
म्रियंते यत्र दुःखं च नार्थशास्त्रस्य चादरः३२।<br>
धर्मैकतानाः पुरुषाः पृथौ राज्यं प्रशासति।<br>
कथितानि च पात्राणि यत्क्षीरं च यथा तव३३।<br>
येषां येन रुचिस्तत्र तेभ्यो दत्तं विजानता।<br>
यज्ञश्रीदेषु सर्वेषु मया तुभ्यं निवेदितं३४।<br>
दुहितृत्वं गता यस्मात्पृथोः पृथ्वी महामते।<br>
तस्यानुसारयोगाच्च पृथिवी विश्रुता बुधैः३५।<br>
भीष्म उवाच।<br>
आदित्यवंशमखिलं वद ब्रह्मन्यथाक्रमं।<br>
सोमवंशं च तत्त्वज्ञ यथावद्वक्तुमर्हसि३६।<br>
पुलस्त्य उवाच।<br>
विवस्वान्कश्यपात्पूर्वमदित्यामभवत्पुरा।<br>
तस्य पत्नीत्रयं तद्वत्संज्ञा राज्ञी प्रभा तथा३७।<br>
रैवतस्य सुता राज्ञी रेवतं सुषुवे सुतं।<br>
प्रभा प्रभातं सुषुवे त्वाष्ट्रं संज्ञा तथा मनुं३८।<br>
यमश्च यमुना चैव यमलौ च बभूवतुः।<br>
ततस्तेजोमयं रूपमसहंती विवस्वतः३९।<br>
नारीमुत्पादयामास स्वशरीरादनिंदितां।<br>
त्वाष्ट्री स्वरूपरूपेण नाम्ना छायेति भामिनी४०।<br>
किंकरोमीति पुरतः संस्थितां तामभाषत।<br>
छाये त्वं भज भर्तारं मदीयं तं वरानने४१।<br>
अपत्यानि मदीयानि मातृस्नेहेन पालय।<br>
तथेत्युक्त्वा च सा देवमगात्कामाय सुव्रता४२।<br>
कामयामास देवोपि संज्ञेयमिति चादरात्।<br>
जनयामास सावर्णिं मनुं मनुस्वरूपिणम्४३।<br>
सवर्णत्वाच्च सावर्णेर्मनोर्वैवस्वतस्य तु।<br>
ततः सुतां च तपतीं त्वाष्ट्रीं चैव क्रमेण तु४४।<br>
छायायां जनयामास संज्ञेयमिति भास्करः।<br>
छाया स्वपुत्रे त्वधिकं स्नेहं चक्रे मनौ तदा४५।<br>
न चक्षमे मनुः पूर्वस्तद्यमः क्रोधमूर्छितः।<br>
संतर्जयामास तदा पादमुत्क्षिप्य दक्षिणं४६।<br>
शशाप च यमं छाया भवतु क्रिमिसंयुतः।<br>
पादोयमेको भविता पूयशोणितविस्रवः४७।<br>
निवेदयामास पितुर्यमः शापेन धर्षितः।<br>
निःकारणमहं शप्तो मात्रा देव सकोपया४८।<br>
बालभावान्मया किंचिदुद्यतश्चरणः सकृत्।<br>
मनुना वार्यमाणापि मम शापमदाद्विभो४९।<br>
प्रायो न माता सास्माकमसमा स्नेहतो यतः।<br>
देवोप्याह यमं भूयः किं करोमि महामते५० 1.8.50।<br>
सौख्यात्कस्य न दुःखं स्यादथवा कर्मसंततिः।<br>
अनिवार्या भवस्यापि का कथान्येषु जंतुषु५१।<br>
कृकवाकुस्तव पदे स क्रिमिं भक्षयिष्यति।<br>
खंजं च रुचिरं चैव पादमेतद्भविष्यति५२।<br>
एवमुक्तः समाश्वस्तस्तपस्तीव्रं चकार ह।<br>
वैराग्यात्पुष्करे तीर्थे फलफेनानिलाशनः५३।<br>
पितामहं समाराध्य यावद्वर्षायुतं पुनः।<br>
तपःप्रभावाद्देवेशः संतुष्टः पद्मसंभवः५४।<br>
वव्रे स लोकपालत्वं पितृलोकं तथाक्षयं।<br>
धर्माधर्मात्मकस्यास्य जगतस्तु परीक्षणम्५५।<br>
एवं स लोकपालत्वमगमत्पद्मसंभवात्।<br>
पितॄणामाधिपत्यं च धर्माधर्मस्य चानघ५६।<br>
विवस्वानथ तज्ज्ञात्वा संज्ञायाः कर्मचेष्टितं।<br>
त्वष्टुः समीपमगमदाचचक्षे सरोषवान्५७।<br>
तमुवाच ततस्त्वष्टा सांत्वपूर्वमिदं वचः।<br>
तवासहंती भगवंस्तेजस्तीव्रं तमोनुद५८।<br>
बडवारूपमास्थाय मत्सकाशमिहागता।<br>
निवारिता मया सा च त्वद्भयेन दिवस्पते५९।<br>
यस्मादविज्ञातमना मत्सकाशमिहागता।<br>
तस्मान्मदीयं भवनं प्रवेष्टुं न तवार्हति६०।<br>
एवमुक्ता जगामाशु मरुदेशमनिंदिता।<br>
बडवारूपमास्थाय भूतले संप्रतिष्ठिता६१।<br>
तस्मात्प्रसादं कुरु मे यद्यनुग्रहभागहम्।<br>
अपनेष्यामि ते तेजः कृत्वा यंत्रे दिवाकरम्६२।<br>
रूपं तव करिष्यामि लोकानंदकरं प्रभो।<br>
तथेत्युक्तः स रविणा भ्रमे कृत्वा दिवाकरं६३।<br>
पृथक्चकार तेजश्च चक्रं विष्णोः प्रकल्पयत्।<br>
त्रिशूलं चापि रुद्रस्य वज्रमिंद्रस्य चापरं६४।<br>
दैत्यदानवसंहर्तृ सहस्रकिरणात्मकं।<br>
रूपं चाप्रतिमं चक्रे त्वष्टा पद्भ्यामृते महत्६५।<br>
न शशाक च तद्द्रष्टुं पादरूपं रवेः पुनः।<br>
अद्यापि च ततः पादौ न कश्चित्कारयेत्क्वचित्६६।<br>
यः करोति स पापिष्ठो गतिमाप्नोति निंदितां।<br>
कुष्ठरोगमवाप्नोति लोकेस्मिन्दुःखसंज्ञितं६७।<br>
तस्मान्न धर्मकामार्थी चित्रेष्वायतनेषु च।<br>
न क्वचित्कारयेत्पादौ देवदेवस्य धीमतः६८।<br>
ततः स भगवान्गत्वा भूर्लोकममराधिपः।<br>
कामयामास कामार्तो मुख एव दिवाकरः६९।<br>
अश्वरूपेण महता तेजसा च समन्वितः।<br>
संज्ञा च मनसा क्षोभमगमद्भयविह्वला७०।<br>
नासापुटाभ्यामुत्सृष्टं परोयमिति शंकया।<br>
तस्याथ रेतसो जातावश्विनाविति नः श्रुतम्७१।<br>
दस्रौ श्रुतित्वात्संजातौ नासत्यौ नासिकाग्रतः।<br>
ज्ञात्वा चिराच्च तं देवं संतोषमगमत्परं७२।<br>
विमानेनागमत्स्वर्गे पत्न्या सह मुदान्वितः।<br>
सावर्ण्योपि मनुर्मेरावद्यापि तपते तपः७३।<br>
शनिस्तपोबलाच्चापि ग्रहाणां समतां गतः।<br>
यमुना तपती चैव पुनर्नद्यौ बभूवतुः७४।<br>
विष्ठिर्घोरात्मिका तद्वत्कालत्वेन व्यवस्थिता।<br>
मनोर्वैवस्वतस्यापि दश पुत्रा महाबलाः७५।<br>
इलस्तु प्रथमस्तेषां पुत्रेष्ट्या समकल्पि यः।<br>
इक्ष्वाकुः कुशनाभश्च अरिष्टो धृष्ट एव च७६।<br>
नरिष्यंतः करूषश्च शर्यातिश्च महाबलः।<br>
पृषध्रश्चाथ नाभागः सर्वे ते दिव्यमानुषाः७७।<br>
अभिषिच्य मनुः पूर्वमिलं पुत्रं स धार्मिकम्।<br>
जगाम तपसे भूयः पुष्करं स तपोवनं७८।<br>
अथाजगाम सिध्यर्थं तस्य ब्रह्मा वरप्रदः।<br>
वरं वरय भद्रं ते मानवेय यथेप्सितं७९।<br>
उवाच स तदा देवं पद्माक्षं पद्मजं विभुं।<br>
वंशे मे धर्मसंयुक्ताः पृथिव्यां सर्वपार्थिवाः८०।<br>
भवेयुरीश्वराः स्वामिन्प्रसादात्तव कंजज।<br>
तथेत्युक्त्वा तु देवेशस्तत्रैवांतरधीयत८१।<br>
ततोयोध्यां समागत्य समतिष्ठद्यथा पुरा।<br>
अथैकदा रथारूढ इलो निज सुतो मनोः८२।<br>
निर्जगामार्थसिध्यर्थमिनप्रायां महीमिमां।<br>
भ्रमन्द्वीपानि सर्वाणि क्ष्माभृतः संप्रसाधयन्८३।<br>
जगामोपवनं शंभोरथाकृष्टः प्रतापवान्।<br>
कल्पद्रुमलताकीर्णं नाम्ना शरवणं महत्८४।<br>
रमते यत्र देवेशः सोमः सोमार्द्धशेखरः।<br>
उमया समयस्तत्र पुरा शरवणे कृतः८५।<br>
पुंनामसंज्ञं यत्किंचिदागमिष्यति नो वनं।<br>
स्त्रीत्वमेष्यति तत्सर्वं दशयोजनमंडले८६।<br>
अज्ञातसमयो राजा इलः शरवणं गतः।<br>
स्त्रीत्वं जगाम सहसा बडवाश्वोऽभवत्क्षणात्८७।<br>
पुरुषत्वे कृतं सर्वं स्त्रीकाये विस्मृतं ततः।<br>
इलेति साभवन्नारी पीनोन्नतघनस्तनी८८।<br>
उन्नतश्रोणिजघना पद्मपत्रायतेक्षणा।<br>
पूर्णेन्दुवदना तन्वी विलासिन्यसितेक्षणा८९।<br>
पीनोन्नतायतभुजा नीलकुंचितमूर्द्धजा।<br>
तनुलोमा सुवदना मृदुगद्गदभाषिणी९०।<br>
श्यामागौरेण वर्णेन तनुताम्रनखांकुरा।<br>
कार्मुकभ्रूयुगोपेता हंसावरणगामिनी९१।<br>
भ्रममाणा वने तस्मिन्चिंतयामास भामिनी।<br>
को मे पिता वा भ्राता वा को मे त्राता भवेदिह९२।<br>
कस्य भर्त्तुरहं दत्ता कियद्वर्षास्मि भूतले।<br>
चिंतयंती च ददृशे सोमपुत्रेण साङ्गना९३।<br>
इलारूप समाक्षिप्त मनसा वरवर्णिनी।<br>
बुधस्तदाप्तये यत्नमकरोत्कामपीडितः९४।<br>
विशिष्टाकारवान्मुंडी स कमंडलुपुस्तकः।<br>
वेणुदंडकृतावेशः पवित्रक खनित्रकः९५।<br>
द्विजरूपः शिखी ब्रह्म निगदन्कर्णकुंडली।<br>
वटुभिश्चार्थिभिर्युक्तः समित्पुष्पकुशोदकैः९६।<br>
कालेन्विष्यां ततस्तस्मिन्नाजुहाव स तामिलाम्।<br>
बहिर्वनस्यांतरितः किल पादपमंडपे९७।<br>
ससंभ्रममकस्माच्च सोपालंभमिवाभवत्।<br>
त्यक्त्वाग्निहोत्रशुश्रूषां क्व गता मंदिरान्मम९८।<br>
इयं विहारवेला ते अतिक्रामति सांप्रतम्।<br>
एह्येहि पृथुसुश्रोणि संभ्रांता केन हेतुना९९।<br>
इयं सायंतनी वेला विहारस्येह वर्त्तते।<br>
कृत्वोपलेपनं पुष्पैरलंकुरु गृहं मम१०० 1.8.100।<br>
साब्रवीद्विस्मृताहं च सर्वमेव तपोधन।<br>
आत्मानं त्वां च भर्त्तारं कुलं च वद मेनघ१०१।<br>
बुधः प्रोवाच तां तन्वीमिला त्वं वरवर्णिनी।<br>
अहं च कामुको नाम बहुविद्यो बुधः स्मृतः१०२।<br>
तेजस्विनः कुले जातः पिता मे ब्राह्मणाधिपः।<br>
इति सा तस्यवचनात्प्रविष्टा बुधमंदिरम्१०३।<br>
रत्नस्तंभसमाकीर्णं दिव्यमायाविनिर्मितम्।<br>
इला कृतार्थमात्मानं मेने तद्भवने स्थिता१०४।<br>
अहो वृत्तमहोरूपमहो धनमहोकुलम्।<br>
मम चास्य च भर्त्तुर्वा अहो लावण्यमुत्तमम्१०५।<br>
रेमे च सा तेन सममतिकालमिला वने।<br>
सर्वभोगमये गेहे यथेंद्रभवने तथा१०६।<br>
अथान्विष्यंतो राजानं भ्रातरस्तस्य मानवाः।<br>
इक्ष्वाकुप्रमुखा जग्मुस्तदा शरवणांतिकम्१०७।<br>
ततस्ते ददृशुः सर्वे वडवामग्रतः स्थिताम्।<br>
रत्नपर्यंतकिरणदीप्यमानामनुत्तमाम्१०८।<br>
संप्राप्य प्रत्यभिज्ञानात्सर्वे विस्मयमागताः।<br>
अयं चंद्रप्रभो नाम वाजी तस्य महात्मनः१०९।<br>
अगमद्वडवारूपमुत्तमं केन हेतुना।<br>
ततस्तु मैत्रावरुणिं पप्रच्छुः स्वपुरोहितम्११०।<br>
किमेतदित्यभूच्चित्रं वद योगविदां वर।<br>
वसिष्ठोप्यब्रवीत्सर्वं दृष्ट्वा तं ध्यानचक्षुषा१११।<br>
समयः शंभुदयिता कृतः शरवणे पुरा।<br>
यः पुमान्प्रविशेच्चात्र स नारीत्वमवाप्स्यति११२।<br>
अयमश्वोपि नारीत्वमगाद्राज्ञा सहैव तु।<br>
इलः पुरुषतामेति यथासौ धनदोपमः११३।<br>
तथैव यत्नः कर्त्तव्य आराध्य च पिनाकिनम्।<br>
ततस्ते मानवा जग्मुर्यत्र देवो महेश्वरः११४।<br>
तुष्टवुर्विविधैः स्तोत्रैः पार्वतीपरमेश्वरौ।<br>
तावूचतुरलं चैष समयः किं नु सांप्रतं११५।<br>
इक्ष्वाकोरश्वमेधेन यत्फलं स्यात्तदावयोः।<br>
दत्वा किंपुरुषो वीरः स भविष्यत्यसंशयम्११६।<br>
तथेत्युक्त्वा तु ते सर्वे जग्मुर्वैवस्वतात्मजाः।<br>
इष्ट्वाश्वमेधेन तत इला किंपुरुषोभवत्११७।<br>
मासमेकं पुमान्वीरः स्त्रीत्वं मासमभूत्पुनः।<br>
बुधस्य भवने तिष्ठन्निलो गर्भधरोभवत्११८।<br>
अजीजनत्पुत्रमेकमनेकगुणसंयुतम्।<br>
बुध उत्पाद्य तं पूरुं स स्वर्गमगमत्पुनः११९।<br>
इलस्य नाम्ना तद्वर्षमिलावृतमभूत्तदा।<br>
सोमार्कवंशजो राजा इलोभूद्वंशवर्द्धनः१२०।<br>
एवं पुरूरवाः पूरोरभवद्वंशवर्द्धनः।<br>
इक्ष्वाकुरर्कवंशस्य तथैवोक्तो नरेश्वरः१२१।<br>
इलः किंपुरुषत्वे च सुद्युम्न इति चोच्यते।<br>
पुनः पुत्रत्रयमभूत्सुद्युम्नस्यापराजितम्१२२।<br>
उत्कलोथ गयस्तद्वद्धरिताश्वश्च वीर्यवान्।<br>
उत्कलस्योत्कला नाम गयस्य तु गयापुरी१२३।<br>
हरिताश्वस्य दिग्याम्या संज्ञाता कुरुभिः सह।<br>
प्रतिष्ठानेभिषिच्याथ स पुरूरवसं सुतम्१२४।<br>
जगामेलावृतं भोक्तुं दिव्यं वर्षं फलाशनः।<br>
इक्ष्वाकुर्ज्येष्ठदायादो मध्यदेशमवाप्तवान्१२५।<br>
नरिष्यंतस्य पुत्रोभूच्छुको नाम महाबलः।<br>
नाभागादंबरीषस्तु धृष्टस्य तु सुतत्रयम्१२६।<br>
धृष्टकेतुः स्वधर्माथो रणधृष्टश्च वीर्यवान्।<br>
आनर्तो नाम शर्यातेः सुकन्या चैव दारिका१२७।<br>
आनर्तस्याभवत्पुत्रो रोचमानः प्रतापवान्।<br>
आनर्तो नाम देशोभून्नगरी च कुशस्थली१२८।<br>
रोचमानस्य रेवोभूद्रेवाद्रैवत एव च।<br>
ककुद्मी चापरं नाम ज्येष्ठः पुत्रशतस्य च१२९।<br>
रेवती तस्य सा कन्या भार्या रामस्य विश्रुता।<br>
करूषाच्चैव कारूषा बहवः प्रथिता भुवि१३०।<br>
पृषध्रो गोवधाच्छूद्रो गुरुशापादजायत।<br>
इक्ष्वाकुपुत्रा नाम्नाथ विकुक्षि निमिदंडकाः१३१।<br>
श्रेष्ठाः पुत्रशतस्यासन्पंचाशच्चाथ तत्सुताः।<br>
मेरोरुत्तरतस्ते तु जाताः पार्थिवसत्तमाः१३२।<br>
चत्वारिंशत्तथाष्टान्ये शतमध्ये च येभवन्।<br>
मेरोर्दक्षिणतश्चैव राजानस्ते प्रकीर्तिताः१३३।<br>
ज्येष्ठात्ककुत्स्थनामाभूत्सुतस्तस्य सुयोधनः।<br>
तस्य पुत्रः पृथृर्नाम विश्वस्तस्य पृथोः सुतः१३४।<br>
आर्द्रस्तस्य च पुत्रोभूद्युवनाश्वस्ततोभवत्।<br>
युवनाश्वस्य पुत्रोभूच्छावस्तो नाम वीर्यवान्१३५।<br>
निर्मिता येन शावस्ती ह्यंगदेशे नराधिप।<br>
शावस्ताद्बृहदश्वो भूत्कुवलाश्वस्ततोभवत्१३६।<br>
धुंधुमारत्वमगमद्धुंधुं हत्वाऽसुरं पुरा।<br>
तस्य पुत्रास्त्रयो जाता दृढाश्वो घृणिरेव च१३७।<br>
कपिलाश्वश्च विख्यातो धौंधुमारिः प्रतापवान्।<br>
दृढाश्वस्य प्रमोदस्तु हर्यश्वस्तस्य चात्मजः१३८।<br>
हर्यश्वस्य निकुंभोभूत्संहताश्वस्ततोभवत्।<br>
अकृताश्वो रणाश्वश्च संहताश्व सुतावुभौ१३९।<br>
युवनाश्वो रणाश्वस्य मांधाता च ततोभवत्।<br>
मांधातुः पुरुकुत्सोभूद्धर्मसेतुश्च पार्थिवः१४०।<br>
मुचुकुन्दश्च विख्यातश्शक्रमित्रः प्रतापवान्।<br>
पुरुकुत्सस्य पुत्रोभूद्दुस्सहो नर्मदापतिः१४१।<br>
संभूतिस्तस्य पुत्रोभूत्त्रिधन्वा च ततोभवत्।<br>
त्रिधन्वनः सुतो जातस्त्रय्यारुण इति स्मृतः१४२।<br>
तस्य सत्यव्रतो नाम तस्मात्सत्यरथः स्मृतः।<br>
तस्य पुत्रो हरिश्चन्द्रो हरिश्चंद्राच्च रोहितः१४३।<br>
रोहताच्च वृको जातो वृकाद्बाहुरजायत।<br>
सगरस्तस्य पुत्रोभूद्राजा परमधार्मिकः१४४।<br>
द्वे भार्ये सगरस्यापि प्रभा भानुमती तथा।<br>
ताभ्यामाराधितः पूर्वमौर्वाग्निः पुत्रकाम्यया१४५।<br>
और्वस्तुष्टस्तयोः प्रादाद्यथेष्टं वरमुत्तमम्।<br>
एका षष्टिसहस्राणि सुतमेकं तथापरा१४६।<br>
अगृह्णाद्वंशकर्तारं प्रभाऽगृह्णाद्बहून्सुतान्।<br>
एकं भानुमती पुत्रमगृह्णादसमंजसं१४७।<br>
ततः षष्टिसहस्राणि सुषुवे यादवी प्रभा।<br>
खनंतः पृथिवीं दग्धा विष्णुना ये ऽश्वमार्गणे१४८।<br>
असमंजस्तु तनयो ह्यंशुमान्नाम विश्रुतः।<br>
तस्य पुत्रो दिलीपस्तु दिलीपात्तु भगीरथः१४९।<br>
येन भागीरथी गङ्गा तपः कृत्वावतारिता।<br>
भगीरथस्य तनयो नाभाग इति विश्रुतः१५० 1.8.150।<br>
नाभागस्यांबरीषोभूत्सिंधुद्वीपस्ततोभवत्।<br>
तस्यायुतायुः पुत्रोभूदृतुपर्णस्ततोभवत्१५१।<br>
तस्य कल्माषपादस्तु सर्वकर्मा ततः स्मृतः।<br>
तस्यानरण्यः पुत्रोभून्निघ्नस्तस्य सुतोभवत्१५२।<br>
निघ्नपुत्रावुभौ जातावनमित्र रघूत्तमौ।<br>
अनमित्रो वनमगादरिनाशकृते नृप१५३।<br>
रघोरभूद्दिलीपस्तु दिलीपाच्चाप्यजस्तथा।<br>
दीर्घबाहुरजाज्जातः प्रजापालस्ततोभवत्१५४।<br>
ततो दशरथो जातस्तस्य पुत्रचतुष्टयं।<br>
नारायणात्मकाः सर्वे रामस्तस्याग्रजोभवत्१५५।<br>
रावणांतकरस्तद्वद्रघूणां वंशवर्द्धनः।<br>
वाल्मीकिर्यस्य चरितं चक्रे भार्गवसत्तमः१५६।<br>
तस्य पुत्रः कुशो नाम इक्ष्वाकुकुलवर्द्धनः।<br>
अतिथिस्तु कुशाज्जातो निषधस्तस्य चात्मजः१५७।<br>
नलस्तु निषधाज्जातो नभास्तस्मादजायत।<br>
नभसः पुंडरीकोभूत्क्षेमधन्वा ततः परम्१५८।<br>
तस्यपुत्रोभवद्वीरो देवानीकः प्रतापवान्।<br>
अहीनगुस्तस्य सुतः सहस्राश्वस्ततः परः१५९।<br>
ततश्चंद्रावलोकस्तु तारापीडस्ततोभवत्।<br>
तस्यात्मजश्चन्द्रगिरिश्चंद्रस्तस्य सुतोभवत्१६०।<br>
श्रुतायुरभवत्तस्माद्भारते यो निपातितः।<br>
नलौ द्वावेव विख्यातौ वंशे यस्य विशेषतः१६१।<br>
वीरसेनसुतस्तद्वन्नैषधश्च नराधिपः।<br>
एते विवस्वतो वंशे राजानो भूरिदक्षिणाः१६२।<br>
इक्ष्वाकुवंशप्रभवाः प्राधान्येन प्रकीर्तिताः१६३।<br>
