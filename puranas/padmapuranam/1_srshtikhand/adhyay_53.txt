द्विज उवाच-<br>
तुलाधारस्य चरितं प्रभावमतुलं प्रभो।<br>
वक्तुमर्हस्यशेषेण यदि मय्यस्त्यनुग्रहः१।<br>
श्रीभगवानुवाच -<br>
सत्यभावादलोभाच्च दद्याद्यो वै त्वमत्सरात्।<br>
नित्यं यज्ञशतं तस्य सुनिष्पन्नं सुदक्षिणम्२।<br>
सत्येनोदयते सूरो वाति वातस्तथैव च।<br>
न लंघयेत्समुद्रस्तु वेलां कूर्मो धरां तथा३।<br>
सत्येन लोकास्तिष्ठंति सर्वे च वसुधाधराः।<br>
सत्याद्भ्रष्टोथ यः सत्वोप्यधोवासी भवेद्ध्रुवम्४।<br>
सत्यवाचिरतोथस्तु सत्यकार्यरतः सदा।<br>
सशरीरेण स्वर्लोकमागत्याच्युततां व्रजेत्५।<br>
सत्येन मुनयः सर्वे मां च गत्वा स्थिरं गताः।<br>
सत्याद्युधिष्ठिरो राजा सशरीरो दिवं गतः६।<br>
सर्वशत्रुगणं जित्वा लोको धर्मेण पालितः।<br>
अकरोच्च मखं शुद्धं राजसूयं सुदुर्लभम्७।<br>
चतुरशीतिसहस्राणि ब्राह्मणानां च नित्यशः।<br>
भोजयेद्रुक्मपात्रेषु राजोपकरणेषु च८।<br>
भोजयित्वोपकरणांस्तेभ्यो दत्वा विसर्जयेत्।<br>
यदभीष्टं द्विजातीनामतोन्यद्दापयेद्धनम्९।<br>
अदरिद्रं ततो ज्ञात्वा द्विजव्यूहं परित्यजेत्।<br>
तथैव स्नातकानां तु सहस्राणि तु षोडश।<br>
नित्यं संभोजयेद्राजा सत्येनैव विमत्सरः१०।<br>
अतिष्ठंत गृहे पूर्वं चिरं तस्य जिगीषया।<br>
जितं तेन जगत्सर्वं प्राणानुग्रहकारणात्११।<br>
सत्येन चासुरो राजा बलिरिंद्रो भविष्यति।<br>
पातालस्थस्य तस्यैव भूयस्तिष्ठामि वेश्मनि१२।<br>
निरंतरं च तिष्ठामि स्वांते पुण्यैककर्मणः।<br>
यद्वा पुरा मया बद्धो दैत्ययोनेर्विमोक्षणात्१३।<br>
तलं चैवामरत्वं हि शक्रत्वं प्रददाम्यहम्।<br>
हरिश्चंद्रो नृपस्सत्यात्सवाहनपरिच्छदः१४।<br>
स्वशरीरेण शुद्धेन सत्यलोके प्रतिष्ठितः।<br>
राजानो बहवश्चान्ये ये च सिद्धा महर्षयः१५।<br>
ज्ञानिनो यतयश्चैव सर्वे सत्येऽच्युताऽभवन्।<br>
तस्मात्सत्यरतो लोके संसारोद्धरणक्षमः१६।<br>
तुलाधारो महात्मा वै सत्यवाक्ये प्रतिष्ठितः।<br>
लोके तत्सदृशो नास्ति सत्यवाक्यस्य कारणात्१७।<br>
अश्वमेधसहस्रेण सत्यं तु तुलया धृतम्।<br>
अश्वमेधसहस्राद्धि सत्यमेव विशिष्यते१८।<br>
सर्वं सत्याद्भवेत्साध्यं सत्यो हि दुरतिक्रमः।<br>
सत्यवाक्येन सा धेनुर्बहुला स्वर्गगामिनी१९।<br>
सर्वं राष्ट्रं समाधाय पुनरावृत्तिदुर्लभा।<br>
तथायं सर्वदा साक्षी मृषा नास्ति कदाचन२०।<br>
बह्वर्घमल्पमर्घं च क्रयविक्रयणे सुधीः।<br>
सत्यवाक्यं प्रशस्तं च विशेषात्साक्षिणो भवेत्२१।<br>
साक्षिणः सत्यमुक्त्वा च अक्षयं स्वर्गमाययुः।<br>
वावदूकः सभां प्राप्य सत्यं वदति वाक्पतिः२२।<br>
स याति ब्रह्मणो गेहं यज्ञैरन्यैश्च दुर्लभम्।<br>
सभायां यो वदेत्सत्यमश्वमेधफलं लभेत्२३।<br>
लोभाद्द्वेषान्मृषोक्त्वा च रौरवं नरकं व्रजेत्।<br>
सर्वसाक्षी तुलाधारो जनानां शूर एव च२४।<br>
विशेषाल्लोभसंत्यागान्नाके निर्जरतां व्रजेत्।<br>
कश्चिच्छूद्रो महाभागो न लोभे वर्तते क्वचित्२५।<br>
वृत्तिश्शाकेन दुःखेन तथा शिलोंछतो भृशम्।<br>
जर्जरं वस्त्रयुग्मं च करौ पात्रे च सर्वदा२६।<br>
सदापि लाभविरहो न परस्वं गृहीतवान्।<br>
तस्य जिज्ञासयैवाहं गृहीत्वा वस्त्रयुग्मकम्२७।<br>
अवकोटे नदीतीरे स्थितस्संस्थाप्य सादरम्।<br>
स दृष्ट्वा वस्त्रयुग्मं तन्न लोभे कुरते मनः२८।<br>
इतरस्य परिज्ञाय तत्क्षांत्या स्वगृहं ययौ।<br>
ततो विचिंतयित्वा तु हृदा स्वल्पमिति द्विज२९।<br>
उदुंबरं हेमगर्भं मया तत्रैव पातितम्।<br>
किंकरे च नदीतीरे विकोणे जनवर्जिते३०।<br>
तस्य यातस्य देशे तु दृष्टं तेन तदद्भुतम्।<br>
अलं विधानमेतत्तु कृत्रिमं चोपलक्ष्यते३१।<br>
ग्रहणे वाधुना चास्य अलोभं नष्टमेव मे।<br>
अस्यैव रक्षणे कष्टमहंकारपदं त्विदम्३२।<br>
यतो लोभस्ततो लाभो लाभाल्लोभः प्रवर्तते।<br>
लोभग्रस्तस्य पुंसश्च शाश्वतो निरयो भवेत्३३।<br>
यदि नो विगुणं वित्तं यदा वेश्मनि तिष्ठति।<br>
तदा मे दारपुत्राणामुन्मादो ह्युपपद्यते३४।<br>
उन्मादात्कामसंजात विकारान्मतिविभ्रमः।<br>
भ्रमान्मोहोप्यहंकारः क्रोधलोभावतः परं३५।<br>
एषां प्रचुरभावाच्च तपः क्षयं गमिष्यति।<br>
क्षीणे तपसि वर्तंते पंकाश्चित्तप्रमोहकाः३६।<br>
तैश्च शृंखलयोगैश्च बद्धो नैवोद्धृतिं व्रजेत्।<br>
एतद्विमृश्य शूद्रोऽसौ परित्यज्य गृहं गतः३७।<br>
स्वस्था देवा मुदा तत्र साधुसाध्विति चाब्रुवन्।<br>
निर्ग्रंथिरूपमादाय तस्यांतिक गृहं तथा३८।<br>
गत्वाहं दैवसंवादमवदं भूतवर्तनम्।<br>
ततोभ्यासप्रसंगाच्च जनानां च परिप्लवात्३९।<br>
तस्य योषा तदागत्य पप्रच्छ दैवकारणम्।<br>
ततोहमवदं तस्य यद्वा चेतोगतं द्रुतम्४०।<br>
निभृतोथ निनादस्य कारणं कथितं मया।<br>
हृद्गतं पतिना तेद्य विधिना दत्तमज्ञवत्४१।<br>
परित्यक्तं महाभागे पुनर्नास्तीह ते वसु।<br>
यावज्जीवति दौर्विध्यं तस्य भोक्ता न संशयः४२।<br>
गच्छ मातर्गृहं शून्यमलब्धं तत्प्रपृच्छतम्।<br>
श्रुत्वा तद्वै शिवं सा च वचनं पत्युरंतिके४३।<br>
गत्वा प्रोवाच दुर्वृत्तं तच्छ्रुत्वा विस्मयं गतः।<br>
स विचिंत्य तया सार्धमागतोसौ ममांतिकम्४४।<br>
निभृतं मामुवाचेदं क्षपणत्वं च कीर्तय।<br>
क्षपणक उवाच-<br>
चाक्षुषं चिरसंशुद्धं हेलया तृणवत्कथम्४५।<br>
त्वया त्यक्तं यतस्तात नास्ति भाग्यमकंटकम्।<br>
ऐश्वर्यमतुलं शौर्यं शीर्यते भावुकं पुनः४६।<br>
स्वबंधूनां महद्दुःखमाजन्ममरणांतिकम्।<br>
द्रक्ष्यसे चात्मना नित्यं मृतानां या गतिर्ध्रुवम्४७।<br>
तस्मात्तद्गृह्यतां तूर्णं भुंक्ष्व भोग्यमकंटकम्।<br>
ऐश्वर्यमतुलं शौर्यं लोकानां विस्मयं वरम्४८।<br>
शूद्र उवाच-<br>
न मे वित्ते स्पृहा चास्ति धनं संसार वागुरा।<br>
तद्विधौ पतितो मर्त्यो न पुनर्मोक्षकं व्रजेत्४९।<br>
शृणु वित्तस्य यद्दोषमिहलोके परत्र च।<br>
भयं चोराच्च ज्ञातिभ्यो राजभ्यस्तत्करादपि५० 1.53.50।<br>
सर्वे जिघांसवो मर्त्याः पशुमत्स्यविविष्किराः।<br>
तथा धनवतां नित्यं कथमर्थास्सुखावहाः५१।<br>
प्राणस्यांतकरो ह्यर्थस्साधको दुरितस्य च।<br>
कालादीनां प्रियं गेहं निदानं दुर्गतेः परम्५२।<br>
क्षपणक उवाच-<br>
यस्यार्थास्तस्य मित्राणि यस्यार्थास्तस्य बांधवाः।<br>
कुलं शीलं च पांडित्यं रूपं भोग्यं यशः सुखम्५३।<br>
धनेन तु विहीनस्य पुत्रदारोज्झितस्य च।<br>
कथं मित्रं कथं धर्मं दीनानां जन्मनः कथं५४।<br>
सत्वादिक्रतुकार्यं च पुष्करिण्युपकारकं।<br>
दानं नाकस्य सोपानं निःस्वस्य च न सिद्ध्यति५५।<br>
व्रतकार्यस्य रक्षा च धर्मादिश्रवणं भृशम्।<br>
पितृयज्ञादितीर्थं च निर्वित्तस्य न सिद्ध्यति५६।<br>
तथा रोगप्रतीकारः पथ्यमौषधसंचयं।<br>
रक्षणं विग्रहश्चैव शत्रूणां विजयो ध्रुवम्५७।<br>
स्त्रीणां च जन्मना वार्ता वसुयोगेन लभ्यते।<br>
भूतभव्यप्रवृत्तानां सुकृतं दुष्कृतं च यत्५८।<br>
तस्माद्बहुधनं यस्य तस्य भोग्यं यदृच्छया।<br>
स्वर्गं वितरणादेव लप्स्यसे ह्यचिरादितः५९।<br>
शूद्र उवाच-<br>
अकामाच्च व्रतं सर्वमक्रोधात्तीर्थसेवनम्।<br>
दया जप्यसमा शुद्धं संतोषो धनमेव च६०।<br>
अहिंसा परमा सिद्धिः शिलोंछवृत्तिरुत्तमा।<br>
शाकाहारः सुधातुल्य उपवासः परंतप६१।<br>
संतोषो मे महाभोग्यं महादानं वराटकम्।<br>
मातृवत्परदाराश्च परद्रव्याणि लोष्ठवत्६२।<br>
परदारा भुजंगाभाः सर्वयज्ञ इदं मम।<br>
तस्मादेनं न गृह्णामि सत्यं सत्यं गुणाकर६३।<br>
प्रक्षालनाद्धि पंकस्य दूरादस्पर्शनं वरं।<br>
इत्युक्ते तु नरश्रेष्ठ पुष्पवर्षं पपात ह६४।<br>
मूर्ध्रिदेशे तनौ तस्य सर्वदेवेरितं द्विज।<br>
देवदुंदुभयो नेदुर्नृत्यंत्यप्सरसां गणाः६५।<br>
जगुर्गंधर्वपतयो विमानं चापतद्दिवः।<br>
ऊचुर्देवगणास्तत्र विमानमिदमारुह६६।<br>
सत्यलोकं समासाद्य भुंक्ष्व भोग्यं महेंद्रवत्।<br>
संख्या तेनापि वर्तेत भोग्यकालस्य धार्मिक६७।<br>
इत्युक्तेषु च देवेषु शूद्रो वचनमब्रवीत्।<br>
कथं निर्ग्रंथकस्यास्य ज्ञानं चेष्टास्य भाषणम्६८।<br>
किं वा हरिहरौ ब्रह्मा किं वा शक्रो बृहस्पतिः।<br>
किं वा मच्छलनादेव साक्षाद्धर्म इहागतः६९।<br>
इत्युक्ते क्षपणश्चासौ स्मितो वचनमब्रवीत्।<br>
विज्ञातुं चैव वो धर्ममहं विष्णुरिहागतः७०।<br>
विमानेन दिवं गच्छ सकुटुंबो महामुने।<br>
मत्प्रसादाच्च युष्माकं सदैव नवयौवनम्७१।<br>
भविष्यति महाप्राज्ञ भाग्यानंत्यं प्रलप्स्यथ।<br>
दिव्याभरणसंयुक्ता दिव्यवस्त्रोपशोभिताः७२।<br>
गतास्ते सहसा नाकं सर्वैर्बंधुजनैर्वृताः।<br>
एवं द्विजवरश्रेष्ठ लोभत्यागाद्ययुर्दिवम्७३।<br>
तुलाधारस्तथाधीमान्सत्यधर्म प्रतिष्ठितः।<br>
ये न जानाति तद्वृत्तं देशांतरसमुद्भवम्७४।<br>
तुलाधारसमो नास्ति सुरलोके प्रतिष्ठितः।<br>
तस्मात्त्वमपि भूदेव समं गत्वा दिवं व्रज७५।<br>
य इदं शृणुयान्मर्त्यः सर्वधर्मप्रतिष्ठितः।<br>
जन्मजन्मार्जितं पापं तत्क्षणात्तस्य नश्यति७६।<br>
सकृत्पठनमात्रेण सर्वयज्ञफलं लभेत्।<br>
लोकानां पुरतो विप्र देवानामर्च्यतां व्रजेत्७७।<br>
इति श्रीपाद्मपुराणे प्रथमे सृष्टिखंडे शूद्रस्यालोभाख्यानं नाम त्रिपंचाशत्तमो-ऽध्यायः५३।<br>
।<br>
