व्यास उवाच-<br>
मध्यदेशे स्वराट् सम्राट् भद्रेश्वर इति श्रुतः।<br>
तपोभिर्बहुभिः पूतो व्रतैर्नानाविधैरपि१।<br>
देवांस्तु पूजयेन्नित्यं सुभावेन सदा खलु।<br>
तस्य सव्येऽभवत्कुष्ठं करे श्वेतमजायत२।<br>
ततो भिषक्प्रयोगाच्च लक्षणं दृश्यते पुरा।<br>
आहूय द्विजमुख्यांश्च मंत्रिणः सोब्रवीद्वचः३।<br>
राजोवाच-।<br>
किल्बिषं मे करे विप्रा दुःसहं लोकगर्हितं।<br>
तस्मात्पुण्यं महाक्षेत्रं यत्र त्यक्ष्यामि विग्रहं४।<br>
आज्ञापयत धर्मज्ञाः परलोकहिताय वै।<br>
वंशहीनस्य मे वीराः प्रेत्यामुत्र हितं च यत्५।<br>
तद्ब्रूत सुप्रसन्ना म उद्दिष्टं यत्करोम्यहं।<br>
द्विजा ऊचुः।<br>
परित्यक्ते त्वया राष्ट्रे धर्मशीलेन धीमता६।<br>
नष्टं जगदिदं राजंस्तस्मान्नो वक्तुमर्हसि।<br>
अयमस्य प्रतीकारो ह्यस्माभिरवगम्यते७।<br>
सूरं मंत्रैर्महादेवं यत्नादाराधय प्रभो।<br>
राजोवाच-<br>
केनोपायेन विप्रेंद्रास्तोषयिष्यामि भास्करं८।<br>
अमेध्येनाथ कुष्ठेन लोकानां गर्हितेन च।<br>
अदृश्यः सर्वभूतानां गर्हितोस्मि द्विजातयः९।<br>
किं करिष्यामि राज्यं च किं स्यादाराधनेन तु।<br>
द्विजा ऊचुः-।<br>
अत्र स्थित्वा स्वराज्ये तु समुपास्य विरोचनं१०।<br>
प्रमुच्य किल्विषाद्घोरात्स्वर्गं मोक्षं च लप्स्यसे।<br>
एतच्छ्रुत्वा तु राजेंद्रः प्रणिपत्य द्विजोत्तमान्११।<br>
आकार्षीत्तस्य सूर्यस्य परमाराधनं च यत्।<br>
नित्यपूजां तथा मंत्रैरुपहारैर्विलेपनैः१२।<br>
फलैर्नानाविधैरर्घैरक्षतातप तंडुलैः।<br>
जपापुष्पार्कपर्णैश्च करवीरकरंजकैः१३।<br>
रक्तकुंकुमसिन्दूरैस्तथा वासंतिकादिभिः।<br>
सुगंधकदलीपत्रैस्तत्फलैः सुमनोहरैः१४।<br>
अर्घ्यमौदुंबरे कृत्वा सदा सूर्याय पार्थिवः।<br>
आदित्यसंमुखो दत्ते सदा मंत्रिपुरोहितैः१५।<br>
महिषीभिस्तथा चार्घो भोगिनीभिः समंततः।<br>
सर्वैरंतःपुरस्थैश्च सपत्नीकैश्च रक्षिभिः१६।<br>
चेटवर्गैस्तथान्यैश्च दीयतेऽर्घो दिनेदिने।<br>
अर्कशांतिभिरत्युग्रैः स्तोत्रमंत्रादिभिः परैः१७।<br>
मूलमंत्रान्यमंत्रैश्च यजंति स्म दिवाकरं।<br>
तथार्कांगव्रतं चान्यत्कृतं तैः सुसमाहितैः१८।<br>
क्रमात्समांसमासाद्य रोगस्यांतं गतो नृपः।<br>
बाधिते चामये घोरे स राजा निखिलं जगत्१९।<br>
नियम्य कारयामास कल्ये च याजनव्रतम्।<br>
एवमेव जपापुष्पं सुगंधं कदलीफलम्२०।<br>
बाणैर्जायाभिरालभ्यमर्कपर्णान्यपुष्पकं।<br>
एवमेव महापुण्यं कृत्वा सर्वजनप्रियं२१।<br>
हविष्यान्नो निराहारो जनो यजति भास्करम्।<br>
एवमेव त्रिभिर्वर्गैरर्चितस्तैर्विभाकरः२२।<br>
संतुष्टो भूपमागम्य कृपया चाब्रवीद्वचः।<br>
वरं वरय चाभीष्टं यस्ते मनसि वर्तते२३।<br>
सर्वेषां वो हितार्थाय सानुगः पुरवासिनाम्।<br>
राजोवाच-।<br>
यदीच्छसि वरं दातुं सर्वलोचनमत्प्रियम्२४।<br>
सर्वेषां नः परं स्वर्गं त्वत्सकाशे भवत्विति।<br>
सूर्य उवाच-।<br>
अमात्यास्ते द्विजा विप्राः सदारास्सपरिच्छदाः२५।<br>
नवीनयौवनाः शुद्धा यावदाभूतसंप्लवम्।<br>
तिष्ठंतु मत्पुरे रम्ये सर्वभोगैर्निरामयाः२६।<br>
सुरद्रुमैः सुसंपूर्णैः प्रासादैर्द्रुमकल्पकैः।<br>
प्रमदाभिर्महाभाग नृत्यगीतादिभिः परैः२७।<br>
पंचकल्पांतरे राजा मन्वादौ त्वं भविष्यसि।<br>
अमी ते मनुजा भूप पुरस्थाश्च पुरोधसः२८।<br>
तथा जनपदस्थाश्च विद्वांसो धनिनो नराः।<br>
तत्र मत्तो वरं लब्ध्वा सुखं स्वर्गमवाप्स्यथ२९।<br>
एवमुक्त्वा जगच्चक्षुस्तत्रैवांतरधीयत।<br>
ततो भद्रेश्वरो राजा सपुरो दिवि मोदते३०।<br>
तत्र कीटादयो ये च ते पीताः ससुतादयः।<br>
स्वर्गे देवद्रुमे भोग्यं कुर्वंति महदद्भुतम्३१।<br>
एवमेव नृपा विप्रा मुनयश्शंसितव्रताः।<br>
ये च क्षत्रादयो वर्णास्सूर स्वर्गं ययुर्द्रुतम्३२।<br>
कैश्चिदभ्यर्थितं वित्तं पुत्रदारास्तथापरैः।<br>
सुखं स्वर्गं तथारोग्यं भास्करस्य प्रसादतः३३।<br>
पुण्यकूटमिदं भद्रं यः पठेन्मानवः शुचिः।<br>
सर्वपापक्षयस्तस्य रुद्रवत्पूजितो भुवि३४।<br>
सर्वसाक्षी भवेत्स्वर्गे वरदो भास्करप्रियः।<br>
शृणोति संयतो मर्त्यः सोभीष्टं फलमाप्नुयात्३५।<br>
पारगः सर्वपापानां भास्करस्यैव संसदि।<br>
वावदूको भवेन्नित्यं श्रवणात्पुण्यवान्धनी३६।<br>
इदं गुह्यातिगुह्यं च भास्करेण प्रचारितं।<br>
इदं यमाय कथितं क्षितौ व्यासेन कीर्तितम्३७।<br>
इति श्रीपाद्मपुराणे प्रथमे सृष्टिखंडे भद्रेश्वराख्यानं नामैकोनाशीतितमोऽध्यायः७९।<br>
<br>
