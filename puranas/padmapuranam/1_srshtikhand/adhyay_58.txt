व्यास उवाच-<br>
शाखिनामेव सर्वेषां फलं वक्ष्यामि यादृशम्।<br>
तच्छृणुध्वं महाभागा रोपणे च पृथक्पृथक्१।<br>
यस्तु रोपयते तीरे पुण्यवृक्षान्समंततः।<br>
तस्य पुण्यफलं ज्ञातुं कथितुं नैव शक्यते२।<br>
अन्यत्र रोपणं कृत्वा शाखिनां यत्फलं लभेत्।<br>
ततो जलसमीपे तु लक्षकोटिगुणं भवेत्३।<br>
स्वयं पुष्करिणी तीरे त्वनंतं फलमश्नुते।<br>
तस्माच्छतगुणं ब्रूमः शाखिनां पुण्यकारिणाम्४।<br>
अश्वत्थरोपणं कृत्वा जलाशयसमीपतः।<br>
यत्फलं लभते मर्त्यो न तत्क्रतुशतैरपि५।<br>
पतंति यानि पत्राणि जले पर्वणि पर्वणि।<br>
तानि पिंडसमानीह पितॄणामक्षयं ययुः६।<br>
खादंति पतगास्तत्र फलानि कामतो ध्रुवम्।<br>
ब्रह्मभक्ष्यसमं तस्य पुण्यं भवति चाक्षयम्७।<br>
अश्वत्थेनैव भक्ष्येण रोपणेनैव यत्फलम्।<br>
तद्वै क्रतुशतैर्नैव पुत्रैरेव शतैरपि८।<br>
उष्णेच्छायां प्रगृह्णंति गावो देवद्विजातयः।<br>
कर्तुः पितृगणानां च स्वर्गो भवति चाक्षयः९।<br>
कर्तुं स्वस्थस्य वै विघ्नमक्षयत्वान्न शक्यते।<br>
तस्मात्सर्वप्रयत्नेन रोपयेद्वृक्षमाधवम्१०।<br>
एकं वृक्षं समारोप्य नरः स्वर्गान्न हीयते।<br>
तस्मादेव महावृक्षं रोपयध्वं द्विजोत्तमाः११।<br>
जलानां निकटे रम्ये रसानां क्रयविक्रये।<br>
मार्गे जलाशये वृक्षान्रोपयेद्यो महाशयः१२।<br>
अश्वत्थादीन्समारोप्य स्वर्गं याति मनोरमम्।<br>
अर्चयित्वा तु यत्पुण्यं प्रवक्ष्यामि द्विजातयः१३।<br>
स्नात्वाश्वत्थं स्पृशेद्यस्तु सर्वपापैः प्रमुच्यते।<br>
अस्नातो यः स्पृशेन्मर्त्यो लभते स्नानजं फलम्१४।<br>
दृष्ट्वा च नाशयेत्पापं स्पृष्ट्वा लक्ष्मीं प्रपद्यते।<br>
प्रदक्षिणे भवेदायुः सदाश्वत्थ नमोस्तु ते१५।<br>
चलद्दलाय वृक्षाय सदा विष्णुस्थिताय च।<br>
बोधिसत्वाय योग्याय सदाश्वत्थ नमोस्तु ते१६।<br>
अश्वत्थाय तु हव्यं तु पयो नैवेद्यमेव च।<br>
पुष्पं धूपं दीपकं च दत्वा स्वर्गान्न हीयते१७।<br>
सपुत्रं चाक्षयं विद्धि धनवृद्धियशस्करम्।<br>
विजयं मानदं भद्रमश्वत्थस्य प्रपूजनम्१८।<br>
यज्जप्तं च हुतं स्तोत्रं यन्त्रमंत्रादिकं च यत्।<br>
सर्वं कोटिगुणं प्रोक्तं मूले चलदलस्य च१९।<br>
यस्य मूले स्थितो विष्णुर्मध्ये तिष्ठति शंकरः।<br>
अग्रभागे स्थितो ब्रह्मा कस्तं जगति नार्चयेत्२०।<br>
सोमवारे त्वमायां च स्नानं यन्मौनिना कृतम्।<br>
दानस्य गोसहस्रस्य फलं चाश्वत्थवंदने२१।<br>
सप्तप्रदक्षिणेनैव गवामयुतजं फलम्।<br>
प्रचुराल्लक्षकोटिश्च तस्मात्कार्या हि सा सदा२२।<br>
यत्किंचिद्दीयते तत्र फलमूलजलादिकम्।<br>
सर्वं तच्चाक्षयफलं जन्मजन्मसु जायते२३।<br>
अहोश्वत्थसमो नास्ति वृक्षरूपी हरिर्भुवि।<br>
यथा पूज्यो द्विजो लोके यथा गावो यथामराः२४।<br>
तथाश्वत्थवृक्षरूपी देवः पूज्यतमः स्मृतः।<br>
रोपणे रक्षणे स्पर्शे पूजाकर्मणि वै सदा२५।<br>
ददाति वित्तं पुत्रांश्च स्वर्गं मोक्षं पुनः क्रमात्।<br>
किंचिच्छेदं तु यः कुर्यादश्वत्थस्य तनौ नरः२६।<br>
कल्पैकं निरयं भुक्त्वा चांडालादौ प्रजायते।<br>
मूलच्छेदेन तस्यैव स च यात्यपुनर्भवम्२७।<br>
पुरुषास्तस्य तिष्ठंति रौरवे घोरदर्शने।<br>
अश्वत्थस्यैकवृक्षस्य रोपणे यत्फलं भवेत्२८।<br>
तथैव चंपकेर्के च त्रयाणां रोपणेपि च।<br>
अष्टौ बिल्वस्य वृक्षाश्च न्यग्रोधाश्चैव सप्त च२९।<br>
निंबस्य दशवृक्षाश्च फलं चैषां समं भवेत्।<br>
एकैकस्य फलं चोक्तं वृक्षाणां रोपणे द्विजाः३०।<br>
एवं बुध्वा तु धर्मात्मा यः कुर्यात्कृत्रिमं वनम्।<br>
कल्पकोटिसहस्राणि कल्पकोटिशतानि च३१।<br>
नाकमेति स चूतस्य समारोप्य सहस्रकम्।<br>
ततो द्वित्रिगुणेनैव न्यूने वा प्रचुरेपि वा३२।<br>
भुंक्ते भुक्त्वा पुनः कुर्यान्नृपो वाथ सदीश्वरः।<br>
स्वर्गं भोग्यं ततो राज्यं कल्याणं मंगलं शुभम्३३।<br>
आरोग्यं शौर्यसंपन्नमारामादेव जायते।<br>
फलानि यस्य खादंति जंतवोथ सहस्रशः३४।<br>
आश्रिता विहगाः कीटाः पतगाः शलभादयः।<br>
छायाश्रिताश्च ये सत्वास्तत्संख्याताः पृथग्जनाः३५।<br>
तस्य किंकरतां यांति शतशो देवतार्चिताः।<br>
ये च वृक्षा महासत्वास्सर्वे ते देवरूपिणः३६।<br>
तदर्चा पितृवत्कार्या शुश्रूषां जलपिंडकम्।<br>
मर्त्यलोके च ते पुत्रास्तस्य जन्मनि जन्मनि३७।<br>
सुरूपाः सुविनीताश्च सदापुण्यक्रिया शुभाः।<br>
एवं गणेशतां यांति जंतवश्चूतलग्नकाः३८।<br>
धात्री हरीतकी चान्ये कटुतिक्ताम्लसंभवाः।<br>
सर्वे चारामतः शुद्धाः फलदाः शिवदाः सदा३९।<br>
प्रासादा यत्र सौवर्णाः सर्वरत्नविभूषिताः।<br>
सर्वाभरणसंयुक्ता विमानाश्चानिलोपमाः४०।<br>
शातकुंभमया वृक्षाः सदैव सर्वदायिनः।<br>
सर्वर्तुसुखदाः सौम्यकन्यका अप्सरस्समाः४१।<br>
गीतनृत्यपराधीरास्तत्र तिष्ठंति वृक्षदाः।<br>
पुष्करिण्यो विशेषेण खातान्यन्यानि यानि च४२।<br>
शुद्धोपलांतरचिता नद्यः पायसकर्द्दमाः।<br>
पुनर्दुग्धसफेनाश्च अन्नादिषड्रसान्विताः४३।<br>
मर्त्यलोके यथा भोग्यं पुनः स्वर्गे पुनर्भुवि।<br>
पुनरेव तदभ्यासात्खातमारामकं पुनः४४।<br>
यथा पुण्यादिकं कृत्वा स्वर्गमर्त्याधिपः पुमान्।<br>
अशक्तस्तु प्रपां कृत्वा पुष्करिण्याः फलं लभेत्४५।<br>
प्रपाया लक्षणं चात्र सर्वपापहरं परं।<br>
सर्वभोगप्रदं शुद्धं स्वर्गापवर्गदं स्थिरं४६।<br>
लक्षणं च प्रवक्ष्यामि प्रपायाः कीर्तिवर्धनम्।<br>
निर्जलेऽध्वनि पृक्ते च स्थाने कृत्वा च मंडपम्४७।<br>
बहुपान्थे समायाते ग्रीष्मवर्षाशरत्स्वपि।<br>
अगरुकादि सौगंध्यं जलं पूगं सचंद्रकम्४८।<br>
आसनं चैव तांबूलं दत्वा स्वर्गान्न हीयते।<br>
एवं वर्षत्रयेणैव पुष्करिण्याः फलं लभेत्४९।<br>
स्वर्गाच्चैवाच्युतो मर्त्यो देवैरपि प्रपूज्यते।<br>
मासमेकं तु यो दद्यात्प्रपां ग्रीष्मेथ निर्जले५० 1.58.50।<br>
कल्पैकं तु वसेत्स्वर्गे स्वर्गाद्भ्रष्टो महीयते।<br>
प्रपादास्तत्र तिष्ठंति यत्र पुष्करिणीप्रदाः५१।<br>
नोचेद्धर्मघटो देयः पुण्यः पापक्षयाय च।<br>
एष धर्मघटो ज्ञेयो ब्रह्मविष्णुशिवात्मकः५२।<br>
तवप्रसादात्सफलाः मम संतु मनोरथाः।<br>
स्वर्णमाषं चतुर्भागं दक्षिणार्थं घटस्य च५३।<br>
एवं वर्षत्रयेणैव प्रपादानफलं लभेत्।<br>
यः पठेच्छ्रावयेद्वापि पुष्करिण्यादिजं फलम्५४।<br>
साक्षात्पापाद्भवेन्मुक्तस्तत्प्रसादात्तु सद्गतिः।<br>
जनेषु श्रावयेद्यस्तु पुण्याख्यानमिदं शुभम्५५।<br>
कल्पकोटिसहस्राणि सुरलोके स तिष्ठति५६।<br>
इति श्रीपाद्मपुराणे प्रथमे सृष्टिखंडे पुष्करिण्यादिधर्मकीर्तनंनामाष्टपंचाशत्तमो।<br>
ऽध्यायः५८।<br>
<br>
