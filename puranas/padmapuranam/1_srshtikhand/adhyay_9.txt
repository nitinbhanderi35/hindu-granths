भीष्म उवाच।<br>
भगवन्श्रोतुमिच्छामि पितॄणां वंशमुत्तमम्।<br>
रवेश्च श्राद्धदेवस्य सोमस्य च विशेषतः१।<br>
पुलस्त्य उवाच।<br>
हंत ते कथयिष्यामि पितॄणां वंशमुत्तमम्।<br>
स्वर्गे पितृगणाः सप्त त्रयस्तेषाममूर्तयः२।<br>
मूर्तिमंतोथ चत्वारः सर्वेषाममितौजसां।<br>
अमूर्त्तयः पितृगणा वैराजस्य प्रजापतेः३।<br>
यजन्ति यान्देवगणा वैराजा इति विश्रुताः।<br>
ये वै ते योगविभ्रष्टाः प्रापुर्लोकान्सनातनान्४।<br>
पुनर्ब्रह्मदिनांते तु जायंते ब्रह्मवादिनः।<br>
संप्राप्य तां स्मृतिं भूयो योगं सांख्यमनुत्तमम्५।<br>
सिद्धिं प्रयांति योगेन पुनरावृत्तिदुर्ल्लभाम्।<br>
योगिनामेव देयानि तस्माच्छाद्धानि दातृभिः६।<br>
एतेषां मानसी कन्या पत्नी हिमवतो मता।<br>
मैनाकस्तस्य दायादः क्रौचस्तस्य सुतोभवत्७।<br>
क्रौंचद्वीपः स्मृतो येन चतुर्थो धृतसंयुतः।<br>
मेना तु सुषवे तिस्रः कन्या योगवतीस्ततः८।<br>
उमैकपर्णा पर्णा च तीव्रव्रतपरायणाः।<br>
रुद्रस्यैका भृगोश्चैका जैगीषव्यस्य चापरा९।<br>
दत्ता हिमवता बालाः सर्वलोकतपोधिकाः।<br>
पितॄणां लोकसंगीतं कथयामि शृणुष्व तत्१०।<br>
लोकाः सोमपथा नाम यत्र मारीचनंदनाः।<br>
वर्त्तंते येन पितरो यान्देवा भावयन्त्यलम्११।<br>
अग्निष्वात्ता इति ख्याता यज्वानो यत्र संस्थिताः।<br>
अच्छोदा नाम तेषां तु कन्याभूद्वरवर्णिनी१२।<br>
अच्छोदं च सरस्तत्र पितृभिर्निर्मितं पुरा।<br>
अच्छोदाथ तपश्चक्रे दिव्यं वर्षसहस्रकम्१३।<br>
आजग्मुः पितरस्तुष्टा दास्यन्तः किल ते वरम्।<br>
दिव्यरूपधराः सर्वे दिव्यमाल्यानुलेपनाः१४।<br>
सर्वे प्रधाना बलिनः कुसुमायुधसन्निभाः।<br>
तन्मध्येमावसुं नाम पितरं वीक्ष्य सांगना१५।<br>
वव्रे वरार्थिनी संगं कुसुमायुधपीडिता।<br>
योगाद्भ्रष्टा तु सा तेन व्यभिचारेण भामिनी१६।<br>
धरान्न स्पृशते पूर्वं प्रयाताथ भुवस्तले।<br>
तथैवामावसुर्योयमिच्छां चक्रे न तां प्रति१७।<br>
धैर्येण तस्य सा लोके अमावास्येति विश्रुता।<br>
पितॄणां वल्लभा यस्माद्दत्तस्याक्षयकारिका१८।<br>
अच्छोदाधोमुखी दीना लज्जिता तपसः क्षयात्।<br>
सा पितॄन्प्रार्थयामास पुनरात्मसमृद्धये१९।<br>
विलज्जमाना पितृभिरिदमुक्ता तपस्विनी।<br>
भविष्यमथ चालोक्य देवकार्यं च ते तदा२०।<br>
इदमूचुर्महाभागाः प्रसाद शुभयागिरा।<br>
दिवि दिव्यशरीरेण यत्किंचित्क्रियते बुधैः२१।<br>
तेनैव तत्कर्मफलं भुज्यते वरवर्णिनी।<br>
सद्यः फलंति कर्माणि देवत्वे प्रेत्यमानुषे२२।<br>
तस्मात्त्वं सुकृतं कृत्वा प्राप्स्यसे प्रेत्य यत्फलम्।<br>
अष्टाविंशे भवित्री त्वं द्वापरे मत्स्ययोनिजा२३।<br>
व्यतिक्रमात्पितॄणां तु कष्टं कुलमवाप्स्यसि।<br>
तस्माद्राज्ञो वसोः कन्या त्वमवश्यं भविष्यसि२४।<br>
कन्यात्वे देवलोकांस्तान्पुनः प्राप्स्यसि दुर्ल्लभान्।<br>
पराशरस्य वीर्येण पुत्रमेकमवाप्स्यसि२५।<br>
द्वीपे तु बदरीप्राये बादरायणमप्युत।<br>
स वेदमेकं बहुधा विभजिष्यति ते सुतः२६।<br>
पौरवस्यात्मजौ द्वौ तु समुद्रांशस्य शंतनोः।<br>
विचित्रवीर्यस्तनयस्तथा चित्रांगदो नृपः२७।<br>
इमावुत्पाद्य तनयौ क्षेत्रजौ तस्य धीमतः।<br>
प्रौष्ठपद्यष्टकाभूयः पितृलोके भविष्यसि२८।<br>
नाम्ना सत्यवती लोके पितृलोके तथाष्टका।<br>
आयुरारोग्यदा नित्यं सर्वकामफलप्रदा२९।<br>
भविष्यसि परे लोके नदी त्वं च गमिष्यसि।<br>
पुण्यतोया सरिच्छ्रेष्ठा लोकेष्वच्छोदनामिका३०।<br>
इत्युक्ता सा गणैस्तैस्तु तत्रैवांतरधीयत।<br>
साप्यापचारित्रफलं मया यदुदितं पुरा३१।<br>
विभ्राजो नाम ये चान्ये दिवि संति सुवर्चसः।<br>
लोका बर्हिषदो यत्र पितरः संति सुव्रताः३२।<br>
यत्र बर्हिषि युक्तानि विमानानि सहस्रशः।<br>
संकल्पपादपा यत्र तिष्ठंति फलदायिनः३३।<br>
यदभ्युदयशालासु मोदंते श्राद्धदायिनः।<br>
ये दानवासुरगणा गंधर्वाप्सरसां गणाः३४।<br>
यक्षरक्षोगणास्ते च यजंति दिवि देवताः।<br>
पुलस्त्यपुत्राः शतशस्तपोयोगबलान्विताः३५।<br>
महात्मानो महाभागा भक्तानामभयंकराः।<br>
एतेषां पीवरी कन्या मानसी दिवि विश्रुता३६।<br>
योगिनी योगमाता च तपश्चक्रे सुदारुणं।<br>
प्रसन्नो भगवांस्तस्या वरं वव्रे तु सा ततः३७।<br>
योगवंतं सुरूपं च भर्तारं विजितेंद्रियम्।<br>
देहि देव प्रसन्नस्त्वं यदि ते वदतां वर३८।<br>
उवाच देवो भविता व्यासपुत्रो यदा शुकः।<br>
भवित्री तस्य भार्या त्वं योगाचार्यस्य सुव्रता३९।<br>
भविष्यति च ते कन्या कृत्तीनामाथ योगिनी।<br>
पांचालपतये देया सात्वताय तु सा तदा४०।<br>
जननी ब्रह्मदत्तस्य योगसिद्धांतगा स्मृता।<br>
कृष्ण गौरश्च शंभुश्च भविष्यंति च ते सुताः४१।<br>
सर्वकामसमृद्धेषु विमानेष्वपि पावनाः।<br>
किं पुनः श्राद्धदा विप्रा भक्तिमंतः क्रियान्विताः४२।<br>
गौर्नाम कन्या येषां तु मानसी दिवि राजते।<br>
सुकन्या दयिता पत्नी साध्यानां कीर्तिवर्द्धिनी४३।<br>
मरीचिगर्भनामानो लोके मार्तंडमंडले।<br>
पितरो यत्र तिष्ठंति हविष्मंतोंगिरः सुताः४४।<br>
तीर्थश्राद्धप्रदा यांति यत्र क्षत्रियसत्तमाः।<br>
राज्ञां तु पितरस्ते वै स्वर्गभोगफलप्रदाः४५।<br>
एतेषां मानसी कन्या यशोदा नाम विश्रुता।<br>
पत्नी यांशुमतः श्रेष्ठा स्नुषा पंचजनस्य च४६।<br>
जनन्यथ दिलीपस्य भगीरथपितामही।<br>
लोकाः कामदुघा नाम कामभोगफलप्रदाः४७।<br>
सुस्वधा नाम पितरो यत्र तिष्ठन्ति ते सुताः।<br>
आज्यपा नाम लोकेषु कर्दमस्य प्रजापतेः४८।<br>
पुलहाग्रजदायादा वैश्यास्तान्भावयंति ह।<br>
यत्र श्राद्धकृतः सर्वे पश्यंति युगपद्गताः४९।<br>
मातृभ्रातृपितृस्वसॄः सखिसंबंधिबांधवान्।<br>
अपिजन्मायुतैर्दृष्टाननुभूतान्सहस्रशः५० 1.9.50।<br>
एतेषां मानसी कन्या विरजा नाम विश्रुता।<br>
सा पत्नी नहुषस्यासीद्ययातेर्जननी तथा५१।<br>
एषाष्टकाभवत्पश्चाद्ब्रह्मलोकगता सती।<br>
त्रय एते गणाः प्रोक्ताश्चतुर्थं तु वदाम्यहम्५२।<br>
लोकाः सुमनसो नाम ब्रह्मलोकोपरिस्थिताः।<br>
सोमपा नाम पितरो यत्र तिष्ठंति शाश्वतं५३।<br>
धर्ममूर्तिधराः सर्वे परतो ब्रह्मणः स्मृताः।<br>
उत्पन्नाः प्रलयांते तु ब्रह्मत्वं प्राप्य योगिनः५४।<br>
कृत्वा सृष्ट्यादिकं सर्वे मानसे सांप्रतं स्थिताः।<br>
नर्मदा नाम तेषां तु कन्या तोयवहा सरित्५५।<br>
भूतानि पुनती या तु पश्चिमोदधिगामिनी।<br>
तेभ्यः सर्वत्र मनुजाः प्रजासर्गे च निर्मितम्५६।<br>
ज्ञात्वा श्राद्धानि कुर्वंति धर्मभावेन सर्वदा।<br>
सर्वदा तेभ्य एवास्य प्रसादाद्योगसंततिः५७।<br>
पितॄणामादिसर्गे तु श्राद्धमेवं विनिर्मितम्।<br>
सर्वेषां राजतं पात्रमथवा राजतान्वितम्५८।<br>
दत्तं स्वधां पुरोधाय पितॄन्प्रीणाति सर्वदा।<br>
आग्नीध्रसोमपाभ्यां तु कार्यमाप्यायनं बुधैः५९।<br>
अग्न्यभावे तु विप्रस्य पाणौ वाथ जलेपि वा।<br>
अजाकर्णेश्वकर्णे वा गोष्ठे वाथ शिवांतिके६०।<br>
पितॄणाममलं स्थानं दक्षिणादिक्प्रशस्यते।<br>
प्राचीनावीतमुदकं तिलसंत्यागमेव च६१।<br>
खड्गिगनामामिषं चैवमन्नं श्यामाकशालयः।<br>
यवनीवारमुद्गेक्षु शुक्लपुष्प फलानि च६२।<br>
वल्लभानि प्रशस्तानि पितॄणामिह सर्वदा।<br>
दर्भा माषष्षष्टिकान्नं गोक्षीरं मधुसर्पिषी६३।<br>
शस्त्राणि च प्रवक्ष्यामि श्राद्धे वर्ज्यानि यानि च।<br>
मसूर शण निष्पावा राजमाषाः कुलुत्थकाः६४।<br>
पद्म बिल्वार्कादुत्तूर पारिभद्राटरूषकाः।<br>
न देयाः पितृकार्येषु पयश्चाजाविकं तथा६५।<br>
कोद्रवोदारवरटकपित्थं मधुकातसी।<br>
एतान्यपि न देयानि पितॄभ्यः श्रियमिच्छता६६।<br>
पितृन्प्रीणाति यो भक्त्या ते पुनः प्रीणयंति तं।<br>
यच्छंति पितरः पुष्टिं स्वांगारोग्यं प्रजाफलम्६७।<br>
देवकार्यादपि पुनः पितृकार्यं विशिष्यते।<br>
देवताभ्यः पितॄणां तु पूर्वमाप्यायनं स्मृतम्६८।<br>
शीघ्रप्रसादास्त्वक्रोधा निस्संगाः स्थिर सौहृदाः।<br>
शांतात्मानः शौचपराः सततं प्रियवादिनः६९।<br>
भक्तानुरक्ताः सुखदाः पितरः पर्वदेवताः।<br>
हविष्मतामाधिपत्ये श्राद्धदेवः स्मृतो रविः७०।<br>
एतद्धि सर्वमाख्यातं पितृवंशानुकीर्त्तनम्।<br>
पुण्यं पवित्रमारोग्यं कीर्त्तनीयं नृभिः सदा७१।<br>
भीष्म उवाच।<br>
श्रुत्वैतदखिलं भूयः पराभक्तिरुपस्थिता।<br>
श्राद्धकालं विधिं चैव श्राद्धमेव तथैव च ७२।<br>
श्राद्धेषु भोजनीया ये श्राद्धवर्ज्या द्विजातयः।<br>
कस्मिन्वासरभागे तु पितृभ्यः श्राद्धमारभेत्७३।<br>
अन्नं दत्तं कथं याति श्राद्धे वै ब्रह्मवित्तम।<br>
विधिना केन कर्त्तव्यं कथं प्रीणाति तान्पितॄन्७४।<br>
पुलस्त्य उवाच।<br>
कुर्यादहरहः श्राद्धमन्नाद्येनोदकेन च।<br>
पयोमूलफलैर्वापि पितृभ्यः प्रीतिमावहन्७५।<br>
नित्यं नैमित्तिकं काम्यं त्रिविधं श्राद्धमुच्यते।<br>
नित्यं तावत्प्रवक्ष्यामि अर्घ्यावाहनवर्जितम्७६।<br>
अदैवतं विजानीयात्पार्वणं पर्व सुस्मृतम्।<br>
पार्वणं त्रिविधं प्रोक्तं शृणु यत्नान्महीपते७७।<br>
पार्वणेय नियोज्यास्तु तान्शृणुष्व नराधिप।<br>
पंचाग्निः स्नातकश्चैव त्रिसौपर्णः षडंगवित्७८।<br>
श्रोत्रियः श्रोत्रियसुतो विधिवाक्यविशारदः।<br>
सर्वज्ञो वेदवान्मंत्री ज्ञानवंशकुलान्वितः७९।<br>
त्रिणाचिकेतस्त्रिमधुः श्रुतेष्वन्येषु संस्थितः।<br>
पुराणवेत्ता ब्रह्मज्ञः स्वाध्यायी जपतत्परः८०।<br>
ब्रह्मभक्तः पितृपरः सूर्यभक्तोथ वैष्णवः।<br>
ब्राह्मणो योगनिष्ठात्मा विजितात्मा सुशीलवान्८१।<br>
एते तोष्याः प्रयत्नेन वर्जनीयानिमान्शृणु।<br>
पतितस्तत्सुतः क्लीबः पिशुनो व्यंगरोगितः८२।<br>
सर्वे ते श्राद्धकाले तु त्याज्या वै धर्मदर्शिभिः।<br>
पूर्वेद्युरपरेद्युर्वा विनीतांश्च निमंत्रयेत्८३।<br>
निमंत्रितांश्च पितर उपतिष्ठंति तान्द्विजान्।<br>
वायुभूतानि गच्छंति तथासीनानुपासते८४।<br>
दक्षिणं जानुचालभ्य वामं पात्यनिमंत्रयेत्।<br>
अक्रोधनैः शौचपरैः सुस्नातैर्ब्रह्मवादिभिः८५।<br>
भवितव्यं भवद्भिस्तु मया च श्राद्धकर्मणि।<br>
पितृयज्ञं विनिर्वर्त्य तर्पणाख्यं तु योग्निमान्८६।<br>
पिंडान्वाहार्यकं कुर्याच्छ्राद्धमिंदुक्षये तथा।<br>
गोमयेनानुलिप्ते तु दक्षिणाप्लवनस्थले८७।<br>
श्राद्धं समारभेद्भक्त्या गोष्ठे वा जलसन्निधौ।<br>
अग्निमान्निर्वपेत्पित्र्यं चरुं वा सक्तुमुष्टिभिः८८।<br>
पितृभ्यो निर्वपामीति सर्वं दक्षिणतो न्यसेत्।<br>
अभिघार्य ततः कुर्यान्निर्वापत्रयमग्रतः८९।<br>
ते वितस्त्यायताः कार्याश्चतुरङ्गुलविस्तृताः।<br>
दर्वीत्रयं च कुर्वीत खादिरं रजतान्वितम्९०।<br>
रत्निमात्रं परिश्लक्ष्णं हस्ताकाराग्रमुत्तमम्।<br>
उदपात्राणि कांस्यस्य मेक्षणं च समित्कुशम्९१।<br>
तिलपात्राणि सद्वासो गंधधूपानुलेपनम्।<br>
आहरेदपसव्यं च सर्वं दक्षिणतः शनैः९२।<br>
एवमासाद्य तत्सर्वं भवनस्योत्तरेंतरे।<br>
गोमयेनानुलिप्तायां गोमूत्रेण च मंडलम्९३।<br>
साक्षताभिः सपुष्पाभिरद्भिः सव्यापसव्यवत्।<br>
विप्राणां क्षालयेत्पादावभिवंद्य पुनःपुनः९४।<br>
आसनेषूपविष्टेषु दर्भवत्सु विधानतः।<br>
उपस्पृष्टोदकान्विप्रानुपवेश्यानुमंत्रयेत्९५।<br>
द्वौ दैवे पितृकृत्ये त्रीनेकैकं चोभयत्र वा।<br>
भोजयेदीश्वरोपीह न कुर्याद्विस्तरं बुधः ९६।<br>
दैवपूर्वं निवेद्याथ विप्रानर्घादिना बुधैः।<br>
अग्नौ कुर्यादनुज्ञातो विप्रैर्विप्रो यथाविधि ९७।<br>
स्वगृह्योक्तेन विधिना काले कृत्वा समंततः।<br>
अग्नीषोममयाभ्यां तु कुर्यादाप्यायनं बुधः९८।<br>
दक्षिणाग्नौ प्रणीतेन स एवाग्निर्द्विजोत्तमः।<br>
यज्ञोपवीतान्निर्वर्त्य ततः पर्युक्षणादिकम्९९।<br>
प्राचीनावीतिना कार्यमेतत्सर्वं विजानता।<br>
लब्ध्वा तस्माद्विशेषेण पिंडान्कुर्वीत चोदकं१०० 1.9.100।<br>
दद्यादुदकपात्रैस्तु सलिलं सव्यपाणिना।<br>
दद्यात्सर्वं प्रयत्नेन दमयुक्तो विमत्सरः१०१।<br>
विधाय रेखां यत्नेन निर्वपेदवनेजनं।<br>
दक्षिणाभिमुखः कुर्यात्ततो दर्भान्निधाय वै१०२।<br>
निधाय पिंडमेकैकं सर्वं दर्भोपरिक्रमात्।<br>
निर्वपेदथ दर्भेषु नामगोत्रानुकीर्तनैः१०३।<br>
तेषु दर्भेषु तं हस्तं विमृज्याल्लेपभागिनां।<br>
तथैव च जपं कुर्यात्पुनः प्रत्यवनेजनम्१०४।<br>
जलयुक्तं नमस्कृत्य गंधधूपार्चनादिभिः।<br>
एवमावाह्य तत्सर्वं वेदमंत्रैर्यथोदितैः१०५।<br>
एकाग्नरेकएवाद्भिर्निर्वपेद्दर्विकां तथा।<br>
ततः कृत्वा नरो दद्यात्पितृभ्यस्तु कुशान्बुधः१०६।<br>
ततः पिंडादिकं कुर्यादावाहनविसर्जनम्।<br>
ततो गृहीत्वा पिंडेभ्यो मात्राः सर्वाः क्रमेण तु१०७।<br>
तानेव विप्रान्प्रथममाशयित्वा च मानवः।<br>
वर्णयन्भोजयेदन्नमिष्टं पूर्तं च सर्वदा१०८।<br>
वर्जयेत्क्रोधपरतां स्मरन्नारायणं हरिम्।<br>
तृप्तान्ज्ञात्वा पुनः कुर्याद्विकिरं सार्ववर्णिकं१०९।<br>
विधृत्य सोदकं त्वन्नं सतिलं प्रक्षिपेद्भुवि।<br>
आचांतेषु पुनर्दद्याज्जलं पुष्पाक्षतोदकम्११०।<br>
स्वधावाचनकं सर्वं पिंडोपरि समाचरेत्।<br>
देवाद्यंतं प्रकुर्वीत श्राद्धनाशोन्यथा भवेत्१११।<br>
विसृज्य विप्रान्प्रणतस्तेषां कृत्वा प्रदक्षिणम्।<br>
दक्षिणांदिशमाकांक्षन्पितॄनुद्दिश्य मानवः११२।<br>
दातारो नोभिवर्द्धंतां वेदाः सन्ततिरेव च।<br>
श्रद्धा च नो मा व्यगमद्बहुदेयं च नोस्त्विति११३।<br>
अन्नं च नो बहुभवेदतिथींश्च लभेमहि।<br>
याचितारश्च नः संतु मा च याचिष्म कंचन११४।<br>
एतदग्निमतः प्रोक्तमन्वाहार्यं तु पार्वणं।<br>
यथेंदुसंक्षये तद्वदन्यत्रापि निगद्यते११५।<br>
पिंडांस्तु गोजविप्रेभ्यो दद्यादग्नौ जलेपि वा।<br>
वप्रांते वाथ विकिरेदापोभिरथ वापयेत्११६।<br>
पत्नीं तु मध्यमं पिंडं प्राशयेद्विनयान्विताम्।<br>
आधत्त पितरो गर्भं पुत्रसंतानवर्द्धनं११७।<br>
तावन्निर्वापणं तिष्ठेद्यावद्विप्रा विसर्जिताः।<br>
वैश्वदेवं ततः कुर्यान्निवृत्तः पितृकर्मणः११८।<br>
इष्टैः सह ततः शांतो भुंजीत पितृसेवितम्।<br>
पुनर्भोजनमध्वानं यानमायासमैथुनम्११९।<br>
श्राद्धकृच्छ्राद्धभुग्यो वा सर्वमेतद्विवर्जयेत्।<br>
स्वाध्यायं कलहं चैव दिवास्वप्नं च सर्वदा१२०।<br>
अनेन विधिना श्राद्धं त्रिवर्गस्येह निर्वपेत्।<br>
कन्या कुंभ वृषस्थेर्के कृष्णपक्षेषु सर्वदा१२१।<br>
यत्रयत्र प्रदातव्यं सपिंडीकरणात्मकम्।<br>
तत्रानेन विधानेन देयमग्निमता सदा१२२।<br>
अतः परं प्रवक्ष्यामि ब्रह्मणा यदुदीरितम्।<br>
श्राद्धं साधारणं नाम भुक्तिमुक्तिफलप्रदम्१२३।<br>
अयने विषुवे चैव अमावस्यार्कसंक्रमे।<br>
अमावस्याष्टका कृष्णपक्ष पंचदशीषु च१२४।<br>
आर्द्रा मघा रोहिणीषु द्रव्यब्राह्मणसंगमे।<br>
गजच्छायाव्यतीपाते विष्टिवैधृतिवासरे१२५।<br>
वैशाखस्य तृतीयायां नवमीकार्तिकस्य च।<br>
पंचदशी तु माघस्य नभस्ये च त्रयोदशी१२६।<br>
युगादयः स्मृता ह्येताः पितॄपक्षोपकारिकाः।<br>
तथा मन्वंतरादौ च देयं श्राद्धं विजानता१२७।<br>
अश्वयुङ्नवमी चैव द्वादशी कार्तिके तथा।<br>
तृतीया चैत्रमासस्य तथा भाद्रपदस्य च१२८।<br>
फाल्गुनस्य त्वमावास्या पौषस्यैकादशी तथा।<br>
आषाढस्यापि दशमी माघमासस्य सप्तमी१२९।<br>
श्रावणे चाष्टमी कृष्णा तथाषाढी च पूर्णिमा।<br>
कार्तिकी फाल्गुनी चैवा ज्येष्ठे पंचदशी सिता१३०।<br>
मन्वंतरादयस्त्वेता दत्तस्याक्षयकारिकाः।<br>
पानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः१३१।<br>
श्राद्धं कृतं तेन समास्सहस्रं रहस्यमेतत्पितरो वदंति।<br>
वैशाख्यामुपवासेषु तथोत्सवमहालये१३२।<br>
तीर्थायतनगोष्ठेषु द्वीपोद्यानगृहेषु च।<br>
विविक्तेषूपलिप्तेषु श्राद्धं देयं विजानता१३३।<br>
विप्रान्पूर्वेपरेचाह्नि विनीतात्मानि मंत्रयेत्।<br>
शीलवृत्तगुणोपेतान्वयोरूपसमन्वितान्१३४।<br>
द्वौ दैवे पितृकृत्ये त्रीनेकैकमुभयत्र वा।<br>
भोजयेत्सुसमृद्धोपि न प्रकुर्वीत विस्तरम्१३५।<br>
विश्वेदेवान्यवैः पुष्पैरभ्यर्च्यासनपूर्वकं।<br>
पूरयेत्पात्रयुग्मं तु स्थाप्यं दर्भपवित्रके१३६।<br>
शन्नोदेवीत्यपः कुर्याद्यवोसीति यवानपि।<br>
गंधपुष्पैस्तु संपूज्य विश्वान्देवान्प्रतिन्यसेत्१३७।<br>
विश्वेदेवास इत्याभ्यामावाह्य विकिरेद्यवान्।<br>
यवोसि धान्यराजस्त्वं वारुणो मधुमिश्रितः१३८।<br>
निर्णुदः सर्वपापानां पवित्र ऋषिसंस्तुतः।<br>
गंधपुष्पैरलंकृत्य या दिव्येत्यर्घमुत्सृजेत्३९।<br>
अभ्यर्च्य गंधाद्युत्सृज्य पितृयज्ञं समारभेत्।<br>
दर्भासनादि कृत्वादौ त्रीणि पात्राणि चार्चयेत्१४०।<br>
सपवित्राणि कृत्वादौ शन्नोदेवीत्यपः क्षिपेत्।<br>
तिलोसीति तिलान्कुर्याद्गन्धपुष्पादिकं पुनः१४१।<br>
पात्रं वनस्पतिमयं तथा पर्णमयं पुनः।<br>
राजतं वा प्रकुर्वीत तथा सागरसंभवम्१४२।<br>
सौवर्णं राजतं ताम्रं पितॄणां पात्रमुच्यते।<br>
रजतस्य कथा वापि दर्शनं दानमेव च१४३।<br>
राजतैर्भाजनैरेषां पितॄणां रजतान्वितैः।<br>
वार्यपि श्रद्धया दत्तमक्षयायोपकल्पते१४४।<br>
अद्यापि पितृपात्रेषु पितॄणां राजतान्वितम्।<br>
शिवनेत्रोद्भवं यस्मादुत्तमं पितृवल्लभम्१४५।<br>
एवं पात्राणि संकल्प्य यथालाभं विमत्सरः।<br>
या दिव्येति पितुर्नाम गोत्रे दर्भान्करे न्यसेत्१४६।<br>
पितॄनावाहयिष्यामि तथेत्युक्तः स तैः पुनः।<br>
उशंतस्त्वा तथायन्तु ऋग्म्यामावाहयेत्पितॄन्१४७।<br>
या दिव्येत्यर्घ्यमुत्सृज्य दद्याद्गंधादिकं ततः।<br>
वस्त्रोत्तरं दर्भपूर्वं दत्वा संश्रयमादितः१४८।<br>
पितृपात्रे निधायाथ न्युब्जमुत्तरतो न्यसेत्।<br>
पितृभ्यः स्थानमसीति निधाय परिवेषयेत्१४९।<br>
तत्रापि पूर्वतः कुर्यादग्निकार्यं विमत्सरः।<br>
उभाभ्यामपि हस्ताभ्यामाहृत्य परिवेषयेत्१५० 1.9.150।<br>
उशन्तस्त्वेति तं दर्भं पाणिभक्तं विशेषतः।<br>
गुणान्वितैश्च शाकाद्यैर्नानाभक्ष्यैस्तथैव च१५१।<br>
अन्नं च सदधिक्षीरं गोघृतं शर्करान्वितं।<br>
मासं प्रीणाति वै सर्वान्पितॄनित्याह पद्मजः१५२।<br>
द्वौ मासौ मत्स्यमांसेन त्रीन्मासान्हारिणेन तु।<br>
औरभ्रेणाथ चतुरः शाकुनेनाथ पंच वै१५३।<br>
वाराहस्य तु मांसेन षण्मासं तृप्तिरुत्तमा।<br>
सप्तलोहस्य मांसेन तथाष्टावाजकेन तु१५४।<br>
पृषतस्य तु मांसेन तृप्तिर्मासान्नवैव तु।<br>
दशमासांश्च तृप्यंते वराहमहिषामिषैः१५५।<br>
शशकूर्मयोस्तु मांसेन मासानेकादशैव तु।<br>
संवत्सरं तु गव्येन पयसा पायसेन वा१५६।<br>
सौकरेण तु तृप्यंते मासान्पंचदशैव तु।<br>
वार्ध्रीणसस्य मांसेन तृप्तिर्द्वादशवार्षिकी१५७।<br>
कालशाकेन चानंत्यं खड्गमांसेन चैव हि।<br>
यत्किंचिन्मधुना मिश्रं गोक्षीरं दधिपायसम्१५८।<br>
दत्तमक्षयमित्याहुः पितरः पूर्वदेवताः।<br>
स्वाध्यायं श्रावयेत्पित्र्यं पुराणान्यखिलानि च१५९।<br>
ब्रह्मविष्ण्वर्करुद्राणां स्तवानि विविधानि च।<br>
इंद्रेशसोमसूक्तानि पावमानीश्च शक्तितः१६०।<br>
बृहद्रथंतरं तत्र ज्येष्ठसामाथ रौरवं।<br>
तथैव शांतिकाध्यायं मधुब्राह्मणमेव च१६१।<br>
मण्डलब्राह्मणं तद्वत्प्रीतिकारि च यत्पुनः।<br>
विप्राणामात्मनश्चापि तत्सर्वं समुदीरयेत्१६२।<br>
भारताध्ययनं कार्यं पितॄणां परमप्रियं।<br>
भुक्तवत्सु च विप्रेषु भोज्यतोयादिकं नृप१६३।<br>
सार्ववर्णिकमन्नाद्यमानयेत्सावधारणं।<br>
समुत्सृजेद्भुक्तवतामग्रतो विकिरान्भुवि१६४।<br>
अग्निदग्धाश्च ये जीवा येप्यदग्धाः कुले मम।<br>
भूमौ दत्तेन तृप्यंतु तृप्ता यांतु परां गतिं१६५।<br>
येषां न माता न पिता न बंधुर्न चापि मित्रं न तथान्नमस्ति।<br>
तत्तॄप्तयेन्नं भुवि दत्तमेतत्पयातु योगाय यतो यतस्ते१६६।<br>
असंस्कृतप्रमीतानां त्यागिनां कुलभागिनां।<br>
उछिष्टभागधेयानां दर्भेषु विकिरासनं१६७।<br>
तृप्तान्ज्ञात्वोदकं दद्यात्सकृद्विकिरणे तथा।<br>
विप्रलिप्तमहीपृष्टे गोशकृन्मूत्रवारिणा१६८।<br>
निधाय दर्भान्विधिवद्दक्षिणाग्रान्प्रयत्नतः।<br>
सर्ववर्णविधानेन पिंडांश्च पितृयज्ञवत्१६९।<br>
अवनेजनपूर्वं तु नामगोत्रं तु मानवः।<br>
उक्त्वा पुष्पादिकं दत्वा कृत्वा प्रत्यवनेजनं१७०।<br>
ज्ञात्वापसव्यं सव्येन पाणिना त्रिः प्रदक्षिणं।<br>
पितृवन्मातृकं कार्यं विधिवद्दर्भपाणिना१७१।<br>
दीपप्रज्वालनं तद्वत्कुर्यात्पुष्पार्चनं बुधः।<br>
तथा चांतेषु चाचम्य दद्याच्चापः सकृत्सकृत्१७२।<br>
तथा पुष्पाक्षतान्पश्चादक्षय्योदकमेव च।<br>
सतिलं नामगोत्रेण दद्याच्छक्त्या च दक्षिणाम्१७३।<br>
गोभूहिरण्यवासांसि भव्यानि शयनानि च।<br>
दद्याद्यदिष्टं विप्राणामात्मनः पितुरेव च१७४।<br>
वित्तशाठ्येन रहितः पितृभ्यः प्रीतिमावहेत्।<br>
ततः स्वधावाचनकं विश्वेदेवेषु चोदकं१७५।<br>
दत्वाशीः प्रतिगृह्णीयाद्द्विजेभ्योपि यथा बुधः।<br>
अघोराः पितरः संतु संत्वित्युक्तः पुनर्द्विजैः१७६।<br>
गोत्रं तथा वर्द्धतां तु तथेत्युक्तश्च तैः पुनः।<br>
स्वस्तिवाचनकं कुर्यात्पिंडानुद्धृत्य भक्तितः१७७।<br>
उच्छेषणं तु तत्तिष्ठेद्यावद्विप्रविसर्जनम्।<br>
ततो गृहबलिं कुर्यादिति धर्मो व्यवस्थितः१७८।<br>
उच्छेषणं भूमिगतमजिह्मस्याशठस्य च।<br>
दासवर्गस्य तत्पिंडं भागधेयं प्रचक्षते१७९।<br>
पितृभिर्निर्मितं पूर्वमेतदाप्यायनं सदा।<br>
अव्रतानामपुत्राणां स्त्रीणामपि नराधिप१८०।<br>
ततः स्थानाग्रतः स्थित्वा प्रतिगृह्यांबुपात्रिकां।<br>
वाजेवाजेति च जपन्कुशाग्रेण विसर्जयेत्१८१।<br>
बहिः प्रदक्षिणं कुर्यात्पदान्यष्टावनुव्रजेत्।<br>
बंधुवर्गेण सहितः पुत्रभार्यासमन्वितः१८२।<br>
निवृत्य प्रणिपत्याथ प्रयुज्याग्निं स मंत्रवित्।<br>
वैश्वदेवं प्रकुर्वीत नैत्यिकं बलिमेव च१८३।<br>
ततस्तु वैश्वदेवांते सभृत्यसुतबांधवः।<br>
भुंजीतातिथिसंयुक्तः सर्वं पितृनिषेवितं१८४।<br>
एतच्चानुपनीतोपि कुर्यात्सर्वेषु पर्वसु।<br>
श्राद्धं साधारणं नाम सर्वकामफलप्रदम्।<br>
भार्याविरहितोप्येतत्प्रवासस्थोपि भक्तिमान्१८५।<br>
शूद्रोप्यमंत्रकं कुर्यादनेन विधिना नृप।<br>
तृतीयमाभ्युदयिकं वृद्धिश्राद्धं विधीयते१८६।<br>
उत्सवानंदसंस्कारे यज्ञोद्वाहादिमंगले।<br>
मातरः प्रथमं पूज्याः पितरस्तदनंतरं१८७।<br>
ततो मातामहा राजन्विश्वेदवास्तथैव च।<br>
प्रदक्षिणोपचारेण दध्यक्षतफलोदकैः१८८।<br>
प्राङ्मुखो निर्वपेत्पिंण्डान्पूर्वांश्चैव पुरातनान्।<br>
संपन्नमित्यभ्युदये दद्यादर्घं द्वयोर्द्वयोः१८९।<br>
युग्मा द्विजातयः पूज्या वस्त्राकल्पांबरादिभिः।<br>
तिलकार्यं यवैः कार्यं तच्च सर्वानुपूर्वकं१९०।<br>
मंगल्यानि च सर्वाणि वाचयेद्द्विजपुंगवान्।<br>
एवं शूद्रोपि सामान्यं वृद्धिश्राद्धं च सर्वदा१९१।<br>
नमस्कारेण मंत्रेण कुर्याद्दानानि वै बुधः।<br>
दानं प्रधानं शूद्रस्य इत्याह भगवान्प्रभुः।<br>
दानेन सर्वकामाप्तिस्तस्य संजायते यतः१९२।<br>
