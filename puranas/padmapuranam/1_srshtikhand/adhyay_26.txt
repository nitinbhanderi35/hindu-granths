भीष्म उवाच।<br>
दीर्घायुरारोग्यकुलातिवृद्धिभिर्युक्तः पुमान्रूपकुलान्वितः स्यात्।<br>
मुहुर्मुहुर्जन्मनि येन सम्यक्व्रतं समाचक्ष्व च शीतरश्मेः१।<br>
पुलस्त्य उवाच।<br>
त्वया पृष्टमिदं सम्यगक्षयस्वर्गकारकम्।<br>
रहस्यं तु प्रवक्ष्यामि यत्पुराणविदो विदुः२।<br>
रोहिणीचंद्रशयनं नामव्रतमिहोच्यते।<br>
तस्मिन्नारायणस्यार्चामर्चयेदिंदुनामभिः३।<br>
यदा सोमदिने शुक्ला भवेत्पंचदशी क्वचित्।<br>
अथवा ब्रह्मनक्षत्रं पौर्णमास्यां प्रजायते४।<br>
तदा स्नानं नरः कुर्यात्पंचगव्येन सर्षपैः।<br>
आप्यायस्वेति च जपेद्विद्वानष्टशतं पुनः५।<br>
शूद्रोपि परया भक्त्या पाषंडालापवर्जितः।<br>
सोमाय शांताय नमोस्तु पादावनंतधाम्नेति च जानुजंघे।<br>
ऊरुद्वयं चापि जलोदराय संपूजयेन्मेढ्रमनंगधाम्ने८।<br>
नमोनमः कामसुखप्रदाय कटिः शशांकस्य सदार्चनीयः।<br>
तथोदरं चाप्यमृतोदराय नाभिः शशांकाय नमोभिपूज्या९।<br>
नमोस्तु चंद्राय मुखं च नित्यं दंता द्विजानामधिपाय पूज्याः।<br>
हास्यं नमश्चंद्रमसेऽभिपूज्यमोष्ठौ तु कौमोदवनप्रियाय१०।<br>
नासा च नाथाय वरौषधीनामानंदबीजाय पुनर्भ्रुवौ च।<br>
नेत्रद्वयं पद्मनिभं तथेंदोरिंदीवरव्यासकराय शौरेः११।<br>
नमः समस्ताध्वरपूजिताय कर्णद्वयं दैत्यनिषूदनाय।<br>
ललाटमिंदोरुदधिप्रियाय केशाः सुषुम्नाधिपतेः प्रपूज्याः१२।<br>
शिरः शशांकाय नमो मुरारेर्विश्वेश्वरायाथ नमः किरीटं।<br>
पद्मप्रिये रोहिणीनाम लक्ष्मि सौभाग्यसौख्यामृतसागराय१३।<br>
दैवीं च संपूज्य सुगंधिपुष्पैर्नैवेद्यधूपादिभिरिंदुपत्नीम्।<br>
सुप्त्वा तु भूमौ पुनरुत्थितो यः स्नात्वा च विप्राय हविष्यभुक्तः१४।<br>
देयः प्रभाते सहिरण्य वारिकुंभो नमः पापविनाशनाय।<br>
संप्राश्य गोमूत्रममांसमन्नमक्षारमष्टावथ विंशतिं च१५।<br>
ग्रासांश्च त्रीन्सर्पियुतानुपोष्य भुक्त्वेतिहासं शृणुयान्मुहूर्तं ।<br>
कदंबनीलोत्पलकेतकानि जातिःसरोजं शतपत्रिका च१६।<br>
अम्लानपुष्पाण्यथ सिंदुवारं पुष्पं पुनर्भारतमल्लिकायाः।<br>
शुक्लं च पुष्पं करवीरपुष्पं श्रीचंपकं चंद्रमसे प्रदेयम्१७।<br>
श्रावणादिषु मासेषु क्रमादेतानि सर्वदा।<br>
यस्मिन्मासे व्रतादिः स्यात्तत्पुष्पैरर्चयेद्धरिम्१८।<br>
एवं संवत्सरं यावदुपोष्य विधिवन्नरः।<br>
व्रतांते शयनं दद्याच्छयनोपस्करान्वितम्१९।<br>
रोहिणीचंद्रमिथुनं कारयित्वा तु कांचनम्।<br>
चंद्रः षडंगुलः कार्यो रोहिणी चतुरंगुला२०।<br>
मुक्ताफलाष्टकयुतां सितनेत्रसमन्विताम्।<br>
क्षीरकुंभोपरि पुनः कांस्यपात्राक्षतान्विताम्२१।<br>
दद्यान्मंत्रेण पूर्वाह्णे शालीक्षुफलसंयुताम्।<br>
श्वेतामथ सुवर्णास्यां रौप्यखुरसमन्विताम्२२।<br>
सवस्त्रभाजनां धेनुं तथा शंखं च भाजनम्।<br>
भूषणैर्द्विजदाम्पत्यमलंकृत्य गुणान्वितं२३।<br>
चंद्रोयं विप्ररूपेण सभार्य इति कल्पयेत्।<br>
यथा ते रोहिणी कृष्ण शयनं न त्यजेदपि२४।<br>
सोमरूपस्य वैतद्वन्न मे भेदो विभूतिभिः।<br>
यथा त्वमेव सर्वेषां परमानंदमुक्तिदः२५।<br>
भुक्तिर्मुक्तिस्तथा भक्तिस्त्वयि चंद्र दृढास्तु मे।<br>
इति संसारभीतस्य मुक्तिकामस्य चानघ२६।<br>
रूपारोग्यायुषामेतद्विधायकमनुत्तमम्।<br>
इदमेव पितॄणां च सर्वदा वल्लभं नृप२७।<br>
त्रैलोक्याधिपतिर्भूत्वा सप्तकल्पशतत्रयम्।<br>
चंद्रलोकमवाप्नोति पुनरावृत्तिदुर्लभम्२८।<br>
नारी वा रोहिणीचंद्रशयनं या समाचरेत्।<br>
सापि तत्फलमाप्नोति पुनरावृत्तिदुर्लभम्२९।<br>
इति पठति शृणोति वा य इत्थं मधुमथनार्चनमिंदुकीर्तनेन।<br>
मतिमपि च ददाति सोपि शौरेर्भवनगतः परिपूज्यतेमरौघैः३०।<br>
इति श्रीपाद्मपुराणे प्रथमे सृष्टिखंडे रोहिणीचंद्रशयनव्रतं नाम षड्विंशोऽध्यायः२६।<br>
<br>
<br>
