ब्रह्मोवाच-।<br>
अतः परं तु विप्रर्षे चांडालपतितो द्विजः।<br>
प्रलप्य च बहून्शोकान्जगाम कश्यपं मुनिम्१।<br>
गत्वोवाच मुनिश्रेष्ठ वदास्माकं हितं वचः।<br>
यथा पापाद्विमुच्येहं मुनिश्रेष्ठ तथा कुरु२।<br>
तमुवाच महातेजा ईषद्धास्यः समंततः।<br>
कश्यप उवाच-।<br>
संदर्शनाच्च म्लेच्छानामुपशांतोसि वै स्वयम्३।<br>
गायत्र्याश्च जपैर्होमैर्व्रतैश्चांद्रायणदिभिः।<br>
स्मर नित्यं हरेः पादमुपोष्य हरिवासरम्४।<br>
अहर्निशं हरेर्ध्यानं प्रणामं कुरु तं प्रभुम्।<br>
तीर्थस्नानेन मंत्रेण पंकस्यांतं गमिष्यसि५।<br>
ततः पापक्षयादेव ब्राह्मणत्वं च लप्स्यसे।<br>
व्रतैर्वृषाधिकैर्मोक्षं नाशयन्कल्मषं द्विज६।<br>
मुनेस्तस्य वचः श्रुत्वा कृतकृत्योऽभवत्तदा।<br>
पुण्यं स विविधं कृत्वापुनर्ब्रह्मत्वमाप्तवान्७।<br>
ततस्तप्त्वा तपस्तीव्रंस्वर्लोकं चिरमभ्यगात्।<br>
सद्वृत्तस्याखिलं पापं क्षयं याति दिने दिने८।<br>
असद्वृत्तस्य पुण्यं हि क्षयं यात्यंजनोपमम्।<br>
अनाचाराद्धतो विप्र आचारात्सुरतां व्रजेत्९।<br>
ततः कंठगतैः प्राणैराचारं कुरुते द्विजः।<br>
कर्मणा मनसांगेन सदाचारं सदा कुरु१०।<br>
कश्यपस्योपदेशेन स विनीतोऽभवद्द्विजः।<br>
आचारं तु पुनः कृत्वा तपस्तप्तत्वा दिवं गतः११।<br>
अनाचारी हतो विप्रः स्वर्गलोकेषु गर्हितः।<br>
आचारं तु पुनः कृत्वा सुरलोके महीयते१२।<br>
नारद उवाच-।<br>
प्राप्नुवंति गतिं लोकाः पूजयित्वा द्विजोत्तमान्।<br>
द्विजानां पीडनं कृत्वा गतिं गच्छति कां प्रभो१३।<br>
ब्रह्मोवाच-।<br>
क्षुधा संतप्तदेहानां ब्राह्मणानां महात्मनाम्।<br>
नार्चयेच्छक्तितो भक्त्या स याति नरकं नरः१४।<br>
परुषेण क्रोशयित्वा क्रोधाद्यस्तु विसर्जयेत्।<br>
स याति नरकं घोरं महारौरवकृच्छ्रकम्१५।<br>
सन्निवृत्तस्ततः कीटाद्यन्त्यजातिषु जायते।<br>
ततो रोगी दरिद्रस्तु क्षुधया परिपीडितः१६।<br>
नावमन्येत्ततो विप्रं क्षुधया गृहमागतम्।<br>
न ददामीति यो ब्रूयाद्देवाग्निब्राह्मणेषु सः१७।<br>
तिर्यग्योनिशतं गत्वा चांडाल्यमुपगच्छति।<br>
पादमुद्यम्य यो विप्रं हंति गां पितरौ गुरुम्१८।<br>
रौरवे नियतो वासस्तस्य नास्तीह निष्कृतिः।<br>
यदि पुण्याद्भवेज्जन्म स एव पंगुतां व्रजेत्१९।<br>
अतिदीनो विषादी च दुःखशोकाभिपीडितः।<br>
एवं जन्मत्रयं प्राप्य भवेत्तस्य च निष्कृतिः२०।<br>
मुष्टिचपेटकीलैश्च हन्याद्विप्रं तु यः पुमान्।<br>
तापने रौरवे घोरे कल्पांतं सोपि तिष्ठति२१।<br>
अथ जन्म समासाद्य कुक्कुरः क्रूरचंडकः।<br>
अंत्यजातिषु जातोपि दरिद्रः कुक्षिशूलवान्२२।<br>
पादमुद्यच्छते वा यस्तस्य पादे शिलीपदः।<br>
खंजो वा मंदजंघो वा खण्डपादो भवेन्नरः२३।<br>
पक्षवातेन चांगानि प्रकंपंते सदैव हि।<br>
मातरं पितरं विप्रं स्नातकं च तपस्विनम्२४।<br>
हत्वा गुरुगणं क्रोधात्कुंभीपाके चिरं भवेत्।<br>
उषित्वा चैव जायेत कीटजातिषु तत्परम्२५।<br>
विरुद्धं परुषं वाक्यं यो वदेद्धि द्विजातिषु।<br>
अष्टौ कुष्ठाः प्रजायंते तस्य देहे दृढं सुत२६।<br>
विचर्चिकाथ दद्रूश्च मंडलः शुक्ति सिध्मकौ।<br>
कालकुष्ठस्तथा शुक्लस्तरुणश्चातिदारुणः२७।<br>
ततो भिषक्प्रयोगे च पापात्पुण्यं पलायते।<br>
अपुण्याज्जलरेखेव तेनैव निधनं व्रजेत्२८।<br>
एषां मध्ये महाकुष्ठास्त्रय एव प्रकीर्तिताः।<br>
कालकुष्ठस्तथा शुक्लस्तरुणश्चातिदारुणः२९।<br>
महापातकभावानां ज्ञानात्संसर्गतोपि वा।<br>
अतिपातकिनामेव त्रयो देहे भवंति वै३०।<br>
संसर्गात्सहसंबंधाद्रोगः संचरते नृणाम्।<br>
दूरात्परित्यजेद्धीरः स्पृष्ट्वा स्नानं समाचरेत्३१।<br>
पतितं कुष्ठसंयुक्तं चांडालं च गवाशिनम्।<br>
श्वानं रजस्वलां भिल्लं स्पृष्ट्वा स्नानं समाचरेत्३२।<br>
दुरितस्यानुरूपेण देहे कुष्ठा व्यवस्थिताः।<br>
इहलोके परत्रैवाप्यत्र नास्ति तु संशयः३३।<br>
न्यायेनोपार्जितां वृत्तिं ब्रह्मस्वं हरते तु यः।<br>
अक्षयं नरकं प्राप्य पुनर्जन्म न विद्यते३४।<br>
पिशुनो यस्तु विप्राणां रंध्रान्वेषणतत्परः।<br>
तं दृष्ट्वाप्यथवा स्पृष्ट्वा सचेलो जलमाविशेत्३५।<br>
ब्रह्मस्वं प्रणयाद्भुक्तं दहत्यासप्तमं कुलम्।<br>
विक्रमेण तु भुंजानो दशपूर्वान्दशापरान्३६।<br>
न विषं विषमित्याहुर्ब्रह्मस्वं विषमुच्यते।<br>
विषमेकाकिनं हंति ब्रह्मस्वं पुत्रपौत्रकम्३७।<br>
मोहाच्च मातरं गत्वा ब्राह्मणीं च गुरोस्त्रियम्।<br>
पतित्वा रौरवे घोरे पुनरुत्पत्तिदुर्लभः३८।<br>
पतंति पितरस्तस्य कुंभीपाकेथ तापने।<br>
अवीचिकालसूत्रे च महारौरवरौरवे३९।<br>
कदाचिदपि वा तेषां निष्कृतिं नानुमेनिरे।<br>
प्राणं हत्वा द्विजातीनां स्वयं यात्यपुनर्भवम्४०।<br>
पतंति पुरुषास्तस्य रौरवे च सहस्रशः।<br>
नारद उवाच-।<br>
सर्वेषामेव विप्राणां वधे च पातकं समम्४१।<br>
विषमं वा कुतस्तिष्ठेत्तत्त्वतो वक्तुमर्हसि।<br>
ब्रह्मोवाच-।<br>
हत्वा विप्रं ध्रुवं पुत्र पातकं यदुदाहृतम्४२।<br>
लभते ब्रह्महा घोरं वक्तव्यं चापरं शृणु।<br>
लक्षकोटिसहस्राणां ब्राह्मणानां वधं भजेत्४३।<br>
वेदशास्त्रयुतं हत्वा श्रोत्रियं विजितेंद्रियम्।<br>
विप्रं च वैष्णवं हत्वा तस्माद्दशगुणोत्तरम्४४।<br>
स्ववंशान्पातयित्वा तु पुनर्जन्म न विंदते।<br>
त्रिवेदं स्नातकं हत्वा वधस्यांतं न विन्दते४५।<br>
श्रोत्रियं च सदाचारं तीर्थमंत्रप्रपूतकम्।<br>
ईदृशं ब्राह्मणं हन्तुः पापस्यांतो न विद्यते४६।<br>
अपकारं समुद्दिश्य द्विजः प्राणान्परित्यजेत्।<br>
दृश्यते येन चान्येन ब्रह्महा स भवेन्नरः४७।<br>
वचोभिः परुषैर्वृत्तैः पीडितस्ताडितो द्विजः।<br>
यमुद्दिश्य त्यजेत्प्राणांस्तमाहुर्ब्रह्मघातिनम्४८।<br>
ऋषयो मुनयो देवाः सर्वे ब्रह्मविदस्तथा।<br>
देशानां पार्थिवानां च स च वध्यो भवेदिह४९।<br>
अतो ब्रह्मवधं प्राप्य पितृभिः सह पच्यते।<br>
प्रायोपवेशकं विप्रं बुधः संमानयेद्ध्रुवम्५० 1.48.50।<br>
दोषैश्चापि विनिर्मुक्तमुद्दिश्य प्राणमुत्सृजेत्।<br>
स प्रलिप्तो वधैर्घोरैर्न तु यं परिकीर्तयेत्५१।<br>
आत्मघातं द्रुमारोहं कोटरै रूपजीविनं।<br>
यः कुर्यादात्मनोघातं स्ववंशे ब्रह्महा भवेत्५२।<br>
भ्रूणं च घातयेद्यस्तु शिशुं वा आतुरं गुरुम्।<br>
ब्रह्महा स्वयमेव स्यान्न तु यं परिकीर्तयेत्५३।<br>
मारयेच्च सगोत्रं वा ब्राह्मणं ब्राह्मणाधमः।<br>
तस्यैव तद्भवेत्पापं न तु यं परिकीर्त्तयेत्५४।<br>
पीडयित्वा द्विजं शूद्रः स्वकार्यं चापि साधयेत्।<br>
तत्रापापे च शूद्रस्य पातकं नान्यथा भवेत्५५।<br>
तात्कालिक वधं हत्वा हंतारमाततायिनं।<br>
न च हंता च तत्पापैर्लिप्यते द्विजसत्तम५६।<br>
आततायिनमायांतमपि वेदांतगं रणे।<br>
जिघांसंतं जिघांसेच्च न तेन ब्रह्महा भवेत्५७।<br>
अग्निदो गरदश्चैव धनहारी च सुप्तघः।<br>
क्षेत्रदारापहारी च षडेते ह्याततायिनः५८।<br>
खलो राजवधोद्योगी पितॄणां च वधे रतः।<br>
अनुयायी नृपो राज्ञश्चत्वारश्चाततायिनः५९।<br>
तत्क्षणान्न मृतं विप्रं पुनर्हंतुं न युज्यते।<br>
पुर्नहत्वा वधं घोरं ज्ञानात्प्राप्नोति निश्चितं६०।<br>
लोके विप्रसमो नास्ति पूजनीयो जगद्गुरुः।<br>
हत्वा तं यद्भवेत्पापं तत्परं च न विद्यते६१।<br>
देववत्पूजनीयोसौ देवासुरगणैर्नरैः।<br>
ब्राह्मणस्य समो नास्ति त्रिषु लोकेषु निश्चितं६२।<br>
नारद उवाच-।<br>
कां वृत्तिं समुपाश्रित्य जीवितव्यं द्विजेन हि।<br>
अपानेन सुरश्रेष्ठ तत्वतो वक्तुमर्हसि६३।<br>
ब्रह्मोवाच-।<br>
अयाचिता च या भिक्षा प्रशस्ता सा प्रकीर्तिता।<br>
उञ्छवृत्तिस्ततो भद्रा सुभद्रा सर्ववृत्तिषु६४।<br>
यामाश्रित्य मुनिश्रेष्ठा गच्छंति ब्रह्मणः पदम्।<br>
दक्षिणा यज्ञशेषाणां ग्राह्या यज्ञगतेन हि६५।<br>
पाठनं याजनं कृत्वा ग्रहीतव्यं धनं द्विजैः।<br>
पाठयित्वा पठित्वा च कृत्वा स्वस्त्ययनं शुभं६६।<br>
ब्राह्मणानामिदं जीव्यं शिष्टा वृत्तिः प्रतिग्रहः।<br>
शास्त्रोपजीविनो धन्या धन्या वृक्षोपजीविनः६७।<br>
धन्या वृक्षलताजीव्या वाटीसस्योपजीविनः।<br>
अन्न जंतु वधे पापं तस्य दोषोपशांतये६८।<br>
नवधान्यानि शस्तानि विप्रेभ्यः संप्रदापयेत्।<br>
न चेत्प्राणिवधे ह्यत्र क्षीयंते चायुषो ध्रुवं६९।<br>
तस्माद्दद्यात्सुबहूनि पितृदेवद्विजातिषु।<br>
अभावात्क्षत्त्रियावृत्तिर्ब्राह्मणैरूपजीव्यते७०।<br>
न्याययुद्धेषु योद्धव्यं चरेद्वीरव्रतं शुभम्।<br>
स तया च द्विजो वृत्या यद्धनं लभते नृपात्७१।<br>
पितृयज्ञादिदानेषु मेध्यं तद्धनमुच्यते।<br>
समभ्यसेद्धनुर्विद्यां वेदयुक्तां सदानघः७२।<br>
शक्तिकुंतगदाखड्ग परिघाणां समंततः।<br>
अश्वारोहं गजारोहमैंद्रजालममानकं७३।<br>
रथभूमिगतं युद्धं युक्तं सर्वत्र कारयेत्।<br>
द्विज देव ध्रुवाणां च स्त्रीणां वृत्तं तपस्विनाम्७४।<br>
साधु साध्वी गुरूणां च नृपाणां रक्षणाद्ध्रुवम्।<br>
यत्पुण्यं लभ्यते शूरैः कथं तद्ब्रह्मवादिभिः७५।<br>
सर्वपापक्षयं कृत्वा सोक्षयं स्वर्गमश्नुते।<br>
सम्मुखे न्याययुद्धे च पतंति ब्राह्मणा रणे७६।<br>
ते व्रजंति परं स्थानं न गम्यं ब्रह्मवादिनां।<br>
धर्मयुद्धस्य यद्वृत्तं शृणु पुण्यं यथार्थतः७७।<br>
संमुखेन प्रयुध्यंते न च गच्छंति कातरं।<br>
न भग्नं पृष्ठतो घ्नंति निःशस्त्रं प्रपलायितम्७८।<br>
अयुध्यमानं भीरुं च पतितं गतकल्मषं।<br>
असच्छूद्रं स्तुतिप्रीतमाहवे शरणागतम्७९।<br>
हत्वा च नरकं यांति दुर्वृत्ता जयकांक्षिणः।<br>
एषा च क्षत्त्रिया वृत्तिः सदाचारैस्तु गीयते८०।<br>
यामाश्रित्य दिवं यांति सर्वक्षत्रियकुंजराः।<br>
धर्मयुद्धे शुभो मृत्युः संमुखे क्षत्त्रियस्य च८१।<br>
अत्र पूतो भवेत्सोपि सर्वपापैः प्रमुच्यते।<br>
स तिष्ठेत्स्वर्गलोके च प्रासादे रत्नभूषिते८२।<br>
जांबूनदमयस्तंभे रत्नभूषितभूतले।<br>
इष्टद्रव्यैः सुसंपूर्णे दिव्यवस्त्रोपशोभिते८३।<br>
पुरतः कल्पवृक्षाश्च तिष्ठंति सर्वदायिनः।<br>
वापीकूपतटाकाद्यैरुद्यानैरुपशोभिते८४।<br>
यौवनाढ्याश्च सेवंते तं देवपुरकन्यकाः।<br>
तस्याग्रतो मुदा नित्यं नृत्यंत्यप्सरसां गणाः८५।<br>
गीतं गायंति गंधर्वा देवाश्च स्तुतिपाठकाः।<br>
एवं क्रमेण कल्पांते सार्वभौमो भवेन्नृपः८६।<br>
सर्वभोगैककर्ता च नीरुङ्मन्मथविग्रहः।<br>
तस्य पत्न्यः प्ररूपाढ्याः सदैव यौवनान्विताः८७।<br>
धर्मशीलाः सुताः शुभ्राः समृद्धाः पितृसंमताः।<br>
एवं क्रमेण भुंजंति सप्तजन्मसु क्षत्रियाः८८।<br>
अन्यायेन तु योद्धारस्तिष्ठंति नरके चिरम्।<br>
एवं च क्षत्रिया वृत्तिर्ब्राह्मणैरुपजीव्यते८९।<br>
वैश्यैः शूद्रैस्तथान्यैश्च अंत्यजैर्म्लेच्छजातिभिः।<br>
ये च योधाः प्रयुध्यंते न्याययुद्धेन सर्वदा९०।<br>
तेपि यांति परं स्थानं सर्वे वर्णा द्विजातयः।<br>
न शूरो यो द्विजो भीरुरस्त्रशस्त्रविवर्जितः९१।<br>
विपत्तौ वैश्यवृतिं च कारयेद्द्विजसत्तमः।<br>
वैश्यवृत्तिं वणिग्भावं कृषिं चैव तथापरैः९२।<br>
कारयेत्कृषिवाणिज्यं विप्रकर्म न च त्यजेत्।<br>
वणिग्भावान्मृषात्युक्तौ दुर्गतिं प्राप्नुयाद्द्विजः।<br>
आर्द्रद्रव्यं परित्यज्य ब्राह्मणो लभते शिवम्।<br>
समुत्पाद्य ततो वृत्तिं दद्याद्विप्राय सर्वशः९४।<br>
पितृयज्ञे तथा चाग्नौ जुहुयाद्विधिवद्द्विजः।<br>
तुलेऽसत्यं न कर्त्तव्यं तुलाधर्मप्रतिष्ठिता९५।<br>
छलभावं तुले कृत्वा नरकं प्रतिपद्यते।<br>
अतुलं चापि यद्द्रव्यं तत्र मिथ्या परित्यजेत्९६।<br>
एवं मिथ्या न कर्त्तव्या मृषा पापप्रसूतिका।<br>
नास्ति सत्यात्परोधर्मो नानृतात्पातकं परम्९७।<br>
अतः सर्वेषु कार्येषु सत्यमेव विशिष्यते।<br>
अश्वमेधसहस्रं तु सत्यं च तुलया धृतम्९८।<br>
अश्वमेधसहस्राद्धि सत्यमेव विशिष्यते।<br>
यो वदेत्सर्वकार्येषु सत्यं मिथ्या परित्यजेत्९९।<br>
स निस्तरति दुर्गाणि स्वर्गमक्षयमश्नुते।<br>
वाणिज्यं कारयेद्विप्रो मिथ्याऽवश्यं परित्यजेत्१०० 1.48.100।<br>
वृद्धिं च निक्षिपेत्तीर्थे स्वयं शेषं तु भोजयेत्।<br>
देहक्लेशात्तत्सहस्रगुणं भवति सर्वदा१०१।<br>
अर्थार्जनविधौ मर्त्या विशंति विषमे जले।<br>
कांतारमटवीं चैव श्वापदैः सेवितां तथा१०२।<br>
गिरिं गिरिगुहां दुर्गां म्लेच्छानां शस्त्रपातिनाम्।<br>
गृहं प्रतिभयं स्थानं धनलोभात्समंततः१०३।<br>
सुतदारान्परित्यज्य दूरं गच्छंति लोभिनः।<br>
स्कंधे भारं वहंत्यन्ये तर्यां चक्रे निपातनैः१०४।<br>
क्षेपणीभिर्महादुःखैस्सदा प्राणव्ययेन च।<br>
अर्थस्य संचयः पुत्र प्राणात्प्रियतरो महान्१०५।<br>
एभिर्न्यायार्जितं वित्तं वणिग्भावेन यत्नतः।<br>
पितृदेवद्विजातिभ्यो दत्तं चाक्षयमश्नुते१०६।<br>
एतौ दोषौ महांतौ च वाणिज्ये लाभकर्मणि।<br>
लोभानामपरित्यागो मृषा ग्राह्यश्च विक्रयः१०७।<br>
एतौ दोषो परित्यज्य कुर्यादर्थार्जनं बुधः।<br>
अक्षयं लभते दानाद्वणिग्दोषैर्न लिप्यते१०८।<br>
पुण्यकर्मरतो विप्रः कृषिं हि परिकारयेत्।<br>
वाहयेद्दिवसस्यार्धं बलीवर्दचतुष्टयम्१०९।<br>
अभावात्त्रितयं चैव अविश्रामं न कारयेत्।<br>
चारयेच्च तृणेऽच्छिन्नै चोरव्याघ्रविवर्जिते११०।<br>
दद्याद्घासं यथेष्टं च नित्यमातर्पयेत्स्वयम्।<br>
गोष्ठं च कारयेत्तस्य किंचिद्विघ्नविवर्जितम्१११।<br>
सदा गोमयमूत्राभ्यां विघसैश्च विवर्जितम्।<br>
न मलं निक्षिपेद्गोष्ठे सर्वदेवनिकेतने११२।<br>
आत्मनः शयनीयस्य सदृशं कारयेद्बुधः।<br>
समं निर्वापयेद्यत्नाच्छीतवातरजस्तथा११३।<br>
प्राणस्य सदृशं पश्येद्गां च सामान्यविग्रहम्।<br>
अस्य देहे सुखंदुःखं तथा तस्यैव कल्पते११४।<br>
अनेन विधिना यस्तु कृषिकर्माणि कारयेत्।<br>
स च गोवाहनैर्दोषैर्न लिप्येत धनी भवेत्११५।<br>
दुर्बलं पीडयेद्यस्तु तथैव गदसंयुतम्।<br>
अतिबालातिवृद्धं च स गोहत्यां समालभेत्११६।<br>
विषमं वाहयेद्यस्तु दुर्बलं सबलं तथा।<br>
स गोहत्यासमं पापं प्राप्नोतीह न संशयः११७।<br>
यो वाहयेद्विना सस्यं खादंतं गां निवारयेत्।<br>
मोहात्तृणं जलं वापि स गोहत्यासमं लभेत्११८।<br>
संक्रांत्यां पौर्णमास्यां चामावास्यायां तथैव च।<br>
हलस्य वाहनात्पापं गवामयुतहत्यया११९।<br>
अमूषु पूजयेद्यस्तु सितैश्चित्रादिभिर्नरः।<br>
कज्जलैः कुसुमैस्तैलैः सोक्षयं स्वर्गमश्नुते१२०।<br>
घासमुष्टिं परगवे यो ददाति सदाह्निकम्।<br>
सर्वपापक्षयस्यस्य स्वर्गं चाक्षयमश्नुते१२१।<br>
यथा विप्रस्तथा गौश्च द्वयोः पूजाफलं समम्।<br>
विचारे ब्राह्मणो मुख्यो नृणां गावः पशौ तथा१२२।<br>
नारद उवाच-।<br>
विप्रो ब्रह्ममुखे जातः कथितो मे त्वयानघ।<br>
कथं गोभिः समो नाथ विस्मयो मे विधे ध्रुवम्१२३।<br>
ब्रह्मोवाच-।<br>
शृणु चात्र यथातथ्यं ब्राह्मणानां गवां यथा।<br>
एकपिंडक्रियैक्यं तु पुरुषैर्निर्मितं पुरा१२४।<br>
पुरा ब्रह्ममुखोद्भूतं कूटं तेजोमयं महत्।<br>
चतुर्भागप्रजातं तद्वेदोग्निर्गौर्द्विजस्तथा१२५।<br>
प्राक्तेजः संभवो वेदो वह्निरेव तथैव च।<br>
परतो गौस्तथा विप्रो जातश्चैव पृथक्पृथक्१२६।<br>
तत्र सृष्टा मया चादौ वेदाश्चत्वार एकशः।<br>
स्थित्यर्थं सर्वलोकानां भुवनानां समंततः१२७।<br>
अग्निर्हव्यानि भुंजीत देवहेतोस्तथा द्विजः।<br>
आज्यं गोप्रभवं विद्धि तस्मादेते प्रसूतकाः१२८।<br>
न संति यदि लोकेषु चत्वारोमी महत्तराः।<br>
तदाखिलं च भुवनं नष्टं स्थावरजंगमम्१२९।<br>
एभिर्धृताः सदा लोकाः प्रतिष्ठंति स्वभावतः।<br>
स्वभावो ब्रह्मरूपोसावेते ब्रह्ममयाः स्मृताः१३०।<br>
तस्माद्गौः पूजनीयोसौ विप्र देवासुरैरपि।<br>
उदारः सर्वकार्येषु जातस्तथ्यो गुणाकरः१३१।<br>
सर्वदेवमयः साक्षात्सर्वसत्वानुकंपकः।<br>
अस्य कार्यं मया सृष्टं पुरैव पोषणं प्रति१३२।<br>
अतएव मया दत्तं वरं चातिसुशोभनम्।<br>
एकजन्मनि ते मोक्षस्तवास्त्विति विनिश्चितम्१३३।<br>
अत्रैव ये मृता गावस्त्वागच्छंति ममालयम्।<br>
पापस्य कणमात्रं तु तेषां देहेन तिष्ठति१३४।<br>
देवी गौर्धेनुका देवाश्चादिदेवी त्रिशक्तिका।<br>
प्रसादाद्यस्य यज्ञानां प्रभवो हि विनिश्चितः१३५।<br>
गवां सर्वपवित्राणि पुनंति सकलं जगत्।<br>
मूत्रं गोर्गोमयं क्षीरं दधिसर्पिस्तथैव च१३६।<br>
अमीषां भक्षणे पापं न तिष्ठति कलेवरे।<br>
तस्माद्घृतं दधि क्षीरं नित्यं खादंति धार्मिकाः१३७।<br>
विशिष्टं सर्वद्रव्येषु गव्यमिष्टं परं शुभम्।<br>
यस्यास्ये भोजनं नास्ति तस्य मूर्तिस्तु पूतिका१३८।<br>
अन्नाद्यं पंचरात्रेण सप्तरात्रेण वै पयः।<br>
दधि विंशतिरात्रेण घृतं स्यान्मासमेककम्१३९।<br>
अगव्यैर्यस्तु भुंक्ते वै मासमेकं निरंतरम्।<br>
भोजने तस्य मर्त्यस्य प्रेताः खादंति चैव हि१४०।<br>
परमान्नं परं शुद्धं स्विन्नं चातपतण्डुलैः।<br>
भुक्त्वा तु यत्कृतं पुण्यं कोटिकोटिगुणं भवेत्१४१।<br>
अन्यच्चापि च यद्द्रव्यं हविष्यं शास्त्रनिर्मितम्।<br>
तद्भुक्तवा यत्कृतं कर्म सर्वं लक्षगुणं भवेत्१४२।<br>
निरामिषं च यत्किंचित्तस्माद्यद्यत्फलं लभेत्।<br>
तस्माद्गौः सर्वकार्येषु शस्त एको युगेयुगे१४३।<br>
सर्वदा सर्वकामेषु धर्मकामार्थमोक्षदः।<br>
नारद उवाच-।<br>
केषु किं वा प्रयोगेण परं पुण्यं प्रकीर्तितं१४४।<br>
वद तत्सर्वलोकेश यथा जानामि तत्वतः।<br>
ब्रह्मोवाच।<br>
सकृत्प्रदक्षिणं कृत्वा गोधनं चाभिवंदयेत्१४५।<br>
सर्वपापैर्विनिर्मुक्तः स्वर्गं चाक्षयमश्नुते।<br>
सुराचार्यो यथा वंद्यः पूज्योसौ माधवो यथा१४६।<br>
सप्तप्रदक्षिणं कृत्वा चैश्वर्यात्पाकशासनः।<br>
कल्य उत्थाय गोमध्ये पात्रं गृह्य सहोदकम्१४७।<br>
निषिंचेद्यो गवां शृंगं मस्तकेनैव तज्जलम्।<br>
प्रतीच्छेत निराहारस्तस्य पुण्यं निबोधत१४८।<br>
श्रूयंते यानि तीर्थानि त्रिषु लोकेषु नारद।<br>
सिद्धचारणयुक्तानि सेवितानि महर्षिभिः१४९।<br>
अभिषेकस्समस्तेषां गवां शृंगोदकस्य च।<br>
प्रातरुत्थाय यो मर्त्यः स्पृशेद्गां च घृतं मधु१५० 1.48.150।<br>
सर्षपांश्च प्रियंगूंश्च कल्मषात्प्रतिमुच्यते।<br>
घृतक्षीरप्रदा गावो घृतयोन्यो घृतोद्भवाः१५१।<br>
घृतनद्यो घृतावर्तास्ता मे संतु सदा गृहे।<br>
घृतं मे सर्वगात्रेषु घृतं मे मनसि स्थितम्१५२।<br>
गावो ममाग्रतो नित्यं गावः पृष्ठत एव च।<br>
गावश्च सर्वगात्रेषु गवांमध्ये वसाम्यहम्१५३।<br>
इत्याचम्य जपेन्मंत्रं सायंप्रातरिदं शुचिः।<br>
सर्वपापक्षयस्तस्य स्वर्लोके पूजितो भवेत्१५४।<br>
यथा गौश्च तथा विप्रो यथाविप्रस्तथा हरिः।<br>
हरिर्यथा तथा गंगा एतेन ह्यवृषाः स्मृताः१५५।<br>
गावो बंधुर्मनुष्याणां मनुष्या बांधवा गवाम्।<br>
गौश्च यस्मिन्गृहे नास्ति तद्बंधुरहितं गृहम्१५६।<br>
गोमुखे चाश्रिता वेदाः सषडंगपदक्रमाः।<br>
शृंगयोश्च स्थितौ नित्यं सहैव हरिकेशवौ१५७।<br>
उदरेऽवस्थितः स्कंदः शीर्षे ब्रह्मा स्थितः सदा।<br>
वृषद्ध्वजो ललाटे च शृंगाग्र इंद्र एव च१५८।<br>
कर्णयोरश्विनौ देवौ चक्षुषोश्शशिभास्करौ।<br>
दंतेषु गरुडो देवो जिह्वायां च सरस्वती१५९।<br>
अपाने सर्वतीर्थानि प्रस्रावे चैव जाह्नवी।<br>
ऋषयो रोमकूपेषु मुखतः पृष्ठतो यमः१६०।<br>
धनदो वरुणश्चैव दक्षिणं पार्श्वमाश्रितौ।<br>
वामपार्श्वे स्थिता यक्षास्तेजस्वंतो महाबलाः१६१।<br>
मुखमध्ये च गंधर्वा नासाग्रे पन्नगास्तथा।<br>
खुराणां पश्चिमे पार्श्वेऽप्सरसश्च समाश्रिताः१६२।<br>
गोमये वसते लक्ष्मीर्गोमूत्रे सर्वमंगला।<br>
पादाग्रे खेचरा वेद्या हंभाशब्दे प्रजापतिः१६३।<br>
चत्वारः सागराः पूर्णा धेनूनां च स्तनेषु वै।<br>
गां च स्पृशति यो नित्यं स्नातो भवति नित्यशः१६४।<br>
अतो मर्त्यः प्रपुष्टैस्तु सर्वपापैः प्रमुच्यते।<br>
गवां रजः खुरोद्धूतं शिरसा यस्तु धारयेत्१६५।<br>
स च तीर्थजले स्नातः सर्वपापैः प्रमुच्यते।<br>
नारद उवाच-।<br>
गवां च दशवर्णानां कस्य दाने च किंफलम्१६६।<br>
ब्रूहि तत्त्वं गुरुश्रेष्ठ परमेष्ठिन्प्रियं यदि।<br>
ब्रह्मोवाच-।<br>
श्वेतां गां ब्राह्मणे दत्वा मानवश्चेश्वरो भवेत्१६७।<br>
प्रासादे वसते नित्यं भोगी च सुखमेधते।<br>
धूम्रा तु स्वर्गकांतार संसारे पापमोक्षिणी१६८।<br>
अक्षयं कपिलादानं कृष्णां दत्वा न सीदति।<br>
पांडुरा दुर्लभा लोके गौरी च कुलनंदिनी१६९।<br>
रक्ताक्षी रूपकामस्य धनकामस्य नीलिका।<br>
एकां च कपिलां दत्वा सर्वपापैः प्रमुच्यते१७०।<br>
यत्तु बाल्यकृतं पापं यौवने वार्धके कृतम्।<br>
वाचाकृतं कर्मकृतं मनसा यत्प्रचिंतितं१७१।<br>
अगम्यागमनं चैव मित्रद्रोहे च पातकम्।<br>
मानकूटं तुलाकूटं कन्यानृतं गवानृतम्१७२।<br>
सर्वं च नाशयेत्क्षिप्रं कपिलां यः प्रयच्छति।<br>
दशयोजनविस्तीर्णा महापारा महानदी१७३।<br>
नारा च जलकांतारे प्रसृते चोदकार्णवे।<br>
यावद्वत्सस्य द्वौ पादौ मुखं यावन्न जायते१७४।<br>
तावद्गौः पृथिवी ज्ञेया यावद्गर्भं न मुंचति।<br>
सुवर्णशृंगीं वस्त्राढ्यां सर्वालंकारभूषिताम्१७५।<br>
ताम्रपृष्ठीं रौप्यखुरां तथा कांस्योपदोहनाम्।<br>
शोभितां गंधपुष्पैश्च सर्वालंकारभूषितां१७६।<br>
ईदृशीं कपिलां दद्याद्द्विजातौ वेदपारगे।<br>
सर्वपापक्षयस्तस्य विष्णुलोकेऽच्युतो भवेत्१७७।<br>
तस्यां तु दुह्यमानायां भूमौ पतंति बिंदवः।<br>
आरामादि विजायंते बहुपुष्पफलोत्तमाः१७८।<br>
यत्र कामफला वृक्षा नद्यः पायसकर्दमाः।<br>
प्रासादाश्चापि सौवर्णास्तत्र गच्छंति गोप्रदाः१७९।<br>
दशधेनूश्च यो दद्यादेकं चैव धुरंधरं।<br>
समानं तु फलं प्रोक्तं ब्रह्मणा समुदाहृतम्१८०।<br>
एकं च दशभिर्दद्यात्सहस्राणां शतं फलम्।<br>
तस्यानुसारतो वेद्यं फलं नारद यत्नतः१८१।<br>
पितॄनुद्दिश्य यः पुत्रो वृषं च मोक्षयेद्भुवि।<br>
पितरो विष्णुलोकेषु महीयंते यथेप्सितम्१८२।<br>
चतस्रो वत्सतर्यश्च एकस्यैव वृषस्य च।<br>
मोक्ष्यंते सर्वतः पुत्र विधिरेष सनातनः१८३।<br>
यावंति चैव रोमाणि तस्य तासां च सर्वशः।<br>
तावद्वर्षसहस्राणि स्वर्गं भुजंति मानवाः१८४।<br>
लांगूलेन वृषो यच्च जलं चोत्क्षिपति ध्रुवं।<br>
तत्तोयं तु सहस्राब्दं पितॄणाममृतं भवेत्१८५।<br>
खुरेण कर्षयेद्भूमिं ततो लोष्ठं च कर्दमः।<br>
पितृभ्यश्च स्वधा तत्र लक्षकोटिगुणं भवेत्१८६।<br>
विद्यमाने च जनके यदि माता विनश्यति।<br>
चंदनेनांकिता धेनुस्तस्याः स्वर्गाय दीयते१८७।<br>
दाता चैव पितॄणां च ऋणं चैव प्रमुंचति।<br>
अक्षयं लभते स्वर्गं पूजितो मघवा यथा१८८।<br>
सर्वलक्षणसंयुक्ता तरुणा गौः पयस्विनी।<br>
समाप्रसूतिका भद्रा सा च गौः पृथिवी स्मृता१८९।<br>
तस्य दानेन मंत्रस्य पृथ्वीदानसमं फलं।<br>
शतक्रतुसमो मर्त्यः कुलमुद्धरते शतं१९०।<br>
गवां च हरणं कृत्वा मृते गोरथवत्सके।<br>
क्रिमिपूर्णे स कूपे च तिष्ठेदाभूतसंप्लवं१९१।<br>
गवां चैव वधं कृत्वा पितृभिः सह पच्यते।<br>
रौरवे नरके घोरे तावत्कालं प्रतिक्रिया१९२।<br>
गोप्रचारप्रभग्नश्च षंडवाहनबंधनः।<br>
अक्षयं नरकं प्रायान्पुनर्जन्मनि जन्मनि१९३।<br>
सकृच्च श्रावयेद्यस्तु कथां पुण्यतमामिमां।<br>
सर्वपापक्षयस्तस्य देवैश्च सह मोदते१९४।<br>
य इदं शृणुयाद्वापि परं पुण्यतमं महत्।<br>
सप्तजन्मकृतात्पापान्मुच्यते तत्क्षणेन हि१९५।<br>
