भीष्म उवाच।<br>
उपवासेष्वशक्तस्य तदेव फलमिच्छतः।<br>
अनभ्यासेन रोगाद्वा किमिष्टं व्रतमुच्यताम्१।<br>
पुलस्त्य उवाच।<br>
उपवासेष्वशक्तानां नक्तं भोजनमिष्यते।<br>
यस्मिन्व्रते तदप्यत्र श्रूयतां वै व्रतं महत्२।<br>
आदित्यशयनं नाम यथावच्छंकरार्चनम्।<br>
येषु नक्षत्रयोगेषु पुराणज्ञाः प्रचक्षते३।<br>
यदा हस्तेन सप्तम्यामादित्यस्य दिनं भवेत्।<br>
सूर्यस्य चापि संक्रांतिस्तिथिस्सा सार्वकामिकी४।<br>
उमामहेश्वरस्यार्चामर्चयेत्सूर्यनामभिः।<br>
सूर्यार्चां शिवलिगं च उभयं पूजयेद्यतः५।<br>
उमापते रवेश्चापि न भेदः क्वचिदिष्यते।<br>
यस्मात्तस्मान्नृपश्रेष्ठ गृहे भानुं समर्चयेत्६।<br>
हस्तेन सूर्याय नमोस्तुपादावर्काय चित्रासु च गुल्फदेशं।<br>
स्वातीषु जंघे पुरुषोत्तमाय धात्रे विशाखासु च जानुदेशम्७।<br>
तथानुराधासु नमोभि पूज्यमुरुद्द्वयं चैव सहस्रभानोः।<br>
ज्येष्ठास्वनंगाय नमोस्तु गुह्यमिन्द्रा यभीमाय कटिं च मूले८।<br>
पूर्वोत्तराषाढयुगे च नाभिं त्वष्ट्रे नमः सप्ततुरंगमाय।<br>
तीक्ष्णांशवे श्रवणे चाथ कुक्षिं पृष्ठं धनिष्ठासु विकर्तनाय९।<br>
वक्षस्थलं ध्वांतविनाशनाय जलाधिपर्क्षे प्रतिपूजनीयम्।<br>
पूर्वोत्तरा भाद्रपदद्वये च बाहूत्तमश्चंडकराय पूज्यौ१०।<br>
साम्नामधीशाय करद्वयं च संपूजनीयं नृप रेवतीषु।<br>
नखानि पूज्यानि तथाश्विनीषु नमोस्तु सप्ताश्वधुरंधराय११।<br>
कठोरधाम्ने भरणीषु कंठं दिवाकरायेत्यभिपूजनीयम्।<br>
ग्रीवाग्निपर्क्षे धरसंपुटे तु संपूजयेद्भारत रोहिणीषु१२।<br>
मृगेर्चनीया रसना पुरारे रौद्रे तु दंता हरये नमस्ते।<br>
नमः सवित्रे इति शंकरस्य नासाभि पूज्या च पुनर्वसौ च१३।<br>
ललाटमंभोरुहवल्लभाय पुष्येलकान्वेदशरीरधारिणे।<br>
सार्पे च मौलिविबुधप्रियाय मघासु कर्णाविति पूजनीयौ१४।<br>
पूर्वासु गोब्राह्मणनंदनाय नेत्राणि संपूज्यतमानि शंभोः।<br>
अथोत्तराफाल्गुनि भे भ्रुवौ च विश्वेश्वरायेति च पूजनीये१५।<br>
नमोस्तु पाशांकुशपद्मशूल कपालसर्पेन्दुधनुर्धराय।<br>
गयासुरानङ्गपुरांधकादि विनाशमूलाय नमः शिवाय१६।<br>
इत्यादिकांगानि च पूजयित्वा विश्वेश्वरायेति शिरोभिपूज्यम्।<br>
अत्रापि भोक्तव्यमतैलमन्नममांसमक्षारमभुक्तशेषम्१७।<br>
इत्येवं नृप नक्तानि कृत्वा दद्यात्पुनर्वसौ।<br>
शालेयतंडुलप्रस्थमौदुंबरमथो घृतम्१८।<br>
संस्थाप्य पात्रे विप्राय सहिरण्यं निवेदयेत्।<br>
सप्तमे वस्त्रयुग्मं तु पारणे त्वधिकं भवेत्१९।<br>
चतुर्दशे तु संप्राप्ते पारणे भारतादिके ।<br>
ब्राह्मणं भोजयेद्भक्त्या गुडक्षीरघृतादिभिः२०।<br>
कृत्वा च कांचनं पद्ममष्टपत्रं सकर्णिकम्।<br>
शुद्धमष्टांगुलं तच्च पद्मरागदलान्वितम्२१।<br>
शय्यां सुलक्षणां कृत्वा विरुद्धग्रंथिवर्जिताम्।<br>
सोपधानवितानां च स्वास्तरावरणाश्रयाम्२२।<br>
पादुकोपानहच्छत्र चामरासनदर्पणैः।<br>
भूपणैरपिसंयुक्तां फलवस्त्रानुलेपनैः२३।<br>
तस्यां विधाय तत्पद्ममलंकृत्य गुणान्विताम्।<br>
कपिलां वस्त्रसंयुक्तामतिशीलां पयस्विनीम्२४।<br>
रौप्यखुरां हेमशृंगीं सवत्सां कांस्यदोहनाम्।<br>
दद्यान्मंत्रेण तां धेनुं पूर्वाह्णं नातिलंघयेत्२५।<br>
यथैवादित्य शयनमशून्यं तव सर्वदा।<br>
कांत्या धृत्या श्रिया पुष्ट्या तथा मे संतु वृद्धयः२६।<br>
यथा न देवाः श्रेयांसं त्वदन्यमनघं विदुः।<br>
तथा मामुद्धराशेष दुःखसंसारसागरात्२७।<br>
ततः प्रदक्षिणीकृत्य प्रणम्य च विसर्जयेत्।<br>
शय्यां गवादि तत्सर्वं द्विजस्य भवनं नयेत्२८।<br>
नैतद्विशीलाय न दांभिकाय प्रकाशनीयं व्रतमिंदुमौलेः।<br>
गोविप्रदेवर्षिविकर्मयोगिनां यश्चापि निंदामधिकां विधत्ते२९।<br>
भक्ताय दांताय च गुह्यमेतदाख्येयमानंदकरं शिवञ्च।<br>
इदं महापातकिनां नराणां अघक्षयं वेदविदो वदंति३०।<br>
न बंधुपुत्रैर्न धनैर्वियुक्तः पत्नीभिरानंदकरः सुराणां।<br>
नाभ्येति रोगं न च दुःखमोहं या चापि नारी कुरुतेथ भक्त्या३१।<br>
इदं वसिष्ठेन पुरार्जुनेन कृतं कुबेरेण पुरंदरेण।<br>
यत्कीर्तनादप्यखिलानि नाशमायांति पापानि न संशयोत्र३२।<br>
इति पठति शृणोति वा य इत्थं रविशयनं पुरुहूतवल्लभः स्यात्।<br>
अपि नरकगतान्पितॄनशेषानपि दिवमानयतीह यः करोति३३।<br>
अश्वत्थं च वटं चैवोदुंबरं वृक्षमेव च।<br>
नंदीशं जंबुवृक्षं च बिल्वं प्राहुर्महर्षयः३४।<br>
मार्गशीर्षादिमासाभ्यां द्वाभ्यां द्वाभ्यामथ क्रमात्।<br>
एकैकं दंतधवनं वृक्षेष्वेतेषु कारयेत्३५।<br>
दद्यात्समाप्ते दध्यन्नं वितानध्वजचामरम्।<br>
द्विजानामुदकुंभांश्च पंचरत्नसमन्वितान्३६।<br>
न वित्तशाठ्यं कुर्वीत कुर्वन्दोषानवाप्नुयात्३७।<br>
