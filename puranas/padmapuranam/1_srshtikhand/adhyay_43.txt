पुलस्त्य उवाच-।<br>
प्रादुरासीत्प्रतीहारः शुभ्रचीनांशुकांबरः।<br>
स जानुभ्यां महीं गत्वा पिहितास्यश्च पाणिना१।<br>
उवाचानाविलं वाक्यमल्पाक्षरपरिष्कृतम्।<br>
दैत्येंद्रमर्कवृंदाभं बिभ्रतं भास्वरं वपुः२।<br>
कालनेमिः सुरान्बद्ध्वा प्रादाय द्वारि तिष्ठति।<br>
स विज्ञापयति स्थेयं क्व वंदिनि च यैः प्रभो३।<br>
तन्निशम्याब्रवीद्दैत्यः प्रतीहारस्य भाषितम्।<br>
यथेष्ठं स्थीयतामेभिर्गृहं मे भुवनत्रयं४।<br>
केवलं वासवं त्वेकं मुंडयित्वा विमुच्यताम्।<br>
सितवस्त्रपरिच्छन्नं शुनःपादेन चिह्नितम्५।<br>
एवं कृते ततो देवा दूयमानेन चेतसा।<br>
जग्मुर्जगद्गुरुं द्रष्टुं शरणं कमलोद्भवम्६।<br>
विनिर्विण्णास्तमासाद्य शिरोभिर्द्धरणीं गताः।<br>
तुष्टुवुः सुष्ठु वर्णाढ्यैर्वचोभिः कमलासनम्७।<br>
देवा ऊचुः-।<br>
नमस्त्वोंकारांकुरादिप्रसूत्यै विश्वस्थानानंतभेदस्य पूर्वम्।<br>
संभूतस्यानंतरं सत्वमूले संहारेच्छोस्ते नमः सत्वमूर्त्ते८।<br>
व्यक्तीनां त्वामादिभूतं महिम्ना चास्मादस्मानभिधानाद्विचिंत्य।<br>
द्यावापृथ्व्योरूर्द्ध्वलोकांस्तथाधश्चांडादस्मात्त्वं विभागं चकर्थ९।<br>
व्यक्तं मेरुर्यज्जरायुस्तवाभूदेवं विद्मस्त्वत्प्रणीतोवकाशः।<br>
व्यक्तं देवा जज्ञिरे यस्य देहाद्देहस्यांतश्चारिणो देहभाजः१०।<br>
द्यौस्ते मूर्द्धा लोचने चंद्रसूर्यौ व्यालाः केशाः श्रोत्ररंध्रे दिशस्ते।<br>
गात्रं यज्ञः सिंधवः संधयो वै पादौ भूमिस्तूदरं ते समुद्राः ११।<br>
मायाकारः कारणं त्वं प्रसिद्धो वेदैः शांतो ज्योतिरर्कस्त्वमुक्तः।<br>
वेदार्थेन त्वां विवृण्वंति बुद्ध्या हृत्पद्मांतः संनिविष्टं पुराणम्१२।<br>
त्वां चात्मानं लब्धयोगा गृणंति सांख्यैर्याः स्ताः सप्तसूक्ष्माः प्रणीताः।<br>
तासां हेतुर्याष्टमी चापि गीता तास्वंतस्थो जीवभूतस्त्वमेव१३।<br>
दृष्ट्वा मूर्त्तिं स्थूलसूक्ष्मांचकार ये वै भावाः कारणे केचिदुक्ताः।<br>
संभूतास्ते त्वत्त एवादिसर्गे भूयस्तास्त्वां वासनां तेभ्युपेयाः१४।<br>
त्वत्संकेतस्त्वंतरायो निगूढः कालोऽमेयो ध्वस्तसंख्याविकल्पः।<br>
भावाभावाव्यक्तिसंहारहेतुः सोऽनंतस्त्वं तस्य कर्ता निधानम्१५।<br>
स्थूलस्सर्वोऽनर्थभूतस्ततोन्यस्सोऽर्थस्सूक्ष्मो यो हि तेभ्योपिगीतः।<br>
स्थूला भावाश्चावृता यैश्च तेषां तेभ्यः स्थूलस्त्वं पुराणे प्रणीतः१६।<br>
भूतंभूतं भूतिमद्भूतभावं भावेभावे भावितं त्वं युनक्षि।<br>
युक्तंयुक्तं व्यक्तिभावान्निरस्य स्थानेस्थाने व्यक्तिवृत्तिं करोषि१७।<br>
इत्थं देवो व्यक्तिभाजां शरण्यस्त्राता गोप्ता भावितोऽनंतमूर्तिः।<br>
विरेमुरमरास्तु त्वा ब्रह्माणमिति कारणम्१८।<br>
तस्थुर्मनोभिरिष्टार्थसंप्राप्ति प्रार्थनास्ततः।<br>
एवं स्तुतो विरिंचिस्तु प्रसादं परमं गतः१९।<br>
अमरान्वरदोप्याह वामहस्तेन निर्दिशन्।<br>
ब्रह्मोवाच-।<br>
नारी वा भर्तृका कस्माद्धस्तसंत्यक्तभूषणा२०।<br>
न राजसे कुतश्शक्रा म्लानवक्त्रसरोरुहः।<br>
हुताशनवियुक्तोपि धूमेन न विराजसे२१।<br>
तृणौघेन प्रतिच्छन्नो दग्धदावश्चिरोषितः।<br>
यमामयशरीरेण क्लिष्टो नाद्य विराजसे२२।<br>
दंडेनालंबनेनेव कृष्टो येन पदेपदे।<br>
रजनीचरनाथ त्वं किं भीत इव भाषसे२३।<br>
राक्षसेंन्द्रकृतादाने त्वमरातिक्षतो यथा।<br>
तनुस्ते वरुणोच्छुष्कापरीतस्येव वह्निना२४।<br>
विमुक्तरुधिरं चाथ पदं त्वं प्रविलोकय।<br>
वायो भवान्विचेतस्कः खड्गाग्रैरिव निष्कृतः२५।<br>
किं त्वं नतोसि धनद संत्यज्येव कुबेरतां।<br>
रुद्रास्त्रिशूलिनः संतोऽविदध्वं बहुशूरतां२६।<br>
भवतां केन चाक्षिप्ता तीव्रता नस्तदुच्यतां।<br>
एवमुक्ताः सुरास्तेन ब्रह्मणा ब्रह्मवर्तिना२७।<br>
वाचां प्रधानभूतत्वात्ते मारुतमचोदयन्।<br>
अथ शक्रमुखैर्देवैः पवनः प्रतिचोदितः२८।<br>
प्राह देवं चतुर्वक्त्रं भवान्वेत्ति चराचरं।<br>
पुरहूतमुखाः सबला निमिषा विजिताः प्रसभं किल दैत्यशतैः२९।<br>
क्रतवो विहिता भवता स्थितये जगतां च महाद्भुतचित्रगुणाः।<br>
अपि यज्ञकृतः श्रुतकामफला विहिता ॠषयस्तत एव पुरः३०।<br>
अपि नाकमभूत्किल यज्ञभुजां भवतो विनियोगवशात्सततम्।<br>
अपहृत्यविमानगणं सकृतो दनुजेन महाकरभूमिसमः३१।<br>
कृतवानसि सर्वगुणातिशयं यमशेषमहीधरराजतया।<br>
मखभूषितमंशुमतामवधिं सुरधामगिरिं गगनेपि सदा३२।<br>
अधिवासविहारविधानुचितो दनुजेन परिष्कृतशृंगतटः।<br>
प्रविलम्बितरत्नगुहानिवहो बहुदैत्यसमाश्रयतां गमितः३३।<br>
असुरस्य च तस्य भयेन गतं सविषाद शरीरनिमित्ततया।<br>
उपभोग्यतयाधिकृतं सुचिरं विमलद्युतिपूरितदिग्वदनं३४।<br>
भवतैव विनिर्मितमादियुगे सुरहेतिसमूहवरं कुलिशं।<br>
दितिजस्य शरीरमवाप्यगतं शतधा मतिभेदमिवाल्पविदः३५।<br>
बाणैश्च युधि विद्धांगा द्वारि द्वास्थैर्निदर्शिताः।<br>
लब्धप्रवेशाः कृच्छ्रेण वयं तस्यामरद्विषः३६।<br>
सभायाममरादेव प्रकृष्योपनिवेशिताः।<br>
वेत्रहस्तैरजल्पंतस्तथोपहसिताः परैः३७।<br>
महार्थाः सिद्धसर्वार्था भवंतः स्वल्पभाषिणः।<br>
शास्त्रयुक्तमथ ब्रूत मामरा बहुभाषिणः३८।<br>
सभेयं दैत्यसिंहस्य न शक्रस्य विशृंखला।<br>
वदद्भिरिति दैत्यस्य प्रेष्यैर्विहसिता बहु३९।<br>
ॠतवो मूर्तिमंतश्चाप्यहर्निशमुपासते।<br>
कृतापराधं सत्रासं न त्यजंति कथंचन४०।<br>
तंत्रीलयनयोपेतं सिद्धगंधर्वकिन्नरैः।<br>
सरागमुपधाविष्टं गीयते तस्य वेश्मसु४१।<br>
कृताकृतोपकरणैर्मित्रादि गुरुलाघवः।<br>
शरणागतसंत्यागी त्यक्तसत्यप्रतिश्रयः४२।<br>
इति निश्शेषमथवा निश्शेषं केन शक्यते।<br>
तस्याविनयमाख्यातुं स्रष्टा तत्र परायणम्४३।<br>
इत्युक्त्वा व्यरमद्वायुः शनैर्देवविचेष्टितं।<br>
सुरानुवाच भगवांस्ततः स्मितमुखांबुजः४४।<br>
ब्रह्मोवाच।<br>
अवध्यस्तारको दैत्यः सर्वैरपि सुरासुरैः।<br>
यस्य वध्यस्स नाद्यापि जातस्त्रिभुवने पुमान्४५।<br>
मया स वरदानेन छंदयित्वा निवारितः।<br>
तपसः सांप्रतं राजा त्रैलोक्यदहनात्मकः४६।<br>
स तु वव्रे वधं दैत्यश्शिशुतः सप्तवासरात्।<br>
स तु सप्तदिनो बालः शंकराद्यो भविष्यति४७।<br>
तारकस्य निहंता स भास्कराभो भविष्यति।<br>
सांप्रतं चाप्यपत्नीकः शंकरो भगवान्प्रभुः४८।<br>
हिमाचलस्य दुहिता या च देवी भविष्यति।<br>
तस्याः सकाशाद्यः सूनुररण्याः पावको यथा४९।<br>
जनयिष्यति तं प्राप्य तारको न भविष्यति।<br>
मयाऽभ्युपायः कथितो यथैष हि भविष्यति1.43.५०।<br>
शेषं चाप्यस्य विभवं विभजध्वमनंतरं।<br>
स्तोककालं प्रतीक्षध्वं निर्विशंकेन चेतसा५१।<br>
इत्युक्तास्त्रिदशास्तेन साक्षात्कमलयोनिना।<br>
जग्मुस्ते प्रणिपत्येशं यथायोगं दिवौकसः५२।<br>
ततो यातेषु देवेषु ब्रह्मा लोकपितामहः।<br>
निशां सस्मार भगवांस्तां देवीं पूर्वसंभवां५३।<br>
ततो भगवती रात्रिरुपतस्थे पितामहं।<br>
तां विविक्ते समालोक्य ब्रह्मोवाच विभावरीम्५४।<br>
ब्रह्मोवाच-।<br>
विभावरि महत्कार्यं देवानां समुपस्थितं।<br>
तत्कर्तव्यं त्वया देवि शृणु कार्यस्य निश्चयं५५।<br>
तारकोनाम दैत्येंद्रः सुरशत्रुरनिर्जितः।<br>
तस्या भवाय भगवान्जनयिष्यति चेश्वरः५६।<br>
सुतं स भविता तस्य तारकस्यांतकः किल।<br>
शंकरस्याभवत्पत्नी सती दक्षसुता तु या ५७।<br>
सा पितुः कुपिता देवी कस्मिंश्चित्कारणांतरे।<br>
भवित्री हिमशैलस्य दुहिता लोकभाविनी५८।<br>
विरहेण हरस्तस्या मत्वा शून्यं जगत्त्रयं।<br>
स तस्य हिमशैलस्य कंदरे सिद्धसेविते५९।<br>
प्रतीक्षमाणस्तज्जन्म किंचित्कालं निवत्स्यति।<br>
तयोः सुतप्ततपसोर्भविता यो महान्सुतः६०।<br>
भविष्यति स दैत्यस्य तारकस्य विनाशकः।<br>
जातमात्रा च सा देवी स्वल्पसंज्ञेव भामिनी६१।<br>
विरहोत्कंठिता गाढं हरसंगमलालसा।<br>
तयोः सुतप्ततपसोः संयोगः स्याच्छुभावहः६२।<br>
ततस्ताभ्यां तु जनितः स्वल्पो वाक्कलहो भवेत्।<br>
ततस्तु संशयो भूयस्तारकस्य च दृश्यते६३।<br>
तयोः संयुक्तयोस्तस्मात्सुरतासक्तिकारणे।<br>
विघ्नं त्वया विधातव्यं यथा ताभ्यां तथा शृणु६४।<br>
गर्भस्थमेवतन्मातुः स्वेन रूपेण संज्ञया।<br>
ततो विहस्य शर्वस्तां विषण्णो नर्मपूर्वकं६५।<br>
भर्त्सयिष्यति तां देवीं ततः सा कुपिता सती।<br>
प्रयास्यति तपश्चर्तुं ततः सा तपसा युता६६।<br>
जनयिष्यति तं शर्वादमितद्युतिमंडलं।<br>
संभविष्यति हंतासौ सुरारीणामसंशयम्६७।<br>
त्वयापि दानवा देवि हंतव्या लोकदुर्जयाः।<br>
यावत्सुरेश्वरी देहसंक्रांतगुणसंचया६८।<br>
तत्संगमेन तावत्त्वं दैत्यान्हंतुं न शक्यसे।<br>
एवं कृते तपस्तप्त्वा त्वया सर्वं करिष्यति६९।<br>
समाप्तनियमा देवि यदा चोमा भविष्यति।<br>
तदा स्वमेव सा रूपं शैलजा प्रतिपत्स्यते७०।<br>
तदा त्वयापि सहिता भवानी सा भविष्यति।<br>
रूपांशेन तु संयुक्ता उमायास्त्वं भविष्यसि७१।<br>
एकानंशेति लोकस्त्वां वरदे पूजयिष्यति।<br>
भेदैर्बहुविधाकारैः सर्वगां कामसाधिनीम्७२।<br>
ॐकारवक्त्रा गायत्री त्वमिति ब्रह्मवादिभिः।<br>
आक्रांतैरूर्जिताकारा राजभिश्च महाभुजैः७३।<br>
त्वं भूरिति विशां माता शूद्रैश्शैवेति पूजिता।<br>
क्षांतिर्मुनीनामक्षोभ्या दया नियमिनामपि७४।<br>
त्वं महोपायसंदेहो नीतिर्नयविसर्पिणाम्।<br>
परिचित्तिस्त्वमर्थानां त्वमीहा प्राणिहृच्छया७५।<br>
त्वं मुक्तिस्सर्वभूतानां त्वं गतिः सर्वदेहिनाम्।<br>
रतिस्त्वं रतचित्तानां प्रीतिस्त्वं हृदि देहिनाम्७६।<br>
त्वं कीर्तिः सत्यभूतानां त्वं शांतिर्दुष्टकर्मणाम्।<br>
त्वं भ्रांतिः सर्वभूतानां त्वं गतिः क्रतुयाजिनाम्७७।<br>
जलधीनां महावेला त्वं च लीलाविलासिनी।<br>
प्रियकंठग्रहानंददायिनी त्वं विभावरी७८।<br>
इत्यनेकविधैर्देवी रूपैर्लोके त्वमर्चिता।<br>
ये त्वां स्तोष्यंति वरदे पूजयिष्यंति चापि ये७९।<br>
ते सर्वकामानाप्स्यंति नियता नात्र संशयः।<br>
इत्युक्ता तु निशा देवी तथेत्युक्त्वा कृताञ्जलि८०।<br>
जगाम त्वरिता तूर्णं गृहं हिमगिरेर्महत्।<br>
तत्रासीनां महाहर्म्ये रत्नभित्तिसमाश्रयाम्८१।<br>
ददर्श मेनामापाण्डुच्छविवक्त्रसरोरुहाम्।<br>
किंचित्क्षामां मुखोदग्रस्तनभारावनामिताम्८२।<br>
महौषधिगणाबद्ध मंत्रराजनिषेविताम्।<br>
उदूढकनकोन्नद्ध जीवरक्षा मनोरमाम्८३।<br>
मणिदीपगणज्योतिर्महालोकप्रकाशिते।<br>
प्रकीर्णबहुसिद्धार्थमनोज्ञपरिचारके८४।<br>
शुद्धचीनांशुकच्छत्र भूशय्यास्तरणोज्ज्वले।<br>
धूपामोदमनोरम्ये सज्ज सर्वोपयोगिके८५।<br>
ततः क्रमेण दिवसे गते दूरं विभावरी।<br>
विजृंभितसुखोदर्के ततो मेना महागृहे८६।<br>
प्रसुप्तप्रायपुरुषे निद्राभूतोपचारके।<br>
स्फुटालोके शशभृति भ्रान्तरात्रिविहंगमे८७।<br>
रजनीचर संचारभूतैरावृत चत्वरे।<br>
गाढकंठग्रहालग्ने शुभगोष्टजने ततः८८।<br>
किंचिदाकुलतां प्राप्ते मेना नेत्रांबुजद्वये।<br>
आविवेश मुखे रात्रिः सुखमद्भुतसंगमा८९।<br>
उन्मादाय जगन्मातुः क्रमेण जठरांतरे।<br>
आविवेशातुलं जन्म मन्यमाना कदा तु वै९०।<br>
अरंजयद्गृहं देव्या गुहारण्ये विभावरी।<br>
ततो जगत्या निर्वाणहेतुर्हिमगिरिप्रिया९१।<br>
ब्राह्मे मुहूर्ते सुभगे प्रासूयत गुहारणिं।<br>
तस्यां तु जायमानायां जंतवः स्थाणुजंगमाः९२।<br>
अभवन्सुखिनः सर्वे सर्वलोकनिवासिनः।<br>
नारकाणामपि तदा सुखं स्वर्गसमं महत्९३।<br>
अभवत्क्रूरसत्वानां चेतः शांतं च देहिनाम्।<br>
ज्योतिषामपि तेजस्तु सुतरां चाभवत्तदा९४।<br>
वनाश्रिताश्चोषधयः स्वादवंति फलानि च।<br>
गंधवंति च माल्यानि विमलं च नभोऽभवत्९५।<br>
मारुतश्च सुखस्पर्शो दिशश्च सुमनोहराः।<br>
ॠतूद्भूतफलायोग परिपाकगुणोज्ज्वला९६।<br>
अभवत्पृथिवी देवी शालिमालाकुलापि च।<br>
तपांसि दीर्घचीर्णानि मुनीनां भावितात्मनाम्९७।<br>
तस्मिन्गतानि साफल्यं काले निर्मलचेतसाम्।<br>
विस्मृतानि च शास्त्राणि प्रादुर्भावं प्रपेदिरे९८।<br>
प्रभावस्तीर्थमुख्यानां तदा पुण्यतमस्त्वभूत्।<br>
अंतरिक्षेऽमराश्चासन्विमानेषु सहस्रशः९९।<br>
समहेंद्रजलाधीश वायु वह्नि पुरोगमाः।<br>
पुष्पवृष्टिं प्रमुमुचुस्तस्मिंस्तुहिन भूधरे1.43.१००।<br>
जगुर्गंधर्वमुख्याश्च ननृतुश्चाप्सरोगणाः।<br>
मेरुप्रभृतयश्चापि मूर्तिमंतो महाचलाः१०१।<br>
तस्मिन्महोत्सवे प्राप्ते दिव्याः प्रसृतपाणयः।<br>
सागरास्सरितश्चैव समाजग्मुश्च सर्वशः१०२।<br>
हिमशैलोऽभवल्लोके तदा सर्वैश्चराचरैः।<br>
संसेव्यश्चाधिगम्यश्च साश्रयश्चाचलोत्तमः१०३।<br>
अनुभूयोत्सवं देवा जग्मुः स्वान्निलयास्तदा।<br>
देवनागेंद्रगंधर्वशैललीलावती गणैः१०४।<br>
हिमशैलसुता देवी त्वहंपूर्विकया ततः।<br>
क्रमेण बुद्धिमानीता विद्याञ्चानलसैर्बुधैः१०५।<br>
क्रमेण रूपसौभाग्यप्रबोधैर्भुवनत्रये।<br>
संपूर्णलक्षणा जाता हिमालयसुता तथा१०६।<br>
एतस्मिन्नंतरे शक्रो नारदं देवसंमतम्।<br>
देवर्षिमथ सस्मार कार्यसाधनतत्परः१०७।<br>
स तु शक्रस्य विज्ञाय कांक्षितं भगवांस्तदा।<br>
आजगाम मुदा युक्तो महेंद्रस्य निवेशनम्१०८।<br>
तं तु दृष्ट्वा सहस्राक्षः समुत्थाय महासनात्।<br>
यथार्हेण तु पाद्येन पूजयामास वासवः१०९।<br>
शक्रप्रणिहितां पूजां प्रतिगृह्य यथाविधि।<br>
नारदः कुशलं देवमपृच्छत्पाकशासनम्११०।<br>
पृष्टे च कुशले शक्रः प्रोवाच वचनं प्रभुः।<br>
इंद्र उवाच-।<br>
कुशलस्यांकुरस्तावत्संवृत्तो भुवनत्रये१११।<br>
तत्फलोद्भवसंपत्तौ त्वं मया विदितो मुने।<br>
वेत्स्येव तत्समस्तं त्वं तथापि परिचोदितः११२।<br>
निर्वृतिं परमां याति निवेद्यार्थं सुहृज्जने।<br>
तद्यथाशैलजा देवी योगं यायात्पिनाकिना११३।<br>
शीघ्रं तथोद्यमः सर्वैरस्मत्पक्षैर्विधीयताम्।<br>
अवगम्यार्थमखिलं तत आमंत्र्य नारदः११४।<br>
शीघ्रं जगाम भगवान्हिमशैलनिकेतनम्।<br>
तत्र द्वारे स विप्रेंद्रश्चित्रवेत्रलताकुले११५।<br>
वंदितो हिमशैलेन निर्गतेन पुरो मुनिः।<br>
सह प्रविश्य भवनं भुवो भूषणतां गतम्११६।<br>
निवेदिते स्वयं हैमे हिमशैलेन विस्तृते।<br>
महासने मुनिवरो निषसादातुलद्युतिः११७।<br>
यथार्हमर्घ्यं पाद्यं च शैलस्तस्मै न्यवेदयेत्।<br>
मुनिः स प्रतिजग्राह तमर्घ्यं विधिवत्तदा११८।<br>
गृहीतार्घम्मुनिश्रेष्ठमपृच्छत्श्लक्ष्णया गिरा।<br>
कुशलं तपसः शैलः शनैः फुल्लाननांबुजः११९।<br>
मुनिरप्यद्रिराजानमपृच्छत्कुशलं तदा।<br>
नारद उवाच-।<br>
अहो धर्मोचितस्तेऽस्ति संनिवेशो महागिरे१२०।<br>
पृथुत्वं मनसा तुल्यं कंदराणां तवानघ।<br>
गुरुत्वं ते गुणौघानां स्थावरादतिरिच्यते१२१।<br>
प्रसन्नता च तोयस्य मुनिभ्यश्चाधिका तव।<br>
न लक्षयामः शैलेन्द्र कुत्राविनयिता स्थिता१२२।<br>
नाना तपोभिर्मुनिभिर्ज्वलनार्कसमप्रभैः।<br>
पावनैः पावितो नित्यं त्वं कंदरसमाश्रयैः१२३।<br>
अवमत्य विमानानि स्वर्गवासविरागिणः।<br>
पितुर्गृहइवासीना देवगंधर्वकिन्नराः१२४।<br>
अहो धन्योसि शैलेन्द्र यस्य ते कंदरं हरः।<br>
अध्यास्ते लोकनाथो हि रामध्यानपरायणः१२५।<br>
इत्युक्तवति देवर्षौ नारदे सादरं गिरा।<br>
हिमशैलस्य महिषी मेना मुनिदिदृक्षया१२६।<br>
अनुयाता दुहित्रा तु स्वल्पालिपरिचारिका।<br>
लज्जाप्रणयनम्राङ्गी प्रविवेश निकेतनम्१२७।<br>
यत्र स्थितो मुनिवरः शैलेन सहितो वशी।<br>
तं दृष्ट्वा तेजसो राशिं मुनिं शैलप्रिया तदा१२८।<br>
ववंदे गूढवदना पाणिपद्मकृताञ्जलि।<br>
तां विलोक्य महाभागां देवर्षिरमितद्युतिः१२९।<br>
आशीर्भिरमृतोद्गाररूपाभिस्तां व्यवर्द्धयत्।<br>
ततो विस्मितचित्ता तु हिमवद्गिरिपुत्रिका१३०।<br>
एक्षिष्ट नारदं देवी मुनिमद्भुतरूपिणम्।<br>
एहि वत्सेति साप्युक्ता ॠषिणा स्निग्धया गिरा१३१।<br>
कंठे गृहीत्वा पितरमङ्के सा तु समाविशत्।<br>
उवाच माता तां देवीमभिवंदय पुत्रिके१३२।<br>
भगवंतं तपोधन्यं पतिमाप्स्यसि संमतम्।<br>
इत्युक्ता तु ततो मात्रा वस्त्रेण पिहितानना१३३।<br>
किंचित्कंपितमूर्द्धा तु वाक्यं नोवाच किंचन।<br>
ततः पुनरुवाचेदं वाक्यं माता सुतां तदा१३४।<br>
वत्से वंदय देवर्षिं ततो दास्यामि ते शुभम्।<br>
रत्नक्रीडनकं रम्यं स्थापितं यच्चिरं मया१३५।<br>
इत्युक्ता सा ततो वेगादुद्गत्य चरणौ तदा।<br>
ववंदे मूर्ध्नि संधाय पाणिपंकजकुड्मलम्१३६।<br>
कृते तु वंदने तस्या माता सखिमुखेन तु।<br>
चोदयामास शनकैस्तस्याः सौभाग्यदर्शिताम्१३७।<br>
शरीरलक्षणानां च परिज्ञानाय कौतुकात्।<br>
स्त्रीस्वभावात्स्वदुहितुश्चिंतां हृदि समुद्वहन्१३८।<br>
ज्ञात्वा तदिंगितं शैलो महिष्याहृदयेन तु।<br>
अनुदीर्णाकृतिर्मेने रम्यमेतदुपस्थितम्१३९।<br>
चोदितः शैलमहिषी सख्या मुनिवरस्ततः।<br>
स्मिताननो महाभागो वाक्यं प्रोवाच नारदः१४०।<br>
न जातोऽस्याः पतिर्भद्रे लक्षणैश्च विवर्जितः।<br>
उत्तानहस्ता सततं चरणैर्व्यभिचारिभिः१४१।<br>
सुच्छायास्या भविष्येयं किमन्यद्बहु भाष्यते।<br>
श्रुत्वैतत्संभ्रमाविष्टो ध्वस्तधैर्यो हिमाचलः१४२।<br>
नारदं प्रत्युवाचाथ साश्रुकंठो महागिरिः।<br>
हिमवानुवाच-।<br>
संसारस्यातिदोषस्य दुर्विज्ञेया गतिर्यतः१४३।<br>
सृष्ट्या चावश्यभाविन्या केनाप्यतिशयात्मना।<br>
कर्त्रा प्रणीता मर्यादा स्थिता संसारिणामियम्१४४।<br>
यो जायते हि यद्बीजाज्जनितुः सोर्थसाधकः।<br>
जनिता चापि जातस्य न कश्चिदिति च स्फुटम्१४५।<br>
स्वकर्मणैव जायंते विवधा भूतजातयः।<br>
अंडजोह्यंडजाज्जातः पुनर्जायेत मानवः१४६।<br>
मानुषोपि सरीसृप्यां मानुषत्वेन जायते।<br>
तत्रापि जातौ श्रेष्ठायां धर्मस्योत्कर्षणेन तु१४७।<br>
अपुत्रजन्मनः शेषाः प्राणिनः समवस्थिताः।<br>
मनुजास्तत्र सुतरां नयेन सहधर्मिणः१४८।<br>
क्रमेणाश्रमसंप्राप्तिर्ब्रह्मचारिव्रतादनु।<br>
तस्य कर्तुर्नियोगेन संसारो येन वर्धितः१४९।<br>
संसारस्य हि नोत्पत्तिः सर्वे स्युर्यदि निर्गृहाः।<br>
कर्त्रा तु शास्त्रेषु सदा सुतलाभः प्रशंसितः1.43.१५०।<br>
प्राणिनां मोहनार्थाय नरकत्राणकारणात्।<br>
स्त्रिया विरहिता सृष्टिर्जंतूनां नोपपद्यते१५१।<br>
स्त्रीजातिस्तु प्रकृत्यैव कृपणा दैन्यभागिनी।<br>
शास्त्रालोचनसामर्थ्याद्दूषितं तासु कर्तृणा१५२।<br>
तस्यां नोपरिभावज्ञा भवेदेति च वेधसा।<br>
शास्त्रेषूक्तमसंदिग्धं बहुवारं महाफलं१५३।<br>
दशपुत्रसमा कन्या यापि स्याच्छीलवर्जिता।<br>
वाक्यमेतत्फलभ्रष्टं पुंसां ग्लानिकरं फलं१५४।<br>
कन्या हि कृपणा शोच्या पितुर्दुःखविवर्द्धिनी।<br>
यापि स्यात्पूर्णसर्वार्था पतिपुत्रसमन्विता१५५।<br>
किं पुनर्दुर्भगा हीना पतिपुत्रधनादिभिः।<br>
त्वं चोक्तवान्सुता या मे शरीरे दोषसंग्रहम्१५६।<br>
अहो मुह्यामि शुष्यामि ग्लामि सीदामि नारद।<br>
अयुक्तमपि वक्तव्यमप्राप्यमपि सांप्रतम्१५७।<br>
अनुग्रहाय मे छिन्धि दुःखं कन्याश्रयं मुने।<br>
परिच्छिन्नेप्यसंदिग्धे मनः परिभवाश्रयात्१५८।<br>
तृष्णा मुष्णाति निष्णातं फललोभाश्रयात्पुनः।<br>
स्त्रीणां हि परमं जन्म कुलानामुभयात्मनाम्१५९।<br>
इहामुत्र सुखायोक्तं सत्पतिप्राप्तिसंज्ञितम्।<br>
दुर्लभत्वात्सतः स्त्रीणां विगुणोपि पतिः किल१६०।<br>
न प्राप्यते विना पुण्यैः पतिर्नार्याः कदाचन।<br>
यतो निस्साधनो धर्मः परिणामोत्थिता रतिः१६१।<br>
धनं जीवितपर्यंतं पत्यौ नार्याः प्रतिष्ठितम्।<br>
निर्द्धनो दुर्मुखो मूर्खः सर्वलक्षणवर्जितः१६२।<br>
दैवतं परमं नार्याः पतिरुक्तः सदैव हि।<br>
त्वया देवर्षिणा प्रोक्तं न जातोऽस्याः पतिः किल१६३।<br>
एतद्दौर्भाग्यमतुलमसंख्यं च दुरुद्वहम्।<br>
चराचरे भूतसर्गे चिंता सा व्यापिनी मुने१६४।<br>
स न जात इति श्रुत्वा ममेदं व्याकुलं मनः।<br>
मनुष्यदेवजातीनां शुभाशुभनिवेदकम्१६५।<br>
लक्षणं हस्तपादाभ्यां लक्षणं विहितं किल।<br>
सेयमुत्तानहस्तेति त्वयोक्ता मुनिपुंगव१६६।<br>
उत्तानहस्तता प्रोक्ता याचतामेव नित्यका।<br>
शुभोदयानां धन्यानां न कदाचित्प्रयच्छताम्१६७।<br>
सुच्छाययास्याश्चरणौ त्वयोक्तौ व्यभिचारिणौ।<br>
तत्रापि श्रेयसी ह्याशा मुने न प्रतिभाति नः१६८।<br>
शरीरलक्षणाश्चान्ये पृथक्फलनिवेदिनः।<br>
इत्युक्त्वा विरते शैले महादुःखविचारिणि१६९।<br>
स्मितपूर्वमुवाचेदं नारदो देवपूजितः।<br>
नारद उवाच-।<br>
हर्षस्थाने च महति त्वया दुःखं निरुच्यते१७०।<br>
अपरिच्छिन्नवाक्यार्थो मोहं यासि महागिरे।<br>
इमां शृणु गिरं मत्तो रहस्यपरिनिष्ठिताम्१७१।<br>
समाहितो महाशैल मयोक्तस्य विचारणाम्।<br>
न जातोस्याः पतिर्देव्या यन्मयोक्तं हिमाचल१७२।<br>
स न जातो महादेवो भूतभव्यभवोद्भवः।<br>
शरण्यः शाश्वतः शास्ता शंकरः परमेश्वरः१७३।<br>
ब्रह्मरुद्रेन्द्रमुनयो गर्भजन्मजरार्दिताः।<br>
तस्य ते परमेशस्य सर्वे क्रीडनका गिरे१७४।<br>
ब्रह्मांडतस्तदिच्छातः संभूतो भुवनप्रभुः।<br>
आत्मनो न विनाशोस्ति स्थावरांतेपि भूधर१७५।<br>
संसारे जायमानस्य म्रियमाणस्य देहिनः।<br>
नश्यते देह एवात्र नात्मनो नाश उच्यते१७६।<br>
ब्रह्मादिस्थावरांतोऽयं संसारो यः प्रकीर्तितः।<br>
स जन्ममृत्युदुःखार्तो ह्यनिशं परिवर्तते१७७।<br>
महादेवोऽचलःस्थाणुर्न जातो जनकोऽजरः।<br>
भविष्यति पतिः सोऽस्या जगन्नाथो निरामयः१७८।<br>
यदुक्तं च मया देवी लक्षणैर्वर्जिता तव।<br>
शृणु तस्यापि वाक्यस्य सम्यक्त्वेन विचारणम्१७९।<br>
लक्षणं दैविको ह्यंकः शरीरावयवाश्रयः।<br>
स चायुर्धनसौभाग्यपरिणामप्रकाशकः१८०।<br>
अनंतस्याप्रमेयस्य सौभाग्यस्य तु भूधर।<br>
नैवांको लक्षणाकारः शरीरे संविधीयते१८१।<br>
अतोऽस्या लक्षणं गात्रे शैल नास्ति महामते।<br>
यच्चाहमुक्तवानस्या उत्तानकरता सदा१८२।<br>
उत्तानो वरदः पाणिरेष देव्याः सदैव तु।<br>
सुरासुरमुनिव्रातवरदात्री भविष्यति१८३।<br>
यच्च प्रोक्तं मया पादौ सुच्छायौ व्यभिचारिणौ।<br>
मत्तः शृणु त्वमस्यापि व्याख्योक्तिं शैलसत्तम१८४।<br>
चरणौ पद्मसंकाशौ स्वच्छावस्या नखोज्वलौ।<br>
सुरासुराणां नमतां किरीटमणिकांतिभिः१८५।<br>
विचित्रवर्णैः पश्यद्भिः सुच्छायौ प्रतिबिंबितौ।<br>
एषा भार्या जगद्भर्तुर्वृषांकस्य महीधर१८६।<br>
जननी सर्वलोकस्य संभूताभूतभाविनी।<br>
शिवेयं पावनायैव त्वत्क्षेत्रे पावनद्युतिः१८७।<br>
तद्यथाशीघ्रमेवैषा योगं यायात्पिनाकिनः।<br>
तथा विधेयं विधिवत्त्वया शैलेंद्रसत्तम१८८।<br>
अस्त्यत्र हि महत्कार्यं देवानां हिमभूधर।<br>
एवं श्रुत्वा तु शैलेंद्रो नारदात्सर्वमेव हि१८९।<br>
स्वमात्मानं पुनर्जातं मेने मेनापतिस्तदा।<br>
उवाच चापि संहृष्टो नारदं तु हिमाचलः१९०।<br>
दुस्तरान्नरकाद्घोरादुद्धृतोस्मि त्वया विभो।<br>
पातालादहमुद्धृत्य सप्तलोकाधिपः कृतः१९१।<br>
हिमाचलोस्मि विख्यातस्त्वया मुनिवराधुना।<br>
हिमाचलाच्छतगुणां प्रापितोस्मि समुन्नतिं१९२।<br>
आनंदादेव चाहारि हृदयं मे महामुने।<br>
नाध्यवस्यति कृत्यानां विभागप्रविचारणम्१९३।<br>
भवद्विधानां नियतममोघं दर्शनं मुने।<br>
भवद्भिरेव हि प्रोक्तं निवासायात्मरूपिणाम्१९४।<br>
मुनीनां देवतानां च स्वयं कर्तास्मि कल्मषम्।<br>
तथापि वस्तुन्येकस्मिन्नाज्ञा मे संप्रदीयताम्१९५।<br>
इत्युक्तवति शैलेंद्रे स तदा हर्षनिर्भरः।<br>
उवाच नारदो वाक्यं कृतं सर्वमिति प्रभो१९६।<br>
सुरकार्ये स एवार्थस्तवापि सुमहत्तरः।<br>
इत्युक्त्वा नारदः शीघ्रं जगाम त्रिदिवं ततः१९७।<br>
स गत्वा देवभवनं महेंद्रं संददर्श ह।<br>
ततोनुरूपे स मुनिरुपविष्टो महासने१९८।<br>
पृष्टः शक्रेण प्रोवाच गिरिजासंश्रयां कथाम्।<br>
नारद उवाच-।<br>
यन्मह्यमुक्तं कर्तव्यं तन्मया कृतमेव हि१९९।<br>
किंतु पंचशरस्येषु गोचरत्वमपेक्षितम्।<br>
इत्युक्तो देवराजस्तु मुनिना कार्यदर्शिना1.43.२००।<br>
चूतांकुरास्त्रं सस्मार भगवान्पाकशासनः।<br>
सस्मृतस्तु तदा क्षिप्रं सहस्राक्षेण धीमता२०१।<br>
उपतस्थे रतियुतः सविलासो झषध्वजः।<br>
प्रादुर्भूतं च तं दृष्ट्वा शक्रः प्रोवाच मन्मथम्२०२।<br>
शक्र उवाच-।<br>
उपदेशेन बहुना किं त्वां प्रति रतिप्रिय।<br>
मनोभवोसि तेन त्वं वेत्सि भूतमनोगतम्२०३।<br>
तद्यथानुक्रमं तु त्वं कुरु नाकसदां प्रियम्।<br>
शंकरं योजय क्षिप्रं गिरिपुत्र्या मनोभव२०४।<br>
संयुक्तो मधुनानेन गच्छ रत्या सहायवान्।<br>
इत्युक्तो मदनस्तेन शक्रेण स्वार्थसिद्धये२०५।<br>
प्रोवाच पंचबाणोथ वाक्यं भीतः शतक्रतुम्।<br>
काम उवाच-।<br>
अनया देव सामग्र्या मुनिदानवभीमया२०६।<br>
दुःसाध्यश्शंकरो देवः किं न वेत्सि जगत्प्रभो।<br>
तस्य देवस्य वेत्थ त्वं कारणं पदमव्ययम्२०७।<br>
प्रायः प्रसादे कोपेपि सर्वं हि महतां महत्।<br>
सर्वोपभोगसारं हि सौदर्यं स्वर्गसंभवम्२०८।<br>
विशेषं कांक्षतां शक्र सामान्याद्भ्रंशनं फलात्।<br>
श्रुत्वैतद्वचनं शक्रस्तमुवाचामरैर्युतः२०९।<br>
शक्र उवाच-।<br>
वयं प्रमाणं ते तत्र रतिकांत न संशयः।<br>
संदंशेन विना शक्तिरयस्कारस्य नेष्यते२१०।<br>
कस्यचिच्च क्वचिद्दृष्टं सामर्थ्यं न तु सर्वतः।<br>
इत्युक्तः प्रययौ कामः सखायं मधुमाश्रितः२११।<br>
रतियुक्तो जगामाशु प्रस्थं तुहिनभूभृतः।<br>
स तु प्राप्याकरोच्चिंतां कार्यस्योपायपूर्विकाम्२१२।<br>
महात्मानो हि निष्कंपा मनस्तेषां सुदुर्जयम्।<br>
तदादावेव संक्षोभ्य नेत्थं तस्य जयो भवेत्२१३।<br>
संसिद्धिः प्रायशश्चैव पूर्वं संशोध्य मानसम्।<br>
कथमेवंविधैर्भावैर्द्वेषानुगमनं विना२१४।<br>
क्रोधः क्रूरतरात्संगाद्भीषणेर्ष्या महासखी।<br>
चापल्यान्मूर्ध्नि विध्वस्त धैर्याधारमहाबला२१५।<br>
तामस्य विनियोक्ष्यामि मनसो विकृतिं पुरः।<br>
पिधाय धैर्यद्वाराणि संतोषमपकृष्य च२१६।<br>
अवगंतुं हि मां तत्र न कश्चिदिह पंडितः।<br>
विकल्पमात्रसंस्थानं विरूपाक्षमनोभवम्२१७।<br>
प्रविश्याथ क्रियारंभी गंभीरावर्तदुस्तरः।<br>
भविष्यामि हरस्याहं तपःस्थस्य स्थिरात्मनः२१८।<br>
इंद्रियग्राममावृत्य रम्यसाधनसंविधिः।<br>
चिंतयित्वेति मदनो भूतभर्तुस्तदाश्रमम्२१९।<br>
जगाम जगतीसारं सरलद्रुम वेदिकम्।<br>
शांतसत्वसमाकीर्णमचलं प्राणिसंकुलम्२२०।<br>
नानापुष्पलताजालं सानुसंस्थगणेश्वरम्।<br>
निर्व्यग्रवृषभोद्घुष्टं नीलशाद्वलसानुकम्२२१।<br>
तत्रापश्यत्त्रिनेत्रस्य रम्यंकं चिद्द्वितीयकम्।<br>
वीरकं वीरलोकेशमीशानसदृशद्युतिम्२२२।<br>
पक्वं कुंकुमकिंजल्कपुंजपिंगजटासटम्।<br>
वेत्रपाणितमव्यग्रमुग्रं चाभद्रभूषणम्२२३।<br>
ततो निमीलितोन्निद्र पद्मपत्रांतलोचनम्।<br>
प्रेक्षमाणमृजुस्थानं नासावंशाग्रगोचरम्२२४।<br>
अतीवरम्यसिंहेंद्र चर्मलंबोत्तरीयकम्।<br>
श्रवणाहिफणोन्मुक्त निश्वासानलपिंगलं२२५।<br>
प्रेंखत्कपोलपर्यंत चुंबिलंबिजटाचयम्।<br>
कृतवासुकिपर्यंत नाभिमूलनिवेशितम्२२६।<br>
ब्रह्मांजलिस्थनासाग्र निबद्धोरगभूषणम्।<br>
ददर्श शंकरं कामः क्रमप्राप्तांतिकः शनैः२२७।<br>
ततो भ्रमरझंकारमालंब्य द्रुमसानुगम्।<br>
प्रविष्टः कर्णरंध्रेण भवस्य मदनो मनः२२८।<br>
शंकरस्तमथाकर्ण्य मधुरं मदनाश्रयम्।<br>
सस्मार दक्षतनयां दयितां रंतुमानसः२२९।<br>
ततः शिवस्य शनकैस्तिरोधा याति निर्मला।<br>
समाधिभावना तस्थौ लक्ष्य प्रत्यक्षरूपिणी२३०।<br>
ततस्तन्मयतां यातः प्रत्यूह पिहिताशयः।<br>
विवेश विबुधाधीशो विकृतिं मदनात्मिकाम्२३१।<br>
ईषत्क्रोधसमाविष्टो धैर्यमालंब्य धूर्जटिः।<br>
निरस्यमदनंस्थित्वायोगमायासमावृतः२३२।<br>
स तया माययाविष्टो जज्वाल मदनस्ततः।<br>
इच्छाशरीरो दुर्ज्ञेयो दोषावासो महाशयः२३३।<br>
हृदयान्निर्गतः सोथ वासनाव्यसनात्मकः।<br>
बहिस्थलं समासाद्य उपतस्थे झषध्वजः२३४।<br>
अनुयातो हि साह्येन मित्रेण मधुना सह।<br>
सहकारतरोर्दृष्ट्वा मंदमारुतनिर्धुतं२३५।<br>
स्तबकं मदनो रम्यं हरवक्षसि सत्वरं।<br>
मुमोच मोहनं नाम मार्गणं मकरध्वजः२३६।<br>
स तस्य हृदये शुद्धे नामशाली महाशरः।<br>
पपात परुषः प्रांशुः पुष्पबाणो विमोहनः२३७।<br>
ततः करणसंदोहे विद्धे तु हृदये भवः।<br>
बभूव भूतपो कंप्य धैर्योपि मदनोन्मुखः२३८।<br>
ततः प्रभुत्वाद्भावानामावेशं स्वमपश्यत।<br>
वाक्यं बहु बभाषेथ प्रत्यूहप्रसवात्मकं२३९।<br>
ततः कोपानलोद्भूत घोर हुंकारभीषणे।<br>
बभूव वदने नेत्रं तृतीयमनलाकुलं२४०।<br>
रुद्रस्य रौद्रवपुषो जगत्संहारभैरवम्।<br>
तदंतिकस्थे मदने व्यस्फारयत धूर्जटिः२४१।<br>
तन्नेत्रविस्फुलिंगेन क्रोशतां नाकवासिनाम्।<br>
गमितो भस्मतां तूर्णं कंदर्पः कामदर्पकः२४२।<br>
स तु तं भस्मसात्कृत्वा हरनेत्रोद्भवोनलः।<br>
व्यजृंभत जगद्दग्धुं ज्ञात्वा हुंकारघस्मरं२४३।<br>
ततो भवो जगद्धेतोर्व्यभजज्जातवेदसम्।<br>
सहकारे मधौ चन्द्रे सुमनः स्स्वपरेष्वपि२४४।<br>
भृंगेषु कोकिलास्ये च विभागेन स्मरानलं।<br>
स बाह्याभ्यंतरे विद्धो हरोथ स्मरमार्गणैः२४५।<br>
भागेष्वेतेषु संविष्टं वीक्षती बहुनाशनं।<br>
विभक्तं लोकसंक्षोभकरं दुर्वारजृंभितं२४६।<br>
तत्प्राप्तिस्नेहसंपूर्णकामेन हृदये किल।<br>
ज्वलन्नहर्निशं भीमो दुःखस्य वशगोऽभवत्२४७।<br>
विलोक्य हरहुंकार ज्वालाभस्मीकृतं स्मरं।<br>
विललाप रतिः क्रूरं बंधुना मधुना सह२४८।<br>
ततो विलप्य बहुशो मधुना परिसांत्विता।<br>
जगाम शरणं देवमिंदुमौलित्रिलोचनं२४९।<br>
भृंगानुयातां संगृह्य पुष्पितां सहकारजां।<br>
लतां पत्रद्रुमच्छन्नां जातां परभृतां सखीं 1.43.२५०।<br>
निबध्य तु जटाजूटं कुटिलैरलकै रतिः।<br>
उद्वर्त्य गात्रं शुभ्रेण हृद्येन स्मरभस्मना२५१।<br>
जानुभ्यामवनिं गत्वा प्रोवाचेन्दुविभूषणम्।<br>
रतिरुवाच।<br>
नमः शिवायास्तु मनोमयाय जगन्मयायाद्भुतवर्त्मने नमः२५२।<br>
नमः शिवायास्तु सुरार्चिताय तुभ्यं सदा भक्तकृपापराय।<br>
नमो भवायास्तु भवोद्भवाय नमोस्तु ते ध्वस्तमनोभवाय२५३।<br>
नमोस्तु मायामदनाश्रयाय नमो निसर्गामलभूषिताय।<br>
नमोस्त्वमेयाय गुणायनाय नमोस्तु सिद्धाय पुरातनाय२५४।<br>
नमः शरण्याय नमो गुणाय नमोस्तु ते भीमगणानुगाय।<br>
नमोस्तु नानाभुवनर्द्धिकर्त्रे नमोस्तु भक्ताभिमतप्रदाय२५५।<br>
नमोथ कर्मप्रसवे नमः सदा अनंतरूपाय सदैव तुभ्यम्।<br>
असह्यकोपाय सदैव तुभ्यं शशांकचिह्नाय नमोस्तु तुभ्यम्२५६।<br>
असीमलीलापरमस्तुताय वृषेंद्रयानाय पुरांतकाय।<br>
नमः प्रसिद्धाय महौषधाय नमोस्तु नानाविधरूपकाय२५७।<br>
नमोस्तु कालाय नमः कलाय नमोस्तु ते कालकलातिगाय।<br>
चराचराचार्यविचार्यवर्यमाचार्यमुत्प्रेक्षितभूतसर्गं२५८।<br>
त्वामिंदुमौलिशरणं प्रपन्ना प्रियाप्तयेहं सहसा महेशं।<br>
प्रयच्छ मे कामयशः समृद्धिं पतिं विना तं भगवन्न जीवे२५९।<br>
प्रियः प्रियायाः पुरुषेश नित्यस्ततो परः को भुवनेष्विहास्ति।<br>
प्रभुः प्रभावी प्रभवः प्रियाणां प्रवीणपर्याय परापरं तपः२६०।<br>
त्वमेव नाथो भुवनस्य गोप्तां दयालुरुन्मूलितभक्तभीतिः।<br>
इत्थं स्तुतः शंकरइंद्रमौलिर्वृषाकपिर्मन्मथकांतया तु२६१।<br>
तुतोष दोषाकरखंडधारी उवाच चैनां मधुरं निरीक्ष्य।<br>
शंकर उवाच।<br>
भविष्यति च कामोयं काले कांते चिरादथ२६२।<br>
अनंग इति लोकेषु स विख्यातिं गमिष्यति।<br>
इत्युक्ता शिरसा वंद्य गिरीशं कामवल्लभा२६३।<br>
जगामोपवनं चान्यद्रतिस्तुहिन पर्वते।<br>
रुरोद चापि बहुशो दीना रम्ये स्थले स्थले२६४।<br>
मरणव्यवसायापि निवृत्ता च शिवाज्ञया।<br>
अथ नारदवाक्येन चोदितो हिमभूधरः२६५।<br>
कृताभरणसंस्कारां कृतकौतुकमंगलां।<br>
स्वर्गपुष्पकृतापीडां शुभ्रचीनांशुकांबराम्२६६।<br>
सखीभ्यां संयुतां शैलो गृहीत्वा स्वसुतां ततः।<br>
जगाम सुभगे योगे तदा संपूर्णमानसः२६७।<br>
सकाननान्युपाक्रम्य वनान्युपवनानि च।<br>
ददर्श रुदतीं नारीमप्रतर्क्यां महौजसम्२६८।<br>
न रूपेणेदृशी लोके रम्येषु वनसानुषु।<br>
कौतुकेन परामृष्टस्तां दृष्ट्वा रुदतीं गिरिः२६९।<br>
उपसृप्य ततस्तस्या निकटं सोप्यपृच्छत।<br>
हिमवानुवाच-।<br>
कासि कस्यासि कल्याणि किमर्थं चापि रोदिषि२७०।<br>
नैतदल्पमहं मन्ये कारणं लोकसुंदरि।<br>
सा तस्य वचनं श्रुत्वा उवाच मधुना सह२७१।<br>
रुदंती शोकवचनं श्वसंती दैन्यवर्धनं।<br>
रतिरुवाच-।<br>
कामस्य दयितां भार्यां रतिं मां विद्धि सुव्रत२७२।<br>
गिरावस्मिंश्च भगवान्गिरिशस्तपसि स्थितः।<br>
तेन प्रत्यूहरुष्टेन क्रोधाद्विस्फार्य लोचनं२७३।<br>
विमुच्याग्निशिखाज्वालां कामो भस्मावशेषितः।<br>
अहं तु शरणं याता तं देवं भयविह्वला२७४।<br>
स्तुतवत्यथ संतुष्टस्ततो मां गिरिशोऽब्रवीत्।<br>
तुष्टोहं कामदयिते कामोत्पत्तिर्भविष्यति२७५।<br>
त्वत्स्तुतिं चाप्यधीयानो नरो भक्त्या मदाश्रयः।<br>
लप्स्यते कांक्षितं कामं निवर्तमरणादपि२७६।<br>
प्रतीक्षमाणा तद्वाक्यमाशावेशवशादहं।<br>
शरीरं परिरक्षिष्ये किंचित्कालं महाद्युते२७७।<br>
इत्युक्तस्तु तया रत्या शैलः संभ्रमभीषणः।<br>
पाणावादाय तनयां गंतुमैच्छत्स्वकं पुरं२७८।<br>
भाविनोऽवश्यभावित्वाद्भवित्री भूतभाविनी।<br>
लज्जमाना सखिमुखैरुवाच पितरं गिरिं२७९।<br>
शैलपुत्र्युवाच-।<br>
दुर्भगेन शरीरेण किं ममानेन कारणं।<br>
कथं च तां दशां प्राप्तश्शङ्करो मे पतिर्भवेत्२८०।<br>
तपोभिः प्राप्यतेभीष्टं नासाध्यं तु तपस्यतः।<br>
दुर्भगत्वं वृथा लोके विहिते सति साधने२८१।<br>
तपसि भ्रष्टसंदेहा ततः स्वार्थजिगीषया।<br>
एवं तपः करिष्येहं यामीत्युक्तवतीं सुताम्२८२।<br>
उवाच वाचा शैलेंद्रो गद्गदस्वरवर्णया।<br>
हिमवानुवाच-।<br>
उमेति चापलं पुत्रि न क्षमं तावकं वपुः२८३।<br>
सोढुं क्लेशानुरूपस्य तपसः सौम्यदर्शने।<br>
भावीन्यपि च कार्याणि पदार्थानि सदैव तु२८४।<br>
भाविनोर्था भवंत्येव बहवोऽनिच्छतोपि हि।<br>
तस्मान्न तपसा तेस्ति बाले किंचित्प्रयोजनम्२८५।<br>
भवनं चैव गच्छामि चिंतयिष्यामि तत्र वै।<br>
इत्युक्ता तु यदा नैव गृहमन्वेति शैलजा२८६।<br>
ततोद्रिश्चिंतयाविष्टः स्वसुतां प्रशशंस च।<br>
ततोंतरिक्षे दिव्या च वागभूद्भुवनत्रये२८७।<br>
उमेति चापलं पुत्रि त्वयोक्ता तनया यतः।<br>
उमेति नाम तेनास्या भुवनेषु भविष्यति२८८।<br>
सिद्धिर्मूर्तिमती त्वेषा साधयिष्यति चिंतितम्।<br>
इति श्रुत्वा तु वचनं स तदाकाशमंडले२८९।<br>
अनुज्ञाय सुतां शैलो जगामाशु स्वमंदिरम्।<br>
पुलस्त्य उवाच-।<br>
शैलजापि ययौ शैलमगम्यमपि दैवतैः२९०।<br>
सखीभ्यामनुयाता तु नियता नगराजजा।<br>
शृंगं हिमवतः पुण्यं नानाधातुविभूषितम्२९१।<br>
दिव्यपुष्पलताकीर्णं भ्रमरोद्घुष्टपादपम्।<br>
दिव्यप्रस्रवणोपेतं मनोरथशतोज्ज्वलम्२९२।<br>
नानापक्षिसमायुक्तं चक्रवाकोपशोभितम्।<br>
जलजस्थलजैः पुण्यैः प्रफुल्लैरुपशोभितम्२९३।<br>
चित्रकंदरसंगुह्यं दिव्यगेहसमन्वितम्।<br>
विहंगसंघसंघुष्टं कल्पपादपसंकटम्२९४।<br>
तत्रापश्यन्महाशाखं शाखिनं हरितच्छदम्।<br>
सर्वर्तुकुसुमोपेतं चक्रवाकोपशोभितम्२९५।<br>
नानापुष्पशताकीर्णं नानाविधफलान्वितम्।<br>
त्यक्तं सूर्यस्य रुचिभिर्भिन्नसंहतपल्लवम्२९६।<br>
तत्रांबराणि संत्यज्य भूषणानि च शैलजा।<br>
संवीता वल्कलैर्दिव्यैर्दर्भनिर्मितमेखला२९७।<br>
त्रिःस्नाता पाटलाहारा बभूव शरदां शतम्।<br>
शतमेकेन जीर्णेन पर्णेनावर्त्तयत्तदा२९८।<br>
निराहारा शतं साभूत्समानां तपसो निधिः।<br>
तत उद्वेजिताः सर्वे प्राणिनस्तपसोग्निना२९९।<br>
ततः सस्मार भगवान्मुनीन्सप्त शतक्रतुः।<br>
ते समागम्य मुदिताः सर्वे समुदितास्तथा1.43.३००।<br>
पूजितास्ते महेंद्रेण पप्रच्छुस्तत्प्रयोजनम्।<br>
किमर्थं हि सुरश्रेष्ठ संस्मृतास्तु वयं त्वया३०१।<br>
शक्रः प्रोवाच शृण्वंतु भगवंतः प्रयोजनम्।<br>
हिमाचले तपो घोरं तप्यते भूधरात्मजा३०२।<br>
तस्याभिमतयोगेन भवंतः कर्तुमर्हथ।<br>
तपः समापनं देव्या जगदर्थे त्वरान्विताः३०३।<br>
तथेत्युक्त्वा ततः शैलं सिद्धसंघातसेवितम्।<br>
ऊचुरागम्य मुनयस्तामथो मधुराक्षरम्३०४।<br>
पुत्रि कस्ते व्यवसितः कामः कमललोचने।<br>
तानुवाच ततो देवी सादरं गौरवान्मुनीन्३०५।<br>
देव्युवाच-।<br>
तपस्यंतो महाभागाः प्रोह्य मौनं भवादृशां।<br>
वंदनाय नियुक्ता धीर्याचयत्यविकल्पितम्३०६।<br>
सुप्रसन्नमुखा यूयं गृहीत्वासनमादितः।<br>
उपविष्टाः श्रमं मुक्त्वा ततः प्रक्ष्यथ मामनु३०७।<br>
इत्युक्तास्ते ततश्चक्रुस्तत्रासनपरिग्रहम्।<br>
सा च तान्विधिवत्पूर्वं पूजयित्वा विधानतः३०८।<br>
उवाचादित्यसंकाशान्मुनीन्सप्तॠषीन्शनैः।<br>
त्यक्त्वा व्रतात्मकं मौनं नत्वा च विधिवन्मुनीन्३०९।<br>
भगवंतोपि मौनांते तस्याः सप्तर्षयोप्यथ।<br>
गौरवाधारतां प्राप्तां पप्रच्छुस्तां पुनस्तथा३१०।<br>
सापि गौरवगर्भेण मनसा चारुहासिनी।<br>
मुनीन्सर्वांस्तथालोक्य प्रोवाच प्रोह्य वाग्यमम्३११।<br>
भगवंतो विजानीथ प्राणिनां मनसेप्सितम्।<br>
शरीरादिभिरत्यर्थं कदर्थ्यं ते हि देहिनः३१२।<br>
केचित्तु निपुणास्तत्र घटंते विविधोद्यमैः।<br>
उपायैर्दुर्लभान्भावान्प्राप्नुवंति ह्यतंद्रिताः३१३।<br>
अपरे तु परिच्छिद्य नानाकारानुपक्रमान्।<br>
देहांतरार्थं सारंभमाश्रयंति हि तद्व्रतम्३१४।<br>
ममत्वाकाशसंभूतकुसुमस्रग्विभूषितम्।<br>
विंध्यशृंगं स्प्रष्टुकामो हस्तः प्रसरते मुहुः३१५।<br>
अहं किल भवं देवं पतिं प्राप्तुं समुद्यता।<br>
प्रकृत्यैव दुराराध्यं तपस्यंतं च संप्रति३१६।<br>
सुरासुरैरनिर्णीतं परमार्थक्रियाश्रयं।<br>
सांप्रतं चापि निर्दग्धो मदनो वीतरागिणा३१७।<br>
कथमाराधयेदीशं मादृशी तादृशं शिवम्।<br>
इत्युक्ता मुनयस्ते तु स्थिरतां मनसस्ततः३१८।<br>
ज्ञातुमस्या वचः प्रोचुः प्रक्रमात्प्रकृतार्थकम्।<br>
मुनय ऊचुः-।<br>
द्विविधन्तु सुखं तावत्पुत्रि लोके विभाव्यते३१९।<br>
शरीरस्यास्य संयोगश्चेतसश्चापि निर्वृतिः।<br>
प्रकृत्या तु स दिग्वासा भीमो भस्मास्थिभूषणः३२०।<br>
कपाली भिक्षुको नग्नो विरूपाक्षोऽस्थिरक्रियः।<br>
प्रमत्तोन्मत्तकाकारो बीभत्सो कृतसंग्रहः३२१।<br>
पत्या न तेन चास्त्यर्थो मूर्तानर्थेन कांक्षितः।<br>
यदि स्वस्य शरीरस्य सुखमिच्छसि शाश्वतम्३२२।<br>
तत्कथं ते महादेवाद्भूतभाजो जुगुप्सितात्।<br>
स्रवन्नरवसासास्थिकपालकृतभूषणात्३२३।<br>
श्वसदुग्रभुजंगेन्द्रकृतभूषणभूषितात्।<br>
श्मशानवासिनो रौद्रप्रमथानुगतादपि३२४।<br>
सुरेन्द्रमकुटव्रातनिघृष्टचरणोऽरिहा।<br>
हरिरस्ति जगद्धाता श्रीकान्तोऽनन्तमूर्तिमान्३२५।<br>
जप्यो यज्ञभुजामस्ति तथेन्द्रः पाकशासनः।<br>
देवतानां निधिश्चास्ति ज्वलनस्सर्वकामधुक्३२६।<br>
वायुरस्ति जगद्धाता यः प्राणस्सर्वदेहिनाम्।<br>
तथा वैश्रवणो राजा सर्वार्थमहिमा प्रभुः३२७।<br>
एभ्य एकतमं कस्मान्न त्वं संप्राप्तुमिच्छसि।<br>
उतान्यस्मादिह प्राप्यं सुखं ते मनसे हितम्३२८।<br>
एवमेतत्तथा पुत्रि प्रभावो लोकसम्पदाम्।<br>
अस्मिन्देहे परे वापि कल्याणप्राप्तये तव३२९।<br>
पितुरेवास्ति ते सर्वं सुरेभ्यो यन्निवेदितम्।<br>
वरस्य प्राप्तये क्लेशस्स चाप्यत्राफलस्तरुः३३०।<br>
प्रायेण प्रार्थितो ह्यर्थस्समर्थो ह्यतिदुर्लभः।<br>
स्वस्थानविनियोगित्वात्पुत्रि तत्रापि लभ्यते३३१।<br>
इत्युक्तवत्सु कुपिता मुनिवर्येषु शैलजा।<br>
उवाच क्रोधरक्ताक्षी विस्फुरद्दशनच्छदा३३२।<br>
देव्युवाच-।<br>
असद्ग्रहस्य का नीतिर्व्यसनस्य क्व यंत्रणा।<br>
विपरीतार्थबोद्धारः सत्पथे केन योजिताः३३३।<br>
एवं मां वित्थ दुष्प्रज्ञामस्थानासद्ग्रहप्रियाम्।<br>
न मां प्रतिविचारोस्ति यदहंकारमानिनी३३४।<br>
प्रजापतिसमाः सर्वे भवंतः सर्वदर्शिनः।<br>
न नूनं वित्थ तं देवं शाश्वतं जगतः प्रभुम्३३५।<br>
अजमीशानमव्यक्तममेयमहिमोदयम्।<br>
आस्तां तत्कर्मसद्भावं संबोधं तावदावृतम्३३६।<br>
विदुस्तं न हरि ब्रह्ममुखा अपि सुरेश्वराः।<br>
यत्तस्यविभवं स्वोत्थं भुवनेषु विजृंभितम्३३७।<br>
प्रकटं सर्वभूतानां तदप्यथ न वित्थ किं।<br>
कस्यैतद्गगनं मूर्तिः कस्याग्निः कस्य मारुतः३३८।<br>
कस्य भूः कस्य वरुणः कश्चंद्रार्कविलोचनः।<br>
कस्यार्चयंति लोकेषु लिंगं भक्त्या सुरासुराः३३९।<br>
यच्च ब्रह्मेश्वरा देवा विष्ण्विन्द्राद्या महर्षयः।<br>
प्रभावं प्रभवं वापि तेषामपि न वित्थ किं३४०।<br>
अदितेः कश्यपाज्जाता देवा नारायणादयः।<br>
मरीचेः कश्यपः पुत्रो ह्यदितिर्दक्षपुत्रिका३४१।<br>
मरीचिश्चापि दक्षश्च पुत्रौ तौ ब्रह्मणः किल।<br>
ब्रह्मा हिरण्मयादंडादेव सिद्धविभूतिकः३४२।<br>
कस्य प्रादुरभूद्ध्यानात्प्राकृतः प्राकृतांशकः।<br>
अथ नारायणेनैव स्वकीयेच्छा समाश्रयात्३४३।<br>
तत्प्रेरितः प्रयात्वेष जन्म नारायणात्मकम्।<br>
सापि कर्मण एवोक्ता प्रेरणाविवशात्मनाम्३४४।<br>
यथोन्मादादि दुष्टस्य मतिरेव हि साभवेत्।<br>
इष्टानेव पदार्थान्वै विपरीतान्हि मन्यते३४५।<br>
लोकस्य व्यवहारेषु दृष्टेषु हसते सदा।<br>
धर्माधर्मफलप्राप्तौ विष्णुमेव निबोधत३४६।<br>
विदध्वमित्थं मुनयोऽसकृच्च मे गिरं गिरीशश्रुतिभूमिसन्निधौ।<br>
उत्कृष्टकेदार इवावनीतले सुबीजमुष्टिं सुफलाय कर्षकाः३४७।<br>
ते तां श्रुत्वा हि तां रम्यां प्रक्रमात्प्रक्रमक्रियाम्।<br>
वाचंवाचां पतिप्रख्याः प्रोचुश्चस्मितसुंदराः३४८।<br>
मुनय ऊचुः-।<br>
जाते लोकविधाने तु सत्यं तत्कार्यमुत्तमम्।<br>
प्रायः प्रालेयशैलस्य शंका तत्कालरूपिणः३४९।<br>
सत्यमुत्कंठिताः सर्वे ये ये कार्यार्थमुद्यताः।<br>
तेषां त्वरंते चेतांसि किंतु नाममहात्मनाम्1.43.३५०।<br>
लोकयात्रानुगंतव्या विशेषेण विवक्षितैः।<br>
यतस्तद्धर्ममेधंते तत्प्रामाण्यं परे धृताः३५१।<br>
इत्युक्त्वा मुनयो जग्मुस्त्वरितास्तुहिनाचलम्।<br>
तत्र ते पूजितास्तेन हिमशैलेन सादरम्३५२।<br>
ऊचुर्मुनिवराः प्रीताः स्वल्पकं तु त्वरान्विताः।<br>
मुनय ऊचुः-।<br>
देवो दुहितरं साक्षात्पिनाकी तव मार्गते३५३।<br>
तच्छीघ्रं पावयात्मानमाहुत्येवानले हुतम्।<br>
कार्यं हि तच्च देवानां सुचिरं परिवर्तते३५४।<br>
जगदुद्धारणायैष विधातव्यः समुद्यमः।<br>
इत्युक्तस्तु तदा शैलो हर्षावेशवशान्मुनीन्३५५।<br>
असमर्थोभवद्वक्तुमुत्तरं प्रार्थयन्निव।<br>
ततो मेना मुनीन्वंद्य प्रोवाच स्नेहविक्लवा३५६।<br>
दुहितुस्तान्मुनींश्चैव वचनं स्वयमर्थवत्।<br>
मेनोवाच-।<br>
यदर्थं दुहितुर्जन्म चेच्छंत्यपि महाफलं३५७।<br>
तदेवोपस्थितं सर्वं प्रक्रमेणैव सांप्रतम्।<br>
कुलजन्मवयोरूपविभुत्वैस्सहितोपि यः३५८।<br>
वरस्तस्यापि नाहूय सुता देया ह्ययाचतः।<br>
दिग्वासा जटिलः शूली दग्धकामोपि कामदः३५९।<br>
स तु मत्सुतया घोरः कथं नाम उपास्यते।<br>
मुनय ऊचुः-।<br>
ऐश्वर्यमवगच्छस्व शंकरस्य सुरासुराः३६०।<br>
आराध्यमानपादाब्ज युगलाश्च सुनिर्वृताः।<br>
यस्योपयोगि यद्रूपं तेन तत्प्रार्थ्यते चिरम्३६१।<br>
घोरं तपस्यते बाला तेन रूपेण निर्वृता।<br>
यत्सा व्रतानि दिव्यानि नयिष्यति समापनम्३६२।<br>
तदत्रावहिता तावदस्मास्वेव भविष्यति।<br>
इत्युक्त्वा गिरिणा सार्द्धं ययुर्यत्रास्ति शैलजा३६३।<br>
जितार्कज्वलनज्वाला तपस्तेजोमयीह्युमा।<br>
प्रोक्ता सा मुनिभिः स्निग्धं मानिन्याह वचोर्थवत्३६४।<br>
नाहं क्षुद्रात्किलेच्छामि ॠते शर्वात्पिनाकिनः।<br>
स्थितं च तारतम्येन प्राणिनां परमर्द्धिदं३६५।<br>
धीरतैश्वर्यकार्याणि प्रमाणमतुलं महत्।<br>
यस्मान्न किंचिदपरं यच्च यस्मात्प्रवर्तते३६६।<br>
यस्यैश्वर्यमनाद्यंतं तमहं शरणं गता।<br>
समः सव्यवसायश्च दीर्घेण विपरीतकः३६७।<br>
एवं निशम्य ते वाचं देव्या मुनिवरास्तदा।<br>
आनंदाश्रुपरीताक्षाः सस्वजुस्तां तपस्विनीं३६८।<br>
ऊचुश्च परमप्रीताः शैलजां मधुरं वचः।<br>
ॠषय ऊचुः।<br>
अत्यद्भुतमहो पुत्रि ज्ञानमूर्तिरिवामला३६९।<br>
प्रसादयसि नो भावं भवभावप्रतिश्रयात्।<br>
ननु विद्मो वयं तस्य देवस्यैश्वर्यमद्भुतम्३७०।<br>
त्वन्निश्चयस्य दृढतां वेत्तुं वयमिहागताः।<br>
अचिरादेव तन्वंगि कामस्त्वेष भविष्यति३७१।<br>
आदित्यस्स प्रभो याति रत्नेभ्यः का द्युतिः पृथक्।<br>
कोऽर्थो वर्णान्स्वकांस्त्यक्त्वा तथा त्वं गिरिशं विना३७२।<br>
यामो नेकाभ्युपायेन तमभ्यर्थयितुं वयम्।<br>
अस्माकमपि चैषोर्थः सुतरां हृदि वर्तते३७३।<br>
अतस्त्वमेव सा बुद्धिर्यतो नीतिस्त्वमेव हि।<br>
अतो निःसंशयं कार्यं शंकरोपि विधास्यति३७४।<br>
इत्युक्त्वा पूजितास्सर्वे मुनयो गिरिकन्यया।<br>
प्रययुर्गिरिशं द्रष्टुं प्रस्थं हिमवतो महत्३७५।<br>
गंगांभः प्लावितात्मानः पिंगाबद्धजटासटाः।<br>
भृंगानुयातपाणिस्थ मंदारकुसुमस्रजः३७६।<br>
संप्राप्य तु गिरेः प्रस्थं ददृशुः शंकराश्रमम्।<br>
प्रशांताशेषसत्वौघं पर्यस्तिमितकाननम्३७७।<br>
निःशब्दक्षोभसलिल प्रयातं सर्वतो दिशम्।<br>
तत्रापश्यंस्ततोद्वारि वीरकं वेत्रपाणिनम्३७८।<br>
तमेते मुनयः पूज्या विनीताः कार्यगौरवात्।<br>
ऊचुर्मधुरभाषाभिस्ते वाचं वाग्मिनां वराः३७९।<br>
द्रष्टुं वयमिहायाताः शंकरं गुणनायकं।<br>
त्रिलोचनं विजानीहि सुरकार्यप्रचोदिताः३८०।<br>
त्वमेव नो गतिस्तत्र यथाकालानतिक्रमः।<br>
स्यात्प्रार्थनैषा प्रायेण प्रतीहारमयी प्रभो३८१।<br>
इत्युक्तो मुनिभिः सोथ गौरवात्तानुवाच ह।<br>
सवनस्यापरां संध्यां कर्तुं मंदाकिनीं गतः३८२।<br>
क्षणेन भाविता विप्रास्ततो द्रक्ष्यथ शूलिनम्।<br>
इत्युक्ता मुनयस्तस्थुर्यत्नात्कार्यविचक्षणाः३८३।<br>
गंभीरांबुधरं प्रावृट्तृषिताश्चातका यथा।<br>
तथा क्षणेन निष्पन्न समाचारक्रियाविधिम्३८४।<br>
वीरासनकृतोद्देशं मृगचर्मनियामितम्।<br>
ततो विनीतो जानुभ्यामवलंब्य महीं मुदा३८५।<br>
उवाच वीरको देवं प्रणयैकसमाश्रयम्।<br>
संप्राप्ता मुनयः सप्त द्रष्टुं त्वां दीप्ततेजसं३८६।<br>
विभो समादिश द्रष्टुं ततो ध्यानमिहार्हसि।<br>
इत्युक्तो धूर्जटिस्तेन वीरकेण महात्मना३८७।<br>
भ्रूभंगसंज्ञया तेषां प्रवेशाज्ञां ददौ तदा।<br>
मूर्द्धकंपेन तान्सप्त वीरकोपि महामुनीन्३८८।<br>
आजुहाव विदूरस्थान्दर्शनाय पिनाकिनः।<br>
त्वराबद्धजटास्ते च लंबकृष्णानिजांबराः३८९।<br>
विविशुर्वेदिकां दिव्यां गिरीशस्य विभोस्ततः।<br>
बद्धपाणिपुटा क्षिप्त नाकपुष्पोत्त्करास्ततः३९०।<br>
पिनाकिपादयुगलं वंद्य नाकनिवासिनः।<br>
ततः स्निग्धेक्षिताः संतो मुनयः शूलपाणिना३९१।<br>
गिरीशं ते ततो दृष्ट्वा ते समं तुष्टवुर्मुदा३९२।<br>
मुनय ऊचुः-।<br>
अहो कृतार्था वयमेव सांप्रतं सुरेश्वरैर्वंदितपादपल्लवम्।<br>
विलोकयामो गुणगौरवर्द्धिभिः समादिशेः कार्यमशेषरक्षणम्३९३।<br>
ततः प्रहस्य सर्वज्ञ उवाच मुनिसत्तमान्।<br>
भवतां यद्धृदिगतं कार्यं तत्कुरुताधुना३९४।<br>
इत्युक्ता मुनयस्तूर्णं ययुर्यत्र च शैलजा।<br>
बभाषिरे विभागज्ञा गिरिजां गिरिगह्वरे।<br>
रम्यं प्रियमनोहारि मारूपं तपसादह३९५।<br>
प्रीतस्ते शंकरः पाणिमेष प्रतिग्रहीष्यति।<br>
वयमर्थितवंतस्ते पितरं पूर्वमागताः३९६।<br>
पित्रा सह गृहं गच्छ वयं यामः स्वमंदिरं।<br>
इत्युक्ता तपसः सत्यं फलमस्तीति चिंत्य सा३९७।<br>
त्वरमाणा ययौ वेश्म पितुर्दिव्यं सुशोभितं।<br>
सा तत्र रजनीं मेने वर्षायुतसमां सती३९८।<br>
हरदर्शनसंजात समुत्कंठा हिमाद्रिजा।<br>
ततो मुहूर्त्ते ब्राह्मे तु तस्याश्चक्रुः सुहृत्क्रियां३९९।<br>
नानामंगलसंदोहान्यथावत्क्रमपूर्वकम्।<br>
दिव्यमंगलसंयोगान्मंदिरे बहुमंगले 1.43.४००।<br>
उपासत गिरिं मूर्त्ता ॠतवः सर्वकामिकाः।<br>
वायवः सुखदाश्चासन्संमार्जनविधौ गिरेः४०१।<br>
हर्म्येषु श्रीः स्वयं देवी कृतनाना प्रसाधना।<br>
कांतिः सर्वेषु भावेषु ॠद्धिश्च भरणाकुला४०२।<br>
चिंतामणिप्रभृतयो रत्नाश्शैलं समंततः।<br>
उपतस्थुर्लताश्चापि कल्पकाद्या महाद्रुमाः४०३।<br>
ओषध्यो मूर्तिमत्यश्च दिव्यौषधिसमन्विताः।<br>
रसाश्च धातवश्चैव सर्वे शैलस्य किंकराः४०४।<br>
किंकरास्तस्य शैलस्य व्यग्राश्चाश्रमवर्तिनः।<br>
नद्यः समुद्रा निखिलाः स्थावरं जंगमं च यत्४०५।<br>
ते सर्वे हिमशैलस्य महिमानमवर्द्धयन्।<br>
अभवन्मुनयो नागा यक्षा गंधर्वकिन्नराः४०६।<br>
शंकरस्यापि विबुधा गंधमादनपर्वते।<br>
सज्जमंडनसंभारास्तस्थुर्निर्मल मूर्त्तयः४०७।<br>
शर्वस्याथ जटाजूटे चंद्रखंडं पितामहः।<br>
बबंध प्रणयोदार विस्फारितविलोचनः४०८।<br>
कपालमालां विपुलां चामुंडा मूर्ध्नि बध्नती।<br>
उवाच गिरिशं काली पुत्रं जनय शंकर४०९।<br>
यो दैत्येंद्रकुलं हत्वा मां रक्तैस्तर्पयिष्यति।<br>
शौरिर्वतंसिकारत्नं कंठाभरणमुज्वलम्४१०।<br>
भुजंगाभरणं गृह्य सज्जश्शंभोः पुरोऽभवत्।<br>
शक्रो गजाजिनं तस्य वसाभ्यक्ताग्रपल्लवम्४११।<br>
दध्रे सरभसं स्विद्यद्विस्तीर्ण मुखपंकजम्।<br>
वायवश्च ववुस्तीक्ष्णास्तीक्ष्णं हिमगिरिप्रभम्४१२।<br>
वृषं विभूषयामासुर्हरयानं मनोजवम्।<br>
विरेजुर्नयनान्तस्थाः शंभोः सूर्यानलेंदवः४१३।<br>
स्वां द्युतिं लोकनाथस्य जगतः कर्मसाक्षिणः।<br>
चिताभस्मसमाधत्त कपाले रजतप्रभम्४१४।<br>
मनुजास्थिमयीं मालां निबंबंध च पाणिना।<br>
प्रेताधिपः पुरे दूरे सभयः समवर्तत४१५।<br>
नानाकारमहारत्नभूषणं धनदाहृतम्।<br>
विहायोदीप्तसर्पेंद्र कटकेन स्वपाणिना४१६।<br>
कर्णोत्तंसं चकारेशो ह्यमलं तक्षकं स्वयम्।<br>
निष्पन्नाभरणं चैव प्रसाध्येशं प्रसाधनैः४१७।<br>
तत्राप्येषा नियमतो ह्यभवन्व्यग्रमूर्तयः।<br>
मुमोचाभिनवान्सर्वरम्यशालिरसौषधीन्४१८।<br>
व्यग्रा तु पृथिवी देवी सर्वभावात्मनोरमा।<br>
गृहीत्वा वरुणः साक्षाद्रत्नाढ्याभरणानि च४१९।<br>
पुष्पाणि च विचित्राणि नानारत्नमयानि तु।<br>
तस्थौ साभरणो देवः सर्वज्ञः सर्वदेहिनाम्४२०।<br>
ज्वलनश्चापि दिव्यानि हैमान्याभरणानि च।<br>
जातरूपपवित्राणि प्रयतः समुपस्थितः४२१।<br>
वायुर्ववौ च सुरभिः सुखसंस्पर्शनो विभुम्।<br>
छत्रं चंद्रकरोद्दामं हासितं च शतक्रतुः४२२।<br>
जग्राह मुदितः श्रीमान्बाहुभिर्वज्रभूषणः।<br>
जगुर्गंधर्वमुख्याश्च ननृतुश्चाप्सरोगणाः४२३।<br>
वादयंतोतिमधुरं जगुर्गंधर्वकिन्नराः।<br>
मुहूर्तादृतवस्तत्र जगुश्च ननृतुश्च वै४२४।<br>
चपलाश्च गणास्तस्थुर्लोडयंतो हिमाचलम्।<br>
उपविष्टः क्रमाद्धाता विश्वकृद्भगनेत्रहा४२५।<br>
चकारौद्वाहिकं कृत्यं पत्न्या सह यथोदितम्।<br>
दत्तार्घ्यो गिरिराजेन सुरवृंदैर्विनोदितः४२६।<br>
अवसत्तां क्षपां तत्र पत्न्या सह पुरांतकः।<br>
ततो गंधर्वगीतेन नृत्येनाप्सरसामपि४२७।<br>
स्तुतिभिर्देवदैत्यानां विबुद्धो विबुधाधिपः।<br>
आमंत्र्य हिमशैलेंद्रं प्रभाते जायया सह४२८।<br>
जगाम मंदरगिरिं वायुवेगेन शृंगिणा।<br>
ततो गते भगवति नीललोहिते सहोमया रतिमनुभूतभूधरः४२९।<br>
सबांधवो भवति हि कस्य नो मनो विशृंखलं जगति हि कन्यका पितुः।<br>
पुरोद्यानेषु रम्येषु विविक्तेषु वनेषु च४३०।<br>
सुरक्तहृदयो देव्या विजहार भगाक्षिहा।<br>
ततो बहुतिथे काले पुत्रनाम्ना गिरेः सुता४३१।<br>
सखीभिः सहिता क्रीडां चक्रे कृत्रिम पुत्रकैः।<br>
कदाचिद्गंधतैलेन गात्रमभ्यज्य शैलजा४३२।<br>
चूर्णैरुद्वर्तयामास मलेनापूरितां तनुम्।<br>
तदुद्वर्त्तनकं गृह्य नरं चक्रे गजाननम्४३३।<br>
पुरुषं क्रीडती देवी तच्चाप्यक्षिपदंभसि।<br>
जाह्नव्या शिवया सख्या ततः सोभूद्बृहत्तनुः४३४।<br>
कायेनातिविशालेन जगदापूरयत्तदा।<br>
पुत्रेत्युवाच तं देवी पुत्रेत्यूचे च जाह्नवी४३५।<br>
गांगेय इति देवैस्तु पूजितोऽभूद्गजाननः।<br>
विनायकाधिपत्यं च ददावस्य पितामहः४३६।<br>
पुनः सा क्रीडती चक्रे तरुं च वरवर्णिनी।<br>
मनोज्ञमंकुरं रूढमशोकस्य शुभानना४३७।<br>
वर्द्धयामास तं चापि कृतसंस्कारमंगलम्।<br>
बृहस्पतिमुखैर्विप्रैर्दिवस्पतिपुरोहितैः४३८।<br>
ततो देवैः समुनिभिः प्रोक्ता देवी त्विदं वचः।<br>
अधुना दर्शिते मार्गे मर्यादां कर्तुमर्हसि४३९।<br>
फलं किं भविता देवि कल्पितैस्तरुपुत्रकैः।<br>
इत्युक्ता हर्षपूर्णांगी प्रोवाचातिशुभां गिरं४४०।<br>
एकं निरुदके ग्रामे यः कूपं कारयेद्बुधः।<br>
बिंदौबिंदौ च तोयस्य स वसेद्वत्सरं दिवि४४१।<br>
दशकूपसमावापी दशवापीसमो ह्रदः।<br>
दशह्रदसमा कन्या दशकन्यासमो द्रुमः४४२।<br>
एषा वै शुभ मर्यादा नियता लोकभाविनी।<br>
इत्युक्तास्तु ततो विप्रा बृहस्पतिपुरोगमाः४४३।<br>
जग्मुः स्वमंदिराण्येव भवानीं वंद्य मातरं।<br>
गतेषु तेषु देवोपि शंकरः पर्वतात्मजां४४४।<br>
पाणिनालम्ब्यमानेन न स्वमावासमगच्छत।<br>
चित्तप्रसादजननं प्रासादाट्टालगोपुरं४४५।<br>
लंबमौक्तिकदामानं मालिकाकुलवेदिकं।<br>
सुनद्धकलधौतं च क्रीडागृहमनोगतं४४६।<br>
प्रकीर्णकुसुमामोद मत्तालिकुलकूजितम्।<br>
किन्नरोद्गीतसंगीत गृहांतरितभित्तिकम्४४७।<br>
सुगंधिधूपसंघातं मनःप्राप्यमलक्षितं।<br>
क्रीडामयूरनारीभिरभितो रभसार्पितं४४८।<br>
हंससंघातसंदिष्ट स्फटिकस्तभंतोरणं।<br>
अनाविलमसंभ्रांत्या बहुशः किन्नराकुलं४४९।<br>
शुकैर्यत्राभिदृश्यंते पद्मरागविनिर्मिताः।<br>
भित्तयो जातिसंभ्रांत्या प्रतिबिंबितमौक्तिकाः1.43.४५०।<br>
तत्राक्षैः प्रियया देवो विहर्तुमुपचक्रमे।<br>
स्वछेंद्रनीलभूभागे क्रीडंतौ यत्र संस्थितौ४५१।<br>
वपुः सहायतां प्राप्तौ विनोदरसनिर्वृतौ।<br>
एवं प्रक्रीडतोस्तत्र देवीशंकरयोस्तदा४५२।<br>
प्रादुर्भूतो महाशब्दः पतितांबरगोचरः।<br>
तच्छ्रुत्वा कौतुकाद्देवी किमेतदिति शंकरम्४५३।<br>
पर्यपृच्छत्सुरवरं हरं विस्मितपूर्वकं।<br>
उवाच देवो नैतत्ते दृष्टपूर्वं शुचिस्मिते४५४।<br>
एते गणेशाः क्रीडंते शैलेस्मिन्मत्प्रियाः सदा।<br>
तपसा ब्रह्मचर्येण नामभिः क्षेत्रसेवनैः४५५।<br>
यैरहं तोषितः पूर्वं त एते मनुजोत्तमाः।<br>
मत्समीपमनुप्राप्ता मम हृद्याः शुभानने४५६।<br>
कामरूपा महोत्साहा महारूपगुणान्विताः।<br>
कर्मभिर्विस्मयं तेषां प्रयामि बलशालिनाम्४५७।<br>
सामरस्यास्य जगतः सृष्टिसंहरणक्षमाः।<br>
ब्रह्मचन्द्रेंद्र गंधर्वैस्सकिन्नरमहोरगैः४५८।<br>
विवर्जितोप्यहं नित्यं नैभिर्विरहितो रमे।<br>
हृद्या मे चारुसर्वाङ्गि त एते क्रीडिता गिरौ४५९।<br>
इत्युक्ता तु तदा देवी त्यक्त्वा तं विस्मयाकुला।<br>
गवाक्षांतरमासाद्य प्रेक्षते चकितानना४६०।<br>
यावंतस्ते कृशा दीर्घा ह्रस्वाः स्थूला महोदराः।<br>
व्याघ्रेभवदनाः केचित्केचिन्मेषाजरूपिणः४६१।<br>
अनेकप्राणिरूपाश्च ज्वालास्याः कृष्णपिंगलाः।<br>
सौम्या भीमाः स्मितमुखाः कृष्णपिंगजटास्सदा४६२।<br>
नानाविहंगवदना नानाविधसुराननाः।<br>
कौशेयचर्मवसना नग्नाश्चान्यो विरूपिणः४६३।<br>
गोकर्णा गजकर्णाश्च बहुवक्त्रेक्षणोदराः।<br>
बहुपादा बहुभुजा दिव्यनानास्त्रपाणयः४६४।<br>
अनेककुसुमापीडा नानाव्याकुलभीषणाः।<br>
कृतनानायुधधरा नानाकवचभूषणाः४६५।<br>
विचित्रवाहनारूढा दिव्यरूपा वियच्चराः।<br>
वीणावाद्यरवोद्घुष्टा नानास्थानकनर्तकाः४६६।<br>
गणेशांस्तांस्तथा दृष्ट्वा देवी प्रोवाच शंकरम्।<br>
देव्युवाच-।<br>
गणेशाः कतिसंख्याताः किंनामानः किमात्मकाः४६७।<br>
एकैकशो मम ब्रूहि निष्ठिता ये पृथक्पृथक्।<br>
शंकर उवाच-।<br>
कोटिकोटिश्च संख्याता नानाविख्यातपौरुषाः४६८।<br>
जगदापूरितं सर्वमेभिर्भीमैर्महाबलैः।<br>
सिद्धक्षेत्रेषु रथ्यासु जीर्णोद्यानेषु वेश्मसु४६९।<br>
दानवानां शरीरेषु बालेषून्मत्तकेषु च।<br>
एते विशंति मुदिता नानाहारविहारिणः४७०।<br>
ऊष्मपाः फेनपाश्चैव धूमपा मधुपायिनः।<br>
मेदाहारारुधिरपास्सर्वभक्षा ह्यभोजनाः४७१।<br>
देवादास्तापसाहारा नानावाद्यरतिप्रियाः।<br>
न हि वक्तुमनंतत्वाच्छक्यन्ते हि गणाः पृथक्४७२।<br>
देव्युवाच-।<br>
नागत्वगुत्तरासंगः शुद्धांगो मुंजमेखली।<br>
मनःशिलेन कल्केन चपलो रंजिताननः४७३।<br>
भृंगदष्टोत्पलानां च स्रग्दामा मधुराकृतिः।<br>
पाषाणशकलोत्तान कांस्यतालप्रवर्तकः४७४।<br>
असौ गणेश्वरो देव किंनामा किन्नरानुगः।<br>
य एष गणगीतेषु दत्तकर्णो मुहुर्मुहुः४७५।<br>
शर्व उवाच-।<br>
स एष वीरको देवि सदा मे हृदयप्रियः।<br>
नानाश्चर्यगुणाधारो गणेश्वर गणार्चितः४७६।<br>
देव्युवाच।<br>
ईदृशस्य सुतस्यास्ति ममोत्कंठा पुरांतक।<br>
कदाहमीदृशं पुत्रं द्रक्ष्याम्यानंददायकं४७७।<br>
शर्व उवाच-।<br>
एष एव सुतस्तेस्तु नयनानंदकारकः।<br>
त्वया मात्रा कृतार्थो हि वीरकोपि सुमध्यमे४७८।<br>
इत्युक्त्वा प्रेषयामास विजयां हर्षणोत्सुकां।<br>
वीरकानयनायाशु दुहिता भूभृतः सखीं४७९।<br>
सावरुह्य त्वरायुक्ता प्रासादादंबरस्पृशः।<br>
गणपं गणमध्यस्थं सूर्यकोटिप्रवर्तनम्४८०।<br>
विजयोवाच-।<br>
एहि वीरक चापल्यात्त्वया देवी प्रतोषिता।<br>
त्वामाह्वयति चेत्युक्तस्त्यक्त्वा पाषाणखंडकम्४८१।<br>
देव्याः सपीपमागच्छद्विजयानुगतः शनैः।<br>
प्रासादशिखरोत्फुल्लरक्तांबुजनिभ द्युतिः४८२।<br>
तं दृष्ट्वा प्रस्थितानल्पस्वादुक्षीरपयोधरा।<br>
गिरिजोवाच-।<br>
पिब क्षीरमिदं वत्स स्रुतं पिब यथेच्छकम्४८३।<br>
उवाच देवी सस्नेहं गिरा मधुरवर्णया।<br>
एहि सद्यो हि जातोसि मे पुत्रको देवदेवेन दत्तोधुना वीरक४८४।<br>
उक्तवत्यंकआधाय पर्यष्वजत्तं कपोले चुचुंबागराण्नंदिनी।<br>
मूर्ध्न्युपाघ्राय संमार्ज्य गात्राणि चाभूषयामास दिव्यैः स्वयंभूषणैः४८५।<br>
किंकिणीमेखलानूपुरैः सन्मणिप्रोतकेयूरहारैरमूल्यैर्गुणैः।<br>
कोमलैः पल्लवैश्चित्रितश्चारुभिर्मंगलैः कंकणैर्दिव्यमंत्रोद्भवैः४८६।<br>
तस्य शुद्धैस्ततोभूरिभिश्चाकरोन्मिश्रसिद्धार्थकैरङ्गरक्षाविधिं।<br>
एवमादाय चोवाच कृत्वा स्रजं मूर्ध्नि गोरोचनापत्रभंगोज्ज्वलैः४८७।<br>
वत्सवत्साधुना क्रीड सार्द्धं गणैरप्रमत्तो व्रज श्वभ्रवर्जं शनैः।<br>
व्यालमालाकुलाः शैलसानुद्रुमादंतिभिर्भग्नशाखाः परं भंगिनः४८८।<br>
जाह्नवीमंडलक्षुब्धतोयाकुलं मा विशेथा बहुव्याघ्रजुष्टे वने।<br>
वत्स संख्येषु दुर्गेषु यद्वीरक पुत्र भावायतां स्वच्छचित्तो जनः४८९।<br>
प्रार्थितं भव्यमायातिभाविन्यसौ भाव्यतां सोपि निर्वर्त्यसर्वैर्गुणैः।<br>
एवमुक्तोऽनया वीरको मातरं सस्मयन्नाह लीलावशाविष्टधीः४९०।<br>
एष मात्रा स्वयं मे कृतः कंकणः पत्रकश्चित्रितः पाटलैर्बिंदुभिः।<br>
चारुपुष्पैरियं मालतीभिः कृतामालिका मे शिरस्याहिता कोमला४९१।<br>
तोषयामीश्वरीमित्ययं सत्वरं चिंतयित्वा व्रजद्बाह्यतः क्रीडनम्।<br>
स्वैर्गणैः संयुतो वीरको हर्षितो दक्षिणात्पश्चिमं पश्चिमादुत्तरम्४९२।<br>
उत्तरात्पूर्वमभ्येत्य सख्यायुता प्रेक्षते तं गवाक्षांतराद्वीरकं।<br>
शैलपुत्री बहिः क्रीडितारं जगत्स्नेहतः पुत्रलुब्धायतस्सोत्र कः४९३।<br>
मोहमायाति यः स्वल्पवेत्ता जडो मांसविण्मूत्रसंघातदेहोद्वहः।<br>
द्रष्टुमभ्यंतरं नाकवासेश्वरेष्विन्दुमौलिप्रविष्टेषु कक्षांतरम्४९४।<br>
वाहनान्येवमारोहमाणास्ततो लोकपालास्त्रपूगं मुहूर्त्तावधि।<br>
खड्ग एषो विखड्गाकरो निर्मलः कृंतकः कस्य केनाहृतो ब्रूत नः४९५।<br>
नोभवेद्धस्तदंडेन किं ब्रूमहे भीममूर्त्यं गणे नास्ति कृत्यं गिरौ।<br>
पाश एषोस्ति तेनात्र को बध्यते मा वृथा लोकपालानुगास्तिष्ठत४९६।<br>
एवमेवैतदित्यब्रुवंस्ते तदा वीक्ष्य देवानुगं वीरकं रक्षकं।<br>
प्राह देवी वने पर्वते निर्जराध्यग्निशालामुखे भूतले भूतपाः४९७।<br>
निर्झरांभो निपातेषु नो मज्जतात्पुष्पजालावनद्धेषु धामस्वपि।<br>
प्रोच्चनानाद्रिकुंजावगाहेष्वथो मारुतास्फोटसंरक्षणे कामतः४९८।<br>
कांचनोत्तुंग शृंगावरोहक्षितौ हैमरेणूत्करासंगपिंगद्युतिः।<br>
खेचराणां वने चापि रम्ये बभौ रूपसंपत्प्रकारोगणो वासितुम्४९९।<br>
मंदरेकंदरे चारुवापीतटे कुन्दमंदारपुष्पप्रवालांबुजे।<br>
सिद्धनारीभिरापीतरूपामृतं विस्तृतैर्नेत्रमात्रैरनुन्मेषिभिः1.43.५००।<br>
वीरकं शैलपुत्री निमेषांतरादस्मरत्पुत्रगृध्नुर्विनोदार्थिनी।<br>
सोपि तादृक्क्षणावाप्तपुण्योदयो यो हि जन्मांतरेऽस्यात्मजत्वं ततः५०१।<br>
क्रीडतस्तस्य तृप्तिः कथं जायते योपि भावाज्यग? द्वेधसा तेजसा।<br>
कलिपतःप्रेक्षणं दिव्यगीतक्षणं नृत्यलोलैर्गणैशैः प्रवृत्यक्षणं५०२।<br>
सिंहनादाकुले गंडशैले ज्वलद्रत्नजाले बृहत्सालतालेक्षणम्।<br>
फुल्लनाना तमालालिकालेक्षणं वृक्षमूले विलोलोमरालेक्षणम्५०३।<br>
स्वल्पपंके जले पंकजांकेक्षणं मातुरंके शुभे निष्कलंकेक्षणम्।<br>
परिक्रीडते बाललीलाविसारी गणेशाधिपा देवतानंदकारी५०४।<br>
निकुंजेषु विद्याधरोद्गीतशीलः पिनाकीव लीलाविलासैः सलीलः।<br>
प्रकाश्य भुवनं गोभिस्ततो दिनकरे गते५०५।<br>
देशांतरं तदा पश्चाद्दूरस्थो धरणीधरः।<br>
मित्रत्वमस्य सुदृढं हृदये द्योतयन्निव५०६।<br>
नित्यमाराधितो विप्रैः श्रीमान्विघनसः सुतः।<br>
नाकरोत्सवितुर्मेरुरुपकारं पतिष्यतः५०७।<br>
जनेष्वेषा व्यवस्थेति श्रूयते स्रवलितो ह्यधः।<br>
दिनेनानुगतो भानुः स्वजनं परिपूरयन्५०८।<br>
संध्याबद्धांजलिपुटा मुनयोभिमुखा रविम्।<br>
यावदद्यासते शीघ्रं निवार्योष्णाभिभाविताम्५०९।<br>
व्यजृंभताथ लोकेस्मिन्क्रमाद्वैभावरं तमः।<br>
कुटिलस्येव हृदये कालुष्यं दूषयन्मनः५१०।<br>
ज्वलत्फणिफणारत्नदीपोद्योतित भित्तिके।<br>
शयने शशसंघात रत्नवस्त्रोत्तरच्छदे५११।<br>
नानारत्नद्युतिलसच्छक्रचापविडंबके।<br>
रत्नैः किंकिणिजालेन लसन्मुक्ताकलापके५१२।<br>
कमनीयचलल्लीला वितानाच्छादितांबरे।<br>
मंदरे मंन्दसंचारं गते गिरिसुतायुतः५१३।<br>
तस्थौ गिरिसुता बाहुलता मिलितकंधरः।<br>
शशिमौलिः सितज्योत्स्नास्फारपूरितगोचरः५१४।<br>
गिरिजाप्यसितापांगी नीलोत्पलदलच्छविः।<br>
विभावर्या च संपृक्ता बभूवातीव गोमयी५१५।<br>
तामुवाच ततो देवः क्रीडाकेलिकलायुताम्५१६।<br>
