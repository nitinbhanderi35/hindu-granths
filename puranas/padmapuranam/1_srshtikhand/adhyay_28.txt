भीष्म उवाच।<br>
पादपानां विधिं ब्रह्मन्यथावद्विस्तराद्वद।<br>
विधिना येन कर्त्तव्यं पादपारोपणं बुधैः१।<br>
ये च लोकाः स्मृता येषां तानिदानीं वदस्व मे।<br>
पुलस्त्य उवाच।<br>
पादपानां विधिं वक्ष्ये तथैवोद्यानभूमिषु२।<br>
तटाकविधिवत्सर्वं समाप्य जगतीश्वर।<br>
ऋत्विङ्मंडपसंभारमाचार्यं चापि तद्विधं३।<br>
पूजयेद्ब्राह्मणांस्तद्वद्धेमवस्त्रानुलेपनैः।<br>
सर्वौषध्युदकैः सिक्तान्दध्यक्षतविभूषितान्४।<br>
वृक्षान्माल्यैरलंकृत्य वासोभिरभिवेष्टयेत्।<br>
सूच्या सौवर्णया कार्यं सर्वेषां कर्णवेधनं५।<br>
अंजनं चापि दातव्यं तद्वद्धेमशलाकया।<br>
फलानि सप्त चाष्टौ वा कालधौतानि कारयेत्६।<br>
प्रत्येकं सर्ववृक्षाणां वेद्यांतान्यधिवासयेत्।<br>
धूपोत्र गुग्गुलुः श्रेष्ठस्ताम्रपात्रेष्वधिष्ठितान्७।<br>
सप्तधान्यस्थितान्कृत्वा वस्त्रगंधानुलेपनैः।<br>
कुंभान्सर्वेषु वृक्षेषु स्थापयित्वावनीश्वर८।<br>
पूजयित्वा दिनांते च कृत्वा बलिनिवेदनम्।<br>
यथावल्लोकपालानामिंद्रादीनां विधानतः९।<br>
वनस्पतेरधिवास एवं कार्यो द्विजातिभिः।<br>
ततः शुक्लांबरधरान्सौवर्णकृतमेखलान्१०।<br>
सकांस्यदोहां सौवर्णशृंगाभ्यामतिशालिनीं।<br>
पयस्विनीं वृक्षमध्यादुत्सृजेद्गामुदङ्मुखीम्११।<br>
ततोभिषेकमंत्रेण वाद्यमंगलगीतकैः।<br>
ऋग्यजुःसाममंत्रैश्च वारुणैरभितस्तदा१२।<br>
तैरेव कुंभैः स्नपनं कुर्युर्ब्राह्मणपुंगवाः।<br>
स्नातः शुक्लांबरधरो यजमानोभिपूजयेत्१३।<br>
गोभिर्विभवतः सर्वानृत्विजः ससमाहितान्।<br>
हेमसूत्रैः सकटकैरंगुलीयैः पवित्रकैः१४।<br>
वासोभिः शयनीयैश्च तथोपस्करपादुकैः।<br>
क्षीराभिषेचनं कुर्याद्यावद्दिनचतुष्टयम्१५।<br>
होमश्च सर्पिषा कार्यो यवैः कृष्णतिलैरपि।<br>
पलाशसमिधः शस्ताश्चतुर्थेऽह्नि तथोत्सवः१६।<br>
दक्षिणा च पुनस्तद्वद्देया तत्रापि शक्तितः।<br>
यद्यदिष्टतमं किचित्तत्तद्दद्यादमत्सरी१७।<br>
आचार्ये द्विगुणं दत्त्वा प्रणिपत्य क्षमापयेत्।<br>
अनेन विधिना यस्तु कुर्याद्वृक्षोत्सवं बुधः१८।<br>
सर्वान्कामानवाप्नोति पदं चानन्तमश्नुते।<br>
यश्चैवमपि राजेन्द्र वृक्षं संस्थापयेद्बुधः१९।<br>
सोपि स्वर्गे वसेद्राजन्यावदिंद्रायुतत्रयम्।<br>
भूतान्भव्यांश्च मनुजांस्तारयेद्रोमसंमितान्२०।<br>
परमां सिद्धिमाप्नोति पुनरावृत्तिदुर्लभाम्।<br>
य इदं शृणुयान्नित्यं श्रावयेद्वापि मानवः२१।<br>
सोपि संपूज्यते देवैर्ब्रह्मलोके महीयते।<br>
अपुत्रस्य च पुत्रित्वं पादपा एव कुर्वते२२।<br>
तीर्थेषु पिंडदानादीन्रोपकाणां ददंति ते।<br>
यत्नेनापि च राजेंद्र अश्वत्थारोपणं कुरु२३।<br>
स ते पुत्रसहस्रस्य कृत्यमेकः करिष्यति।<br>
धनी चाश्वत्थवृक्षेण अशोकः शोकनाशनः२४।<br>
प्लक्षो यज्ञप्रदः प्रोक्तः क्षीरी चायुःप्रदः स्मृतः।<br>
जंबुकी कन्यकादात्री भार्यादा दाडिमी तथा२५।<br>
अश्वत्थो रोगनाशाय पलाशो ब्रह्मदस्तथा।<br>
प्रेतत्वं जायते पुंसो रोपयेद्यो विभीतकम्२६।<br>
अंकोले कुलवृद्धिस्तु खादिरेणाप्यरोगिता।<br>
निंबप्ररोहकाणां तु नित्यं तुष्येद्दिवाकरः२७।<br>
श्रीवृक्षे शंकरो देवः पाटलायां तु पार्वती।<br>
शिंशपायामप्सरसः कुंदे गंधर्वसत्तमाः२८।<br>
तिंतिडीके दासवर्गा वंजुले दस्यवस्तथा।<br>
पुण्यप्रदः श्रीप्रदश्च चंदनः पनसस्तथा२९।<br>
सौभाग्यदश्चंपकश्च करीरः पारदारिकः।<br>
अपत्यनाशकस्तालो बकुलः कुलवर्द्धनः३०।<br>
बहुभार्या नारिकेला द्राक्षा सर्वांगसुंदरी।<br>
रतिप्रदा तथा कोली केतकी शत्रुनाशिनी३१।<br>
एवमादि नगाश्चान्ये ये नोक्तास्तेपि दायकाः।<br>
प्रतिष्ठां ते गमिष्यंति यैस्तु वृक्षाः प्ररोपिताः३२।<br>
