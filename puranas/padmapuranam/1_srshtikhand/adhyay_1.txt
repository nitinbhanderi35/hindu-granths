स्वच्छं चंद्रावदातं करिकरमकरक्षोभसंजातफेनं।<br>
ब्रह्मोद्भूतिप्रसक्तैर्व्रतनियमपरैः सेवितं विप्रमुख्यैः।<br>
कारालंकृतेन त्रिभुवनगुरुणा ब्रह्मणा दृष्टिपूतं।<br>
संभोगाभोगरम्यं जलमशुभहरं पौष्करं वः पुनातु१।<br>
सूतमेकांतमासीनं व्यासशिष्यं महामतिः।<br>
लोमहर्षणनामा वा उग्रश्रवसमाह तत्२।<br>
ऋषीणामाश्रमांस्तात गत्वा धर्मान्समासतः।<br>
पृच्छतां विस्तराद्ब्रूहि यन्मत्तः श्रुतवानसि३।<br>
वेदव्यासान्मया पुत्र पुराणान्यखिलानि च।<br>
तवाख्यातानि प्राप्तानि मुनिभ्यो वद विस्तरात्४।<br>
प्रयागे मुनिवर्यैश्च यथापृष्टः स्वयं प्रभुः।<br>
पृष्टेन चानुशिष्टास्ते मुनयो धर्मकांक्षिणः५।<br>
देशं पुण्यमभीप्संतो विभुना च हितैषिणा।<br>
सुनाभं दिव्यरूपं च सत्यगं शुभविक्रमं६।<br>
अनौपम्यमिदं चक्रं वर्तमानमतंद्रिताः।<br>
पृष्टतो यातनियमात्पदं प्राप्स्यथ यद्धितम्७।<br>
गच्छतो धर्मचक्रस्य यत्र नेमिर्विशीर्यते।<br>
पुण्यः स देशो मंतव्य इत्युवाच स्वयं प्रभुः८।<br>
उक्त्वा चैवमृषीन्सर्वानदृश्यत्वमगात्पुनः।<br>
गंगावर्तसमाहारो नेमिर्यत्र व्यशीर्यत९।<br>
ईजिरे दीर्घसत्रेण ऋषयो नैमिषे तदा।<br>
तत्र गत्वा तु तान्ब्रूहि पृच्छतो धर्मसंशयान्१०।<br>
उग्रश्रवास्ततो गत्वा ज्ञानविन्मुनिपुंगवान्।<br>
अभिगम्योपसंगृह्य नमस्कृत्वा कृतांजलिः११।<br>
तोषयामास मेधावी प्रणिपातेन तानृषीन्।<br>
ते चापि सत्रिणः प्रीताः ससदस्या महात्मने१२।<br>
तस्मै समेत्य पूजां च यथावत्प्रतिपेदिरे।<br>
ऋषय ऊचुः।<br>
कुतस्त्वमागतः सूत कस्माद्देशादिहागतः१३।<br>
कारणं चागमे ब्रूहि वृंदारकसमद्युते।<br>
सूत उवाच।<br>
पित्राहं तु समादिष्टो व्यासशिष्येण धीमता१४।<br>
शुश्रूषस्व मुनीन्गत्वा यत्ते पृच्छंति तद्वद।<br>
वदंतु भगवंतो मां कथयामि कथां तु यां१५।<br>
पुराणं चेतिहासं वा धर्मानथ पृथग्विधान्।<br>
तां गिरं मधुरां तस्य शुश्रुवुर्ऋषिसत्तमाः१६।<br>
अथ तेषां पुराणस्य शुश्रूषा समपद्यत।<br>
दृष्ट्वा तमतिविश्वस्तं विद्वांसं लौमहर्षणिं१७।<br>
तस्मिन्सत्रे कुलपतिस्सर्वशास्त्राविशारदः।<br>
शौनको नाम मेधावी विज्ञानारण्यके गुरुः१८।<br>
इत्थं तद्भावमालंब्य धर्माञ्छुश्रूषुराह तम्।<br>
त्वया सूत महाबुद्धे भगवान्ब्रह्मवित्तमः१९।<br>
इतिहासपुराणार्थं व्यासः सम्यगुपासितः।<br>
दुदोहिथमतिं तस्य त्वं पुराणाश्रयां शुभां२०।<br>
अमीषां विप्रमुख्यानां पुराणं प्रति सम्प्रति।<br>
शुश्रूषाऽस्ते महाबुद्धे तछ्रावयितुमर्हसि२१।<br>
सर्वे हीमे महात्मानो नानागोत्राः समागताः।<br>
स्वान्स्वानंशान्पुराणोक्ताञ्छृण्वन्तु ब्रह्मवादिनः२२।<br>
संपूर्णे दीर्घसत्रेस्मिंस्तांस्त्वं श्रावय वै मुनीन्।<br>
पाद्मं पुराणं सर्वेषां कथयस्व महामते२३।<br>
कथं पद्मं समुद्भूतं ब्रह्म तत्र कथं न्वभूत्।<br>
प्रोद्भूतेन कथं सृष्टिः कृता तां तु तथा वद२४।<br>
एवं पृष्टस्ततस्तांस्तु प्रत्युवाच शुभां गिरम्।<br>
सूक्ष्मं च न्यायसंयुक्तं प्राब्रवीद्रौमहर्षणिः२५।<br>
प्रीतोस्म्यनुगृहीतोस्मि भवद्भिरिह चोदनात्।<br>
पुराणार्थं पुराणज्ञैः सर्वधर्मपरायणैः२६।<br>
यथाश्रुतं सुविख्यातं तत्सर्वं कथयामि वः।<br>
धर्म एष तु सूतस्य सद्भिर्दृष्टः सनातनः२७।<br>
देवतानामृषीणां च राज्ञां चामिततेजसाम्।<br>
वंशानां धारणं कार्यं स्तुतीनां च महात्मनाम्२८।<br>
इतिहासपुराणेषु दृष्टा ये ब्रह्मवादिनः।<br>
न हि वेदेष्वधीकारः कश्चित्सूतस्य दृश्यते२९।<br>
वैन्यस्य हि पृथोर्यज्ञे वर्त्तमाने महात्मनः।<br>
मागधश्चैव सूतश्च तमस्तौतां नरेश्वरम्३०।<br>
तुष्टेनाथ तयोर्द्दत्तो वरो राज्ञा महात्मना।<br>
सूताय सूतविषयो मगधो मागधाय च३१।<br>
तत्र सूत्यां समुत्पन्नः सूतो नामेह जायते।<br>
ऐन्द्रे सत्रे प्रवृत्ते तु ग्रहयुक्ते बृहस्पतौ३२।<br>
तमेवेंद्रं बार्हस्पत्ये तत्र सूतो व्यजायत।<br>
शिष्यहस्तेन यत्पृक्तमभिभूतं गुरोर्हविः३३।<br>
अधरोत्तरधारेण जज्ञे तद्वर्णसंकरम्।<br>
येत्र क्षत्रात्समभवन्ब्राह्मण्याश्चैव योनितः३४।<br>
पूर्वेणैव तु साधर्म्याद्वैधर्मास्ते प्रकीर्तिताः।<br>
मध्यमो ह्येष सूतस्य धर्मः क्षेत्रोपजीविनः३५।<br>
पुराणेष्वधिकारो मे विहितो ब्राह्मणैरिह।<br>
दृष्ट्वा धर्ममहं पृष्टो भवद्भिर्ब्रह्मवादिभिः३६।<br>
तस्मात्सम्यग्भुवि ब्रूयां पुराणमृषिपूजितम्।<br>
पितॄणां मानसी कन्या वासवं समपद्यत३७।<br>
अपध्याता च पितृभिर्मत्स्यगर्भे बभूव सा।<br>
अरणीव हुताशस्य निमित्तं पुण्यजन्मनः३८।<br>
तस्यां बभूव पूतात्मा महर्षिस्तु पराशरात्।<br>
तस्मै भगवते कृत्वा नमः सत्याय वेधसे३९।<br>
पुरुषाय पुराणाय ब्रह्मवाक्यानुवर्तिने।<br>
मानवच्छद्मरूपाय विष्णवे शंसितात्मने४०।<br>
जातमात्रं च यं वेद उपतस्थे ससंग्रहः।<br>
मतिमंथानमाविध्य येनासौ श्रुतिसागरात्४१।<br>
प्रकाशो जनितो लोके महाभारत चंद्रमाः।<br>
भारतं भानुमान्विष्णुर्यदि न स्युरमी त्रयः४२।<br>
ततोऽज्ञानतमोंधस्य कावस्था जगतो भवेत्।<br>
कृष्णद्वैपायनं व्यासं विद्धि नारायणं प्रभुम्४३।<br>
को ह्यन्यः पुंडरीकाक्षान्महाभारतकृद्भवेत्।<br>
तस्मादहमुपाश्रौषं पुराणं ब्रह्मवादिनः४४।<br>
सर्वज्ञात्सर्वलोकेषु पूजिताद्दीप्ततेजसः।<br>
पुराणं सर्वशास्त्राणां प्रथमं ब्रह्मणा स्मृतम्४५।<br>
उत्तमं सर्वलोकानां सर्वज्ञानोपपादकम्।<br>
त्रिवर्गसाधनं पुण्यं शतकोटिप्रविस्तरम्४६।<br>
निःशेषेषु च लोकेषु वाजिरूपेण केशवः।<br>
ब्रह्मणस्तु समादेशाद्वेदानाहृतवानसौ४७।<br>
अंगानि चतुरो वेदान्पुराणन्यायविस्तरम्।<br>
असुरेणाखिलं शास्त्रमपहृत्यात्मसात्कृतम्४८।<br>
मत्स्यरूपेणाजहार कल्पादावुदकार्णवे।<br>
अशेषमेतदवददुदकांतर्गतो विभुः४९।<br>
श्रुत्वा जगाद च मुनीन्प्रतिवेदांश्चतुर्मुखः।<br>
प्रवृत्तिस्सर्वशास्त्राणां पुराणस्याभवत्तदा५० 1.1.50।<br>
कालेनाग्रहणं दृष्ट्वा पुराणस्य तदा विभुः।<br>
व्यासरूपस्तदा ब्रह्मा संग्रहार्थं युगे युगे५१।<br>
चतुर्लक्षप्रमाणेन द्वापरे द्वापरे जगौ।<br>
तदाष्टादशधा कृत्वा भूलोकेस्मिन्प्रकाशितं५२।<br>
अद्यापि देवलोकेषु शतकोटिप्रविस्तरम्।<br>
तदेवात्र चतुर्लक्षं संक्षेपेण निवेशितम्५३।<br>
प्रवक्ष्यामि महापुण्यं पुराणं पाद्मसञ्ज्ञितम्।<br>
सहस्रं पञ्चपञ्चाशत्पंचखण्डैस्समन्वितम्५४।<br>
तत्रादौ सृष्टिखण्डं स्याद्भूमिखण्डं ततः परम्।<br>
स्वर्गखण्डं ततः पश्चात्ततः पातालखण्डकम्५५।<br>
पञ्चमं च ततः ख्यातमुत्तरं खण्डमुत्तमम्।<br>
एतदेव महापद्ममुद्भूतं यन्मयं जगत्५६।<br>
तद्वृत्तान्ताश्रयं यस्मात्पाद्ममित्युच्यते ततः।<br>
एतत्पुराणममलं विष्णुमाहात्म्यनिर्मलम्५७।<br>
देवदेवो हरिर्यद्वै ब्रह्मणे प्रोक्तवान्पुरा।<br>
ब्रह्मणाभिहितं पूर्वं यावन्मात्रं मरीचये५८।<br>
एतदेव च वै ब्रह्मा पाद्मं लोके जगाद वै।<br>
सर्वभूताश्रयं तच्च पाद्ममित्युच्यते बुधैः५९।<br>
पाद्मं तत्पंचपंचाशत्सहस्राणीह पठ्यते।<br>
पंचभिः पर्वभिः प्रोक्तं संक्षेपाद्व्यासकारितात्६०।<br>
पौष्करं प्रथमं पर्व यत्रोत्पन्नः स्वयं विराट्।<br>
द्वितीयं तीर्थपर्व स्यात्सर्वग्रहगणाश्रयम्६१।<br>
तृतीयपर्वग्रहणा राजानो भूरिदक्षिणाः।<br>
वंशानुचरितं चैव चतुर्थे परिकीर्तितम्६२।<br>
पंचमे मोक्षतत्वं च सर्वतत्वं निगद्यते।<br>
पौष्करे नवधा सृष्टिः सर्वेषां ब्रह्मकारिता६३।<br>
देवतानां मुनीनां च पितृसर्गस्तथापरः।<br>
द्वितीये पर्वताश्चैव द्वीपाः सप्त ससागराः६४।<br>
तृतीये रुद्रसर्गस्तु दक्षशापस्तथैव च।<br>
चतुर्थे संभवो राज्ञां सर्ववंशानुकीर्त्तनम्६५।<br>
अन्त्येपवर्गसंस्थानं मोक्षशास्त्रानुकीर्त्तनम्।<br>
सर्वमेतत्पुराणेऽस्मित्कथयिष्यामि वो द्विजाः६६।<br>
इदं पवित्रं यशसो निधानमिदं पितॄणामतिवल्लभं स्यात् इदं च देवस्य सुखाय नित्यमिदं महापातकभिच्च पुंसाम्६७।<br>
