<br>
भीष्म उवाच॥<br>
कस्मिन्काले भगवता ब्रह्मणा लोककारिणा।<br>
यज्ञियैर्यष्टुमारब्धं तद्भवान्वक्तुमर्हति१॥<br>
किं नामान ऋत्विजस्ते ब्रह्मणा ये प्रकल्पिताः।<br>
का च वै दक्षिणा तेषां दत्ता तेन महात्मना२॥<br>
यथाभूतं यथावृत्तं तथा त्वं मे प्रकीर्तय।<br>
सुमहत्कौतुकं जातं यज्ञं पैतामहं प्रति३॥<br>
पुलस्त्य उवाच॥<br>
पूर्वमेव मया ख्यातं यदा स्वायंभुवो मनुः।<br>
सृष्ट्वा प्रजापतीन्सर्वानुक्तः सृष्टिं कुरुष्व वै४॥<br>
स्वयं तु पुष्करं गत्वा यज्ञस्याहृत्य विस्तरम्।<br>
ससंभारान्समानाय्य वह्न्यगारे स्थितोभवत्५॥<br>
गायंति नित्यं गंधर्वा नृत्यंत्यप्सरसां गणाः।<br>
ब्रह्मोद्गाता होताध्वर्युश्चत्वारो यज्ञवाहकाः६॥<br>
एकैकस्य त्रयश्चान्ये परिवाराः स्वयंकृताः।<br>
ब्रह्मा च ब्रह्मणाच्छंसी पोता चाग्नीध्र एव च७॥<br>
आन्वीक्षिकी सर्वविद्या ब्राह्मी ह्येषा चतुष्टयी।<br>
उद्गाता च प्रत्युद्गाता प्रतिहर्ता सुब्रह्मण्यः८॥<br>
चतुष्टयी द्वितीयैषा तूद्गातुश्च प्रकीर्तिता।<br>
होता च मैत्रावरुणस्तथाऽच्छावाक एव च९॥<br>
ग्रावस्तुच्च चतुर्थोत्र तृतीया च चतुष्टयी।<br>
अध्वर्युश्च प्रतिष्ठाता नेष्टोन्नेता तथैव च१०॥<br>
चतुष्टयी चतुर्थ्येषा प्रोक्ता शंतनुनंदन।<br>
एते वै षोडश प्रोक्ता ऋत्विजो वेदचिंतकैः११॥<br>
शतानि त्रीणि षष्टिश्च यज्ञाः सृष्टाः स्वयंभुवा॥<br>
एतांश्चैतेषु सर्वेषु प्रवदंति सदा द्विजान्१२॥<br>
सदस्यं केचिदिच्छंति त्रिसामाध्वर्युमेव च।<br>
ब्रह्माणं नारदं चक्रे ब्राह्मणाच्छंसि गौतमम्१३॥<br>
देवगर्भं च पोतारमाग्नीध्रं चैव देवलम्।<br>
उद्गातांगिरसः प्रत्युद्गाता च पुलहस्तथा१४॥<br>
नारायणः प्रतिहर्ता सुब्रह्मण्योत्रिरुच्यते।<br>
तस्मिन्यज्ञे भृगुर्होता वसिष्ठो मैत्र एव च१५॥<br>
अच्छावाकः क्रतुः प्रोक्तो ग्रावस्तुच्च्यवनस्तथा।<br>
पुलस्त्योद्ध्वर्युरेवासीत्प्रतिष्ठाता च वै शिबिः१६॥<br>
बृहस्पतिस्तत्र नेष्टा उन्नेता शांशपायनः।<br>
धर्मः सदस्यस्तत्रासीत्पुत्रपौत्रसहायवान्१७॥<br>
भरद्वाजः शमीकश्च पुरुकुत्सो युगंधरः।<br>
एनकस्तीर्णकश्चैव केशः कुतप एव च१८॥<br>
गर्गो वेदशिराश्चैव त्रिसामाद्ध्वर्यवः कृताः।<br>
कण्वादयस्तथा चान्ये मार्कंडो गंडिरेव च१९॥<br>
पुत्रपौत्रसमेताश्च सशिष्याः सहबांधवाः।<br>
कर्माणि तत्र कुर्वाणा दिवानिशमतंद्रिताः२०॥<br>
मन्वंतरे व्यतीते तु यज्ञस्यावभृथोभवत्।<br>
दक्षिणा ब्रह्मणे दत्ता प्राची होतुस्तु दक्षिणा२१॥<br>
अद्ध्वर्यवे प्रतीची तु उद्गातुश्चोत्तरा तथा।<br>
त्रैलोक्यं सकलं ब्रह्मा ददौ तेषां तु दक्षिणाम्२२॥<br>
धेनूनां च शतं प्राज्ञैर्दातव्यं यज्ञसिद्धये।<br>
अष्टौ तु यज्ञवाहानां चत्वारिंशाधिकास्तथा२३॥<br>
द्वितीयस्थानिनां चैव चतुर्विंशत्प्रकीर्तिताः।<br>
षोडशैव तृतीयानां देया वै धेनवः शुभाः२४॥<br>
द्वादशैव तथा चान्या आग्नीध्रादिषु दापयेत्।<br>
अनया संख्यया चैव ग्रामान्दासीरजाविकं२५॥<br>
सहस्रभोज्यं दातव्यं स्नात्वा चावभृथे क्रतौ।<br>
यजमानेन सर्वस्वं देयं स्वायंभुवोब्रवीत्२६॥<br>
अद्ध्वर्यूणां सदस्यानां स्वेच्छया दानमिष्यते।<br>
विष्णुं चाहूय वै ब्रह्मा वाक्यमाह मुदान्वितः२७॥<br>
अभिप्रसाद्य सावित्रीं त्वमिहानय सुव्रत।<br>
त्वयि दृष्टे न सा कोपं करिष्यति शुभानना२८॥<br>
स्निग्धैः सानुनयैर्वाक्यैर्हेतुयुक्तैर्विशेषतः।<br>
त्वं सदा मधुराभाषी जिह्वा ते स्रवतेमृतम्२९॥<br>
यः करोति न ते वाक्यं त्रैलोक्ये न स दृश्यते।<br>
गंधर्वैः सहितो गत्वा प्रियां मम समानय३०॥<br>
त्वया प्रसादिता साद्ध्वी तुष्टा सा त्वेष्यति ध्रुवम्।<br>
विलंबो न त्वया कार्यो व्रज माधव माचिरम्३१॥<br>
लक्ष्मीस्ते पुरतो यातु सावित्र्याः सदनं शुभा।<br>
तस्यास्त्वं पदवीं गच्छ सांत्वयस्व प्रियां मम३२॥<br>
न च ते विप्रियं देवि विविक्तं कर्तुमीहते।<br>
मुखं प्रेक्ष्य सदा कालं वर्तते तव सुंदरि३३॥<br>
एवंविधानि वाक्यानि मधुराणि बहूनि च।<br>
देवी श्रावयितव्या सा यथातुष्टाऽचिराद्भवेत्३४॥<br>
एवमुक्तस्तदा विष्णुर्ब्रह्मणा लोककारिणा।<br>
जगाम त्वरितो भूत्वा सावित्री यत्र तिष्ठति३५॥<br>
दूरादेवागच्छमानं पत्न्या सह च केशवम्।<br>
उत्तस्थौ सत्वरा भूत्वा विष्णुना चाभिवंदिता३६॥<br>
नमस्ते देवदेवेशि ब्रह्मपत्नि नमोस्तु ते।<br>
त्वां नमस्कृत्य सर्वो हि जनः पापात्प्रमुच्यते३७॥<br>
पतिव्रता महाभागा ब्रह्मणस्त्वं हृदि स्थिता।<br>
अहर्निशं चिंतयंस्त्वां प्रसादं तेभिकांक्षति३८॥<br>
सखीं चैनां प्रियां पृच्छ लक्ष्मीं भृगुसुतां सतीम्।<br>
यदि च श्रद्दधा नासि वाक्यादस्मात्सुलोचने३९॥<br>
एवमुक्त्वा ततः शौरिः सावित्र्याश्चरणद्वयम्।<br>
उभाभ्यां चैव हस्ताभ्यां क्षम देवि नमोस्तु ते४०॥<br>
जगद्वंद्ये जगन्मातरिति स्पृष्ट्वाऽभ्यवन्दत।<br>
संकोच्य पादौ सा देवी स्वकरेण करौ हरेः४१॥<br>
गृहीत्वोवाच तं विष्णुं सर्वं क्षान्तं मयाच्युत।<br>
इयं लक्ष्मीः सदा वत्स हृदये ते निवत्स्यति४२॥<br>
विना त्वया न चान्यत्र रतिं यास्यति कर्हिचित्।<br>
भृगोः पत्न्यां समुत्पन्ना पत्न्येषा तव सुव्रता४३॥<br>
देवदानवयत्नेन संभूता चोदधौ पुनः।<br>
भगवान्यत्र तत्रैषा अवतारं च कुर्वती४४॥<br>
देवत्वे देवदेहा वै मानुषत्वे च मानुषी।<br>
त्वत्सहाया न संदेहो दांपत्यव्रतिनी चिरम्४५॥<br>
यन्मया चात्र कर्त्तव्यं प्रभोतन्मां वदस्व वै।<br>
विष्णुरुवाच॥<br>
यज्ञावसानं संजातं प्रेषितोहं तवांतिकं४६॥<br>
सावित्रीमानय क्षिप्रं मया स्नानं समाचरेत्।<br>
आगच्छ त्वरिता देवि याहि तत्र मुदान्विता४७॥<br>
पश्यस्व स्वपतिं गत्वा देवैः सर्वैस्समन्वितम्।<br>
लक्ष्मीरुवाच॥<br>
आर्ये उत्तिष्ठ शीघ्रं त्वं याहि यत्र पितामहः४८॥<br>
विना त्वया न यास्यामि स्पृष्टौ पादौ मया तव।<br>
उत्थाप्य साग्रहीद्धस्तं दक्षिणा दक्षिणे करे४९॥<br>
चिरायमाणां सावित्रीं ज्ञात्वा देवः पितामहः।<br>
समीपस्थं महादेवमिदमाह तदा वचः1.34.५०॥<br>
गच्छ त्वमनया सार्द्धं पार्वत्याऽसुरदूषण।<br>
गौरी त्वदग्रतो यातु पश्चात्त्वं गच्छ शंकर५१॥<br>
प्रतिबोध्यानय यथा शीघ्रमायाति तत्कुरु।<br>
एवमुक्तौ तदा तौ तु पार्वतीपरमेश्वरौ५२॥<br>
गत्वादिष्टौ दंपती तां प्रोचतुर्ब्रह्मणः प्रियाम्।<br>
बृहत्कृत्यं त्वया तत्र करणीयं पतिव्रते५३॥<br>
पृच्छस्वेमां वरारोहां गौरीं पर्वतनंदिनीम्।<br>
लक्ष्मीं चैतां विशालाक्षीमिंद्राणीं वा शुभानने५४॥<br>
यासां वा श्रद्धधासि त्वं पृच्छ देवि नमोस्तु ते।<br>
आशीर्वादस्तया दत्तो देवदेवस्य शूलिनः५५॥<br>
शरीरार्धे च ते गौरी सदा स्थास्यति शंकर।<br>
अनया शोभसे देव त्वया त्रैलोक्यसुंदर५६॥<br>
सुखभागि जगत्सर्वं त्वया नाथेन शत्रुहन्।<br>
एवं ब्रुवंती सावित्री गृहीता ब्रह्मणः प्रिया५७॥<br>
गौर्य्या च वामहस्ते तु लक्ष्म्या वै दक्षिणे करे।<br>
अभिवंद्य तु तां देवीं शंकरो वाक्यमब्रवीत्५८॥<br>
एह्यागच्छ महाभागे यत्र तिष्ठति ते पतिः।<br>
तत्र गच्छ वरारोहे स्त्रीणां भर्ता परागतिः५९॥<br>
बृहदाग्रहणे देवि प्रणयाद्गंतुमर्हसि।<br>
लक्ष्मीश्चैषा पार्वती च स्थिता देवि तवाग्रतः६०॥<br>
एतयोर्वचसा देवि आवयोश्च शुभानने।<br>
मानभंगो न ते कर्तुं यज्यते ब्रह्मणः प्रिये६१॥<br>
अस्मदभ्यर्थिता देवि तत्र याहि मुदान्विता।<br>
गौर्युवाच॥<br>
अहं च ते प्रिया देवि सर्वदा वदसि स्वयम्६२॥<br>
लक्ष्मीश्च ते करे लग्ना दक्षिणे च मया धृता।<br>
एह्यागच्छ महाभागे यत्र तिष्ठति ते पतिः६३॥<br>
नीता सा तु तदा ताभ्यां देवी सा मध्यतः कृता।<br>
पुरस्सरौ विष्णुरुद्रौ शक्राद्याश्च तथा सुराः६४॥<br>
गंधर्वाप्सरसश्चैव त्रैलोक्यं सचराचम्।<br>
तत्रायाता च सा देवी सावित्री ब्रह्मणः प्रिया६५॥<br>
सावित्रीं सुमुखीं दृष्ट्वा सर्वलोकपितामहः।<br>
गायत्र्या सहितो ब्रह्मा इदं वचनमब्रवीत्६६॥<br>
एषा देवी कर्मकरी अहं ते वशगस्थितः।<br>
समादिश वरारोहे यत्ते कार्यं मया त्विह६७॥<br>
एवमुक्ता च सा देवी स्वयं देवेन ब्रह्मणा।<br>
त्रपयाधोमुखी देवी न च किंचिदवोचत६८॥<br>
पादयोः पतिता देवी गायत्री ब्रह्मचोदिता।<br>
कृतवत्यपराधं ते क्षम देवि नमोस्तु ते६९॥<br>
आलिंग्य सादरं कंठे सा परिष्वज्य पीडितां।<br>
गायत्रीं सांत्वयामास मान्यश्चैष पतिर्मम७०॥<br>
कर्त्तव्यं वचनं तस्य स्त्रीणां प्राणेश्वरः पतिः।<br>
उक्तं भगवता पूर्वं सृष्टिकाले विरिंचिना७१॥<br>
न च स्त्रीणां पृथग्यज्ञो न व्रतं नाप्युपोषणम्।<br>
भर्ता यद्वदते वाक्यं तत्तु कुर्यादकुत्सया७२॥<br>
भर्तृनिंदां या कुरुते स्वसृनिंदां तथैव च।<br>
परिवादं प्रलापं वा नरकं सा तु गच्छति७३॥<br>
पत्यौ जीवति या नारी उपवासव्रतं चरेत्।<br>
आयुष्यं हरते भर्तुर्मृता नरकमिच्छति७४॥<br>
एवं ज्ञात्वा त्वया भर्तुर्न कार्यं विप्रियं सति।<br>
न चास्य दक्षिणं त्वंगं त्वया सेव्यं कथंचन७५॥<br>
सर्वकार्ये त्वहं चास्य दक्षिणं पक्षमाश्रिता।<br>
सव्यं त्वमायेस्साध्वि पार्श्वे नारदपुष्करौ७६॥<br>
ब्रह्मस्थानानि चान्यानि स्थितान्यायतनानि च।<br>
लभे वै शोभमानेह यावत्सृष्टिः प्रजायते७७॥<br>
भवत्या च मया चैव स्थातव्यं च न संशयः।<br>
पुष्करे ब्रह्मणः पार्श्वे वामं च त्वं समाश्रय७८॥<br>
अनेन चोपदेशेन सुखं तिष्ठ मयान्विता।<br>
गायत्र्युवाच॥<br>
एवमेतत्करिष्यामि तव निर्देशकारिका७९॥<br>
तवैवाज्ञा मया कार्या त्वं मे प्राणसमा सखी।<br>
अहं ते त्वनुजा देवि सदा मां पातुमर्हसि८०॥<br>
देवदेवस्तदा ब्रह्मा पुष्करे विष्णुना सह।<br>
स्नानावसाने देवानां सर्वेषां प्रददौ वरान्८१॥<br>
देवानां च पतिं शक्रं ज्योतिषां च दिवाकरं।<br>
नक्षत्राणां तथा सोमं रसानां वरुणं तथा८२॥<br>
प्रजापतीनां दक्षं च नदीनां चैव सागरं।<br>
कुबेरं च धनाध्यक्षं तथा चक्रे च रक्षसां८३॥<br>
भूतानां चैव सर्वेषां गणानां च पिनाकिनम्।<br>
मानवानां मनुं चैव पक्षिणां गरुडं तथा८४॥<br>
ऋषीणां च वसिष्ठं च ग्रहाणां च प्रभाकरं।<br>
एवमादीनि वै दत्वा देवदेवः पितामहः८५॥<br>
विष्णुं च शंकरं चैव ब्रह्मा प्रोवाच सादरम्।<br>
पृथिव्याः सर्वतीर्थेषु भवंतौ पूज्यसत्तमौ८६॥<br>
भवद्भ्यां न विना तीर्थं पुण्यतामेति कर्हिचित्।<br>
लिंगं वा प्रतिमा वापि दृश्यते यत्रकुत्रचित्८७॥<br>
तत्तीर्थं पुण्यतां याति सर्वमेव फलप्रदं।<br>
मानवा ह्युपहारैश्च ये करिष्यंति पूजनं८८॥<br>
युष्माकं मां पुरस्कृत्य तेषां रोगभयं कुतः।<br>
येषु राष्ट्रेषु युष्माकमुत्सवाः पूजनादिकाः८९॥<br>
प्रवर्त्स्यंति क्रियाः सर्वा यत्फलं तेषु तच्छृणु।<br>
नाधयो व्याधयश्चैव नोपसर्गा न क्षुद्भयं९०॥<br>
विप्रयोगो न चापीष्टैरनिष्टैर्नापि संगतिः।<br>
नाक्षिरोगः शिरार्तिर्वा पित्तशूल भगंदराः९१॥<br>
नाभिचारं भयं तत्रापस्मारो न विषूचिका।<br>
वृद्धिर्निकामतस्तस्मिन्सम्यग्बुद्धिरनुत्तमा९२॥<br>
आरोग्यं सर्वतश्चैव दीर्घायुश्च प्रजाधनं।<br>
नाकाले भविता मृत्युर्गावो नाल्पपयोमुचः९३॥<br>
नाकालफलिता वृक्षा नोत्पातभयमण्वपि।<br>
एतच्छ्रुत्वा ततो विष्णुर्ब्रह्माणं स्तोतुमुद्यतः९४॥<br>
विष्णुरुवाच॥<br>
नमोस्त्वनंताय विशुद्धचेतसे स्वरूपरूपाय सहस्रबाहवे।<br>
सहस्ररश्मिप्रभवाय वेधसे विशालदेहाय विशुद्धकर्मणे९५॥<br>
समस्तविश्वार्तिहराय शंभवे समस्तसूर्यानलतिग्मतेजसे।<br>
नमोस्तु विद्यावितताय चक्रिणे समस्तधीस्थानकृते सदा नमः९६॥<br>
अनादिदेवाच्युत शेखरप्रभो भाव्युद्भवद्भूतपते महेश्वर।<br>
महत्पते सर्वपते जगत्पते भुवस्पते भुवनपते सदा नमः९७॥<br>
यज्ञेश नारायण जिष्णु शंकर क्षितीश विश्वेश्वर विश्वलोचन।<br>
शशांकसूर्याच्युतवीरविश्वप्रवृत्तमूर्तेमृतमूर्त अव्यय९८॥<br>
ज्वलद्धुताशार्चि निरुद्धमंडल प्रदेशनारायण विश्वतोमुख।<br>
समस्तदेवार्तिहरामृताव्यय प्रपाहि मां शरणगतं तथा विभो९९॥<br>
वक्त्राण्यनेकानि विभो तवाहं पश्यामि यज्ञस्य गतिं पुराणम्।<br>
ब्रह्माणमीशं जगतां प्रसूतिं नमोस्तु तुभ्यं प्रपितामहाय1.34.१००॥<br>
संसारचक्रक्रमणैरनेकैः क्वचिद्भवान्देववराधिदेवः।<br>
तत्सर्वविज्ञानविशुद्धसत्वैरुपास्यसे किं प्रणमाम्यहं त्वाम्१०१॥<br>
एवं भवंतं प्रकृतेः पुरस्ताद्यो वेत्त्यसौ सर्वविदां वरिष्ठः।<br>
गुणान्वितेषु प्रसभं विवेद्यो विशालमूर्तिस्त्विह सूक्ष्मरूपः१०२॥<br>
वाक्पाणिपादैर्विगतेन्द्रियोपि कथं भवान्वै सुगतिस्सुकर्मा।<br>
संसारबंधे निहितेंद्रियोपि पुनः कथं देववरोसि वेद्यः१०३॥<br>
मूर्त्तादमूर्त्तं न तु लभ्यते परं परं वपुर्देवविशुद्धभावैः।<br>
संसारविच्छित्तिकरैर्यजद्भिरतोवसीयेत चतुर्मुख त्वम्१०४॥<br>
परं न जानंति यतो वपुस्ते देवादयोप्यद्भुतरूपधारिन्।<br>
विभोवतारेग्रतरं पुराणमाराधयेद्यत्कमलासनस्थम्१०५॥<br>
न ते तत्त्वं विश्वसृजोपि योनिमेकांततो वेत्ति विशुद्धभावः।<br>
परं त्वहं वेद्मि कथं पुराणं भवंतमाद्यं तपसा विशुद्धम्१०६॥<br>
पद्मासनो वै जनकः प्रसिद्ध एवं प्रसिद्धिर्ह्यसकृत्पुराणात्।<br>
संचिंत्य ते नाथ विभुं भवंतं जानाति नैवं तपसाविहीनः१०७॥<br>
अस्मादृशैश्च प्रवरैर्विबोध्यं त्वां देवमूर्खाः स्वमतिं विभज्य।<br>
प्रबोद्धुमिच्छन्ति न तेषु बुद्धिरुदारकीर्तिष्वपि वेदहीनाः१०८॥<br>
जन्मांतरैर्वेद विवेकबुद्धिभिर्भवेद्यथा वा यदि वा प्रकाशः।<br>
तल्लाभलुब्धस्य न मानुषत्वं न देवगंधर्वपतिः शिवः स्यात्१०९॥<br>
न विष्णुरूपो भगवान्सुसूक्ष्मः स्थूलोसि देवः कृतकृत्यतायाः।<br>
स्थूलोपि सूक्ष्मः सुलभोसि देव त्वद्बाह्यकृत्या नरकेपतंति११०॥<br>
विमुच्यते वा भवति स्थितेस्मिन्दस्रेन्दुवह्न्यर्कमरुन्महीभिः।<br>
तत्वैः स्वरूपैः समरूपधारिभिरात्मस्वरूपे वितत स्वभावः१११॥<br>
इति स्तुतिं मे भगवन्ह्यनंत जुषस्व भक्तस्य विशेषतश्च।<br>
समाधियुक्तस्य विशुद्धचेतसस्त्वद्भावभावैकमनोनुगस्य११२॥<br>
सदा हृदिस्थो भगवन्नमस्ते नमामि नित्यं भगवन्पुराण।<br>
इति प्रकाशं तव मे तदीशस्तवं मया सर्वगतिप्रबुद्ध११३॥<br>
संसारचक्रे भ्रमणादियुक्ता भीतिं पुनर्नः प्रतिपालयस्व११४॥<br>
ब्रह्मोवाच॥<br>
सर्वज्ञस्त्वं न संदेहो प्रज्ञाराशिश्च केशव।<br>
देवानां प्रथमः पूज्यः सर्वदा त्वं भविष्यसि११५॥<br>
नारायणादनंतरं रुद्रो भक्त्या विरिंचनम्।<br>
तुष्टाव प्रणतो भूत्वा ब्रह्माणं कमलोद्भवम्११६॥<br>
नमः कमलपत्राक्ष नमस्ते पद्मजन्मने।<br>
नमः सुरासुरगुरो कारिणे परमात्मने११७॥<br>
नमस्ते सर्वदेवेश नमो वै मोहनाशन।<br>
विष्णोर्नाभिस्थितवते कमलासन जन्मने११८॥<br>
नमो विद्रुमरक्तांग पाणिपल्लवशोभिने।<br>
शरणं त्वां प्रपन्नोस्मि त्राहि मां भवसंसृतेः११९॥<br>
पूर्वं नीलांबुदाकारं कुड्मलं ते पितामह।<br>
दृष्ट्वा रक्तमुखं भूयः पत्रकेसरसंयुतम्१२०॥<br>
पद्मं चानेकपत्रान्तमसंख्यातं निरंजनम्।<br>
तत्र स्थितेन त्वयैषा सृष्टिश्चैव प्रवर्तिता१२१॥<br>
त्वां मुक्त्वा नान्यतस्त्राणं जगद्वंद्य नमोस्तु ते।<br>
सावित्रीशापदग्धोहं लिंगं मे पतितं क्षितौ१२२॥<br>
इदानीं कुरु मे शांतिं त्राहि मां सह भार्यया।<br>
ब्रह्मा वै पातु मे पादौ जंघे वै कमलासनः१२३॥<br>
विरिंचो मे कटिं पातु सृष्टिकृद्गुह्यमेव च।<br>
नाभिं पद्मनिभः पातु जठरं चतुराननः१२४॥<br>
उरस्तु विश्वसृक्पातु हृदयं पातु पद्मजः।<br>
सावित्रीपतिर्मे कंठं हृषीकेशो मुखं मम१२५॥<br>
पद्मवर्णश्च नयने परमात्मा शिरो मम।<br>
एवं न्यस्य गुरोर्नाम शंकरो नामशंकरः१२६॥<br>
नमस्ते भगवन्ब्रह्मन्नित्युक्त्वा विरराम ह।<br>
ततस्तुष्टो हरं ब्रह्मा वाक्यमेतदुवाच ह१२७॥<br>
कं ते कामं करोम्यद्य पृच्छ मां यद्यदिच्छसि।<br>
रुद्र उवाच॥<br>
यदि प्रसन्नो मे नाथ वरदो यदि वा मम१२८॥<br>
तदेकं मे वद विभो यस्मिन्स्थाने भवान्स्थितः।<br>
केषुकेषु च स्थानेषु त्वां पश्यंति सदा द्विजाः१२९॥<br>
नाम्ना च केन ते स्थानं शोभते धरणीतले।<br>
तन्मे वदस्व सर्वेश तव भक्तिरतस्य च१३०॥<br>
ब्रह्मोवाच॥<br>
पुष्करेहं सुरश्रेष्ठो गयायां च चतुर्मुखः।<br>
कान्यकुब्जे देवगर्भो भृगुकक्षे पितामहः१३१॥<br>
कावेर्य्यां सृष्टिकर्ता च नंदिपुर्य्यां बृहस्पतिः।<br>
प्रभासे पद्मजन्मा च वानर्यां च सुरप्रियः१३२॥<br>
द्वारवत्यां तु ऋग्वेदी वैदिशे भुवनाधिपः।<br>
पौंड्रके पुंडरीकाक्षः पिंगाक्षो हस्तिनापुरे१३३॥<br>
जयंत्यां विजयश्चास्मि जयंतः पुष्करावते।<br>
उग्रेषु पद्महस्तोहं तमोनद्यां तमोनुदः१३४॥<br>
अहिच्छन्ने जया नंदी कांचीपुर्यां जनप्रियः।<br>
ब्रह्माहं पाटलीपुत्रे ऋषिकुंडे मुनिस्तथा१३५॥<br>
महितारे मुकुंदश्च श्रीकंठः श्रीनिवासिते।<br>
कामरूपे शुभाकारो वाराणस्यां शिवप्रियः१३६॥<br>
मल्लिकाक्षे तथा विष्णुर्महेंद्रे भार्गवस्तथा।<br>
गोनर्दे स्थविराकार उज्जयिन्यां पितामहः१३७॥<br>
कौशांब्यां तु महाबोधिरयोध्यायां च राघवः।<br>
मुंनींद्रश्चित्रकूटे तु वाराहो विंध्यपर्वते१३८॥<br>
गंगाद्वारे परमेष्ठी हिमवत्यपि शंकरः।<br>
देविकायां स्रुचाहस्तः स्रुवहस्तश्चतुर्वटे१३९॥<br>
वृंदावने पद्मपाणिः कुशहस्तश्च नैमिषे।<br>
गोप्लक्षे चैव गोपीन्द्रः सचंद्रो यमुनातटे१४०॥<br>
भागीरथ्यां पद्मतनुर्जलानंदो जलंधरे।<br>
कौंकणे चैव मद्राक्षः कांपिल्ये कनकप्रियः१४१॥<br>
वेंकटे चान्नदाता च शंभुश्चैव क्रतुस्थले।<br>
लंकायां च पुलस्त्योहं काश्मीरे हंसवाहनः१४२॥<br>
वसिष्ठश्चार्बुदे चैव नारदश्चोत्पलावते।<br>
मेलके श्रुतिदाताहं प्रपाते यादसांपतिः१४३॥<br>
सामवेदस्तथा यज्ञे मधुरे मधुरप्रियः।<br>
अंकोटे यज्ञभोक्ता च ब्रह्मवादे सुरप्रियः१४४॥<br>
नारायणश्च गोमंते मायापुर्यां द्विजप्रियः।<br>
ऋषिवेदे दुराधर्षो देवायां सुरमर्दनः१४५॥<br>
विजयायां महारूपः स्वरूपो राष्ट्रवर्द्धने।<br>
पृथूदरस्तु मालव्यां शाकंभर्यां रसप्रियः१४६॥<br>
पिंडारके तु गोपालः शंखोद्धारेंगवर्द्धनः।<br>
कादंबके प्रजाध्यक्षो देवाध्यक्षः समस्थले१४७॥<br>
गंगाधरो भद्रपीठे जलशाय्यप्यहमर्बुदे।<br>
त्र्यंबके त्रिपुराधीशः श्रीपर्वते त्रिलोचनः१४८॥<br>
महादेवः पद्मपुरे कापाले वैधसस्तथा।<br>
शृंगिबेरपुरे शौरिर्नैमिषे चक्रपाणिकः१४९॥<br>
दंडपुर्यां विरूपाक्षो गौतमो धूतपापके।<br>
हंसनाथो माल्यवति द्विजेंद्रो वलिके तथा1.34.१५०॥<br>
इंद्रपुर्यां देवनाथो द्यूतपायां पुरंदरः।<br>
हंसवाहस्तु लंबायां चंडायां गरुडप्रियः१५१॥<br>
महोदये महायज्ञः सुयज्ञो यज्ञकेतने।<br>
सिद्धिस्मरे पद्मवर्णः विभायां पद्मबोधनः१५२॥<br>
देवदारुवने लिंगं महापत्तौ विनायकः।<br>
त्र्यंबको मातृकास्थाने अलकायां कुलाधिपः१५३॥<br>
त्रिकूटे चैव गोनर्दः पाताले वासुकिस्तथा।<br>
पद्माध्यक्षश्च केदारे कूष्मांडे सुरतप्रियः१५४॥<br>
कुंडवाप्यां शुभांगस्तु सारण्यां तक्षकस्तथा।<br>
अक्षोटे पापहा चैव अंबिकायां सुदर्शनः१५५॥<br>
वरदायां महावीरः कांतारे दुर्गनाशनः।<br>
अनंतश्चैव पर्णाटे प्रकाशायां दिवाकरः१५६॥<br>
विराजायां पद्मनाभः स्वरुद्रश्च वृकस्थले।<br>
मार्कंडो वटके चैव वाहिन्यां मृगकेतनः१५७॥<br>
पद्मावत्यां पद्मगृहो गगने पद्मकेतनः।<br>
अष्टोत्तरं स्थानशतं मया ते परिकीर्तितम्१५८॥<br>
यत्र वै मम सांनिध्यं त्रिसंध्यं त्रिपुरांतक।<br>
एतेषामपि यस्त्वेकं पश्यते भक्तिमान्नरः१५९॥<br>
स्थानं सुविरजं लब्ध्वा मोदते शाश्वतीः समाः।<br>
मानसं वाचिकं चैव कायिकं यच्च दुष्कृतम्१६०॥<br>
तत्सर्वं नाशमायाति नात्र कार्या विचारणा।<br>
यस्त्वेतानि च सर्वाणि गत्वा मां पश्यते नरः१६१॥<br>
भवते मोक्षभागी च यत्राहं तत्र वै स्थितः।<br>
पुष्पोपहारैर्धूपैश्च ब्राह्मणानां च तर्पणैः१६२॥<br>
ध्यानेन च स्थिरेणाशु प्राप्यते परमेश्वरः।<br>
तस्य पुण्यफलं चाग्र्यमंते मोक्षफलं तथा१६३॥<br>
स ब्रह्मलोकमासाद्य तत्कालं तत्र तिष्ठति।<br>
पुनः सृष्टौ भवेद्देवो वैराजानां महातपाः१६४॥<br>
ब्रह्महत्यादि पापानि इहलोके कृतान्यपि।<br>
अकामतः कामतो वा तानि नश्यंति तत्क्षणात्१६५॥<br>
इहलोके दरिद्रो यो भ्रष्टराज्योथवा पुनः।<br>
स्थानेष्वेतेषु वै गत्वा मां पश्यति समाधिना१६६॥<br>
कृत्वा पूजोपहारं च स्नानं च पितृतर्पणम्।<br>
कृत्वा पिंडप्रदानं च सोचिराद्दुःखवर्जितः१६७॥<br>
एकच्छत्रो भवेद्राजा सत्यमेतन्न संशयः।<br>
इह राज्यानि सौभाग्यं धनं धान्यं वरस्त्रियः१६८॥<br>
भवंति विविधास्तस्य यैर्यात्रा पुष्करे कृता।<br>
इदं यात्राविधानं यः कुरुते कारयेत वा१६९॥<br>
शृणोति वा स पापैस्तु सर्वैरेव प्रमुच्यते।<br>
अगम्यागमनं येन कृतं जानाति मानवः१७०॥<br>
ब्रह्मक्रियाया लोपेन बहुवर्षकृतेन च।<br>
यात्रां चेमां सकृत्कृत्वा वेदसंस्कारमाप्नुयात्१७१॥<br>
किमत्र बहुनोक्तेन इदमस्तीह शंकर।<br>
अप्राप्यं प्राप्यते तेन पापं चापि विनश्यति१७२॥<br>
सर्वयज्ञफलैस्तुल्यं सर्वतीर्थफलप्रदम्।<br>
सर्वेषां चैव वेदानां समाप्तिस्तेन वै कृता१७३॥<br>
यैः कृत्वा पुष्करे संध्यां सावित्री समुपासिता।<br>
स्वपत्नीहस्तदत्तेन पौष्करेण जलेन तु१७४॥<br>
भृंगारेण वरेणैव मृण्मयेनापि शंकर।<br>
आनीय तज्जलं पुण्यं संध्योपास्तिर्दिनक्षये१७५॥<br>
समाधिना समाधेया सप्राणायामपूर्विका।<br>
तस्यां कृतायां यत्पुण्यं तच्छृणुष्व हराद्य मे१७६॥<br>
तेन द्वादशवर्षाणि भवेत्संध्या सुवंदिता।<br>
अश्वमेधफलं स्नाने दाने दशगुणं तथा१७७॥<br>
उपवासेप्यनंतं च स्वयं प्रोक्तं मयानघ।<br>
सावित्र्याः पुरतो यस्तु दंपत्योर्भोजनं ददेत्१७८॥<br>
तेनाहं भोजितस्तत्र भवामीह न संशयः।<br>
द्वितीयं भोजयेद्यस्तु भोजितस्तेन केशवः१७९॥<br>
लक्ष्मीसहायो वरदो वरांस्तस्य प्रयच्छति।<br>
उमासहायस्तार्तीये भोजितोसि न संशयः१८०॥<br>
अथवा या कुमारीणां भक्त्या दद्याच्च भोजनम्।<br>
तस्याः कुले भवेद्वंध्या न कदाचिच्च दुर्भगा१८१॥<br>
न कन्या जननी क्वापि न भर्तुर्या न वल्लभा।<br>
तस्मात्सर्वप्रयत्नेन सावित्र्यग्रे तु भोजनम्१८२॥<br>
पारत्रमैहिकं वापि कामयद्भिर्नरैः सदा।<br>
दातव्यं सर्वदा भीष्म कटुतैलविवर्जितम्१८३॥<br>
न चाम्लं न च वै क्षारं स्त्रीणां भोज्यं कदाचन।<br>
भक्ष्यं पंचप्रकारं च रसैः सर्वैस्सुसंस्कृतम्१८४॥<br>
घृतपूर्यः सुपक्वाश्च बहुक्षीरसमन्विताः।<br>
शिखरिणी तथा पेया दधिक्षीरसमन्विता१८५॥<br>
आह्लादकारिणी पुंसां स्त्रीणां चातीव वल्लभा।<br>
धनधान्यां जनोपेतं नारीणां च शताकुलम्१८६॥<br>
पूपकं शष्कुलं तस्यां जायते नात्र संशयः।<br>
न ज्वरो न च संतापो न दुःखं न वियोगिता१८७॥<br>
असौ तारयते स्वानां कुलानामेकविंशतिं।<br>
बंधुभिश्च सुतैश्चैव दासीदासैरनंतकैः१८८॥<br>
पूरितं च कुलं तस्याः पूरिकां या प्रदास्यति।<br>
एधते च चिरं कालं पुत्रपौत्रसमन्वितम्१८९॥<br>
कुलं च सकलं तस्य शष्कुलं यः प्रयच्छति।<br>
पुत्रिण्यो वै दुहितरो बंधुभिः सहितं कुलम्१९०॥<br>
शिखरिणीप्रदात्रीणां युवतीनां न संशयः।<br>
मोदते तु कुलं तस्याः सर्वसिद्धिप्रपूरितम्१९१॥<br>
मोदकानां प्रदानेन एवमाह प्रजापतिः।<br>
एतदेव तु गौरीणां भोजनं हर शस्यते१९२॥<br>
सुभगा पुत्रिणी साध्वी धनऋद्धिसमन्विता।<br>
सहस्रभोजिनी शंभो जन्मजन्म भविष्यति१९३॥<br>
पूपानि चैव पुण्यानि कृतानि मधुराणि च।<br>
द्राक्षारसप्रधानं च गुडखंडसमन्वितम्१९४॥<br>
शारदेन तु धान्येन कृत्वा खंडं विमिश्रितत्।<br>
स्त्रीणां चैव तु पेयानि भक्ष्याणि च द्विजन्मनाम्१९५॥<br>
इह चाविकवासांसि वर्षायोग्यानि सर्वशः।<br>
यानियानि च पेयानि तानि योग्यानि दापयेत्१९६॥<br>
प्रतिपूज्य विधानेन वसुदानैः सकंचुकैः।<br>
कुंकुमेनानुलिप्तांग्यः स्रग्दामभिरलंकृताः१९७॥<br>
दत्वा तूपानहावङ्घ्र्योर्नारिकेलं करे तथा।<br>
अक्ष्णोश्चैवांजनं दत्वा सिंदूरं चैव मस्तके१९८॥<br>
गुडं फलानि हृद्यानि वांछितानि मृदूनि च।<br>
हस्ते दत्वा सपात्राणि प्रणिपत्य विसर्जयेत्१९९॥<br>
स्वयं भुंजीत वै पश्चात्सबंधुर्बालकैः सह।<br>
अथवा नैव संपत्तिस्तीर्थे दानं च भाजनम्1.34.२००॥<br>
गृहे गतः प्रदास्यामि हृष्टो देव प्रसीद मे।<br>
एवमेव पितॄणां च आगत्य स्वीय मंदिरे२०१॥<br>
पिंडप्रदानपूर्वं तु श्राद्धं कुर्याद्विधानतः।<br>
पितरस्तस्य वै तृप्ता भवंति ब्रह्मणो दिनम्२०२॥<br>
तीर्थादष्टगुणं पुण्यं स्वगृहे ददतां शिव।<br>
न च पश्यंति वै नीचाः श्राद्धं द्विजातिभिः कृतं२०३॥<br>
एकांते तु गृहे गुप्ते पितॄणां श्राद्धमिष्यते।<br>
नीचदृष्ट्या हतं तच्च पितॄन्नैवोपतिष्ठति२०४॥<br>
तस्मात्सर्वप्रयत्नेन श्राद्धं गुप्तं च कारयेत्।<br>
पितॄणां तृप्तिदं प्रोक्तं स्वयमेव स्वयंभुवा२०५॥<br>
गौरीभक्त्याधिका या तु शस्ता ज्ञातक्रिया तु सा।<br>
राजसी मनसा ज्ञाता जनानां कीर्तिदायिनी२०६॥<br>
गुप्तं दानं सदा देयमात्मनो हितमिच्छता।<br>
पक्वान्नं दृश्यतामेति दीयमानं जनैर्भुवि२०७॥<br>
दृश्यमानं तु तत्तुष्ट्यै दृश्यते नेह कर्हिचित्।<br>
एकस्मिन्भोजिते विप्रे कोटिर्भवति भोजिता२०८॥<br>
भवने नात्र संदेहः सत्यं पौराणिकं वचः।<br>
तीर्थे तु ब्राह्मणं नैव परीक्षेत कथंचन२०९॥<br>
अन्नार्थिनमनुप्राप्तं भोज्यं तं मनुरब्रवीत्।<br>
सक्तुभिः पिंडदानं च संयावैः पायसेन वा२१०॥<br>
कर्त्तव्यमृषिभिर्दृष्टं पिण्याकेनैंगुदेन वा।<br>
तिलपिण्याककैर्देयं भक्तिमद्भिर्नरैः सदा२११॥<br>
श्राद्धं तत्र तु कर्तव्यमर्घ्यावाहनवर्जितम्।<br>
स्वधां तु गृध्राः काका वा नैव दृष्ट्या हरन्ति ते२१२॥<br>
श्राद्धं तत्तैर्थिकं प्रोक्तं पितॄणां तृप्तिदं परम्।<br>
कर्तव्यं तत्प्रयत्नेन भक्तिरेवात्र कारणम्२१३॥<br>
भक्त्या तुष्यन्ति पितरस्तुष्टाः कामान्दिशन्ति ते।<br>
पुत्रं पौत्रं धनं धान्यं कामान्यान्मनसेच्छति२१४॥<br>
भक्त्या चाराधितो दद्यान्नृणां प्रीतः पितामहः।<br>
अकालेप्यथ काले वा तीर्थे श्राद्धं सदा नरैः२१५॥<br>
प्राप्तैरेव सदा स्नानं कर्तव्यं पितृतर्पणम्।<br>
पिंडदानं च कर्तव्यं पितॄणां चातिवल्लभम्२१६॥<br>
पितरो हि निरीक्षन्ते गोत्रजं समुपागतम्।<br>
आशया परया युक्ताः कांक्षंतस्सलिलं च ते२१७॥<br>
विलम्बो नैव कर्तव्यो नैव विघ्नं समाचरेत्।<br>
अच्छिन्ना सन्ततिस्तेषां सदा कालं भविष्यति२१८॥<br>
पितरः पुत्रदातारं वृद्धिश्राद्धाभिकांक्षिणः।<br>
तेन ते सन्ततिच्छेदं न कुर्वन्ति हि कर्हिचित्२१९॥<br>
अतः श्राद्धं पुरा प्रोक्तं स्वयमेव स्वयंभुवा।<br>
गुणोत्तरंतुयत्कार्यंद्विजैःपितृपरायणैः२२०॥<br>
तीर्थे क्षेत्रे गृहे वापि संक्रांतौ ग्रहणेपि वा।<br>
विषुवे अयने चापि जन्मर्क्षे च प्रपीडिते२२१॥<br>
एतान्वै श्राद्धकालांस्तु पुरा स्वायंभुवोब्रवीत्।<br>
कृते श्राद्धे न वै पुंसां पीडा भवति देहजा२२२॥<br>
तदा पुत्रकृतं वापि सर्वं त्यजति दुष्कृतम्।<br>
यथा न भविता पीडा ग्रहचोरनृपादिकात्२२३॥<br>
दुष्कृतं नश्यते सर्वं परत्र च गतिं शुभाम्।<br>
लभते नात्र सन्देहः प्रजापतिवचो यथा२२४॥<br>
कृते युगे पुष्कराणि त्रेतायां नैमिषं स्मृतम्।<br>
द्वापरे च कुरुक्षेत्रं कलौ गंगां समाश्रयेत्२२५॥<br>
दुष्करः पुष्करे वासो दुष्करं पुष्करे तपः।<br>
यदन्यत्र कृतं पापं तीर्थे तद्याति लाघवम्२२६॥<br>
न तीर्थकृतमन्यत्र क्वचित्पापं व्यपोहति।<br>
सायंप्रातः स्मरेद्यस्तु पुष्कराणि कृताञ्जलि२२७॥<br>
उपस्पृष्टं भवेत्तेन सर्वतीर्थेषु भारत।<br>
सायंप्रातरुपस्पृश्य पुष्करे नियतेन्द्रियः२२८॥<br>
क्रतून्सर्वानवाप्नोति ब्रह्मलोकं च गच्छति।<br>
द्वादशाब्दं द्वादशाहं मासं मासार्धमेव च२२९॥<br>
यो वसेत्पुष्करे नित्यं स गच्छेत्परमांगतिम्।<br>
सर्वेषामेवलोकानांब्रह्मलोकोपरिस्थितः२३०॥<br>
यइच्छेत्पुष्करंगन्तुंसोनुसेवेतपुष्करम्।<br>
यथा लोमविलोमाभ्यां तथा व्यस्तसमस्तयोः२३१॥<br>
स्नातस्तु पुष्करे सम्यक्कोट्याश्च फलमुश्नुते।<br>
विधिवत्क्रियमाणेषु सर्वतीर्थेषु यत्फलम्२३२॥<br>
पुष्करालोकनादेव नरः प्राप्नोति तत्फलम्।<br>
दशकोटिसहस्राणि तीर्थानां वै महीतले२३३॥<br>
सान्निध्यं पुष्करे तेषां त्रिसंध्यं कुरुनन्दन।<br>
यावत्तिष्ठंति गिरयो यावत्तिष्ठन्तिसागराः२३४॥<br>
तावत्पुष्कर मृत्यूनां ब्रह्मलोको न संशयः।<br>
जन्मान्तरसहस्रैश्च आजन्ममरणांन्तिकम्२३५॥<br>
निर्दहेद्दुष्कृतं सर्वं सकृत्स्नात्वा तु पुष्करे।<br>
पुष्करं दुष्करं क्षेत्रं सर्वपापप्रणाशनम्२३६॥<br>
इदानीं शृणु मे राजन्पञ्चपातकनाशनम्।<br>
यजनं देवदेवस्य ब्रह्मपुत्र वसुप्रदम्२३७॥<br>
इह जन्मनि दारिद्र्य व्याधिकुष्ठादिपीडितः।<br>
अलक्ष्मीवानपुत्रस्तु यो भवेत्पुरुषो भुवि२३८॥<br>
तस्य सद्यो भवेल्लक्ष्मीरायुः पूर्णं सुतास्सुखम्।<br>
कृत्वा तु मण्डलगतं लोकपालसमन्वितम्२३९॥<br>
ब्रह्माणं तु परं देवं यः पश्यति विधानतः।<br>
पूजितं नवनाभेन मन्त्रमूर्तिमयो निजम्२४०॥<br>
कार्तिके मासि शुक्लायां पौर्णमास्यां विशेषतः।<br>
सर्वासु वा यजेदेवं पूर्णिमासु विधानतः२४१॥<br>
संक्रान्तौ च महाबाहो चन्द्रसूर्यग्रहेपि वा।<br>
यः पश्यति विभुं देवं पूजितं गुरुणा नृप२४२॥<br>
तस्य सद्यो भवेत्तुष्टिः पापध्वंसश्च जायते।<br>
स मान्यो देवतानां च भवतीह नराधिप२४३॥<br>
ब्राह्मणक्षत्रियविशां भक्तानां तु परीक्षणम्।<br>
संवत्सरं गुरुः कुर्याज्जातिशौचक्रियादिभिः२४४॥<br>
उपपन्नमिति ज्ञात्वा हृदये नावधारयेत्॥<br>
तेपि भक्तियुता ध्यात्वा त्वाचार्यं परमेश्वरम्२४५॥<br>
संवत्सरं गुरौ भक्तिं कुर्युर्विष्णौ यथा तथा।<br>
प्रसादयेयुश्च ततः पूर्णे संवत्सरे गुरुम्२४६॥<br>
भगवंस्त्वत्प्रसादेन संसारार्णवतारणम्।<br>
परब्रह्मोपासनेन विरिंच्याराधनेन च२४७॥<br>
सहस्रशीर्षजप्येन मण्डलब्राह्मणेन च।<br>
ध्यानेन स्यात्तथास्माकमुपदेशः प्रदीयताम्२४८॥<br>
इच्छामो वैदिकीं लक्ष्मीं विशेषेण प्रसीदताम्।<br>
अभ्यर्थितो गुरुस्त्वेवं मेधावी तैस्तदा ततः२४९॥<br>
यथाविधि समभ्यर्चेद्ब्रह्माणं विष्णुमग्रतः।<br>
ते बद्धनेत्राः स्वाप्यास्तु कार्तिकस्य चतुर्दशीम्1.34.२५०॥<br>
ब्राह्मे मुहूर्ते चोत्त्थाय बद्धपद्मासनास्तु ते।<br>
ध्यात्वा गुरुं सहस्रारे श्वेतवस्त्रोपवीतकम्२५१॥<br>
श्वेतमाल्यांबरधरं श्वेतगंधानुलेपनम्।<br>
निर्गम्य च बहिर्नद्यां कुर्युर्नित्यमतन्द्रिताः२५२॥<br>
क्षीरवृक्षोत्थमाचार्यो दापयेद्दन्तधावनम्।<br>
ते च तं भक्षयेयुर्हि नदीं गत्वा समुद्रगाम्२५३॥<br>
इतरद्वा तटाकं वा गृहे वापि विधानतः।<br>
तद्भक्षयेयुर्मंत्रेण मंत्रितं परमेष्ठिनः२५४॥<br>
आपोहिष्ठेति मंत्रेण सप्तकृत्वोभिमंत्रितं।<br>
देवस्य त्वेति वै जप्त्वा युंजानेति करे न्यसेत्२५५॥<br>
इरावत्येति प्रक्षाल्य ब्रह्मोदनेति वै मुखे।<br>
भक्षयित्वा क्षिपेद्दूरं पतितं च निरीक्षयेत्२५६॥<br>
सम्मुखं प्राङ्मुखं वापि विदिशं चापि वा गतम्।<br>
संमुखे देवतालब्धिर्मंत्रसिद्धिश्च जायते२५७॥<br>
पराङ्मुखे दंतकाष्ठे सर्वे देवाः पराङ्मुखाः।<br>
उत्तरेण गते तस्मिन्सिद्धिर्भवति वा न वा२५८॥<br>
दक्षिणेन भवेन्मृत्युर्गुरोस्तस्य न संशयः।<br>
प्रेक्ष्याशुभं स्वपेद्भूमौ देवदेवस्य सन्निधौ२५९॥<br>
स्वप्नान्दृष्ट्वा गुरोरग्रे श्रावयेयुर्विचक्षणाः।<br>
ततः शुभाशुभं तत्र लक्षयेत्परमो गुरुः२६०॥<br>
पौर्णमास्यामथ स्नात्वा ततो देवालयं व्रजेत्।<br>
गुरुश्च मंडलं भूमौ कल्पितायां तु वर्तयेत्२६१॥<br>
लक्षणैर्विविधैर्भूमिं लक्षयित्वा विधानतः।<br>
षोडशारं लिखेत्पद्मं नवधारमथापि वा२६२॥<br>
अष्टपत्रमथो वापि लिखित्त्वा दर्शयेद्बुधः।<br>
नेत्रबंधं तु कुर्वीत सितवस्त्रेण यत्नतः२६३॥<br>
वर्णानुक्रमतः शिष्यान्पुष्पहस्तान्प्रवेशयेत्।<br>
नवनाभं यदा कुर्यान्मंडलं वर्णकैर्बुधः२६४॥<br>
इंद्राणीपूर्वकं देवमिंद्रमैंद्र्यां तु पूजयेत्।<br>
लोकपालैः समं तद्वदग्निं संपूजयेन्नृप२६५॥<br>
दिशि वह्नेर्यमं याम्यां नैऋत्यां चैव निर्ऋतिम्।<br>
वरुणं वारुणाशायां वायुं वायव्यगोचरे२६६॥<br>
धनदं चोत्तरे न्यस्य रुद्रमीशानगोचरे।<br>
कमंडलुं पूर्वतो हि स्रुचं वै दक्षिणे तथा२६७॥<br>
हंसं वै पश्चिमायां तु उत्तरायां स्रुवं तथा।<br>
आग्नेय्यां च ब्रसीं दद्यान्नैर्ऋत्यां पादुके तथा२६८॥<br>
वायव्यां योगपट्टं च ऐशान्यां च गलंतिकाम्।<br>
विष्णुस्तु पूर्वतः पूज्यो दक्षिणे चापि शंकरः२६९॥<br>
पश्चिमे तु रविर्देव ऋषयश्चोत्तरे तथा।<br>
मध्ये स्वयं पद्मजन्मा सावित्री दक्षिणे तथा२७०॥<br>
उत्तरे चैव गायत्री देवी पद्मदलेक्षणा।<br>
ऋग्वेदं पूर्वतो न्यस्य यजुर्वेदं च दक्षिणे२७१॥<br>
पश्चिमे सामवेदं च अथर्वं चोत्तरे तथा।<br>
इतिहासपुराणानिच्छंदोज्यौतिषमेवच२७२॥<br>
धर्मशास्त्राणि चान्यानि इंद्रादि दिक्षु विन्यसेत्।<br>
पूर्वपत्रे बलं पूज्य प्रद्युम्नं दक्षिणे दले२७३॥<br>
पश्चिमे चानिरुद्धं च वासुदेवमथोत्तरे।<br>
पूर्वतो वामदेवं च सद्योजातं तु दक्षिणे२७४॥<br>
ईशानं पश्चिमे स्थाप्य तत्पुरुषं चोत्तरे तथा।<br>
अघोरस्सर्वतः पूज्य एषा पूजा तु मंडले२७५॥<br>
पूर्वतो भास्करं पूज्य दक्षिणेन दिवाकरं।<br>
प्रभाकरं पश्चिमे तु ग्रहराजमथोत्तरे२७६॥<br>
एवं पूज्य विधानेन ब्रह्माणं परमेश्वरम्।<br>
दिङ्मंडले तु विन्यस्य अष्टौ कुंभान्विधानतः२७७॥<br>
ब्राह्मं तु कलशं मध्ये नवमं तत्र कल्पयेत्।<br>
स्नापयेन्मुक्तिकामं तु ब्रह्मणो वै घटेन तु२७८॥<br>
श्रीकामं वैष्णवेनेह कलशेन तु पार्थिव।<br>
राज्यार्थिनं स्नापयेच्च ऐंद्रेण कलशेन तु२७९॥<br>
द्रव्यप्रतापकामं तु आग्नेय घटवारिणा।<br>
मृत्युंजयविधानाय याम्येन स्नापयेन्नरम्२८०॥<br>
दुष्टप्रध्वंसनायालं नैर्ऋतेन विधीयते।<br>
स्नापयेद्वारुणेनाशु पापनाशाय मानवं२८१॥<br>
शरीरारोग्यकामं तु वायव्येनाभिषेचयेत्।<br>
द्रव्यसंपत्तिकामस्य कौबेरेण विधीयते२८२॥<br>
रौद्रेण ज्ञानकामस्य लोकपालघटास्त्विमे।<br>
एकैकेन नरः स्नात्वा सर्वदोषविवर्जितः२८३॥<br>
जायते ब्रह्मसदृशो राजासद्योऽथ वा नरः।<br>
अथवा दिक्षु सर्वासु यथासंख्येन लोकपान्२८४॥<br>
पूजयेत्तु स्वनाम्ना तु कुंभैरेव विधानतः।<br>
एवं संपूज्य देवांस्तु लोकपालान्प्रसन्नधीः२८५॥<br>
पश्चात्परीक्षितान्शिष्यान्बद्धनेत्रान्प्रवेशयेत्।<br>
दग्ध्वाग्नेय्या धारणया वायुना विधुनेत्ततः२८६॥<br>
सोमेनाप्यायितान्कृत्वा श्रावयेत्समयांस्ततः।<br>
न निंद्याद्ब्राह्मणान्देवान्विष्णुं ब्रह्माणमेव च२८७॥<br>
इंद्रमादित्यमग्निं च लोकपालान्ग्रहांस्तथा॥<br>
गुरुं च ब्राह्मणं वापि मुनींद्रं पूर्वदीक्षितम्२८८॥<br>
एवं तु समयान्श्राव्य पश्चाद्धोमं तु कारयेत्।<br>
ऊँ नमो भगवते ब्रह्मणे सर्वरूपिणे हुंफट्स्वाहा२८९॥<br>
षोडशाक्षरमंत्रेण होमयेज्ज्वलितेनले।<br>
गर्भाधानादिकाः सर्वा आहुतीस्संप्रदापयेत्२९०॥<br>
तिसृभिस्तु व्याहृतिभिर्देवदेवस्य सन्निधौ।<br>
होमांते दीक्षितः पश्चाद्दापयेद्गुरुदक्षिणाम्२९१॥<br>
हस्त्यश्वयानशकटहेमधान्यादिकं नृप।<br>
दापयेद्गुरवे प्राज्ञो मध्यमे मध्यमं तथा२९२॥<br>
दापयेदपरे युग्मं सहिरण्यं तु तद्गुरोः।<br>
एवं कृते तु यत्पुण्यं महत्संजायते तथा२९३॥<br>
तन्न शक्यं निगदितुमपि वर्षशतैरपि।<br>
दीक्षितोथ पुरा भूत्वा पाद्मं वै शृणुयाद्यदि२९४॥<br>
तेन वेदाः पुराणानि सर्वमंत्रास्ससंग्रहाः।<br>
जप्तास्स्युः पुष्करे तीर्थे प्रयागे सिंधुसागरे२९५॥<br>
देवह्रदे कुरुक्षेत्रे वाराणस्यां विशेषतः।<br>
ग्रहणे विषुवे चैव यत्फलं जपतां भवेत्२९६॥<br>
फलं शतगुणं तच्च पुष्करस्थं पितामहम्।<br>
दृष्ट्वा प्राप्नोति विविधान्कामान्कामयते यदि२९७॥<br>
पूजां वैधानिकीं कृत्वा दीक्षितो यः शृणोति च।<br>
देवा अपि तपः कृत्वा ध्यायंति च वदन्ति च२९८॥<br>
कदा मे भारते वर्षे जन्म स्यादिति पार्थिव।<br>
दीक्षिताश्च भविष्यामः पाद्मं श्रोष्यामहे कदा२९९॥<br>
पाद्मं तु षोडशात्मानं न्यस्य देहे कदा वयम्।<br>
यास्यामस्तु परं स्थानं यद्गत्वा न पुनर्भवेत्1.34.३००॥<br>
एवं जल्पंति विबुधा मनसा चिंतयंति च।<br>
ब्रह्मयज्ञं च कार्तिक्यां कदा द्रक्ष्यामहे नृप३०१॥<br>
एवं ते विधिरुद्दिष्टो मयायं कुरुसत्तम।<br>
देवगंधर्वयक्षाणां सर्वदा दुर्लभो ह्यसौ३०२॥<br>
एवं यो वेत्ति तत्त्वेन यश्च पश्यति मंडलम्।<br>
यश्चेमं शृणुयाच्चैव सर्वे मुक्ता इति श्रुतिः३०३॥<br>
अतः परं प्रवक्ष्यामि रहस्यमिदमुत्तमम्।<br>
येन लक्ष्मीर्धृतिस्तुष्टिः पुष्टिश्चापि भवेन्नृणाम्३०४॥<br>
सर्वे ग्रहास्सदा सौम्या जायंते येन पार्थिव।<br>
आदित्यवारं हस्तेन पूर्वमादाय भक्तितः३०५॥<br>
भक्तैकेन क्षिपेत्तावद्यावत्सप्त च संख्यया।<br>
ततस्तु सप्तमे पूर्णे कुर्याद्ब्राह्मणभोजनम्३०६॥<br>
आदित्यं चैव सौवर्णं कृत्वा यत्नेन मानवः।<br>
रक्तवस्त्रयुगच्छन्नं छत्रिकां पादुके तथा३०७॥<br>
उपानहौ च दातव्ये स्थापयेत्ताम्रभाजने।<br>
घृतेन स्नपनं कृत्वा संपूर्णांग द्विजातये३०८॥<br>
दापयेत्कृत्यविदुषे ब्राह्मणाय विशेषतः।<br>
एवं कृतौ फलं तस्य भवेदारोग्यमुत्तमम्३०९॥<br>
द्रव्यसंपत्समग्राप्तिरिति पौराणिकी क्रिया।<br>
अविसंवादिनी चेयं शांति पुष्टिप्रदा नृणाम्३१०॥<br>
तद्वच्चित्रासु संगृह्य सोमवारं विचक्षणः।<br>
रात्रिभक्षः क्षिपेदष्टौ सोमवारान्प्रयत्नतः३११॥<br>
प्रत्येकं ब्राह्मणा भोज्या यथाशक्ति विचक्षणाः।<br>
नवमे तु ततः पूर्णे कुर्याद्ब्राह्मणभोजनम्३१२॥<br>
वस्त्रयुग्मं च दातव्यं ततः सोमं प्रदापयेत्।<br>
कांस्यभाजनसंस्थं तु क्षीरसंपूरितं ततः३१३॥<br>
तद्वच्छत्रं पादुके च तथोपानत्समन्वितम्।<br>
संपूर्णांगाय दातव्यं ब्राह्मणाय विशेषतः३१४॥<br>
स्वात्यामंगारकं पूज्य क्षपयेन्नक्तभोजनैः।<br>
अष्टावेवं च यावच्च कुर्याद्ब्राह्मणभोजनम्३१५॥<br>
अंगारकं च सौवर्णं स्थापितं ताम्रभाजने।<br>
दापयेद्ब्राह्मणायाथ संपूर्णांगाय चैव हि३१६॥<br>
नक्षत्रानुक्रमेणैव क्षिपेन्नक्तानि सप्त वै।<br>
अष्टमे तु क्रमात्खेटान्सौवर्णान्दापयेद्बुधः३१७॥<br>
अग्निकार्यं च कुर्वीत यथादृष्टं विधानतः।<br>
एवं कृते भवेद्यद्वै तन्निबोध नराधिप३१८॥<br>
असौम्याश्च ग्रहास्सर्वे सौम्यरूपा भवंति च॥<br>
सर्वे रोगा विनश्यन्ति तुष्टिमायान्ति देवताः३१९॥<br>
न विरुन्धन्ति तं नागाः पितरस्तर्पितास्तथा।<br>
दुस्स्वप्ननाशो भवति शृण्वतां पठतां तथा३२०॥<br>
यदि भौमो रविसुतो भास्करो राहुणा सह।<br>
केतुश्च मूर्ध्नि तिष्ठंति रौद्राः पीडाकरा ग्रहाः३२१॥<br>
अनेन कृतमात्रेण ससौभाग्या भवंति हि।<br>
य एवं कुरुते राजन्सदाभक्तिसमन्वितः३२२॥<br>
तस्य सानुग्रहाः सर्वे शांतिं यच्छंति नान्यथा।<br>
शनैश्चरं राहुकेतू लोहपात्रेषु विन्यसेत्३२३॥<br>
लोहेन कारयेच्चैनान्ब्राह्मणेभ्यश्च दापयेत्।<br>
कृष्णं वस्त्रयुगं देयमेतेषां प्रीणनाय वै३२४॥<br>
सौवर्णां गाश्च दातव्याः शांतिश्रीविजयेप्सुभिः।<br>
व्रतांते सर्व एते हि ग्रहास्सौवर्णका नृप३२५॥<br>
दातव्याः शांतिमिच्छद्भिर्व्रतांते द्विजभोजनम्।<br>
यथाशक्ति दक्षिणा च ग्रहाणां प्रीतये तथा३२६॥<br>
अल्पायासेन राजेंद्र सर्वान्कामानवाप्नुयात्।<br>
शंकराज्ज्ञानमन्विच्छेदारोग्यं भास्करात्तथा३२७ (ज्ञान)॥<br>
हुताशनाद्धनमिच्छेद्गतिमिच्छेज्जनार्दनात् । (गति)॥<br>
ब्राह्म्यं पितामहाच्चैव सर्वजन्तुप्रशांतिदम्३२८॥<br>
भीष्म उवाच॥<br>
यस्त्वया कथितो यज्ञो यज्वनां तु फलं महत्।<br>
तथायुषस्स्वल्पतया अन्यैः प्राप्तुं न शक्यते३२९॥<br>
स्वल्यायासेन यत्पुण्यं संवत्सरमुपोषजम्।<br>
भवेत्तन्मे मुनिश्रेष्ठ कथयस्व महाफलम्३३०॥<br>
पुलस्त्य उवाच॥<br>
इदमर्थं महाराज श्वेतो राजा महायशाः।<br>
वसिष्ठं पृष्टवान्प्रश्नं क्षुधया पीडितो भृशम्३३१॥<br>
आसीदिलावृते वर्षे श्वेतो राजा महाबलः।<br>
स महीं सकलां जिग्ये सप्तद्वीपां सपत्तनाम्३३२॥<br>
ब्रह्मपुत्रो वसिष्ठश्च आसीत्तस्य पुरोहितः।<br>
स कदाचिन्नृपश्रेष्ठो जित्वा परमधार्मिकः३३३॥<br>
पुरोहितमुवाचेदं वसिष्ठं जपतां वरम्।<br>
श्वेत उवाच॥<br>
भगवन्नश्वमेधानां सहस्रं कर्तुमुत्सहे३३४॥<br>
सुवर्णरूप्यरत्नानां दानं कर्तुं द्विजातिषु।<br>
पृथिव्यामन्नदानं तु दातुन्नेच्छामि वै गुरो३३५॥<br>
नान्नेन किंचिद्दत्तेन दत्ते होम्नि द्विजे प्रभो।<br>
न किंचिद्वस्त्विति ज्ञात्वा न दत्तं तत्कदाचन३३६॥<br>
रक्तवस्त्रमलंकारं ग्रामांश्च नगराणि च।<br>
अददाद्ब्राह्मणेभ्योऽसौ श्वेतो राजा महायशाः३३७॥<br>
नान्नं जलं तेन राज्ञा दत्तमासीत्कदाचन।<br>
ततोऽश्वमेधैर्बहुभिर्यज्वासौ नृपसत्तम३३८॥<br>
स्वर्गं गतः पुण्यजितं तपस्तप्त्वार्बुदत्रयम्।<br>
ब्राह्मीं सलोकतां प्राप्तः सर्वालंकारभूषितः३३९॥<br>
नृत्यंत्यप्सरसस्तत्र गायंते सिद्धयोषितः।<br>
तुंबुरुर्नारदस्तत्र द्वावप्यनुगतौ सदा३४०॥<br>
अगायेतां महाप्राज्ञौ मुनयश्च तपोन्विताः।<br>
वेदोक्तमंत्रैः स्तुवन्ति अनेकक्रतुयाजिनम्३४१॥<br>
एवं विभवयुक्तस्य राज्ञस्तस्य महात्मनः।<br>
क्षुधाया पीड्यते देहं तृष्णया च विशेषतः३४२॥<br>
स तया पीड्यमानस्तु क्षुधया राजसत्तमः॥<br>
विमानेनाप्यसौ स्वर्गं त्यक्त्वागादृक्षपर्वतम्३४३॥<br>
यत्रात्ममूर्तिस्तत्रागात्पुरा दग्धा महावने।<br>
तत्रास्थीनि स्वयं गृह्य लिहन्नास्ते स पार्थिवः३४४॥<br>
पुनर्विमानमारुह्य ययौ नाकं नराधिपः।<br>
अथ कालेन महता स राजा संशितव्रतः३४५॥<br>
स्वान्यस्थीनि लिहन्दृष्टो वसिष्ठेन पुरोधसा।<br>
उक्तश्च किन्नु राजेन्द्र स्वास्थिभक्षो नराधिप३४६॥<br>
एवमुक्तस्ततो राजा वसिष्ठेन महर्षिणा।<br>
उवाच वचनं चेदं श्वेतो राजाथ तं मुनिम्३४७॥<br>
भगवंस्तृट्क्षुधार्तोहमन्नदानं पुरा मया।<br>
न दत्तं मुनिशार्दूल तेन मां क्षुत्प्रबाधते३४८॥<br>
एवमुक्तस्तदा राजा वसिष्ठो मुनिपुंगवः।<br>
उवाच तं नृपं भूयो वाक्यमेतन्महामुनिः३४९॥<br>
किं ते करोमि राजेंद्र क्षुधितस्य विशेषतः।<br>
वस्तु कस्यापि किंचिद्धि नाऽदत्तमुपतिष्ठति1.34.३५०॥<br>
रत्नहेमप्रदानेन भोगवान्जायते नरः।<br>
अन्नदानप्रदानेन सर्वकामैः प्रदीपितः३५१॥<br>
तन्न दत्तं त्वया राजन्स्तोकं मत्वा नराधिपः।<br>
श्वेत उवाच॥<br>
अदत्तस्य च संभूतिर्यथा भवति मे गुरो३५२॥<br>
वसिष्ठ त्वत्प्रसादेन तन्ममाचक्ष्व पृच्छतः।<br>
वसिष्ठ उवाच॥<br>
अस्त्येकं कारणं येन जायते नात्र संशयः३५३॥<br>
तच्छृणुष्व नरव्याघ्र कथ्यमानं मया तव।<br>
आसीद्राजा पुरा कल्पे विनीताश्वेति कीर्तितः३५४॥<br>
स चाश्वमेधमारेभे यज्ञं कर्तुं वरं नृपः।<br>
यजनांते द्विजेंद्रेभ्यो दत्तं गोऽश्वादि याचितम्३५५॥<br>
नान्नं दत्तं तेन किंचित्स्वल्पं मत्वा यथा त्वया।<br>
ततः कालेन महता मृतोऽसौ जाह्नवी तटे३५६॥<br>
मायापुर्यां विनीताश्वः सार्वभौमोऽभवन्नृपः।<br>
स्वर्गं च गतवान्सोऽपि यथा राजा भवान्प्रभो३५७॥<br>
असावपि क्षुधाविष्ट एवमेवागतोऽभवत्।<br>
मर्त्यलोके नदीतीरे गंगायां नीलपर्वते३५८॥<br>
विमानेनार्कवर्णेन भास्वता देववन्नृप।<br>
ददर्श तत्स्वकं देहं तथा स्वं च पुरोहितम्३५९॥<br>
होतारं ब्राह्मणं नाम यजंतं जाह्नवी तटे।<br>
तं दृष्ट्वाऽसावपि पुनः पर्यपृच्छदिद्वजोत्तमम्३६०॥<br>
क्षुधायाः कारणं राजन्स होता तमुवाच ह।<br>
तिलधेनुं च वै राजन्घृतधेनुं च सत्तम३६१॥<br>
जलधेनुं च धेनुं च रसधेनुं च पार्थिव।<br>
देहि शीघ्रं येन भवांस्तृट्क्षुधावर्जितो दिवि३६२॥<br>
रमे तयावदादित्यस्तपते दिवि चंद्रमाः।<br>
एवमुक्तस्ततो राजा तं पुनः पृष्टवानिदम्३६३॥<br>
तिलधेनुस्थितिं ब्रूहि तथा कृत्वा ददाम्यहम्।<br>
पुरोहित उवाच॥<br>
विधानं तिलधेनोस्तु तच्छृणुष्व नराधिप३६४॥<br>
धेनुस्स्यात्षोडशाढक्य चतुर्भिर्वत्सको भवेत्।<br>
इक्षुदंडमयाः पादा दन्ताः पुष्पमयाः शुभाः३६५॥<br>
नासा गंधमयी तस्या जिह्वा गुडमयी तथा।<br>
पुच्छे स्रक्कल्पनीयास्याद्घंटाभरणभूषिता३६६॥<br>
ईदृशीं कल्पयित्वा तु स्वर्णशृंगीं तु कल्पयेत्।<br>
रौप्यखुरां कांस्यदोहां पूर्वधेनुविधानतः३६७॥<br>
कृत्वा तां ब्राह्मणायाशु दापयेन्मंत्रतो नृप।<br>
स्थितां कृष्णाजिने धेनुं वासोभिर्गोपितां शुभाम्३६८॥<br>
सूत्रेणासूत्रितां कृत्वा पंचरत्नसमन्विताम्।<br>
सर्वौषधिसमायुक्तां मंत्रपूतां तु दापयेत्३६९॥<br>
अन्नम्मे जायतां सद्यः पानं सर्वरसास्तथा।<br>
कामान्संपादयास्माकं तिलधेनो द्विजेर्पिता३७०॥<br>
गृह्णामि देवि त्वां भक्त्या कुटुम्बार्थे विशेषतः।<br>
देहि कामान्वितान्सर्वांस्तिलधेनो नमोस्तु ते३७१॥<br>
एवं विधानतो दत्ता तिलधेनुर्नृपोत्तम।<br>
सर्वकामसमावाप्तिं कुरुते नात्र संशयः३७२॥<br>
जलधेनुस्तथैवेह कुंभैरेव प्रकल्पिता।<br>
दत्ता तु विधिना कामान्सद्यः सर्वान्प्रयच्छति३७३॥<br>
धेनुशतं तथा दत्तं पूर्णिमा नियमेन हि।<br>
सावित्री इव वै स्वर्गे सर्वकामप्रदा भवेत्३७४॥<br>
घृतधेनुस्तथा दत्ता विधानेन विचक्षणैः।<br>
सर्वकामसमावाप्तिं कुरुते कांतिदा भवेत्३७५॥<br>
रसधेनुस्तथा दत्ता कार्तिके मासि पार्थिव।<br>
सर्वान्कामान्प्रयच्छेत्तु नित्यं सा गतिदा भवेत्३७६॥<br>
एतत्ते सर्वमाख्यातं समासाद्बहुविस्तरम्।<br>
अपारं फलमुद्दिष्टं ब्रह्मणा सर्वकर्मणा३७७॥<br>
तृष्णया क्षुधया यद्वा पीडितो राजसत्तम।<br>
तद्दानं कार्तिके देयं पूर्वं देहि नराधिप३७८॥<br>
ब्रह्मांडं सर्वसंपन्नं भूतरत्नौषधीयुतम्।<br>
देवदानवयक्षैश्च युक्तमेतत्सदा विभो३७९॥<br>
एतत्तु सकलं कृत्वा सर्वतो रजतान्वितम्।<br>
सुरत्नसूर्यचंद्राढ्यं कार्तिके द्वादशी दिने३८०॥<br>
अथवा पंचदश्यां तु कार्तिकस्यैव नान्यतः।<br>
पुरोहिताय गुरवे दापयेद्भक्तिमान्नरः३८१॥<br>
ब्रह्मांडोदरवर्तीनि यानि भूतानि पार्थिव।<br>
तानि दत्तानि वै तेन समासात्कथितं तव३८२॥<br>
यद्यज्ञैर्यजतो राजन्समाप्तवरदक्षिणैः।<br>
सर्वं फलं तत्खंडस्य ब्रह्मांडस्य विशेषतः३८३॥<br>
यः पुनः सकलं चेदं ब्रह्मांडं प्रदिशेन्नरः।<br>
तेन जप्तं हुतं दत्तं पठितं कीर्तितं भवेत्३८४॥<br>
राजोवाच॥<br>
विधिं ब्रह्मांडदानस्य कृत्वा तत्मोक्षभाग्भवेत्।<br>
कालं देशं विप्रतीर्थं सर्वं त्वं वद मेनघ३८५॥<br>
कृतेन येन सर्वस्य फलभागी भवाम्यहम्।<br>
कुत्सितस्यास्य भावस्य मोक्षस्स्यादचिराच्च मे३८६॥<br>
वसिष्ठ उवाच॥<br>
एवं श्रुत्वा ततो राजन्पुरोधास्तस्य स द्विजः।<br>
ब्रह्मांडं कारयामास सौवर्णं सर्वधातुभिः३८७॥<br>
युतं निष्कसहस्रेण पद्मं तत्र ह्यकल्पयत्॥<br>
तत्र ब्रह्मा तस्य मध्येपद्मरागैरलंकृतः३८८॥<br>
सावित्र्या चैव गायत्र्या ऋषिभिर्मुनिभिः सह।<br>
नारदाद्याः सुताः सर्व इन्द्राद्याश्च दिवौकसः३८९॥<br>
सौवर्णविग्रहाः सर्वे ब्रह्मणस्तु पुरःसराः।<br>
वराहरूपी भगवान्लक्ष्म्या सह सनातनः३९०॥<br>
नीलं मरकतं चैव भूषायां तस्य कारयेत्।<br>
गोमेदैस्तस्य वै शोभां कारयेत च बुद्धिमान्३९१॥<br>
मोक्तिकैश्चापि सोमस्य शोभां वज्रैर्दिवाकरे।<br>
ग्रहाणां चैव सर्वेषां सुवर्णानि च दापयेत्३९२॥<br>
स्वर्णात्सप्तगुणं रौप्यं रौप्यात्ताम्रं तथाविधम्।<br>
ततः सप्तगुणं कार्यं कांस्यं सप्तगुणं तथा३९३॥<br>
कांस्यात्सप्तगुणं कार्यं त्रपु चैव नराधिप।<br>
त्रपुसप्तगुणं सीसं सीसाल्लोहं च कारयेत्३९४॥<br>
सप्तद्वीपास्समुद्राश्च सप्त वै कुलपर्वताः।<br>
अनया संख्यया कृत्वा निपुणैः शिल्पिभिस्ततः३९५॥<br>
पादपादीनि भूतानि राजतान्येव कारयेत्।<br>
आरण्यानि च सत्त्वानि सौवर्णानि च कारयेत्३९६॥<br>
वृक्षान्वनस्पतीन्गुल्मतृणपर्णानि वीरुधः।<br>
सर्वं प्रकल्प्य विधिवत्तीर्थे देयं विचक्षणैः३९७॥<br>
कुरुक्षेत्रे गयायां च प्रयागेऽमरकंटके।<br>
द्वारवत्यां प्रभासे च गंगाद्वारे च पुष्करे३९८॥<br>
तीर्थेष्वेतेषु वै देयं ग्रहणे शशिसूर्ययोः।<br>
दिनच्छिद्रेषु सर्वेषु अयने दक्षिणोत्तरे३९९॥<br>
व्यतीपाते बहुगुणं विषुवे च विशेषतः।<br>
दातव्यमेतद्राजेंद्र विचारं नैव कारयेत्1.34.४००॥<br>
शालाग्निहोत्रिणं कृत्वा सुरूपं च गुणान्वितम्।<br>
सपत्नीकं च संपूज्य भूषयित्वा च भूषणैः४०१॥<br>
पुरोहितं मुख्यतमं कृत्वाऽन्ये च तथा द्विजाः।<br>
चतुर्विंशद्गुणोपेताः सपत्नीका निमंत्रिताः४०२॥<br>
अंगुलीयानि च तथा कर्णवेष्टं च दापयेत्।<br>
एवंविधांस्तु तान्पूज्य तेषामग्रे सुसंस्थितः४०३॥<br>
अष्टांगप्रणिपातेन प्रणम्य च पुनःपुन।ः॥<br>
पुरोहिताय पुरतः कृत्वा वै करसंपुटम्४०४॥<br>
यूयं वै ब्राह्मणाः प्रीता मैत्रत्वेनानुगृह्णत।<br>
सौमुख्येन द्विजश्रेष्ठा भूयः पूततरस्त्वहः४०५॥<br>
भवतां प्रीतियोगेन स्वयं प्रीतः पितामहः।<br>
ब्रह्मांडेन तु दत्तेन तोषं यातु जनार्दनः४०६॥<br>
पिनाकपाणिर्भगवान्शक्रश्च त्रिदशेश्वरः।<br>
एते तोषं समायांतु अनुध्यानाद्द्विजोत्तमाः४०७॥<br>
एवं स्तुत्वा ततो राजा ब्राह्मणान्वेदपारगान्।<br>
ब्रह्माण्डं तु गुरोः प्रादात्सविधानं पुनः क्षणात्४०८॥<br>
सर्वकामैस्ततस्तृप्तो ययौ स्वर्गं नराधिपः।<br>
तेनैव गुरुणा तच्च विभक्तं ब्राह्मणैः सह४०९॥<br>
दत्तं तेनापि चान्येभ्यो ब्रह्मांडं च नराधिप।<br>
ब्रह्मांडे भूमिदाने च ग्राही चैको न वै भवेत्४१०॥<br>
गृह्णन्दोषमवाप्नोति ब्रह्महत्यां न संशयः।<br>
सर्वेषां चैव प्रत्यक्षं दातव्यं परिकीर्त्य वै४११॥<br>
दीयमानं च पश्यंति तेपि पूता भवंति हि।<br>
दर्शनादेव ते मुक्ता भवंन्त्येव न संशयः४१२॥<br>
या भीमद्वादशी प्रोक्ता स्वर्णं तोयं मृगाजिनं।<br>
एतानि कृत्वा पश्यन्तु दृष्टैरेतैः क्रियाफलं४१३॥<br>
अयत्नादेव लभ्येत कर्तुश्चैव सलोकता।<br>
सदा गावः प्रणम्याश्च मंत्रेणानेन पार्थिव४१४॥<br>
नमो गोभ्यः श्रीमतीभ्यः सौरभेयीभ्य एव च।<br>
नमो ब्रह्मसुताभ्यश्च पवित्राभ्यो नमोनमः४१५॥<br>
मंत्रस्य चास्य स्मरणाद्गोदानफलमाप्नुयात्।<br>
तस्मात्त्वमपि राजेंद्र पुष्करे तीर्थ उत्तमे४१६॥<br>
कार्तिक्यां तु विशेषेण गोदानफलमाप्स्यसि।<br>
यत्किंचिद्विद्यते पापं स्त्रियो वा पुरुषस्य वा४१७॥<br>
पुष्करे स्नानमात्रेण तदशेषं प्रणश्यति।<br>
पृथिव्यां यानि तीर्थानि आसमुद्रात्तु भारत४१८॥<br>
पुष्करे तान्युपायांति कार्तिक्यां तु विशेषतः४१९॥<br>
