भीष्म उवाच।<br>
भगवन्महदाश्चर्यं बाष्कलेर्बंधनं हि यत्।<br>
कृतं त्रिविक्रमं रूपं यदा संयमितो बलि१।<br>
एतन्मया श्रुतं पूर्वं कथ्यमानं द्विजोत्तमैः।<br>
पाताले वसतेद्यापि वैरोचनसुतो बलि२।<br>
नागतीर्थं यथाभूतं पिशाचानां तु संभवम्।<br>
शिवदूती कथं चात्र केनेयं मंगलीकृता३।<br>
अंतरिक्षे पुष्करं तु केन नीतं महामुने।<br>
एतदाचक्ष्व मे सर्वं यथा बाष्कलिबंधनम्४।<br>
भूमिप्रक्रमणं पूर्वं कृतं देवेन विष्णुना।<br>
द्वितीये कारणं किं च येन देवश्चकार ह५।<br>
तत्त्वतस्त्वं हि तत्सर्वं यथाभूतं तथा वद।<br>
पापक्षयकरं ह्येतच्छ्रोतव्यं भूतिमिच्छता६।<br>
पुलस्त्य उवाच।<br>
प्रश्नभारस्त्वया राजन्कौतुकादेव कीर्तितः।<br>
कथयामि हि तत्सर्वं यथाभूतं नृपोत्तम७।<br>
विष्णोः पदानुषंगेण बंधनं बाष्कलेरिह।<br>
श्रुतं तद्भवता सर्वं मया ते परिकीर्तितं८।<br>
भूयोपि विष्णुना भीष्म प्राप्ते वैवस्वतेंतरे।<br>
त्रैलोक्यं बलिनाक्रांतं विष्णुना प्रभविष्णुना९।<br>
गत्वा त्वेकाकिना यज्ञे तथा संयमितो बलि।<br>
भूयोपि देवदेवेन भूमेः प्रक्रमणं कृतम्१०।<br>
प्रादुर्भावो वामनस्य तथाभूतो नराधिप।<br>
पुनस्त्रिविक्रमो भूत्वा वामनो भूदवामनः११।<br>
उत्पत्तिरेषा ते सर्वा कथिता कुरुनंदन।<br>
नागानां तु यथा तीर्थं तच्छृणुष्व महाव्रत१२।<br>
अनंतो वासुकिश्चैव तक्षकश्च महाबलः।<br>
कर्कोटकश्च नागेंद्रः पद्मश्चान्यः सरीसृपः१३।<br>
महापद्मस्तथा शंखः कुलिकश्चापराजितः।<br>
एते कश्यपदायादा एतैरापूरितं जगत्१४।<br>
एतेषां तु प्रसूत्या तु इदमापूरितं जगत्।<br>
कुटिलाभीमकर्माणस्तीक्ष्णास्याश्च विषोल्बणाः१५।<br>
दष्ट्वा मंदांश्चमनुजान्कुर्युर्भस्मक्षणात्तु ते।<br>
तद्दर्शनाद्भवेन्नाशो मनुष्याणां नराधिप१६।<br>
अहन्यहनि जायेत क्षयः परमदारुणः।<br>
आत्मनस्तु क्षयं दृष्ट्वा प्रजास्सर्वास्समंततः१७।<br>
जग्मुः शरण्यं शरणं ब्रह्माणं परमेश्वरं।<br>
इममेवार्थमुद्दिश्य प्रजाः सर्वा महीपते१८।<br>
ऊचुः कमलजं दृष्ट्वा पुराणं ब्रह्मसंज्ञकम्।<br>
प्रजा ऊचुः।<br>
देवदेवेश लोकानां प्रसूते परमेश्वर१९।<br>
त्राहि नस्तीक्ष्णदंष्ट्राणां भुजगानां महात्मनाम्।<br>
दिनेदिने भयं देव पश्यामः कृपणा भृशम्२०।<br>
मनुष्यपशुपक्ष्यादि तत्सर्वं भस्मसाद्भवेत्।<br>
त्वया सृष्टिः कृता देव क्षीयते तु भुजंगमैः२१।<br>
एतज्ज्ञात्वा यदुचितं तत्कुरुष्व पितामह।<br>
ब्रह्मोवाच।<br>
अहं रक्षां विधास्यामि भवतीनां न संशयः२२।<br>
व्रजध्वं स्वनिकेतानि नीरुजो गतसाध्वसाः।<br>
एवमुक्ते प्रजाः सर्वा ब्रह्मणाऽव्यक्तमूर्तिना२३।<br>
आजग्मुः परमप्रीताः स्तुत्वा चैव स्वयंभुवम्।<br>
प्रयातासु प्रजास्वेवं तानाहूय भुजंगमान्२४।<br>
शशाप परमक्रुद्धो वासुकिप्रमुखांस्तदा।<br>
ब्रह्मोवाच।<br>
अहन्यहनि भूतानि भक्ष्यंते वै दुरात्मभिः२५।<br>
नश्यंति तूरगैर्दष्टा मनुष्याः पशवस्तथा।<br>
यस्मान्मत्प्रभवान्नित्यं क्षयं नयथ मानुषान्२६।<br>
अतोन्यस्मिन्भवे भूयान्ममकोपात्सुदारुणात्।<br>
भवतां हि क्षयो घोरो भावि वैवस्वतेंतरे२७।<br>
तथान्यः सोमवंशीयो राजा वै जनमेजयः।<br>
धक्ष्यते सर्पसत्रेण प्रदीप्ते हव्यवाहने२८।<br>
मातृष्वसुश्च तनयांस्तार्क्ष्यो वो भक्षयिष्यति।<br>
एवं वो भविता नाशः सर्वेषां दुष्टचेतसाम्२९।<br>
शप्त्वा कुलसहस्रं तु यावदेकं कुलं स्थितम्।<br>
एवमुक्ते तु वेपंतो ब्रह्मणा भुजगोत्तमाः३०।<br>
निपत्य पादयोस्तस्य इदमूचुर्वचस्तदा।<br>
भगवन्कुटिला जातिरस्माकं भूतभावन३१।<br>
विषोल्बणत्वं क्रूरत्वं दंदशूकत्वमेव च।<br>
संपादितं त्वया देव इदानीं शपसे कथं३२।<br>
ब्रह्मोवाच।<br>
यदि नाम मया सृष्टा भवंतः कुटिलाशयाः।<br>
ततः किं बहुना नित्यं भक्षयध्वं गतव्यथाः३३।<br>
नागा ऊचुः।<br>
मर्यादां कुरु देवेश स्थानं चैव पृथक्पृथक्।<br>
मनुष्याणां तथास्माकं समयं देव कारय३४।<br>
शापो यो भवता दत्तो मनुष्यो जनमेजयः।<br>
नाशं नः सर्पसत्रेण उल्बणं च करिष्यति३५।<br>
ब्रह्मोवाच।<br>
जरत्कारुरिति ख्यातो भविता ब्रह्मवित्तमः।<br>
जरत्कन्या तस्य देया तस्यामुत्पत्स्यते सुतः३६।<br>
रक्षां कर्ता स वो विप्रो भवतां कुलपावनः।<br>
तथा करोमि नागानां समयं मनुजैः सह३७।<br>
तदेकमनसः सर्वे शृणुध्वं मम शासनम्।<br>
सुतलं वितलं चैव तृतीयं च तलातलम्३८।<br>
दत्तं च त्रिप्रकारं वो गृहं तत्र गमिष्यथ।<br>
तत्र भोगान्बहुविधान्भुंजाना मम शासनात्३९।<br>
तिष्ठध्वं सप्तमं यावत्कालं तं तु पुनःपुनः।<br>
ततो वैवस्वतस्यादौ काश्यपेयो भविष्यति४०।<br>
दायादः सर्वदेवानां सुपर्णस्सर्पभक्षकः।<br>
तदा प्रसूतिः सर्पाणां दग्धा वै चित्रभानुना४१।<br>
भवतां चैव सर्वेषां भविष्यति न संशयः।<br>
ये ये क्रूरा भोगिनो दुर्विनीतास्तेषामंतो भाविता नान्यथैतत्४२।<br>
कालव्याप्तं भक्षयध्वं च सत्वं तथापकारे चकृते मनुष्यम्।<br>
मंत्रौषधैर्गारुडैश्चैव तंत्रैर्बंधैर्जुष्टा मानवा ये भवंति४३।<br>
तेभ्यो भीतैर्वर्तितव्यं न चान्यच्चित्ते कार्यं चान्यथा वो विनाशः।<br>
इतीरिते ब्रह्मणा वै भुजंगा जग्मुः स्थानं सुतलाख्यं हि सर्वे४४।<br>
तस्थुर्भोगान्भुंजमानाश्च सर्वे रसातले लीलया संस्थितास्ते।<br>
एवं शापं तुते लब्ध्वाप्रसादं च चतुर्मुखात्४५।<br>
तस्थुः पातालनिलये मुदितेनांतरात्मना।<br>
ततः कालांत रेभूते पुनरेवं व्यचिंतयन्४६।<br>
भविता भरतो राजा पांडवेयो महायशाः।<br>
अस्माकं तु क्षयकरो दैवयोगेन केनचित्४७।<br>
कथं त्रिभुवने नाथः सर्वेषां च पितामहः।<br>
सृष्टिकर्ता जगद्वंद्यः शापमस्मासु दत्तवान्४८।<br>
देवं विरंचिनं त्यक्त्वा गतिरन्या न विद्यते।<br>
वैराजे भवनश्रेष्ठे तत्र देवः स तिष्ठति४९।<br>
स देवः पुष्करस्थो वै यज्ञं यजति सांप्रतम्।<br>
गत्वा प्रसादयामस्तं वरं तुष्टः प्रदास्यति1.31.५०।<br>
एवं विचिंत्य ते सर्वे नागा गत्वा च पुष्करम्।<br>
यज्ञपर्वतमासाद्य शैलभित्तिमुपाश्रिताः५१।<br>
दृष्ट्वा नागांस्तथा श्रान्तान्वारिधाराश्च शीतलाः।<br>
उदङ्मुखा वै निष्क्रांतास्सर्वेषां तु सुखप्रदाः५२।<br>
नागतीर्थं ततो जातं पृथिव्यां भरतर्षभ।<br>
नागकुंडं च वै केचित्सरितं चापरेऽब्रुवन्५३।<br>
पुण्यं तत्सर्वतीर्थानां सर्पाणां विषनाशनम्।<br>
मज्जन्ति तत्र ये मर्त्या अधिश्रावण पंचमि५४।<br>
न तेषां तु कुले सर्पाः पीडां कुर्वन्ति कर्हिचित्।<br>
श्राद्धं पितॄणां ये तत्र करिष्यंति नरा भुवि५५।<br>
ब्रह्मा तेषां परं स्थानं दास्यते नात्र संशयः।<br>
नागानां तु भयं ज्ञात्वा ब्रह्मा लोकपितामहः५६।<br>
पूर्वोक्तं तु पुनर्वाक्यं नागानश्रावयत्तदा।<br>
पंचमी सा तिथिर्धन्या सर्वपापहरा शुभा५७।<br>
यतोऽस्यामेव सुतिथौ नागानां कार्यमुद्धृतम्।<br>
एतस्यां सर्वतो यस्तु कट्वम्लं परिवर्जयेत्५८।<br>
क्षीरेण स्नापयेन्नागांस्तस्य ते यांति मित्रताम्।<br>
भीष्म उवाच।<br>
शिवदूती यथा जाता येन चैव निवेशिता५९।<br>
तन्मे सर्वं यथातत्त्वं भवान्शंसितुर्महति।<br>
पुलस्त्य उवाच।<br>
शिवा नीलगिरिं प्राप्ता तपसे धृतमानसा६०।<br>
रौद्री जटोद्भवा शक्तिस्तस्याः शृणु नृप व्रतम्।<br>
तपः कृत्वा चिरं कालं ग्रसिष्याम्यखिलं जगत्६१।<br>
एवमुद्दिश्य पंचाग्निं साधयामास भामिनी।<br>
तस्याः कालांतरे देव्यास्तपंत्यास्तप उत्तमम्६२।<br>
रुरुर्नाममहातेजा ब्रह्मदत्तवरोऽसुरः।<br>
समुद्रमध्ये रत्नाख्यं पुरमस्ति महाधनम्६३।<br>
तत्रातिष्ठत्स दैत्येंद्रस्सर्वदेवभयंकरः।<br>
अनेक शतसाहस्र कोटिकोटिशतोत्तमैः६४।<br>
असुरैरर्चितः श्रीमान्द्वितीयो नमुचिर्यथा।<br>
कालेन महता सोऽथ लोकपालपुरं ययौ६५।<br>
जिगीषुः सैन्यसंवीतो देवैर्वैरमरोचयत्।<br>
उत्तिष्ठतस्तस्य महासुरस्य समुद्रतोयं ववृधेति वेगात्६६।<br>
अनेक नाग ग्रह मीनजुष्टमाप्लावयत्पर्वतसानुदेशान्।<br>
अंतःस्थितानेकसुरारिसंघं विचित्रवर्मायुधचित्रशोभम्६७।<br>
भीमं बलं चलितं चारुयोधं विनिर्ययौ सिंधुजलाद्विशालम्।<br>
तत्र द्विपा दैत्यभठाभ्युपेताः सयानघंटाश्च समृद्धियुक्ताः६८।<br>
विनिर्ययुः स्वाकृतिभिर्झषाणां समत्वमुच्चैः खलु दर्शयंतः।<br>
अश्वास्तथा कांचनसूत्रनद्धा रोहीतमत्स्या इव ते जलांते६९।<br>
व्यवस्थितास्तैः सममेव तूर्णं विनिर्ययुर्लक्षशः कोटिशश्च।<br>
तथा रविस्यंदनतुल्यवेगाः सचक्रदंडाक्षतवेणुयुक्ताः७०।<br>
रथाश्च यंत्रोपरिपीडितांगाश्चलत्पताकाः स्वनितं विचक्रुः।<br>
तथैव योधाः स्थगितास्तरीभिस्तितीर्षवस्ते प्रवरास्त्रपाणयः७१।<br>
रणेरणे लब्धजयाः प्रहारिणो विरेजुरुच्चैरसुरानुगा भृशं।<br>
देवेषु वै रणे तेषु विद्रुतेषु विशेषतः७२।<br>
असुरास्सर्वदेवानामन्वधावंस्ततस्ततः।<br>
ततो देवगणाः सर्वे द्रवंतो भयविह्वलाः७३।<br>
नीलं गिरिवरं जग्मुर्यत्र देवी स्वयं स्थिता।<br>
रौद्री तपोन्विता धन्या शांभवी शक्तिरुत्तमा७४।<br>
संहारकारिणी देवी कालरात्रीति यां विदुः।<br>
सा तु दृष्ट्वा तदा देवान्भयत्रस्तान्विचेतसः७५।<br>
पप्रच्छ विस्मयाद्देवी प्रोत्फुल्लांबुजलोचना।<br>
पृष्ठतो वो न पश्यामि भयं किंचिदुपागतम्७६।<br>
कथं तु विद्रुता देवाः सर्वे शक्रपुरःसराः।<br>
देवा ऊचुः।<br>
अयमायाति दैत्येंद्रो रुरुर्भीमपराक्रमः७७।<br>
चतुरंगेण सैन्येन महता परिवारितः।<br>
तस्माद्दीना वयं देवीं भवतीं शरणं गताः७८।<br>
देवानामिति वै श्रुत्वा वाक्यमुच्चैर्जहास सा।<br>
तस्यां हसंत्यां निश्चेरुर्वरांग्यो वदनात्ततः७९।<br>
पाशांकुशधराः सर्वाः पीनोन्नतपयोधराः।<br>
सर्वाश्शूलधरा भीमाः सर्वा दंष्ट्राङ्कुशाननाः८०।<br>
आबद्धमकुटाः सर्वाः संदष्टदशनच्छदाः।<br>
फूत्काररावैरशिवैस्त्रासयंत्यश्चराचरम्८१।<br>
काश्चिच्छुक्लाम्बरधराः काश्चिच्चित्राम्बरास्तथा।<br>
सुनीलवसनाः काश्चिद्रक्तपानातिलालसाः८२।<br>
नानारूपैर्मुखैस्तास्तु नानावेषवपुर्धराः।<br>
ताभिरेवं वृता देवी देवानामभयंकरी८३।<br>
मा भैष्ट देवा भद्रं वो यावद्वदति दानवः।<br>
चतुरंगबलोपेतो रुरुस्तावत्समागतः८४।<br>
तं नीलपर्वतवरं देवानां मार्गमार्गणः।<br>
देवानामग्रतः सैन्यं दृष्ट्वा देवी समाकुलम्८५।<br>
तिष्ठतिष्ठेति जल्पंतो दैत्यास्ते समुपागताः।<br>
ततः प्रववृते युद्धं तासां तेषां महाभयम्८६।<br>
नाराचैर्भिन्नदेहानां दैत्यानां भुवि सर्पतां।<br>
रोषाद्दंडप्रभग्नानां सर्पाणामिव सर्पताम्८७।<br>
शक्तिनिर्भिन्नहृदया गदासंचूर्णितोरसः।<br>
कुठारैर्भिन्नशिरसो मुसलैर्भिन्नमस्तकाः८८।<br>
विद्धोदरास्त्रिशूलाग्रैश्छिन्नग्रीवा वरासिभिः।<br>
क्षताश्वरथमातंगपादाताः पेतुराहवे८९।<br>
रणभूमिं समासाद्य दैत्याः सर्वे रुरुं विना।<br>
ततो बलं हतं दृष्ट्वा रुरुर्मायां तदाददे९०।<br>
तया संमोहिता देव्यो देवाश्चापि रणाजिरे।<br>
तामस्या मायया देव्या सर्वमन्धंतमोभवत्९१।<br>
ततो देवी महाशक्या तं दैत्यं समताडयत्।<br>
तया तु ताडितस्याजौ दैत्यस्य प्रगतं तमः९२।<br>
मायायामथ नष्टायां तामस्यां दानवो रुरुः।<br>
पातालमाविशत्तूर्णं तत्रापि परमेश्वरी९३।<br>
देवीभिः सहिता क्रुद्धा पुरतोभिमुखी स्थिता।<br>
रुरोस्तु दानवेंद्रस्य भीतस्याग्रे गतस्य च९४।<br>
नखाग्रेण शिरश्छित्वा चर्म चादाय वेगिता।<br>
निष्पपाताथ पातालात्पुष्करं च पुनर्गिरिम्९५।<br>
कन्या सैन्येन महता बहुरूपेण भास्वता।<br>
देवैस्तुविस्मितैर्दृष्टा चर्ममुंडधरा रुरोः९६।<br>
स्वकीये तपसः स्थाने निविष्टा परमेश्वरी।<br>
ततो देव्यो महाभागाः परिवार्य व्यवस्थिताः९७।<br>
याचयामासुरव्यग्रास्तां तु देवीं बुभुक्षिताः।<br>
बुभुक्षिता वयं देवि देहि नो भोजनं वरम्९८।<br>
एवमुक्त्वा ततो देवी दध्यौ तासां तु भोजनम्।<br>
नाध्यगच्छत्तदा तासां भोजनं चिन्तितम्महत्९९।<br>
तदा दध्यौ महादेवं रुद्रं पशुपतिं विभुम्।<br>
सोपि ध्यानात्समुत्तस्थौ परमात्मा त्रिलोचनः1.31.१००।<br>
उवाच रुद्रस्तां देवीं किं ते कार्यं विवक्षितम्।<br>
ब्रूहि देवि महामाये यत्ते मनसि वर्तते१०१।<br>
शिवदूत्युवाच।<br>
छागमध्ये तु वै देव छागरूपेण वर्तसे।<br>
एतास्त्वां भक्षयिष्यन्ति भक्ष्यमीप्सितमादरात्१०२।<br>
भक्षार्थमासां देवेश किंचिद्दातुमिहार्हसि।<br>
शूलीकुर्वंति मामेता भक्षार्थिन्यो महाबलाः१०३।<br>
अन्यथा मामपि बलाद्भक्षयेयुर्बुभुक्षिताः।<br>
एवं मां तु समालक्ष्य भक्ष्यं कल्पय सत्वरम्१०४।<br>
रुद्र उवाच।<br>
शिवदूति ब्रवीम्येकं प्रवृत्तं यद्युगांतरे।<br>
गंगाद्वारे दक्षयज्ञो गणैर्विध्वंसितो मम१०५।<br>
तत्र यज्ञो मृगो भूत्वा प्रदुद्राव सुवेगवान्।<br>
मया बाणेन निर्विद्धो रुधिरेण प्रसेचितः१०६।<br>
अजगंधस्तदा भूतो नाम देवैस्तु मे कृतम्।<br>
अजगंधस्त्वमेवेति दास्ये चान्यत्तु भोजनम्१०७।<br>
एतासां शृणु मे देवि भक्ष्यमेकं मयोचितम्।<br>
कथ्यमानं वरारोहे कालरात्रि महाप्रभे१०८।<br>
या स्त्री सगर्भा देवेशि अन्यस्त्रीपरिधानकम्।<br>
परिधत्ते स्पृशेद्वापि पुरुषस्य विशेषतः१०९।<br>
सभागोस्तु वरारोहे कासांचित्पृथिवीतले।<br>
अप्येकवर्षं बालं तु गृहीत्वा तत्र वै बलात्११०।<br>
भुक्त्वा तिष्ठंतु सुप्रीता अपि वर्षशतान्बहून्।<br>
अन्याः सूतिगृहे च्छिद्रं गृह्णीयुस्तु ह्यपूजिताः१११।<br>
निवसिष्यंति देवेशि तथा वै जातहारिकाः।<br>
गृहे क्षेत्रे तटाके च वाप्युद्यानेषु चैव हि११२।<br>
अत्येषु च रुदंत्यो या स्त्रियस्तिष्ठंति नित्यशः।<br>
तासां शरीरगाश्चान्याः काश्चित्तृप्तिमवाप्नुयुः११३।<br>
शिवदूत्य उवाच।<br>
कुत्सितं भवता दत्तं प्रजानां परिपीडनम्।<br>
न च त्वं बुध्यसे दातुं शंकररस्य विशेषतः११४।<br>
त्रपाकरं यद्भवति प्रजानां परिपीडकम्।<br>
न तु तद्युज्यते दातुं तासां भक्ष्यं तु शंकर११५।<br>
रुद्र उवाच।<br>
अवंत्यां तु यदा स्कंदो मया पूर्वं तु भद्रितः।<br>
चूडाकर्मणि वृत्ते तु कुमारस्य तदा शुभे११६।<br>
आगत्य मातरो भक्ष्यमपूर्वं तु प्रचक्रिरे।<br>
देवलोकाद्देवगणा मातॄणां भोक्तुमागताः११७।<br>
तासां गृहे यदा पूर्वं ब्रह्माद्यास्सुरसत्तमाः।<br>
गंधर्वाप्सरसश्चैव यक्षास्सर्वे च गुह्यकाः११८।<br>
मेर्वादयः शिखरिणो गंगाद्याः सरितस्तथा।<br>
सर्वे नागा गजास्सिद्धाः पक्षिणोऽसुरसूदनाः११९।<br>
डाकिन्यः सह वेतालैर्वृताः सर्वैर्ग्रहैस्तदा।<br>
किमुक्तेनामुना देवि यत्सृष्टं ब्रह्मणा त्विह१२०।<br>
तत्सर्वं भोजनं दत्तं स्वेच्छान्नं च नभोगतं।<br>
शिवदूत्युवाच।<br>
आसां कृतं देहि भोज्यं दुर्लभं यत्त्रिविष्टपे१२१।<br>
स्नेहाक्तं सगुडं हृद्यं सुपक्वं परिकल्पितम्।<br>
क्वचिन्नान्येन यद्भुक्तमपूर्वं परमेश्वर१२२।<br>
एवमुक्तस्तदा सोपि देवदेवो महेश्वरः।<br>
भक्ष्यार्थं तास्तदा प्राह पार्वत्याश्चैव सन्निधौ१२३।<br>
मया वै साधितं चान्नं प्रकारैर्बहुभिः कृतं।<br>
तत्सर्वं च व्ययं यातं न चान्यदिह दृश्यते१२४।<br>
भवतीष्वागतास्वद्य किं मया देयमुच्यताम्।<br>
अपूर्वं भवतीनां यन्मया देयं विशेषतः१२५।<br>
अस्वादितं न चान्येन भक्ष्यार्थे च ददाम्यहम्।<br>
अधोभागे च मे नाभेर्वर्तुलौ फलसन्निभौ१२६।<br>
भक्षयध्वं हि सहिता लंबौ मे वृषणाविमौ।<br>
अनेन चापि भोज्येन परा तृप्तिर्भविष्यति१२७।<br>
महाप्रसादं ता लब्ध्वा देव्यस्सर्वास्तदा शिवम्।<br>
प्रणिपत्य स्थिताश्शर्व इदं वचनमब्रवीत्१२८।<br>
करिष्यंति शुभाचारान्विना हास्येन ये नराः।<br>
तेषां धनं पशुः पुत्रा दाराश्चैव गृहादिकम्१२९।<br>
भविष्यति मया दत्तं यच्चान्यन्मनसि स्थितम्।<br>
हास्येन दीर्घदशना दरिद्राश्च भवंति ते१३०।<br>
तस्मान्न निंदा हास्यं च कर्तव्यं हि विजानता।<br>
भवत्यो मातरः ख्याता ह्यस्मिन्लोके भविष्यथ१३१।<br>
उपहारे नरा ये तु करिष्यंति च कौमुदीम्।<br>
चणकान्पूरिकाश्चैव वृषणैः सह पूपकान्१३२।<br>
बंधुभिः स्वजनैश्चैव तेषां वंशो न छिद्यते।<br>
अपुत्रो लभते पुत्रं धनार्थी लभते धनम्१३३।<br>
रूपवान्सुभगो भोगी सर्वशास्त्रविशारदः।<br>
हंसयुक्तेन यानेन ब्रह्म लोके महीयते१३४।<br>
शिवदूति मयाप्येवं तासां दत्तं च भक्षणम्।<br>
त्रपाकरं किं भवत्या उक्तोहं तन्निशामय१३५।<br>
जयस्व देवि चामुंडे जय भूतापहारिणि।<br>
जय सर्वगते देवि कालरात्रि नमोस्तु ते१३६।<br>
विश्वमूर्तियुते शुद्धे विरूपाक्षि त्रिलोचने।<br>
भीमरूपे शिवे विद्ये महामाये महोदरे१३७।<br>
मनोजये मनोदुर्गे भीमाक्षि क्षुभितक्षये।<br>
महामारि विचित्रांगि गीतनृत्यप्रिये शुभे१३८।<br>
विकरालि महाकालि कालिके पापहारिणि।<br>
पाशहस्ते दंडहस्ते भीमहस्ते भयानके१३९।<br>
चामुंडे ज्वलमानास्ये तीक्ष्णदंष्ट्रे महाबले।<br>
शिवयानप्रिये देवि प्रेतासनगते शिवे१४०।<br>
भीमाक्षि भीषणे देवि सर्वभूतभयंकरि।<br>
करालि विकराले च महाकालि करालिनि१४१।<br>
कालिकरालविक्रांते कालरात्रि नमोस्तु ते।<br>
सर्वशस्त्रभृते देवि नमो देवनमस्कृते१४२।<br>
एवं स्तुता शिवदूती रुद्रेण परमेष्ठिना।<br>
तुतोष परमा देवी वाक्यं चैवमुवाच ह१४३।<br>
वरं वृणीष्व देवेश यत्ते मनसि वर्तते।<br>
रुद्र उवाच।<br>
स्तोत्रेणानेन ये देवि स्तोष्यंति त्त्वां वरानने१४४।<br>
तेषां त्वं वरदा देवि भव सर्वगता सती।<br>
इमं पर्वतमारुह्य यः पूजयति भक्तितः१४५।<br>
स पुत्रपौत्रपशुमान्समृद्धिमुपगच्छतु।<br>
यश्चैवं शृणुयाद्भक्त्या स्तवं देवि समुद्भवं१४६।<br>
सर्वपापविनिर्मुक्तः परं निर्वाणमृच्छतु।<br>
भ्रष्टराज्यो यदा राजा नवम्यां नियतः शुचिः१४७।<br>
अष्टम्यां च चतुर्दश्यां सोपवासो नरोत्तम।<br>
संवत्सरेण लभतां राज्यं निष्कंटकं पुनः१४८।<br>
एषा ज्ञानान्विता शक्तिः शिवदूतीति चोच्यते।<br>
य एवं शृणुयान्नित्यं भक्त्या परमया नृप१४९।<br>
सर्वपापविनिर्मुक्तः परं निर्वाणमाप्नुयात्।<br>
यश्चैनं पठते भक्त्या स्नात्वा वै पुष्करे जले1.31.१५०।<br>
सर्वमेतत्फलं प्राप्य ब्रह्मलोके महीयते।<br>
यत्रैतल्लिखितं गेहे सदा तिष्ठति पार्थिव१५१।<br>
न तत्राग्निभयं घोरं सर्वचोरादिसंभवं।<br>
यश्चेदं पूजयेद्भक्त्या पुस्तकेपि स्थितं बुधाः१५२।<br>
तेन चेष्टं भवेत्सर्वं त्रैलोक्यं सचराचरं।<br>
जायंते बहवः पुत्रा धनं धान्यं वरस्त्रियः१५३।<br>
रत्नान्यश्वा गजा भृत्यास्तेषामाशु भवंति च।<br>
यत्रेदं लिख्यते गेहे तत्राप्येवं ध्रुवं भवेत्१५४।<br>
इति श्रीपाद्मपुराणे प्रथमे सृष्टिखंडे शिवदूतीचरितं नाम एकत्रिंशोऽध्यायः३१।<br>
<br>
