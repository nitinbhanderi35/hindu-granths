भीष्म उवाच।<br>
अत्याश्चर्यवती रम्या कथेयं पापनाशिनी।<br>
विस्तरेण च मे ब्रूहि याथातथ्येन पृच्छतः १।<br>
माहात्म्यं मध्यमस्यापि ऋषिभिः परिकीर्तितम्।<br>
फलं चान्नस्य कथितं माहात्म्यं च दमस्य तु २।<br>
विष्णुना च पदन्यासः कृतो यत्र महामुने।<br>
कनीयसस्तथोत्पत्तिर्यथाभूता वदस्व मे ३।<br>
पुलस्त्य उवाच।<br>
पुरा रथंतरे कल्पे राजासीत्पुष्पवाहनः।<br>
नाम्ना लोकेषु विख्यातस्तेजसा सूर्यसन्निभः ४।<br>
तपसा तस्य तुष्टेन चतुर्वक्त्रेण भारत।<br>
कमलं कांचनं दत्तं यथाकामगमं नृप ५।<br>
सप्तद्वीपानि लोकं च यथेष्टं विचरत्सदा।<br>
कल्पादौ तु समं द्वीपं तस्य पुष्करवासिना ६।<br>
लोकेन पूजितं तस्मात्पुष्करद्वीपमुच्यते।<br>
तदेव ब्रह्मणा दत्तं यानमस्य ततोंबुजम् ७।<br>
पुष्पवाहन इत्याहुस्तस्मात्तं देवदानवाः।<br>
नौपम्यमस्तीह जगत्त्रयेपि ब्रह्मांबुजस्थस्य च तस्य राज्ञः ८।<br>
तपोनुभावादथ तस्य राज्ञी नारी सहस्रैरभिवंद्यमाना।<br>
नाम्ना च लावण्यवती बभूव या पार्वतीवेष्टतमा भवस्य ९।<br>
तस्यात्मजानामयुतं बभूव धर्मात्मनामग्र्यधनुर्धराणाम्।<br>
तदात्मजांस्तानभिवीक्ष्य राजा मुहुर्मुहुर्विस्मयमाससाद १०।<br>
सोभ्यागतं पूज्य मुनिप्रवीरं प्रचेतसं वाक्यमिदं बभाषे।<br>
कस्माद्विभूतिरचलामरमर्त्यपूजा जाता कथं कमलजा सदृशी सुराज्ञी ११।<br>
भार्या मयाल्पतपसा परितोषितेन दत्तं ममांबुजगृहं च मुनींद्र धात्रा।<br>
यस्मिन्प्रविष्टमपि कोटिशतं नृपाणां सामात्यकुंजररथौघजनावृतानां १२।<br>
नालक्ष्यते क्वगतमम्बरगामिभिश्च तारागणेंदुरविरश्मिभिरप्यगम्यम्।<br>
तस्मात्किमन्यजननीजठरोद्भवेन धर्मादिकं कृतमशेषजनातिगं यत् १३।<br>
सर्वैर्मयाथ तनयैरथ वानयापि सद्भार्यया तदखिलं कथय प्रचेतः।<br>
सोप्यभ्यधादथ भवांतरितं निरीक्ष्य पृथ्वीपते शृणु तदद्भुतहेतुवृत्तम् १४।<br>
जन्माभवत्तव तु लुब्धकुलेपि घोरं जातस्त्वमप्यनुदिनं किल पापकारी।<br>
वपुरप्यभूत्तव पुनः पुरुषांगसंधिदुर्गंधिसत्त्वकुनखाभरणं समंतात् १५।<br>
न च ते सुहृन्न सुतबंधुजनो न तादृक्नैवस्वसा न जननी च तदाभिशस्ता।<br>
अतिसंमता परमभीष्टतमाभिमुखी जाता मही शतवयोषिदियं सुरूपा १६।<br>
अभूदनावृष्टिरतीव रौद्रा कदाचनाहारनिमित्तमस्यां।<br>
क्षुत्पीडितेन भवता तु यदा न किंचिदासादितं वन्यफलादि भक्ष्यं१७।<br>
अथाभिदृष्टं महदंबुजाढ्यं सरोवरं पंकपरीतरोधः।<br>
पद्मान्यथादाय ततो बहूनि गतः पुरं वैदिश नामधेयं १८।<br>
तन्मूल्यलाभाय पुरं समस्तं भ्रांतं त्वयाशेषमहस्तदासीत्।<br>
क्रेता न कश्चित्कमलेषु जातः क्लांतः परं क्षुत्परिपीडितश्च १९।<br>
उपविष्टस्त्वमेकस्मिन्सभार्यो भवनांगणे।<br>
ततो रात्रौ भवांस्तत्र अश्रौषीन्मंगलध्वनिं २०।<br>
सभार्यस्तत्र गतवान्यत्रासौ मंगलध्वनिः।<br>
तत्र मंडलमध्यस्था विष्णोरर्चाविलोकिता २१।<br>
वेश्यानंगवती नाम बिभ्रती द्वादशीव्रतं।<br>
समाप्य माघमासस्य द्वादश्यां लवणाचलं २२।<br>
न्यवेदयत्तु गुरवे शय्यां चोपस्करान्विताम्।<br>
अलंकृत्य हृषीकेशं सौवर्णं सममादरात् २३।<br>
सा तु दृष्टा ततस्ताभ्यामिदं च परिचिंतितं।<br>
किमेभिः कमलैः कार्यं वरं विष्णुरलंकृतः २४।<br>
इति भक्तिस्तदा जाता दंपत्योस्तु नरेश्वर।<br>
तत्प्रसंगात्समभ्यर्च्य केशवं लवणाचलं २५।<br>
शय्या च पुष्पप्रकरैः पूजिताभूच्च सर्वशः।<br>
अथानंगवती तुष्टा तयोर्धान्यशतत्रयम् २६।<br>
दीयतामादिदेशाथ कलधौतपलत्रयं।<br>
न गृहीतं ततस्ताभ्यां महासत्वावलंबनात् २७।<br>
अनंगवत्या च पुनस्तयोरन्नं चतुर्विधं।<br>
आनीय व्याहृतं चान्नं भुज्यतामिति भूपते २८।<br>
ताभ्यां च तदपि त्यक्तं भोक्ष्यावः श्वो वरानने।<br>
प्रसंगादुपवासो नौ तवाद्यास्तु शुभावहः २९।<br>
जन्मप्रभृति पापिष्ठावावां देवि दृढव्रते।<br>
त्वत्प्रसंगाद्भवद्गेहे धर्मलेशोस्तु नाविह ३०।<br>
इति जागरणं ताभ्यां तत्प्रसंगादनुष्ठितं।<br>
प्रभाते च तया दत्ता शय्या सलवणाचला ३१।<br>
ग्रामश्च गुरवे भक्त्या विप्रेभ्यो द्वादशैव तु।<br>
वस्त्रालंकारसंयुक्ता गावश्च कनकान्विताः ३२।<br>
भोजनं च सुहृन्मित्रदीनांधकृपणैः सह।<br>
तच्च लुब्धकदांपत्यं पूजयित्वा विसर्जितम् ३३।<br>
स भवान्लुब्धको जातः सपत्नीको नृपेश्वरः।<br>
पुष्करप्रकरात्तस्मात्केशवस्य तु पूजनात् ३४।<br>
विनष्टाशेषपापस्य तव पुष्करमंदिरं।<br>
तस्य सत्यस्य माहात्म्यादलोभतपसा नृप ३५।<br>
प्रादात्कामगमं यानं लोकनाथश्चतुर्मुखः।<br>
संतुष्टस्तव राजेंद्र पुष्करं त्वं समाश्रय ३६।<br>
कल्पं सत्वं समासाद्य विभूतिद्वादशीव्रतं।<br>
कुरु राजेंद्र निर्वाणमवश्यं समवाप्स्यसि ३७।<br>
एतदुक्त्वा तु स मुनिस्तत्रैवांतरधीयत।<br>
राजा यथोक्तं च पुनरकरोत्पुष्पवाहनः ३८।<br>
इदमाचरतो राजन्नखंडव्रतता भवेत्।<br>
यथाकथंचित्कालेन द्वादशद्वादशीर्नृप ३९।<br>
कर्तव्या शक्तितो देव विप्रेभ्यो दक्षिणा नृप।<br>
ज्येष्ठे गावः प्रदातव्या मध्यमे भूमिरुत्तमा ४०।<br>
कनिष्ठे कांचनं देयमित्येषा दक्षिणा स्मृता।<br>
प्रथमं ब्रह्मदैवत्यं द्वितीयं वैष्णवं तथा ४१।<br>
तृतीयं रुद्रदैवत्यं त्रयो देवास्त्रिषु स्थिताः।<br>
इति कलुषविदारणं जनानां पठति च यस्तु शृणोति चापि भक्त्या ४२।<br>
मतिमपि च स याति देवलोके वसति च रोमसमानि वत्सराणि।<br>
अथातः संप्रवक्ष्यामि व्रतानामुत्तमं व्रतं ४३।<br>
कथितं तेन रुद्रेण महापातकनाशनम्।<br>
नक्तमब्दं चरित्वा तु गवासार्धं कुटुंबिने ४४।<br>
हैमं चक्रं त्रिशूलं च दद्याद्विप्राय वाससी।<br>
एवं यः कुरुते पुण्यं शिवलोके स मोदते४५।<br>
एतदेव व्रतं नाम महापातकनाशनम्।<br>
यस्वेकभक्तेन क्षिपेद्धेनुं वृषसमन्विताम् ४६।<br>
धेनुं तिलमयीं दद्यात्स पदं याति शांकरम्।<br>
एतद्रुद्रव्रतं नाम भयशोकविनाशनम् ४७।<br>
यश्च नीलोत्पलं हैमं शर्करापात्रसंयुतम्।<br>
एकांतरितनक्ताशी समांते वृषसंयुतम् ४८।<br>
वैष्णवं स पदं याति नीलव्रतमिदं स्मृतम्।<br>
आषाढादिचतुर्मासमभ्यंगं वर्जयेन्नरः ४९।<br>
भोजनोपस्करं दद्यात्स याति भवनं हरेः।<br>
जनप्रीतिकरं नॄणां प्रीतिव्रतमिहोच्यते ५० 1.20.50।<br>
वर्जयित्वा मधौ यस्तु दधिक्षीरघृतैक्षवम्।<br>
दद्याद्वस्त्राणि सूक्ष्माणि रसपात्रेण संयुतम् ५१।<br>
संपूज्य विप्रमिथुनं गौरी मे प्रीयतामिति।<br>
एतद्गौरीव्रतं नाम भवानीलोकदायकम् ५२।<br>
पुष्यादौ यस्त्रयोदश्यां कृत्वा नक्तमथो पुनः।<br>
अशोकं कांचनं दद्यादिक्षुयुक्तं दशांगुलम् ५३।<br>
विप्राय वस्त्रसंयुक्तं प्रद्युम्नः प्रीयतामिति।<br>
कल्पं विष्णुपुरे स्थित्वा विशोकस्स्यात्पुनर्नृप ५४।<br>
एतत्कामव्रतं नाम सदा शोकविनाशनम्।<br>
आषाढादि व्रते यस्तु वर्जयेद्यः फलाशनम् ५५।<br>
चातुर्मास्ये निवृत्ते तु घटं सर्पिर्गुडान्वितम्।<br>
कार्तिक्यां तत्पुनर्हैमं ब्राह्मणाय निवेदयेत् ५६।<br>
स रुद्रलोकमाप्नोति शिवव्रतमिदं स्मृतम्।<br>
वर्जयेद्यस्तु पुष्पाणि हेमंते शिशिरावृते ५७।<br>
पुष्पत्रयं च फाल्गुन्यां कृत्वा शक्त्या च कांचनम्।<br>
दद्याद्द्विकालवेलायां प्रीयेतां शिवकेशवौ ५८।<br>
दत्वा परं पदं याति सौम्यव्रतमिदं स्मृतम्।<br>
फाल्गुनादि तृतीयायां लवणं यस्तु वर्जयेत्५९।<br>
समांते शयनं दद्याद्गृहं चोपस्करान्वितम्।<br>
संपूज्य विप्रमिथुनं भवानी प्रीयतामिति ६०।<br>
गौरीलोके वसेत्कल्पं सौभाग्यव्रतमुच्यते।<br>
संध्यामौनं नरः कृत्वा समांते घृतकुंभकम् ६१।<br>
वस्त्रयुग्मं तिलान्घंटां ब्राह्मणाय निवेदयेत्।<br>
लोकं सारस्वतं याति पुनरावृत्तिदुर्लभम् ६२।<br>
एतत्सारस्वतं नाम रूपविद्याप्रदायकम्।<br>
लक्ष्मीमभ्यर्च्य पंचम्यामुपवासी भवेन्नरः ६३।<br>
समांते हेमकमलं दद्याद्धेनुसमन्वितम्।<br>
स वै विष्णुपदं याति लक्ष्मीः स्याज्जन्मजन्मनि ६४।<br>
एतल्लक्ष्मीव्रतं नाम दुःखशोकविनाशनम्।<br>
कृत्वोपलेपनं शंभोरग्रतः केशवस्य च ६५।<br>
यावदब्दं पुनर्देया धेनुर्जलघटस्तथा।<br>
जन्मायुतं स राजा स्यात्ततः शिवपुरं व्रजेत् ६६।<br>
एतदायुर्व्रतं नाम सर्वकामप्रदायकम्।<br>
अश्वत्थं भास्करं गंगां प्रणम्यैकाग्रमानसः ६७।<br>
एकभक्तं नरः कुर्यादब्दमेकं विमत्सरः।<br>
व्रतांते विप्रमिथुनं पूज्यं धेनुत्रयान्वितम् ६८।<br>
वृक्षं हिरण्मयं दद्यात्सोश्वमेधफलं लभेत्।<br>
एतत्कीर्तिव्रतं नाम भूतिकीर्तिफलप्रदम् ६९।<br>
घृतेन स्नपनं कृत्वा शंभोर्वा केशवस्य वा।<br>
अक्षताभिः सपुष्पाभिः कृत्वा गोमयमंडलम् ७०।<br>
समांते हेमकमलं तिलधेनुसमन्वितम्।<br>
शूलमष्टांगुलं दद्याच्छिवलोके महीयते७१।<br>
सामगायनकं चैव सामव्रतमिहोच्यते।<br>
नवम्यामेकभक्तं तु कृत्वा कन्याश्च शक्तितः ७२।<br>
भोजयित्वा समं दद्याद्धेमकंचुकवाससी।<br>
हैमं सिंहं च विप्रा यदद्याच्छिवपदं व्रजेत् ७३।<br>
जन्मार्बुदं सुरूपः स्याच्छत्रुभिश्चापराजितः।<br>
एतद्वीरव्रतं नाम नराणां च सुखप्रदम्७४।<br>
चैत्रादि चतुरोमासाञ्जलं दद्याद्दयान्वितः।<br>
व्रतांते मणिकं दद्यादन्नं वस्त्रसमन्वितम्७५।<br>
तिलपात्रं हिरण्यं च ब्रह्मलोके महीयते।<br>
कल्पांते भूतिजननमानंदव्रतमुच्यते ७६।<br>
पंचामृतेन स्नपनं कृत्वा संवत्सरं विभोः।<br>
वत्सरांते पुनर्दद्याद्धेनुं पंचामृतान्वितां ७७।<br>
विप्राय दद्याच्छंखं च सपदं याति शांकरम्।<br>
राजा भवति कल्पांते धृतिव्रतमिदं स्मृतम्७८।<br>
वर्जयित्वा पुमान्मांसं व्रतांते गोप्रदो भवेत्।<br>
तद्वद्धेममृगं दद्यात्सोश्वमेधफलं लभेत्७९।<br>
अहिंसाव्रतमित्युक्तं कल्पांते भूपतिर्भवेत्।<br>
कल्यमुत्थाय वै स्नानं कृत्वा दांपत्यमर्चयेत्८०।<br>
भोजयित्वा यथाशक्ति माल्यवस्त्रविभूषणैः।<br>
सूर्यलोके वसेत्कल्पं सूर्यव्रतमिदं स्मृतम्८१।<br>
आषाढादि चतुर्मासं प्रातःस्नायी भवेन्नरः।<br>
विप्राय भोजनं दत्वा कार्तिक्यां गोप्रदो भवेत्८२।<br>
स वैष्णवपदं याति विष्णुव्रतमिदं स्मृतम्।<br>
अयनादयनं यावद्वर्जयेत्पुष्पसर्पिषी८३।<br>
तदंते पुष्पमन्नानि घृतधेन्वा सहैव तु।<br>
दत्वा शिवपदं याति विप्राय घृतपायसम्८४।<br>
एतच्छीलव्रतं नाम शीलारोग्यफलप्रदम्।<br>
यावत्समं भवेद्यस्तु पंचदश्यां पयोव्रतः८५।<br>
समांते श्राद्धकृद्दद्याद्गाश्च पंच पयस्विनीः।<br>
वासांसि च पिशंगानि जलकुंभयुतानि च८६।<br>
स याति वैष्णवं लोकं पितॄणां तारयेच्छतम्८७।<br>
कल्पांते राजराजेंद्र पितृव्रतमिदं स्मृतम्।<br>
संध्यादीप प्रदो यस्तु घृतैस्तैलं विवर्जयेत्८८।<br>
समांते दीपकं दद्याच्चक्रं शूलं च कांचनम्।<br>
वस्त्रयुग्मं च विप्राय स तेजस्वी भवेन्नरः८९।<br>
रुद्रलोकमवाप्नोति दीप्तिव्रतमिदं स्मृतम्।<br>
कार्तिकादि तृतीयायां प्राश्य गोमूत्र यावकम्९०।<br>
नक्तं चरेदब्दमेकमब्दान्ते गोप्रदो भवेत्।<br>
गौरीलोके वसेत्कल्पं ततो राजा भवेदिह९१।<br>
एतद्रुद्रव्रतं नाम सदा कल्याणकारकम्।<br>
वर्जयेच्चतुरो मासान्यस्तु गन्धानुलेपनम्९२।<br>
शुक्तिगन्धाक्षतान्दद्याद्विप्राय सितवाससी।<br>
वारुणं पदमाप्नोति दृढव्रतमिदं स्मृतम्९३।<br>
वैशाखे पुष्पलवणं वर्जयेदथ गोप्रदः।<br>
भूत्वा विष्णुपदे कल्पं स्थित्वा राजा भवेदिह९४।<br>
एतच्छान्तिव्रतं नाम कीर्तिकामफलप्रदम्।<br>
ब्रह्माण्डं काञ्चनं कृत्वा तिलराशि समन्वितम्९५।<br>
घृतेनान्यप्रदो भूत्वा वह्निं संतर्प्य सद्विजम्।<br>
संपूज्य विप्रदांपत्यं माल्यवस्त्रविभूषणैः९६।<br>
शक्तितस्त्रिपलादूर्ध्वं विश्वात्मा प्रीयतामिति।<br>
पुण्येऽह्नि दद्यादपरे ब्रह्म यात्यपुनर्भवम्९७।<br>
एतद्ब्रह्मव्रतं नाम निर्वाणफलदं नृणाम्।<br>
यश्चोभयमुखीं दद्यात्प्रभूतसकलान्विताम्९८।<br>
दिनं पयोव्रतं तिष्ठेत्स याति परमं पदम्।<br>
एतद्वै सुव्रतं नाम पुनरावृत्तिदुर्लभम्९९।<br>
त्र्यहं पयोव्रतः स्थित्वा काञ्चनं कल्पपादपम्।<br>
पलादूर्ध्वं यथाशक्ति तण्डुलप्रस्थसंयुतम्१०० 1.20.100।<br>
दत्त्वा ब्रह्मपदं याति भीमव्रतमिदं स्मृतम्।<br>
मासोपवासी यो दद्याद्धेनुं विप्राय शोभनाम्१०१।<br>
स वैष्णवपदं याति भीमव्रतमिदं स्मृतम्।<br>
दद्याद्विंशत्पलादूर्ध्वं महीं कृत्वा तु काञ्चनीम्१०२।<br>
दिनं पयोव्रतस्तिष्ठेद्रुद्रलोके महीयते।<br>
धनप्रदमिदं प्रोक्तं सप्तकल्पशतानुगम्१०३।<br>
माघेमास्यथ चैत्रे वा गुडधेनुप्रदो भवेत्।<br>
गुडव्रतं तृतीयायां गौरीलोके महीयते१०४।<br>
महाव्रतमिदं नाम परमानन्दकारकम्।<br>
पक्षोपवासी यो दद्याद्विप्राय कपिलाद्वयम्१०५।<br>
स ब्रह्मलोकमाप्नोति देवासुरसुपूजितः।<br>
कल्पान्ते सर्वराजा स्यात्प्रभाव्रतमिदं स्मृतम्१०६।<br>
वत्सरं त्वेकभक्ताशी सभक्ष्यजलकुंभदः।<br>
शिवलोके वसेत्कल्पं प्राप्तिव्रतमिदं स्मृतम्७।<br>
नक्ताशी त्वष्टमीषु स्याद्वत्सरांते तु धेनुदः।<br>
पौरंदरं पुरं याति सुगतिव्रतमुच्यते८।<br>
इंधनं यो ददेद्विप्रे वर्षादींश्चतुरस्त्वृतून्।<br>
घृतधेनुप्रदोंते च स परं ब्रह्म गच्छति१०९।<br>
वैश्वानरव्रतं नाम सर्वपापप्रणाशनम्।<br>
एकादश्यां तु नक्ताशी यश्चक्रं विनिवेदयेत्११०।<br>
कृत्वा समांते सौवर्णं विष्णोः पदमवाप्नुयात्।<br>
एतत्कृष्णव्रतं नाम कल्पांते राज्यलाभकृत्१११।<br>
पायसाशी समांते तु दद्याद्विप्राय गोयुगम्।<br>
लक्ष्मीलोके वसेत्कल्पमेतद्देवीव्रतं स्मृतं११२।<br>
सप्तम्यां नक्तभुग्दद्यात्समाप्ते गां पयस्विनीं।<br>
सूर्यलोकमवाप्नोति भानुव्रतमिदं स्मृतम्११३।<br>
चतुर्थ्यां नक्तभुग्दद्याद्धेमंते गोयुगं तथा।<br>
एतद्वैनायकं नाम शिवलोकफलप्रदम्११४।<br>
महाफलानि यस्त्यक्त्वा चातुर्मास्ये द्विजातये।<br>
हैमानि कार्तिकेदद्याद्धोमान्ते गोयुगं तथा११५।<br>
एतत्सौरव्रतं नाम सूर्यलोकफलप्रदम्।<br>
द्वादशाद्वादशीर्यस्तु समाप्योपोषणे नृप११६।<br>
गोवस्त्रकांचनैर्विप्रान्पूजयेच्छक्तितो नरः।<br>
परं पदमवाप्नोति विष्णुव्रतमिदं स्मृतम्११७।<br>
चतुर्दश्यां तु नक्ताशी समान्ते गोयुगप्रदः।<br>
शैवं पदमवाप्नोति त्रैयंबकमिदं स्मृतम्११८।<br>
सप्तरात्रोषितो दद्याद्घृतकुंभं द्विजातये।<br>
वरव्रतमिदं प्राहुर्ब्रह्मलोकफलप्रदम्११९।<br>
असौ काशीं समासाद्य धेनुं दत्ते पयस्विनीम्।<br>
शक्रलोके वसेत्कल्पमिदं मंत्रव्रतं स्मृतम्१२०।<br>
मुखवासं परित्यज्य समांते गोप्रदो भवेत्।<br>
वारुणं लोकमाप्नोति वारुणव्रतमुच्यते१२१।<br>
चांद्रायणं च यः कुर्याद्धैमं चंद्रं निवेदयेत्।<br>
चंद्रव्रतमिदं प्रोक्तं चंद्रलोकफलप्रदम्१२२।<br>
ज्येष्ठे पंचतपा योंते हेमधेनुप्रदो दिवम्।<br>
यात्यष्टमीचतुर्दश्यो रुद्रव्रतमिदं स्मृतम्१२३।<br>
सकृद्विधानकं कुर्यात्तृतीयायां शिवालये।<br>
समाप्ते धेनुदो याति भवानीव्रतमुच्यते१२४।<br>
माघे निश्यार्द्रवासाः स्यात्सप्तम्यां गोप्रदो भवेत्।<br>
दिविकल्पं वसित्वेह राजा स्यात्पवनव्रतम्१२५।<br>
त्रिरात्रोपोषितो दद्यात्फाल्गुन्यां भवनं शुभम्।<br>
आदित्यलोकमाप्नोति धामव्रतमिदं स्मृतम्१२६।<br>
त्रिसंध्यं पूज्य दांपत्यमुपवासी विभूषणैः।<br>
ददन्मोक्षमवाप्नोति मोक्षव्रतमिदं स्मृतम्१२७।<br>
दत्त्वासितद्वितीयायामिंदौ लवणभाजनम्।<br>
समाप्ते गोप्रदो याति विप्राय शिवमंदिरम्१२८।<br>
कांस्यं सवस्त्रं राजेन्द्र दक्षिणासहितं तथा।<br>
समाप्ते गां च यो दद्यात्स याति शिवमंदिरम्१२९।<br>
कल्पांते राजराजस्स्यात्सोमव्रतमिदं स्मृतम्।<br>
प्रतिपत्स्वेकभक्ताशी समाप्ते च फलप्रदः१३०।<br>
वैश्वानरपदं याति शिखिव्रतमिदं स्मृतम्।<br>
हैमं पलद्वयादूर्द्ध्वं रथमश्वयुगान्वितम्१३१।<br>
दद्यात्कृतोपवासः स दिवि कल्पशतं वसेत्।<br>
तदंते राजराजस्स्यादश्वव्रतमिदं स्मृतम्१३२।<br>
तद्वद्धेमरथं दद्यात्करिभ्यां संयुतं पुनः।<br>
सत्यलोके वसेत्कल्पं सहस्रमपि भूमिपः१३३।<br>
भवेदिहागतो भूम्यां करिव्रतमिदं स्मृतम्।<br>
दशम्यामेकभक्ताशी समाप्ते दशधेनुदः१३४।<br>
दीपं च कांचनं दद्याद्ब्रह्माण्डाधिपतिर्भवेत्।<br>
एतद्विश्वव्रतं नाम महापातकनाशनम्१३५।<br>
कन्यादानं तु कार्तिक्यां पुष्करे यः करिष्यति।<br>
एकविंशद्गुणोपेतो ब्रह्मलोकं गमिष्यति१३६।<br>
कन्यादानात्परं दानं नैव चास्त्यधिकं क्वचित्।<br>
पुष्करे तु विशेषेण कार्तिक्यां तु विशेषतः१३७।<br>
विप्राय विधिवद्देयं तेषां लोकोक्षयो भवेत्।<br>
तिलपिष्टमयं कृत्वा गजं रत्नसमन्वितम्१३८।<br>
विप्राय ये प्रयच्छंति जलमध्ये स्थिता नराः।<br>
तेषां चैवाक्षयो लोको भविता भूतसंप्लवम्१३९।<br>
यः पठेच्छृणुयाद्वापि व्रतषष्ठिमनुत्तमाम्।<br>
मन्वंतरशतं सोपि गंधर्वाधिपतिर्भवेत्१४०।<br>
षष्ठिव्रतं भारत पुण्यमेतत्तवोदितं विश्वजनीनमद्य।<br>
श्रोतुं यदीच्छा तवराजराज शृणु द्विजातेः करणीयमेतत्१४१।<br>
नैर्मल्यं भावशुद्धिश्चविनास्नानं न विद्यते।<br>
तस्मान्मनोविशुद्ध्यर्थं स्नानमादौ विधीयते१४२।<br>
अनुद्धृतैरुद्धृतैर्वा जलैः स्नानं समाचरेत्।<br>
तीर्थं प्रकल्पयेद्विद्वान्मूलमंत्रेण मंत्रवित्१४३।<br>
नमो नारायणायेति मूलमंत्र उदाहृतः।<br>
सदर्भपाणिर्विधिना आचांतः प्रयतः शुचिः१४४।<br>
चतुर्हस्तसमायुक्तं चतुरश्रं समंततः।<br>
प्रकल्प्यावाहयेद्गंगामेभिर्मंत्रैर्विचक्षणः१४५।<br>
विष्णोः पादप्रसूतासि वैष्णवी विष्णुदेवता।<br>
त्राहि नस्त्वेनसस्तस्मादाजन्ममरणांतिकात्१४६।<br>
तिस्रः कोट्योर्धकोटी च तीर्थानां वायुरब्रवीत्।<br>
दिवि भुव्यंतरिक्षे च तानि ते संति जाह्नवि१४७।<br>
नंदिनीत्येव ते नाम देवेषु नलिनीति च।<br>
दक्षा पृथ्वी च सुभगा विश्वकाया शिवासिता१४८।<br>
विद्याधरी सुप्रसन्ना तथा लोकप्रसादिनी।<br>
क्षेमा च जाह्नवी चैव शांता शांतिप्रदायिनी१४९।<br>
एतानि पुण्यनामानि स्नानकाले प्रकीर्त्तयेत्।<br>
भवेत्सन्निहिता तत्र गंगा त्रिपथगामिनी१५० 1.20.150।<br>
सप्तवाराभिजप्तेन करसंपुटयोजितम्।<br>
मूर्ध्नि कुर्याज्जलं भूयस्त्रिचतुःपंचसप्तधा१५१।<br>
स्नानं कुर्यान्मृदातद्वदामंत्र्य तु विधानतः।<br>
अश्वक्रांते रथक्रांते विष्णुक्रांते वसुंधरे१५२।<br>
मृत्तिके हर मे पापं यन्मया दुष्कृतं कृतम्।<br>
उद्धृतासि वराहेण कृष्णेन शतबाहुना१५३।<br>
नमस्ते सर्वलोकानां प्रभवोरणि सुव्रते।<br>
एवं स्नात्वा ततः पश्चादाचम्य तु विधानतः१५४।<br>
उत्थाय वाससी शुभ्रे शुद्धे तु परिधाय वै।<br>
ततस्तु तर्पणं कुर्यात्त्रैलोक्याप्यायनाय वै१५५।<br>
ब्रह्माणं तर्पयेत्पूर्वं विष्णुं रुद्रं प्रजापतीन्।<br>
देवायक्षास्तथा नागा गंधर्वाप्सरसां गणाः१५६।<br>
क्रूरास्सर्पाः सुपर्णाश्च तरवो जंभकादयः।<br>
विद्याधरा जलधरास्तथैवाकाशगामिनः१५७।<br>
निराधाराश्च ये जीवा पापधर्मरताश्च ये।<br>
तेषामाप्यायनायैतद्दीयते सलिलं मया१५८।<br>
कृतोपवीतो देवेभ्यो निवीती च भवेत्ततः।<br>
मनुष्यांस्तर्पयेद्भक्त्या ऋषिपुत्रानृषींस्तथा१५९।<br>
सनकश्च सनंदश्च तृतीयश्च सनातनः।<br>
कपिलश्चासुरिश्चैव वोढुः पंचशिखस्तथा१६०।<br>
सर्वे ते तृप्तिमायांतु मद्दत्तेनांबुना सदा।<br>
मरीचिमत्र्यंगिरसौ पुलस्त्यं पुलहं क्रतुम्१६१।<br>
प्रचेतसं वसिष्ठं च भृगुं नारदमेव च।<br>
देवब्रह्मऋषीन्सर्वांस्तर्पयेत्साक्षतोदकैः१६२।<br>
अपसव्यं ततः कृत्वा सव्यं जानु च भूतले।<br>
अग्निष्वात्तांस्तथा सौम्यान्हविष्मंतस्तथोष्मपान्१६३।<br>
सुकालिनो बर्हिषदस्तथा चैवाज्यपान्पुनः।<br>
संतर्पयेत्पितॄन्भक्त्या सतिलोदकचंदनैः१६४।<br>
सदर्भपाणिर्विधिना पितॄंन्स्वांस्तर्पयेतत्तः।<br>
पित्रादीन्नामगोत्रेण तथा मातामहानपि१६५।<br>
संतर्प्य विधिवद्भक्त्या इमं मंत्रमुदीरयेत्।<br>
यो बांधवा बांधवा ये येन्यजन्मनि बांधवाः१६६।<br>
ते तृप्तिमखिलायां तु येप्यस्मत्तोयकांक्षिणः।<br>
आचम्य विधिना सम्यगालिखेत्पद्ममग्रतः१६७।<br>
साक्षताद्भिस्सपुष्पाभिः सतिलारुणचंदनैः।<br>
अर्घ्यं दद्यात्प्रयत्नेन सूर्यनामानुकीर्तनैः१६८।<br>
नमस्ते विश्वरूपाय नमस्ते विष्णुरूपिणे।<br>
सर्वदेवनमस्तेस्तु प्रसीद मम भास्कर१६९।<br>
दिवाकर नमस्तेस्तु प्रभाकर नमोस्तु ते।<br>
एवं सूर्यं नमस्कृत्य त्रिः कृत्वा च प्रदक्षिणम्१७०।<br>
द्विजं गां कांचनं चैव दृष्ट्वा स्पृष्ट्वा गृहं व्रजेत्।<br>
स्वगेहस्थां ततः पुण्यां प्रतिमां चापि पूजयेत्१७१।<br>
भोजनं च ततः पश्चाद्द्विजपूर्वं च कारयेत्।<br>
अनेन विधिना सर्वॠषयः सिद्धिमागताः१७२।<br>
