श्री भीष्म उवाच-।<br>
नरसिंहस्य माहात्म्यं विस्तरेण त्वयेरितं।<br>
तथा भवस्य माहात्म्यं भैरवस्याभिधीयताम्१।<br>
पुलस्त्य उवाच।<br>
तस्यापि देवदेवस्य शृणु त्वं कर्म चोत्तमं।<br>
आसीद्दैत्योंधको नाम भिन्नांजनचयोपमः२।<br>
तपसा महता युक्तो ह्यवध्यस्त्रिदिवौकसाम्।<br>
स कदाचिन्महादेवं पार्वत्या सहितं विभुं३।<br>
क्रीडमानं तदा दृष्ट्वा हर्तुं देवीं प्रचक्रमे।<br>
एतां देवीं हराम्यद्य वियोगे मृत्युमेष्यति४।<br>
ततः स्थिरा भवित्री मे भार्यैषा लोकसुंदरी।<br>
बिबौष्ठं चारुवदनं चारुकांततरं मुखं५।<br>
यद्येषा न भवेद्भार्या जीविते किं प्रयोजनम्।<br>
एतां मतिमथास्थाय मंत्रिभिः सह मंत्र्य च६।<br>
चक्रे योगं ससैन्यस्य सेनापतिमभाषत।<br>
आनयस्व रथं मह्यं जैत्रं देवनिपातनम्७।<br>
जयिष्ये त्रिदशान्सर्वान्विष्णुरुद्रपुरोगमान्।<br>
हरिष्ये पर्वतसुतां तया मेऽपहृतं मनः८।<br>
मंत्रिणा तस्य चाख्यातः कनकस्य वधस्सुरैः।<br>
परभार्यानुरक्तस्य कृतो देवैः सवासवैः९।<br>
ततः कोपपरीतात्मा हन्मि देवान्सशंकरान्।<br>
तं हत्वा दानवं शक्रो भयादंधासुरस्य च१०।<br>
जगाम शरणान्वेषी कैलासं शंकरालयं।<br>
दृष्ट्वा प्रणम्य देवेशं चंद्रार्द्धकृतशेखरं११।<br>
भीतो विज्ञापयामास धृतसाहस्रलोचनः।<br>
अभयं देहि मे देव दानवादंधकादहं१२।<br>
बिभेमि तस्य पुत्रोद्य मया युधि निपातितः।<br>
तद्यावन्न स जानाति हतं पुत्रं महासुरः१३।<br>
तावत्तत्रस्थ एवाशु हन्यतां मद्भयावहः।<br>
स्त्रीलौल्याद्दानवः क्रूरः परभार्यापहारकः१४।<br>
सर्वथा घातनीयस्ते भवता सुरसत्तम।<br>
शक्रस्यैवं वचः श्रुत्वा शरण्यः शंकरस्तदा१५।<br>
ददावभयमेवासौ मा भैरिति शतक्रतोः।<br>
दत्ताभयोथ कैलासादाजगाम कुशस्थलीम्१६।<br>
वृतो भूतगणैरीशो वधार्थमंधकस्य तु।<br>
कृत्वा रूपं महाकायं विश्वरूपं सुभैरवं१७।<br>
सर्पैर्ज्वलद्भिर्धावद्भिर्भीमं भीमभुजंगवत्।<br>
जटासटाभिराकाशं फणिरत्नशिखार्चिषा१८।<br>
दहन्नतीवतेजोभिः कालाग्निरिव संक्षये।<br>
मुखैर्दंष्ट्रांकुरांकैश्च द्वितीयेन्दुकलोज्ज्वलैः१९।<br>
पातालोदररूपाभैर्भैरवारावनादिभिः।<br>
भुजैरनेकसाहस्रैर्बहुशस्त्रकृतग्रहः२०।<br>
बह्वाभरणभूषाढ्यै रणे घोरनिनादिभिः।<br>
सिंहचर्मपरीधानं व्याघ्रत्वगुत्तरीयकं२१।<br>
गजाजिनकृताटोपं पतद्भृंगरवाकुलं।<br>
ईदृग्रूपं विधायेशो दनुदैत्यभयावहं२२।<br>
अवातरन्महीं भीमो दनूनां क्षयकारकः।<br>
अंधासुरोपि दनुजः पुत्रं श्रुत्वा हतं युधि२३।<br>
क्रोधेन तमसाविष्टो रणतूर्याण्यचोदयत्।<br>
संहत्यावहितः प्राप्तो यत्र ते त्रिदशाः स्थिताः२४।<br>
महत्या सेनया सार्द्धं रथवारणयुक्तया।<br>
ते देवा दानवान्वीक्ष्य महाहवकृतादरान्२५।<br>
व्यपयाततनुत्राणाः शंभुं शरणमन्वयुः।<br>
मा भैरिति च तान्देवो देवानुक्त्वा त्रिलोचनः२६।<br>
गृहीत्वा शूलमातिष्ठद्दंष्ट्रारवधरो रुषा।<br>
अंधकेनाथ रुष्टेन शतकोटिशरैर्गणाः२७।<br>
निहताश्चापि देवानां बहूनामेकताकृतां।<br>
सस्फुलिंगार्चिषो वह्नेर्मुंचमानः पिनाकधृक्२८।<br>
शरैः समावृतं चक्रे अंधकं रथगं ततः।<br>
दनुनाथो रथस्थोथ शिथिलः शिथिलायुधः२९।<br>
निमंत्र्य दानवान्सर्वान्स योद्धुमुपचक्रमे।<br>
बहुधा तद्बलं भग्नं विविधायुधयोधिभिः३०।<br>
युधि वीरैर्हतं देवैः स्थाणुना सख्यमाश्रितैः।<br>
दानवश्चांधकः सैन्यं भिन्नं दृष्ट्वा कृतं सुरैः३१।<br>
आत्मानं च महेशेन निरुद्धं बाणकोटिभिः।<br>
विह्वलीभूतदेहोसौ धैर्यमालंब्य केवलम्३२।<br>
पिनाकं चैव रुद्रस्य गृह्य रुद्रमताडयत्।<br>
पिनाकस्याभिघातेन रुद्रो भूमिमथागमत्३३।<br>
भूमौ निपातिते देवे चलितं भुवनत्रयं।<br>
तत्यजुः सागरा वेलां पर्वताः शिखराणि च३४।<br>
नक्षत्राणि वियोगीनि जग्मुर्मुक्तान्यनेकशः।<br>
पतिते भुवि देवेशे अंधको गदया पुनः३५।<br>
जघान रुषितो नागं हत्वा तं पातयद्भुवि।<br>
शिवं त्यक्त्वा नागराजः प्रपलाय्यान्यतो गतः३६।<br>
मुहूर्त्ताच्चेतनां लब्ध्वा उत्थितः परमेश्वरः।<br>
गृहीत्वा परशुं दिव्यं दानवं नैव पश्यति३७।<br>
कृत्वा तु तामसीं मायां मायाशतविशारदः।<br>
तया विमोहिते देवे क्व नु वै दानवो गतः३८।<br>
शंभोर्भयमथो प्राप्य किं नु पापः करिष्यति।<br>
तमसा छादिता यावद्देवा व्याकुलतां गताः३९।<br>
संभ्रांतमानसानीकास्तदोचुः कार्यगौरवात्।<br>
एतस्मिन्नंतरे सूर्यस्तेजोरूपो व्यवस्थितः४०।<br>
उत्तस्थौ नररूपेण कुर्वन्वितिमिरा दिशः।<br>
नष्टे तमसि हृष्टाङ्गे खद्योते प्रकटे स्थिते४१।<br>
देवा मुदमवापुस्ते स्पष्टाननविलोचनाः।<br>
उद्दीप्तास्तु सुराः सर्वे गणाः स्कंदपुरोगमाः४२।<br>
स्तुवंति विविधैस्तोत्रैः नररूपं दिवाकरम्।<br>
अनौपम्यं जगद्व्यापि ब्रह्मविष्णुशिवात्परम्४३।<br>
स्निग्धविद्रुमसच्छायं सिंदूरारुणसप्रभम्।<br>
प्रभासंतं तदा दृष्ट्वा पंचांगालिंगितावनिः४४।<br>
पुनः प्रणामप्रवणं प्रणिधानपुरःसरम्।<br>
आलोक्य स्निग्धया दृष्ट्या देवदेवं त्रिलोचनः४५।<br>
उवाच स्निग्धगंभीर वाचा देवं शनैर्हरः।<br>
पूरयन्निव तेजोभिर्भगवान्भुवनत्रयम्४६।<br>
दैत्यमायाभिपन्नानां दर्शनाकुलचेतसाम्।<br>
प्राणिनामिदमेवैकमविसंवादि दैवतम्४७।<br>
अयमेव च संसारसागरात्सकलादपि।<br>
सत्त्वानुत्तारयन्देवः कर्णधाराय ते प्रभुः४८।<br>
यजंतो जंतवो भक्त्या यं देवं विविधाः सदा।<br>
निःश्रेयसाय कल्पंते तं नतो भास्करं विभुम्४९।<br>
यस्तूदयाद्रिशिखरे मकुटायमानलीलागभस्तिभिरलं कुसुमप्रकाशैः।<br>
व्याप्य स्वदीधितिगणैः प्रदिशो दिशश्च देदीप्यते स सविता विभवाय लोके1.46.५०।<br>
ब्रह्मेंद्ररुद्रमरुदच्युतवह्निपाथो नाथ प्रयोगनिपुणैश्च ऋषींद्रसंघैः।<br>
श्रेयोर्थिभिः प्रतिदिनं दिवसांगरागैर्दिव्यांगरागपरिलिप्त समस्तदैहैः५१।<br>
पूज्यं वपुस्तव सदा प्रलये हि वेदैर्गीर्भिर्विचित्रपदमंडलमंडिताभिः।<br>
ये त्वां स्तुवंति परसद्मनि सद्महीना नित्यं प्रसारितकरा भुवि ते भवंति५२।<br>
ये दद्रुकुष्ठपिटिकादिभिरर्दितांगाः शीर्णत्वचः कुनखिनश्च्युतकेशनाशाः।<br>
देवेश तेपि तवपादनता भवंति सद्यो द्विरष्टशरदाकृतयो मनुष्याः५३।<br>
सामेति सामगगणा हि मखार्थकं त्वामध्वर्यवस्त्वृगिति बह्वृचमुख्यपूगाः।<br>
त्वामेवमार्यमिति कार्यविदोधिगंतुं नागाश्च वेति पितरोप्यथ सर्वगंधम्५४।<br>
मायेति चोपनिषदर्कषडेव देवा मर्त्यास्तथा वयमिवेह उपासतेऽमी।<br>
गंधर्वकिन्नरगणाः सहचारणैस्तु रूपं तथा च भगवन्प्रतिपद्यसे त्वम्५५।<br>
येनार्चयंति सततं भवतोर्च्यमर्चिस्तेर्चिष्प्रतापितदिगंबरवित्तहीनाः।<br>
क्षुत्क्षामकंठजठराघटखर्परेण भिक्षामटंति परवेश्मसुतेर्थहीनाः५६।<br>
उत्फुल्लकोकनदकोशविशालनेत्रमीषद्विलासलुलिताञ्चितपिंगतारम्।<br>
कामं प्रशस्ततरसुंदरहाररम्यमुत्तुंगपीवरपयोधरभारखिन्नं५७।<br>
रंभोपमोरु पृथुपीननितंबबिंबानद्धक्वणन्मणिरणद्रशनाकलापं।<br>
बृंदं ललाटतटकोटिपटांतलंबि हेमांचलांचितमुखं कुलपालिकानाम्५८।<br>
कांतं गृहेषु कलगद्गदभाषितानां झंकारनूपुररवेणविरावितानाम्।<br>
तेषां कृशानुकरमिन्दुसमानकांतं यैरर्चितोसि भगवन्भवमोचनस्त्वं५९।<br>
ब्रह्मा त्वमेव हरिरस्यनिलोऽनलोसि रुद्रोंऽतकोसि वरुणोऽस्यमराधिपोसि।<br>
सोमोसि वायुरसि भूरसि चेश्वरोसि यज्ञोसि वित्तपतिरस्यपराजितोसि६०।<br>
ते सप्तसप्तिसुरवाहरणेन मुक्ता भूमावथेति तरसोरुतरंतरीताः।<br>
व्योमैतदंतरहितं परितो हि गत्वा गच्छंति न श्रमदं हिमनागपीमे६१।<br>
ध्यानैकयोगनिरताश्च समाधिभावात्ध्यात्वा पदं तव तुरीयमनंतमूर्ते।<br>
मुक्तामयास्तनुभृतो न भियाभियुक्तास्तद्ब्रह्मशाश्वतमचिंत्यमनाद्यनंतं६२।<br>
जन्मादिरोगरहितं परमं पुराणमीशं जरामरणशोकभयातिरिक्तम्।<br>
स्थूलानुभावनगणागणितं विशुद्धं वेदांतवादिभिरलं परिमन्यते यत्६३।<br>
त्वामग्निपुंजवपुषं तपसां निवासं याता दिवं सुचिरकालमुपास्यभक्ताः।<br>
भानो सुरासुरसमूहशिरोनिघृष्ट पादारविंदयुगलामलचारुमूर्त्ते६४।<br>
भूतेशभूतवरदा सकृदव्ययात्मन्व्योमाट्टहाससवितर्भुवनैकदीप।<br>
ऋक्साममंत्रयजुषामधिवास नाम सृष्टिस्थितिप्रलयकारणलोकपाल६५।<br>
दीनस्य देव कृपणस्य भवेभवे मे मग्नस्य चारुदविचार मनोरथानि।<br>
शश्वद्यतीश्वर शशी करकंकघोरोत्पातो जरामरणशोकरुगांतरस्य६६।<br>
यः प्रातः सायमिदं मध्याह्ने वा पठेच्च दीप्तांशोः।<br>
सालोक्यं याति रवेः प्राप्नोति धर्मार्थकामांश्च६७।<br>
नित्यं तस्माच्च सूर्याच्च मनसोभिहितं च यत्।<br>
नमस्ते देवदेवेश भक्तानामभयंकर६८।<br>
सुब्रह्मण्य नमस्ते तु सर्वदेवनमस्कृत।<br>
तिग्मांशो वै नमस्तुभ्यं जगतश्चक्षुषे नमः६९।<br>
प्रभाकर नमस्तेस्तु भानो जय जगत्पते।<br>
अनेन दनुमुख्येन पीडितोहं जगत्पते७०।<br>
किं करोमि कथं चैनं घातयामि दिवाकर।<br>
सूर्य उवाच-।<br>
जय शूलेन पापिष्ठं मायाशतविशारदम्७१।<br>
जयं प्राप्नुहि देवेश हत्वा शूलेन चांधकम्।<br>
गृह्य शूलं ततो दूरमाक्षिप्य हर तेजसा७२।<br>
ततोन्धकस्त्रिशूलेनाताडयत्पापकर्मकृत्।<br>
तस्मिन्युद्धे तथा रुद्रो ह्यन्धकेनाभिपीडितः७३।<br>
मुमोच बाणमुत्युग्रं नाम्ना पाशुपतं हि यत्।<br>
पिनाकमानम्य दोर्भ्यां पिनाकी शंकरः स्वयम्७४।<br>
रुद्रबाणविनिर्भेदाद्रुधिरादन्धकस्य तु।<br>
अंधकाश्च समुत्पन्नाश्शतशोथ सहस्रशः७५।<br>
तेषां विदार्यमाणानां रुधिरादपरे पुनः।<br>
बभूवुरंधका घोरा यैर्व्याप्तमखिलं जगत्७६।<br>
तं तु मायाविनं दृष्ट्वा देवदेवस्तदांधकम्।<br>
पानार्थमंधकस्यास्रं ससृजे मातृकास्तदा७७।<br>
माहेश्वरीं तथा ब्राह्मीं शौरीं वा बाडवीं तथा।<br>
सौपर्णीमथ वायव्यां शंखिनीं तैत्तिरीं तथा७८।<br>
सौरीं सौम्यां शिवदूतीं चामुंडामथ वारुणीं।<br>
वाराहीं नारसिंहीं च वैष्णवीं च विभावरीं७९।<br>
शतानंदां भगानंदां पिच्छिलां भगमालिनीं।<br>
बालामतिबलां रक्तां सुरभीं मुखमंडिताम्८०।<br>
मातृनंदां सुनंदां च बिडानीं शकुनीं तथा।<br>
रेवतीं च महापुण्यां तथैव शिखिपट्टिकां८१।<br>
शूलेन च ततो दैत्यं बिभेद त्रिपुरांतकः।<br>
निर्गतं रुधिरं तस्मात्पपुस्ता मातरस्तदा८२।<br>
नीरक्तो हि तदा दैत्यश्शुष्कतां प्राप भूपते।<br>
शूले प्रोतस्तदा दैत्यो दिव्यवर्षसहस्रकम्८३।<br>
महाबलेन रुद्रेण विधृतोपि मृतो नहि।<br>
स्तुतस्तेन तदा शंभुर्भक्त्या दैत्येन सुव्रत८४।<br>
नमोस्तु शंभो भवनाशहेतो नमोस्तु ते देव वरप्रसीद।<br>
त्वं भू जलाग्नीरनभोर्कसोमयज्वाष्टमूर्तिर्भवभावनोलम्८५।<br>
त्वां वै बाणो बहुवाद्येन तोष्य प्राप्तश्चैश्यं स्वे पुरे तत्स्वरक्ष्यम्।<br>
रक्षोधीशो बाहुभिस्तोल्यशैलं युष्मत्क्रांतक्लिष्टरूपो ह्यनौषीत्८६।<br>
प्राप्तोप्यैश्यं सर्वरक्षोगणानां पुत्रं चापि प्रोर्जितं शक्रबंधम्।<br>
भवभयहर हर परम उदार मम सुखकरण निखिल सुरसार८७।<br>
जितमरुदभिमतवितरणपार तव पदकमलमिहारणसार।<br>
तवेश पादपंकजं करोति यो नरो हृदि सदेशतस्य वांछितं ददासि भक्तिभावितः८८।<br>
मुनीश्वराः पुरा हरं भवंतमेवमादरात्प्रपूज्य लिंगरूपिणं समापिता मनोरथान्।<br>
भवोद्भवैकरूपिणं प्रपंचपंचकाकृतिं विचिंत्यवृक्षकोटरस्थ एष जीवजीवनं८९।<br>
भवेद्भवाङ्घ्रिचिंतनाप्तसर्वकामईश्वर त्वदीय किंकरान्विते पदे पदे समागतः।<br>
मूढोहं नाभिजानामि त्वां स्तोतुं भक्तवत्सल९०।<br>
सदीश्वरेण मनसाप्यनुकंप्यो रणं गतः।<br>
इति स्तुतो महेशस्तु भक्त्या दैत्येन सादरं९१।<br>
गणेशतां ददौ तस्मै नाम भृंगीरिटीति च।<br>
एष ते महिमा भूप हरस्य भवहारिणः९२।<br>
कथितो विघ्नविघ्नाख्यस्तत्पराणां सुखावहः।<br>
भीष्म उवाच।<br>
मनुष्यस्यापि देवत्वं सुखं राज्यं धनं यशः९३।<br>
जयं भोग्यं तथारोग्यमायुर्विद्यां श्रियं सुतं।<br>
बंधुवर्ग शिवं सर्वं ब्रूहि मे विप्रसत्तम९४।<br>
पुलस्त्य उवाच।<br>
एभिर्गुणैर्युतः श्रीमान्सदैवब्राह्मणो भुवि।<br>
त्रैलोक्ये तु सदा मेध्यो विप्रदेवो युगेयुगे९५।<br>
पूजयित्वा द्विजान्देवाः स्वर्गं भुंजंति चाक्षयं।<br>
धरामवंति राजानो लोकावित्तं सुखं शिवं९६।<br>
लोके विप्र समो नास्ति देवानामपि दैवतं।<br>
स च धर्ममयः साक्षाद्भुवि मुक्तिप्रदो भृशं९७।<br>
लोकानां स गुरुः पूज्यस्तीर्थभूतोऽनघो जनः।<br>
सर्वदेवालयः सत्वो निर्मितो ब्रह्मणा पुरा९८।<br>
इममर्थं पुरा पृष्टो नारदेन पितामहः।<br>
कस्मिंस्तु पूजिते ब्रह्मन्प्रसादी माधवो भवेत्९९।<br>
ब्रह्मोवाच -।<br>
यस्य विप्राः प्रसीदंति तस्य विष्णुः प्रसीदति।<br>
तस्माद्ब्राह्मण शुश्रूषुः परं ब्रह्माधिगच्छति1.46.१००।<br>
विष्णुर्ब्राह्मणदेहेषु सदा वसति नान्यथा।<br>
तस्माद्ब्राह्मणपूजायां विष्णुस्तुष्यति तत्क्षणात्१०१।<br>
विप्रान्यः पूजयेन्नित्यं दानमानार्चनादिभिः।<br>
कृतं क्रतुशतं तेन विध्युक्तं प्रियदक्षिणम्१०२।<br>
ब्राह्मणस्य मुखं क्षेत्रमनूषरमकण्टकम्।<br>
वापयेत्सर्वबीजानि सा कृषिस्सार्वकालिकी१०३।<br>
अभिगम्य तु यद्दत्तं यच्च दानं मनोरमं।<br>
विद्यते सागरस्यांतो दानस्यांतो न विद्यते१०४।<br>
मनसापि न हिंसंति भूदेवमाततायिनं।<br>
मनोनुकूलतां यांति देवैरपि च दुर्लभां१०५।<br>
गृहे यस्यागतो विद्वान्नैराश्यं नोपगच्छति।<br>
सर्वपापक्षयस्तस्य चाक्षयं स्वर्गमश्नुते१०६।<br>
काले देशे च पात्रे च विप्रे यच्चार्पयेद्वसु।<br>
तद्धनं चाक्षयं विद्धि जन्मजन्मनि तिष्ठति१०७।<br>
न च दारिद्र्यतामेति नातुरो न च कातरः।<br>
मनोनुकूलां प्रमदामर्चयित्वा द्विजान्लभेत्१०८।<br>
कृत्वा साहसकर्माणि दद्याद्विप्राय पर्वसु।<br>
तद्दानं सुगुणं प्रोक्तमभयं लाभ एव च१०९।<br>
विप्रपादतलोद्घृष्टि क्षती भवति यः करः।<br>
स करः श्रीकरो नाम अन्यः कर्मकरः करः११०।<br>
विप्रपादरजः पूताः पूतास्तज्जलबिन्दुभिः।<br>
विपद्भिश्च सदा पापैर्मुक्ता यांति त्रिविष्टपम्१११।<br>
विप्रपादरजः पूताः शुचयो गृह चत्वराः।<br>
पुण्यक्षेत्रसमास्ते स्युः प्रशस्ता यज्ञकर्मसु११२।<br>
आदौ ब्रह्ममुखाद्विप्रः समुद्भूतः पुरानघः।<br>
वेदास्तत्रैव संजाताः सृष्टिसंस्थिति हेतवः११३।<br>
तस्माद्विप्रमुखे वेदाश्चार्पिताः पुरुषेण हि।<br>
पूजार्थं सर्वलोकानां सर्वयज्ञार्थतो ध्रुवम्११४।<br>
पितृयज्ञे विवाहे च वह्निकार्येषु शांतिषु।<br>
प्रशस्ता ब्राह्मणा नित्यं सर्व स्वस्त्ययनेषु च११५।<br>
देवा भुंजंति हव्यानि बलिप्रेतादयोऽसुराः।<br>
पितरश्चैव कव्यानि विप्रस्यैव मुखाद्र्धुवम्११६।<br>
देवेभ्यश्च पितृभ्यश्च यो दद्याद्यज्ञकर्मसु।<br>
दानं होमं बलिं चैव विना विप्रेण निष्फलम्११७।<br>
भुंजंति चासुरास्तत्र प्रेता दैत्याश्च राक्षसाः।<br>
तस्माद्ब्राह्मणमाहूय तेषु कर्माणि कारयेत्११८।<br>
काले देशे च पात्रे च लक्षकोटिगुणं भवेत्।<br>
श्रद्धया च द्विजं दृष्ट्वा प्रकुर्यादभिवादनम्११९।<br>
दीर्घायुस्तस्य वाक्येन चिरंजीवी भवेन्नरः।<br>
अनभिवादनाद्विप्र द्वेषादश्रद्धयापि च१२०।<br>
आयुः क्षीणं भवेत्पुंसां भूतिनाशश्च दुर्गतिः।<br>
आयुर्वृद्धिर्यशोवृद्धिर्वृद्धिर्विद्या धनस्य च१२१।<br>
पूजयित्वा द्विजान्श्रेष्ठो भवेन्नास्त्यत्र संशयः।<br>
न विप्रपादोदककर्दमानि न वेदशास्त्रप्रतिघोषितानि१२२।<br>
स्वाहा स्वधा स्वस्तिविवर्जितानि श्मशानतुल्यानि गृहाणि तानि।<br>
नारद उवाच।<br>
कश्च पूज्यतमो विप्रो ह्यपूज्यो वाथ को भवेत्१२३।<br>
विप्रस्य लक्षणं ब्रूहि याथातथ्यं गुरोरपि।<br>
ब्रह्मोवाच-।<br>
पूज्यः श्रोत्रियको नित्यं सदाचारसमन्वितः१२४।<br>
सद्वृत्तः कलुषैर्मुक्तस्तीर्थभूतो जनोऽनघः।<br>
नारद उवाच-।<br>
जातः कः श्रोत्रियस्तात सत्कुले वाप्यसत्कुले१२५।<br>
सदसत्कर्मकर्ता वा कः पूज्यो भुवि बाडवः।<br>
ब्रह्मोवाच-।<br>
सत्श्रोत्रियकुले जातो ह्यक्रियो नैव पूजितः१२६।<br>
असत्क्षेत्रकुले पूज्यो व्यास वैभांडकौ यथा।<br>
क्षत्रियाणां कुले जातो विश्वामित्रोस्ति मत्समः१२७।<br>
वेश्यापुत्रो वसिष्ठश्च अन्ये सिद्धा द्विजादयः।<br>
तस्मात्सच्छोत्रियादीनां शृणु पुत्रक लक्षणम्१२८।<br>
धरायां तीर्थभूतानां सर्वपापहराय च।<br>
जन्मना ब्राह्मणो ज्ञेयः संस्कारैर्द्विज उच्यते१२९ द्विज।<br>
विद्यया याति विप्रत्वं त्रिभिः श्रोत्रियलक्षणम् विप्र।<br>
विद्यापूतो मंत्रपूतो वेदपूतस्तथैव च१३०।<br>
तीर्थस्नानादिभिर्मेध्यो विप्रः पूज्यतमः स्मृतः।<br>
नारायणे सदा भक्तः शुद्धांतःकरणस्तथा१३१।<br>
जितेंद्रियो जितक्रोधस्समः सर्वजनेषु च।<br>
गुरुदेवातिथेर्भक्तः पित्रोः शुश्रूषणे रतः१३२।<br>
परदारे मनो यस्य कदाचिन्नैव मोदते।<br>
पुराणकथको नित्यं धर्माख्यानस्य संततिः१३३।<br>
अस्यैव दर्शनान्नित्यमश्वमेधादिजं फलम्।<br>
संलापे गतिमेत्यस्य भागीरथ्या प्लवस्य च१३४।<br>
व्रतैश्च विविधैः पूतो नित्यस्नानद्विजार्चनैः।<br>
मित्रामित्रे दयालुः स्यात्समः सर्वजनेषु च१३५।<br>
परस्वं न हरेद्यस्तु तृणमप्यटवीगतम्।<br>
कामक्रोधादिनिर्मुक्त इंद्रियैरजितः पुमान्१३६।<br>
परदारान्न गृह्णाति मनसापि गृहागतान्।<br>
नारद उवाच-।<br>
गायत्र्या लक्षणं किं वा प्रत्येकाक्षरजं गुणम्१३७।<br>
कुक्षिचरणगोत्राणां तस्या ब्रूहि सुनिश्चयम्।<br>
ब्रह्मोवाच-।<br>
छंदो गायत्री गायत्र्याः सविता देवता ध्रुवम्१३८।<br>
शुक्लवर्णात्वग्निमुखा विश्वामित्र ऋषिस्तथा।<br>
ब्रह्मणश्शिरआरूढा शिखा विष्णु हृदि स्थिता१३९।<br>
उपनयने नियोगः स्यात्सांख्यायन सगोत्रजा।<br>
त्रैलोक्यचरणा ज्ञेया पृथिवीकुक्षि संस्थिता१४०।<br>
चतुर्विंशतिस्थाने च पादादौ मस्तकांतके।<br>
चतुर्विंशत्यक्षरं न्यस्य ब्रह्मलोकं स विंदति१४१।<br>
प्रत्यर्णदेवतां ज्ञात्वा विष्णुसायुज्यमाप्नुयात्।<br>
अपरं च प्रवक्ष्यामि गायत्र्या लक्षणं ध्रुवं१४२।<br>
सप्तपंच तथा ब्रह्म यजुरष्टादशाक्षरम्।<br>
ज्वलनादिहकारांतं जले स्थित्वा शतं जपेत्१४३।<br>
उपपातककोट्या तु तथातिपातकैरपि।<br>
ब्रह्महत्यादिभिः पापैर्मुक्ता यांति ममालयं१४४।<br>
ॐअग्नेर्वाक्पुंसि यजुर्वेदेन जुष्टात्सोमं पिब स्वाहा।<br>
विष्णुमंत्रं महामंत्रं तथा माहेश्वरस्य च१४५।<br>
देवीसूर्यगणेशानां तथा क्रतुभुजां सुत।<br>
यस्य कस्य कुले जातो गुणवानेव तैर्गुणैः१४६।<br>
साक्षाद्ब्रह्ममयो विप्रः पूजनीयः प्रयत्नतः।<br>
दानं दद्याच्च विधिवत्सदा पर्वणि पर्वणि१४७।<br>
अक्षयं लभते दाता जन्मकोटिशतान्प्रति।<br>
स्वाध्यायनिरतो विप्रो यः पठेत्पाठयेत्परान्१४८।<br>
धर्मं च श्रावयेल्लोके सदाचारं श्रुतिं स्मृतिं।<br>
पुराणसंहितां नूनं तथैव धर्मसंहितां१४९।<br>
श्रावयित्वा तु लोकेषु श्रावयित्वा द्विजातिषु।<br>
उर्व्यां विष्णुसमः सोपि पूजनीयो नरैः सुरैः1.46.१५०।<br>
यद्बलं चाक्षयं तस्य तीर्थभूतानघस्य च।<br>
समानमर्चनं कृत्वा नरो यात्यच्युतालयं१५१।<br>
कदाचित्क्रियते पापं विप्रः पापैर्न लिप्यते।<br>
चांडालस्य गृहे निष्ठौ भास्करज्वलनौ यथा१५२।<br>
याजनाध्यापनाद्यौनात्तथैवासत्प्रतिग्रहात्।<br>
विप्राणां न भवेद्दोषो ज्वलनार्कसमा द्विजाः१५३।<br>
तान्प्रतिग्रहजान्दोषान्प्राणायाम व्यवस्थिताः।<br>
नाशयंतीह पापानि वायुर्मेघमिवांबरे१५४।<br>
गायत्रीं यो जपेन्नित्यं प्राणायामसमन्वितां।<br>
प्रत्यक्षरामरैर्युक्तां स्वाङ्गे विन्यस्य तामपि१५५।<br>
सर्वपापाद्विनिर्मुक्तो जन्मकोटिकृतादपि।<br>
ब्रह्मणः पदवीं प्राप्य स गच्छेत्प्रकृतेः परम्१५६।<br>
प्राणायामयुतां तस्माद्गायत्रीं जप नारद।<br>
नारद उवाच-।<br>
प्राणायामाः कथं ब्रह्मन्प्रत्येकाक्षरदेवताः१५७।<br>
तेषां न्यासं तथांगेषु वद तात यथाक्रमम्।<br>
ब्रह्मोवाच-।<br>
गुददेशेत्वपानस्याद्धृदि प्राणोस्ति देहिनः१५८।<br>
तस्माद्गुदं समाकुंच्य प्राणेन सह योजयेत्।<br>
पूरकेण तदा पुत्र कृत्वा कुंभकमुत्तमं१५९।<br>
प्राणायामत्रयं कृत्वा गायत्रीं संजपेदिद्वजः।<br>
अनेनैव जपेद्यस्तु महापातकसंचयः१६०।<br>
सकृदुच्चारितेनैव क्षयं यात्युपपातकं।<br>
प्रतिवर्णस्वरं ज्ञात्वा विन्यस्येद्यः कलेवरे१६१।<br>
स जनो ब्रह्मतामेति फलं वक्तुं न शक्नुमः।<br>
प्रत्यक्षरस्य यद्दैवं शृणु पुत्र वदाम्यहं१६२।<br>
यज्जप्त्वा च पुनर्मातुस्तनं न पिबति द्विजः।<br>
आग्नेयं प्रथमं ज्ञेयं वायव्यं तु द्वितीयकम्१६३।<br>
तृतीयं सूर्यदैवत्यं चतुर्थं वैयतं तथा।<br>
पंचमं यमदैवत्यं वारुणं षष्ठमुच्यते१६४।<br>
सप्तमं बार्हस्पत्यं तु पार्जन्यं चाष्टमं विदुः।<br>
ऐन्द्रं च नवमं ज्ञेयं गांधर्वं दशमं तथा१६५।<br>
पौष्णमेकादशं विद्धि मैत्रं द्वादशकं स्मृतं।<br>
त्वाष्ट्रं त्रयोदशं ज्ञेयं वासवं तु चतुर्दशं१६६।<br>
मारुतं पंचदशकं सौम्यं षोडशकं स्मृतं।<br>
आंगिरसं सप्तदशं वैश्वदेवमतः परं१६७।<br>
आश्विनं चैकोनविंशं प्राजापत्यं तु विंशकं।<br>
सर्वदेवमयं ज्ञेयमेकविंशकमक्षरं१६८।<br>
रौद्रं द्वाविंशकं ज्ञेयं ब्राह्मं ज्ञेयमतः परं।<br>
वैष्णवं तु चतुर्विंशमेता अक्षरदेवताः१६९।<br>
जपकाले तु संचिंत्य तासु सायुज्यतां व्रजेत्।<br>
ज्ञात्वा तु देवतास्तस्य वाङ्मयं विदितं भवेत्१७०।<br>
सर्वपापविनिर्मुक्तो ब्रह्मणः पदवीं व्रजेत्।<br>
गायत्रीं विन्यसेत्पूर्वं शरीरे चात्मनो बुधः१७१।<br>
चतुर्विंशति स्थानेषु आपादमस्तकेषु च।<br>
तत्कारं विन्यसेद्योगी पदांगुष्ठे विचक्षणः१७२।<br>
सकारं गुल्फदेशे तु विकारं जंघयोर्न्यसेत्।<br>
तुकारं जानुमध्ये च वकारं चोरुदेशतः१७३।<br>
रेकारं गुह्यदेशे तु णिकारं वृषणे न्यसेत्।<br>
यंकारं कटिदेशे तु भकारं नाभिमण्डले१७४।<br>
गोकारं जठरे न्यस्य देकारं स्तनयोर्न्यसेत्।<br>
वकारं हृदये न्यस्य स्यकारं करदेशतः१७५।<br>
धीकारं वदने न्यस्य मकारं तालुके न्यसेत्।<br>
हिकारं नासिकाग्रे च धिकारं चक्षुषोर्न्यसेत्१७६।<br>
योकारं तु भ्रुवोर्मध्ये योकारं च ललाटके।<br>
नःकारं तु मुखे पूर्वे प्रकारं दक्षिणे मुखे१७७।<br>
चोकारं पश्चिमे न्यस्य दकारं चोत्तरे न्यसेत्।<br>
यात्कारं मूर्ध्नि विन्यस्य सर्वव्यापी व्यवस्थितः१७८।<br>
एतान्विन्यस्य धर्मात्मा ब्रह्मविष्णुशिवात्मकः।<br>
महायोगी महाज्ञानी परं निर्वाणकं व्रजेत्१७९।<br>
संध्याकाले पुनर्न्यासं शृणु त्वं तद्यथार्थतः।<br>
ॐभूरिति हृदये न्यस्य ॐभुवश्शिरसि न्यसेत्१८०।<br>
ॐस्वः शिखायै तत्सवितुर्वरेण्यमिति कलेवरे।<br>
ॐभर्गो देवस्य धीमहीति नेत्रयोः१८१।<br>
ॐधियो यो नः प्रचोदयादिति करयोर्न्यसेत्।<br>
ॐआपो ज्योती रसोमृतं ब्रह्म भूर्भुवःस्वरोम्।<br>
इत्युदकस्पर्शमात्रेण पापात्पूतो व्रजेद्धरिं१८२।<br>
ॐभूः ॐभुवः ॐस्वः ॐमहः ॐजनः ॐतपः ॐसत्यम्।<br>
ॐतत्सवितुर्वरेण्यं भर्गो देवस्य धीमहि धियो यो नः प्रचोदयात्।<br>
ॐआपो ज्योती रसोमृतं ब्रह्म भूर्भुवःस्वरोम्।<br>
इति सव्याहृति सप्रणवां द्वादश ॐकारां संध्याकाले कुंभकेन वारत्रयं जप्त्वा।<br>
सूर्योपस्थाने सावित्रीं चतुर्विंशत्यक्षरां जप्त्वा।<br>
महाविद्याधिको भवति ब्रह्मत्वं लभते१८३।<br>
षट्कुक्षिलक्षणां पुत्र गायत्रीं शृणु यत्नतः।<br>
यां ज्ञात्वा तु परं ब्रह्मस्थानं गच्छति वै द्विजः१८४।<br>
ॐतत्सवितुर्वरेणियं भर्गो देवस्य धीमहि धियो यो नः प्रचोदयात्१८५।<br>
अथ गायत्री पंचशीर्षलक्षणम्।<br>
ॐभूः ॐभुवः ॐस्वः ॐमहः ॐजनः ॐतपः ॐसत्यम्।<br>
ॐतत्सवितुर्वरेण्यं भर्गो देवस्य धीमहि धियो यो नः प्रचोदयात्१८६।<br>
सव्याहृतिं तु गायत्रीं पुनर्न्यासं तु कारयेत्।<br>
सर्वपापविनिर्मुक्तो विष्णुसायुज्यतां व्रजेत्१८७।<br>
ॐभूः पादाभ्याम् ॐभुवः जानुभ्याम् ॐस्वः कट्याम् ॐमहः नाभौ ॐजनः हृदये न्यसेत् ॐतपः करयोः ॐसत्यं ललाटे।<br>
ॐतत्सवितुर्वरेणियं भर्गो देवस्य धीमहि धियो यो नः प्रचोदयात्।<br>
इति शिखायाम्१८८।<br>
एवं विप्रो न जानाति स एव ब्राह्मणाधमः।<br>
न तस्य क्षीयते पाप्मा भवेद्भूरिप्रतिग्रहः१८९।<br>
इमां यो वेत्ति गायत्रीं सर्वबीजसमन्विताम्।<br>
स वेत्ति चतुरो वेदान्योगज्ञानं जपत्रयम्१९०।<br>
य एनां नैव जानाति स शूद्रात्परतः स्मृतः।<br>
तस्यापूतस्य विप्रस्य न देयं पितृपार्वणम्१९१।<br>
न स्नानफलदः कश्चित्सर्वं च निष्फलं भवेत्।<br>
विद्या वित्तं तथा जन्म द्विजत्वं कारणं यतः१९२।<br>
निष्फलं सकलं तस्य मेध्यं पुष्पं यथाऽशुचौ।<br>
चतुर्वेदाश्च गायत्री पुरा वै तुलिता मया१९३।<br>
चतुर्वेदात्परा गुर्वी गायत्री मोक्षदा स्मृता।<br>
दशभिर्जन्मजनितं शतेन च पुरा कृतम्१९४।<br>
त्रियुगं तु सहस्रेण गायत्री हंति किल्बिषम्।<br>
गायत्रीमक्षमालायां सायं प्रातश्च यो जपेत्१९५।<br>
चतुर्णामपि वेदानां फलं प्राप्नोत्यसंशयम्।<br>
त्रिसंध्यं यो जपेन्नित्यं गायत्रीं हायनं द्विजः१९६।<br>
तस्य पापं क्षयं याति जन्मकोटिसमुद्भवम्।<br>
गायत्र्युच्चारमात्रेण पापकूटात्पुनाति च१९७।<br>
स्वर्गापवर्गमाप्नोति जप्त्वा नित्यं द्विजोत्तमः।<br>
वासुदेवस्य मंत्राणि जपेद्यस्तु दिनेदिने१९८।<br>
प्रणमेच्च हरेः पादौ स गच्छेदपवर्गिताम्।<br>
वासुदेवस्य स्तोत्राणि मुखे चापि कथोत्तमा१९९।<br>
पंकस्य लवमात्रं तु तस्य देहे न तिष्ठति।<br>
वेदशास्त्रावगाहेन त्रिस्रोतः स्नानजं फलम्1.46.२००।<br>
धर्मपाठकृतां लोके यज्ञकोटिफलं लभेत्।<br>
एवं विप्रगुणान्वक्तुं न शक्नोमि द्विजोत्तम२०१।<br>
विश्वरूपश्च को देही समूर्तो हरिरेव च।<br>
यस्य शापाद्विनाशः स्यादायुर्विद्या यशो धनम्२०२।<br>
वरदानात्समायांति सर्वाः संपत्तयस्तथा।<br>
विष्णुर्ब्रह्मण्यतामेति सदा विप्र प्रसादतः२०३।<br>
नमो ब्रह्मण्यदेवाय गोब्राह्मणहिताय च।<br>
जगद्धिताय कृष्णाय गोविंदाय नमो नमः२०४।<br>
मंत्रेणैवं हरिं यस्तु पूजयेत्सततं नरः।<br>
प्रसादी च हरिस्तस्य विष्णुसायुज्यतां व्रजेत्२०५।<br>
य इदं शृणुयात्पुण्यमाख्यानं धर्मविग्रहम्।<br>
तस्य पापं क्षयं याति जन्मजन्मकृतं च यत्२०६।<br>
यः पठेत्पाठयेद्वापि उपदेष्टा जनस्य च।<br>
न तस्य पुनरावृत्तिः स्वर्गमक्षयमश्नुते२०७।<br>
धनं धान्यं लभेदत्र राज्यभोगानरोगिताम्।<br>
सत्सुतं च शुभां कीर्तिं देववद्रमते दिवि२०८।<br>
