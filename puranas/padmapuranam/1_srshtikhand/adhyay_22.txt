भीष्म उवाच<br>
भूर्लोकोथ भुवर्लोकः स्वर्लोकोथ महर्जनः<br>
तपः सत्यं च सप्तैते देवलोकाः प्रकीर्त्तिताः१<br>
पर्यायेण तु सर्वेषामाधिपत्यं कथं भवेत्<br>
इहलोके शुभं रूपमायुरारोग्यमेव च २<br>
लक्ष्मीश्च विपुला ब्रह्मन्कथं स्यात्सुरपूजित<br>
पुलस्त्य उवाच<br>
पुरा हुताशनः सार्द्धं मारुतेन महीतले ३<br>
आदिष्टः पुरुहूतेन विनाशाय सुरद्विषाम्<br>
निर्दग्धेषु ततस्तेन दानवेषु सहस्रशः ४<br>
तारकः कमलाक्षश्च कालदंष्ट्रः परावसुः<br>
विरोचनस्तु संह्रादः प्रयातास्ते तदा वसन् ५<br>
अंतःसमुद्रमाविश्य सन्निवेशमकुर्वत<br>
अशक्ता इति तेप्यग्निमारुताभ्यामुपेक्षिताः ६<br>
ततः प्रभृति वै देवान्मानुषान्स भुजंगमान्<br>
संपीड्य च मुनीन्सर्वान्प्रविशंति पुनर्जलम् ७<br>
एवं युगसहस्राणि ते वीराः सप्त पंच च<br>
जलदुर्गबलाद्राजन्पीडयंति जगत्त्रयम् ८<br>
ततः पुनरथो वह्निमारुतावमराधिपः<br>
आदिदेशाचिरादंबु निधिरेष विशोष्यताम्९<br>
यस्मादस्मद्द्विषां चैष शरणं वरुणालयः<br>
तस्माद्भवद्भ्यामद्यैव शोषमेष प्रणीयताम्१०<br>
तावूचतुस्ततः शक्रं मयशम्बरसूदनम्<br>
अधर्म एष देवेंद्र सागरस्य विनाशनम्११<br>
यस्माज्जीवनिकायस्य महतः संक्षयो भवेत्<br>
तस्मादुपायमन्यं तु समाश्रय पुरंदर१२<br>
यस्य योजनमात्रेपि जीवकोटि शतानि च<br>
निवसंति सुरश्रेष्ठ स कथं नाशमर्हति१३<br>
एवमुक्तः सुरेंद्रस्तु क्रोधसंरक्तलोचनः<br>
उवाचेदं वचो रोषादमरावग्निमारुतौ १४<br>
न धर्माधर्मसंयोगं प्राप्नुवंत्यमराः क्वचित्<br>
भवंतौ तु विशेषेण महात्मानौ च तिष्ठतः १५<br>
ममाज्ञा न कृता यस्मान्मारुतेन समं त्वया<br>
मुंनिव्रतपरो भूत्वा परिगृह्य कलेवरम्१६<br>
धर्मार्थशास्त्ररहितां योनिं प्रति विभावसो<br>
तस्मादेकेन वपुषा मुनिरूपेण मानुषे १७<br>
मारुतेन समं लोके तव जन्म भविष्यति<br>
यदा तु मानुषत्वेपि त्वया गंडूषशोषितः १८<br>
भविष्यत्युदधिर्वह्ने तदा देवत्वमाप्स्यसि<br>
इतींद्रशापात्पतितौ तत्क्षणात्तौ महीतले १९<br>
अवाप्तवंतौ देहे च कुंभाज्जन्म ततोभवत्<br>
मित्रावरुणयोर्वीर्याद्वसिष्ठश्चात्मजोभवत् २०<br>
ततोगस्त्य उग्रतपा बभूव मुनिसत्तमः<br>
अस्माद्भ्रातुः स वै भ्राता वसिष्ठस्यानुजो मुनिः२१<br>
भीष्म उवाच<br>
कथं च मित्रावरुणौ पितरावस्य तौ स्मृतौ<br>
जन्म कुंभादगस्त्यस्य यथाभूत्तद्वदाधुना २२<br>
पुलस्त्य उवाच<br>
पुरा पुराणपुरुषः कदाचिद्गंधमादने<br>
भूत्वा धर्मसुतो विष्णुश्चचार विपुलं तपः २३<br>
तपसा चास्य भीतेन विघ्नार्थे प्रेषितावुभौ<br>
शक्रेण माधवानंगावप्सरोगणसंयुतौ २४<br>
यदा च गीतवाद्येन भावहावादिना हरिः<br>
न काममाधवाभ्यां च मोहं नेतुमशक्यत २५<br>
तदा काममधुस्त्रीणां विषादमभजद्गणः<br>
संक्षोभायत तस्तेषामूरुदेशान्नराग्रजः२६<br>
नारीमुत्पादयामास त्रैलोक्यस्यापि मोहिनीम्<br>
संमोहितास्तया देवास्तौ तु चैव सुरावुभौ२७<br>
अप्सराणां समक्षं हि देवानामब्रवीद्धरिः<br>
उर्वशीति च नाम्नेयं लोके ख्यातिं गमिष्यति२८<br>
ततः कामयमानेन मित्रेणाहूयतोर्वशी<br>
प्रोक्ता मां रमयस्वेति बाढमित्यब्रवीच्च सा २९<br>
गच्छंती तु ततः सूर्यलोकमिंदीवरेक्षणा<br>
वरुणेन वृता पश्चाद्वचनं तमभाषत ३०<br>
मित्रेणाहं वृता पूर्वं मम सूर्यः पतिः प्रभो<br>
उवाच वरुणश्चित्तं मयि संन्यस्य गम्यताम् ३१<br>
गतायां बाढमित्युक्त्वा मित्रः शापमदादथ<br>
अद्यैव मानुषे लोके गच्छ सोमसुतात्मजम्३२<br>
भजस्वेति यतो मिथ्या धर्म एष त्वया कृतः<br>
जलकुंभे ततो वीर्यं मित्रेण वरुणेन च ३३<br>
प्रक्षिप्तमथ संजातौ द्वावेव मुनिसत्तमौ<br>
निमिर्नाम नृपः स्त्रीभिः पुरा द्यूतमदीव्यत ३४<br>
तदंतरेभ्याजगाम वसिष्ठो ब्रह्मसंभवः<br>
तस्य पूजामकुर्वाणं शशाप स मुनिर्नृपम् ३५<br>
विदेहस्त्वं भवस्वेति शप्तस्तेनाप्यसौ मुनिः<br>
अन्योन्यशापादुभयोर्विशरीरे तु तेजसी ३६<br>
जग्मतुश्शापनाशाय ब्रह्माणं जगतः पतिम्<br>
अथ ब्रह्मसमादेशाल्लोचनेष्ववसन्निमिः ३७<br>
निमेषाः स्युश्चलोकानां तद्विश्रामाय पार्थिव<br>
वसिष्ठोप्यभवत्तस्मिञ्जलकुंभे च पूर्ववत् ३८<br>
ततो जातश्चतुर्बाहुः साक्षसूत्रकमंडलुः<br>
अगस्त्य इति शांतात्मा बभूव ऋषिसत्तमः३९<br>
मलयस्यैकदेशे तु वैखानस विधानतः<br>
सभार्यः संवृतो विप्रैस्तपश्चक्रे सुदुष्करम् ४०<br>
ततः कालेन महता तारकादिनिपीडितम्<br>
जगद्वीक्ष्यसकोपेन पीतवान्वरुणालयम्४१<br>
ततोस्य वरदास्सर्वे बभूवुः शंकरादयः<br>
ब्रह्माविष्णुश्च भगवान्वरदानाय जग्मतुः४२<br>
वरं वृणीश्व भद्रं ते यश्चाभीष्टोत्र वै मुने<br>
अगस्त्य उवाच<br>
यावद्ब्रह्मसहस्राणां पंचविंशतिकोटयः४३<br>
वैमानिको भविष्यामि दक्षिणांबरवर्त्मनि<br>
मद्विमानोदयात्कुर्याद्यः कश्चित्पूजनं मम ४४<br>
स सप्तलोकाधिपतिः पर्यायेण भविष्यति<br>
यस्त्वाश्रमं पुष्करे तु मन्नाम्ना परिकीर्तयेत् ४५<br>
स चैव पुण्यतां यातु वर एष वृतो मया<br>
श्राद्धं येऽत्र करिष्यंति पिंडपूर्वं तु भक्तितः४६<br>
तेषां पितृगणास्सर्वे मया सह दिवि स्थिताः<br>
एतत्कालं वसिष्यंति एष एव वरो मम४७<br>
एवमस्त्विति तेप्युक्त्वा जग्मुर्देवा यथागतम्<br>
तस्मादर्घः प्रदातव्यो ह्यगस्त्याय सदा बुधैः४८<br>
भीष्म उवाच<br>
कथमर्घप्रदानं च कर्तव्यं तस्य वै मुनेः<br>
विधानं यदगस्त्यस्य पूजने तद्वदस्व मे ४९<br>
पुलस्त्य उवाच<br>
प्रत्यूष समये विद्वान्कुर्यादस्योदये निशि<br>
स्नानं शुक्लतिलैस्तद्वच्छुक्लमाल्यांबरो गृही ५०    1.22.50<br>
स्थापयेदव्रणं कुंभं माल्यवस्त्रविभूषितम्<br>
पंचरत्नसमायुक्तं घृतपात्रेणसंयुतम्५१<br>
अंगुष्ठमात्रं पुरुषं तथैव सुवर्णमध्यायतबाहुदंडम्<br>
चतुर्भुजं कुंभमुखे निधाय धान्यानि सप्ताचलसंयुतानि५२<br>
सकांस्यपात्राक्षतशुक्लयुक्तं मंत्रेण दद्याद्द्विजपुंगवाय<br>
उत्क्षिप्य कुंभोपरिदीर्घबाहुमनन्यचेता यमदिङ्मुखस्थम्५३<br>
श्वेतां च दद्याद्यदिशक्तिरस्ति रौप्यैः खुरैर्हेममुखीं सवत्सां<br>
धेनुं नरः क्षीरवतीं प्रणम्य स्रग्वस्त्रघंटाभराणां द्विजाय५४<br>
आसप्तरात्रादुदये नृपास्य दातव्यमेतत्सकलं नरेण<br>
यावत्समास्सप्तदशाथ वा स्युरथोर्द्ध्वमप्यत्र वदंति केचित्५५<br>
काशपुष्पप्रतीकाश अग्निमारुतसंभव<br>
मित्रावरुणयोः पुत्र कुंभयोने नमोस्तु ते५६<br>
प्रत्यब्दं च फलत्यागमेवं कुर्वन्नसीदति<br>
होमं कृत्वा ततः पश्चाद्वर्तयेन्मानवः फलम्५७<br>
अनेनविधिना यस्तु पुमानर्घं निवेदयेत्      अर्घ्य<br>
इमं लोकमवाप्नोति रूपारोग्यफलप्रदम्५८<br>
द्वितीयेन भुवर्लोकं स्वर्लोकं च ततः परम्<br>
सप्तैव लोकानाप्नोति सप्तार्घान्यः प्रयच्छति५९<br>
इति पठति शृणोति यो हि सम्यक्चरितमगस्त्यसमर्चनं च पश्येत्<br>
मतिमपि च ददाति सोपि विष्णोर्भवनगतः परिपूज्यतेमरौघैः६०<br>
भीष्म उवाच<br>
सौभाग्यारोग्यफलदममित्रक्षयकारकम्<br>
भुक्तिमुक्तिप्रदं यच्च तन्मे ब्रूहि महामते६१<br>
पुलस्त्य उवाच<br>
यदुमाया पुरा देव उवाचांधकसूदनः<br>
कथासु संप्रवृत्तासु धर्म्यासु ललितासु च६२<br>
तदिदानीं प्रवक्ष्यामि भुक्तिमुक्तिफलप्रदम्<br>
गौर्युवाच<br>
दत्तः शापो हि सावित्र्या मह्यं लक्ष्म्यै सुरेश्वर६३<br>
यथा लक्ष्मीप्रधानत्वमहं यामि तथा वद<br>
शंकर उवाच<br>
शुणुष्वावहिता देवि तथैवान्यत्स्वयंकृतम्६४<br>
नराणामथ नारीणामाराधनमनुत्तमम्<br>
नभस्ये वाथ वैशाखे पुण्ये मार्गशिरस्यथ६५<br>
शुक्लपक्षे तृतीयायां स्नातः स गौरसर्षपैः<br>
गोरोचनं सगोमूत्रं गोदुग्धं च घृतं तथा६६<br>
दधिचंदनसंमिश्रं ललाटे तिलकं न्यसेत्<br>
सौभाग्यारोग्यकृद्यस्मात्सदा च ललिताप्रियम्६७<br>
प्रतिपक्षं तृतीयायां पुमान्वापि सुवासिनी<br>
धारयेद्रक्तवस्त्राणि कुसुमानि सितानि च ६८<br>
विधवा शुक्लवस्त्रं वै त्वेकमेव हि धारयेत्<br>
कुमारी शुक्ल सूक्ष्मे च परिदध्यात्तु वाससी ६९<br>
देवीं च पंचगव्येन ततः क्षीरेण केवलं<br>
स्नापयेन्मधुना तद्वत्पुष्पगंधोदकेन तु७०<br>
पूजयेच्छुक्लपुष्पैस्तु फलैर्नानाविधैरपि<br>
धान्यलाजादिलवणगुडक्षीरघृतान्वितैः७१<br>
शुक्लाक्षततिलैरर्चा कार्या देवि सदा त्वया<br>
पादयोरर्चनं कुर्यात्प्रतिपक्षं वरानने ७२<br>
वरदायै नमः पादौ तथा गुल्फौ श्रियै नमः<br>
अशोकायै नमो जंघे पार्वत्यै जानुनी तथा ७३<br>
ऊरू मांगल्यकारिण्यै वामदेव्यै तथा कटिम्<br>
पद्मोदरायै जठरं नमः कंठे श्रियै नमः७४<br>
करौ सौभाग्यदायिन्यै बाहू च सुमुखश्रियै<br>
मुखं दर्पविनाशिन्यै स्मरदायै स्मितं पुनः७५<br>
गौर्यै नमस्तथानासामुत्पलायै च लोचने<br>
तुष्ट्यै ललाटमलकं कात्यायन्यै नमः शिरः७६<br>
नमो गोर्य्यै नमः पुष्ट्यै नमः कांत्यै नमः श्रियै<br>
रंभायै ललितायै च वामदेव्यै नमो नमः७७<br>
एवं संपूज्य विधिवदग्रतः पद्ममालिखेत्<br>
पत्रैः षोडशभिर्युक्तं क्रमेणैव सकर्णिकम्७८<br>
पूर्वेण विन्यसेद्गौरीमपर्णां च ततः परम्<br>
भवानीं दक्षिणे तद्वद्रुद्राणीं च ततः परम्७९<br>
विन्यसेत्पश्चिमे भागे सौम्यां मदनवासिनीम्<br>
वायव्ये पाटलामुग्रामुत्तरेण तथा उमाम्८०<br>
साध्यां पथ्यां तथा सौम्यां मंगलां कुमदां सतीम्<br>
भद्रां च मध्ये संस्थाप्य ललितां कर्णिकोपरि८१<br>
कुसुमैरक्षताद्भिर्वा नमस्कारेण विन्यसेत्<br>
गीतमंगलघोषं च कारयित्वा सुवासिनीम्८२<br>
पूजयेद्रक्तवासोभी रक्तमाल्यानुलेपनैः<br>
सिंदूरं स्नानचूर्णं च तासां शिरसि पातयेत्८३<br>
सिंदूरं कुंकुमं स्नानमतीवेष्टं यतस्ततः<br>
तथोपदेष्टारमपि पूजयेद्यत्नतो गुरुम्८४<br>
न पूज्यते गुरुर्यत्र सर्वास्तत्राफलाः क्रियाः<br>
जप्यैश्च पूजयेद्गौरीमुत्पलैरसितैः सदा८५<br>
बंधुजीवैः प्रिये पूज्या कार्तिके मासि यत्नतः<br>
जातीपुष्पैर्मार्गशिरे पौषे पीतैः कुरंटकैः८६<br>
कुंदैः कुमुदपुष्पैश्च देवीं माघेपि पूजयेत्<br>
सिंदुवारेण जात्या वा फाल्गुनेप्यर्चयेन्नरः८७<br>
चैत्रे तु मल्लिकाशोकैर्वैशाखे गंधपाटलैः<br>
ज्येष्ठे कमलमंदारैराषाढे च जलांबुजैः८८<br>
मंदारैरथ मालत्या श्रावणे पूजयेत्सदा<br>
गोमूत्रं गोमयं क्षीरं दधिसर्पिः कुशोदकम्८९<br>
बिल्वपत्रार्ककुसुमांबुज गोशृंगवारि च<br>
पंचगव्यं च बिल्वं च प्राशयेत्क्रमशः सदा९०<br>
एतद्भाद्रपदादौ तु प्राशनं समुदाहृतम्<br>
प्रतिपक्षं च मिथुनं तृतीयायां वरानने९१<br>
भोजयित्वार्चयेद्भक्त्या वस्त्रमाल्यानुलेपनैः<br>
पुंसः पीतांबरे दद्यात्स्त्रियाः कौशेयवाससी९२<br>
निष्पाव जीरलवणमिक्षुदंड गुडान्वितम्<br>
स्त्रियै दद्यात्फलं पुंसः सुवर्णोत्पलसंयुतम्९३<br>
यथा न देवि देवस्त्वां संपरित्यज्य गच्छति<br>
तथा मामुद्धराशेष दुःखसंसारसागरात्९४<br>
कुमुदा विमला नंदा भवानी वसुधा शिवा<br>
ललिता कमला गौरी सती रम्भाथ पार्वती९५<br>
नभस्यादिषु मासेषु प्रीयतामित्युदीरयेत्<br>
व्रतांते शयनं दद्यात्सुवर्णकमलान्वितम्९६<br>
मिथुनानि चतुर्विशद्द्वादशाथ समर्चयेत्<br>
अष्टावष्टाथवा भूयश्चतुर्मासेथ वार्चयेत्९७<br>
पूर्वं दत्वाथ गुरवे पश्चादन्यान्समर्चयेत्<br>
उक्तानन्ततृतीयैषा सदानंतफलप्रदा९८<br>
सर्वपापहरा देवी सौभाग्यारोग्यवर्धिनी<br>
न चैनं वित्तशाठ्येन कदाचिदपि लंघयेत्९९<br>
नरो वा यदि वा नारी सोपवासव्रतं चरेत्<br>
गर्भिणी सूतिका नक्तं कुमारी वाथ रोगिणी१००    1.22.100<br>
यदाऽशुद्धा तदान्येन कारयेत्प्रयता स्वयम्<br>
इमामनंतफलदां यस्तृतीयां समाचरेत्१०१<br>
कल्पकोटिशतं साग्रं शिवलोके महीयते<br>
वित्तहीनोपि कुर्वीत यावद्वर्षमुपोषणम्१०२<br>
पुष्पमंत्रविधाने सोपि तत्फलमाप्नुयात्<br>
नारी वा कुरुते या तु आत्मनः शुभमिच्छती१०३<br>
जन्मपौरुषमाप्नोति गौर्यनुग्रहकारितम्<br>
इति पठति शृणोति वा य इत्थं गिरितनयाव्रतमिंद्रलोकसंस्थः१०४<br>
मतिमपि च ददाति योपि देवैरमरवधूजनकिन्नरैः स पूज्यः<br>
अन्यामपि प्रवक्ष्यामि तृतीयां पापनाशिनीम्१०५<br>
रसकल्याणिनीमेतां पुराकल्पभवा विदुः<br>
माघेमासि तु संप्राप्य तृतीयां शुक्लपक्षतः१०६<br>
प्रातर्गंधेन पयसा तिलैः स्नानं समाचरेत्<br>
स्नापयेन्मधुना देवीं तथैवेक्षुरसेन तु१०७<br>
गंधोदकेन च पुनः पूजनं कुंकुमेन तु<br>
दक्षिणांगानि संपूज्य ततो वामानि पूजयेत्१०८<br>
ललितायै पदं देव्यै वामगुल्फौ ततोर्चयेत्<br>
जंघे जानु तथा शांत्यै तथैवोरुं श्रियै नमः१०९<br>
मदालसायै च कटिममलायै तथोदरम्<br>
स्तनौ मदनवासिन्यै कुमुदायै च कंधराम्११०<br>
भुजं भुजाग्रं माधव्यै कमलायै सुखस्मिते<br>
भ्रूललाटं च रुद्राण्यै शंकरायै तथालकं१११<br>
मदनायै ललाटं तु मोहनायै पुनर्भ्रुवौ<br>
नेत्रे चंद्रार्धधारिण्यै तुष्ट्यै च वदनं पुनः११२<br>
उत्कंठिन्यै नमः कंठममृतायै नमस्तनुम्<br>
रंभायै च महाबाहू विशोकायै नमः करौ११३<br>
हृदयं मन्मथाह्वायै पाटलायै तथोदरं<br>
कटिं सुरतवासिन्यै तथोरू पंकजश्रियै११४<br>
जानुजंघे नमो गौर्यै गुल्फौ शांत्यै तथार्चयेत्<br>
धराधरायै पादौ तु विश्वकायै नमः शिरः११५<br>
नमो भवान्यै कामिन्यै वासुदेव्यै जगच्छ्रियै<br>
आनंददायै नंदायै सुभद्रायै नमोनमः११६<br>
एवं संपूज्य विधिवद्द्विजदांपत्यमर्चयेत्<br>
भोजयित्त्वा तथान्नेन मधुरेण विमत्सरः११७<br>
समोदकं वारिकुंभं शुक्लांबरयुगद्वयं<br>
दत्त्वा सुवर्णकमलं गंधमाल्यैरथार्चयेत्११८<br>
प्रीयतामत्र कुमुदा गृह्णीयाल्लवणव्रतम्<br>
अनेन विधिना देवीं मासिमासि सदार्चयेत्११९<br>
लवणं वर्जयेन्माघे फाल्गुने च गुडं पुनः<br>
नवनीतं तथा चैत्रे वर्ज्यं मधु च माधवे१२०<br>
पानीयं ज्येष्ठमासे तु तथाषाढे च जीरकं<br>
श्रावणे वर्जयेत्क्षीरं दधि भाद्रपदे तथा१२१<br>
घृतमाश्वयुजे तद्वदूर्जे वर्ज्यं च माक्षिकं<br>
धान्याकं मार्गशीर्षे तु पौषे वर्ज्या च शर्करा१२२<br>
व्रतांते करकं पूर्णमेतेषां मासिमासि च<br>
दद्याद्विकालवेलायां भक्ष्यपात्रेण संयुतं१२३ विकाल<br>
लड्डुकास्सेवकाश्चैव संयावमथ पूरिका<br>
नारिका घृतपूर्णाश्च पिष्टपूर्णा च नंदिकी१२४<br>
क्षीरशाकं च दध्यन्नं पिंडशाकं तथैव च<br>
माघादौ क्रमशो दद्यादेतानि करकोपरि१२५<br>
कुमुदा माधवी रंभा सुभद्रा च शिवा जया<br>
ललिता कमलानंगा मंगला रति लालसा१२६<br>
क्रमान्माघादिमासेषु प्रीयतामिति कीर्तयेत्<br>
सर्वत्र पंचगव्यं च प्राशनं समुदाहृतं१२७<br>
उपवासी भवेन्नित्यमशक्तौ नक्तमिष्यते<br>
कुर्यादेवमिदं नारी रसकल्याणिनी व्रतं१२८<br>
पुनर्माघे च संप्राप्ते शर्करा कलशोपरि<br>
कृत्वा तु कांचनीं गौरीं पंचरत्नसमन्वितां१२९<br>
स्वकीयांगुष्ठमात्रं च साक्षसूत्रकमंडलुं<br>
चतुर्भुजामिंदुयुतां सितनेत्रपटावृतां१३०<br>
तद्वद्गोमिथुनं चैव सुवर्णस्य सितांबरं<br>
सवस्त्रं भाजनं दद्याद्भवानी प्रीयतामिति१३१<br>
अनेनविधिना यस्तु रसकल्याणिनीव्रतं<br>
कुर्याच्च सर्वपापेभ्यस्तत्क्षणादेव मुच्यते१३२<br>
भवानां च सहस्रं तु न दुःखी जायते क्वचित्<br>
अग्निष्टोमसहस्रेण यत्फलं तदवाप्नुयात्१३३<br>
नारी वा कुरुते या तु कुमारी वा वरानने<br>
विधवा च वराकी वा सापि तत्फलभागिनी१३४<br>
सौभाग्यारोग्यसंपन्ना गौरीलोके महीयते<br>
इति पठति य इत्थं यः शृणोति प्रसंगात्<br>
सकलकलुषमुक्तः पार्वतीलोकमेति१३५<br>
मतिमपि च विधत्ते यो नराणां प्रियार्थं<br>
विबुधपतिजनानां लोकगः स्यादमोघः<br>
तथैवान्यां प्रवक्ष्यामि तृतीयां पापनाशिनीम्१३६<br>
नाम्ना च लोकविख्यातामग्र्यानंदकरीमिमां<br>
यदा शुक्लतृतीयायामषाढर्क्षं भवेत्क्वचित्१३७<br>
ब्रह्मर्क्षं वाथ च मघा हस्तो मूलमथापि वा<br>
दर्भगंधोदकैः स्नानं तदा सम्यक्समाचरेत्१३८<br>
शुक्लमाल्यांबरधरः शुक्लगंधानुलेपनः<br>
भवानीमर्चयेद्भक्त्या शुक्लपुष्पैः सुगंधिभिः१३९<br>
महादेवं च सकलमुपविष्टं महासने<br>
वासुदेव्यै नमः पादौ शंकरायै नमो हरेः१४०<br>
जंघेशोकविनाशिन्यै मानदायै नमः प्रभोः<br>
रंभायै पूजयेदूरू शिवाय च पिनाकिने१४१<br>
आनंदिन्यै कटिं देव्याः शूलिनश्शूलपाणये<br>
माधव्यै च तथा नाभिमथ शंभोर्भवाय वै१४२<br>
स्तनौ चानंदकारिण्यै शंकरस्येंदुधारिणे<br>
उत्कंठिन्यै नमः कंठं नीलकंठाय वै हरेः१४३<br>
करावुत्पलधारिण्यै रुद्राय जगतः प्रभो<br>
बाहू च परिरंभिण्यै नृत्यप्रीताय वै हरेः१४४<br>
देव्या मुखं विलासिन्यै वृषभाय पुनर्विभोः<br>
स्मितं च स्मरणीयायै विश्ववक्त्राय वै विभोः१४५<br>
नेत्रे मंदारवासिन्यै विश्वधाम्ने त्रिशूलिनः<br>
भ्रुवौ नृत्यप्रियायै च शंभोर्वै पाशशूलिने१४६<br>
देव्या ललाटमिंद्राण्यै वृषवाहाय वै विभोः<br>
स्वाहायै मकुटं देव्या विभो गंगाधराय वै१४७<br>
विश्वकायौ विश्वभुजौ विश्वपादमुखौ शिवौ<br>
प्रसन्नवरदौ वंदे पार्वतीपरमेश्वरौ१४८<br>
एवं संपूज्य विधिवदग्रतः शिवयोः पुनः<br>
पद्मोत्पलानि रजसा नानावर्णेन कारयेत्१४९<br>
शंखचक्रे सकटके स्वस्तिकं शुभकारकम्<br>
यावंतः पांसवस्तत्र रजसः पतिता भुवि१५०    1.22.150<br>
तावद्वर्षसहस्राणि शिवलोके महीयते<br>
चत्वारि घृतपात्राणि सहिरण्यानि शक्तितः१५१<br>
दत्वा द्विजाय करकमुदकेन समन्वितम्<br>
प्रतिपक्षं चतुर्मासं यावदेतान्निवेदयेत्१५२<br>
ततस्तु चतुरो मासान्पूर्ववत्करकोपरि<br>
चत्वारि घृतपात्राणि तिलपात्राण्यंनंतरं१५३<br>
गंधोदकं पुष्पवारि चंदनं कुङ्कुमोदकं<br>
अपक्वं दधिदुग्धं च गोशृंगोदकमेव च१५४<br>
अब्दोदकं तथा वारिकुष्ठचूर्णान्वितं पुनः<br>
उशीरसलिलं चैव यवचूर्णोदकं पुनः१५५<br>
तिलोदकं च संप्राश्यस्वपेन्मार्गशिरादिषु<br>
मासेषु पक्षद्वितयं प्राशनं समुदाहृतम्१५६<br>
सर्वत्रशुक्लपुष्पाणिप्रशस्तानिसदार्चने<br>
दानकाले च सर्वत्र मंत्रमेतमुदीरयेत्१५७<br>
गौरी मे प्रीयतां नित्यमघनाशाय मंगला<br>
सौभाग्यायास्तु ललिता भवानी सर्वसिद्धये१५८<br>
संवत्सरांते लवणं गुडकुंकुमसंयुतम्<br>
चंदनेनयुतं कुंभं सहस्वर्णांबुजेन च१५९<br>
उमायाः प्रीतये हैमं तद्विदिक्षुफलैर्युतम्<br>
सास्तरावरणां शय्यां सविश्रामां निवेदयेत्१६०<br>
सपत्नीकाय विप्राय गौरी मे प्रीयतामिति<br>
आत्मानंदकरीं नाम प्राप्नुयात्संपदं नरः१६१<br>
आयुरानंदसंपन्नो न क्वचिच्छोकमाप्नुयात्<br>
नारी वा कुरुते या तु कुमारी विधवा तथा१६२<br>
सापि तत्फलमाप्नोति देव्यनुग्रहलालिता<br>
प्रतिपक्षमुपोष्यैवं मंत्रार्चनविधानतः१६३<br>
रुद्राणां लोकमाप्नोति पुनरावृत्तिदुर्लभम्<br>
इमां यः शृणुयान्नित्यं श्रावयेद्वापि भक्तितः१६४<br>
शक्रलोकं स गत्वा तु पूज्यते कल्पसंस्थितः<br>
शंकर उवाच<br>
एवंविधा भवति चेन्नारी व्रतपरायणा१६५<br>
सावित्री तु वराकी सा तस्याः शापस्तु कीदृशः<br>
न काचिद्गणना चास्ति यतस्त्रैलोक्यसुंदरी१६६<br>
सा पूर्वस्यापि वन्द्या च लक्ष्मीर्विष्णुप्रतिग्रहात्<br>
मया पूर्वं तवार्थाय दक्षयज्ञस्तु नाशितः१६७<br>
लक्ष्म्यर्थं विष्णुना चापि वारिधिर्मथितः पुरा<br>
आज्ञाकरौ भवत्योश्च मा कुरुष्व भयं क्वचित्१६८<br>
सावित्र्या मानना कार्या कुपितायाः प्रसादनम्<br>
मया च विष्णुना चैव ब्रह्मणा मानमीप्सुना१६९<br>
गमिष्ये ब्रह्मसदनं त्वं च तिष्ठ वरानने<br>
एवमुक्त्वा गतो रुद्रो गौरी तत्र व्यवस्थिता१७०<br>
कृतं युगं समग्रं च यज्ञे तस्मिन्हुताशनः<br>
वहंस्तु हव्यं देवानां प्रीणयानो जगत्त्रयम्१७१<br>
भोजनं द्विजमुख्येषु भोगान्विद्याधरे गणे<br>
कामावाप्तिं मनुष्येषु सर्वमेव ददौ प्रभुः१७२<br>
रुद्रेणोक्तस्तदा विष्णुर्धर्मांस्ते त्वं प्रकीर्त्तय<br>
गौरीधर्मान्सरस्वत्या व्रतं यत्परिकीर्तितम्१७३<br>
इत्येवमुक्ते रुद्रेण विष्णुः प्रोवाच सादरम्<br>
नाहं धर्मं ख्यापयिष्ये स्वकीयं शंकराधुना१७४<br>
भवानाख्यातु माहात्म्यं मदीयं सुरसत्तम<br>
त्वया वै कथितं पूर्वं कृते वै पापसंक्षयः१७५<br>
भविष्यति न संदेहो भवान्पूतो भविष्यति<br>
भीष्म उवाच<br>
मधुरा गीर्भवेत्केन व्रतेन मुनिसत्तम१७६<br>
तथैव जनसौभाग्यं मतिर्विद्यासु कौशलम्<br>
अभेदश्चापि दांपत्ये संगो बंधुजनेन च१७७<br>
आयुश्च विपुलं पुंसां तन्मे कथय सत्तम<br>
पुलस्त्य उवाच<br>
सम्यक्पृष्टं त्वया राजन्शृणु सारस्वतं व्रतम्१७८<br>
यस्य संकीर्तनादेव देवी तुष्येत्सरस्वती<br>
यावद्भक्तः स्तवं कुर्यादेतद्व्रतमनुत्तमम्१७९<br>
प्राग्वासरादौ संपूज्य दिव्यं स्तवं समारभेत्<br>
अथवा रविवारेण ग्रहताराबलेन च१८०<br>
पायसं भोजयेद्विप्रान्कुर्याद्ब्राह्मणवाचनम्<br>
शुक्लवस्त्राणि दत्त्वा च सहिरण्यानि शक्तितः१८१<br>
गायत्रीं पूजयेद्भक्त्या शुक्लमाल्यानुलेपनैः<br>
यथा न देवि भगवान्ब्रह्मा लोकपितामहः१८२<br>
त्वां परित्यज्य तिष्ठेच्च तथा भव वरप्रदा<br>
वेदशास्त्राणि धर्माणि नृत्यगीतादिकं च यत्१८३<br>
न विहीनं त्वया देवि तथा मे संतु सिद्धयः<br>
लक्ष्मीर्मेधा धरा पुष्टिर्गौरी तुष्टिर्जया मतिः१८४<br>
एताभिः पाहि चाष्टाभिमूर्तिभिर्मां सरस्वति<br>
एवं संपूज्य गायत्रीं वीणाकमलधारिणीम्१८५<br>
शुक्लपुष्पाक्षतैर्भक्त्या सकमंडलु पुस्तकाम्<br>
मौनव्रतेन भुंजीत सायंप्रातश्च धर्मवित्१८६<br>
पंचम्यां प्रतिपक्षं च गां च विप्राय शोभनाम्<br>
तथैव तंडुलप्रस्थं घृतपात्रेण संयुतम्१८७<br>
क्षीरं दद्याद्धिरण्यं च गायत्री प्रीयतामिति<br>
संध्यायां च तथा मौनमेतत्कुर्वन्समाचरेत्१८८<br>
न रात्र्यां भोजनं कुर्याद्यावन्मासास्त्रयोदश<br>
समाप्ते तु व्रते दद्याद्भोजनं शुक्लतंडुलैः१८९<br>
दिव्यां वितानं घंटां च सितनेत्रपटान्विताम्<br>
चंदनं वस्त्रयुग्मं च दध्यन्नं सुरसं पुनः१९०<br>
अथोपदेष्टारमपि भक्त्या संपूजयेद्गुरुम्<br>
वित्तशाठ्येनरहितो वस्त्रमाल्यानुलेपनैः१९१<br>
अनेन विधिना यस्तु कुर्यात्सारस्वतं व्रतम्<br>
सौभाग्यमतियुक्तस्तु सूक्ष्मकंठश्च जायते१९२<br>
सरस्वत्याः प्रसादेन ब्रह्मलोके महीयते<br>
नारी वा कुरुते या तु सापि तत्फलभागिनी१९३<br>
ब्रह्मलोके वसेद्राजन्यावत्कल्पायुत त्रयम्<br>
सारस्वतं व्रतं यस्तु शृणुयादपि वा पठेत्१९४<br>
विद्याधरपुरे सोऽपि वसेदब्दायुतत्रयम्<br>
