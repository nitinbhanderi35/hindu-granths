श्रीभगवानुवाच-<br>
पुरा शर्वः स्त्रियो दृष्ट्वा युवती रूपशालिनीः।<br>
गंधर्वकिन्नराणां च मनुष्याणां च सर्वतः१।<br>
मंत्रेण ताः समाकृष्य त्वतिदूरे विहायसि।<br>
तपोव्याजपरो देवस्तासु संगतमानसः२।<br>
अतिरम्यां कुटीं कृत्वा ताभिः सह महेश्वरः।<br>
क्रीडां चकार सहसा मनोभव पराभवः३।<br>
एतस्मिन्नंतरे गौर्याश्चित्तमुद्भ्रांततां गतम्।<br>
अपश्यद्ध्यानयोगेन क्रीडंतं जगदीश्वरम्४।<br>
स्त्रीभिरंतर्गतं ज्ञात्वा रोषस्य वशगाभवत्।<br>
ततः क्षेमंकरी रूपा भूत्वा च प्रविवेश सा५।<br>
व्योमैकांतेतिदूरे च कामदेव समप्रभम्।<br>
वामातिमध्यगं शुभ्रं पुरुषं पुरुषोत्तमम्६।<br>
स्त्रीभिः सह समालिग्य प्रक्रीडंतं मुहुर्मुहुः।<br>
चुंबंतं निर्भरं देवं हरं रागप्रपीडितम्७।<br>
वृत्तं क्षेमंकरी दृष्ट्वा निपपाताग्रतस्तदा।<br>
तासां केशेषु चाकृष्य चकार चरणाहतिम्८।<br>
त्रपया पीडितश्शर्वः पराङ्मुखमवस्थितः।<br>
केशेष्वाकृष्य रोषात्ताः पातयामास भूतले९।<br>
स्त्रियः सर्वाधरां प्राप्य सहसा विकृताननाः।<br>
उमाशापप्रदग्धांगा म्लेच्छानां वशमागताः१०।<br>
ताश्चांडालस्त्रियः ख्याता अधवा धवसंयुताः।<br>
अद्याप्युमाकृतं शापं सर्वास्ताश्च समश्नुयुः११।<br>
अथोमा शतधा रूपं कृत्वेशं संगता तदा।<br>
एवं प्रभावं जानीहि कामस्य सततं द्विज१२।<br>
ततश्चिरात्तया सार्द्धं गतः कैलासमंदिरं।<br>
अतः क्षेमंकरीं दृष्ट्वा येभिनंदंति मानवाः१३।<br>
तेषां वित्तर्द्धि विभवा भवंतीह परत्र च।<br>
कुंकुमारक्तसर्वांगि कुंदेन्दुधवलानने१४।<br>
सर्वमंगलदे देवि क्षेमंकरि नमोस्तु ते।<br>
योगिनीसाम्यं तेनैव संमुखा विमुखापि वा१५।<br>
दृष्ट्वा तां नाभिवंदेद्यस्तस्य युद्धे पराजयः।<br>
राजगृहेषु विद्यायां नमस्काराज्जयो भवेत्१६।<br>
एवं कामस्य माहात्म्यं भवो मोहवशं गतः।<br>
अयं देवासुराणां च क्षमया प्रभुतां गतः१७।<br>
अस्यैव सदृशो लोके न भूतो न भविष्यति।<br>
रामामङ्कस्थितां रम्यां क्षमातल्पगतेन च१८।<br>
त्यक्त्वैव साधिता लोकास्सुरासुरसुदुर्लभाः।<br>
एवं वैष्णवमुख्यश्च सुरासुरगणार्चितः१९।<br>
यो नो ददाति भुक्त्यग्र्यं शेषं च स्वयमश्नुते।<br>
एवमभ्यासधैर्येण दीर्घकाले सुखंगते२०।<br>
प्राक्संगमात्स्वभार्यां च दृष्ट्वा मां प्रददौ मुदा।<br>
द्वादशाब्दं प्रसंकल्प्य प्राग्भोगो मयि वेशितः२१।<br>
तेन तस्य गृहे नित्यं तिष्ठामि गृहरक्षणात्।<br>
तथा धात्रीफलस्यापि सदा स्वर समीहते२२।<br>
तस्मादुक्तो मयान्येषां वैष्णवानां च वैष्णवः।<br>
पुरा ये विप्र मे भक्तास्सुरा मत्पथगामिनः२३।<br>
तैरेव न कृतं यच्च तदनेन कृतं परम्।<br>
तस्माद्वैष्णवसर्वस्वं नाम रम्यं मया कृतम्२४।<br>
अस्य वेश्मनि तिष्ठामि मुहूर्तं न चलाम्यहम्।<br>
अतो ये चैवमद्भक्तास्तेष्वहं सुलभो द्विज२५।<br>
अस्माकं पदवीं तेभ्यो ह्यद्य दद्मि स्वकारणम्।<br>
आवयोर्विप्रसौजन्यं स्वप्नभोज्यादिकं समम्२६।<br>
सायुज्यं च सखित्वं च पश्य भूदेवनांतरम्।<br>
ततो मूकादयः सर्वे स्वागता हरिमीश्वरम्२७।<br>
गंतुकामा दिवं पुण्यास्सदाराः सपरिच्छदाः।<br>
ये च तेषां गृहाभ्याशेप्यात्मनो गृहगोधिकाः२८।<br>
नाना कीटादयो ये च तेषामनुययुः सुराः।<br>
व्यास उवाच-<br>
एतस्मिन्नंतरे देवाः सिद्धाश्च परमर्षयः२९।<br>
प्रचक्रुः पुष्पवर्षाणि साधुसाध्वित्यनादयन्।<br>
देवदुंदुभयो नेदुर्विमानेषु वनेषु च३०।<br>
समारुह्य रथं स्वं स्वं हरिवीथीपुरं ययुः।<br>
तदद्भुतं समालोक्य विप्रोऽवोचज्जनार्दनम्३१।<br>
उपदेशं च देवेश ब्रूहि मे मधुसूदन।<br>
श्रीभगवानुवाच-<br>
गच्छ स्वपितरौ तात शोकविक्लवमानसौ३२।<br>
समाराध्य प्रयत्नेन मद्गृहं प्राप्स्यसेऽचिरात्।<br>
पितृमातृसमा देवा न तिष्ठंति सुरालये३३।<br>
याभ्यां सुगर्हितं देहं शिशुत्वे पालितं सदा।<br>
अज्ञानदोषसहितं प्रपुष्टं चापि वर्धितम्३४।<br>
याभ्यां तयोस्समं नास्ति त्रैलोक्ये सचराचरे।<br>
ततो देवगणास्सर्वे पंचभिस्तैर्मुदान्विताः३५।<br>
माधवं संस्तुवंतश्च गतास्ते हरिमंदिरम्।<br>
खचितां च पुरीं रम्यां विश्वकर्मविनिर्मिताम्३६।<br>
रत्नाढ्यामिष्टसंपूर्णां कल्पवृक्षादिभिर्युताम्।<br>
शातकुम्भमयैर्गेहैस्सर्वरत्नैस्सकर्बुराम्३७।<br>
वज्रवैडूर्यसोपानां स्वर्णदीतोयसंयुताम्।<br>
गीतवाद्यादिसंपूर्णां सर्वदुर्गसमाकुलाम्३८।<br>
कोकिलालापबहुलां सिद्धगंधर्वसेविताम्।<br>
रूपाढ्यैः सुजनैः पूर्णां प्रयांतीमिव खे पुरीम्३९।<br>
ततः स्थित्वाऽच्युताः सर्वे सर्वलोकोर्ध्वतो भृशम्।<br>
द्विजोपि पितरौ गत्वा समाराध्य प्रयत्नतः४०।<br>
अचिरेणैव कालेन सकुटुंबो हरिं ययौ।<br>
पंचाख्यानमिदं पुण्यं मया ते समुदाहृतम्४१।<br>
यः पठेच्छृणुयाद्वापि तस्य नास्तीह दुर्गतिः।<br>
ब्रह्महत्यादिभिः पापैर्न लिप्येत कदाचन४२।<br>
गवां कोटिप्रदानेन यत्फलं लभते नरः।<br>
तत्फलं समवाप्नोति पंचाख्यानावगाहनात्४३।<br>
स्नानेन पुष्करे नित्यं भागीरथ्यां च सर्वदा।<br>
यत्फलं तदवाप्नोति सकृच्छ्रवणगोचरात्४४।<br>
दुःस्वप्नं नाशयेत्क्षिप्रं तथारोग्यं प्रयच्छति।<br>
लक्ष्म्यारोग्यकरं चैव तस्माच्छ्रोतव्यमेव हि४५।<br>
इति श्रीपाद्मपुराणे प्रथमे सृष्टिखंडे पंचाख्यानंनाम षट्पंचाशत्तमोऽध्यायः५६।<br>
<br>
