पुलस्त्य उवाच।<br>
आदित्या वसवो रुद्रा अश्विनौ च महाबलौ।<br>
सबलाः सानुगाश्चैव संनह्यन्त यथाक्रमम्१।<br>
पुरुहूतश्च पुरतो लोकपालः सहस्रदृक्।<br>
ग्रामणीः सर्वदेवानामारुरोह वरद्विपम्२।<br>
सव्ये चास्य रथः पार्श्वे पक्षिप्रवरकेतनः।<br>
सुरारुचक्रचरणो हैमच्छत्रपरिष्कृतः३।<br>
देवगंधर्वयक्षौघैरनुयातः सहस्रशः।<br>
दीप्तिमद्भिश्च स्वर्गस्थैर्ब्रह्मर्षिभिरभिष्टुतः४।<br>
वज्रविस्फारितोद्भूतैर्विद्युदिंद्रायुधप्रभैः।<br>
युक्तं बलाहकगणैः पर्वतैरिव कामगैः५।<br>
यमारूढः स भगवान्पर्येति सकलं जगत्।<br>
हविर्दानेषु गायंति विप्रा मखमुखेस्थिताः६।<br>
स्वर्गसंग्रामयातेषु देवतूर्यनिनादिषु।<br>
सेंद्रं तमुपनृत्यंति शतशो ह्यप्सरोगणाः७।<br>
केतुना नागराजेन राजमानो यथा रविः।<br>
युक्तो हयसहस्रेण मनोमारुतरंहसा८।<br>
सम्यग्रथवरो भाति युक्तो मातलिना तदा।<br>
कृत्स्नः परिवृतो मेरुर्भास्करस्येव तेजसा९।<br>
यमस्तु दंडमुद्यम्य कालयुक्तं च मुद्गरं।<br>
तस्थौ सुरगणानीके दैत्यानां चैव दर्शयन्१०।<br>
चतुर्भिः सागरैर्युक्तो लेलिहानैश्च पन्नगैः।<br>
शंखमुक्तांगदधरो बिभ्रत्तोयमयं वपुः११।<br>
कालपाशान्समाविध्य हयैः शशिकरोपमैः।<br>
वाय्वीरितजलाकारैः कुर्वन्लीलाः सहस्रशः१२।<br>
पांडुरोद्धूतवसनः प्रवालरुचिरांगदः।<br>
मणिश्यामोत्तमवपुर्हारकेणार्चितोदरः१३।<br>
वरुणः पाशधृङ्मध्ये देवानीकस्य तस्थिवान्।<br>
युद्धवेलामभिलषन्भिन्नवेल इवार्णवः१४।<br>
यक्षराक्षससैन्येन गुह्यकानां गणैरपि।<br>
युक्तश्च शंखपद्माभ्यां निधीनामधिपः प्रभुः१५।<br>
राजराजेश्वरःश्रीमान्गदापाणिरदृश्यत।<br>
विमानयोधी धनदो विमाने पुष्पके स्थितः१६।<br>
स राजराजः शुशुभे यक्षेशो नरवाहनः।<br>
पूर्वपक्षे सहस्राक्षः पितृराजश्च दक्षिणे१७।<br>
वरुणः पश्चिमे पक्ष उत्तरे नरवाहनः।<br>
चतुःपक्षाश्च चत्त्वारो लोकपाला महाबलाः१८।<br>
आत्मदिक्षुचरंतश्चतस्यदेवबलस्यते।<br>
सूर्यः सप्ताश्वयुक्तेन रथेनानिलगामिना१९।<br>
श्रिया जाज्वल्यमानेन दीप्यमानैश्च रश्मिभिः।<br>
उदयास्तमयौ चक्रे मेरुपर्यन्तगामिना२०।<br>
त्रिदिव द्वारचक्रेण तपसा लोकमव्ययम्।<br>
सहस्ररश्मियुक्तेन भ्राजमानेन तेजसा२१।<br>
चचार मध्ये देवानां द्वादशात्मा दिवाकरः।<br>
सोमः श्वेतहयो भाति स्यंदने शीतरश्मिमान्२२।<br>
हिमतोयप्रपूर्णाभिर्भाभिराह्लादयञ्जगत्।<br>
तमृक्षयोगानुगतं शिशिरांशुं द्विजेश्वरम्२३।<br>
शशच्छायांकिततनुं नैशस्य तमसः क्षयम्।<br>
ज्योतिषामीश्वरं व्योम्नि रसदं प्रभुमव्ययम्२४।<br>
ओषधीनां पवित्राणां निधानममृतस्य च।<br>
जगतः परमं भागं सौम्यं सर्वमयं रसम्२५।<br>
ददृशुर्दानवाः सोमं हिमप्रहरणं स्थितम्।<br>
यः प्राणः सर्वभूतानां पंचधा भिद्यते नृषु२६।<br>
सप्तस्कंधगतो लोकांस्त्रीन्दधार चकार च।<br>
यमाहुरग्निकर्त्तारं सर्वप्रभवमीश्वरम्२७।<br>
सप्तस्वरगता यस्य योनिर्गीर्भिरुदीर्यते।<br>
यं वदंति चलं भूतं यं वदंत्यशरीरिणम्२८।<br>
यमाहुराकाशगमं शीघ्रगं शब्दयोनिजम्।<br>
स वायुः सर्वभूतायुरुद्धतः स्वेन तेजसा२९।<br>
ववौ प्रव्यथयन्दैत्यान्प्रतिलोमं सतोयदः।<br>
मारुतो देवगंधर्वैर्विद्याधरगणैः सह३०।<br>
चिक्रीड रश्मिभिश्शुभ्रैर्निर्मुक्तैरिव पन्नगैः।<br>
सृजंतः सर्पपतयस्तीव्रं रोषमयं विषम्३१।<br>
शरभूता विलग्नाश्च चेरुर्व्यात्तानना दिवि।<br>
पर्वताश्च शिलाशृंगैः शतशाखैश्च पादपैः३२।<br>
उपतस्थुः सुरगणान्प्रहर्तुं दानवं बलम्।<br>
यः स देवो हृषीकेशः पद्मनाभस्त्रिविक्रमः३३।<br>
युगांते कृष्णवर्त्मा च विश्वस्य जगतः प्रभुः।<br>
सर्वयोनिः समधुहा हव्यभुक्क्रतुसंस्थितः३४।<br>
भूम्यम्बुव्योमभूतात्मा श्यामः शांतिकरोरिहा।<br>
अविघ्नममरादीनां चक्रे चक्रगदाधरः३५।<br>
सव्येनालभ्य महतीं सर्वायुधविनाशिनीं।<br>
करेण कालीं वपुषा शत्रुकालप्रदां गदां३६।<br>
शेषैर्भुजैः प्रदीप्ताभैर्भुजगारिध्वजः प्रभुः।<br>
दधारायुधजालानि शार्ङ्गादीनि महाबलः३७।<br>
स कश्यपस्यात्मभवं द्विजं भुजगभोजनम्।<br>
भुजगेंद्रेण वदने निविष्टेन विराजितम्३८।<br>
अमृतारंभसंयुक्तं मंदराद्रिमिवोच्छितम्।<br>
देवासुरविमर्देषु बहुशो दृष्टविक्रमम्३९।<br>
महेंद्रेणामृतस्यार्थे वज्रेण कृतलक्षणम्।<br>
विचित्रपत्रवसनं धातुमंतमिवाचलम्४०।<br>
स्फीतक्रोधावलंबेन शीतांशुसमतेजसा।<br>
भोगिभोगावसक्तेन मणिरत्नेन भास्वता४१।<br>
पक्षाभ्यां चारुपत्राभ्यामावृतं दिवि लीलया।<br>
युगांते सेंद्रचापाभ्यां तोयदाभ्यामिवांबरम्४२।<br>
नीललोहितपीताभिः पताकाभिरलंकृतम्।<br>
अरुणावरजं श्रीमानारुह्य समरे प्रभुः४३।<br>
सुवर्णवर्णवपुषं सुपर्णं खेचरोत्तमम्।<br>
तमन्वयुः सुरगणा मुनयश्च समाहिताः४४।<br>
गीर्भिः परममंत्राभिस्तुष्टुवुश्च गदाधरम्।<br>
तद्वैश्रवणसंश्लिष्टं वैवस्वतपुरःसरम्४५।<br>
वारिराजपरिक्षिप्तं देवराजविराजितम्।<br>
पवनाबद्धनिर्घोषं संप्रदीप्त हुताशनम्४६।<br>
विष्णोर्जिष्णोः सहिष्णोश्च भ्राजिष्णोस्तेजसावृतम्।<br>
बलं बलवदुद्रिक्ते युद्धाय समवर्तत४७।<br>
स्वस्त्यस्तु देवेभ्य इति बृहस्पतिरभाषत।<br>
स्वस्त्यस्तु दैत्येभ्य इति उशना वाक्यमाददे४८।<br>
ताभ्यां बलाभ्यां संजज्ञे तुमुलो विग्रहस्तथा।<br>
सुराणामसुराणां च परस्परजयैषिणाम्४९।<br>
दानवा दैवतैः सार्द्धं नानाप्रहरणोद्यमाः।<br>
समीयुर्युध्यमाना वै पर्वता इव पर्वतैः1.41.५०।<br>
तत्सुरासुरसंयुक्तं युद्धमत्यद्भुतं बभौ।<br>
धर्माधर्मसमायुक्तं दर्पेण विनयेन च५१।<br>
ततो हयैः प्रजवितैर्वारणैश्च प्रचोदितैः।<br>
उत्पतद्भिश्च गगने सासिहस्तैः समंततः५२।<br>
क्षिप्यमाणैश्च मुसलैः संपतद्भिश्च सायकैः।<br>
चापैर्विस्फार्यमाणैश्च पात्यमानैः सुदारुणैः५३।<br>
तद्युद्धमभवद्घोरं देवदानवसंकुलम्।<br>
जगतस्त्रासजननं युगसंवर्तकोपमम्५४।<br>
स्वहस्तमुक्तैः परिघैर्मुद्गरैश्चैव पर्वतैः।<br>
दानवास्समरे जघ्नुर्देवानिंद्रपुरोगमान्५५।<br>
ते वध्यमाना बलिभिर्दानवैर्जितकाशिभिः।<br>
विषण्णवदना देवा जग्मुरार्तिं परां मृधे५६।<br>
ते चास्त्रशूलमथिताः परिघैर्भिन्नमस्तकाः।<br>
भिन्नोरस्का दितिसुतैः स्रवद्रक्ता रणे बहु५७।<br>
सूदिताः शरजालैश्च निर्यत्नाश्च शरैः कृताः।<br>
प्रविष्टा दानवीं मायां न शेकुस्ते विचेष्टितम्५८।<br>
उत्तंभितमिवाभाति निष्प्राण सदृशाकृति।<br>
बलं सुराणामसुरैर्निष्प्रयत्नायुधं कृतम्५९।<br>
दैत्यचापच्युतान्घोरांश्छित्वा वज्रेण तान्शरान्।<br>
शक्रो दैत्यबलं घोरं विवेश बहुलोचनः६०।<br>
स दैत्यप्रमुखान्सर्वान्हत्वा दैत्यबलं महत्।<br>
तामसेनास्त्रजालेन तमोभूतमथाकरोत्६१।<br>
तेऽन्योन्यं नान्वबुध्यंत दैत्यानां वाहनानि च।<br>
घोरेण तमसाविष्टाः पुरुहूतस्य तेजसा६२।<br>
मायापाशैर्विमुक्तास्तु यत्नवंतः सुरोत्तमाः।<br>
शिरांसि दैत्यसंघानां तमोभूतान्यपातयन्६३।<br>
अपध्वस्ता विसंज्ञाश्च तमसा नीलवर्चसा।<br>
पेतुस्ते दानवास्सद्यश्छिन्नपक्षा इवाद्रयः६४।<br>
तत्राभिभूतदैत्यैंद्रमंधकारमिवांतरं।<br>
दानवं देहसदनं तमोभूतमिवाभवत्६५।<br>
तथाऽसृजन्महामायां मयस्तां तामसीं दहन्।<br>
युगांतोद्योतजननीं सृष्टा मौर्वेण वह्निना६६।<br>
स ददाह च तां शाक्रीं माया मयविकल्पिता।<br>
दैत्याश्चादित्यवपुषा सद्य उत्तस्थुराहवे६७।<br>
मायां मौर्वीं समासाद्य दह्यमाना दिवौकसः।<br>
भेजिरे चंद्रविषयं शीतांशुसलिलह्रदम्६८।<br>
ते दह्यमाना और्वेण वह्निना नष्टचेतसः।<br>
शशंसुर्वज्रिणं देवाः संतप्ताः शरणैषिणः६९।<br>
संतप्ते मायया सैन्ये हन्यमाने च दानवैः।<br>
चोदितो देवराजेन वरुणो वाक्यमब्रवीत्७०।<br>
पुरा ब्रह्मर्षिजः शक्र तपस्तेपे सुदारुणम्।<br>
उर्वः स पूर्वं तेजस्वी सदृशो ब्रह्मणो गुणैः७१।<br>
तं तपंतमिवादित्यं तपसा जगदव्ययं।<br>
उपतस्थुर्मुनिगणा देवा देवर्षिभिः सह७२।<br>
हिरण्यकशिपुश्चैव दानवो दानवेश्वरः।<br>
ॠषिं विज्ञापयामास पुरा परमतेजसम्७३।<br>
ऊचुर्ब्रह्मर्षयस्ते तु वचनं धर्मसंहितम्।<br>
ॠषिवंशेषु भगवंश्छिन्नमूलमिदं कुलं७४।<br>
एकस्त्वमनपत्यश्च गोत्रा याऽन्यो न विद्यते।<br>
कौमारं व्रतमास्थाय क्लेशमेवानुवर्तसे७५।<br>
बहूनि विप्रगोत्राणि मुनीनां भावितात्मनाम्।<br>
एकदेहानि तिष्ठंति विविक्तानि विना प्रजाः७६।<br>
एवंभूतेषु सर्वेषु पुत्रैर्मे नास्ति कारणम्।<br>
भवांश्च तापसश्रेष्ठः प्रजापति समद्युतिः७७।<br>
तत्प्रवर्तस्व वंशाय वर्धयात्मानमात्मना।<br>
समाधत्स्वोर्जितं तेजो द्वितीयां कुरु वै तनुं७८।<br>
स एवमुक्तो मुनिभिर्मुनिर्मनसि ताडितः।<br>
जगर्ह तानृषिगणान्वचनं चेदमब्रवीत्७९।<br>
यथा हि विहितो धर्मो मुनीनां शाश्वतः पुरा।<br>
आर्षं हि केवलं कर्म वन्यमूलफलाशिनः८०।<br>
ब्रह्मयोनौ प्रसूतस्य ब्राह्मणस्यात्मवर्तिनः।<br>
ब्रह्मचर्यं सुचरितं ब्रह्माणमपि चालयेत्८१।<br>
जनानां वृत्तयस्तिस्रो ये गृहाश्रमवासिनः।<br>
अस्माकं च वने वृत्तिर्वनाश्रमनिवासिनां८२।<br>
अब्भक्षा वायुभक्षाश्च दंतोलूखलिनस्तथा।<br>
अश्मकुट्टादयो यत्र पंचाग्नितपसश्च ये८३।<br>
एते तपसि तिष्ठंतो व्रतैरपि सुदुश्चरैः।<br>
ब्रह्मचर्यं पुरस्कृत्य प्रार्थयंति परां गतिम्८४।<br>
ब्रह्मचर्याद्ब्रह्मणस्य ब्राह्मणत्वं विधीयते।<br>
एवमाहुः परे लोके ब्राह्मचर्यविदो जनाः८५।<br>
ब्रह्मचर्ये स्थितो धर्मो ब्रह्मचर्ये स्थितं तपः।<br>
ये स्थिता ब्रह्मचर्ये तु ब्राह्मणा दिवि ते स्थिताः८६।<br>
नास्ति योगं विना सिद्धिर्नास्ति योगं विना यशः।<br>
नास्ति लोके यशोमूलं ब्रह्मचर्यात्परंतपः८७।<br>
यो निगृह्येंद्रियग्रामं भूतग्रामं च पंचकम्।<br>
ब्रह्मचर्यं समाधत्ते किमतः परमं तपः८८।<br>
अयोगकेशधरणमसंकल्प व्रत क्रिया।<br>
अब्रह्मचर्या चर्या च त्रयं स्याद्दंभसंज्ञितं८९।<br>
क्व दाराः क्व च संयोगः क्व च भावविपर्ययः।<br>
नन्वियं ब्रह्मणा सृष्टा मनसा मानसी प्रजा९०।<br>
यद्यस्ति तपसो वीर्यं युष्माकं विजितात्मनाम्।<br>
सृजध्वं मानसान्पुत्रान्प्राजापत्येन कर्मणा९१।<br>
मनसा निर्मिता योनिराधातव्या तपस्विभिः।<br>
नो दारयोगं बीजं च व्रतमुक्तं तपस्विनां९२।<br>
यदिदं लुप्तधर्माख्यं युष्माभिरिह निर्भयैः।<br>
व्याहृतं सद्भिरत्यर्थमसद्भिरिव संमतं९३।<br>
वपुर्दीप्तांतरात्मानमेष कृत्वा मनोमयं।<br>
दारयोगं विना स्रक्ष्ये पुत्रमात्मतनूरुहं९४।<br>
एवमात्मानमात्मा मे द्वितीयं जनयिष्यति।<br>
प्राजापत्येन विधिना दिधक्षंतमिव प्रजाः९५।<br>
वरुण उवाच।<br>
उर्वस्तु तपसाविष्टो निवेश्योरुं हुताशने।<br>
ममंथैकेन दर्भेण पुत्रस्य प्रसवारणिं९६।<br>
तस्योरुं सहसा भित्वा वरोऽसौ ह्यग्निरुत्थितः।<br>
जगतो दहनाकांक्षी पुत्रोग्निस्समपद्यत९७।<br>
उर्वस्योरुं विनिर्भिद्य और्वो नामांतकोऽनलः।<br>
दिधक्षुरिव लोकांस्त्रीन्जज्ञे परमकोपनः९८।<br>
उत्पद्यमानश्चोवाच पितरं दीनया गिरा।<br>
क्षुधा मे बाधते तात जगद्भक्षेत्यजस्व मां९९।<br>
त्रिदिवारोहिभिर्ज्वालैर्जृम्भमाणो दिशो दश।<br>
निर्दहन्सर्वभूतानि ववृधे सोंतकोपमः1.41.१००।<br>
एतस्मिन्नंतरे ब्रह्मा मुनिमुर्वं समागतः।<br>
उवाच वार्यतां पुत्रो जगतस्त्वं दयां कुरु१०१।<br>
अस्यापत्पस्यते विप्र करिष्ये साह्यमुत्तमं।<br>
तथ्यमेतद्वचः पुत्र शृणु त्वं वदतां वर१०२।<br>
और्व उवाच।<br>
धन्योस्म्यनुगृहीतोस्मि यन्मे त्वं भगवन्शिशोः।<br>
मतिमेतां ददासीह परमात्मन्हिताय वै१०३।<br>
प्रभातकाले संप्राप्ते कांक्षितव्ये समागमे।<br>
भगवंस्तर्पितः पुत्रः कैर्हव्यैः प्राप्स्यते सुखम्१०४।<br>
कुत्र चास्य निवासः स्याद्भोजनं तु किमात्मकम्।<br>
विधास्यतीह भगवान्वीर्यतुल्यं महौजसः१०५।<br>
ब्रह्मोवाच।<br>
बडवामुखे च वसतिः समुद्रे वै भविष्यति।<br>
ममयोनिर्जलं विप्र तच्चामेयं व्रजत्वयं१०६।<br>
तत्राऽयमास्ते नियतं पिबन्वारिमयं हविः।<br>
तद्वारिविस्तरं विप्र विसृजाम्यालयं च तम्१०७।<br>
ततो युगांते भूतानामेष चाहं च पुत्रक।<br>
सहितो विचरिष्यावो निष्पुराणकराविह१०८।<br>
एषोग्निरंतकाले तु सलिलाशी मया कृतः।<br>
दहनः सर्वभूतानां सदेवासुररक्षसाम्१०९।<br>
एवमस्त्विति तं सोग्निः संवृतज्वालमंडलः।<br>
प्रविवेशार्णवमुखं नत्वोर्वं पितरं प्रभुम्११०।<br>
प्रतियातस्ततो ब्रह्मा ते च सर्वे महर्षयः।<br>
और्वस्याग्नेः प्रभावज्ञाः स्वांस्वां गतिमुपागताः१११।<br>
हिरण्यकशिपुर्दृष्ट्वा तदा तन्महदद्भुतम्।<br>
उर्वं प्रणतसर्वांगो वाक्यमेतदुवाच ह११२।<br>
भगवन्नद्भुतमिदं संवृत्तं लोकसाक्षिकम्।<br>
तपसा ते मुनिश्रेष्ठ परितुष्टः पितामहः११३।<br>
अहं तु तव पुत्रस्य तव चैव महाव्रत।<br>
भृत्य इत्यवगंतव्यः श्लाघ्यस्त्वमिह कर्मणा११४।<br>
तन्मां पश्य समापन्नं तवैवाराधने रतम्।<br>
यदि सीदेन्मुनिश्रेष्ठ तवै वस्यात्पराजयः११५।<br>
उर्व उवाच।<br>
धन्योस्म्यनुगृहीतोस्मि यस्य तेऽहं गुरुर्मतः।<br>
नास्ति ते तपसानेन भयं चैवेह सुव्रत११६।<br>
तामेव मायां गृह्णीष्व मम पुत्रेण निर्मिताम्।<br>
निरिंधिनामग्निमयीं दुःस्पर्शां पावकैरपि११७।<br>
एषा ते स्वस्य वंशस्य वशगारि विनिग्रहे।<br>
रक्षिष्यत्यात्मपक्षं च विपक्षं च प्रधक्ष्यति११८।<br>
वरुण उवाच।<br>
एषा दुर्विषहा माया देवैरपि दुरासदा।<br>
और्वेण निर्मिता पूर्वं पावकेनोर्वसूनुना११९।<br>
तस्मिंस्तु व्यथिते दैत्ये निर्वीर्यैषा न संशयः।<br>
शापो ह्यस्याः पुरा दत्तः सृष्टा येनैव तेजसा१२०।<br>
यद्येषा प्रतिहंतव्या कर्तव्यो भगवान्सुखी।<br>
दीयतां मे सखो शक्र तोययोनिर्निशाकरः१२१।<br>
तेनाहं सहसं गम्य यादोभिश्च समावृतः।<br>
मायामेतां हनिष्यामि त्वत्प्रसादान्न संशयः१२२।<br>
एवमस्त्वितिसंहृष्टः शक्रस्त्रिदशवर्धनः।<br>
संदिदेशाग्रतः सोमं युद्धाय शिशिरायुधम्१२३।<br>
गच्छ सोम सहायन्त्वं कुरु पाशधरस्य वै।<br>
असुराणां विनाशाय जयार्थं त्रिदिवौकसाम्१२४।<br>
त्वं मतः प्रतिवीर्यश्च ज्योतिषामपि चेश्वरः।<br>
त्वन्मयान्सर्वलोकेषु रसान्वेदविदो विदुः१२५।<br>
त्वया समो न लोकेस्मिन्विद्यते शिशिरायुधः।<br>
क्षयवृद्धीतवाव्यक्तेसागरेचैवचांबरे१२६।<br>
प्रवर्तयस्यहोरात्रात्कालं संमोहयन्जगत्।<br>
लोकच्छायामयं लक्ष्म तवांकः शशविग्रहः१२७।<br>
न विदुः सोम ते मायां ये च नक्षत्रयोनयः।<br>
त्वमादित्यपथादूर्ध्वं ज्योतिषां चोपरिस्थितः१२८।<br>
तमः प्रोत्सार्य सहसा भासयस्यखिलं जगत्।<br>
शीतभानुर्हिमतनुर्ज्योतिषामधिपः शशी१२९।<br>
अपि तत्कालयोगात्मा इज्यो यज्ञरथोऽव्ययः।<br>
ओषधीशः क्रियायोनिरपां योनिरनुष्णगुः१३०।<br>
शीतांशुरमृताधारश्चपलः श्वेतवाहनः।<br>
त्वं कांतिः कांतवपुषां त्वं सोमः सोमपायिनाम्१३१।<br>
सौम्यस्त्वं सर्वभूतानां तिमिरघ्नस्त्वमृक्षराट्।<br>
तद्गच्छ त्वं महासेन वरुणेन वरूथिना१३२।<br>
शमयस्वासुरीं मायां यया दह्यामहे रणे।<br>
सोम उवाच।<br>
यन्मां वदसि युद्धार्थं देवराजवरप्रद१३३।<br>
एष वर्षामि शिशिरं दैत्यमायापकर्षणं।<br>
एतान्मे शीतनिर्दग्धान्पश्यस्व हिमवेष्टितान्१३४।<br>
तथा हिमकरोत्सृष्टाः सपाशा हिमवृष्टयः।<br>
वेष्टयंति च तान्दैत्यान्वायुर्मेघगणानिव१३५।<br>
तौ पाशशीतांशुधरौ वरुणेंदू महाबलौ।<br>
जघ्नतुर्हिमपातैश्च पाशपातैश्च दानवान्१३६।<br>
द्वावंबुनाथौ समरे तौ पाशहिमयोधिनौ।<br>
मृधे चेरतुरंभोभिः क्षुब्धाविव महार्णवौ१३७।<br>
ताभ्यामापूरितं सर्वं तद्दानवबलं महत्।<br>
जगत्संवर्त्तकांभोदैः प्रवर्षैरिव संवृतं१३८।<br>
तावुद्यतावंबुनाथौ शशांकवरुणावुभौ।<br>
शमयामासतुस्तां तु मायां दैत्येन्द्रनिर्मितां१३९।<br>
शीतांशुजालनिर्दग्धाः पाशैश्चास्कंदिता रणे।<br>
न शेकुश्चलितुं दैत्या विशिरस्का इवाद्रयः१४०।<br>
शीतांशु निहतास्ते तु दैत्यास्सर्वे निपातिताः।<br>
हिमप्लावित सर्वांगानिरूष्माण इवाग्नयः१४१।<br>
तेषां तु दिवि दैत्यानां निपतंति शुभानि वै।<br>
विमानानि विचित्राणि निपतंत्युत्पतंति च१४२।<br>
तान्पाशहस्तग्रथितान्छादितान्शीतरश्मिभिः।<br>
मयो ददर्श मायावी दानवान्दिवि दानवः१४३।<br>
सशैलजालां विततां खड्गपट्टसहासिनीम्।<br>
पादपोत्करकूटस्थां कंदराकीर्णकाननां१४४।<br>
सिंहव्याघ्रगणाकीर्णां नदद्भिर्देवयूथपैः।<br>
ईहामृगगणाकीर्णां पवनाघूर्णितद्द्रुमाम्१४५।<br>
निर्मितां स्वेन पुत्रेण कूजंतीं दिविकामगां।<br>
प्रथितां पार्वतीं मायां ससृजे स समंततः१४६।<br>
सासिशब्दैश्शिलावर्षैः संपतद्भिश्च पादपैः।<br>
जघान देवसंघांस्ते दानवानभ्यजीवयत्१४७।<br>
नैशाकरी वारुणी च माये अंतर्हिते तदा।<br>
अभवद्घोरसंचारा पृथिवी पर्वतैरिव१४८।<br>
न चारुद्धो द्रुमगणैर्देवो दृश्यत कश्चन।<br>
तदपध्वस्तधनुषं भग्नप्रहरणाविलम्१४९।<br>
निष्प्रयत्नं सुरानीकं वर्जयित्वा गदाधरं।<br>
स हि युद्धगतः श्रीमानीशो न स्म व्यकंपत1.41.१५०।<br>
सहिष्णुत्वाज्जगत्स्वामी न चुक्रोध गदाधरः।<br>
कालज्ञः कालमेघाभः समीक्षन्कालमाहवे१५१।<br>
देवासुरविमर्दं च द्रष्टुकामस्तदा हरिः।<br>
ततो भगवतादिष्टौ रणे पावकमारुतौ१५२।<br>
चोदितौ विष्णुवाक्येन ततो मायां व्यकर्षतां।<br>
ताभ्यामुद्भ्रांतवेगाभ्यां प्रबुद्धाभ्यां महाहवे१५३।<br>
दग्धा सा पार्वती माया भस्मीभूता ननाश ह।<br>
सोनिलोनलसंयुक्तस्सोनलश्चानिलाकुलः१५४।<br>
दैत्यसेनां ददहतुर्युगांतेष्विव मूर्च्छितौ।<br>
वायुः प्रजवितस्तत्र पश्चादग्निश्च मारुतात्१५५।<br>
चेरतुर्दानवानीके क्रीडंतावनलानिलौ।<br>
भस्मीभूतेषु भूतेषु प्रपतत्सूत्पतत्सु च१५६।<br>
दानवानां विमानेषु निपतत्सु समंततः।<br>
वातस्कंधापविद्धेषु कृतकर्मणि पावके१५७।<br>
मायावधे प्रवृत्ते तु स्तूयमाने गदाधरे।<br>
निष्प्रयत्नेषु दैत्येषु त्रैलोक्ये मुक्तबंधने१५८।<br>
प्रहृष्टेषु च देवेषु साधुसाध्विति जल्पिषु।<br>
जये दशशताक्षस्य दैत्यानां च पराजये१५९।<br>
दिक्षु सर्वासु शुद्धासु प्रवृत्ते धर्मविस्तरे।<br>
अपावृते चंद्रपथे स्वस्थानस्थे दिवाकरे१६०।<br>
प्रवृत्तिस्थेषु भूतेषु नृषु चारित्रवत्सु च।<br>
अभिन्नबंधने मृत्यौ हूयमाने हुताशने१६१।<br>
यज्ञशोभिषु देवेषु स्वर्गमार्गं दिशत्सु च।<br>
लोकपालेषु सर्वेषु दिक्षु संधानवर्तिषु१६२।<br>
भावे तपसि सिद्धानामभावे पापकर्मणाम्।<br>
देवपक्षे प्रमुदिते दैत्यपक्षे विषीदति१६३।<br>
त्रिपादविग्रहे धर्मेऽधर्मे पादपरिग्रहे।<br>
अपावृत्ते महाद्वारे वर्तमाने च सत्पथे१६४।<br>
लोकेषु धर्मवृत्तेषु प्रवृत्तेष्वाश्रमेषु च।<br>
प्रजारक्षणयुक्तेषु राजमानेषु राजसु१६५।<br>
प्रशांतेषु च लोकेषु शांते तमसि दानवे।<br>
अग्निमारुतयोस्तस्मिन्वृत्ते संग्रामकर्मणि१६६।<br>
तन्मया विमला लोकास्ताभ्यां जयकृतक्रियाः।<br>
तीव्रं दैत्यभयं श्रुत्वा मारुताग्निकृतं महत्१६७।<br>
कालनेमीति विख्यातो दानवः प्रत्यदृश्यत।<br>
भास्कराकारमुकुटः शिंजिताभरणांगदः१६८।<br>
मंदराद्रिप्रतीकाशो महारजतसंवृतः।<br>
शतप्रहरणोदग्रः शतबाहुः शताननः१६९।<br>
शतशीर्षः स्थितः श्रीमान्शतशृंग इवाचलः।<br>
कक्षे महति संवृद्धो निदाघ इव पावकः१७०।<br>
धूम्रकेशो हरिश्मश्रुर्दंतुरो विकटाननः।<br>
त्रैलोक्यांतरविस्तारं धारयन्विपुलं वपुः१७१।<br>
बाहुभिस्तुलयन्व्योम क्षिपन्पद्भ्यां महीधरान्।<br>
ईरयन्मुखनिःश्वासैर्वृष्टिकारान्बलाहकान्१७२।<br>
तिर्यगायतरक्ताक्षं मंदरोदग्रवर्चसाम्।<br>
दिधक्षंतमिवायांतं सर्वान्देवगणान्मृधे१७३।<br>
तर्जयंतं सुरगणांश्छादयंतं दिशो दश।<br>
संवर्तकाले हृषितं दृष्टं मृत्युमिवोत्थितम्१७४।<br>
सुतलेनोच्छ्रयवता विपुलांगुलिपर्वणा।<br>
लंबाभरणपूर्णेन किंचिच्चलितकर्मणा१७५।<br>
उच्छ्रितेनाग्रहस्तेन दक्षिणेन वपुष्मता।<br>
दानवान्देवनिहतान्ब्रुवन्तं तिष्ठतेति च१७६।<br>
तं कालनेमिं समरे द्विषतां कालनेमिनम्।<br>
वीक्षंते स्म सुराः सर्वे भयविह्वललोचनाः१७७।<br>
तं वीक्षंते स्म भूतानि ग्रसंतं कालनेमिनम्।<br>
त्रिविक्रमं विक्रमं तं नारायणमिवापरम्१७८।<br>
सोभ्युच्छ्रयं पुनः प्राप्तो मारुताघूर्णितांबरः।<br>
प्रक्रामदसुरो योद्धुं त्रासयन्सर्वदेवताः१७९।<br>
समेयिवान्सुरेंद्रेण परिष्वक्तो भ्रमन्रणे।<br>
कालनेमिर्बभौ दैत्यः सविष्णुरिव मंदरः१८०।<br>
अथ विव्यथिरे देवाः सर्वे शक्रपुरोगमाः।<br>
कालनेमिनमायांतं दृष्ट्वा कालमिवापरम्१८१।<br>
दानवाननुपिप्रीषुः कालनेमिर्महासुरः।<br>
व्यवर्धत महातेजास्तपांते जलदो यथा१८२।<br>
तं त्रैलोक्यांतरगतं दृष्ट्वा ते दानवेश्वराः।<br>
उत्तस्थुरपरिश्रांताः पीत्वेवामृतमुत्तमम्१८३।<br>
ते वीतभयसंत्रासा मयतारपुरोगमाः।<br>
तारकामयसंग्रामे सततं जितकाशिनः१८४।<br>
रेजुरायोधनगता दानवा युद्धकांक्षिणः।<br>
मंत्रमभ्यसतां तेषां व्यूहं च परिधावताम्१८५।<br>
प्रेक्षतां चाभवत्प्रीतिर्दानवं कालनेमिनम्।<br>
ये तु तत्र मयस्यासन्मुख्या युद्धपुरस्सराः१८६।<br>
ते तु सर्वे भयं त्यक्त्वा हृष्टा योद्धुमुपस्थिताः।<br>
मयस्तारो वराहश्च हयग्रीवश्च दानवः१८७।<br>
विप्रचित्तिसुतः श्वेतः खरलंबावुभावपि।<br>
अरिष्टो बलिपुत्रश्च किशोराख्यस्तथैव च१८८।<br>
सुर्भानुश्चामरप्रख्यश्चक्रयोधी महासुरः।<br>
एतेऽस्त्रवेदिनः सर्वे सर्वे तपसि सुस्थिताः१८९।<br>
दानवाः कृतिनो जग्मुः कालनेमिनमुद्धतम्।<br>
ते गदाभिस्सुगुर्वीभिश्चक्रैरथपरश्वधैः१९०।<br>
कालकल्पैश्च मुसलैः क्षेपणीयैश्च मुद्गरैः।<br>
अश्मभिश्चास्त्रसदृशैस्तथा शैलैश्च दारुणैः१९१।<br>
पट्टिशैर्भिंडिपालैश्च परिघैश्चोत्तमायसैः।<br>
घातिनीभिश्च गुर्वीभिः शतघ्नीभिस्तथैव च१९२।<br>
युगैर्यंत्रैश्च निर्मुक्तैर्लांगलैरुग्रताडितैः।<br>
दोर्भिरायतमानैश्च पाशैश्च परिघादिभिः१९३।<br>
भुजंगवक्त्रैर्लेलिहानैर्विसर्पद्भिश्च सायकैः।<br>
वज्रैः प्रहरणीयैश्च दीप्यमानैश्च तोमरैः१९४।<br>
विकोशैरसिभिस्तीक्ष्णैः शूलैश्च शितनिर्मलैः।<br>
दैत्यैः संदीप्यमानैश्च प्रगृहीतशरासनैः१९५।<br>
ततः पुरस्कृत्य तदा कालनेमिनमाहवे।<br>
सा दीप्तशस्त्रप्रवरा दैत्यानां रुरुचे चमूः१९६।<br>
यैर्निमीलितसर्वांगा वनालीवांबुदागमे।<br>
देवतानामपि चमूर्मुमुदे शक्रपालिता१९७।<br>
उपेता शिशिरोष्णाभ्यां तेजोभ्यां चंद्रसूर्ययोः।<br>
वायुवेगवती सौम्या तारागणपताकिनी१९८।<br>
तोयदा बद्धवसना ग्रहनक्षत्रहासिनी।<br>
यमेंद्रधनदैर्गुप्ता वरुणेन च धीमता१९९।<br>
सा प्रदीप्ताग्निपवना नारायणपरायणा।<br>
सासमुद्रौघसदृशी दीप्यमाना महाचमूः1.41.२००।<br>
रराजास्त्रवती भीमा यक्षगंधर्वशालिनी।<br>
तयोश्चम्वोस्तदानीं तु बभूव स समागमः२०१।<br>
द्यावापृथिव्योस्संयोगो यथा स्याद्युगपर्यये।<br>
तद्युद्धमभवद्घोरं देवदानवसंकुलं२०२।<br>
क्षमापराक्रमपरं सदर्पविनयस्यदं।<br>
निश्चक्रमुर्बलाभ्यां तु भीमाभ्यां च सुराऽसुराः२०३।<br>
पूर्वापराभ्यां संरब्धाः सागराभ्यामिवांबुदाः।<br>
ताभ्यां बलाभ्यां संहृष्टाश्चेरुस्ते देवदानवाः२०४।<br>
वनाभ्यां पार्वतीयाभ्यां पुष्पिताभ्यां यथा नगाः।<br>
समाजघ्नुस्तथा भेरीः शंखान्दध्मुरनेकशः२०५।<br>
ब्रह्मांडं च भुवं चैव दिशश्च समपूरयन्।<br>
ज्याघाततलनिर्घोष धनुषां कूजितानि च२०६।<br>
दुंदुभीनां च निर्ह्रादो दैत्यमंतर्दधुः स्वनम्।<br>
तेऽन्योन्यमभिसंपेतुर्यातयंतः परस्परम्२०७।<br>
बभंजुर्बाहुभिर्बाहु युद्धमन्ये युयुत्सवः।<br>
देवानामशनीर्घोराः परिघांश्चोत्तमायुधान्२०८।<br>
निस्त्रिंशान्ससृजुः संख्ये गदागुर्वीश्च दानवाः।<br>
गदानिपातैर्भग्नांगा बाणैश्च शकलीकृताः२०९।<br>
परिपेतुर्भृशं केचित्पुनः केचित्तु जघ्निरे।<br>
ततो रथैश्च तुरगैर्विमानैश्च पदातिभिः२१०।<br>
समीयुस्तेतिसंरब्धा रोषादन्योन्यमाहवे।<br>
संवर्त्तमानास्समरे संदष्टौष्टपुटाननाः२११।<br>
रथा रथैर्नियुध्यंते पादाताश्च पदातिभिः।<br>
तेषां रथानां तुमुलः सशब्दः शब्दवाहिनाम्२१२।<br>
नभो निदद्ध्वानयथा नभस्ये जलदस्वनैः।<br>
बभंजिरे रथान्केचित्केचित्संमृदिता रथैः२१३।<br>
संबाधमन्ये संप्राप्ता न शेकुश्चलितुं रथाः।<br>
अन्योन्य मध्ये समरे दोर्भ्यामुत्क्षिप्य दंशिताः२१४।<br>
संह्रादमाणास्सबला जघ्नुस्तत्रासि चर्मिणः।<br>
अस्त्रैरन्ये विनिर्भिन्ना रक्तं वेमुर्हतायुधि२१५।<br>
क्षरज्जलानां सदृशा जलदानां समागताः।<br>
अन्योन्यबाणवर्षेण युद्धदुर्दिनमाबभौ२१६।<br>
एतस्मिन्नंतरे क्रुद्धः कालनेमिस्स दानवः।<br>
अवर्धत समुद्रौघैः पूर्यमाण इवांबुदः२१७।<br>
तस्य विद्युल्लतापीडाः प्रदीप्ताशनिवर्षिणः।<br>
गात्रैर्नगगिरिप्रख्यैर्विनिपेतुर्बलाहकाः२१८।<br>
क्रोधान्निश्वसतस्तस्य भ्रूभेदस्वेदवर्षिणः।<br>
साग्निस्फुलिंगाः प्रतता मुखान्निश्चेरुरर्चिषः२१९।<br>
तिर्यगूर्ध्वं च गगने ववृधुस्तस्य बाहवः।<br>
पर्वतादिव निष्क्रांताः पंचास्या इव पन्नगाः२२०।<br>
सोऽस्त्रजालैर्बहुविधैर्धनुर्भिः परिघैरपि।<br>
दिव्यमाकाशमावव्रे पर्वतैरुच्छ्रितैरिव२२१।<br>
सोनिलोद्भूतवसनस्तस्थौ संग्रामलालसः।<br>
संध्यातपग्रस्तशिलः साक्षान्मेरुरिवाचलः२२२।<br>
ऊरुवेगप्रमथितैः शृंगशैलाग्रपादपैः।<br>
अपातयद्देवगणान्वज्रेणेव महागिरीन्२२३।<br>
बाहुभिश्च सनिस्त्रिंशैश्छिन्नभिन्नशिरोरुहाः।<br>
न शेकुश्चलितुं देवाः कालनेमिहता युधि२२४।<br>
मुष्टिभिर्निहताः केचित्केचिच्च द्विदलीकृताः।<br>
यक्षगंधर्वपतगाः समहोरगकिन्नराः२२५।<br>
तेन वित्रासिताः पेतुः समरे कालनेमिना।<br>
न शेकुर्यत्नवंतोपि यत्नं कर्तुं विचेतसः२२६।<br>
तेन शक्रः सहस्राक्षोऽस्पंदितः शरबंधनैः।<br>
निष्प्रयत्नः कृतः संख्ये चलितुं न शशाक ह२२७।<br>
निर्जलांभोदसदृशो निर्जलार्णवसप्रभः।<br>
निर्व्यापारः कृतस्तेन विपाशो वरुणो मृधे२२८।<br>
रणे वैश्रवणस्तेन परीतः कालरूपिणा।<br>
विलपन्लोकपालेशस्त्याजितो धनदः क्रियां२२९।<br>
यमः सर्वहरस्तेन मृत्युप्रहरणो रणे।<br>
याम्यामवस्थां संत्यज्य भीतः स्वां दिशमाविशत्२३०।<br>
सलोकपालानुत्सार्य हृत्वा तेषां च कर्म तत्।<br>
दिक्षु सर्वासु देहं स्वं चतुर्धा विदधे तदा२३१।<br>
स नक्षत्रपथं गत्वा दिव्यं स्वर्भानुदर्शितं।<br>
जहार लक्ष्मीं सोमस्य यच्चास्य विषयं महत्२३२।<br>
चालयामास दीप्तांशुं धर्मद्वारा सभास्करं।<br>
शासनं चास्य विषयं जहार दिनकर्म च२३३।<br>
सोग्निं देवमुखं जित्वा चकारात्ममुखाश्रयं।<br>
वायुं च तरसा जित्वा चकारात्मवशानुगं२३४।<br>
स समुद्रात्समानीय समस्ताः सरितो बलात्।<br>
चकाराभिसुखावीर्या देहभूताश्च सिंधवः२३५।<br>
अपः स्ववशगाः कृत्वा दिविजायाश्च भूमिजाः।<br>
छादयामास जगतीं सुगुप्तां धरणीधरैः२३६।<br>
स स्वयंभूरिवाभाति महाभूतपतिर्महान्।<br>
सर्वलोकमयो दैत्यः सर्वलोकभयावहः२३७।<br>
स लोकपालैकवपुश्चंद्रसूर्यग्रहात्मवान्।<br>
पावकानिलसंभूतो रराज युधि दानवः२३८।<br>
पारमेष्ठ्ये स्थितः स्थाने लोकानां प्रभवोपमे।<br>
तं तुष्टुवुर्दैत्यगणा देवा इव पितामहं२३९।<br>
पंच तं नाभ्यवर्तंत विपरीतेन कर्मणा।<br>
वेदो धर्मः क्षमा सत्यं श्रीश्च नारायणाश्रया२४०।<br>
स तेषामनुपस्थानात्सक्रोधो दानवेश्वरः।<br>
वैष्णवं पदमन्विच्छन्स गतो देवतायतः२४१।<br>
स ददर्श सुपर्णस्थं शंखचक्रगदाधरं।<br>
दानवानां विनाशाय भ्रामयंतं गदां शुभां२४२।<br>
सजलांभोदसदृशं विद्युत्सदृशवाससं।<br>
आरूढं स्वर्णपत्राढ्यं खेचरं काश्यपं खगं२४३।<br>
दुष्टदैत्यविनाशाय दृष्ट्वा खस्थमिवस्थितं।<br>
दानवो विष्णुमक्षोभ्यं बभाषे क्षुब्धमानसः२४४।<br>
अयं स रिपुरस्माकं पूर्वेषां प्राणनाशनः।<br>
अर्णवावासिनश्चैव मधोश्च कैटभस्य च२४५।<br>
अयं स रिपुरस्माकमसमः किल कथ्यते।<br>
अनेकसंयुगेनेन दानवा बहवो हताः२४६।<br>
अयं स निर्घृणो लोके स्त्रीबालनिरपत्त्रपः।<br>
येन दानवनारीणां सीमंतोद्वरणं कृतम्२४७।<br>
अयं स विष्णुर्देवानां वैकुंठश्च दिवौकसाम्।<br>
अनंतो भोगिनां मध्ये स्वयंभूश्च स्वयंभुवः२४८।<br>
अयं स नाथो देवानामस्माभिर्विप्रकृष्यते।<br>
अस्य क्रोधं समासाद्य हिरण्यकशिपुर्हतः२४९।<br>
अस्यच्छायामुपाश्रित्य देवा मखमुखे स्थिताः।<br>
आज्यं महर्षिभिर्दत्तमश्नुवंति त्रिधा हुतम्1.41.२५०।<br>
अयं स निधने हेतुः सर्वेषाममरद्विषाम्।<br>
अस्य चक्रप्रविष्टानि कुलान्यस्माकमाहवे२५१।<br>
अयं स किल युद्धेषु सुरार्थे त्यक्तजीवितः।<br>
स विभुस्तेजसा युक्तं चक्रं क्षिपति शत्रुषु२५२।<br>
अयं स कालो दैत्यानां कालभूते मयि स्थिते।<br>
अतिक्रांतस्य कालस्य फलं प्राप्स्यति केशवः२५३।<br>
दिष्ट्येदानीं समक्षं मे विष्णुरेष समागतः।<br>
निष्पिष्टो बहुना संख्ये मय्येव प्रणशिष्यति२५४।<br>
यास्याम्यपचितिं दिष्ट्या पूर्वेषामद्य संयुगे।<br>
इमन्नारायणं हत्वा दानवानां भयावहम्२५५।<br>
क्षिप्रमेव हनिष्यामि रणेऽमरगणानहम्।<br>
जात्यंतरगतोप्येष बाधते दानवान्मृधे२५६।<br>
एषोऽनंतः पुरा भूत्वा पद्मनाभ इति श्रुतः।<br>
जघानैकार्णवे घोरे तावुभौ मधुकैटभौ२५७।<br>
द्विधाभूतं वपुः कृत्वा सिंहस्यार्द्धं नरस्य च।<br>
पितरं मे जघानैको हिरण्यकशिपुं पुरा२५८।<br>
शुभं गर्भमधत्तैनमदितिर्देवतारणिः।<br>
त्रीन्लोकानाजहारैकः क्रममाणस्त्रिभिः क्रमैः२५९।<br>
भूयस्त्विदानीं संप्राप्ते संग्रामे तारकामये।<br>
मया सह समागम्य स देवो विनशिष्यति२६०।<br>
एवमुक्त्वा बहुविधं क्षिप्रं नारायणं रणे।<br>
वाग्भिरप्रतिरूपाभिर्युद्धमेवाभ्यरोचयत्२६१।<br>
क्षिप्यमाणोऽसुरेंद्रेण न चुकोप गदाधरः।<br>
क्षमाबलेन महता सस्मितं चेदमब्रवीत्२६२।<br>
अल्पं दर्पबलं दैत्य स्थिरमक्रोधजं बलम्।<br>
हतस्त्वं दर्पजैर्दोषैर्हित्वा यो भाषसे क्षमाम्२६३।<br>
अधमस्त्वं मम मतो धिगेतत्तव वाग्बलम्।<br>
के तत्र पुरुषाः संति यत्र गर्जंति योषितः२६४।<br>
अहं त्वां दैत्य पश्यामि पूर्वेषां मार्गगामिनम्।<br>
प्रजापतिं कृतं सेतुं त्यक्त्वा कः स्वस्तिमान्भवेत्२६५।<br>
अद्य त्वां नाशयिष्यामि देवव्यापारघातकम्।<br>
स्वेषु स्वेषु च स्थानेषु स्थापयिष्यामि देवताः२६६।<br>
एवं ब्रुवति वाक्यं तु मृधे श्रीवत्सधारिणि।<br>
जहास दानवः क्रोधाद्धस्तांश्चक्रेण सायुधान्२६७।<br>
स बाहुशतमुद्यम्य सर्वायुधगणान्रणे।<br>
क्रोधाद्विगुणरक्ताक्षो विष्णोर्वक्षस्य पातयत्२६८।<br>
दानवाश्चापि समरे मयतारपुरोगमाः।<br>
उद्यतायुधनिस्त्रिंशा विष्णुमभ्यद्रवन्रणे२६९।<br>
स ताड्यमानोऽतिबलैर्दैत्यैः सर्वायुधोद्यतैः।<br>
न चचाल ततो युद्धे कंप्यमान इवाचलः२७०।<br>
संयुक्तश्च सुपर्णेन कालनेमिर्महासुरः।<br>
सर्वप्राणेन महतीं गदामुद्यम्य बाहुभिः२७१।<br>
घोरां ज्वलंतीं मुमुचे संरब्धो गरुडोपरि।<br>
कर्मणा तेन दैत्यस्य विष्णुर्विस्मयमागमत्२७२।<br>
तदा तेन सुपर्णस्य पातिता मूर्ध्नि सा गदा।<br>
सुपर्णं व्यथितं दृष्ट्वा क्षतं च वपुरात्मनः२७३।<br>
क्रोधसंरक्तनयनो वैकुंठश्चक्रमाददे।<br>
व्यवर्द्धत च वेगेन सुपर्णेन समं विभुः२७४।<br>
भुजाश्चास्य व्यवर्धंत व्याप्तवंतो दिशो दश।<br>
विदिशश्चैव खं चापि गां चैव प्रतिपूरयन्२७५।<br>
ववृधे स पुनर्लोकान्क्रांतुकाम इवौजसा।<br>
तं जयाय सुरेंद्राणां वर्द्धमानं नभस्तले२७६।<br>
ॠषयः सह गंधर्वास्तुष्टुवुर्मधुसूदनम्।<br>
सद्यां किरीटेन लिखन्शिरसा भास्वरेण च२७७।<br>
पद्भ्यामाक्रम्यवसुधां दिशः प्रच्छाद्य बाहुभिः।<br>
सहस्रकरतुल्याभं सहस्रारमरिक्षयम्२७८।<br>
दीप्ताग्निसदृशं घोरंदर्शनेन सुदर्शनम्।<br>
सुवर्णरेणुपर्यंतं वज्रनाभं भयावहं२७९।<br>
मेदोस्थिमज्जरुधिरैः सिक्तं दानवसंभवैः।<br>
अद्वितीयं प्रहरणं क्षुरपर्यंतमंडलम्२८०।<br>
स्रग्दाममालानिचितं कामगं कामरूपिणं।<br>
स्वयं स्वयंभुवा सृष्टं भयदं सर्वविद्विषाम्२८१।<br>
दधार रोषेणाविष्टं नित्यमाहवदर्पितं।<br>
क्षेपणाद्यस्य मुह्यंति लोकाः सस्थाणुजंगमाः२८२।<br>
क्रव्यादानि च भूतानि तृप्तिं यांति महामृधे।<br>
तमप्रतिमकर्माणं समानं सूर्यवर्चसा२८३।<br>
चक्रमुद्यम्य समरे कोपदीप्तो गदाधरः।<br>
प्रणष्टं दानवं तेजः कुर्वाणं स्वेन तेजसा२८४।<br>
चिच्छेद बाहूंस्तेनैव समरे कालनेमिनः।<br>
तच्च वक्त्रशतं घोरं साग्निचूर्णाट्टहासि वै२८५।<br>
तस्य दैत्यस्य चक्रेण प्रममाथ बलाद्धरिः।<br>
सच्छिन्नबाहुर्विशिरानप्राकंपत दानवः२८६।<br>
कबंधावस्थितः संख्ये विशाखइव पादपः।<br>
तंवितत्य महापक्षौ वायोः कृत्वा समं जवम्२८७।<br>
उरसा ताडयामास गरुडः कालनेमिनं।<br>
स तस्य देहोभिमुखो विबाहुः खात्परिभ्रमन्२८८।<br>
निपपात दिवं त्यक्त्वा क्षोभयन्धरणीतलम्।<br>
तस्मिन्निपतिते दैत्ये देवाः सर्षिगणास्तथा२८९।<br>
साधुसाध्विति वैकुंठं समेताः प्रत्यपूजयन्।<br>
अपरे ये तु दैत्या वै युद्धे दृष्टपराक्रमाः२९०।<br>
ते सर्वे बाहुभिर्व्याप्ता न शेकुश्चलितुं रणे।<br>
कांश्चित्केशेषु जग्राह कांश्चित्कंठेष्वपीडयत्२९१।<br>
चकर्त कस्यचिद्वक्त्रं मध्ये गृह्णात्तथापरम्।<br>
ते गदाचक्रनिर्दग्धा गतसत्वा गतासवः२९२।<br>
गगनाद्भ्रष्टसर्वांगा निपेतुर्धरणीतले।<br>
तेषु सर्वेषु दैत्येषु हतेषु पुरुषोत्तमः२९३।<br>
शक्रप्रियं ततः कृत्वा कृतकर्मगदाधरः।<br>
तस्मिन्विमर्दे संवृत्ते संग्रामे तारकामये२९४।<br>
तं च देशं जगामाशु ब्रह्मा लोकपितामहः।<br>
सर्वैर्ब्रह्मर्षिभिः सार्द्धं गंधर्वाप्सरसांगणैः२९५।<br>
देवदेवं हरिं देवः पूजयन्वाक्यमब्रवीत्।<br>
कृतं देव महत्कर्म सुराणां शल्यमुद्धृतम्२९६।<br>
निधनेन च दैत्यानां वयं च परितोषिताः।<br>
योऽयं त्वया हतो विष्णो कालनेमिर्महासुरः२९७।<br>
त्वामेतस्य ॠते ह्यस्मिन्शास्ता कश्चिन्न विद्यते।<br>
एष देवान्परिभवन्लोकांश्च सचराचरान्२९८।<br>
ॠषीणां कदनं कृत्वा मामपि प्रतिगर्जति।<br>
तदनेन त्वदीयेन परितुष्टोस्मि कर्मणा२९९।<br>
यदयं कालकल्पस्ते कालनेमिर्निपातितः।<br>
तदागच्छस्व भद्रं ते गच्छाम दिवमुत्तमाम्1.41.३००।<br>
ब्रह्मर्षयस्त्वां तत्रस्थाः प्रतीक्षंते सदो गताः।<br>
कं चाहं तव दास्यामि वरं वरभृतां वर३०१।<br>
स्वस्थानस्थेषु देवेषु तेषां च वरदो भवान्।<br>
निर्यातमेतत्त्रैलोक्यं स्फीतं निहतकंटकम्३०२।<br>
अस्मिन्नेव मृधे विष्णो शक्राय सुमहात्मने।<br>
एवमुक्तो भगवता ब्रह्मणा हरिरव्ययः३०३।<br>
देवान्शक्रमुखान्सर्वानुवाच शुभया गिरा।<br>
विष्णुरुवाच।<br>
श्रूयतां त्रिदशास्सर्वे यावंतोऽत्र समागताः३०४।<br>
सुपर्णसहितैस्तत्र पुरस्कृत्य पुरंदरं।<br>
अस्माभिः समरे सर्वैः कालनेमिमुखा हताः३०५।<br>
दानवा विक्रमोपेताः शक्रादपि महत्तराः।<br>
अस्मिन्महति संग्रामे द्वावेव तु विनिस्सृतौ३०६।<br>
विरोचनस्तु दैतेयः स्वर्भानुश्च महाबलः।<br>
स्वां दिशं भजतां शक्रो दिशं वरुण एव च३०७।<br>
याम्यां यमः पालयतामुत्तरां च धनाधिपः।<br>
ॠक्षैः सह सदा योगं गच्छतां चंद्रमास्तथा३०८।<br>
अयमृतुमुखं सूर्यो भजतामयनैः सह।<br>
आज्यभागाः प्रवर्तंतां सदस्यैरभिपूजिताः३०९।<br>
हूयंतामग्नयो विप्रैर्वेददृष्टेन कर्मणा।<br>
देवाश्च बलिहोमेन स्वाध्यायेन महर्षयः३१०।<br>
श्राद्धेन पितरश्चैव तुष्टिं यांतु यथासुखम्।<br>
वायुश्चरतु मार्गस्थस्त्रिधा दीप्यतु पावकः३११।<br>
त्रयोवर्णाश्च लोकांस्त्रीस्तपर्पयंत्वात्मजैर्गुणैः।<br>
क्रतवः संप्रवर्तंतां दीक्षणीयैर्द्विजातिभिः३१२।<br>
दक्षिणाश्चोपपद्यंतां याज्ञिकैश्च पृथक्पृथक्।<br>
गाश्च सूर्यो रसान्सोमो वायुः प्राणांश्च प्राणिषु३१३।<br>
तर्पयन्तः प्रवर्तंतामेते सोम्यैः स्वकर्मभिः।<br>
यथावदनुपूर्वेण महेंद्रमलयोद्भवाः३१४।<br>
त्रैलोक्यमातरः सर्वाः समुद्रं यांतु सिंधवः।<br>
दैत्येभ्यस्त्यज्यतां भीश्च शांतिं व्रजत देवताः३१५।<br>
स्वस्ति वोऽस्तु गमिष्यामि ब्रह्मलोकं सनातनं।<br>
स्वगृहे स्वर्गलोके वा संग्रामे वा विशेषतः३१६।<br>
विश्वस्तैश्च न गंतव्यं नित्यं क्षुद्रा हि दानवाः।<br>
छिद्रेषु प्रहरंत्येते न तेषां संस्थितिर्ध्रुवा३१७।<br>
सौम्यानां निजभावानां भवतामार्जवे मनः।<br>
एवमुक्त्वा सुरगणान्विष्णुस्सत्यपराक्रमः३१८।<br>
जगाम ब्रह्मणा सार्द्धं ब्रह्मलोकं महायशाः।<br>
देवानां महतीं प्रीतिमुत्पाद्य भगवान्प्रभुः३१९।<br>
एतदाश्चर्यमभवत्संग्रामे तारकामये।<br>
दानवानां च विष्णोश्च यन्मां त्वं परिपृच्छसि३२०।<br>
