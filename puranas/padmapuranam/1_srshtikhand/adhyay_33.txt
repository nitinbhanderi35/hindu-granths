भीष्म उवाच।<br>
मार्कंडेयेन वै रामः कथमत्र प्रबोधितः।<br>
कथं समागमो भूतः कस्मिन्काले कदा मुने१।<br>
मार्कंडेयः कस्य सुतः कथं जातो महातपाः।<br>
नाम्नोऽस्य निगमं ब्रूहि यथाभूतं महामुने२।<br>
पुलस्त्य उवाच।<br>
अथ ते संप्रवक्ष्यामि मार्कंडेयोद्भवं पुनः।<br>
पुराकल्पे मुनिः पूर्वं मृकंडुर्नाम विश्रुतः३।<br>
भृगोः पुत्रो महाभागः सभार्यस्तप्तवांस्तपः।<br>
तस्य पुत्रस्तदा जातो वसतस्तु वनांतरे४।<br>
सपंचवार्षिको भूतो बाल एव गुणाधिकः।<br>
ज्ञानिना स तदा दृष्टो भ्रमन्बालस्तदांगणे५।<br>
स्थित्वा स सुचिरं कालं भाव्यर्थं प्रत्यबुध्यत।<br>
तस्य पित्रा स वै पृष्टः कियदायुः सुतस्य मे६।<br>
संख्यायाचक्ष्व वर्षाणि तस्याल्पान्यधिकानि वा।<br>
मृकंडुनैवमुक्तस्तु स ज्ञानी वाक्यमब्रवीत्७।<br>
षण्मासमायुः पुत्रस्य धात्रा सृष्टं मुनीश्वर।<br>
नैव शोकस्त्वया कार्यः सत्यमेतदुदाहृतम्८।<br>
स तच्छ्रुत्वा वचो भीष्म ज्ञानिना यदुदाहृतम्।<br>
अथोपनयनं चक्रे बालकस्य पिता तदा९।<br>
आह चैनं पितापुत्रमृषींस्त्वमभिवादय।<br>
एवमुक्तः स वै पित्रा प्रहृष्टश्चाभिवादने१०।<br>
न वर्णा वर्णतां वेत्ति सर्ववर्णाभिवादनः।<br>
पंचमासास्त्वतिक्रांता दिवसाः पंचविंशतिः११।<br>
मार्गेणाथ समायाता ऋषयस्तत्र सप्त वै।<br>
बालेन तेन ते दृष्टाः सर्वे चाप्यभिवादिताः१२।<br>
आयुष्मान्भव तैरुक्तः स बालो दंडमेखली।<br>
उक्त्वैवं ते पुनर्बालमपश्यन्क्षीणजीवितम्१३।<br>
दिनानि पंच तस्यायुर्ज्ञात्वा भीताश्च ते नृप।<br>
तं गृहीत्वा बालकं च गतास्ते ब्रह्मणोंतिकम्१४।<br>
प्रतिमुच्य च तं राजन्प्रणिपेतुः पितामहम्।<br>
अयमावेदितस्तैस्तु तेन ब्रह्माभिवादितः१५।<br>
चिरायुर्ब्रह्मणा बालः प्रोक्तः स ऋषिसन्निधौ।<br>
ततस्ते मुनयः प्रीताः श्रुत्वा वाक्यं पितामहात्१६।<br>
पितामह ऋषीन्दृष्ट्वा प्रोवाच विस्मयान्वितः।<br>
कार्येण येन चायातः कोयं बालो निवेद्यताम्१७।<br>
ततस्त ऋषयो राजन्सर्वं तस्मै न्यवेदयन्।<br>
पुत्रो मृकंडोः क्षीणायुः सायुषं कुरु बालकम्१८।<br>
अल्पायुषस्त्वस्य मुनिर्बध्वेमां चापि मेखलाम्।<br>
यज्ञोपवीतं दंडं च दत्वा चैनमबोधयत्१९।<br>
यं कंचित्पश्यसे बाल भ्रमंतं भूतले जनम्।<br>
तस्याभिवादः कर्तव्य एवमाह पिता वचः२०।<br>
अभिवादनशीलोयं क्षितौ दृष्टः परिभ्रमन्।<br>
तीर्थयात्राप्रसंगेन दैवयोगात्पितामह२१।<br>
चिरायुर्भव पुत्रेति प्रोक्तोसौ तत्र बालकः।<br>
कथं वचो भवेत्सत्यमस्माकं भवता सह२२।<br>
एवमुक्तस्तदा तैस्तु ब्रह्मा लोकपितामहः।<br>
ऋतवाक्यादियं भूमिः संस्थिता सर्वतोभया२३।<br>
ब्रह्मोवाच।<br>
मत्समश्चायुषा बालो मार्कंडेयो भविष्यति।<br>
कल्पस्यादौ तथाचांते मतो मे मुनिसत्तमः२४।<br>
एवं ते मुनयो बालं ब्रह्मलोके पितामहात्।<br>
संसाध्य प्रेषयामासुर्भूयोप्येनं धरातलम्२५।<br>
तीर्थयात्रां गता विप्रा मार्कंडेयो निजं गृहम्।<br>
जगाम तेषु यातेषु पितरं स्वमथाब्रवीत्२६।<br>
ब्रह्मलोकमहं नीतो मुनिभिर्ब्रह्मवादिभिः।<br>
दीर्घायुश्च कृतश्चास्मि वरान्दत्वा विसर्जितः२७।<br>
एतदन्यच्च मे दत्तं गतं चिंताकरं तव।<br>
कल्पस्यादौ तथा चांते भविष्ये समनंतरे२८।<br>
लोककर्तुर्ब्रह्मणोहं प्रसादात्तस्य वै पितः।<br>
पुष्करं वै गमिष्यामि तपस्तप्तुं समुद्यतः२९।<br>
तत्राहं देवदेवेशमुपासिष्ये पितामहम्।<br>
सर्वकामावाप्तिकरं सर्वारातिनिबर्हणम्३०।<br>
सर्वसौख्यप्रदं देवमिन्द्रादीनां परायणम्।<br>
ब्रह्माणं तोषयिष्यामि सर्वलोकपितामहम्३१।<br>
मार्कंडेयवचः श्रुत्वा मृकंडुर्मुनिसत्तमः।<br>
जगाम परमं हर्षं क्षणमेकं समुच्छ्वसन्३२।<br>
धैर्यं सुमनसा स्थाय इदं वचनमब्रवीत्।<br>
अद्य मे सफलं जन्म जीवितं च सुजीवितम्३३।<br>
सर्वस्य जगतां स्रष्टा येन दृष्टः पितामहः।<br>
त्वया दायादवानस्मि पुत्रेण वंशधारिणा३४।<br>
त्वं गच्छ पश्य देवेशं पुष्करस्थं पितामहम्।<br>
दृष्टे तस्मिन्जगन्नाथे न जरामृत्युरेव च३५।<br>
नृणां भवति सौख्यानि तथैश्वर्यं तपोऽक्षयम्।<br>
त्रीणि शृङ्गाणि शुभ्राणि त्रीणि प्रस्रवणानि च३६।<br>
पुष्कराणि तथा त्रीणि नविद्मस्तत्र कारणम्।<br>
कनीयांसं मध्यमं च तृतीयं ज्येष्ठपुष्करम्३७।<br>
शृंगशब्दाभिधानानि शुभप्रस्रवणानि च।<br>
ब्रह्माविष्णुस्तथा रुद्रो नित्यं सन्निहितास्त्रयः३८।<br>
पुष्करेषु महाराजा नातः पुण्यतमं भुवि।<br>
विरजं विमलं तोयं त्रिषु लोकेषु विश्रुतम्३९।<br>
ब्रह्मलोकस्य पन्थानं धन्याः पश्यंति पुष्करं।<br>
यस्तु वर्षशतं साग्रमग्निहोत्रमुपासते४०।<br>
कार्तिकीं वा वसेदेकां पुष्करे सममेव च।<br>
कर्तुम्मया न शकितं कर्मणा नैव साधितम्४१।<br>
तदयत्नात्त्वया तात मृत्युस्सर्वहरो जितः।<br>
तत्र दृष्टस्स देवेशो ब्रह्मा लोकपितामहः४२।<br>
नान्यो मर्त्यस्त्वया तुल्यो भविता जगतीतले।<br>
अहं वै तोषितो येन पञ्चवार्षिकजन्मना४३।<br>
वरेण त्वं मदीयेन उपमां चिरजीविनाम्।<br>
गमिष्यसि न सन्देहस्तथाशीर्वचनम्मम४४।<br>
एवं वदन्ति ते सर्वे व्रज लोकान्यथेप्सितान्।<br>
एवं लब्धप्रसादेन मृकण्डुतनयेन च४५।<br>
आश्रमःस्थापितस्तेन मार्कण्डाश्रम इत्युत।<br>
तत्र स्नात्वा शुचिर्भूत्वा वाजपेयफलं लभेत्४६।<br>
सर्वपापविशुद्धात्मा चिरायुर्जायते नरः।<br>
पुलस्त्य उवाच।<br>
तथान्यं ते प्रवक्ष्यामि इतिहासं पुरातनम्४७।<br>
यथा रामेण वै तीर्थं पुष्करं तु विनिर्मितम्।<br>
चित्रकूटात्पुरा रामो मैथिल्या लक्ष्मणेन च४८।<br>
अत्रेराश्रममासाद्य पप्रच्छ मुनिसत्तमम्।<br>
राम उवाच।<br>
कानि पुण्यानि तीर्थानि किं वा क्षेत्रं महामुने४९।<br>
यत्र गत्वा नरो योगिन्वियोगं सह बंधुभिः।<br>
नैव प्राप्नोति भगवन्तन्ममाचक्ष्व सुव्रत1.33.५०।<br>
अनेन वनवासेन राज्ञस्तु मरणेन च।<br>
भरतस्य वियोगेन परितप्ये ह्यहं त्रिभिः५१।<br>
तद्वाक्यं राघवेणोक्तं श्रुत्वा विप्रर्षभस्तदा।<br>
ध्यात्वा च सुचिरं कालमिदं वचनमब्रवीत्५२।<br>
अत्रिरुवाच।<br>
साधु पृष्टं त्वया वीर रघूणां वंशवर्धन।<br>
मम पित्रा कृतं तीर्थं पुष्करं नाम विश्रुतम्५३।<br>
पर्वतौ द्वौ च विख्यातौ मर्यादा यज्ञपर्वतौ।<br>
कुंडत्रयं तयोर्मध्ये ज्येष्ठमध्यकनिष्ठकम्५४।<br>
तेषु गत्वा दशरथं पिंडदानेन तर्पय।<br>
तीर्थानां प्रवरं तीर्थं क्षेत्राणामपि चोत्तमम्५५।<br>
अवियोगा च सुरसा वापी रघुकुलोद्वह।<br>
तथा सौभाग्यकूपोन्यः सुजलो रघुनंदन५६।<br>
तेषु पिंडप्रदानेन पितरो मोक्षमाप्नुयुः।<br>
आभूतसंप्लवं कालमेतदाह पितामहः५७।<br>
तत्र राघव गच्छस्व भूयोप्यागमनं क्रियाः।<br>
तथेति चोक्त्वा रामोपि गमनाय मनो दधे५८।<br>
ऋक्षवंतमभिक्रम्य नगरं वैदिशं तथा।<br>
चर्मण्वतीं समुत्तीर्य प्राप्तोसौ यज्ञपर्वतम्५९।<br>
तमतिक्रम्य वेगेन मध्यमे पुष्करे स्थितः।<br>
पितॄन्संतर्पयामास अद्भिर्देवांश्च सर्वशः६०।<br>
स्नानावसाने रामेण मार्कंडो मुनिपुंगवः।<br>
आगच्छन्शिष्यसंयुक्तो दृष्टस्तत्रैव धीमता६१।<br>
गत्वा वै संमुखं तस्य प्रणिपत्य च सादरम्।<br>
पृष्टोऽवियोगदः कूपः कतमस्यां दिशि प्रभो६२।<br>
सुतो दशरथस्याहं रामो नाम जनैः स्मृतः।<br>
सौभाग्यवापीं तां द्रष्टुमहं प्राप्तोत्रिशासनात्६३।<br>
तत्स्थानं तौ च वै कूपौ भगवान्प्रब्रवीतु मे।<br>
एवमुक्तश्च रामेण मार्कंडः प्रत्युवाच ह६४।<br>
मार्कंडेय उवाच।<br>
साधु राघव भद्रं ते सुकृतं भवता कृतम्।<br>
तीर्थयात्राप्रसंगेन यत्प्राप्तोसीह सांप्रतम्६५।<br>
एह्यागच्छस्व पश्य स्ववापीं तामवियोगदाम्।<br>
अवियोगश्च सर्वैश्च कूप एवात्र जायते६६।<br>
आमुष्मिके चैहिके च जीवतोपि मृतस्य वा।<br>
एतद्वाक्यं मुनींद्रस्य श्रुत्वा लक्ष्मणपूर्वजः६७।<br>
सस्मार रामो राजानं तदा दशरथं नृप।<br>
भरतं सह शत्रुघ्न्रंभातॄनन्यांश्चनागरान्६८।<br>
एवंचिंतयतस्तस्य संध्याकालो व्यजायत।<br>
उपास्य पश्चिमां संध्यां मुनिभिःसह राघवः६९।<br>
सुष्वाप तां निशां तत्र भ्रातृभार्यासमन्वितः।<br>
विभावर्यवसाने तु स्वप्नांते रघुनंदनः७०।<br>
पित्रा मात्रा तथा चान्यैरयोध्यायां स्थितः किल।<br>
विवाहमंगले वृत्ते बहुभिर्बांधवैः सह७१।<br>
समासीनः सभार्योऽसावृषिभिः परिवारितः।<br>
लक्ष्मणेनाप्येवमेव दृष्टोऽसौ सीतया तथा७२।<br>
प्रभाते तु मुनीनां तत्सर्वमेव प्रकीर्तितम्।<br>
ऋषिभिश्च तथेत्युक्तः सत्यमेतद्रघूत्तम७३।<br>
मृतस्य दर्शने श्राद्धं कार्यमावश्यकं स्मृतम्।<br>
वृद्धिकामास्तु पितरस्तथा चैवान्नकांक्षिणः७४।<br>
ददंति दर्शनं स्वप्ने भक्तियुक्तस्य राघव।<br>
अवियोगस्तु ते भ्रात्रा पित्रा च भरतेन च७५।<br>
चतुर्दशानां वर्षाणां भविता राघव ध्रुवम्।<br>
कुरु श्राद्धं तथा वीर राज्ञो दशरथस्य च७६।<br>
अमी च ऋषयः सर्वे तव भक्ताः कृतक्षणाः।<br>
अहं च जमदग्निश्च भारद्वाजश्च लोमशः७७।<br>
देवरातः शमीकश्च षडेते वै द्विजोत्तमाः।<br>
श्राद्धे च ते महाबाहो संभारांस्त्वमुपाहर७८।<br>
मुख्यं चेंगुदिपिण्याकं बदरामलकैः सह।<br>
श्रीफलानि च पक्वानि मूलं चोच्चावचं बहु७९।<br>
मार्गेण चाथ मांसेन धान्येन विविधेन च।<br>
तृप्तिं प्रयच्छ विप्राणां श्राद्धदानेन सुव्रत८०।<br>
पुष्करारण्यमासाद्य नियतो नियताशनः।<br>
पितॄंस्तर्पयते यस्तु सोश्वमेधमवाप्नुयात्८१।<br>
स्नानार्थं तु वयं राम गच्छामो ज्येष्ठपुष्करम्।<br>
इत्युक्त्वा ते गताः सर्वे मुनयो राघवं नृप८२।<br>
लक्ष्मणं चाब्रवीद्रामो मेध्यमाहर मे मृगम्।<br>
शुद्धेक्षणं च शशकं कृष्णशाकं तथा मधु८३।<br>
जंबीराणि च मुख्यानि मूलानि विविधानि च।<br>
पक्वानि च कपित्थानि फलान्यन्यानि यानि च८४।<br>
तान्याहरस्व वै श्राद्धे क्षिप्रमेवास्तु लक्ष्मण।<br>
तथा तत्कृतवान्सर्वं रामादेशाच्च राघवः८५।<br>
बदरेङ्गुदिशाकानि मूलानि विविधानि च।<br>
तत्राहृत्य च रामेण कूटाकारः कृतो महान्८६।<br>
परिपक्वं च जानक्या सिद्धं रामे निवेदितम्।<br>
स्नात्वा रामो योगवाप्यां मुनींस्ताननुपालयन्८७।<br>
मध्याह्नाच्चलिते सूर्ये काले कुतपके तथा।<br>
आयाता ऋषयः सर्वे ये रामेणानुमंत्रिताः८८।<br>
तानागतान्मुनीन्दृष्ट्वा वैदेही जनकात्मजा।<br>
रामांतिकं परित्यज्य व्रीडिताऽन्यत्र संस्थिता८९।<br>
विस्मयोत्फुल्लनयना चिंतयाना च वेपती।<br>
ब्राह्मणा नेह जानंति श्राद्धकाले ह्युपस्थिताः९०।<br>
रामेण भोजिता विप्राः स्मृत्युक्तेन यथाविधि।<br>
वैदिक्यश्च कृतास्सर्वाः सत्क्रिया यास्समीरिताः९१।<br>
पुराणोक्तो विधिश्चैव वैश्वदेविकपूर्वकः।<br>
भुक्तवत्सु च विप्रेषु दत्वा पिंडान्यथाक्रमम्९२।<br>
प्रेषितेषु यथाशक्ति दत्वा तेषु च दक्षिणाम्।<br>
गतेषु विप्रमुख्येषु प्रियां रामोऽब्रवीदिदम्९३।<br>
किमर्थं सुभ्रु नष्टासि मुनीन्दृष्ट्वा त्विहागतान्।<br>
तत्सर्वं त्वमिदं तत्वं कारणं वद माचिरम्९४।<br>
भवितव्यं कारणेन तच्च गोप्यं न मे कुरु।<br>
शापितासि मम प्राणैर्लक्ष्मणस्य शुचिस्मिते९५।<br>
एवमुक्ता तदा भर्त्रा त्रपयाऽवाङ्मुखी स्थिता।<br>
विमुंचंती साऽश्रुपातं राघवं वाक्यमब्रवीत्९६।<br>
शृणु त्वं नाथ यद्दृष्टमाश्चर्यमिह यादृशम्।<br>
राम त्वयाऽचिंत्यमानो राजेंद्रस्त्विह चागतः९७।<br>
सर्वाभरणसंयुक्तौ द्वौ चान्यौ च तथाविधौ।<br>
द्विजानां देहसंयुक्तास्त्रयस्ते रघुनंदन९८।<br>
पितरस्तु मया दृष्टा ब्राह्मणांगेषु राघव।<br>
दृष्ट्वा त्रपान्विता चाहमपक्रांता तवांतिकात्९९।<br>
त्वया वै भोजिता विप्राः कृतं श्राद्धं यथाविधि।<br>
वल्कलाजिनसंवीता कथं राज्ञः पुरःसरा1.33.१००।<br>
भवामि रिपुवीरघ्न सत्यमेतदुदाहृतम्।<br>
कौशेयानि च वस्त्राणि कैकेय्यापहृतानि च१०१।<br>
ततः प्रभृति चैवाहं चीरिणी तु वनाश्रयम्।<br>
ज्ञात्वाहं न वदे किंचिन्मा ते दुःखं भवत्विति१०२।<br>
नाहं स्मरामि वै मातुर्न पितुश्च परंतप।<br>
कदा भविष्यतीहांतो वनवासस्य राघव१०३।<br>
एतदेवानिशं राम चिंतयंत्याः पुनः पुनः।<br>
व्रजंति दिवसा नाथ तव पद्भ्यां शपाम्यहम्१०४।<br>
स्वहस्तेन कथं राज्ञो दास्ये वै भोजनं त्विदम्।<br>
दासानामपि यो दासो नोपभुंजीतयत्क्वचित्१०५।<br>
एतादृशी कथं त्वस्मै संप्रदातुं समुत्सहे।<br>
याहं राज्ञा पुरा दृष्टा सर्वालङ्कारभूषिता१०६।<br>
बालव्यजनहस्ता च वीजयंती नराधिपम्।<br>
सा स्वेदमलदिग्धांगी कथं पश्यामि भूमिपम्१०७।<br>
व्यक्तं त्रिविष्टपं प्राप्तस्त्वया पुत्रेण तारितः।<br>
दृष्ट्वा मां दुःखितां बालां वने क्लिष्टामनागसम्१०८।<br>
शोकः स्यात्पार्थिवस्यास्य तेन नष्टास्मि राघव।<br>
भवान्प्राणसमो राम न ते गोप्यं ममत्विह१०९।<br>
सत्येन तेन चैवाथ स्पृशामि चरणौ तव।<br>
तच्छ्रुत्वा राघवः प्रीतः प्रियां तां प्रियवादिनीम्११०।<br>
अंकमानीय सुदृढं परिष्वज्य च सादरम्।<br>
भुक्तौ भोज्यं तदा वीरौ पश्चाद्भुक्ता च जानकी१११।<br>
एवं स्थितौ तदा सा च तां रात्रिं तत्र राघवौ।<br>
उदिते च सहस्रांशौ गमनाय मनो दधुः११२।<br>
प्रत्यङ्मुखं गतः क्रोशं ज्येष्ठं यावच्च पुष्करम्।<br>
पूर्वभागे पुष्करस्य यावत्तिष्ठति राघवः११३।<br>
शुश्राव च ततो वाचं देवदूतेन भाषितम्।<br>
भो भो राघव भद्रं ते तीर्थमेतत्सुदुर्लभम्११४।<br>
अस्मिन्स्थाने स्थितो वीर आत्मनः पुण्यतां कुरु।<br>
देवकार्यं त्वया कार्यं हंतव्या देवशत्रवः११५।<br>
ततो हृष्टमना वीरो ह्यब्रवील्लक्ष्मणं वचः।<br>
सौमित्रेऽनुगृहीतोहं देवदेवेन ब्रह्मणा११६।<br>
अत्राश्रमपदं कृत्वा मासमेकं च लक्ष्मण।<br>
व्रतं चरितुमिच्छामि कायशोधनमुत्तमम्११७।<br>
तथेति लक्ष्मणेनोक्ते व्रतं परिसमाप्यतु।<br>
पिंडदानादिभिर्दानैः श्राद्धैश्चैव पितामहान्११८।<br>
पुष्करे तु तदा रामोऽतर्पयद्विधिवत्तदा।<br>
कनका सुप्रभा चैव नंदा प्राची सरस्वती११९।<br>
पंचस्रोताः पुष्करेषु पितॄणां तुष्टिदायिनी।<br>
दैनंदिनीं पितॄणां तु पूजां तां पितृपूर्विकाम्१२०।<br>
रचयित्वा तदा रामो लक्ष्मणं वाक्यमब्रवीत्।<br>
एहि लक्ष्मण शीघ्रं त्वं पुष्कराज्जलमानय१२१।<br>
पादप्रक्षालनं कृत्वा शयनं कुरु संस्तरे।<br>
विभावर्यां निवृत्तायां यास्यामो दक्षिणां दिशम्१२२।<br>
लक्ष्मणस्त्वब्रवीद्वाक्यं सीतयानीय तां पयः।<br>
नाहं राम सर्वकाले दासभावं करोमि ते१२३।<br>
इयंपुष्टाचसुभृशंपीवरीचममाप्युत।<br>
किं त्वं करिष्यस्यनया भार्यया वद सांप्रतम्१२४।<br>
किं वा मृतस्य वै पृष्ठ इयं यास्यति ते प्रिया।<br>
रक्षसे त्वं सदा कालं सुपुष्टां चैव सर्वदा१२५।<br>
हृष्टा चैषा क्लेशयति सततं मां रघूत्तम।<br>
त्वं च क्लेशयसे राम परत्र जायते क्षतिः१२६।<br>
त्वत्कृते च सदा चाहं पिपासां क्षुधया सह।<br>
संसहामि न संदेहः परत्र च निशामय१२७।<br>
मृतानां पृष्ठतः कश्चिद्गतो नैव च दृश्यते।<br>
भार्य्या पुत्रो धनं चापि एवमाहुर्मनीषिणः१२८।<br>
मृतश्च ते पिता राम त्यक्त्वा राज्यमकंटकम्।<br>
विनिक्षिप्य वने त्वां च कैकेय्याः प्रियकाम्यया१२९।<br>
इहस्थिता सा कैकेयी धनं सर्वे च बांधवाः।<br>
महाराजो दशरथ एक एव गतो गतिम्१३०।<br>
मन्येहं न त्वया सार्धं सीता यास्यति वै ध्रुवम्।<br>
करिष्यसे किमनया वद राघव सांप्रतम्१३१।<br>
श्रुत्वा चाश्रुतपूर्वं हि वाक्यं लक्ष्मणभाषितम्।<br>
विमना राघवस्तस्थौ सीता चापि वरानना१३२।<br>
यदुक्तं लक्ष्मणेनाथ सीता सर्वं चकार ह।<br>
स्नात्वा भुक्त्वा ततो वीरौ पुष्करे पुष्करेक्षणौ१३३।<br>
नीत्वा विभावरीं तत्र गमनाय मनो दधुः।<br>
एह्युत्तिष्ठ च सौमित्रे व्रजामो दक्षिणां दिशम्१३४।<br>
सौमित्रिरब्रवीद्राम नाहं यास्ये कथंचन।<br>
व्रज त्वमनया सार्धं भार्यया कमलेक्षण१३५।<br>
नान्यद्वनं गमिष्यामि नैवायोध्यां च राघव।<br>
अस्मिन्वने वसिष्यामि वर्षाणीह चतुर्दश१३६।<br>
मया विना त्वयोध्यायां यदि त्वं न गमिष्यसि।<br>
अनेन वर्त्मना भूप आगंतव्यं त्वया विभो१३७।<br>
यदि जीवामि तत्कालं पुनर्यास्ये पितुः पुरम्।<br>
तपस्संभावयिष्यामि मया त्वं किं करिष्यसि१३८।<br>
व्रज सौम्य शिवः पंथामा च ते परिपंथिनः।<br>
पश्यामि त्वां पुनः प्राप्तं सभार्यं कमलेक्षणम्१३९।<br>
पितृपैतामहं राज्यमयोध्यायां नराधिप।<br>
शत्रुघ्नभरतौ चोभौ त्वदाज्ञाकरणे स्थितौ१४०।<br>
अहं ते प्रतिकूलस्तु वनवासे विशेषतः।<br>
अनारतं दिवा चाहं रात्रौ चैव परंतप१४१।<br>
कर्मकर्तुं न शक्रोमि व्रज सौम्य यथासुखम्।<br>
एवं ब्रुवाणं सौमित्रिमुवाच रघुनंदनः१४२।<br>
कथं पूर्वमयोध्याया निर्गतोसि मया सह।<br>
वने वत्स्याम्यहं राम नववर्षाणि पंच च१४३।<br>
न तु त्वया विरहितः स्वर्गेपि निवसे क्वचित्।<br>
या गतिस्ते नरव्याघ्र मम सापि भविष्यति१४४।<br>
प्रसादः क्रियतां मह्यं नय मामपि राघव।<br>
इदानीमर्धमार्गे त्वं कथं स्थास्यसि शत्रुहन्१४५।<br>
लक्ष्मणस्त्वब्रवीद्रामं नाहं गंता वने पुनः।<br>
लक्ष्मणं संस्थितं ज्ञात्वा रामो वचनमब्रवीत्१४६।<br>
मामनुव्रज सौमित्र एको यास्यामि काननम्।<br>
द्वितीया मे त्वियं सीता रामेणोक्तस्तु लक्ष्मणः१४७।<br>
गृहीत्वाऽथ समुत्तस्थौ रामवाक्यं स लक्ष्मणः।<br>
मर्यादापर्वतं प्राप्तौ क्षेत्रसीमां परंतपौ१४८।<br>
अजगंधं च देवेशं देवदेवं पिनाकिनम्।<br>
अष्टांगप्रणिपातेन नत्वा रामस्त्रिलोचनम्१४९।<br>
तुष्टाव प्रयतः स्थित्वा शंकरं पार्वतीप्रियम्।<br>
कृतांजलिपुटो भूत्वा रोमांचितशरीरकः1.33.१५०।<br>
सात्विकं भावमापन्नो विनिर्धूतरजस्तमाः।<br>
लोकानां कारणं देवं बुबुधे विबुधाधिपम्१५१।<br>
राम उवाच।<br>
कृत्स्नस्य योऽस्य जगतः स चराचरस्य कर्ता कृतस्य च पुनः सुखदुःखदश्च।<br>
संहारहेतुरपि यः पुनरंतकाले तं शंकरं शरणदं शरणं व्रजामि१५२।<br>
योऽयं सकृद्विमलचारुविलोलतोयां गंगां महोर्मिविषमां गगनात्पतंतीम्।<br>
मूर्ध्ना दधेऽस्रजमिव प्रविलोलपुष्पां तं शंकरं शरणदं शरणं व्रजामि१५३ ।<br>
कैलासशैलशिखरं परिकम्प्यमानं कैलासशृंगसदृशेन दशाननेन।<br>
यत्पादपद्मविधृतं स्थिरतां दधार तं शंकरं शरणदं शरणं व्रजामि१५४।<br>
येनासकृद्दनुसुताः समरे निरस्ता विद्याधरोरगगणाश्च वरैः समग्रैः।<br>
संयोजिता मुनिवराः फलमूलभक्षास्तं शंकरं शरणदं शरणं व्रजामि१५५।<br>
दक्षाध्वरे च नयने च तथा भगस्य पूष्णस्तथा दशनपंक्तिमपातयच्च।<br>
तस्तंभयः कुलिशयुक्तमथेंद्रहस्तं तं शंकरं शरणदं शरणं व्रजामि१५६।<br>
एनःकृतोपिविषयेष्वपिसक्तचित्ताज्ञानान्वयश्रुतगुणैरपिनैवयुक्ताः।<br>
यं संश्रिताः सुखभुजः पुरुषा भवंति तं शंकरं शरणदं शरणं व्रजामि१५७।<br>
अत्रिप्रसूतिरविकोटिसमानतेजाः संत्रासनं विबुधदानवसत्तमानाम्।<br>
यः कालकूटमपिबत्प्रसभं सुदीप्तं तं शंकरं शरणदं शरणं व्रजामि१५८।<br>
ब्रह्मेंद्ररुद्रमरुतां च सषण्मुखानां दद्याद्वरं सुबहुशो भगवान्महेशः।<br>
नन्दिं च मृत्युवदनात्पुनरुज्जहार तं शंकरं शरणदं शरणं व्रजामि१५९।<br>
आराधितः सुतपसा हिमवन्निकुंजे धूमव्रतेन मनसापि परैरगम्ये।<br>
संजीवनीमकथयद्भृगवे महात्मा तं शंकरं शरणदं शरणं व्रजामि१६०।<br>
नानाविधैर्गजबिडालसमानवक्त्रैर्दक्षाध्वरप्रमथनैर्बलिभिर्गणैंद्रैः ।<br>
योभ्यर्चितोमरगणैश्च सलोकपालैस्तं शंकरं शरणदं शरणं व्रजामि१६१।<br>
शंखेंदुकुंदधवलं वृषभं प्रवीरमारुह्य यः क्षितिधरेंद्रसुतानुयातः।<br>
यात्यंबरं प्रलयमेघविभूषितं च तं शंकरं शरणदं शरणं व्रजामि१६२।<br>
शांतं मुनिं यमनियोगपरायणैस्तैर्भीमैर्महोग्रपुरुषैः प्रतिनीयमानम्।<br>
भक्त्यानतं स्तुतिपरं प्रसभं ररक्ष तं शंकरं शरणदं शरणं व्रजामि१६३।<br>
यः सव्यपाणि कमलाग्रनखेन देवस्तत्पंचमं प्रसभमेव पुरस्सुराणाम्।<br>
ब्राह्मं शिरस्तरुणपद्मनिभं चकर्त्त तं शंकरं शरणदं शरणं व्रजामि१६४।<br>
यस्य प्रणम्य चरणौ वरदस्य भक्त्या स्तुत्वा च वाग्भिरमलाभिरतंद्रितात्मा।<br>
दीप्तस्तमांसि नुदते स्वकरैर्विवस्वांस्तं शंकरं शरणदं शरणं व्रजामि१६५।<br>
ये त्वां सुरोत्तमगुरुं पुरुषा विमूढा जानंति नास्य जगतः सचराचरस्य।<br>
ऐश्वर्यमाननिगमानुशयेन पश्चात्ते यातनामनुभवंत्यविशुद्धचित्ताः१६६।<br>
तस्यैवं स्तुवतोऽवोचच्छूलपाणिर्वृषध्वजः।<br>
उवाच वचनं हृष्टो राघवं तुष्टमानसः१६७।<br>
रुद्र उवाच।<br>
राम हृष्टोस्मि भद्रं ते जातस्त्वं निर्मले कुले।<br>
त्वं चापि जगतां वंद्यो देवो मानुषरूपधृत्१६८।<br>
त्वया नाथेन वै देवाः सुखिनः शाश्वतीः समा।<br>
सेविष्यंते चिरं कालं गते वर्षे चतुर्दशे१६९।<br>
अयोध्यामागतं त्वां ये द्रक्ष्यंति भुवि मानवाः।<br>
सुखं तेऽत्र भजिष्यंति स्वर्गे वासन्तथाक्षयम्१७०।<br>
देवकार्यं महत्कृत्वा आगच्छेथाः पुनः पुरीम्।<br>
राघवस्तु तथा देवं नत्वा शीघ्रं विनिर्गतः१७१।<br>
इंद्रमार्गां नदीं प्राप्य जटाजूटं नियम्य च।<br>
अब्रवील्लक्ष्मणं राम इदमर्पय मे धनुः१७२।<br>
रामवाक्यं तु तच्छ्रुत्वा सीतां वै लक्ष्मणोऽब्रवीत्।<br>
किमर्थं देवि रामेण त्यक्तोहं कारणं विना१७३।<br>
अपराधं न जानामि कुपितो यन्महाभुजः।<br>
रामेणाहं परित्यक्तः प्राणांस्त्यक्ष्याम्यसंशयम्१७४।<br>
नैव मे जीवितेनार्थो धिग्धिङ्मां कुलपांसनम्।<br>
आर्यस्य येन वै मन्युर्जनितः पापकारिणा१७५।<br>
कांस्तु लोकान्गमिष्यामि अपध्यातो महात्मना।<br>
उभौ हस्तौ मुखे कृत्वा साश्रुकंठोऽब्रवीदिदम्१७६।<br>
नापराध्यामि रामस्य कर्मणा मनसा गिरा।<br>
स्पृष्टौ ते चरणौ देवि मम नान्या गतिर्भवेत्१७७।<br>
ततः सीताऽब्रवीद्रामं त्यक्तः किमनुजस्त्वया।<br>
वैषम्यं त्यज्यतां बाले लक्ष्मणे लक्ष्मिवर्धने१७८।<br>
राघवस्त्वब्रवीत्सीतां नाहं त्यक्ष्यामि लक्ष्मणम्।<br>
न कदाचिदपि स्वप्ने लक्ष्मणस्य मतं प्रिये१७९।<br>
श्रुतपूर्वं च सुश्रोणि क्षेत्रस्यास्य विचेष्टितम्।<br>
अत्र क्षेत्रे जनास्सत्यं सर्वे हि स्वार्थतत्पराः१८०।<br>
परस्परं न पश्यंति स्वात्मनश्च हितं वचः।<br>
न शृण्वंति पितुः पुत्राः पुत्राणां पितरस्तथा१८१।<br>
न शिष्या हि गुरोर्वाक्यं शिष्यस्यापि तथा गुरुः।<br>
अर्थानुबंधिनीप्रीतिर्न कश्चित्कस्यचित्प्रियः१८२।<br>
इत्येवं कथयन्नेव प्राप्तो रेवां महानदीम्।<br>
चक्रेभिषेकं काकुत्स्थः सानुजः सह सीतया१८३।<br>
तर्पयित्वा च सलिलैः स्वान्पितॄन्दैवतान्यपि।<br>
उदीक्ष्य च मुहुः सूर्यं देवताश्च समाहितः१८४।<br>
कृताभिषेकस्तु रराज रामः सीता द्वितीयः सह लक्ष्मणेन।<br>
कृताभिषेकः सह शैलपुत्र्या गुहेन सार्धं भगवानिवेशः१८५।<br>
