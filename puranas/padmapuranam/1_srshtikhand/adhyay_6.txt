भीष्म उवाच।<br>
देवानां दानवानां च गंधर्वोरगरक्षसाम्।<br>
उत्पत्तिं विस्तरेणेमां गुरो ब्रूहि यथाविधि१।<br>
पुलस्त्य उवाच।<br>
संकल्पाद्दर्शनात्स्पर्शात्पूर्वेषां सृष्टिरुच्यते।<br>
दक्षात्प्राचेतसादूर्ध्वं सृष्टिर्मैथुनसंभवा२।<br>
यथा ससर्ज चैवासौ तथैव शृणु कौरव।<br>
यदा तु सृजतस्तस्य देवर्षिगणपन्नगान्३।<br>
न वृद्धिमगमल्लोकस्तदा मैथुनयोगतः।<br>
दक्षः पुत्रसहस्राणि तदासिक्न्यामजीजनत्४।<br>
तांस्तु दृष्ट्वा महाभागान्सिसृक्षून्विविधाः प्रजाः।<br>
नारदः प्राह हर्यश्वान्दक्षपुत्रान्समागतान्५।<br>
भुवः प्रमाणं सर्वं तु ज्ञात्वोर्द्धमध एव वा।<br>
ततः सृष्टिं विशेषेण कुरुध्वमृषिसत्तमाः६।<br>
ते तु तद्वचनं श्रुत्वा प्रयाताः सर्वतोदिशम्।<br>
अद्यापि न निवर्त्तंते समुद्रादिव सिंधवः७।<br>
हर्यश्वेषु प्रणष्टेषु पुनर्दक्षः प्रजापतिः।<br>
वीरिण्यामेव पुत्राणां सहस्रमसृजत्प्रभुः८।<br>
शबलाश्वा नाम ते च समेताः सृष्टिकर्मणि।<br>
नारदोनुगतान्प्राह पुनस्तान्पूर्ववन्मुनिः९।<br>
भुवः प्रमाणं सर्वं तु ज्ञात्वा भ्रातॄनथो पुनः।<br>
आगत्य च पुनः सृष्टिं करिष्यथ विशेषतः१०।<br>
तेपि तेनैव मार्गेण जग्मुर्भ्रात्रनुगास्तदा।<br>
ततः प्रभृति न भ्रातुः कनीयान्मार्गमिच्छति११।<br>
अन्वेष्टा दुःखमाप्नोति तेन तत्परिवर्जयेत्।<br>
ततस्तेष्वपि नष्टेषु(यु) षष्टिं कन्याः प्रजापतिः१२।<br>
वीरिण्यां जनयामास दक्षः प्राचेतसस्तदा।<br>
प्रादात्स दश धर्माय कश्यपाय त्रयोदश१३।<br>
विंशतिसप्त सोमाय चतस्रोरिष्टनेमिने।<br>
द्वे चैव भृगुपुत्राय द्वे कृशाश्वाय धीमते१४।<br>
द्वे चैवांगिरसे प्रादात्तासां नामानि विस्तरात्।<br>
शृणु त्वं देवमातॄणां प्रजाविस्तारमादितः१५।<br>
अरुंधती वसुर्जामिर्लम्बा भानुर्मरुत्वती।<br>
संकल्पा च मुहूर्ता च साध्या विश्वा च भामिनी१६।<br>
धर्मपत्न्यः समाख्यातास्तासां पुत्रान्निबोध मे।<br>
विश्वेदेवास्तु विश्वायाः साध्या साध्यानजीजनत्१७।<br>
मरुत्वत्यां मरुत्वंतो वसोस्तु वसवस्तथा।<br>
भानोस्तु भानवो जाता मूहूर्त्ताया मुहूर्तजाः१८।<br>
लंबायां घोषनामानो नागवीथी तु जामिजा।<br>
पृथिवीतलसंभूतमरुंधत्यामजायत१९।<br>
संकल्पायास्तु संकल्पा वसु सृष्टिं निधारय।<br>
ज्योतिष्मतंश्च ये देवा व्यापकाः सर्वतोदिशम्२०।<br>
वसवस्ते समाख्यातास्तेषां नामानि मे शृणु।<br>
आपो ध्रुवश्च सोमश्च धरश्चैवानिलोनलः२१।<br>
प्रत्यूषश्च प्रभासश्च वसवोष्टौ प्रकीर्तिताः।<br>
आपस्य पुत्राश्चत्वारः श्रांतो वैतण्ड एव च२२।<br>
अपि शांतो मुनिर्वभ्रुर्यज्ञरक्षाधिकारिणः।<br>
ध्रुवस्य कालः पुत्रस्तु वर्चाः सोमादजायत२३।<br>
द्रविणो हव्यवाहश्च धर पुत्राविमौ स्मृतौ।<br>
कल्पांतस्थस्ततः प्राणो रमणः शिशिरोपि च२४।<br>
मनोहरो धवश्चाथ शिवो वाथ हरेः सुताः।<br>
शिवो मनोजवं पुत्रमविज्ञातगतिप्रदम्२५।<br>
अवाप चानलः पुत्रानग्निप्रायगुणांस्ततः।<br>
तत्र शाखो विशाखश्च निगमेषु स्वयंभुवः२६।<br>
अपत्यं कृत्तिकानां च कार्तिकेयस्ततः स्मृतः।<br>
प्रत्यूषस्य ऋभुः पुत्रो मुनिर्नामाथ देवलः२७।<br>
विश्वकर्मा प्रभासस्य पुत्रः शिल्पी प्रजापतिः।<br>
प्रासादभवनोद्यान प्रतिमा भूषणादिषु२८।<br>
तटाकारामकूपेषु त्रिदशानां च वर्द्धकिः।<br>
अजैकपादहिर्बुध्न्यो विरूपाक्षोथ रैवतः२९।<br>
हरश्च बहुरूपश्च त्र्यंबकश्च सुरेश्वरः।<br>
सावित्त्रश्च जयंतश्च पिनाकी चापराजितः३०।<br>
एते रुद्रास्समाख्याता एकादश गणेश्वराः।<br>
एतेषां मानसानां तु त्रिशूलवरधारिणाम्३१।<br>
कोट्यश्चतुरशीतिस्तु तत्पुत्राश्चाक्षया मताः।<br>
दिक्षु सर्वासु ये रक्षां प्रकुर्वन्ति गणेश्वराः३२।<br>
एते वै पुत्रपौत्राश्च सुरभीगर्भसंभवाः।<br>
कश्यपस्य प्रवक्ष्यामि पुत्रपौत्रादि पत्निषु३३।<br>
अदितिर्दितिर्दनुश्चैव अरिष्टा सुरसा तथा।<br>
सुरभिर्विनता चैव ताम्रा क्रोधवशा इरा३४।<br>
कद्रू खसा मुनिस्तद्वत्तासु पुत्रान्निबोध मे।<br>
तुषिता नाम ये देवाश्चाक्षुषस्यांतरे मनोः३५।<br>
वैवस्वतेंतरे चैव आदित्या द्वादश स्मृताः।<br>
इन्द्रो धाता भगस्त्वष्टा मित्त्रोऽथ वरुणोऽर्यमा३६।<br>
विवस्वान्सविता पूषा अंशुमान्विष्णुरेव च।<br>
एते सहस्रकिरणा आदित्या दाद्वश स्मृताः३७।<br>
मारीचात्कश्यपाज्जाताः पुत्त्रास्तेऽदितिनंदनाः।<br>
कृशाश्वस्य ऋषेः पुत्रा देवप्रहरणाः स्मृताः३८।<br>
एते देवगणास्तात प्रतिमन्वंतरेषु च।<br>
उत्पद्यंते विलीयंते कल्पेकल्पे तथैव च३९।<br>
दितिः पुत्रद्वयं लेभे कश्यपादिति नः श्रुतम्।<br>
हिरण्यकशिपुं चैव हिरण्याक्षं तथैव च४०।<br>
हिरण्यकशिपोस्तद्वज्जातं पुत्रचतुष्टयम्।<br>
प्रह्लादश्चानुह्लादश्च संह्लादोह्लाद एव च४१।<br>
प्रह्लादपुत्रा आयुष्मान्शिबिर्बाष्कलिरेव च।<br>
विरोचनश्चतुर्थस्तु स बलिं पुत्रमाप्तवान्४२।<br>
बलेः पुत्रशतं त्वासीद्बाणज्येष्ठं ततो नृप।<br>
धृतराष्ट्रस्तथासूर्य्यो विवस्वानंशुतापनः४३।<br>
निकुम्भनामा गुर्वक्षः कुक्षिर्भौमोथ भीषणः।<br>
एवमन्ये तु बहवो बाणोज्येष्ठो गुणाधिकः४४।<br>
बाणस्सहस्रबाहुस्तु सर्वास्त्रगुणसंयुतः।<br>
तपसा तोषितो यस्य पुरे वसति शूलधृत्४५।<br>
महाकालत्वमगमत्सार्थ्यं यस्य पिनाकिनः।<br>
हिरण्याक्षस्य पुत्रोभूदंधको नामनामतः४६।<br>
भूतसंतापनश्चैव महानागस्तथैव च।<br>
एतेभ्यः पुत्रपौत्राणां कोटयः सप्तसप्ततिः४७।<br>
महाबला महाकाया नानारूपा महौजसः।<br>
दनुः पुत्रशतं लेभे कश्यपाद्वरदर्पितम्४८।<br>
विप्रचित्तिः प्रधानोभूदेषां मध्ये महाबलः।<br>
द्विरष्टमूर्द्धा शकुनिस्तथा शंकुशिरोधरः४९।<br>
अयोमुखः शंबरश्च कपिलो वामनस्तथा।<br>
मरीचिर्मागधश्चैव हरिर्गजशिरास्तथा५० 1.6.50।<br>
निद्राधरश्च केतुश्च केतुवीर्यः शतक्रतुः।<br>
इन्द्रमित्रग्रहश्चैव वज्रनाभस्तथैव च५१।<br>
एकवस्त्रो महाबाहुर्वज्राक्षस्तारकस्तथा।<br>
असिलोमा पुलोमा च विकुर्वाणो महासुरः५२।<br>
स्वर्भानुर्वृषपर्वा च एवमाद्या दनोस्सुताः।<br>
स्वर्भानोः सुप्रभा कन्या शची चैव पुलोमजा५३।<br>
उपदानवी मयस्यासीत्तथा मंदोदरी कुहूः।<br>
शर्मिष्ठा सुंदरी चैव चंडा च वृषपर्वणः५४।<br>
पुलोमा कालका चैव वैश्वनरसुते उभे।<br>
बह्वपत्यो महासत्वो मारीचस्य परिग्रहः५५।<br>
तयोः षष्टिसहस्राणि दानवानां पुराभवन्।<br>
पौलोमान्कालखंजांश्च मारीचोजनयत्पुरा५६।<br>
अवध्या ये नराणां वै हिरण्यपुरवासिनः।<br>
चतुर्मुखाल्लब्धवरा ये हता विजयेन तु५७।<br>
विप्रचित्तिः सिंहिकायां नव पुत्रानजीजनत्।<br>
हिरण्यकशिपोर्येवै भागिनेयास्त्रयोदश५८।<br>
कंसः शंखश्च राजेन्द्र नलो वातापिरेव च।<br>
इल्वलो नमुचिश्चैव खसृमश्चांजनस्तथा५९।<br>
नरकः कालनाभश्च परमाणुस्तथैव च।<br>
कल्पवीर्यश्च विख्यातो दनुवंशविवर्द्धनः६०।<br>
संह्लादस्य तु दैत्यस्य निवातकवचाः कुले।<br>
अवध्याः सर्वदेवानां गंधर्वोरगराक्षसाम्६१।<br>
ये हता बलमाश्रित्य अर्जुनेन रणाजिरे।<br>
षट्कन्या जनयामास ताम्रा मारीचवीर्यतः६२।<br>
शुकीं श्येनीं च भासीं च सुगृध्रीं गृध्रिकां शुचिम्।<br>
शुकी शुकानुलूकांश्च जनयामास धर्मतः६३।<br>
श्येनी श्येनांश्च भासी च कुररानप्यजीजनत्।<br>
गृध्री गृध्रान्सुगृध्री च पारावतविहंगमान्६४।<br>
हंस सारस कारंड प्लवान्शुचिरजीजनत्।<br>
एते ताम्रासुताः प्रोक्ता विनताया निशामय६५।<br>
गरुडः पतगश्रेष्ठोऽरुणश्चेशः पतत्रिणाम्।<br>
सौदामिनी तथा कन्या येयं नभसि विश्रुता६६।<br>
संपातिश्च जटायुश्च अरुणस्य सुतावुभौ।<br>
संपातिपुत्रो बभ्रुश्च शीघ्रगश्चातिविश्रुतः६७।<br>
जटायोः कर्णिकारश्च शतगामी च विश्रुतौ।<br>
तेषामसंख्यमभवत्पक्षिणां पुत्रपौत्रकम्६८।<br>
सुरसायां सहस्रं तु सर्पाणामभवत्पुरा।<br>
सहस्रशिरसां कद्रूः सहस्रं प्राप सुव्रता६९।<br>
प्रधानास्तेषु विख्याता ष्षड्विंशतिररिन्दम।<br>
शेषवासुकिकर्कोट शंखैरावतकंबलाः७०।<br>
धनंजय महानील पद्माश्वतर तक्षकाः।<br>
एलापत्र महापद्म धृतराष्ट्र बलाहकाः७१।<br>
शंखपाल महाशंख पुष्पदंष्ट्रं शुभाननाः।<br>
शंखरोमा च नहुषो रमणः पणिनस्तथा७२।<br>
कपिलो दुर्मुखश्चापि पतंजलिमुखास्तथा।<br>
एषामनंतमभवत्सर्वेषां पुत्रपौत्रकम्७३।<br>
प्रायशो यत्पुरादग्धं जनमेजयमंदिरे।<br>
रक्षोगणं क्रोधवशा सुनामानमजीजनत्७४।<br>
दंष्ट्रिणां नियुतं तेषां भीमसेनादगात्क्षयम्।<br>
दंष्ट्रि गोमायु काकादीन्महिषीर्गोवराङ्गनाः७५।<br>
सुरभिर्जनयामास कश्यपात्त्त्रितयं पुरा।<br>
मुनिर्मुनीनां च गणं गणमप्सरसां तथा७६।<br>
तथा किन्नरगंधर्वानरिष्टा जनयद्बहून्।<br>
तृणवृक्षलता गुल्ममिरा सर्वमजीजनतत्७७।<br>
खसा तु यक्षरक्षांसि जनयामास कोटिशः।<br>
एते कश्यपदायादाः शतशोथ सहस्रशः७८।<br>
एष मन्वंतरे भीष्म सर्गः स्वारोचिषे स्मृतः।<br>
ततस्त्वेकोनपंचाशन्मरुतः कश्यपाद्दितिः।<br>
जनयामास धर्मज्ञ सर्वानमरवल्लभान्७९।<br>
