भीष्मउवाच।<br>
अत्यद्भुतमिदं ब्रह्मन्श्रुतवानस्मि तत्त्वतः।<br>
अभिषेकं तु गायत्र्याः सदस्यत्र तथा कृतम्१।<br>
विरोधं चैव सावित्र्या शापदानं तथा कृतम्।<br>
विष्णुना च यथा देवी सर्वस्थानेषु कीर्तिता२।<br>
गायत्री चापि रुद्रेण स्तुता च वरवर्णिनी।<br>
तं श्रुत्वा प्रतिमात्मानं विस्तरेण पितामहम्३।<br>
प्रहृष्टानि च रोमाणि प्रशांतं च मनो मम।<br>
श्रुत्वा मे परमा प्रीतिः कौतूहलमथैव हि४।<br>
नारायणस्तु भगवान्कृत्वा तां परमां च वै।<br>
ब्रह्मपत्न्याः स्तुतिं भक्त्या न्यस्यतां पर्वतोपरि५।<br>
उवाच वचनं विष्णुस्तुष्टिपुष्टिप्रदायकम्।<br>
श्रीमति ह्रीमती चैव या च देवीश्वरी तथा६।<br>
एतदेव श्रुतं ब्रह्मंस्तव वक्त्राद्विनिःसृतम्।<br>
उत्तरं तत्र यद्भूतं यच्च तस्मिन्स्थले कृतम्७।<br>
आनुपूर्व्या च तत्सर्वं भगवान्वक्तुमर्हति।<br>
श्रुतेन मे देहशुद्धिर्भविष्यति न संशयः८।<br>
पुलस्त्य उवाच।<br>
यजतः पुष्करे तस्य देवस्य परमेष्ठिनः।<br>
शृणुराजन्निदं चित्रं पूर्वमेव यथाकृतम्९।<br>
आदौ कृतयुगे तस्मिन्यजमाने पितामहे।<br>
मरीचिरंगिराश्चैव पुलस्त्यः पुलहः क्रतुः१०।<br>
दक्षः प्रजापतिश्चैव नमस्कारं प्रचक्रिरे।<br>
विद्योतमानाः पुरुषाः सर्वाभरणभूषिताः११।<br>
उपनृत्यंति देवेशं विष्णुमप्सरसां गणाः।<br>
ततो गंधर्वतूर्यैस्तु प्रतिनंद्य विहायसि१२।<br>
बहुभिः सह गंधर्वैः प्रगायति च तुंबरुः।<br>
महाश्रुतिश्चित्रसेन ऊर्णायुरनघस्तथा१३।<br>
गोमायुस्सूर्यवर्चाश्च सोमवर्चाश्च कौरव।<br>
युगपच्च तृणायुश्च नंदिश्चित्ररथस्तथा१४।<br>
त्रयोदशः शालिशिराः पर्जन्यश्च चतुर्दशः।<br>
कलिः पंचदशश्चात्र तारकश्चात्र षोडशः१५।<br>
हाहाहूहूश्च गंधर्वो हंसश्चैव महाद्युतिः।<br>
इत्येते देवगंधर्वा उपगायंति ते विभुम्१६।<br>
तथैवाप्सरसो दिव्या उपनृत्यंति तं विभुं।<br>
धातार्यमा च सविता वरुणोंशो भगस्तथा१७।<br>
इंद्रो विवस्वान्पूषा च त्वष्टा पर्जन्य एव च।<br>
इत्येते द्वादशादित्या ज्वलंतो दीप्ततेजसः१८।<br>
चक्रुरस्मिन्सुरेशाश्च नमस्कारं पितामहे।<br>
मृगव्याधश्च शर्वश्च निर्ऋतिश्च महायशाः१९।<br>
अजैकपादहिर्बुध्न्यः पिनाकी चापराजितः।<br>
भवो विश्वेश्वरश्चैव कपर्दी च विशांपते२०।<br>
स्थाणुर्भगश्च भगवान्रुद्रास्तत्रावतस्थिरे।<br>
अश्विनौ वसवश्चाष्टौ मरुतश्च महाबलाः२१।<br>
विश्वेदेवाश्च साध्याश्च तस्मै प्रांजलयः स्थिताः।<br>
शेषाद्यास्तु महानागा वासुकिप्रमुखाहयः२२।<br>
काश्यपः कंबलश्चापि तक्षकश्च महाबलः।<br>
एते नागा महात्मानस्तस्मै प्रांजलयः स्थिताः२३।<br>
तार्क्ष्यश्चारिष्टनेमिश्च गरुडश्च महाबलः।<br>
वारुणिश्चैवारुणिश्च वैनतेया व्यवस्थिताः२४।<br>
नारायणश्च भगवान्स्वयमागत्य लोकवान्।<br>
प्राह लोकगुरुं श्रीमान्सहसर्वैर्महर्षिभिः२५।<br>
त्वया ततमिदं सर्वं त्वया सृष्टं जगत्पते।<br>
तस्माल्लोकेश्वरश्चासि पद्मयोने नमोस्तु ते२६।<br>
यदत्र ते मया कार्यं कर्तव्यं च तदादिश।<br>
एवं प्रोवाच भगवान्सार्धं देवर्षिभिः प्रभुः२७।<br>
नमस्कृत्य सुरेशाय ब्रह्मणेऽव्यक्तजन्मने।<br>
स च तत्रस्थितो ब्रह्मा तेजसा भासयन्दिशः२८।<br>
श्रीवत्सलोमसंच्छन्नो हेमसूत्रेण राजता।<br>
सुरर्षिप्रतिमः श्रीमान्स्वयंभूर्भूतभावनः२९।<br>
शुचिरोमा महावक्षाः सर्वतेजोमयः प्रभुः।<br>
यो गतिः पुण्यशीलानामगतिः पापकर्मणां३०।<br>
योगसिद्धा महात्मानो यं विदुर्लोकमुत्तमं।<br>
यस्याष्टगुणमैश्वर्यं यमाहुर्देवसत्तमम्३१।<br>
यं प्राप्य शाश्वतं विप्रा नियता मोक्षकांक्षिणः।<br>
जन्मनो मरणाच्चैव मुच्यंते योगभाविताः३२।<br>
यदेतत्तप इत्याहुः सर्वाश्रमनिवासिनः।<br>
सेवंसेवं यताहारा दुश्चरं व्रतमास्थिताः३३।<br>
योनंत इति नागेषु प्रोच्यते सर्वयोगिभिः।<br>
सहस्रमूर्द्धा रक्ताक्षः शेषादिभिरनुत्तमैः३४।<br>
यो यज्ञ इति विप्रेंद्रैरिज्यते स्वर्गलिप्सुभिः।<br>
नानास्थानगतिः श्रीमानेकः कविरनुत्तमः३५।<br>
यं देवं वेत्ति वेत्तारं यज्ञभागप्रदायिनं।<br>
वृषाग्निसूर्यचंद्राक्षं देवमाकाशविग्रहं३६।<br>
तं प्रपद्यामहे देवं भगवन्शरणार्थिनः।<br>
शरण्यं शरणं देवं सर्वदेवभवोद्भवं३७।<br>
ऋषीणां चैव स्रष्टारं लोकानां च सुरेश्वरं।<br>
प्रियार्थं चैव देवानां सर्वस्य जगतः स्थितौ ३८।<br>
कव्यं पितॄणामुचितं सुराणां हव्यमुत्तमं।<br>
येन प्रवर्तितं सर् तं नतास्मस्सुरोत्तमं ३९।<br>
त्रेताग्निना तु यजता देवेन परमेष्ठिना।<br>
यथासृष्टिः कृता पूर्वं यज्ञसृष्टिस्तथा पुनः४०।<br>
तथा ब्रह्माप्यनंतेन लोकानां स्थितिकारिणा।<br>
अन्वास्यमानो भगवान्वृद्धोप्यथ च बुद्धिमान्४१।<br>
यज्ञवाटमचिंत्यात्मा गतस्तत्र पितामहः।<br>
धनाढ्यैर्ऋत्विजैः पूर्णं सदस्यैः परिपालितम्४२।<br>
गृहीतचापेन तदा विष्णुना प्रभविष्णुना।<br>
दैत्यदानवराजानो राक्षसानां गणाः स्थिताः४३।<br>
आत्मानमात्मना चैव चिंतयामास वै द्रुतं।<br>
चिंतयित्वा यथातत्वं यज्ञं यज्ञः सनातनः४४।<br>
वरणं तत्र भगवान्कारयामास ऋत्विजाम्।<br>
भृग्वाद्या ऋत्विजश्चापि यज्ञकर्मविचक्षणाः४५।<br>
चक्रुर्बह्वृचमुख्यैश्च प्रोक्तं पुण्यं यदक्षरं।<br>
शुश्रुवुस्ते मुनिश्रेष्ठा वितते तत्र कर्मणि४६।<br>
यज्ञविद्या वेदविद्या पदक्रमविदां तथा।<br>
घोषेण परमर्षीणां सा बभूव निनादिना४७।<br>
यज्ञसंस्तरविद्भिश्च शिक्षाविद्भिस्तथा द्विजैः।<br>
शब्दनिर्वचनार्थज्ञैः सर्वविद्याविशारदैः४८।<br>
मीमांसा हेतुवाक्यज्ञैः कृता नानाविधा मुखे।<br>
तत्र तत्र च राजेंद्र नियतान्संशितव्रतान्४९।<br>
जपहोमपरान्मुख्यान्ददृशुस्तत्रवै द्विजान्।<br>
यज्ञभूमौ स्थितस्तस्यां ब्रह्मा लोकपितामहः५० 1.18.50।<br>
सुरासुरगुरुः श्रीमान्सेव्यमानः सुरासुरैः।<br>
उपासते च तत्रैनं प्रजानां पतयः प्रभुं५१।<br>
दक्षो वसिष्ठः पुलहो मरीचिश्च द्विजोत्तमः।<br>
अंगिरा भृगुरत्रिश्च गौतमो नारदस्तथा५२।<br>
विद्यामानमंतरिक्षं वायुस्तेजो जलं मही।<br>
शब्दः स्पर्शश्च रूपं च रसो गंधस्तथैव च५३।<br>
विकृतश्च विकारश्च यच्चान्यत्कारणं महत्।<br>
ऋग्यजुः सामाथर्वाख्या वेदाश्चत्वार एव च५४।<br>
शब्दः शिक्षा निरुक्तं च कल्पश्च्छंदः समन्विताः।<br>
आयुर्वेद धनुर्वेदौ मीमांसा गणितं तथा५५।<br>
हस्त्यश्वज्ञानसहिता इतिहाससमन्विताः।<br>
एतैरंगैरुपांगैश्च वेदाः सर्वे विभूषिताः५६।<br>
उपासते महात्मानं सहोंकारं पितामहं।<br>
तपश्च क्रतवश्चैव संकल्पः प्राण एव च५७।<br>
एते चान्ये च बहवः पितामहमुपस्थिताः।<br>
अर्थो धर्मश्च कामश्च द्वेषो हर्षश्च सर्वदा५८।<br>
शुक्रो बृहस्पतिश्चैव संवर्तो बुध एव च।<br>
शनैश्चरश्च राहुश्च ग्रहाः सर्वे तथैव च५९।<br>
मरुतो विश्वकर्मा च पितरश्चापि भारत।<br>
दिवाकरश्च सोमश्च ब्रह्माणं पर्युपासते६०।<br>
गायत्री दुर्गतरणी वाणी सप्तविधा तथा।<br>
अक्षराणि च सर्वाणि नक्षत्राणि तथैव च६१।<br>
भाष्याणि सर्वशास्त्राणि देहवंति विशांपते।<br>
क्षणा लवा मुहूर्ताश्च दिनं रात्रिस्तथैव च६२।<br>
अर्द्धमासाश्च मासाश्च क्रतवः सर्व एव च।<br>
उपासते महात्मानं ब्रह्माणं दैवतैः सह६३।<br>
अन्याश्च देव्यः प्रवरा ह्रीः कीर्तिर्द्युतिरेव च।<br>
प्रभा धृतिः क्षमा भूतिर्नीतिर्विद्या मतिस्तथा६४।<br>
श्रुतिः स्मृतिस्तथा क्षांतिः शांतिः पुष्टिस्तथा क्रिया।<br>
सर्वाश्चाप्सरसो दिव्या नृत्यगीतविशारदाः६५।<br>
उपतिष्ठंति ब्रह्माणं सर्वास्ता देवमातरः।<br>
विप्रचित्तिः शिविः शंकुरयःशंकुस्तथैव च६६।<br>
वेगवान्केतुमानुग्रः सोग्रो व्यग्रो महासुरः।<br>
परिघः पुष्करश्चैव सांबोश्वपतिरेव च६७।<br>
प्रह्लादोथ बलि कुंभः संह्रादो गगनप्रियः।<br>
अनुह्रादो हरिहरौ वराहश्च कुशो रजः६८।<br>
योनिभक्षो वृषपर्वा लिंगभक्षोथ वै कुरुः।<br>
निःप्रभः सप्रभः श्रीमांस्तथैव च निरूदरः६९।<br>
एकचक्रो महाचक्रो द्विचक्रः कुलसंभवः।<br>
शरभः शलभश्चैव क्रपथः क्रापथः क्रथः७०।<br>
बृहद्वांतिर्महाजिह्वः शंकुकर्णो महाध्वनिः।<br>
दीर्घजिह्वोर्कनयनो मृडकायो मृडप्रियः७१।<br>
वायुर्गरिष्ठो नमुचिश्शम्बरो विज्वरो विभुः।<br>
विष्वक्सेनश्चंद्रहर्ता क्रोधवर्द्धन एव च७२।<br>
कालकः कलकांतश्च कुंडदः समरप्रियः।<br>
गरिष्ठश्च वरिष्ठश्च प्रलंबो नरकः पृथुः७३।<br>
इंद्रतापन वातापी केतुमान्बलदर्पितः।<br>
असिलोमा सुलोमा च बाष्कलि प्रमदो मदः७४।<br>
सृगालवदनश्चैव केशी च शरदस्तथा।<br>
एकाक्षश्चैव राहुश्च वृत्रः क्रोधविमोक्षणः७५।<br>
एते चान्ये च बहवो दानवा बलवर्द्धनाः।<br>
ब्रह्माणं पर्युपासंत वाक्यं चेदमथोचिरे७६।<br>
त्वया सृष्टाः स्म भगवंस्त्रैलोक्यं भवता हि नः।<br>
दत्तं सुरवरश्रेष्ठ देवेभ्यधिकाः कृताः७७।<br>
भगवन्निह किं कुर्मो यज्ञे तव पितामह।<br>
यद्धितं तद्वदास्माकं समर्थाः कार्यनिर्णये७८।<br>
किमेभिस्ते वराकैश्च अदितेर्गर्भसंभवैः।<br>
दैवतैर्निहतैः सर्वैः पराभूतैश्च सर्वदा७९।<br>
पितामहोसि सर्वेषामस्माकं दैवतैः सह।<br>
तव यज्ञसमाप्तौ च पुनरस्मासु दैवतैः८०।<br>
श्रियं प्रति विरोधश्च भविष्यति न संशयः।<br>
इदानीं प्रेक्षणं कुर्मः सहिताः सर्वदानवैः८१।<br>
पुलस्त्य उवाच।<br>
सगर्वं तु वचस्तेषां श्रुत्वा देवो जनार्दनः।<br>
शक्रेण सहितः शंभुमिदमाह महायशाः८२।<br>
विघ्नं प्रकर्तुं वै रुद्र आयाता दनुपुंगवाः।<br>
ब्रह्मणामंत्रिताश्चेह विघ्नार्थं प्रयतंति ते८३।<br>
अस्माभिस्तु क्षमाकार्या यावद्यज्ञः समाप्यते।<br>
समाप्ते तु क्रतावस्मिन्युद्धं कार्यं दिवौकसां८४।<br>
यथानिर्दानवा भूमिस्तथा कार्यं त्वया विभो।<br>
जयार्थं चेह शक्रस्य भवता च मया सह८५।<br>
द्विजानां परिवेष्टारो मरुतः परिकल्पिताः।<br>
दानवानां धनं यच्च गृहीत्वा तद्यजामहे८६।<br>
अत्रागतेषु विप्रेषु दुःखितेषु जनेष्विह।<br>
व्ययं तस्य करिष्यामो दासभावे निवेशिताः८७।<br>
वदंतमेवं तं विष्णुं ब्रह्मा वचनमब्रवीत्।<br>
एते दनुसुताः क्रुद्धा युष्माकं कोपनेप्सिताः८८।<br>
भवता च क्षमा कार्या रुद्रेण सह दैवतैः।<br>
कृते युगावसाने तु समाप्तिं चक्रतौ गते८९।<br>
मया च प्रेषिता यूयमेते च दनुपुंगवाः।<br>
संधिर्वा विग्रहो वापि सर्वैः कार्यस्तदैव हि९०।<br>
पुलस्त्य उवाच।<br>
पुनस्तान्दानवान्ब्रह्मा वाक्यमाह स्वयंप्रभुः।<br>
दानवैर्न विरोधोत्र यज्ञे मम कथंचन९१।<br>
मैत्रभावस्थिता यूयमस्मत्कार्ये च नित्यशः।<br>
दानवा ऊचुः।<br>
सर्वमेतत्करिष्यामः शासनं ते पितामह९२।<br>
अस्माकमनुजा देवा भयं तेषां न विद्यते।<br>
पुलस्त्य उवाच।<br>
एतच्छुत्वा तदा तेषां परितुष्टः पितामहः९३।<br>
मुहूर्तं तिष्ठतां तेषामृषिकोटिरुपागता।<br>
श्रुत्वा पैतामहं यज्ञं तेषां पूजां तु केशवः९४।<br>
आसनानि ददौ तेषां तदा देवः पिनाकधृत्।<br>
वसिष्ठोर्घं ददौ तेषां ब्रह्मणा परिचोदितः९५।<br>
गामर्घं च ततो दत्वा पृष्ट्वा कुशलमव्ययम्।<br>
निवेशं पुष्करे दत्वा स्थीयतामिति चाब्रवीत्९६।<br>
ततस्ते ऋषयः सर्वे जटाजिनधरास्तथा।<br>
शोभयंतः सरःश्रेष्ठं गङ्गामिव दिवौकसः९७।<br>
मुंडाः काषायिणश्चैके दीर्घश्मश्रुधराः परे।<br>
विरलैर्दशनैः केचिच्चिपिटाक्षास्तथा परे९८।<br>
बृहत्तनूदराः केपि केकराक्षास्तथापरे।<br>
दीर्घकर्णा विकर्णाश्च कर्णैश्च त्रुटितास्तथा९९।<br>
दीर्घफाला विफालाश्च स्नायुचर्मावगुंठिताः।<br>
निर्गतं चोदरं तेषां मुनीनां भावितात्मनां१०० 1.18.100।<br>
दृष्ट्वा तु पुष्करं तीर्थं दीप्यमानं समंततः।<br>
तीर्थलोभान्नरव्याघ्र तस्य तीरे व्यवस्थिताः१०१।<br>
वालखिल्या महात्मानो ह्यश्मकुट्टास्तथापरे।<br>
दंतोलूखलिनश्चान्ये संप्रक्षालास्तथापरे१०२।<br>
वायुभक्षा जलाहाराः पर्णाहारास्तथापरे।<br>
नाना नियमयुक्ताश्च तथा स्थंडिलशायिनः१०३।<br>
सरस्यस्मिन्मुखं दृष्ट्वा सुरूपास्याः क्षणादभुः।<br>
किमेतदिति चिंत्याथ निरीक्ष्य च परस्परम्१०४।<br>
अस्मिंस्तीर्थे दर्शनेन मुखस्येह सुरूपता।<br>
मुखदर्शनमित्येव नाम कृत्वा तु तापसाः१०५।<br>
स्नाता नियमयुक्ताश्च सुरूपास्ते तदाभवन्।<br>
देवपुत्रोपमा जाता अनौपम्य गुणान्विताः१०६।<br>
शोभमाना नरश्रेष्ठ स्थिताः सर्वे वनौकसः।<br>
यज्ञोपवीतमात्रेण व्यभजंस्तीर्थमंजसा१०७।<br>
जुह्वतश्चाग्निहोत्राणि चक्रुश्च विविधाः क्रियाः।<br>
चिंतयंतो हि राजेंद्र तपसा दग्धकिल्बिषाः१०८।<br>
न यास्यामो परं तीर्थं ज्येष्ठभावेत्विदं सरः।<br>
ज्येष्ठपुष्करमित्येव नाम चक्रुर्द्विजातयः१०९।<br>
तत्र कुब्जान्बहून्दृष्ट्वा स्थितांस्तीर्थसमीपतः।<br>
बभूवुर्विस्मितास्तत्र जना ये च समागताः११०।<br>
दत्वा दानं द्विजातिभ्यो भांडानि विविधानि च।<br>
श्रुत्वा सरस्वतीं प्राचीं स्नातुकामा द्विजागताः१११।<br>
सरस्वतीतीर्थवरा नानाद्विजगणैर्युता।<br>
बदरेंगुदकाश्मर्य प्लक्षाश्वत्थविभीतकैः११२।<br>
पौलोमैश्च पलाशैश्च करीरैः पीलुभिस्तथा।<br>
सरस्वतीतीर्थरुहैर्धन्वनैः स्यंदनैस्तथा११३।<br>
कपित्थैः करवीरैश्च बिल्वैराम्लातकैस्तथा।<br>
अतिमुक्तकपंडैश्च पारिजातैश्च शोभिता११४।<br>
कदंबवनभूयिष्ठा सर्वसत्वमनोरमा।<br>
वाय्वंबुफलपर्णादैर्दंतोलूखलिकैरपि११५।<br>
तथाश्मकुट्टमुख्यैश्च वरिष्ठैर्मुनिभिर्वृता।<br>
स्वाध्यायघोषसंघुष्टा मृगयूथशताकुला११६।<br>
अहिंसैर्धर्मपरमैस्तथा चातीव शोभिता।<br>
सुप्रभा कांचनाख्या च प्राची नंदा विशालका११७।<br>
स्रोतोभिः पंचभिस्तत्र वर्तते पुष्करे नदी।<br>
पितामहस्य सदसि वर्त्तमाने महीतले११८।<br>
वितते यज्ञवाटे तु स्वागतेषु द्विजादिषु।<br>
पुण्याहघोषैर्विततैर्देवानां नियमैस्तथा११९।<br>
देवेषु चैव व्यग्रेषु तस्मिन्यज्ञविधौ तथा।<br>
तत्र चैव महाराज दीक्षिते च पितामहे१२०।<br>
यजतस्तस्य सत्रेण सर्वकामसमृद्धिना।<br>
मनसा चिंतिता ह्यर्था धर्मार्थकुशलास्तथा१२१।<br>
उपतिष्ठंति राजेंद्र द्विजातींस्तत्र तत्र ह।<br>
जगुश्च देवगंधर्वा ननृतुश्चाप्सरोगणाः१२२।<br>
वादित्राणि च दिव्यानि वादयामासुरंजसा।<br>
तस्य यज्ञस्य संपत्या तुतुषुदेर्वता अपि१२३।<br>
विस्मयं परमं जग्मुः किमु मानुषयोनयः।<br>
वर्तमाने तथा यज्ञे पुष्करस्थे पितामहे१२४।<br>
अब्रुवन्नृषयो भीष्म तदा तुष्टास्सरस्वतीम्।<br>
सुप्रभां नाम राजेंद्र नाम्ना चैव सरस्वतीम्१२५।<br>
ते दृष्ट्वा मुनयः सर्वे वेगयुक्तां सरस्वतीम्।<br>
पितामहं भासयंतीं क्रतुं ते बहु मेनिरे१२६।<br>
एवमेषा सरिच्छ्रेष्ठा पुष्करेषु सरस्वती।<br>
पितामहार्थं सम्भूता तुष्ट्यर्थं च मनीषिणाम्१२७।<br>
पुण्यस्य पुण्यताकारि पंचस्रोतास्सरस्वती।<br>
सुप्रभा नाम राजेंन्द्र नाम्ना चैव सरस्वती१२८।<br>
यत्र ते मुनयश्शान्ता नानास्वाध्यायवादिनः।<br>
ते समागत्य ऋषयस्सस्मरुर्वै सरस्वतीम्१२९।<br>
साभिध्याता महाभागा ऋषिभिः सत्रयाजिभिः।<br>
समास्थिता दिशं पूर्वां भक्तिप्रीता महानदी१३०।<br>
प्राची पूर्वावहा नाम्ना मुनिवंद्या सरस्वती।<br>
इदमन्यन्महाराज शृण्वाश्चर्यवरं भुवि१३१।<br>
क्षतो मंकणको विप्रः कुशाग्रेणेति नः श्रुतम्।<br>
क्षतात्किल करे तस्य राजन्शाकरसोस्रवत्१३२।<br>
स वै शाकरसं दृष्ट्वा हर्षाविष्टः प्रनृत्तवान्।<br>
ततस्तस्मिन्प्रनृत्ते तु स्थावरं जंगमं च यत्१३३।<br>
प्रानृत्यत जगत्सर्वं तेजसा तस्य मोहितम्।<br>
शक्रादिभिस्सुरै राजन्नृषिभिश्च तपोधनैः१३४।<br>
विज्ञप्तस्तत्र वै ब्रह्मा नायं नृत्येत्तथा कुरु।<br>
आदिष्टो ब्रह्मणा रुद्र ऋषेरर्थे नराधिप१३५।<br>
नायं नृत्येद्यथा भीम तथा त्वं वक्तुमर्हसि।<br>
गत्वा रुद्रो मुनिं दृष्ट्वा हर्षाविष्टमतीव हि१३६।<br>
भो भो विप्रर्षभ त्वं हि नृत्यसे केन हेतुना।<br>
नृत्यमानेन भवता जगत्सर्वं च नृत्यति१३७।<br>
तेनायं वारितः प्राह नृत्यन्वै मुनिसत्तमः।<br>
मुनिरुवाच।<br>
किं न पश्यसि मे देव कराच्छाकरसोस्रवत्१३८।<br>
तं तु दृष्ट्वाप्र नृत्तोहं हर्षेण महतावृतः।<br>
तं प्रहस्याब्रवीद्देवो मुनिं रागेण मोहितम्१३९।<br>
अहं न विस्मयं विप्र गच्छामीह प्रपश्य मां।<br>
एवमुक्तो मुनिश्रेष्ठो महादेवेन कौरव१४०।<br>
ध्यायमानस्तदा कोयं प्रतिषिद्धोस्मि येन हि।<br>
अंगुल्यग्रेण राजेंद्र स्वांगुष्ठस्ताडितस्तथा१४१।<br>
ततो भस्मक्षताद्राजन्निर्गतं हिमपांडुरं।<br>
तद्दृष्ट्वा व्रीडितश्चासौ प्राह तत्पादयोः पतन्१४२।<br>
नान्यद्देवादहं मन्ये रुद्रात्परतरं महत्।<br>
चराचरस्य जगतो गतिस्त्वमसि शूलधृत्१४३।<br>
त्वया सृष्टमिदं सर्वं वदंतीह मनीषिणः।<br>
त्वामेव सर्वं विशति पुनरेव युगक्षये१४४।<br>
देवैरपि न शक्यस्त्वं परिज्ञातुं मया कुतः।<br>
त्वयि सर्वे च दृश्यन्ते सुरा ब्रह्मादयोपि ये१४५।<br>
सर्वस्त्वमसि देवानां कर्ता कारयिता च यः।<br>
त्वत्प्रसादात्सुराः सर्वे भवंतीहाकुतोभयाः१४६।<br>
एवं स्तुत्वा महादेवमृषिश्च प्रणतोब्रवीत्।<br>
भगवंस्त्वत्प्रसादेन तपो न क्षीयते त्विह१४७।<br>
ततो देवः प्रीतमनास्तमृषिं पुनरब्रवीत्।<br>
तपस्ते वर्द्धतां विप्र मत्प्रसादात्सहस्रधा१४८।<br>
प्राचीमेवेह वत्स्यामि त्वया सार्द्धमहं सदा।<br>
सरस्वती महापुण्या क्षेत्रे चास्मिन्विशेषतः१४९।<br>
न तस्य दुर्लर्भं किंचिदिह लोके परत्र च।<br>
सरस्वत्युत्तरे तीरे यस्त्यजेदात्मनस्तनुम्१५० 1.18.150।<br>
प्राचीतटे जाप्यपरो न चेह म्रियते पुनः।<br>
आप्लुतो वाजिमेधस्य फलमाप्स्यति पुष्कलं१५१।<br>
नियमैश्चोपवासैश्च कर्शयन्देहमात्मनः।<br>
जलाहारो वायुभक्षः पर्णाहारश्च तापसः१५२।<br>
तथा स्थंडिलशायी च ये चान्ये नियमाः पृथक्।<br>
करोति यो द्विजश्रेष्ठो नियमांस्तान्व्रतानि च१५३।<br>
स याति शुद्धदेहश्च ब्रह्मणः परमं पदं।<br>
तस्मिंस्तीर्थे तु यैर्दत्तं तिलमात्रं तु कांचनं१५४।<br>
मेरुदानसमं तत्स्यात्पुरा प्राह प्रजापतिः।<br>
तस्मिंस्तीर्थे तु ये श्राद्धं करिष्यंति हि मानवाः१५५।<br>
एकविंशकुलोपेताः स्वर्गं यास्यंति ते नराः।<br>
पितॄणां च शुभं तीर्थं पिंडेनैकेन तर्पिताः१५६।<br>
ब्रह्मलोकं गमिष्यंति स्वपुत्रेणेह तारिताः।<br>
भूयश्चान्नं न चेच्छंति मोक्षमार्गं व्रजंति ते१५७।<br>
प्राचीनत्वं सरस्वत्या यथा भूतं शृणुष्व तत्।<br>
सरस्वती पुरा प्रोक्ता देवैः सर्वैः सवासवैः१५८।<br>
तटं त्वया प्रयातव्यं प्रतीच्यां लवणोदधेः।<br>
वडवाग्निमिमं नीत्वा समुद्रे निक्षिपस्व ह१५९।<br>
एवं कृते सुराः सर्वे भवंति भयवर्जिताः।<br>
अन्यथा वाडवाग्निस्तु दहते स्वेन तेजसा१६०।<br>
तस्माद्रक्षस्व विबुधानेतस्मादचिराद्भयात्।<br>
मातेव भव सुश्रोणि सुराणामभयप्रदा१६१।<br>
एवमुक्ता तु सा देवी विष्णुना प्रभविष्णुना।<br>
आह नाहं स्वतंत्रास्मि पिता मे व्रियतां स्वराट्१६२।<br>
तदाज्ञाकारिणी नित्यं कुमारीह धृतव्रता।<br>
पित्रादेशाद्विना नाहं पदमेकमपि क्वचित्१६३।<br>
गच्छामि तस्मात्कोप्यन्य उपायश्चिंत्यतामहो।<br>
तदाशयं विदित्वाहुस्ते समेत्य पितामहं१६४।<br>
नान्येन शक्यते नेतुं वडवाग्निः पितामह।<br>
अदृष्टदोषाम्मुक्त्वैकां कुमारीं तनयां तव१६५।<br>
सरस्वतीं समानीय कृत्वांके वरवर्णिनीं।<br>
शिरस्याघ्रायसस्नेहमुवाचाथसरस्वतीम्१६६।<br>
मां च देवि सुराः प्राहुः स त्वं ब्रूहि यशस्विनीम्।<br>
नीत्वा विनिक्षिपेदेनं बाडवं लवणांबुनि१६७।<br>
पितुर्वाक्यं हि तच्छ्रुत्वा वियुक्ता कुररी यथा।<br>
पित्रा तदैव सा कन्या रुरुदे दीनमानसा१६८।<br>
शोभते तन्मुखं तस्याः शोकबाष्पाविलेक्षणं।<br>
सितं विकसितं तद्वत्पद्मं तोयकणोक्षितम्१६९।<br>
तत्तथाविधमालोक्य पितामहपुरस्सराः।<br>
विबुधाः शोकभावस्य सर्वे वशमुपागताः१७०।<br>
संस्तभ्य हृदयं तस्याः शोकसंतापितं तदा।<br>
पितामहस्तामुवाच मा रोदीर्नास्ति ते भयम्१७१।<br>
मान लाभश्च भविता तव देवानुभावतः।<br>
नीत्वा क्षारोदमध्ये तु क्षिपस्व ज्वलनं सुते१७२।<br>
एवमुक्ता तु सा बाला बाष्पाकुलितलोचना।<br>
प्रणम्य पद्मजन्मानं गच्छाम्युक्तवती तु सा१७३।<br>
मा भैरुक्ता पुनस्तैस्तु पित्रा चापि तथैव सा।<br>
त्यक्त्वा भयं हृष्टमनाः प्रयातुं समवस्थिता१७४।<br>
तस्याः प्रयाणसमये शंखदुंदुभिनिस्वनैः।<br>
मंगलानां च निर्घोषैर्जगदापूरितं शुभैः१७५।<br>
सितांबरधराधन्या सितचंदनमंडिता।<br>
शरदंबुजसच्छाय तारहारविभूषिता१७६।<br>
संपूर्णचंद्रवदना पद्मपत्रायतेक्षणा।<br>
शुभां कीर्तिं सुरेशस्य पूरयंती दिशो दश१७७।<br>
स्वतेजसा तद्धृदयान्निःसृता भासयज्जगत्।<br>
अनुव्रजन्ती तां गंगा तयोक्ता वरवर्णिनी१७८।<br>
द्रक्ष्यामि त्वां पुनरहं प्रयासि कुत्र मे सखि।<br>
एवमुक्ता तु सा गंगा प्रोवाच मधुरां गिरम्१७९।<br>
यदैवायास्यसि प्राचीं दिशं मां पश्यसे शुभे।<br>
विबुधैस्त्वं परिवृता दर्शनं तव संश्रये१८०।<br>
उदङ्मुखी तदा भूत्वा त्यज शोकं शुचिस्मिते।<br>
अहं चोदङ्मुखी पुण्या त्वं तु प्राची सरस्वति१८१।<br>
तत्र क्रतुशतं पुण्यं स्नानदानेन सुव्रते।<br>
श्राद्धदाने तथा नित्यं पितॄणां दत्तमक्षयम्१८२।<br>
ये करिष्यंति मनुजा विमुक्तास्त्ते ऋणैस्त्रिभिः।<br>
मोक्षमार्गं गमिष्यंति विचारो नात्र विद्यते१८३।<br>
तामुवाच ततो गंगा पुनर्दर्शनमस्तु ते।<br>
गच्छ स्वमालयं भद्रे स्मर्तव्याहं त्वयानघे१८४।<br>
यमुनापि तथैवं सा गायत्री च मनोरमा।<br>
सावित्र्या सहिताः सर्वाः सखीं संप्रैषयंस्तथा१८५।<br>
ततो विसृज्य तान्देवान्नदी भूत्वा सरस्वती।<br>
उत्तंकस्याश्रमपद उद्भूता सा मनस्विनी१८६।<br>
अधस्तात्प्लक्षवृक्षस्य अवरोप्य च तां तनुम्।<br>
अवतीर्णा महाभागा देवानां पश्यतां तदा१८७।<br>
विष्णुरूपस्तरुः सोत्र सर्वदेवैस्तु वंदितः।<br>
संसेव्यश्च द्विजैर्नित्यं फलहेतोर्महोदयः१८८।<br>
अनेकशाखाविततश्चतुर्मुख इवापरः।<br>
तत्कोटरकुटीकोटि प्रविष्टानां द्विजन्मनाम्१८९।<br>
श्रूयंते विविधा वाचः सुराणां रक्तचेतसाम्।<br>
वनस्पतिरपुष्पोपि पुष्पितश्चोपलक्ष्यते१९०।<br>
जातीचंपकवत्पुष्पैः शाखालग्नैः शुकैः शुभैः।<br>
केतकीभिः सुरभिभिरशोभत सरिद्वरा१९१।<br>
कोकिलाभिस्स मालेव फेनकैः पुष्पितेव सा।<br>
हरेणेव यथा गंगा प्लक्षेणैव हि सा तथा१९२।<br>
तत्रांभस्था तदा देवं प्रोवाचाथ जनार्दनम्।<br>
समर्पयस्व तं वह्निं देवादेशं करोम्यहम्९१३।<br>
एवमुक्तेन सा तेन प्रत्युक्ता विष्णुना तदा।<br>
न ते दाहभयं त्याज्यस्त्वयायं वह्निराट्स्वयम्१९४।<br>
पश्चिमं सागरं नेतुं वाडवज्वलनं शुभे।<br>
एवं क्रमेण गच्छंत्या तदापं प्राप्स्यते शुभे१९५।<br>
ततस्तं शातकुंभस्थं कृत्वासौ वडवानलं।<br>
समर्पयत गोविंदः सरस्वत्या महोदरे१९६।<br>
सा तं गृहीत्वा सुश्रोणी प्रतीच्यभिमुखी ययौ।<br>
अंतर्द्धानेन संप्राप्ता पुष्करं सा महानदी१९७।<br>
मर्यादापर्वते तस्मिन्संभूता विमला सरित्।<br>
पुष्करारण्यं विपुलं सुरसिद्धनिषेवितम्१९८।<br>
पितामहेन यत्रासीद्यज्ञसत्रं निषेवितम्।<br>
सिध्यर्थं मुनिमुख्यानामागतासौ महानदी१९९।<br>
येषु तत्र कृतो होमः कुंडेष्वासीद्विरिंचिना।<br>
तानि सर्वाणि संप्लाव्य तोयेनाप्युद्गता हि सा२०० 1.18.200।<br>
तत्र क्षेत्रे महापुण्या पुष्करे सा तथोत्थिता।<br>
तेन तत्पूरणं प्रोक्तं वायुना जगदायुषा२०१।<br>
सापि तत्क्षेत्रमासाद्य पुण्यं पुण्या महानदी।<br>
सरस्वती स्थिता देवी मर्त्यानां पापनाशिनी२०२।<br>
तत्र ये शुभकर्माणः पुष्करस्थां सरस्वतीम्।<br>
पश्यंति ते न पश्यंति सुघोरां तामधोगतिं२०३।<br>
यः पुनस्तत्र भावेन नरः स्नानं समाचरेत्।<br>
स ब्रह्मलोकमासाद्य ब्रह्मणा सह मोदते२०४।<br>
यस्तु दद्यात्तत्र दधि ब्राह्मणाय मनोरमम्।<br>
सोप्यग्निलोकमासाद्य भुंक्ते भोगान्सुशोभनान्२०५।<br>
वरं प्रावरणं योपि भक्त्या दद्याद्द्विजातये।<br>
सोपि सद्वस्त्रदानस्य फलं दशगुणं लभेत्२०६।<br>
ज्येष्ठकुंडे नरः स्नात्वा यः संतर्पयते पितॄन्।<br>
स तानुद्धरते सर्वान्नरकादपि शुद्धधीः२०७।<br>
क्षेत्रे पैतामहे पूते पुण्यां प्राप्य सरस्वतीम्।<br>
नरः किं प्रार्थयेदन्यत्तीर्थं ब्रह्मसुतोब्रवीत्२०८।<br>
तस्मात्सर्वेषु तीर्थेषु स्नातः प्राप्नोति यत्फलम्।<br>
तत्सर्वं प्राप्नुयान्मर्त्यो ज्येष्ठकुंडे सकृत्प्लुतः२०९।<br>
किमत्र बहुनोक्तेन क्षेत्रं तीर्थं गतिश्शुभा।<br>
येनैतत्त्रितयं प्राप्तं प्राप्ता तेन गतिः परा२१०।<br>
काले क्षेत्रे तथा तीर्थे स्नात्वा हुत्वापि तत्र यः।<br>
प्रयच्छते द्विजायार्थं सोनंतं सुखमश्नुते२११।<br>
कार्त्तिके मासि शुक्ले च वैशाखे शशिभूषणे।<br>
चंद्रसूर्योपरागे च काले च कुरुजांगले२१२।<br>
क्षेत्रेष्वेतेषु तीर्थानि यान्युक्तानि मुनीश्वरैः।<br>
तेषां पुण्यतमं तीर्थमिदमाह पितामहः२१३।<br>
कुंडे तु मध्यमे स्नात्वा कार्तिक्यां यः पुमान्द्विजे।<br>
प्रयच्छते चापि द्रव्यं सोश्वमेधमवाप्नुयात्२१४।<br>
एवं कनिष्ठकेप्यत्र कुंडे स्नात्वा समाधिना।<br>
यः प्रयच्छति विप्राय सुरूपामपि शालिकाम्२१५।<br>
स प्रयाति नरः क्षिप्रमग्निलोकं मनोरमम्।<br>
त्रिःसप्तकुलसंयुक्तो भुंक्ते तत्र महाफलम्२१६।<br>
तस्मात्सर्वप्रयत्नेन गमनाय मतिः स्थिरा।<br>
पुरुषेण तु कर्तव्या पुष्करावाप्तये शुभा२१७।<br>
पुष्करारण्यमासाद्य प्राची यत्र सरस्वती।<br>
मतिः स्मृतिः शुभा प्रज्ञा मेधा बुद्धिर्दयापरा२१८।<br>
सरस्वत्यास्तु पर्यायाष्षडेते संप्रकीर्तिताः।<br>
ततः प्रभृति यत्रासौ प्राचीभूता सरस्वती२१९।<br>
तत्रस्थं तज्जलं येपि पश्यंति तटसंस्थिताः।<br>
तेप्यश्वमेधस्यफलं लभंते नात्र संशयः२२०।<br>
योवतीर्य पुनस्तत्र कश्चित्स्नानं समाचरेत्।<br>
नरः समाधियुक्तो वै ब्रह्मणोनुचरो भवेत्२२१।<br>
शाकादिनापि हि पितॄन्यस्तत्रार्चयते नरः।<br>
सोप्येति विपुलान्भोगांस्तेषामेवानुभावतः२२२।<br>
ये पुनर्विधिना तत्र श्राद्धं कुर्वंति मानवाः।<br>
ते नयंति पितॄन्स्वर्गं नरकादपि दुःखदात्२२३।<br>
तृप्यंति पितरस्तस्य यस्तत्र कुशमिश्रितम्।<br>
स्नात्वा प्रयच्छते तोयं पूतं तेषां तिलान्वितम्२२४।<br>
सर्वेषामेव तीर्थानामिदमेवाधिकं स्मृतम्।<br>
आदितीर्थमिदं तस्मात्तीर्थानां भुवि विश्रुतम्२२५।<br>
धर्मापवर्गयोःनक्रीडाननिधिभूतमवस्थितम्।<br>
सरस्वत्यानपुनश्चैवनसमेतंनगुणवत्तरम्२२६।<br>
धर्मार्थकाममोक्षाणां चतुर्णामपि दायकम्।<br>
येप्यत्र मलनाशाय पुमांसो विविशुर्जलम्२२७।<br>
गोप्रदानसमं तेषां सुखेनैव फलं भवेत्।<br>
सुवर्णदानेन सममेवमाहुर्मनीषिणः२२८।<br>
तर्पणात्पिण्डदानाच्च नरकेष्वपि संस्थिताः।<br>
स्वर्गं प्रयान्ति पितरस्तत्र पुत्रेण तारिताः२२९।<br>
पुष्करेपि सरस्वत्यां ये पिबन्ति जलं जनाः।<br>
ते लभन्तेऽक्षयान्लोकान्ब्रह्मविश्वेशवंदितान्२३०।<br>
स्वर्गनिश्रेणिकाभूता पुष्करे च सरस्वती।<br>
सा पुण्यवद्भिस्संप्राप्तुं पुंभिश्शक्या महानदी२३१।<br>
मुनिभर्धर्मतत्त्वज्ञैस्तत्र तत्र निषेविता।<br>
तस्मात्सर्वत्र सा देवी पवित्रा सर्वतस्स्थिता२३२।<br>
पुष्करे तु विशेषेण पूतात्पूततमा हि सा।<br>
नदी सरस्वती पुण्या सुलभा जगति स्थिता२३३।<br>
दुर्लभा सा कुरुक्षेत्रे प्रभासे पुष्करे तथा।<br>
तत्तीर्थं सर्वतीर्थानां प्रवरं विहितं भुवि२३४।<br>
धर्मार्थकाममोक्षाणां चतुर्णामपि साधकम्।<br>
प्राचीं सरस्वतीं प्राप्य योन्यत्तीर्थं हि मार्गते२३५।<br>
स करस्थं समुत्सृज्य ह्यमृतं विषमिच्छति।<br>
ज्येष्ठे ज्येष्ठा प्रयागस्य मध्यमे मध्यमा स्मृता२३६।<br>
प्रदक्षिणं ततो गच्छेत्कनीयांसं विचक्षणः।<br>
त्रिष्वप्येतेषु स्नायीत कुर्याच्चापि प्रदक्षिणम्२३७।<br>
प्रयच्छति पितृभ्यो यस्तोयं तेषां तिलान्वितम्।<br>
तेपि तुष्टाः पुनस्तस्य प्रयच्छंत्यमितं फलम्२३८।<br>
यः स्नात्वा प्रयतो नित्यं ततः पश्येत्पितामहम्।<br>
अनुलोमविलोमाभ्यां तथा व्यस्तसमस्तयोः२३९।<br>
स्नातव्यं पुष्करे नित्यं ब्रह्मलोकमभीप्सिता।<br>
त्रीणि शृंगाणि शुभ्राणि त्रीणि प्रस्रवणानि च२४०।<br>
पुष्कराणि प्रसिद्धानि न विद्मस्तत्र कारणं।<br>
कनीयांसं मध्यमं च तृतीयं ज्येष्ठपुष्करं२४१।<br>
शृंगशद्बाभिधानानि शुभप्रस्रवणानि च।<br>
धर्मार्थकाममोक्षाणां संकल्पैरफलं नरः२४२।<br>
यस्तत्र संत्यजेद्देहं मोक्षं प्राप्नोत्यसंशयम्।<br>
प्रयतः संयतस्तस्यां स्नात्वा दद्याद्विजे शुभाम्२४३।<br>
गामेकां मंत्रपूतां च लोकानाप्नोतिमोक्षदान्।<br>
किमत्र बहुनोक्तेन रात्रावपि हि योर्थिने२४४।<br>
अर्थं प्रयच्छते स्नात्वा सोनन्तं सुखमश्नुते।<br>
तत्र दानं प्रशंसंति तिलानां मुनिसत्तमाः२४५।<br>
कृष्णपक्षे चतुर्दश्यां स्नानं च विहितं सदा।<br>
पिण्याकेन गुडेनापि पिंडं योत्र प्रयच्छति२४६।<br>
पितॄणां प्रयतो भूत्वा पितृलोकं स यछति।<br>
पुष्करारण्यमासाद्य पुनस्तस्मात्सरस्वती२४७।<br>
अंतर्द्धानं गता गंतुं प्रवृत्तागपश्चिमामुखी।<br>
नातिदूरे ततस्तस्य पुष्करस्य सुशोभना२४८।<br>
खर्जूरवनमासाद्य फलपुष्पोपशोभितं।<br>
तत्रोषित्वा पुनर्देवी वने मुनिमनोरमे२४९।<br>
सर्वर्तुकुसुमाकीर्णे सिद्धचारणसेविते।<br>
नंदा नाम सरिच्छ्रेष्ठा त्रिषुलोकेषु विश्रुता२५० 1.18.250।<br>
मीननक्रझषोपेता विमलोदकपूरिता।<br>
सूत उवाच।<br>
अथ देवव्रतःप्राह किमन्या सा सरिद्वरा२५१।<br>
एतन्मे कौतुकं ब्रह्मन्नंदा शब्दा सरस्वती।<br>
यथाभूता येन कृता कारणेन सरिद्वरा२५२।<br>
एवमुक्ते पुलस्त्यः स भीष्मायैतत्पुरातनं।<br>
आख्यातुमुपचक्राम नंदा नाम यतस्स्मृतं२५३।<br>
क्षत्रव्रतधरो नित्यमासीद्राजा प्रभंजनः।<br>
प्रवृत्तोसौ मृगान्हंतुं वने तस्मिन्महाबलः२५४।<br>
स ददर्श ततस्तस्मिन्मृगीं गुल्मांतरे स्थितां।<br>
मार्गणेन सुतीक्ष्णेन तां विव्याध पुरोगतां२५५।<br>
सा विलोक्य दिशः सर्वास्तं दृष्ट्वा शरपाणिनं।<br>
आह किं ते कृतं मूढ त्वयैतत्कर्मदुष्करं२५६।<br>
स्तनं तावत्प्रयच्छामि सुतस्याधोमुखी स्थिता।<br>
मांसलोभेन विद्धाहं तरसा ह्यकुतोभया२५७।<br>
पिबंतं गुप्तवत्सं च गूढमैथुनमागतं।<br>
एवंविधं मृगं राजन्न हन्यात्प्राङ्मया श्रुतं२५८।<br>
स्तनं तु तनयस्यास्य प्रयच्छंती त्वया हता।<br>
बाणेनाशनिकल्पेन निर्दोषा वनमागता२५९।<br>
तस्मात्त्वमपि दुर्बुद्धे क्रव्यादत्वमवाप्स्यसि।<br>
वनेस्मिन्कंटकाकीर्णे व्याघ्ररूपं त्वमाप्नुहि२६०।<br>
शापप्रदानं श्रुत्वैवं स राजापुरतः स्थितः।<br>
प्रोवाच प्रांजलिर्भूत्वा तां मृगीं व्यथितेन्द्रियः२६१।<br>
स्तनं तु तनयस्येह प्रयच्छंती न मे मता।<br>
अज्ञानेन हता भद्रे प्रसीद सुसमाधिना२६२।<br>
व्याघ्ररूपमहं त्यक्त्वा प्राप्स्यामि मानुषं कदा।<br>
एवंविधस्य शापस्य विमोक्षं शंस मे मृगि२६३।<br>
एवमुक्ते मृगी तस्य प्रोवाच वचनं शुभम्।<br>
राजन्नब्दशतांते तु शापस्यागतया गवा२६४।<br>
नंदया सह संवादमासाद्यांतो भविष्यति।<br>
मृग्योक्ते वचने राजा व्याघ्र एवाभवत्तदा२६५।<br>
नखदंष्ट्रायुधोपेतो व्याघ्ररूपोति भीषणः।<br>
तत्रासौ भक्षयन्नास्ते मृगान्हत्वा चतुष्पदः२६६।<br>
द्विपदानपि तत्रस्थान्कालेन क्रमयोजितान्।<br>
एवं तत्र वने तस्य संवत्सरशतं गतम्२६७।<br>
आत्मानं निंदमानस्य मृगमांसानि खादतः।<br>
कदाहं मानुषं भावं गमिष्यामीदृशं पुनः२६८।<br>
कुत्सितं न करिष्यामि वियोनिकरणं महत्।<br>
कुर्वता मांसलोभेन मृगयां परिधावता२६९।<br>
आपदासहितं प्राप्तं मानुषाणां भयावहम्।<br>
दर्शनं दुःखदं मह्यं मृगाणां मानुषैः सह२७०।<br>
पापेन पापतां नीतो ह्यपापेऽपि सतां कुले।<br>
उत्पन्नो विकृतिं नीतः पश्य कालस्य पर्ययम्२७१।<br>
तस्मान्मे सुकृतं नास्ति हिंसाप्येका विगर्हिता।<br>
तया तु प्राप्यते दुःखं न च मोक्षो भविष्यति२७२।<br>
कथं मे भविता मोक्षः कथं सत्या मृगी भवेत्।<br>
गते वर्षशते तस्य वसतस्तद्वने तदा२७३।<br>
आयातं गोकुलं काले यवसोदककारणात्।<br>
गोवाटवाटीसंस्थानं तत्तत्र समवस्थितम्२७४।<br>
वनोपकण्ठे मंथानरवेणापूरितं च यत्।<br>
क्षीबैर्गोपैः समाकीर्णं पादपैरपितद्वनम्२७५।<br>
निशिवंशरवोपेतं गोपीनां च शुभप्रदम्।<br>
एवं तु वसतस्तस्य खर्जूरवनसंसदि२७६।<br>
हृष्टा तुष्टा च पुष्टा च नंदा वै नाम नामतः।<br>
गोमंडलस्य सामुख्या हंसवर्णा घटस्रवा२७७।<br>
दीर्घघोणा विभक्तांगी बंधुरांगी तनुत्वचा।<br>
नीलकंठा शुभग्रीवा घंटाली मधुरस्वना२७८।<br>
सा च यूथस्य सर्वस्य पुरश्चरति निर्भया।<br>
घासस्थानं चरेच्छन्नं गत्वैका च यथासुखम्२७९।<br>
यथेष्टकामा सुरभी छन्नं चरति वै तृणम्।<br>
रोहितो नाम तत्रान्यः पर्वतः सरितस्तटे२८०।<br>
अनेककंदरदरी गुहासत्व निषेवितः।<br>
तस्य पूर्वोत्तरेभागे घोरे तृणसमाकुले२८१।<br>
संकटे विषमे दुर्गे भैरवे लोमहर्षणे।<br>
मृगसिंहसमाकीर्णे बहु श्वापद सेविते२८२।<br>
वल्लीवृक्षादिगहने शिवाशत निनादिते।<br>
दुर्गेस्मिन्वसते रौद्रः कामरूपी भयंकरः२८३।<br>
द्वीपी शोणित दिग्धांसो घोरदंष्ट्रानखायुधः।<br>
नंदो नाम स धर्मात्मा स च गोपीहिते रतः२८४।<br>
अच्छिन्नाग्रैस्तृणैर्दीर्घैर्गोधनं परिरक्षति।<br>
तस्य यूथपरिभ्रष्टा सानंदा तृणलिप्सया२८५।<br>
चरंती व्याघ्रपुरतः सा धेनुः प्रत्युपस्थिता।<br>
अभ्यद्रवच्च तां द्वीपी तिष्ठतिष्ठेति चाब्रवीत्२८६।<br>
त्वमद्य विहितो भक्षः स्वयं प्राप्तासि धेनुके।<br>
द्वीपिनश्च वचः श्रुत्वा निष्ठुरं रोमहर्षणं२८७।<br>
शुक्लरूपान्वितं बालं भद्रमिंदुसमप्रभम्।<br>
वत्सं स्मरति सा धेनुः स्नेहाक्ता गद्गदाक्षरम्२८८।<br>
दह्यंती पुत्रशोकेन नंदा सा पुत्रवत्सला।<br>
रुदंती करुणं चैव निराशा पुत्रदर्शने२८९।<br>
द्वीपी दृष्ट्वा तु तां धेनुं क्रंदमानां सुदुःखिताम्।<br>
उवाच वचनं घोरं धेनुके किं प्ररुद्यते२९०।<br>
दैवात्सुखोपपन्नासि भक्षस्त्वं मे यदृच्छया।<br>
रुदंत्या वा हसंत्या वा तवात्तं जीवितं भवेत्२९१।<br>
विहितं भुज्यते लोके स्वयंप्राप्तासि धेनुके।<br>
मृत्युस्ते विहितोद्यैव वृथा किमनुशोचसि२९२।<br>
पप्रच्छ तां पुनर्द्वीपी किमर्थं रुदितं त्वया।<br>
कौतुकं चात्र मे जातं महन्मे कथयस्व वै२९३।<br>
व्याघ्रस्य वचनं श्रुत्वा नंदा वाक्यमथाब्रवीत्।<br>
क्षंतुमर्हसि मे नाथ कामरूपिन्नमोस्तु ते२९४।<br>
त्वां समासाद्य लोकस्य परित्राणं न विद्यते।<br>
जीवितार्थं न शोचामि प्राप्तव्यं मरणं मया२९५।<br>
जातस्य हि ध्रुवो मृत्युर्ध्रुवं जन्म मृतस्य च।<br>
तस्मादपरिहार्येर्थे न शोचामि मृगाधिप२९६।<br>
देवैरपि यथा सर्वैर्मर्त्तव्यमवशैर्ध्रुवम्।<br>
तस्मात्तु नाहमेवैका व्याघ्र शोचामि जीवितम्२९७।<br>
किंतु स्नेहेन वै साधो दुःखेन रुदितं मया।<br>
अस्ति मे हृदि संतापस्तं च त्वं श्रोतुमर्हसि२९८।<br>
प्रथमे वयसि प्राप्ते प्रसूताहं मृगाधिप।<br>
इष्टः प्रथमजातश्च सुतस्तु मम बालकः२९९।<br>
क्षीरपायी च मे वत्सस्तृणं नाद्यापि जिघ्रति।<br>
स च गोपकुले बद्धः क्षुधार्तो मामवेक्षते३०० 1.18.300।<br>
तमहं चानुशोचामि कथं जीविष्यते सुतः।<br>
तस्येच्छामि स्तनं दातुं पुत्रस्नेहवशं गता३०१।<br>
पाययित्वा स्तनं वत्समवलिह्य च मूर्द्धनि।<br>
सखीनामर्पयित्वा तु संदिश्य च हिताहितम्३०२।<br>
पुनः प्रत्यागमिष्यामि यथेष्टं भक्षयिष्यसि।<br>
स नंदाया वचः श्रुत्वा मृगेंद्रः पुनरब्रवीत्३०३।<br>
किं ते पुत्रेण कर्त्तव्यं मरणं किं न बुध्यसे।<br>
त्रस्यंति सर्वभूतानि म्रियंते मां निरीक्ष्य च३०४।<br>
त्वं पुनः कृपयाविष्टा पुत्रपुत्रेति भाषसे।<br>
न पुत्रा न तपो दानं न माता न पिता गुरुः३०५।<br>
शक्नुवंति परित्रातुं नरं कालप्रपीडितम्।<br>
कथं त्वं गोकुलं गत्वा गोपीजनसमाकुलम्३०६।<br>
वृषभैर्नादितं दिव्यं बालवत्सविभूषितम्।<br>
भूषणं देवलोकस्य स्वर्गतुल्यं न संशयः३०७।<br>
नित्यं प्रमुदितं दिव्यं सर्वदेवप्रपूजितम्।<br>
यत्पवित्रं पवित्राणां मंगलानां च मंगलम्३०८।<br>
यत्तीर्थं सर्वतीर्थानां धन्यानां धन्यमुत्तमम्।<br>
समस्तगुणसंपन्नमीश्वरायतनं महत्३०९।<br>
यत्ख्यातं सर्वतीर्थानां भूमिस्वर्गमनुत्तमम्।<br>
गोपीमंथनशब्देन बालवत्सरवेण च३१०।<br>
गवां हुंकारशब्देन अलक्ष्मीः प्रतिहन्यते।<br>
यत्र वत्साश्च हुंकारं करुणं मातृकांक्षया३११।<br>
यद्गोपैः पालितं शूरैर्बाहुयुद्धकृतश्रमैः।<br>
प्रगीतनृत्यसंलापं नंदितास्फोटनादितम्३१२।<br>
इतस्ततः स्थितैर्वत्सैर्नर्द्यमानं समंततः।<br>
सरोवद्राजते गोष्टं चलद्भिरिव पंकजैः३१३।<br>
तं श्रीनिकेतनं सौम्यं हृष्टपुष्टजनाकुलम्।<br>
गोलोकप्रतिमं दृष्ट्वा कथं प्रत्यागमिष्यसि३१४।<br>
पंचभूतानि मे भद्रे पिबंतु रुधिरं तव।<br>
न निर्विण्णानि भूतानि वाङ्मात्रेण करोम्यहम्३१५।<br>
नंदोवाच।<br>
एवं प्रथमवत्साया मृगेंद्र शृणु मे वचः।<br>
दृष्ट्वा सखीः सुतं बालं गोपांश्च प्रतिपालकान्३१६।<br>
गोपीजनमुपामंत्र्य जननीं च विशेषतः।<br>
शपथैरागमिष्यामि मन्यसे यदि मुंच मां३१७।<br>
यत्पापं ब्रह्मवध्यायां मातृपितृवधेषु च।<br>
तेन पापेन लिप्येहं यद्यहं नागमे पुनः३१८।<br>
यत्पापं लुब्धकानां तु म्लेच्छानां गरदायिनाम्।<br>
तेन पापेन लिप्येहं यद्यहं नागमे पुनः३१९।<br>
गोषु विघ्नांश्च ये कुर्युः स्वपंतीं ताडयंति च।<br>
तेन पापे नलिप्येहं यद्यहं नागमे पुनः३२०।<br>
सकृद्दत्वा तु यः कन्यां द्वितीये दातुमिच्छति।<br>
तस्य पापेन लिप्येहं यद्यहं नागमे पुनः३२१।<br>
यस्त्वनर्हान्बलीवर्दान्विषमे वाहयेत्पुमान्।<br>
कथायां कथ्यमानायां विघ्नं कारयते तु यः३२२।<br>
तेन पापेन लिप्येहं यद्यहं नागमे पुनः।<br>
गृहे यस्यागतं मित्रं निराशं प्रतिगच्छति३२३।<br>
तस्य पापेन लिप्येहं यद्यहं नागमे पुनः।<br>
इत्येतैः पातकैर्घोरैरागमिष्याम्यहं पुनः३२४।<br>
बुध्वा संप्रत्ययं द्वीपी पुनर्वचनमब्रवीत्।<br>
व्याघ्र उवाच।<br>
संजातः प्रत्ययोस्माकं शपथैर्धेनुके तव३२५।<br>
कदाचिन्मन्यसे गत्वा मूर्खोयं वंचितो मया।<br>
अत्रापि केचिद्वक्ष्यंति शपथे नास्ति पातकम्३२६।<br>
कामिनीषु विवाहेषु गवां मुक्तौ तथैव च।<br>
प्राणत्यागे समुत्पन्ने श्रद्धातव्यं न च त्वया३२७।<br>
लोकेस्मिन्नास्तिकाः केचिन्मूर्खाः पंडितमानिनः।<br>
भ्रामयिष्यंति ते चित्तं चक्रारूढमिव क्षणात्३२८।<br>
कुतर्कहेतुवृत्तांतैरज्ञानावृतचेतसः।<br>
मोहयंति नराः क्षुद्रा आगमानविशारदाः३२९।<br>
अतथ्यान्यपि तथ्यानि दर्शयंत्यतिपेशलाः।<br>
समे निम्नोन्नतानीव चित्रकर्मविदो जनाः३३०।<br>
प्रायः कृतार्थो लोकोयं मन्यते नोपकारिणम्।<br>
वत्सः क्षीरक्षयं दृष्ट्वा परित्यजति मातरम्३३१।<br>
न तं पश्यामि लोकेस्मिन्कृते प्रतिकरोति यः।<br>
सर्वस्य हि कृतार्थस्य मतिरन्या प्रवर्तते३३२।<br>
ऋषिदेवासुरनरैः शपथाः कार्यसिद्धये।<br>
कृताः परस्परं पूर्वं तान्न मन्यामहे वयम्३३३।<br>
सत्येनापि शपेद्यस्तु देवाग्निगुरुसन्निधौ।<br>
तस्य वैवस्वतो राजा धर्मस्यार्द्धं निकृंतति३३४।<br>
मा ते बुद्धिर्भवेदेवं शपथैरेष वंचितः।<br>
त्वयैव दर्शितं सर्वं यथेष्टं कुरु सांप्रतं३३५।<br>
नंदोवाच।<br>
एवमेव महासाधो कस्त्वां वंचयितुं क्षमः।<br>
आत्मैव वंचितस्तेन यः परं वंचयिष्यति३३६।<br>
द्वीप्युवाच।<br>
धेनुके पश्य गच्छ त्वं पुत्रकं पुत्रवत्सले।<br>
पाययित्वा स्तनं वत्समवलिह्य च मूर्द्धनि३३७।<br>
मातरं भ्रातरं दृष्ट्वा सखीस्वजनबांधवान्।<br>
सत्यमेवाग्रतः कृत्वा शीघ्रमागमनं कुरु३३८।<br>
एवं सा शपथं कृत्वा धेनुर्वै सत्यवादिनी।<br>
अनुज्ञाता मृगेंद्रेण प्रयाता पुत्रवत्सला३३९।<br>
अश्रुपूर्णमुखीदीना वेपमाना सुदुःखिता।<br>
हंभारवं प्रमुंचंती पतिता शोकसागरे३४०।<br>
करीव चरणग्राहं गृहीतः सलिलाशये।<br>
अशक्ता स्वपरित्राणे विलपंती मुहुर्मुहुः३४१।<br>
सा तत्र गोकुलं प्राप्ता हरिन्नद्यास्तटे स्थितम्।<br>
श्रुत्वा वत्सं तु क्रोशंतं पर्यधावत संमुखी३४२।<br>
उपसृप्य च तं बालं बाष्पपर्याकुलेक्षणम्।<br>
संप्राप्य मातरं वत्सः शंकितः परिपृच्छति३४३।<br>
न ते पश्याम्यहं स्वास्थ्यं धैर्यं नैवाद्य लक्षये।<br>
उद्विग्ना चापि ते दृष्टिर्भीता चातीव लक्ष्यसे३४४।<br>
नन्दोवाच।<br>
पिब पुत्र स्तनं मेद्य कारणं यदि पृच्छसि।<br>
अशक्ताहं तवाख्यातुं कुरु तृप्तिं यथेप्सिताम्३४५।<br>
अपश्चिमं तु ते पुत्र दुर्लभं मातृदर्शनम्।<br>
एकाहमद्य मे पीत्वा प्रभाते कस्य पास्यसि३४६।<br>
त्वां त्यक्त्वा पुत्र गंतव्यं शपथैरागता ह्यहम्।<br>
क्षुत्क्षामस्य च व्याघ्रस्य दातव्यमात्मजीवितम्३४७।<br>
नंदायाश्च वचः श्रुत्वा वत्सो वचनमब्रवीत्।<br>
वत्स उवाच।<br>
अहं तत्र गमिष्यामि यत्र त्वं गंतुमिच्छसि३४८।<br>
श्लाघ्यं ममापि मरणं त्वया सह न संशयः।<br>
एकाकिनापि मर्तव्यं मयार्तेन त्वया विना३४९।<br>
यदि मां संहितं मातर्वने व्याघ्रो हनिष्यति।<br>
या गतिर्मातृभक्तानां ध्रुवं सा मे भविष्यति३५० 1.18.350।<br>
तस्मादवश्यं यास्यामि त्वया सह न संशयः।<br>
अथवा तिष्ठ मातस्त्वं शपथाः संतु ते मम३५१।<br>
जनन्या च वियुक्तस्य जीविते किं प्रयोजनम्।<br>
अनाथस्य वने नित्यं को मे नाथो भविष्यति३५२।<br>
नास्ति मातृसमो बंधुर्बालानां क्षीरजीविनाम्।<br>
नास्ति मातृसमो नाथो नास्ति मातृसमा गतिः३५३।<br>
नास्ति मातृसमः स्नेहो नास्ति मातृसमं मुखम्।<br>
नास्ति मातृसमो देव इहलोके परत्र च३५४।<br>
एवं वै परमो धर्मः प्रजापतिविनिर्मितः।<br>
ये तिष्ठंति सदा पुत्रास्ते यांति परमां गतिम्३५५।<br>
नंदोवाच।<br>
ममैव विहितो मृत्युर्न त्वं पुत्रागमिष्यसि।<br>
न चायमन्यजीवानां मृत्युः स्यादन्यमृत्युना३५६।<br>
अपश्चिममिमं पुत्र मातृसंदेशमुत्तमम्।<br>
अत्रातिष्ठस्व मद्वाक्यात्ततः शुशूषणं पुनः३५७।<br>
जलेस्थले च विचरन्प्रमादं तात मा कुरु।<br>
प्रमादात्सर्वभूतानि विनश्यंति न संशयः३५८।<br>
न च लोभेन चर्तव्यं विषमस्थं तॄणं क्वचित्।<br>
लोभाद्विनाशः सर्वेषामिहलोके परत्र च३५९।<br>
समुद्रमटवीं पुत्र विशंति लोभमोहिताः।<br>
लोभादकार्यमत्युग्रं विद्वानपि समाचरेत्३६०।<br>
लोभात्प्रमादाद्विस्रंभात्त्रिभिर्नाशो भवेन्नॄणाम्।<br>
तस्माल्लोभं न कुर्वीत न प्रमादं न विश्वसेत्३६१।<br>
आत्मा हि सततं पुत्र रक्षितव्यः प्रयत्नः।<br>
सर्वेभ्यः श्वापदेभ्यश्च म्लेच्छचोरादिसंकटात्३६२।<br>
तिरश्चां पापयोनीनामेकत्र वसतामपि।<br>
विपरीतानि चित्तानि विज्ञायंते न पुत्रक३६३।<br>
नखिनां च नदीनां च शृंगिणां शस्त्रधारिणाम्।<br>
न विश्वासस्त्वया कार्यः स्त्रीणां प्रेष्यजनस्य च३६४।<br>
न विश्वसेदविश्वस्ते विश्वस्तेनाति विश्वसेत्।<br>
विश्वासाद्भयमुत्पन्नं मूलान्यपि निकृंतति३६५।<br>
न विश्वसेत्स्वदेहेपि बलिष्ठे भीतचेतसि।<br>
वक्ष्यंति गूढमत्यर्थं सुप्तं मत्तं प्रमादतः३६६।<br>
गंधः सर्वत्र सततमाघ्रातव्यः प्रयत्नतः।<br>
गावः पश्यंति गंधेन राजानश्चारचक्षुषा३६७।<br>
नैकस्तिष्ठेद्वनेघोरे धर्ममेकं च चिंतयेत्।<br>
नचोद्वेगस्त्वयाकार्यः सर्वस्य मरणं ध्रुवं३६८।<br>
यथा हि पथिकः कश्चिच्छायामाश्रित्य तिष्ठति।<br>
विश्रम्य च पुनर्याति तद्वद्भूतसमागमः३६९।<br>
पुत्र नित्यं जगत्सर्वं तत्रैकः शोचसे कथं।<br>
तावत्त्वं शोकमुत्सृज्य मद्वाक्यमनुपालय३७०।<br>
शिरस्याघ्राय तं पुत्रमवलिह्य च मूर्द्धनि।<br>
शोकेन महताविष्टा बाष्पव्याकुललोचना३७१।<br>
विनिःश्वसंती नागीव दीर्घमुष्णं मुहुर्मुहुः।<br>
पुत्रहीनं जगच्छून्यं प्रपश्यंतीव साऽभवत्३७२।<br>
महापंकनिमग्नेव तिष्ठंती चावसीदती।<br>
विलप्य नंदिनी पुत्रमुवाचेदं पुनर्वचः३७३।<br>
नास्ति पुत्रसमः स्नेहो नास्तिपुत्रसमं सुखं।<br>
नास्ति पुत्रसमा प्रीतिर्नास्ति पुत्रसमा गतिः३७४।<br>
अपुत्रस्य जगच्छून्यमपुत्रस्य गृहेऽसुखम्।<br>
पुत्रेण लभते लोकमपुत्रो नरकं व्रजेत्३७५।<br>
लोको वदति वाक्यानि चंदनं किल शीतलं।<br>
पुत्रगात्रपरिष्वंगश्चंदनादतिशीतलः३७६।<br>
इति पुत्रगुणानुक्त्वा निरीक्ष्य च पुनःपुनः।<br>
स्वमातरं सखीर्गोपीस्त्वरमाणा च पृच्छति३७७।<br>
यूथस्याग्रे चरंतीं मामाससाद मृगाधिपः।<br>
मुक्ताहं तेन शपथैः पुनर्यास्यामि तत्र वै३७८।<br>
सुतं च मातरं चैव सखीर्द्रष्टुं च गोकुलं।<br>
आगता सत्यवाक्येन पुनर्यास्यामि तत्र वै३७९।<br>
मातः क्षमस्व तत्सर्वं दौःशील्यादि कृतं मम।<br>
बालस्तवायं दौहित्रः किमत्रान्यद्ब्रवीम्यहं३८०।<br>
विपुले चंपके मातर्भद्रे सुरभि मानिनि।<br>
वसुधारे प्रियानंदे महानंदे घटस्रवे३८१।<br>
अज्ञानाज्ज्ञानतो वापि यदुक्तं किंचिदप्रियं।<br>
तत्क्षमध्वं महाभागा यच्चान्यच्च कृतं मया३८२।<br>
सर्वाः सर्वगुणोपेताः सर्वा लोकस्य मातरः।<br>
सर्वाः सर्वप्रदा नित्यं रक्षध्वं मम बालकं३८३।<br>
अनाथं विकलं दीनं रक्षध्वं मम पुत्रकं।<br>
मातृशोकाभिसंतप्तं भगिन्यः पालयिष्यथ३८४।<br>
यस्मादनाथमबलं पुत्रवत्पालयिष्यथ।<br>
क्षमध्वं च महाभागा यास्यामि सत्यसंश्रयात्३८५।<br>
न चिंता महती कार्या सखीभिश्च कथंचन।<br>
प्रथमस्यास्य जातस्य स्थितं मरणमग्रतः३८६।<br>
श्रुत्वा तु नंदावचनं माता सख्यश्च दुःखिताः।<br>
विषादं परमं जग्मुरिदमूचुश्च विस्मिताः३८७।<br>
अहोऽत्र महदाश्चर्यं यद्व्याघ्रवचनं त्वया।<br>
प्रकर्तुमुद्यतं भीमं नंदा त्वं सत्यवादिनी३८८।<br>
शपथैः सत्यवाक्येन वंचयित्वा महाभयं।<br>
नाशनीयं प्रयत्नेन न गंतव्यं कथंचन३८९।<br>
नंदे न चैव गंतव्यमधर्मः क्रियते त्वया।<br>
यद्बालं स्वसुतं त्यक्त्वा सत्यलोभेन गम्यते३९०।<br>
अत्र गाथा पुरा प्रोक्ता ऋषिभिर्ब्रह्मवादिभिः।<br>
प्राणत्यागे समुत्पन्ने शपथैर्नास्ति पातकं३९१।<br>
उक्त्वानृतं भवेद्यत्र प्राणिनां प्राणरक्षणं।<br>
अनृतं तत्र सत्यं स्यात्सत्यमप्यनृतं भवेत्३९२।<br>
कामिनीषु विवाहेषु गवां मुक्तौ तथैव च।<br>
ब्राह्मणानां विपत्तौ च शपथैर्नास्ति पातकं३९३।<br>
नंदोवाच।<br>
परेषां प्राणरक्षार्थं वदाम्येवानृतं वचः।<br>
नात्मार्थमुत्सहे वक्तुं जीवितार्थे कथंचन३९४।<br>
एकः संश्लिष्यते गर्भे मरणे भरणे तथा।<br>
भुंक्ते चैकः सुखं दुःखमतः सत्यं वदाम्यहम्३९५।<br>
सत्ये प्रतिष्ठिता लोका धर्मः सत्ये प्रतिष्ठितः।<br>
उदधिस्सत्यवाक्येन मर्यादां न विलंघते३९६।<br>
विष्णवे पृथिवीं दत्वा बलि पातालमाश्रितः।<br>
छद्मनापि बलिर्बद्धः सत्यवाक्यं न चात्यजत्३९७।<br>
प्रवर्धमानः शैलेंद्रः शतशृंगः समुत्थितः।<br>
सत्येन संस्थितो विंध्यः प्रबन्धं नातिवर्तते३९८।<br>
स्वर्गापवर्गनरकाः सत्यवाचि प्रतिष्ठिताः।<br>
यस्तु लोपयते वाचमशेषं तेन लोपितं३९९।<br>
योऽन्यथा संतमात्मानमन्यथा प्रतिपद्यते।<br>
किं तेन न कृतं पापं चोरेणात्मापहारिणा४०० 1.18.400।<br>
यास्यामि नरकं घोरं विलोप्यात्मानमात्मना।<br>
तस्य वैवस्वतो राजा धर्मस्यार्धं निकृंतति४०१।<br>
अगाधे सलिले शुद्धे सत्य तीर्थे क्षमा ह्रदे।<br>
स्नात्वा पापविनिर्मुक्तः प्रयाति परमां गतिं४०२।<br>
अश्वमेधसहस्रं च सत्यं च तुलया धृतं।<br>
अश्वमेधसहस्राद्धि सत्यमेव विशिष्यते४०३।<br>
सत्यं साधुफलं श्रुतं च परमं क्लेशादिभिर्वर्जितं।<br>
साधूनां निकटं सतां कुलधनं सर्वाश्रमाणां फलं।<br>
यस्मात्तं समवाप्य गच्छति दिवं संत्यज्यतेऽसौ कथं।<br>
लोकैरत्र समागमे प्रतिदिनं सत्यं वदध्वं ध्रुवं४०४।<br>
सख्य ऊचुः।<br>
नंदे सा त्वं नमस्कार्या सर्वैरपि सुरासुरैः।<br>
या त्वं परमसत्वेन प्राणांस्त्यजसि दुस्त्यजान्४०५।<br>
ब्रूमः किं तत्र कल्याणि या त्वं धर्मधुरंधरा।<br>
त्यागेनानेन नाऽप्राप्यं त्रैलोक्ये वस्तु किंचन४०६।<br>
अवियोगं च पश्यामस्त्यागादस्मात्सुतेन हि।<br>
नार्याः कल्याणचित्तायानापदः संति कुत्रचित्४०७।<br>
दृष्ट्वा गोपीजनं सर्वं परिक्रम्य च गोकुलं।<br>
नंदा संप्रस्थिता देवान्वृक्षांश्चापृच्छ्य सा पुनः४०८।<br>
क्षितिं वरुणमग्निं च वायुं चापि निशाकरं।<br>
दशदिग्देवतावृक्षान्नक्षत्राणि ग्रहैः सह४०९।<br>
सर्वान्विज्ञापयामास प्रणिपत्य मुहुर्मुहुः।<br>
ये संश्रिता वने सिद्धाः सर्वाश्च वनदेवताः४१०।<br>
वने चरंतं च तृणं ते रक्षंतु सुतं मम।<br>
चंपकाशोक पुन्नागास्सरलार्जुनकिंशुकाः४११।<br>
शृण्वंतु पादपाः सर्वे संदेशं मम विक्लवं।<br>
वत्समेकाकिनं दीनं चरंतं विषमे वने४१२।<br>
रक्षध्वं वत्सकं बालं स्नेहात्पुत्रमिवौरसं।<br>
मात्रापित्राविहीनं च अनाथं दीनमानसं४१३।<br>
विचरंतमिमां भूमिं क्रंदमानं सुदुःखितं।<br>
तस्येह क्रंदमानस्य मत्पुत्रस्य महावने४१४।<br>
महाशोकाभिभूतस्य क्षुत्पिपासातुरस्य च।<br>
शून्यस्यैकाकिनः सर्वं जगच्छून्यं प्रपश्यतः४१५।<br>
चरमाणस्य कर्तव्यं सानुक्रोशैस्तु रक्षणं।<br>
संदिश्य नंदा प्रीत्यैवं पुत्रस्नेहवशं गता४१६।<br>
शोकाग्निना च सन्दीप्ता विच्छिन्ना पुत्रदर्शने।<br>
वियुक्ता चक्रवाकीव लतेव पतिता तरोः४१७।<br>
अंधेव दृष्टिरहिता प्रस्खलंती पदे पदे।<br>
अगच्छत्सा पुनस्तत्र यत्रासौ पिशिताशनः४१८।<br>
आस्ते विस्फूर्जितमुखस्तीक्ष्णदंष्ट्रो भयावहः।<br>
तावत्तस्याः सुतो वत्स ऊर्द्ध्वपुच्छोतिवेगवान्४१९।<br>
आगत्य मातुरग्रेसौ मृगेंद्रस्याग्रतोऽभवत्।<br>
आगतं तु सुतं दृष्ट्वा मृत्युं तमग्रतः स्थितं४२०।<br>
व्याघ्रं दृष्ट्वा तु सा धेनुरिदं वचनमब्रवीत्।<br>
भोभो मृगेंद्रागताहं सत्यधर्मव्रते स्थिता४२१।<br>
कुरु तृप्तिं यथाकाममस्मन्मांसेन सांप्रतम्।<br>
संतर्पय स्वभूतानि पिब त्वं शोणितं मम४२२।<br>
मृतायां तु मयि त्वं भो भक्षयेमं तु बालकम्।<br>
द्वीप्युवाच।<br>
स्वागतं तव कल्याणि धेनुके सत्यवादिनी४२३।<br>
न हि सत्यवतां किंचिदशुभं भवति क्वचित्।<br>
त्वयोक्तं धेनुके पूर्वं सत्यं प्रत्यागमे पुनः४२४।<br>
तेन मे कौतुकं प्राप्तं प्राप्ता गच्छेत्कथं पुनः।<br>
तव सत्यपरीक्षार्थं प्रेषितासि मया पुनः४२५।<br>
अन्यथा मां समासाद्य जीवंती यास्यसे कथम्।<br>
यच्च नः कौतुकं जातं सत्यमन्वेषणं मम४२६।<br>
तस्मादनेन सत्येन मुक्तासि च मयाऽधुना।<br>
भगिनी भवती मह्यं भागिनेयः सुतस्तव४२७।<br>
दत्तोपदेशस्य शुभे मम पापिष्ठकर्मणः।<br>
सत्ये प्रतिष्ठिता लोका धर्मः सत्ये प्रतिष्ठितः४२८।<br>
सत्येन गौः क्षीरधारां प्रमुंचति हविः प्रियाम्।<br>
स वै धन्यतमो गोपो यस्त्वत्क्षीरेण जीवति४२९।<br>
भूमिप्रदेशा धन्यास्ते सतृणा वीरुधः शुभे।<br>
ते धन्याश्च कृतार्थाश्च तैरेव सुकृतं कृतम्४३०।<br>
तैराप्तं जन्मनः सारं ये पिबंति पयस्तव।<br>
मृगेंद्रः प्रत्ययं गत्वा विस्मयं परमं गतः४३१।<br>
प्रत्यादेशोऽयमस्माकं सत्यं देवैः प्रदर्शितः।<br>
सत्यमिष्टं गवां दृष्ट्वा न मे वाञ्छास्ति जीवितुम्४३२।<br>
तत्करिष्याम्यहं कर्म येन मुच्येय किल्बिषात्।<br>
मया जीवसहस्राणि भक्षितानि शतानि च४३३।<br>
गतिं कामिह गच्छामि दृष्ट्वा गोः सत्यमीदृशम्।<br>
अहं पापो दुराचारो नृशंसो जीवघातकः४३४।<br>
कांस्तु लोकान्गमिष्यामि कृत्वा कर्म सुदारुणम्।<br>
गमिष्ये पुण्यतीर्थानि करिष्ये पापशोधनम्४३५।<br>
पतिष्ये गिरिमारुह्य प्रवेक्ष्ये वा हुताशनम्।<br>
धेनोऽद्य यन्मया कार्यं तपः पापाद्विशुद्धये४३६।<br>
तदादिशस्व संक्षेपान्न कालो विस्तरस्य तु।<br>
धेनुरुवाच।<br>
तपः कृते प्रशंसंति त्रेतायां ज्ञानमेव च४३७।<br>
द्वापरे यज्ञमित्याहुर्दानमेकं कलौ युगे।<br>
सर्वेषामेव दानानामिदमेवैकमुत्तमम्४३८।<br>
अभयं सर्वभूतानां नास्ति दानमतः परम्।<br>
चराचराणां भूतानामभयं यः प्रयच्छति४३९।<br>
स च सर्वभयान्मुक्तः परं ब्रह्माधिगच्छति।<br>
नास्त्यहिंसा समं दानं नास्त्यहिंसा समं तपः४४०।<br>
यथा हस्तिपदेष्वन्यत्पदं सर्वं प्रलीयते।<br>
सर्वे धर्मास्तथा व्याघ्र प्रलीयंते ह्यहिंसया४४१।<br>
योगवृक्षस्य छाया या तापत्रयविनाशिनी।<br>
धर्मज्ञाने च पुष्पाणि स्वर्गमोक्षौ फलानि च४४२।<br>
दुःखत्रयाभितप्तस्य छाया योगतरोः स्मृता।<br>
न बाध्यते पुनर्दुःखैः प्राप्य निर्वाणमुत्तमम्४४३।<br>
इत्येतत्परमं श्रेयः कीर्तितं ते समासतः।<br>
ज्ञातं चैव त्वया सर्वं केवलं मां तु पृच्छसि४४४।<br>
द्वीप्युवाच।<br>
अहं मृग्या पुरा शप्तो व्याघ्ररूपेण संस्थितः।<br>
ततः प्राणिवधात्सर्वमशेषं मम विस्मृतम्४४५।<br>
त्वत्संपर्कोपदेशाभ्यां संजातं स्मरणं पुनः।<br>
त्वं चाप्यनेन सत्येन गमिष्यसि परां गतिं४४६।<br>
तदहं त्वां पुनः पृच्छे प्रश्नमेकं हृदि स्थितम्।<br>
साग्रं वर्षशतं जातं चिंतयानस्य मे शुभे४४७।<br>
भवत्या भाग्ययोगेन कदाचित्स्वर्गशोभने।<br>
कृतं धर्मस्य संस्थानं सतां मार्गे प्रतिष्ठितम्४४८।<br>
किं तेऽभिधानं कल्याणि ब्रूहि मेऽज्ञस्य सुव्रते।<br>
नंदोवाच।<br>
मम नंदेति संज्ञा तु कृता नंदेन स्वामिना४४९।<br>
सांप्रतं भक्षयामीति ह्यतिष्ठः केन हेतुना।<br>
नंदेति श्रुत्वा तन्नाम मुक्तशापः प्रभंजनः४५० 1.18.450।<br>
पुनर्नृपत्वमापन्नो बलरूपसमन्वितः।<br>
एतस्मिन्नंतरे धर्मस्तां ज्ञात्वा सत्यवादिनीम्४५१।<br>
द्रष्टुं समागतस्तत्र प्राब्रवीच्च पयस्विनीम्।<br>
तव सत्यव्रताद्धृष्टो धर्मोहमिह चागतः४५२।<br>
नंदे वृणीष्व भद्रं ते वरं वरतमं हि यत्।<br>
एवमुक्ता हि सा देवी नंदा तं प्रार्थयद्वरम्४५३।<br>
तवानुभावात्ससुता गच्छामि पदमुत्तमम्।<br>
भवेदिदं शुभं तीर्थं मुनीनां धर्मदायकम्४५४।<br>
मन्नाम्ना च सरिदियं नंदा नाम सरस्वती।<br>
वरप्रदानाद्देवेश तदेतत्प्रार्थितं मया४५५।<br>
पुलस्त्य उवाच।<br>
सा तत्क्षणाद्गता देवी स्थानं सत्यवतां शुभम्।<br>
प्रभंजनोपि तद्राज्यं संप्राप्तः प्रागुपार्जितम्४५६।<br>
नंदा येन गता स्वर्गं नंदां प्राप्य सरस्वतीम्।<br>
तेनाख्यया बुधैस्तस्याः प्रोक्ता नंदा सरस्वती४५७।<br>
सरस्वती पुनस्तस्माद्वनात्खर्जूरसंज्ञितात्।<br>
दक्षिणेन पुनर्याता प्लावयंती धरातलम्४५८।<br>
आगच्छन्नपि यस्तस्या नाम गृह्णाति मानवः।<br>
जीवन्सुखं स आप्नोति मृतो भवति खेचरः४५९।<br>
तत्र ये शुभकर्माणस्त्यजंति स्वां तनुं नराः।<br>
ते विद्याधरराजानो भवंति सुखिनो जनाः४६०।<br>
नराणां स्वर्गनिःश्रेणी स्नानात्पानात्सरस्वती।<br>
तत्र स्नानं प्रकुर्वन्ति येष्टम्यां सुसमाहिताः४६१।<br>
ते मृताः स्वर्गमासाद्य मोदंते सुमनोरमाः।<br>
सरस्वती सदा स्त्रीणां तत्र सौभाग्यदायिका४६२।<br>
उपोषिता तृतीयायामपि सौभाग्यभाजना।<br>
तत्र तद्दर्शनेनापि मुच्यते पापसंचयात्४६३।<br>
स्पृशंति ये नराः केचित्तेपि ज्ञेया मुनीश्वराः।<br>
रजतस्य प्रदानेन रूपवान्जायते नरः४६४।<br>
पुण्या पुण्यजलोपेता नदीयं ब्रह्मणः सुता।<br>
नंदा नामेति विपुला प्रवृत्ता दक्षिणामुखी४६५।<br>
गत्वा ततो नातिदूरं पुनर्याता पराङ्मुखी।<br>
ततः प्रभृति सा देवी प्रसभं प्रकटा स्थिता४६६।<br>
तस्यास्तटेषु पुण्येषु तीर्थान्यायतनानि च।<br>
संसेवितानि मुनिभिः सिद्धैश्चापि समंततः४६७।<br>
तेषु सर्वेषु भवति धर्महेतुस्सरस्वती।<br>
स्नानात्पानात्प्रदानाद्वा हिरण्यस्य महानदी४६८।<br>
हाटकक्षितिगौरीणां नंदातीर्थे महोदयं।<br>
दानं दत्तं नरैः स्नातैर्जनयत्यक्षयं फलं४६९।<br>
धान्यप्रदानं प्रवदंति शस्तं वसुप्रदानं च तथा मुनींद्राः ।<br>
यैस्तेषु तीर्थेषु नरैः प्रदत्तं तद्धर्महेतुः प्रवरं प्रदिष्टम्४७०।<br>
प्रायोपवेशं प्रयतः प्रयत्नाद्यस्तत्र कुर्यात्प्रमदा पुमान्वा।<br>
तीर्थेषु सायुज्यमवाप्य सोऽयं भुङ्क्ते फलं ब्रह्मगृहे यथेष्टं४७१।<br>
तस्योपकंठे तु मृतास्तु ये वै कर्मक्षयात्स्थावरजंगमाश्च।<br>
तैश्चापि सर्वैः सहसा प्रसह्य लभ्येत यज्ञस्य फलं दुरापम्४७२।<br>
ततस्तु सा धर्मफलप्रदा भवेज्जन्मादि दुःखार्दित चेतसां नृणाम्।<br>
सर्वात्मना पुण्यफला सरस्वती सेव्या प्रयत्नात्पुरुषैर्महानदी४७३।<br>
