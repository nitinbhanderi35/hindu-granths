द्विजा ऊचुः-<br>
कीर्तिर्धर्मोथ लोकेषु सर्वाणि प्रवराणि च।<br>
वद नो मुनिशार्दूल यदि नोऽस्ति त्वनुग्रहः१।<br>
व्यास उवाच-<br>
यस्य खाते वने गावस्तृप्यंति मासमेव च।<br>
यद्वा सप्तदिनात्पूतः सर्वदेवैः स पूजितः२।<br>
पुष्करिण्या विशेषेण पूता या यज्ञकर्मणा।<br>
यत्फलं जलदानेन सर्वमत्रास्यि(?) तच्छृणु३।<br>
हायने हायने चैव कल्पं कल्पं विधीयते।<br>
दानात्स्वर्गमवाप्नोति तोयदः सर्वदो भुवि४।<br>
मेघे वर्षति खाते च जायंते ये तु शीकराः।<br>
तावद्वर्षसहस्राणि दिवमश्नाति मानवः५।<br>
तोयैरन्नादिपाकैश्च प्रसन्नो मानवो भवेत्।<br>
प्राणानां च विनान्नैश्च धारणन्नैव जायते६।<br>
पितॄणां तर्पणं शौचं रूपं वै गंध्यनाशनम्।<br>
बीजं त्विहार्जितं सर्वं सर्वं तोये प्रतिष्ठितम्७।<br>
वस्त्रस्य धावनं रुच्यं भाजनानां तथैव च।<br>
तेनैव सर्वकार्यं च पानीयं मेध्यमेव च८।<br>
तस्मात्सर्वप्रयत्नेन वापीकूपतटाककम्।<br>
कारयेच्च बलैः सर्वैस्तथा सर्वधनेन च९।<br>
ततो विनिर्जले देशो(देशे?) यो ददाति जलाशयम्।<br>
वासरे वासरे तस्य कल्पं स्वर्गं विनिर्दिशेत्१०।<br>
त्रिविष्टपाच्च्युतो विप्रो वेदशास्त्रार्थपारगः।<br>
लोकबंधुः स धर्मात्मा तपस्तप्त्वा दिवं व्रजेत्११।<br>
एवं जन्माष्टकं प्राप्य एकस्याक्षयमिष्यते।<br>
क्षत्त्रियाणां कुले जातः सार्वभौमो भवेन्नृपः१२।<br>
विशोऽक्षयं धनं विद्याज्जन्मजन्मसु यत्प्रियम्।<br>
शूद्रादयोन्त्यजाश्चान्ये लभंते स्वर्गतिं मुहुः१३।<br>
चतुर्हस्तप्रमाणं तु कूपं खनति यः पुमान्।<br>
परोपकारकं नित्यं कल्पं स्वर्गं तु हायने१४।<br>
द्विगुणे द्विगुणं विद्याच्छतं चैव चतुर्गुणे।<br>
विंशत्किष्कुप्रमाणां तु दद्यात्पुष्करिणीं तु यः१५।<br>
विष्णोर्धाम लभेत्सोपि दिव्यभोगं तथैव च।<br>
अनंतरं नृपो जातो धनी वागीश्वरो भवेत्१६।<br>
एवं द्विस्त्रिश्चतुर्वापि गुणतो भोग्यमिष्यते।<br>
विस्तीर्णे प्रचुरं विद्धि सहस्रेणाच्युतो दिवः१७।<br>
सहस्राद्द्विगुणेनैव सुरपूज्यो भवेन्नरः।<br>
जंतवस्तत्र ये संति यावंतो जीवनं ययुः१८।<br>
तत्संख्याका जनास्तस्य किंकराः पृष्टलग्नकाः।<br>
भवंति सततं गेहे पुरे जनपदेषु च१९।<br>
विहाय पितरं भोग्या धने क्षीणे यथा वनम्।<br>
पक्षिणस्सूकरश्चैव महिषी करिणी तथा२०।<br>
उपदेष्टा च कर्त्ता च षडेते स्वर्गगामिनः।<br>
दिव्यं च पक्षिणां चैव शतं स्वर्गं विनिर्दिशेत्२१।<br>
क्रोडो वर्षसहस्रं तु महिष्ययुतहायनम्।<br>
देवरूपं समास्थाय करिण्या लक्षमुच्यते२२।<br>
कोट्येकमुपदेष्टुश्च कर्तुरक्षयमेव च।<br>
पुरा धनिसुतेनैव कृतः ख्यातो जलाशयः२३।<br>
अयुतधनव्ययेनैव प्राणेनैव बलेन च।<br>
सर्वसत्वोपकाराय शिवश्रद्धायुतेन च२४।<br>
कालेन कियता चापि क्षीणवित्तोऽभवत्किल।<br>
कश्चिदर्थी धनी तस्य मूल्यदानाय चोद्यतः२५।<br>
विमृश्य धनिना चोक्तं व्याहारं शृणुताधुना।<br>
दीनारस्यायुतं वा ते दास्याम्यस्याश्च कारणात्२६।<br>
लब्धं ते पुष्करिण्याश्च पुण्यं लाभात्प्रमन्यसे।<br>
शक्त्या दत्वाथ मूल्यं तां स्वीयां कर्तुं व्यवस्थितः२७।<br>
एवमुक्ते स तं प्राह वासरेप्ययुतं पुनः।<br>
फलं भवति वै नित्यं पुण्यं पुण्यविदो विदुः२८।<br>
एतस्मिन्निर्जले देशे शिवं खातं कृतं च मे।<br>
स्नानपानादिकं कर्म सर्वे कुर्वंत्यभीष्टतः२९।<br>
तस्मान्मेप्ययुतार्थस्य नैत्यकं फलमिष्यते।<br>
ततस्तस्याभवद्धास्यं तथैव च सभासदाम्३०।<br>
ह्रिया च पीडितः सोपि वाक्यमेतदुवाच ह।<br>
सत्यमेतद्वचोस्माकं परीक्षां कुरु धर्मतः३१।<br>
मत्सरात्स तु तं प्राह शृणु मे वचनं पितः।<br>
दीनारायुत मे तत्ते दत्वा चानीय प्रस्तरम्३२।<br>
पातयिष्यामि ते खाते यथायोगं प्रमज्जतु।<br>
उन्मज्जति च यत्काले प्रस्तरः संतरत्यपि३३।<br>
क्षयं यास्यति नो वित्तं नोचेन्मे धर्मतो हि सा।<br>
बाढमुक्त्वायुतं तस्य गृहीत्वा स्वगृहं गतः३४।<br>
साक्षिणामग्रतस्तेन प्रस्तरः पातितस्तथा।<br>
पुष्करिण्यां महत्यां च दृष्टं नरसुरासुरैः३५।<br>
ततो धर्मतुलायां तु तुलितं धर्मसाक्षिणा।<br>
दीनारायुतदानस्य पुष्करिण्या जलस्य तु३६।<br>
न समं तु दिनैकं तु जलस्य धर्मतो भृशम्।<br>
धनिनो मानसं दुःखं मोघार्थं च परेऽहनि३७।<br>
शिलोच्चयोऽभवत्तीर्णो द्वीपवच्च जलोपरि।<br>
ततः कोलाहलः शब्दो जनानां समुपस्थितः३८।<br>
तच्छ्रुत्वाद्भुतवाक्यं च मुदा तौ चागतौ ततः।<br>
दृष्ट्वा शैलं तथाभूतं कृतं तेनायुतं तथा३९।<br>
ततः खाताधिपेनैव शैलं दूरे निपातितम्।<br>
पुण्यं खातस्य चोत्खाते प्रलुप्तस्य सुतेन हि४०।<br>
सोपि नाकं समारुह्य जन्मजन्मसु निर्वृतः।<br>
गोत्रमातृगणानां च नृपाणां सुहृदां तथा४१।<br>
सखीनां चोपकर्तॄणां खातं खात्वाऽक्षयं फलम्।<br>
तपस्विनामनाथानां ब्राह्मणानां विशेषतः४२।<br>
खातं तु जनयित्वा तु स्वर्गं चाक्षयमश्नुते।<br>
तस्मात्खातादिकं विप्राः शक्तितो यः करिष्यति४३।<br>
सर्वपापक्षयात्पुण्यं मोक्षं यायान्न संशयः।<br>
य इदं श्रावयेल्लोके धर्माख्यानं महोत्कटम्४४।<br>
सर्वखातप्रदानस्य फलमश्नाति धार्मिकः।<br>
ग्रहणे भास्करस्यैव भागीरथ्यां तटे वरे४५।<br>
गवां कोटिप्रदानस्य फलं श्रुत्वा लभेन्नरः।<br>
न च दारिद्रतामेति न शोकं व्याधिसंचयम्४६।<br>
असंमानं महद्दुःखमुभयोर्नाधिगच्छति।<br>
इति श्रीपाद्मपुराणे प्रथमे सृष्टिखंडे खातादिकीर्तनंनाम सप्तपंचाशत्तमोऽध्यायः ५७।<br>
<br>
