<br>
<br>
द्विषष्टितमोऽध्यायः 1.62<br>
द्विजाऊचुः-<br>
मज्जनादखिलं पापं क्षयं यांति सुनिश्चितम्।<br>
महापातकमन्यच्च तदादेशं वदस्व नः१।<br>
पापात्पूतोऽक्षयं नाकमश्नुते दिवि शक्रवत्।<br>
सुरयोनेर्न हानिः स्यादुपदेशं वदस्व नः२।<br>
अत्र भोग्यं परं सर्वं मृते स्वर्गे सुरोत्तमः।<br>
कलिपापहतानां च स्वर्गसोपानमुच्यते३।<br>
व्यास उवाच-<br>
गतिं चिंतयतां विप्रास्तूर्णं सामान्यजन्मनाम्।<br>
स्त्रीपुंसामीक्षणाद्यस्माद्गंगा पापं व्यपोहति४।<br>
गंगेति स्मरणादेव क्षयं याति च पातकम्।<br>
कीर्तनादतिपापानि दर्शनाद्गुरुकल्मषम्५।<br>
स्नानात्पानाच्च जाह्नव्यां पितॄणां तर्पणात्तथा।<br>
महापातकवृंदानि क्षयं यांति दिनेदिने६।<br>
अग्निना दह्यते तूलं तृणं शुष्कं क्षणाद्यथा।<br>
तथा गंगाजलस्पर्शात्पुंसां पापं दहेत्क्षणात्७।<br>
संप्राप्नोत्यक्षयं स्वर्गं गंगास्नानेन केशवम्।<br>
यशो राज्यं लभेत्पुण्यें स्वर्गमंते परां गतिम्८।<br>
पितॄनुद्दिश्य गंगायां यस्तु पिंडं प्रयच्छति।<br>
विधिना वाक्यपूर्वेण तस्य पुण्यफलं शृणु९।<br>
अन्नैकेन तु साहस्रं वर्षं पूज्यः सुरालये।<br>
तिलेन द्विगुणं विद्धि तथा मेध्यफलेन च१०।<br>
गव्येन विधिना विप्राः स्वर्गस्यांतो न विद्यते।<br>
एवं पिंडप्रदानेन नित्यं क्रतुशतं भवेत्११।<br>
पितरो निरयस्था ये धन्यास्ते मर्त्यवासिनः।<br>
धनपुत्रयुतारोग्यं सुखसंमानपूजिताः१२।<br>
रसातलगता ये च ये च कीटा महीतले।<br>
स्थावरे पक्षिसंघादौ ते मर्त्या धनिनो नृपाः१३।<br>
तत्तत्पुत्रैश्च पौत्रैश्च गोत्रैर्दौहित्रकैस्तथा।<br>
जामातृभागिनेयैश्च सुहृन्मित्रैः प्रियाप्रियैः१४।<br>
प्रदीयते जलं पिंडं यथोपकरणान्वितम्।<br>
गंगातोयेषु तीरेषु तेषां स्वर्गोऽक्षयो भवेत्१५।<br>
पिंडादूर्ध्वं स्थिता ये च पितरो मातृगोत्रजाः।<br>
भवंति सुखिनः सर्वे मर्त्याश्शतसहस्रशः१६।<br>
स्वर्गे तस्य स्थिताः सत्वा अधःस्था मध्यवासिनः।<br>
नित्यं वांञ्छंति सद्गंगां गच्छंतु सुरनिम्नगाम्१७।<br>
एको गच्छति गंगां यः पूयंते तस्य पूरुषाः।<br>
एतदेव महापुण्यं तरते तारयत्यपि१८।<br>
गंगा कृत्स्नगुणं वक्तुं न शक्तश्चतुराननः।<br>
अतः किंचिद्वदाम्यत्र भागीरथ्या द्विजा गुणम्१९।<br>
मुनयः सिद्धगंधर्वा ये चान्ये सुरसत्तमाः।<br>
गंगातीरे तपस्तप्त्वा स्वर्गलोकेऽच्युताभवन्२०।<br>
दिव्येन वपुषा सर्वे कामगेन रथेन च।<br>
अद्यापि न निवर्तंते रत्नपूर्णक्षयेषु वै२१।<br>
प्रासादा यत्र सौवर्णास्सर्वलोकोर्ध्वगाश्शिवाः।<br>
इष्टद्रव्यैः सुसंपूर्णाः स्त्रियो यत्र मनोरमाः२२।<br>
पारिजातः समाः पुष्पवृक्षाः कल्पद्रुमोपमाः।<br>
गंगातीरे तपस्तप्त्वा तत्रैश्वर्यं लभंति हि२३।<br>
तपोभिर्बहुभिर्यज्ञैर्व्रतैर्नानाविधैस्तथा।<br>
पुरुदानैर्गतिर्या च गंगां संसेवतां च सा२४।<br>
जारजं पतितं दुष्टमंत्यजं गुरुघातिनम्।<br>
सर्वद्रोहेण संयुक्तं सर्वपातकसंयुतम्२५।<br>
त्यजंति पितरं पुत्राः प्रियं पत्न्यः सुहृद्गणाः।<br>
अन्ये च बांधवाः सर्वे गंगा तु न परित्यजेत्२६।<br>
यथा माता स्वयं जन्ममलशौचं च कारयेत्।<br>
क्रोडीकृत्य तथा तेषां गंगा प्रक्षालयेन्मलम्२७।<br>
भवंति ते सुविख्याता भोग्यालंकारपूजिताः।<br>
दर्शने क्रियते गंगा सकृद्भक्त्या नरैस्तु यैः२८।<br>
तेषां कुलानां लक्षं तु भवात्तारयते शिवा।<br>
स्मृतार्ति हर्त्री यैर्ध्याता संस्तुता साधुमोदिता२९।<br>
गंगा तारयते नॄणामुभौ वंशौ भवार्णवात्।<br>
संक्रांतिषु व्यतीपाते ग्रहणे चंद्रसूर्ययोः३०।<br>
पुण्ये स्नात्वा तु गंगायां कुलकोटिं समुद्धरेत्।<br>
शुक्लपक्षे दिवामर्त्या गंगायामुत्तरायणे३१।<br>
धन्या देहं विमुंचंति हृदिस्थे च जनार्दने।<br>
अनेन विधिना यस्तु भागीरथ्या जले शुभे३२।<br>
प्राणांस्त्यक्त्वा व्रजेत्स्वर्गं पुनरावृत्तिवर्जितम्।<br>
यो गंगानुगतो नित्यं सर्वदेवानुगो हि सः३३।<br>
सर्वदेवमयो विष्णुर्गंगा विष्णुमयी यतः।<br>
गंगायां पिंडदानेन पितॄणां वै तिलोदकैः३४।<br>
नरकस्था दिवं यांति स्वर्गस्था मोक्षमाप्नुयुः।<br>
परदारपरद्रव्य बाधा द्रोहपरस्य च३५।<br>
गतिर्मनुष्यमात्रस्य गंगैव परमा गतिः।<br>
वेदशास्त्रविहीनस्य गुरुनिंदापरस्य च३६।<br>
समयाचारहीनस्य नास्ति गंगासमा गतिः।<br>
किं यज्ञैर्बहुवित्ताढ्यैः किं तपोभिः सुदुष्करैः३७।<br>
स्वर्गमोक्षप्रदा गंगा सुखसौभाग्यपूजिता।<br>
नियमैः परमैर्नित्यं किं योगैश्चित्तरोधकैः३८।<br>
भुक्तिमुक्तिप्रदा गंगा सुखमोक्षाग्रतः स्थिता।<br>
अनेकजन्मसंघात पापं पुंसां विनश्यति३९।<br>
स्नानमात्रेण गंगायां सद्यः स्यात्पुण्यभाङ्नरः।<br>
प्रभासे गोसहस्रस्य राहुग्रस्ते दिवाकरे४०।<br>
लभते यत्फलं दाने गंगास्नानाद्दिनेदिने।<br>
दृष्ट्वा तु हरते पापं स्पृष्ट्वा तु लभते दिवम्४१।<br>
प्रसंगादपि सा गंगा मोक्षदा त्ववगाहिता।<br>
सर्वेन्द्रियाणां चापल्यं वासनाशक्तिसंभवम्४२।<br>
निर्घृणत्वं ततो गंगा दर्शनात्प्रविनश्यति।<br>
परद्रव्याभिकांक्षित्वं परदाराभिलाषिता४३।<br>
परधर्मे रुचिश्चैव दर्शनादेव नश्यति।<br>
यदृच्छालाभ संतोषस्स्वधर्मेषु प्रवर्तते४४।<br>
सर्वभूतसमत्वं च गङ्गायां मज्जनाद्भवेत्।<br>
यस्तु गंगां समाश्रित्य सुखं तिष्ठति मानवः४५।<br>
जीवन्मुक्तस्स एवेह सर्वेषामुत्तमोत्तमः।<br>
गंगां संश्रित्य यस्तिष्ठेत्तस्य कार्यं न विद्यते४६।<br>
कृतकृत्यस्स वै मुक्तो जीवन्मुक्तश्च मानवः।<br>
यज्ञो दानं तपो जप्यं श्राद्धं च सुरपूजनम्४७।<br>
गंगायां तु कृतं नित्यं कोटिकोटि गुणं भवेत्।<br>
अन्यस्थाने कृतं पापं गंगातीरे विनश्यति४८।<br>
गंगातीरे कृतं पापं गंगास्नानेन नश्यति।<br>
आत्मनो जन्मनक्षत्रे जाह्नवीसंगते दिने४९।<br>
नरः स्नात्वा तु गंगायां स्वकुलं च समुद्धरेत्।<br>
आदरेण यथा स्तौति धनवंतं सदा नरः५० 1.62.50।<br>
सकृद्गंगां तथा स्तुत्वा भवेत्स्वर्गस्य भाजनम्।<br>
अश्रद्धयापि गंगायां योसौ नामानुकीर्तनं५१।<br>
करोति पुण्यवाहिन्यास्स वै स्वर्गस्य भाजनम्।<br>
क्षितौ भावयतो मर्त्यान्नागांस्तारयतेप्यधः५२।<br>
दिवि तारयते देवान्गंगा त्रिपथगा स्मृता।<br>
ज्ञानतोज्ञानतो वापि कामतोऽकामतोपि वा५३।<br>
गंगायां च मृतो मर्त्यः स्वर्गं मोक्षं च विंदति।<br>
या गतिर्योगयुक्तस्य सत्वस्थस्य मनीषिणः५४।<br>
सा गतिस्त्यजतः प्राणान्गंगायां तु शरीरिणः।<br>
चांद्रायणसहस्राणि यश्चरेत्कायशोधनम्५५।<br>
पानं कुर्याद्यथेच्छं च गंगांभः स विशिष्यते।<br>
तावत्प्रभावस्तीर्थानां देवानां तु विशेषतः५६।<br>
तावत्प्रभावो वेदानां यावन्नाप्नोति जाह्नवीम्।<br>
तिस्रः कोट्योर्धकोटी च तीर्थानां वायुरब्रवीत्५७।<br>
दिविभुव्यन्तरिक्षे च तानि ते सन्ति जाह्नवि।<br>
विष्णुपादाब्जसंभूते गंगे त्रिपथगामिनि५८।<br>
धर्मद्रवेति विख्याते पापं मे हर जाह्नवि।<br>
विष्णुपादप्रसूतासि वैष्णवी विष्णुपूजिता५९।<br>
त्राहि मामेनसस्तस्मादाजन्ममरणांतिकात्।<br>
श्रद्धया धर्मसंपूर्णे श्रीमता रजसा च ते६०।<br>
अमृतेन महादेवि भागीरथि पुनीहि मां।<br>
त्रिभिः श्लोकवरैरेभिर्यः स्नायाज्जाह्नवी जले६१।<br>
जन्मकोटिकृतात्पापान्मुच्यते नात्र संशयः।<br>
मूलमंत्रं प्रवक्ष्यामि जाह्नव्या हरभाषितम्६२।<br>
सकृज्जपान्नरः पूतो विष्णुदेहे प्रतिष्ठति।<br>
मंत्रश्चायं-<br>
ॐनमो गंगायै विश्वरूपिण्यै नारायण्यै नमोनमः६३।<br>
जाह्नवीतीरसंभूतां मृदं मूर्ध्ना बिभर्ति यः।<br>
सर्वपापविनिर्मुक्तो गंगास्नानं विना नरः६४।<br>
गंगाजलोर्मिनिर्धूत पवनं स्पृशते यदि।<br>
स पूतः कल्मषाद्घोरात्स्वर्गं चाक्षयमश्नुते६५।<br>
यावदस्थि मनुष्यस्य गंगातोये प्रतिष्ठति।<br>
तावद्वर्षसहस्राणि स्वर्गलोके महीयते६६।<br>
पित्रोर्बंधुजनानां च अनाथानां गुरोरपि।<br>
गंगायामस्थिपातेन नरः स्वर्गान्न हीयते६७।<br>
गंगां प्रतिवहेद्यस्तु पितॄणामस्थिखंडकम्।<br>
पदेपदेश्वमेधस्य फलं प्राप्नोति मानवः६८।<br>
धन्या जानपदा ये च पशवः पक्षिकीटकाः।<br>
स्थावरा जंगमाश्चान्ये गंगातीरसमाश्रिताः६९।<br>
क्रोशांतर मृता ये च जाह्नव्या द्विजसत्तमाः।<br>
मानवा देवतास्संति इतरे मानवा भुवि७०।<br>
गंगास्नानाय संगच्छन्पथि संम्रियते यदि।<br>
स च स्वर्गमवाप्नोति गंगास्नानफलं लभेत्७१।<br>
गंगाजले प्रयास्यंति ते जीवाः पथि ये मृताः।<br>
कीटाः पंतंगाश्शलभाः पादाघातेन गच्छतां७२।<br>
ये वदंति समुद्देशं गंगां प्रति जनं द्विजाः।<br>
ते च यांति परं पुण्यं गंगास्नानफलं नराः७३।<br>
जाह्नवीं ये च निंदंति पाषण्डैर्हतचेतसः।<br>
ते यांति नरकं घोरं पुनरावृत्तिदुर्लभम्७४।<br>
दुस्थोवापि स्मरन्नित्यं गंगेति परिकीर्तयन्।<br>
पठन्स्वर्गमवाप्नोति किमन्यैर्बहुभाषितैः७५।<br>
गंगागंगेति यो ब्रूयाद्योजनानां शतैरपि।<br>
मुच्यते सर्वपापेभ्यो विष्णुलोकं स गच्छति७६।<br>
अंधाश्च पंगवस्ते च वृथाभव समुद्भवाः।<br>
गर्भपाताद्विपद्यंते ये गंगां न गता नराः७७।<br>
न कीर्तयंति ये गंगां जडतुल्या नराधमाः।<br>
परान्नोपदिशंति स्म वातूलाश्चित्तविभ्रमाः७८।<br>
न पठंति जना ये च तेषां शास्त्रं विनिष्फलम्।<br>
गंगापुण्यफलं विप्राः कुधियः पतिताधमाः७९।<br>
पाठयंति जना ये च श्रद्धया निपठंति च।<br>
गच्छंति ते दिवं धीरास्तारयंति पितॄन्गुरून्८०।<br>
पाथेयकं गच्छतां यो वसु शक्त्या प्रयच्छति।<br>
भागीरथ्या लभेत्स्नानं यः परान्नेन गच्छति८१।<br>
कर्तुः स्नानफलं विद्याद्द्विगुणं प्रेरकस्य च।<br>
इच्छयानिच्छया चापि प्रेरणेनान्यसेवया८२।<br>
जाह्नवीं यो गतः पुण्यां स गच्छेन्निर्जरालयम्।<br>
द्विजा ऊचुः-<br>
गंगायाः कीर्तनं व्यास श्रुतं त्वत्तो विनिर्मलम्८३।<br>
गंगा कस्मात्किमाकारा कुतः सा ह्यतिपावनी।<br>
व्यास उवाच-<br>
शृणुध्वं कथयाम्यद्य कथां पुण्यां पुरातनीं८४।<br>
यां श्रुत्वा मोक्षमार्गं च प्राप्नोति नरसत्तमः।<br>
ब्रह्मलोकं पुरा गत्वा नारदो मुनिपुंगवः८५।<br>
नत्वा विधिं च पप्रच्छ पूतं त्रैलोक्यपावनम्।<br>
किं सृष्टं च त्वया तात संमतं शंभुकृष्णयोः८६।<br>
सर्वलोकहितार्थाय भुवःस्थाने समीहितम्।<br>
देवी वा देवता का वा सर्वासामुत्तमोत्तमा८७।<br>
यां समासाद्य देवाश्च दैत्यमानुषपन्नगाः।<br>
अंडजाः स्वेदजा वृक्षा ये चान्य उद्भिज्जादयः८८।<br>
सर्वे यांति शिवं ब्रह्मन्समग्रं विभवं ध्रुवम्।<br>
ब्रह्मोवाच-<br>
सृजता च पुरा प्रोक्ता माया प्रकृतिरूपिणी८९।<br>
आद्या भव स्वलोकानां त्वत्तो भवं सृजाम्यहम्।<br>
एतच्छ्रुत्वा परा सा च सप्तधा चाभवत्तदा९०।<br>
गायत्रीवाक्च स्वर्लक्ष्मीस्सर्वसस्य वसुप्रदा।<br>
ज्ञानविद्या उमादेवी शक्तिबीजा तपस्विनी९१।<br>
वर्णिका धर्मद्रवा च एतास्सप्त प्रकीर्तिताः।<br>
गायत्रीप्रभवा वेदा वेदात्सर्वं स्थितं जगत्९२।<br>
स्वस्ति स्वाहा स्वधा दीक्षा एता गायत्रिजा स्मृताः।<br>
उच्चारयेत्सदा यज्ञे गायत्रीं मातृकादिभिः९३।<br>
क्रतौ देवाः स्वधां प्राप्य भवेयुरजरामराः।<br>
ततस्सुधारसं देवा मुमुचुर्धरणीतले९४।<br>
अथ सस्यवती पृथ्वी ओषधीनां परा शुभा।<br>
फलमूलैरसैर्भक्ष्यैर्जनाः सुस्थतराभवन्९५।<br>
भारती सर्वलोकानां चानने मानसे स्थिता।<br>
तथैव सर्वशास्त्रेषु धर्मोद्देशं करोति सा९६।<br>
विज्ञानं कलहं शोकं मोहामोहं शिवाशिवम्।<br>
तया विना जगत्सर्वं यात्यतत्त्वमिति स्मृतम्९७।<br>
कमलासंभवश्चैव वस्त्रभूषणसंचयः।<br>
सुखं राज्यं त्रिलोके तु ततः सा हरिवल्लभा९८।<br>
उमया हेतुना शंभोर्ज्ञानं लोकेषु संततम्।<br>
ज्ञानमाता च सा ज्ञेया शंभोरर्धाङ्गवासिनी९९।<br>
वर्णिकाशक्तिरत्युग्रा सर्वलोकप्रमोहिनी।<br>
सर्वलोकेषु लोकानां स्थितिसंहारकारिणी१०० 1.62.100<br>
देव्या च निहतौ पूर्वमसुरौ मधुकैटभौ।<br>
रुरुश्चापि हतो घोरः सर्वलोकपरिश्रुतः१०१।<br>
सर्वदेवैकजेतारं सा जघ्ने महिषासुरम्।<br>
निहता लीलया देव्या येऽसुरा दैत्यपुंगवाः१०२।<br>
एवं बलानि दैत्यानां निहत्य सर्वदा तया।<br>
पालितं मोदितं चैव कृत्स्नमेतज्जगत्त्रयम्१०३।<br>
धर्मद्रवस्वरूपा च सर्वधर्मप्रतिष्ठिता।<br>
महतीं तां समालोक्य मया कमंडलौ धृता१०४।<br>
विष्णुपादाब्जसम्भूता शंभुना शिरसा धृता।<br>
अस्माभिश्च त्रिभिर्युक्ता ब्रह्मविष्णुमहेश्वरैः१०५।<br>
धर्मद्रवा परिख्याता जलरूपा कमंडलौ।<br>
बलियज्ञेषु संभूता विष्णुना प्रभविष्णुना१०६।<br>
छद्मना छलितः पूर्वं बलिर्बलवतां वरः।<br>
ततः पादद्वयेनैव क्रांतं सर्वं महीतलम्१०७।<br>
नभः पादश्च ब्रह्माण्डं भित्वा मम पुरः स्थितः।<br>
मया संपूजितः पादः कमण्डलुजलेन वै१०८।<br>
प्रक्षाल्यैवार्चितात्पादाद्धेमकूटेऽपतज्जलम्।<br>
तत्कूटाच्छंकरं प्राप्य भ्रमते सा जटास्थिता१०९।<br>
ततो भगीरथेनैव समाराध्य शिवं भुवि।<br>
आनीयाराधितो नित्यं तपसा गजपुंगवः११०।<br>
तेन भित्वा नगं वीर्यात्त्रिभिर्दंतैः कृतं बिलम्।<br>
ततस्त्रिबिलगा यस्मात्त्रिस्रोता लोकविश्रुता१११।<br>
हरिब्रह्महरयोगात्पूता लोकस्य पावनी।<br>
समासाद्य च तां देवीं सर्वधर्मफलं लभेत्११२।<br>
पाठयज्ञपरैः सर्वैर्मंत्र होम सुरार्चनैः।<br>
सा गतिर्न भवेज्जंतोर्गंगा संसेवया च या११३।<br>
धर्मस्य साधनोपायो ह्यतः परो न विद्यते।<br>
त्रैलोक्यपुण्यसंयोगात्तस्मात्तां व्रज नारद११४।<br>
गंगातोयास्थिसंयोगात्सुतास्ते सगरस्य च।<br>
स्वर्गताः पितृभिश्चैव स्वपूर्वापरजैः सह११५।<br>
ततो ब्रह्ममुखाच्छ्रुत्वा नारदो मुनिपुंगवः।<br>
गंगाद्वारे तपः कृत्वा ब्रह्मणा सदृशोभवत्११६।<br>
सर्वत्र सुलभा गंगा त्रिषुस्थानेषु दुर्लभा।<br>
गंगाद्वारे प्रयागे च गंगासागरसंगमे११७।<br>
त्रिरात्रेणैकरात्रेण नरो याति परां गतिम्।<br>
तस्मात्सर्वप्रयत्नेन सद्यो मुक्तिं विचिंतयेत्११८।<br>
ततो गच्छत धर्मज्ञाः शिवां भागीरथीमिह।<br>
अचिरेणैव कालेन स्वर्गं मोक्षं प्रगच्छथ११९।<br>
विशेषात्कलिकाले च गंगा मोक्षप्रदा नृणां।<br>
कृच्छ्राच्च क्षीणसत्वानामनंतः पुण्यसंभवः१२०।<br>
ततस्ते ब्राह्मणा हृष्टाः श्रुत्वा व्यासाद्गिरं शुभाम्।<br>
गंगायां तु तपस्तप्त्वा मोक्षमार्गं ययुस्तदा१२१।<br>
य इदं शृणुयान्मर्त्यः पुण्याख्यानमनुत्तमम्।<br>
सर्वं तरति दुःखौघ गंगास्नानफलं लभेत्१२२।<br>
सकृदुच्चारिते चैव सर्वयज्ञफलं लभेत्।<br>
दानं जप्यं तथा ध्यानं स्तोत्रं मंत्रं सुरार्चनम्१२३।<br>
तत्रैव कारयेद्यस्तु स चानंतफलं लभेत्।<br>
तस्मात्तत्रैव कर्त्तव्यं जपहोमादिकं नरैः१२४।<br>
अनंतं च फलं प्रोक्तं जन्मजन्मसु लभ्यते१२५।<br>
इति श्रीपाद्मपुराणे प्रथमे सृष्टिखंडे गंगामाहात्म्यंनाम।<br>
द्विषष्टितमोऽध्यायः६२।<br>
<br>
